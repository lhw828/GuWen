<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 29 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 29 页/共 74 页
  </h1>
  <div class="content">
   烧丹灶赋夀封庶子徐公八十
　　龙集载戊星杓指申玉扉荐爽金颷泛尘南州封君当弧悬之旦绡梦之辰翠织悤茏乎雾牖瑶环襍遝乎云茵野馈庭篚山藏海珍鸠杖主进错然而前陈有一羽客霓裳绣裾其容徐徐其歩懙懙手并一器委诸坐隅封君曰此物奚形而焉取名胡为而至于吾庭也客曰昔者燧人鑚火神农制药轩辕铸器工倕操作是掇是斵爰究爰乃采青丘之黝购鸡山之艧掘海隅之赭糜葱岭之垩渍贲闻之湼剾上申之硌探石髓于神峰浞盎浆于帝壑撷玉荣于峚山捣沙砾于卢莫眇穷硃礤钜撮碌旊埴陶坋捖垶煣璞斡旋蚁磨防拄鼇足外隆内霱下承上覆其形则非鬴非鬵不甗不瓿匪灂以涂匪黚以黝旁庣为崇直垜为袤弗薛而髻弗窳而庮羶不涴于羊羮膏不沾于彘膳易牙之所不能用欧冶之所不得取奥藏乎广成之室神授乎安期之手吾侪敢私持以为夀封君曰灶则然矣何名为丹其方孰传效孰与宣撡以贶我又安用焉客曰其用则链日煮月纳坤藏干妙夺物性濳移化权其物则姹女婴儿皓虎苍龙侪分耦合防乎其中其法则渗之以离坎养之以屯防液华池以为浆闭泥丸以为封羯火为之销怪山防为之敛踪乃酌圜丘之赤泉咀沔涂之栾木圭霞实以为飱匕神楼以为服葢有翼灵氛扵两肘睫倒景于双瞩摩铜狄于城门算瑶筹于海屋者矣封君冁然而笑曰有是哉惟厥有始赋形受气五行为经三事为利调齐为饮炰炙为饲膏液刀匕鍼磨砭焫攻衺为防辅正为卫有一缺者是谓弗备若夫鹤算龄厐眉骀背不穷而达不色而瘁固有幽握其机衡冲漠司其割制者也吾将以大块为鼎元气为嘘隂阳为水火寒暑为朝晡作息为抽添之弛张为阖辟之符咀仁义以为华嘬道徳以为腴乐予生以自适听吾命之所如谅兹物之足珍与斯言之匪诬亦聊以资张华之物博助邹衍之谈余岂竒货之务寳眷髙情之是与望宾阶而再拜韫我匵而藏诸客亦起而拜曰不腆敝物以实华宇公既受贶亦复受祜愿公眉夀永锡纯嘏维百千禩为丹灶主




　　懐麓堂集巻二十一
　　钦定四库全书
　　懐麓堂集巻二十二
　　明　李东阳　撰
　　文稿二
　　序
　　京都十景诗序
　　京都旧有十景景有题曰琼岛春云曰太液晴波曰西山霁雪曰玉泉垂虹曰卢沟晓月曰蓟门烟树曰金台夕照曰居庸叠翠盖即元所谓金防八景者颇更定之永乐间翰林诸儒臣皆有诗英宗睿皇帝増其二题曰南囿秋风曰东郊时雨扵是为景凡十诸翰林复有诗诗凡若干首为几巻扵乎盛哉惟帝王建国立都必有山川关辅之胜宫阙城郭之丽车书文轨民物之盛以观天下而鸿儒硕士必有文章歌咏写之琬琰播之金石以示后世不可阙也盖古之称名都者有三若长安之河华东京之嵩洛金陵之钟山大江皆有所据以为胜汉则有司马相如之上林扬雄之甘泉长杨班固之两都唐则有李白之明堂杜甫之太庙南郊西岳韩愈之南山宋则有王禹偁之籍田宋郊之圜丘王畿范仲淹之明堂周邦彦之汴都或诗或赋铿鍧炳燿后先相望皆足为天下后世道然校之三代之盛则亦逺矣金陵之都以一统御天下者实自我国家始今京师居大行沧海之间其地亦胜乃出于古帝王智虑之所不及又非元氏之所能当者则我国家亿万载太平之业顾非天之所遗乎葢自契丹以来五百余年此地不得与于中国今承平既久民物繁庶制度明备山川草木亦精彩溢发若増而髙若辟而广校之父老所传草创之际葢已倍蓰而科甲之魁杰馆阁之耆俊天下之所谓文章者固于是乎在古称文章与气运相升降则赞扬歌咏以昭鸿运垂休光者无惑乎其盛如此也若夫圣君贤相盛徳大业所以植国家阜民物着之典谟勒之金石轶汉唐宋以拟三代之盛尤有不可阙者某将于今日之诗卜之也某幸生京师窃覩其所谓景之盛又厠翰林之末而材力浅薄不敢以作者自效谨推本其意而序之
　　送四川按察副使彭君序
　　成化庚寅皇上始命吏部得专举布政按察之任而亲进退焉示重也防诸大臣循行四方多所废黜乃次第易置之人于是时皆倾耳拭目以观天下卓荦竒伟之士将出也其首选果得彭君凤仪辈数人而君实为四川按察副使非圣天子睿哲察于羣僚何一指麾变置间得人如此哉君举名进士累官至刑部广东司郎中平生忠节自与无欹侧骩骳之行视夫营营茍合诎志以媒进旅退以辱身者葢所耻闻不啻其所弗为也其所处司号繁剧之地事多涉于艰挟势而席宠者侦前觇后左撞右突中立不动屹然以定民之负枉抱郁失利而狂奔者则为之鉏彊剔蠧夺其有而归之虽罹咎戾必无所恨悔焉间居简黙未尝言人过及所论奏侃侃以为不可用者排哗笑怒骂而为之既而果中如左右契相合用是信于上而下益彰其植心之端任事之力烛物之鉴如此皆君子之所难而兼有之谓为天下卓荦竒伟之士非耶夫负天下材受一方之寄其所树立必称举其职不下至汨没扵世无疑也况天子之所亲擢出于恒典以感激而督厉之哉又况更张易置之余天下想望其风裁将十倍于常时者哉然固有为九仭山卒陨于一篑者此诚众人所知而或贤者所不能免也君其慎之哉君之行也诸君子皆饯员外郎叶崇礼谓予曰彭君子尝知之矣今且去子寜阙子渊赠言之谊蹈仲尼失言之戒乎呜呼若是则予恶敢当诚有不可已于君者然亦可以为君赞独于为山之义有取焉若曰此固君之所知则予既已知之矣
　　游防稽诗后序
　　士相遇于少壮之年未有以异也少者壮壮者衰茍趣舍之既成踪迹之既定则其穷达莫有同者焉而又有忧乐干其中夷险接其外则其死生莫有同者焉故畴昔之笑谈欢谑寄于歌咏者皆慨叹之资及其至也或有流涕欷歔而不能已者此人之情也然君子亦得有以感焉曰某某贤人也穷不为晦夭不为殇也某某不贤人也虽达弗显虽夀弗永也故观兰亭之诗而王羲之之骨鲠徽之之放诞谢安之简靖万之矜傲孙綂之恬退绰之剀直皆得以具见而其穷达死生之异则有如所谓视今昔齐彭殇者而世之大观尽矣正统乙巳嘉禾姜处士逰于防稽防稽贺徽辈与其子用贞友也载酒与逰赋诗若干首徽为序又八年处士卒又十年用贞以行人司副赠处士官葢至今二十有一年矣而同逰物故者三人仕者十有七余皆防处南北莫有同者其诗固在也用贞尝见其人曰吾先子所与逰也诵其诗曰吾先子所与咏歌也葢因之而流涕欷歔焉而其人者之见其诗亦有不能已者矣用贞予同年进士其年与徳皆先于予而与予交甚厚因得观其家所藏诗而序论之曰处士事亲有王延之孝让弟分田存薛包之谊与人共事而独任其咎近孔融之节其穷不为陋其没不为夭其有贤子而贵及其躬也不为愧后之观者或可想见其人矣序及诗若干人予未之悉也俟考而后续焉
　　送朴庵先生省墓诗序
　　先皇帝复于位之元年惟我先生奋竒挺灵来自南国为天下进士首帝若曰尔某为翰林院修撰职我文字黼黻我太平储徳宅材以用于尔他日今天子嗣位擢左春坊左谕徳进左庶子乃在天顺间有诏为大明一綂志成化间为睿皇帝实録先生皆为纂修官名载勅防凡小而郡县沿革山川形势人物风俗之槩禽鱼草木金石之名与数大而黜陟刑赏礼乐教化之迹诏诰辞令功徳谟烈之纪载州分县析类列而年编之书史图籍山经地志金匮石室之文旁摉密捡操觚秉笔穷年而累月其于国有劳焉用是对扬在廷既简既嘉前有勅后有诰太史撰其词中书摛其豪尚寳缄其章鸾飞蛟厉经回纬合绍奕世而腾隆光者其于家亦有荣焉今朝廷熈明典物昭备无事述作词臣学士往往得优防侍从间先生始作而言曰吾可以及吾私矣乃上防曰臣父赠左庶子臣某弃臣若干年臣母赠太宜人某氏亦弃臣若干年臣忝在侍从有以事陛下者惟父母之力之徳是頼今坟墓在乡邑久不治臣比属史事不敢言展省者十有五年矣臣得归毕一日之私惟臣佩陛下之徳罔敢斁官程期具在臣奔走左右服事亦罔敢后通政使以闻事下吏部覈实覆奏请如庶子某言制可赐楮镪为道里费明日先生具袍帻大帯笏入谢又明日陛辞乃行乡人朝士咸仰羡圣天子宠眷禁近之恩贤大夫不忘其亲于官之义斯乎备矣门人翰林院编修李东阳倡于众曰我先生夙昔自处大节惟忠惟孝其教我后之人亦惟忠惟孝兹一举而二义存焉凡我二三子膺徳服谊粤兹有年惟此大事曷敢无述时门下士仕处散于四方者甚众惟兵部主事刘大夏刑部主事尚敬进士王俨朱绅举人杨一清和之其防试所举士吏部郎中倪辅兵部主事许章刑部主事许盛行人左司副姜谅行人马防又和之东阳独谬职文字从先生后谨为序并诗再拜以献于执事者
　　王城山人诗集序
　　王城山人诗者黄岩谢君世懋之所作也君居于王城山逐以其山自名居为县学生七试于有司不得荐客死于武林之邸其从子翰林编修鸣治辑其遗诗得若干篇予读而悲之其诗始规仿盛唐诸人得宛转流丽之妙晚独爱杜少陵乃尽变其故格益为清激悲壮之调思极其所欲言者其死也盖有遗力焉然其叙事引物感时伤古忧思笑乐往复开阖未尝不出乎正观此亦可以知其人焉夫诗者人之志兴存焉故观俗之美与人之贤者必于诗今之为诗者亦或牵缀刻削反有失其志之正信乎有徳必有言有言者之不必有徳也君之志兴不啻乎诗不幸而不见于世非其诗孰可与传者此辑诗者之志也古称诗人达少而多穷其固然者之与适然固未暇论然其穷也人莫不悲之其悲之者亦不必皆贤也而徒以其诗况非独诗人哉予恒谓天下之士必有负竒抱杰老死于岩穴之下者有士如谢君非诗则莫之知也天下之士不幸而不见于世者何限于此葢重予之悲而益感夫辑诗者之志也君之兄世修为寳庆知府及鸣治皆贤而能诗其所倡和者尤多不在巻中
　　送屠元勲序
　　有正设之官有旁摄之官有专设之官举天下之事条分而类总之各有攸执此正设之官也事有大小有常与暂以其所及及其所不及此旁摄之官也谋之周计之密条总之所不能及者为之官以领之不以他事及之者此专设之官也夫官至扵专设天下宜无遗事也然犹或有弊生其间者夫势有及有不及则及乎其官势及之而有治有不治则及乎其人吾尝以是观于天下未尝不叹息焉今专设之官惟户工为多漕运之制分兵民之赋责之以府卫总之以将帅足矣又以其舟楫之具不可烦于民然茍无以总之则无以为责故专设工部主事一人扵淮之清江浦每三年一代居竹木之材置工役吏以治之凡漕舟之败漏不中于用者悉归之而加葺斵焉数阙则増置之以为用此所谓周谋密计之一端也而迩年若少异者出纳之际并缘为奸官府之利不能十一一舟之费或倍或蓰故其资于舟者宁自为之不敢以烦扵官而官若徒设所谓弊之一端也成化辛卯秋前主事以年当代进士平湖屠元勲实拜兹命以行元勲年质甚英敏富才与艺此则无负于国家专设之意所谓存乎其人者也元勲之举扵礼部也予校其文其中表兄倪稽勲良弼则予同年进士予知元勲之贤于稽勲为多而元勲之同年觧文选尚敬复来征所赠故序其端如此
　　送翰林编修丁君归省诗序
　　华亭丁君原敬以进士第二人入翰林为编修其父封君贻谷翁母儒人皆在华亭不家养者五年矣君乃用例乞归省其乡既赐许复有楮镪之赉阁老学士诸先生而下皆赋诗饯之某以次辱授简当为序乃作而言曰士在官各事厥事非谒告不得违朝从非差遣不得离职次非引谢不得至其乡邑然独省觐之礼着在典式又为之道里费出于寻常廪赐之所不及所以敦孝崇礼而劝忠者甚大此国家之令典也今之诸曹百执事各有长属以法相视事有禀白可不可则唯唯而退以事当出立受约束于庭已辄俛首去不敢漫及他语其势分悬絶固然莫殊也惟馆阁以道徳文字为事虽师保耆宿位尊而望重亦与后进之士相宾主下上论议訚訚侃侃各中其度情交而义达喜有庆行有饯周旋乎礼乐而发越乎文章倡和聨属亹亹而不厌所以汲引成就之意甚厚此词林之盛事也古者王遣使臣作诗皇华行役来归杕杜是歌朝臣相饯乃陈蒸民君之使臣如不得已故慰勉之情不能忘其所爱而况使之得遂其爱者哉臣之出虽以王事然犹以职业相期厉如恐不及而况乎以亲去者哉故逺乡井则懐其亲逺朝廷则爱其君皆有不可已者感激奋发使家不失为孝子而国得为良臣此则人之大节士君子之所自尽也君之仕也遭天子明圣海内熈洽史事闲暇孝理之化惠及家庭可谓出得其时操文字之事以从诸先生之后为其所汲引期厉如此可谓处得其地而君又负卓荦竒伟之才之器必有所建立其上广宅材礼士之效下成师师之美于天下无疑也夫国家之令典词林之盛事士君子之大节其所闗系甚重皆不可以不白某不佞请以庸言发之可乎
　　一闲轩诗序
　　情生乎动者也动之极则静生焉然人能动而不能静天下之通患也天下之事相寻于无穷人之一身与之周旋乎其间操眇身以当天下之事其动不啻万一故善用情者以一应万如鉴之于貌括之于矢来则应之去则遗之故事毕而情不困不善用情者以一徇万万万相临事愈多而身愈劳乃有求静而不可得者其不知求者固弗论也农则劳于耕工则劳于役商则劳于旅士则劳于官其情之小大虽殊其为劳一也舍乎此则遗形外骸玩世狎物无所用于天下者非君子之所谓静也惟功成而身退者其庶防乎然于此犹有不能者非地之不善也有见于此者其知道乎绛州有一闲先生者姓陶氏宗衡其字举进士歴官行人礼部员外郎陜西左参议皆以贤劳着声年六十则叹曰吾可以闲矣谢其事而归闭门髙卧不与世相闻或深衣钩履徜徉于水邉林下有问其姓名者曰我一闲人也或问之曰先生其知道者乎笑而不答洞然莫测也士大夫多为一闲诗以遗之者先生欣然咏之集而成巻其子户部主事廷用以示予请序其后廷用既奉使于南则使其弟乡贡士琰来请予昔举礼部时先生在仪制掌名籍而廷用复予贤同年也故为之序
　　送周徽州考最还官序
　　今之为守令者各据所见爲理皆足以立名取效而弊随之或修案牍明号令勤手足之力以为奔走严刑厚敛竭膏血以奉所需惟所徇借不顾虑其下故往往为权贵所推许而细人鄙夫方怨讟之不暇或有见于此则循循守规彠不失尺寸以庇其民而自恃以桀骜其上又故为抗俗以立崖岸取声誉故民皆誉之而为之长者以为异小则怒扵言大则怒于法矣又或有见于是以为二者皆不可失则为捭阖纵横之机惟所弛张而上下倾倒故官有赏民有誉而士大夫之旁观者将指而议之无所逃焉然则欲完其名岂不难哉夫名固非君子之所贵也然孔子疾名不称又曰在邦无怨在家无怨为孔氏者亦曰在下位不获乎上民不可得而治矣获乎上有道不信乎友不获乎上矣故其道本乎诚身诚而不动者未之有也是名亦君子所不可阙也徽州守周君子建吉安人也世居辽以文学名辽人士若今曽给事克恭陈进士本仁吴进士克明从之逰者若干人及举进士歴官工刑二部主事员外郎皆以政事名尚书而下咸推重之其守徽也一年而民悦再逾年御史以为能报之天官三年以最闻于朝士大夫所推许者借甚予窃闻君之为人敦朴忠厚无欹侧委曲之行故不恃才而官自举不求名而下上信之此固士君子之实行其道宜然也余又闻徽人言比嵗久旱君率僚属徒跣以祷雨辄大至有虫伤禾稼亦祷以除之若是者岂独人信之茍顺且诚亦信乎天矣君守其志使不变虽用是名天下及后世何愧哉君之考绩而还也进士萧君文明辈相与饯之而属予以辞或曰周君非好名者不宜以是告之予曰吾所谓名非今之所谓名也
　　送丘给事使琉球序
　　我国家正位凝命扫干荡坤涤濯万物建于百年治洽功成五服之内藩臬郡县所治出赋税共使令者弗论以至于海中外疆殊界别以国称者万数迩者先沾逺者后被冠裳椎卉诗书甲胄梯髙航深四靣而至充中庭溢下馆礼部繁于出纳鸿胪勤于奉引相胥疲于通译自有中国以来无若是盛者若琉球国在海东而诸国小大逺迩之间烟火相望顺颷利舶七日而至然其始俗以盈虚为晦朔以草木为冬夏粤自古昔未通于中国虽或穷征黩讨而宾服无闻及国朝号令所及望风欵附遂封为中山王齿于载版图奉职贡者日涵月煦濳移暗革被服冠带陈奏章表著作篇什有华士之风焉成化庚寅其王世子某当嗣封遣其长史某来请命天子封为中山王赐玺书冠服遣正副使二人致命中山户部都给事中丘君实充正使赐朱衣一袭以行六科诸给事相率为行饯徴辞翰林某与给事君同年言在不让曰于戯给事大丈夫入居諌诤出领使命真通显称所愿为今圣天子在上士大臣在列嘉惠于彼外国中山王谨畏孝顺不堕臣节以俟我威命而给事身负荷之国体之所系小邦之所瞻后世之所传示皆在给事给事其克自重感厉精发山动海立以宣达天子威命国家之典章式侔小国君长陪从爰及闾巷明识逆顺保其初心惟亿万世服事罔敢斁亦罔敢后于戏岂不真大丈夫哉给事君起谢曰使者职敢不勉于是诸给事驩曰使哉使哉乃导上供张三爵而退也
　　送周扬州序
　　成化庚寅京师饥天子简廷臣出领赈事命之曰用命且有赏不用命有罚监察御史周君本清亦在简中分理顺天数县辛卯事毕告于朝首擢为扬州知府夫守令之职非直衣食乎民也而食与衣莫先焉凡百之事胥此焉出今有五尺之童号于道其仓皇为之求食与衣者必其父母也平立睨视谈笑而过之者必涂之人也不惟弗救而且褫夺之撼顿之者必其仇雠也今之守令者将为父母焉将为涂人焉将为仇雠焉仇雠固不足论茍徒爱之而弗救是亦涂人而已矣为之父母者必为之计深逺先事而图之因时而为之即田有常畆桑有常树赋有常等除其兼并均其徭役以使有余不幸有小害不失其利又不幸而大害犹能免于死亡夫是之谓民之父母不能先事而图因循怠惰以至为病为亡为盗然后从而救之其力必且十倍而况未必能救之乎夫比嵗之灾去嵗为甚去嵗之灾畿甸之郡县为甚畿甸之郡县其为病为亡为盗者相望也其所由来者久矣卒以朝廷数百万之费一二臣简任之专迟之以数月之久仅足以弭其患之大可不谓甚难乎思其艰以图其易古之道也以今嵗校往嵗不可谓不丰以南方校北方非不富且庶也而扬州又素称繁庶之地比年以来亦损其半矣识者盖深忧之天下之事惟忧于未举者乃可以无弊由是言尽天下可忧也而况扬州乎此惟深谋逺虑之士可与言之而世俗者之所谓迂也周君在吾乡为贤士在台宪为贤御史在畿甸为贤使臣兹州之治朝廷实畀之而吾辈实深望之也周君勉乎哉
　　送宋民表知华亭诗序
　　吾民表之知华亭也待次天官者一年时京曹无阙员有以差遣避外补者谓民表民表曰吾力不能与造物者校竟不出及将拜或又谓曰今以进士为县者三载则擢擢则为御史其得失亦少校乎民表曰吾安是官也久矣吾何慕焉吾恒为吾辈之慕乎此也茍有所慕必有不尽其心者矣既拜则谓予曰人恒易此而不为吾得此盖惧其不能举也或曰是大邑也可以取而无伤扵廉可以守而不至于无所容或又曰地美则易污易污则守之也难斯二者皆非也人患不自持茍有所利何必大邑无所利虽富且庶吾何与哉若是者吾敢以自许也吾所忧者谓其利弊之莫周知徳泽之不能徧及也自是每数日辄谓予曰吾于某得某事焉扵某得某事焉弊之不除也利之弗兴也如此者数十事不止其言甚悉凡论为县者莫如焉又数日复曰吾尝思之守令者民之父母也故恩先而威后平易者古人所以近民也今之能守令者但知有法而不知有情故寜急无缓宁严无寛寜使民受其害而不使我难其力若是者吾弗能也继而又思之以为是固然矣于是则有辨焉茍以漫漶为平懈嫚为易民抵恶而不戒胥吏舞法而不知废纪纲散条贯以至于大壊极而不自知者则吾辈所当深戒也予与民表逰久知之最深凡前所具固其所存无足异者然犹颇有素蓄欲以为民表告及闻此言则民表虽日强聒使予告岂复有余説哉民表仁人也予恐其或过于厚信斯言之不可无而践之不可以不果也民表幸勿忘之吾为子识之以赠子行民表曰善于是交防者皆赋诗送之其意多为民表期者予序诸篇端以互相发云
　　送李士常序
　　今之仕也异于古皆取之乎科目舍科目则不得仕仕亦不显故凡称有志于天下者不得不由此焉出观其平居向乎道义将借以自试则其大者可以兴道化小可以建功立名随所底极皆能有以自见然犹有论笃而志不孚者有志于始而变于终者有志虽及而力不足以逮之者若希富慕贵之徒夤縁侥觊惟幸于一出者又何足望哉予于李君士常之出扵科目固不得不切望之也君夙有向于古圣贤之学修身睦亲志存及物其与贤大夫士接则踧踖愧汗殆无所容而其中之所动涌溢迅踔有不可遏之势其于恶言陂行若将凂乎其身而又恳悃惋惜若欲援而反之而未能者将有以自试也今年秋始以其艺举于乡大夫士闻者既进以为主司贺则退以贺君予又交君之最深者知其志论不悖且必不委靡而感励奋发以自见于世无疑也然志于天下者必周于天下之务故凡纪纲风俗人物之槩制度名数之节闾阎狱市军旅郡县之宜古今成败得失盛衰不恒之迹一有阙不足以为治不能兼究乎此而徒嘐嘐然有志于天下则亦何所济哉古之人如诸葛武侯范文正皆居布韦而经济之事已具故其出也确然有益于用以名天下及后世君仕且有日矣其究于此亦多矣归而求之触类而长之使其通贯旁达若探之积囊若驾之坦途有弗谋谋之无所弗知有弗任任之无所弗能由建功立名以极于兴道化无所弗逮使天下之人曰科目之果能得士也又曰君之果无负于科目也此则予之所望也予蚤窃科目而愚闇浅劣莫之自遂愧于君之积学彊仕者故喜君之出而望乎其成者尤切凡谢太史及吾时用所叙论者不赘及焉若谓予略于内而详于外则非能言者也




　　懐麓堂集巻二十二
　　钦定四库全书
　　懐麓堂集巻二十三
　　明　李东阳　撰
　　文稿三
　　序
　　送福建参政徐君序
　　福建之地凡府八福泉漳兴化皆濒海海外接倭夷诸国椎卉之徒潜度窃掠自古而然我民利私市者亦相为党羣颿巨舟强弓往返其地若南北市者以为常业其事甚重朝所置官多分巡互代不恒扵职其势莫能制乃専置参政副使者一人理之成化乙未吏部以例考天下之述职者罢布政按察之长若佐若干人扵时兹二人者皆阙浙东徐君原一实用推择为右防政承勅以行徐君任职方久官至郎中行业才谞为诸曹望举扵是职固所优为夫职方掌天下军旅之务边疆盗贼无所不治但数年扵今屡事西北其所经画区置宜详而东南外警颇息常时盗窃不烦扵朝署事势情状或在所略也今东南之人曰备外警易治内盗难贩鬻之民迫于寒饥散则无所归则无籍纵而不问则纒结无穷急而攻之则以死狥鬭其患有不可胜言者治之者必先本后末宏纲而疏节均田薄敛以安其业委曲开谕明示利害以启其归而又蓄威飬力以待其不可化使善者不移则恶者有时而尽矣其先后缓急较之他处宜有不同者若士卒之亡窜囷庾之虚耗武官介士之掊克朘削则天下之通弊君葢尝为予论之以为弊成于实防功患于柄分此理固然无可易者今君以全藩之寄承专置之托弛张纲纪固己无患乎肘之掣而又济之以才略持之以忠信竭心力而为之吾见外警之不足备虽内盗之治也不难矣
　　送泉州卫经歴钟君序
　　文武之在天下不可偏废而其势则相为重轻官之始设也内以五府视六部外以都指挥视布政按察以卫视府州县其秩皆有加焉今名焉虽存迹其行事不翅不能颉颃而顾出其下有不可变者府司卫之官必有经歴都事皆以文士为之以参佐谋画闲革奸弊其秩虽卑而所托则重矣然以今观之方委曲聴命之不暇其所得为者不过防钱谷行文书而已是何其悬絶如此哉秩有尊卑而其势有难易也予尝究设官之意而论之五府之务必于六部都司之务必于布政按察而后行则所以尊其职者非偏重之也知其势之必至乎此也夫使文得以防武而使武不得以间文则其轻重固已可见况今经歴都事在内者月再报其长之勤惰于朝推于其内可以知外则其势之不得为者亦存乎其人者也嘉兴钟君汝文以国子生拜福建泉州卫经歴汝文尝因其从子刑部主事庭芳游于羣士大夫间于是顾君天锡辈以赠言属予予窃谓今当天下无事时武胄之士罕得施用则所谓经歴者虽欲有所赞佐亦不可得独法乆弊生不能无赖乎闲革之力者而泉州外有海岛之警内有贩鬻之盗东南之地于兹为重故所以望汝文者尤切汝文勉乎哉若曰吾不负官而官负吾如古之所谓丞者予亦末如之何也已
　　送戴训术序
　　昆山戴用中少失怙鞠于母氏既壮通隂阳之学有志乎仕而未遇也比者县隂阳训术阙用有司荐上吏部移钦天监试以为宜遂拜训术之命行有日进士吴君惟谦谋以予言张之易曰定天下之吉凶成天下之亹亹者莫大乎蓍故唐虞有羲和之职周礼亦有太卜筮人之名后世隂阳之官葢取诸此国家开物成务天下事无小大缓急茍民生日用之不可阙者罔不备举崇儒建学之暇若阴阳医药亦有学官徧于天下其为民物虑至矣然隂阳之学株分蔓续代异而时不同若五行若堪舆若建除丛若歴数若禄命卜宅卜葬多至数十家而牵数泥俗舎人事而任鬼神固己见于汉班固唐吕才之辩矣况后世乎今象纬有禁民间莫得而习所谓隂阳者不过卜筭推择之类官之取之者甚简且易而时俗所习信有如前所论者用中以术为训则宜推明其理数之大如易所陈如书礼所命以仰副国家设官择士之意取时俗之陋一洗而空之然后为善也用中以为然乎予未尝识用中将因二君以考其志之所向恐其为司马季主之卜予之辨又出宋忠贾谊下安恃其不相屈也吾闻用中本名族读书好礼接贤士如恐不及非泥于其术者比世固有吏而隐者非此类也乎若因予言而勉焉其所得亦未可量也
　　送舅氏刘侯之寜夏序
　　寜夏之域左界黄河右臂贺兰诸山在山边为险地然其所统方数千里而河曲乃居其半则皆连山大沙无长城巨堑之险自河外失据画地以守不过数百里列堡分堠一功而什力今敌骑之警不及寜夏乃自花马池兴武诸路以入则寜夏所备不在外而在内非乡之形势可论也故守寜夏者必慎守河曲河曲寜则寜夏可以高枕而卧矣然以今昔之异势而成什一之全功者岂不难哉古之论择地者必先择人故南城有檀子则楚防不侵髙唐有盼子则赵人不入徐州有黔夫则燕赵交际虽齐之一国尚如此况国家一统之盛羣才之富而制逺方之敌则亦何所惮哉今年夏廵抚寜夏都御史张公议政于朝言其所统甚广而裨将不足于用上命兵部简于众得三人其一则我舅氏署都指挥同知淮安刘公永也公以武胄蚤闲骑射从征于外南至湖湘贵州以入两广北歴万全西极于三边之界皆在阃幕执旌鼓符信以号令羣士多所俘馘防名功籍遂自千戸累涉都阃人以为才居常奋厉欲以兵革自効今强敌未灭尚厪庙谟而公适以选擢承委任识者知其将建功于西鄙也呜呼士既患无才而又患于所用以公之才得谋国求士如张公之贤者而为之用其将有所赖而成乎东阳少负陟屺之感于公之行深有感于渭阳之义方喜边镇之得才与公之获于用也故先述其大者而后及其私焉
　　谢氏宗谱序
　　谢氏出周申伯之封世逺别汉晋间稍稍可纪而防稽之谢始擅天下今黄岩谢氏旧谱称典农中郎将缵葢自缵至仆射伷若干世为一图自伷子经略使鞅徙居黄岩者又若干世为一图世乱阙逸多不可考其后或妄加补缉遂成完书虽其子孙亦莫之知也成化庚寅温岭郭端朝氏修于翁山之塾以防稽逺始削其图而鞅以下犹因其旧知寳庆府愚得先生世修尝侍其季父梅坡翁性玉获闻同异之实辛卯之嵗乃取旧谱防用欧蘓家法阙疑去伪揭鞅为始迁之祖断自滦为一世世经而支纬之既又与其从子太史君鸣治推义广例为名录为谱传为宗范为居址世考为祠墓志又系以累朝诰勅及士大夫所著述者类为若干巻篇有序序有义可谓无遗法耳矣夫谱有传与绍之道焉由吾而前吾得而绍之由吾而后得吾而传之所谓传与绍者非恃乎谱也而非此则无所于系故君子之有事乎家者必先焉今之世虽士大夫家鲜克存谱其存之者不过以世数名字为称诩辩据之资而谱之道几废其或附防窃冐以伪于其身以及其子孙者又弗论也夫以谱犹不能恃其必传况以伪乎兹谱也溯宗系则兴其婣睦纪居址则慎其承守睹祠墓则严其祭祀瞻锡典则思所以厉乎为臣诵宗范考传记则思所以为子而不愧而详其叙述则使子不得以私慕诬其父而祖不得以私誉望其孙以求尽乎其实噫兹谱也其可谓无遗法耳矣且古之论国与天下者必有道徳仁义之本而又有宪章条格之具葢皆自其家始寳庆公行高学博有古循吏之政方敛其所以为郡者施于其家而太史君又承其家学以大施于天下皆将自兹谱始谱之作岂徒传哉按谢之先有讳温良者为孝子有赵氏者为节妇固兹谱之所恃以为重其他名德尤多至寳庆公乃益显其承之者皆能如太史之于寳庆则兹谱之绍也其亦不徒存也哉
　　送开封金公序
　　今年春河南开封府知府阙吏部询于众得刑部郎中金君尚德曰是尝游翰林而通古今政治之迹为行人而知山川风俗利病之槩为刑部而谙法律精条例及民物之情状且其人卓特敏逹杰然为诸曹望非此莫可与为郡者于是请于上而用之先是尝拟君为按察副使屡不值允命至是乃拜擢人或谓今之在郎署者不十年则擢擢则往往为藩宪而刑部尤防今君举进士二十有八年在刑部十有五年为之寮佐多其科目后进居数年輙被擢以去者若干人矣而君始得擢又不过为郡其将弗释乎此矣是葢非知君者郡守之职在古为诸侯国位尊而责重而开封又郡之大者其所统州若县四十有一属吏数百地方千余里殆半河南诸郡天下之郡莫与为比此其职尤重也且官之在天下惟其所用以为轻重今材行如君地望资格如君以羣议膺简擢如君者而使为郡是非特为郡重而君之重又可知也况人之于官也亦惟其材之大小以为举坠而不系乎崇卑蚤暮之间哉又况君子之所存者惟视吾所当为与其所得为者而已哉君之言曰开封重实地嵗方歉民流徙且半校之他嵗其难殆十倍吾惧官之难任也若议画方略若发公帑赈饥民省诸州县逺运増刍戸价不足令民为乡积以备凶嵗者若干事而不及其私一言于是闻者皆曰金君其果不以秩位为轻重也又曰君其果克胜兹大郡无负也又曰吏部其果能得人以重兹郡也于是皆喜君之去而所以望君之入者益深代君为郎中者屠君元勲暨其寮宷诸君子相与饯君谓予亦知君者请述君志及士大夫之望于君者以为赠行序
　　送施彦章通判黄州序
　　成化丁酉春三月吏部以例试国子生之选籍者无钖施君彦章亦在选中既试名在优等而其噐貌尤魁硕出于羣軰大冡宰实意属之既又询其乡人考功郎中陈君朝用考功曰此贤贡士也遂拟授通判得湖广之黄州府云吾闻善用人者必广诹博采如吕文穆之客囊虞允文之材馆录惟恐其不多也善举贤者惟其公而不他计如祈奚之举亲舅犯之举讐惟恐其不尽也夫使人人得各举其善故天下之善皆萃而为一其有遗焉者寡矣及其弊也或以为请托贿赂之私故在上者恒疑乎人而在下者亦自疑之不暇于是逆诈以为明避嫌以为介询察之道日废荐举之路日塞士之所为善者不过身言书判之间耳此其为用不已狭乎君子于是举也见冡宰之信人考功之自信黄州之信于其友如此也夫以今郡县之众往往视贰佐为常职察之不能徧则不过以铨试之等而用之如黄州者乃以大郡居要地故处之加详使职职而询之人人而举之而所谓询与举者皆不相负若是天下之善可不劳而萃也吾又闻荐人以为国者报之必以国事故张安世以私谢为恨范文正以私报为辱今之所谓恨与辱者亦异矣通判之职所以佐贰郡守于郡无不可问之政况施君以美才理大郡其势必不能汨汨与常职比使他日论功课绩者得指而飏言曰此贤有司也以是论考功报且不为冡宰辱也不已多乎若夫执德不坚为政不力使议者得借口以疑天下之举则世之恒弊非所望于君者也
　　武昌徐公挽诗序
　　异财之俗半天下江南之人以田畆为业葢有身在襁褓而籍于父兄者以为恒事若是者非惟教不行于世要其因袭承授势亦有不得已焉于是欲起而变之者必有一人焉君乎其家而后子弟化必有一人焉望乎其乡而后乡党革此其人必躬履实践已睦矣而后可以责人之疏已让矣而后可以责人之竞渐摩薫染入乎人者深使人人利于义而耻于俗度乎其可又必有一人焉继之而后可以长保而不变予常患斯人者之难得也呜呼吾乡复有如徐公文德者乎予尝闻徐氏武昌钜族居府治者数百指居于别业者又数百指而公以族长往来居其间食饮衣服惟公是司租贾出入惟公是籍子弟妇女无忿言戻行及异议者焉则叹曰何为其能然也既又闻公事亲色养丧居哀毁与昆弟处怡愉终日口不及财利茍事涉于利辄推而弗居少有违咈不以为其弟敬夫妇皆蚤死遗女又为之抚鞠俾底于有家又叹曰天下之事以利则骨肉可以为讐敌以义则道路可以为兄弟呜呼利之为害亦乆矣以予观于吾乡复有如吾徐公者乎予之闻公家范也实于其子监察御史镛公来京师尝一见遽去去数年始悉闻其行于中书舎人杨君应寜时公已卒数月矣予因叹斯人之难窃有望于吾乡者而公亦已矣呜呼悲哉镛既告防归治葬事少詹事朴庵黎公先生为铭公墓载公善甚悉诸缙绅士贤镛及哀公者又为挽诗若干篇予独感乎同居之义尤切故序之加详庶其宗之人之有感焉以保公之业以及于吾乡也则翁之卒亦可以无憾也夫
　　送张君汝弼知南安诗序
　　华亭张君汝弼博学工诗有文章尤雄于草书乞其门者踵接无虚日巻轴填委声名遍天下凡论今郎署之有文章者必曰张君张君然君恒若弗自屑每论古今人政得失介然不容髪事涉忠义辄力为之扶植褒奬无所孙观其意不欲与龌龊者齿慨然思有所施于世故凡论文士之有风槩者亦必曰张君张君君得科第晩徊翔郎署间为贰佐歴武库车驾政皆简中间惟武选稍繁剧又不乆处落落无大以自见然益负其有不能屈以干人循次待籍十余年而有南安之命论者又谓如君者置之朝廷之上虽不日烦政务亦足隐然为诸曹之重而必使为郡郡所领皆吏事非其素习不能无惑乎今之为铨曹者噫斯言也可以观俗矣夫惟世之有衒华藻而不达于政者有狂志高论揆之实用而不足者而后有是言以此槩士其失之粗矣夫所谓政者必抵经据史饰之以材艺资之以议论而振之以气节然后左宜右有旁行而不滞茍泥法守律剪剪焉寸纸只字之间而曰我善为政今之所谓能官者吾惑矣慨自儒吏之迹判而士往往不得以尽其用用之不尽乃或从而短之岂所以待天下之士哉岂所以待天下之士哉予之怀此论乆矣方喜君之得试其所未尽亦以窥铨曹者之得用人之道于此也而又奚惑哉与君游者多时名大夫士皆为诗以相君之行予非工诗者又不可为君黙则以太史乔君师召之意为序云
　　邵孝子诗序
　　户部主事湘隂邵君汝学蚤防父事母李氏甚勤苦居常愉色每出饮未尝至醉值蔬果辄怀归奉母母疾衣裳不觧带日亲汤药虽唾壶秽器必手自澣涤或激涴其靣弗见于母母既安寝乃徐而拭之母防哀毁累日而后食食必粥葬之日寝苫枕块庐于凤山之墓三年孝行甚异门人龙来云辈倡于乡乡之人隂阳训术傅时省辈状于县县大夫奏于朝事下礼部移御史及按察下郡守逓为覆报皆无异辞朝廷以例表其门为孝行时君已自乡贡举进士例得再建绰楔至于是凡三焉今之例有司以绰楔表于门者凡科目之事与孝顺节义异行之家皆然表科目所以劝为仕表异行所以劝为善劝仕者固将以求其行也然仕者恒有而行之异者不恒有故茍有异行虽州甿里妇犹表而旌之其礼加重人之得之者亦加荣焉况仕者之有是行哉今表仕者于乡乡之人起而慕之而凡天下之为仕者劝表异行于乡乡之人起而慕之而凡天下之为行者劝鼓舞欣动之机固各以其类应有不可遏者而况乎兼之者哉天下之行不必皆劝而后成然亦有俟于劝者夫所谓州甿里妇其行不出乎畎畆闺闼之间及于人之耳目者近近则未易徧仕焉者名籍在朝廷勲业在台省观望在天下于此有异行焉为之上者又表章之不暇其所感动宜何如盛也今圣天子孝理隆洽法制精宻善必闻闻必劝而君方以异行登显仕膺旌异之典是以其身系天下之化者其责亦加重夫岂可例而观之哉古者国有美政乡有善俗必播诸诗歌以风励天下薫陶诱掖葢有深于教今者吾党则有不得而辞焉与君偕举进士者若干人为诗若干篇而东阳窃以乡士为国史尤亲且近因序其事以佐君励天下庶几自吾乡始
　　贺陈先生诞孙诗序
　　成化丁酉三月十八日翰林诸同年防于师召陈先生第既有成约予与鸣治先入观其有喜色问之曰适得莆报大儿举得一男矣时同年皆未有孙孙实自师召始予二人喜甚亟呼酒饮师召师召曰请为我赋鸣治倡为句予继之已而众客以次至皆递为句句八继而成律明仲再倡律再成众乃属予大书于堂壁师召不欲以观贺者掣予肘再四不能得拂衣入少顷忽笑而出视予书且视且喜众客竞为助喜欢声动堂陛回顾僮仆皆欣欣若有怿色师召独据几谛诵曰固亦佳事也意始悔沮予书书成敷五后至不及与独和二章明日众客皆重和越数月汝贤还自莆又续和焉于是聨为巨轴盛供具以赠之而师召益大设席飨客以为例例亦自师召始云呜呼师召为人纯朴简易蔼然古君子风其考文析理极精尽宻而名数世故之粗或遗略不屑计立心制行介介不可易而包垢含秽口不称人过日与之处而若不见其有异者人无问亲防逺迩皆乐且信师召召亦自信不复疑于人予尝谓其气象悠逺其为福泽宜深且厚徴诸子孙亦固然哉又闻诸师召言其先祖宋观察使淬父子皆死国难旌为忠孝曽大父义轩下暨祖祢皆能以容忍惠让为德数百指之后昆三百余年之世业于是乎涵江之泽逺矣昔陈太丘氏祖子孙三世同德文人史氏尚侈言之是诗也虽出乎一时之谈笑然于平生交际之情诸家世讲之好亦可以观矣请为诸君序之以传乎其家
　　送闽县令周君序
　　县之为政至剧也其于府者倍之于藩则又倍之予尝游东南诸大藩亲见其所为令者朝夕奔走经画之不暇问其赋税刑狱校之旁县若无大相逺也徒以呼召迎送之繁徭役供亿之费用之无时取之无艺日益而月复増是固劳乎为民亦难乎其官矣夫人以身应众事其势不能尽有所详必有所略详于政务者无上赏而略于承奉者有显罚人之情孰不慕赏而畏罚于是择土之所急者为之则民愈劳而官亦愈难矣于此葢有説焉蒋沇之在高陵郭令公戒其麾下曰得蔬饭足矣毋挠其清何易于之在益昌身为民引舟刺史崔朴愧之与客亟去下上之相感固如此无何之诚心与蒋之素行而徒以此咎上之人亦何怪其为难也哉比者朝廷命简太学生为州县正定海周君志尹得福建之闽于时为铨曹者曰闽剧邑也非夫人莫可与兹任者闽人之仕与游者亦曰民闽之剧也而得夫吾侯之贤也翰林修撰林君亨大以赠言属予予惟为县之政亦多矣民为重故就其所急者言之周君以太学生举乡贡习于民事所以举其官者葢必有道其毋専事乎呼召供役之务俾议者谓铨曹之所择与士大夫之所望者徒以此也今闽藩称贤方牧者固众亦安知无郭令公崔刺史者以成君之美哉









　　怀麓堂集巻二十三
　　钦定四库全书
　　懐麓堂集巻二十四
　　明　李东阳　撰
　　文稿四
　　序
　　封吏部郎中倪公挽诗序
　　礼部郎中倪君良弼之丧其父介庵公也故吏部侍郎叶文庄公有表翰林侍讲学士镜川杨公有志广东防政刘君钦谟有传诸大夫士皆有诗其为传世计甚逺而良弼犹欲予序其事曰同年之谊十五年于兹矣呜呼予何以加扵诸公之言哉予观介庵居乡直气正色善分别白黒不为防佞民有为豪右所夺而不能讼者为暴扵官乡人不相直辄诣门请质得其言辄俯服去故乡之称直谅者曰倪公其人良弼始为吏部改今官饰行持法遇有不合斥言高论虽权贵不少孙借或郁不得泄则耿耿不能寐故士之称直谅者必曰倪君其人呜呼贤哉何其徳之相似也昔陈咸言事讥切近臣而其父曲为戒谕孙盛作晋春秋直书时事而诸子号泣请改向使父子易地而仕则其所建立者异矣世说古今人不相及观于君之父子之间岂其然耶夫人之才德同而其所立又有遇不遇异者故其成也可幸其不成也可惜若司马氏之文章王氏之相业或倡乎其前或成乎其后君子葢惜其父而亦未尝不幸其子也介庵虽不仕而能使其子仕仕而有所立如此是可徒为介庵惜而不为介庵幸邪良弼既不妄交凡为诗必相与游处称知已者人亦慎重不茍为应答故其诗皆可观诵与其传状表志葢互相发也后之君子考介庵之为人惜其不得仕而幸其子之有成者必自是诗始作挽诗序
　　送太常郑先生之南京诗序
　　太常之职官尊而责重不与他监寺比故其为选必取之清宻禁近之臣比者南寺阙当补方铨部未拟制命未下议者求之翰署官僚之间则曰仁和郑先生其人也已而果然初先生自礼部入对先帝试其防第一等得进士及第入翰林为编修今皇帝即阼同修先朝实录成进修撰居数年又修续资治通鉴纲目进司经洗马凡四命而至是职于是辞编摩考校之务而司礼乐制作之柄辍经幄储宫之直而奉宗庙陵寝百神之事官日尊而责俞重矣君子谓其初命也以文其再命三命也以劳其今命也则以材行地望是其官非茍得而朝廷之擢之者非徒于资格而止也先生之归省也念母夫人老不能逺就禄养而国事之重官不可乆旷乃留其妻若子而独处于官虽居京师察其志未尝一日不在膝下今宻迩南国得舟檝之利将先归拜母而后迎养于官此又人之至愿而不易得者也昔崔庆仁为太常亲导母舆赵彦深为太常不脱朝服而见母史册书之以为美事然则进不负国而退不遗亲持不茍得之宠以成不易得之乐如今日者非先生之贤其孰能致之先生之行也公卿以下皆叹慕歌颂分曹而饯之其门人刑部主事陈洵员外郎沈锐尤亲且厚既自为诗又以倡诸同曹及所与游者总若干篇为一巻谓予尝以鈆椠従先生后属为序先生在翰林不妄交生徒其所诲廸必先忠孝今日之行固臣子之义所系若二君者亦岂但师弟子之私而止哉
　　送蒙庵林先生南归诗序
　　圣人之道仕止乆速惟其时而无所必葢惟孔子能之虽伯夷柳下惠之圣不过得其一节中庸之不可能也固如此然人之情恒易进而难退故贤人君子必谨于所易而勉于所难时有所不可则去不得其职与言则去居其位而力不足以胜之则去是其退也恒易而进也恒难葢必知有所不可不退而后进则其进也非干禄知有所当去而后留则其留也非贪位君子之心岂恶进而乐于退哉然世亦有果于忘世而去者有因所激而去者有去于势所不得已者有索隐行怪徼一去以为名者于是利禄之士顾得以借口于其间故论出处者必防其平生而考之自辞受取予之常騐之乎进退之大而后可知也蒙庵林先生始仕为行人即以母老谢病归十有一年既终养乃出供职补迁为司正当道者欲荐为提学辞不赴九载循例进兵部车驾郎中未数月再上防请老事下吏部以先生贤且年未六十则不得致仕格不为覆移兵部及遣官属敦谕令勉供事而先生意已决乃乞以养疾归防又再上且致书冡宰司马诸公恳恳数百言竟得请去此其进不可谓不难而退亦不可谓易矣先生蚤有志于古圣贤之学动循规度与之处温然可亲其为司正诱掖劝戒一时寮属皆翕然尊仰益振厉为名节是虽未及于大用知其非徒进者今日之去其所自处谅必有道焉而予也非所敢及也或者乃欲以微事窥之是恶足以知先生哉与先生游者洗马罗先生明仲辈皆赋诗赠之用寇莱公诗二句为韵是诗先生尝揭诸坐右葢有合于易退之义者故诸君取之而予独推其意为序云先生名雍字万容甲戌进士蒙庵其别号也
　　送武选汝君之南京序
　　吴江汝君行敏举景泰癸酉乡贡为国子生成化初防修先朝实录以能书入与史事予时滥在馆局见其为书楷正有法表然出侪辈书成授中书舎人凡卿大夫士所得诰勅皆愿得君手笔故君书传于世日多九载秩满有南京武选员外郎之命则戊戌十月也实录之典职书者例以恩得中书时台阁执政者以为太广独严资格惟贡士及国子生乃得是者不过数人考绩之典自中书满者例得迁员外郎近嵗吏部亦以为太泛乃因内阁议分为三等得是者亦惟科目之士为然于是知君所处地虽借恩循例皆非轻授而幸得者也然其初命也有谓中书虽清近而不与政事以为君惜其再命也有谓兵部虽繁要而南署所掌不及北曹之半未足以大纾厥蕴葢君之所得人不徒不以为幸且以为未足者如此也夫行能辞艺皆所以为世用而进取之机官守之分则有不同君子之于官也必吾之所当得得之不为幸必吾之所能为为之不为彊寜用我者有所未尽而吾之处之者有余使心有余虑身有余力嵗有余日而复以其所余者自尽于其间于是乎旷官废职之咎寡矣君在中书翰墨之外词章议论溢人耳目故虽用者以为未尽而君之有余者固存武选之职领武胄封拜传袭之事今天下功籍日广冐伪之弊兴考覈取舍以严今日之选者君之事也而又积学蓄德于其余挟庖丁之刄操郢人之斤以待天下之用吾知其有余地也先君为员外郎者李君应祯李君与君同乡同为中书声价相甲乙又适有交承之谊闻斯言亦未必不为予首肯也
　　退庵陈公挽诗序
　　君子之于天下其视患难之加乎身者得之不为悔脱之不为幸惟义所在而已世之矫情以狥名者弗论若感激奋迅发于一时决于一举者亦或有之惟屡仆屡起至于死而不变则非诚有安乎是者莫之能也易曰君子以致命遂志孟子曰所欲有甚于生者故不为茍得也夫岂固为是之为快哉顾时与义有不得不然者此其志亦可哀矣退庵陈公之卒也乡人哀之至为之歌诗愈乆而愈不衰予得其诗于公之孙国子生悦乃取其传状表序而观之则叹曰是诚可哀也公在永乐间为河南布政防议坐事谪太和山佃户宣德间为御史出按江西以言事入系诏狱正统初再起为御史论辽王事复坐死寻复为御史以福建按察佥事卒于家公平生屡涉奇祸皆人所不能堪者而江西之祸尤烈阖门十六口皆锢狱中父既疾死而羣从子侄几就蚕室当是时陈氏之不絶者如线其祸之烈至于如此况其始也出于编置流徙之余而其继也又执法抗论以蹈必死之辙于是知公之心诚安焉乆矣及其尊官寿考令终牖下则固公之所不暇谋以其所不敢几者而得之奚以为公哀邪使公万有一不幸于其时公之志固可以为遂而典法之得失士气之兴沮有不可言者于是又知公之生犹幸得其时而君子之不待死而后遂其志也而又奚哀邪然公之孝友足以厚伦理材识足以断政事气节足以励风俗其存其亡闗乎天下者甚重人之哀之不啻乎死生进退之间而已夫若是吾固将为天下哀之岂独于其乡于其子孙哉于是大夫士闻而为诗者又若干篇合为一帙而悦以请于予遂书以为序公讳祚字永锡蘓州吴县人也
　　送顾天锡序
　　予与顾君天锡交殆二十年合而离离而合阅歴既乆所以相与者益深天锡知予予不敢负天锡也天锡居家孝友母防归吴庐于周山之墓足不至城府者三年事其兄光禄公甚谨弟禄早卒以次子后之防其妇俾不失节故人潘郎中廷用客死壻其子教且育之而嵗赒给其家虽负劵未释日汲汲为之不厌也在刑部奉命录刑山西伸理寃抑虽罹怨坐累不少顾防再勘所囚大狱守法遵制至不敢入其乡邑此其志大抵重名义而轻私图者也是予于天锡不可谓不知而天锡岂予负哉夫人之出处离合存乎命是非毁誉存乎人皆非君子所自尽者天锡葢屡屡为予言之故诏狱之下工曹之赎永州之谪皆俯首防受退而黙无一言然其曲与直固在也君子之处世泛安流驰坦途者不足以为难惟涉患歴难然后可见天锡勉乎哉今日之地固天锡所以自玉于成者也若夫在命者委之于不可知在人者付之于不必校岂足为天锡道哉大夫士知天锡者多赠以诗诗皆感慨期厉无愁苦嗟叹之态者为天锡道也予于天锡深有感乎兹别独所感有重于别者故举其所重言之
　　送徐君再守荆门诗序
  </div>
  <div class="pagination">
   <a href="怀麓堂集_page28.html">
    上一页
   </a>
   <span>
    ...
   </span>
   <a href="怀麓堂集_page24.html">
    24
   </a>
   <a href="怀麓堂集_page25.html">
    25
   </a>
   <a href="怀麓堂集_page26.html">
    26
   </a>
   <a href="怀麓堂集_page27.html">
    27
   </a>
   <a href="怀麓堂集_page28.html">
    28
   </a>
   <span class="current-page">
    29
   </span>
   <a href="怀麓堂集_page30.html">
    30
   </a>
   <a href="怀麓堂集_page31.html">
    31
   </a>
   <a href="怀麓堂集_page32.html">
    32
   </a>
   <a href="怀麓堂集_page33.html">
    33
   </a>
   <a href="怀麓堂集_page34.html">
    34
   </a>
   <span>
    ...
   </span>
   <a href="怀麓堂集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
