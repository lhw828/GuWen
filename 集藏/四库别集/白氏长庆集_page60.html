<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 60 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 60 页/共 81 页</h1>
    <div class="content">　　维长庆二年歳次癸卯八月癸未朔十七日已亥朝议大夫使持节杭州诸军事守杭州刺史上柱国白居易谨遣朝议郎行余杭县令常师儒以清酌之奠敬祭于仇王神尝闻神者所以司土地守山川禽兽福生人也余杭县自去年冬逮今秋虎暴者非一神其知之乎人死者非一神其知之乎居易与师儒猥居牧宰慙无政化不能使渡江出境是用防告于神惟神庙居血食非人不立则人神之主也兽神之属也今纵其属残其主于神何利焉于人何辜焉若一告之后神其有知即能挥灵申威服猛禁暴是人之福幸亦神之昭昭若人告不闻兽害不去是无神也人何望哉呜呼正直聪眀盍鉴于此尚飨
　　祝臯亭神文【今杭州臯亭山神在城东北】
　　维长庆二年歳次癸卯七月癸丑朔十六日戊辰朝议大夫使持节杭州诸军事守杭州刺史上柱国白居易以酒乳香果昭告于臯亭庙神去秋愆阳今夏少雨实忧灾沴重困杭人居易忝奉诏条愧无政术既逄愆序不敢宁居一昨祷伍相神祈城隍祠灵虽应期雨未霑足是用择日祗事改请于神恭闻明神禀灵于隂祗资善于释氏聪眀正直防靖慈仁无幽不通有感必应今请斋心防告神其鉴之若四封之间五日之内雨泽霈足稼穑滋稔敢不増修像设重荐馨香歌舞鼓钟备物以报如此则不独人之福亦惟神之光若寂寥自居肸飨无应长吏防诚而不荅下民颙望而不知坐观田农使至枯悴如此则不独人之困亦唯神之羞惟神裁之敬以俟命尚飨
　　祭龙文
　　维长庆二年歳次癸卯八月癸未朔二日甲申朝议大夫使持节杭州诸军事守杭州刺史上柱国白居易率寮吏荐香火拜告于北方黒龙惟龙其色其位坎其神壬癸与水通灵昨者歴祷四方寂然无应今故防诚防意改命于黑龙龙无水欲何依神无灵将恐竭泽能救物我实有望于龙物不自神龙岂无求于我若三日之内一雨霶是龙之灵亦人之幸礼无不报神其听之急急如律令
　　祭浙江文
　　维长庆四年歳次甲辰五月已酉朔四日壬子朝议大夫使持节杭州诸军事守杭州刺史上柱国白居易谨以清酌少牢之奠敢昭告于浙江神防滔大江南国之纪安波则为利洚流则为害故我上帝命神司之今属潮涛失常奔激西北水无知也如有凭焉浸滛郊壊败庐舍人坠垫溺龥天无辜居易祗奉玺书兴利除害守土守水职与神同是用备物致诚躬自防祷庶俾水反归壑谷迁为陵土不骞崩人无荡析敢以醴币羊豕沉奠于江惟神裁之无忝祀典尚飨














　　白氏长庆集巻四十
　　钦定四库全书
　　白氏长庆集巻四十一
　　唐　白居易　撰
　　碑碣【凡六首】
　　有唐善人墓碑
　　唐有善人曰李公公名建字杓直陇西人魏将军申公发公十五代祖也周柱国杨平公逺六代祖也绥州刺史明髙祖也太子中允进徳曾祖也緜州昌明令珍玉大父也雅州别驾赠礼部尚书震考也赠博陵郡太君崔氏妣也陈许节度礼部尚书逊兄也渭源县君房氏妻也容管招讨使济外舅也长庆元年二月二十三日夜无疾即世于长安修行里第是歳五月二十五日归祔于凤翔某县某乡某原之先茔春秋五十八有二女五男曰纳朴恪慤硕公官歴校书郎左拾遗詹府司直殿中侍御史比部兵部吏部贠外郎兵部吏部郎中京兆少尹沣州刺史太常少卿礼部刑部侍郎工部尚书职歴容州招讨判官翰林学士鄜州防御副使转运判官知制诰吏部选事阶中大夫勲上柱国爵陇西县开国男有史官起居郎渤海髙钱作行状翰林学士中书舍人河南元稹作墓志有尚书主客郎中知制诰太原白居易作墓碑大署其碑曰善人墓善人者何公幼孤孝养太君太君老疾常曰防【乌禾切犬子】子劝吾食吾辄饱劝吾药吾意其疾瘳防子公小字也及长居荆州石首县其居数百家凡争鬬稍稍就公决公随而评之寖及郷人不诣府县皆相率曰请问李君公养有余力读书属文业成与兄逊起应进士俱中第为校书时以文行闻故德宗皇帝擢居翰林翰林时以视草不诡随退官詹府詹府时以贞恬自处不出户辄逾月鄜帅路恕髙之拜请为副在鄜时有非类者至以病去为御史时上任有遏其行事者作谬官诗以讽为吏部郎时调文学科暨吏课髙者得无停年又省成劳急成状限繇是吏史莗无縁为奸迄今选部用其法知制诰时笔削间有以自是不屈者因请告改少尹少尹时与大议歳减府税钱十三万在沣时不鞭人不名吏居歳余人人自化在礼部时由文取士不聴誉不信毁公为人质良寛大体与用绰然有余裕为政亷平易简不求赫赫名与人交外淡中坚接士多可而有别称贤荐能未尝倦好议论而无口过逺邪防而不忤物其居家菲衣食厚宾客敬兄嫂礼妻子爱甥侄初先太君好善佛书不食肉公不忍违其志亦终身蔬食自八九歳时始讽毕尽得其义善理王氏易左氏春秋前后着文凡一百五十二首皆义理撮要词无枝叶其卓然者有詹事府司直比部贠外郎防记请双日坐疏与梁肃书上宰相论选事状秉笔者许之薨之日不识者惜识者叹交游出涕执友恸哭夫如是其善人乎传曰善人国之纪也语曰善人吾不得而见之矣噫善人之称难乎哉独加于公无愧焉
　　铭曰古者墓有表表有云显其行省其文故季札死仲尼表其墓曰君子今吾防李君署其碑曰善人呜呼李君有知乎无知乎君之名与此石俱
　　唐故通议大夫和州刺史吴郡张公神道碑铭
　　张之为着姓尚矣自汉太傅良侍中肱晋司空华丞相嘉以降勲贤轩冕歴代不乏肱避地渡江始居于吴故其子孙称吴郡人嘉以孝悌闻于郡故其所居号孝张里嘉之曾孙裕在宋为司徒即公五代祖也司徒之孙俦在隋为吴郡都督即公曾王父也台州临海令讳鹍即公王大父也袁州司马讳孝绩即公王考也或以人物着或以阅阀称迄今为江南右族公讳无择字无择未冠丁袁州府君忧庐于墓昼号而夜泣者三年矣有灵芝醴泉出焉既冠好学能属文从乡试登明经第应制举中精通经史科补文舘校书郎调左金吾录事换杭州录事参军在杭州前后诘伪制补吏者三十八人驳假年侍老者二十人举而正之人服其明防刘幽求来为刺史举课闻诏授绛州録事参军绛之郡有主胥者怙宠侮法豪夺人利公数其罪露章奏之章下丞相姚元崇奇之致书褒美寻改太原府功曹参军给事中张昶为江淮安抚使表公正直奏置部从事吏部尚书陆象先为河东按察使状公清白奏授懐州获嘉令在获嘉以不茹柔得人心以不吐刚得罪繇是左迁鄂州司马移深州司马转虢州长史时上方思理诏求二千石之良者时宰以公塞诏擢拜和州刺史公在郡奉诏条防人隐而已不知其他无何水潦害农公请蠲谷籍之损者什七八时李知柔为本道采访使素不快公之刚直密疏诬奏以附下为名遂贬苏州别驾老幼攀泣而遮道者数百人信宿方得去移曹州别驾歳余谢病归老于家天宝十三载正月二十一日终于东都利仁里私第其年二月十二日塟于河南府伊阙县中李原享年八十三噫公生天地间八十有三年可谓夀矣其间当明皇帝驭天下四十有五年可谓时矣有其才得其夀逢其时然职不过陪臣秩仅至郡守凡所贮蓄郁而不舒呜呼其命也夫公之文学常为贺知章贾彦璿许之公之谅直常为李邕张庭珪称之公之政事又为刘姚张陆推之夫以八君子之力援之而不足以一知柔之力排之而有余厄穷不振以至没齿呜呼其命也夫古人云道不虚行又云其后必有逹者故公之子大理评事诚以节行闻于时公之孙户部侍郎平叔以才位光于国报施之道信昭昭矣不在其身则在子孙相去防何哉长庆二年某月某日平叔奉祖徳碣之居易据家状序而铭之其词曰
　　有木有木硕大而长破为桷杙【夷益切】不作栋梁有骥有骥规行矩歩辱在短辕不驾大辂呜呼噫嘻公亦如之何时不遇我而我不遇时勿谓已矣天锡多祉既贤其子以济其美又才其孙以大其门苟无先徳孰启后昆唐赠尚书工部侍郎吴郡张公神道碑铭并序
　　有唐岭南观察推官试大理评事吴郡张公大歴三年十一月八日终于伊川别墅五年八月七日塟于伊阙县中李原春秋五十五元和十三年诏赠主客贠外郎明年赠太常少卿又明年赠尚书工部侍郎夫人吴郡陆氏贞元二年某月某日终于某所春秋六十六追封嘉兴县太君又封吴郡太夫人嗣子通议大夫守尚书户部侍郎判度支上柱国赐紫金鱼袋平叔以长庆二年某月某日立神道碑太原白居易文其碑云
　　公讳诚字老莱吴郡人父讳无择和州刺史祖讳孝绩袁州司马由髙曾而上世德世禄载在和州府君碑内此不书公年十八以通经中第及调判入髙等授苏州长洲尉秩满丁先府君忧既禫又丁先太夫人忧泣血六年哀毁过制以方寸再乱殆无宦情既除防退居不调者累年而亲友以大义敦责不得已而复起选授左武卫骑曹参军分司东都属安禄山陷覆洛京以伪职滛刑胁刦士庶公与同官范阳卢巽濳遁于陆浑山食木实饮泉水者二年讫不为逆命所污及肃宗嗣位诏河南尹薛伯连捜访不仕贼庭隐藏山谷者伯连得六人以应诏而公与巽在焉繇是名节闻于朝野君子以为知道优诏褒美特授密县主簿未周歳迁宋州砀山县令时睢阳当大兵后野无草里无人公抚之一年襁负至二年污莱辟三年衣食足及解印去县民相率泣而饯之君子以为知政岭南节度观察使李勉伟人也既髙公陆浑之节又美公砀山之政欲以名职礼命起而大之遂奏授试大理评事充观察推官及除书简牒到门即公捐舘舍之明日也才如是命如是呜呼哀哉公常自负其才不后于人自疑其命不偶于世及将去砀山而反伊川也顿驾搦【女角切】管沈叹久之因赋咏懐诗云论成方辩命赋罢即归田竟如是言终于衡茅之下君子以为知命公有三子曰平仲平叔平季夫人陆氏即国子司业集贤殿学士善经之女贤明有法度初公既殁诸子尚幼夫人勤求衣食亲执诗书讽而导之咸为令子又常以公遗志择其子而付之故平叔卒能振才业致名位追爵命碣碑表继父志扬祖徳此诚孝子顺孙之道也亦由夫人慈善教诱之徳浸渍而成就之不其然乎居易常辱与户部游而知其家事故见托譔述庶传信焉铭曰
　　猗嗟砀山以文行保家声以义节振时名以惠政抚县民而职不登诸侯卿秩不及廷尉评悲哉猗嗟砀山前有和州名徳如彼后有户部才位若此才子之父名父之子贤者兼之可谓具美休哉
　　传法堂碑
　　王城离域有佛寺号兴善寺之次也有僧舍名传法堂先是大彻禅师宴居于是寺说法于是堂因名焉有问师之名迹曰号惟寛姓祝氏衢州信安人祖曰安父曰皎生十三歳出家二十四具戒僧腊三十九报年六十三终兴善寺塟防陵西原诏諡曰大彻禅师元和正直之塔云有问师之传授曰释迦如来欲湼槃时以正法密印付摩诃迦叶传至马鸣又十二叶传至师子比丘及二十四叶传至佛防先那先那传圎觉逹摩逹摩传大可可传镜智璨璨传大医信信传圎满忍忍传大鉴能是为六祖能传南岳让让传洪州道一一諡曰大寂寂即师之师贯而次之其传授可知矣有问师之道属曰由四祖以降虽嗣正法有家嫡而支者犹大宗小宗焉以世族譬之即师与西堂藏甘泉贤勒潭海百岩晖俱父事大寂若兄弟然章敬澄若从父兄弟径山钦若从祖兄弟鹤林素华严寂若伯叔然当山忠东京防若伯叔祖嵩山秀牛头融若曾祖伯叔推而序之其道属可知矣有问师之化縁曰师为童男时见杀生者尽然不忍食退而发出家心遂求落发于僧昙【徒含切】受尸罗于僧崇学毗尼于僧如证大乘法于天台止观成最上乘道于大寂道一贞元六年始行于闽越间歳余而廻心改服者百数七年驯猛虎于防稽作滕家道塲八日与山神受八戒于鄱阳作廻向道塲十三年感非人于少林寺二十一年作有为功徳于卫国寺明年施无为功徳于天宫寺元和四年宪宗章武皇帝召见于安国寺五年问法于麟徳殿其年复灵泉于不空三藏也十二年二月晦大说法于是堂说讫说化其化縁云尔有问师之心要曰师行禅演法垂三十年度白黑众殆百千万亿应病授药安可以一说尽其心要乎然居易为赞善大夫时尝四诣师四问道第一问云既曰禅师何故说法师曰无上菩提者被于身为律说于口为法行于心为禅应用有三其实一也如江湖河汉在处立名名虽不一水性无二律即是法法不离禅云何于中妄起分别第二问云既无分别何以修心师曰心本无损伤云何要修理无论垢与净一切勿起念第三问云垢即不可念净无念可乎师曰如人眼晴上一物不可住金屑虽珍宝在眼亦为病第四问云无修无念亦何异于凡夫耶师曰凡夫无明二乘执着离此二病是名贞修贞修者不得勤不得妄勤即近执着妄即落无明其心要云尔师之徒殆千余达者三十九人其入室受道者有义崇有圎镜以先师常辱与予言知予尝醍【杜兮切】醐【洪孤切】嗅薝【覩敢切】卜【歩黒切】者有日矣师既殁后予出守南賔郡逺托譔述迨今而成呜呼斯文岂直起师教慰门弟子心哉抑且志吾受然灯记记灵山防于将来世故其文不避繁铭曰
　　佛以一印付迦叶至师五十有九叶故名师堂为传法唐抚州景云寺故律大徳上和尚石塔碑铭【并序】
　　元和十一年春庐山东林寺僧道深懐纵如建冲契宗一至柔以言语智则智明云皋太易等凡二十辈与白黑众千余人俱实持故景云大徳公行状一通执钱十万来诣浔阳府请司马白居易作先师碑防有故不果十二年夏作石坟成复来请防有病不果十三年夏作石塔成又来请始从之既而僧反山众反聚落钱反寺府翌日而文就明年而碑立其词云尔
　　我闻竺干古先生出世法法要有三曰戒定惠戒生定定生惠惠生八万四千法门是三者迭为用若次第言则定为惠因戒为定根定根植则苖茂因树成则果满无因求满犹梦果也无根求茂犹揠苖也虽佛以一切种智摄三界必先用戒菩萨以六波罗密化四生不能舍律律之用可思量不可思量如来十弟子中称优波离善持律波离灭有南山大师得之南山灭有景云大师得之师讳上姓饶氏曾祖君雅祖公怳父知恭临川南城人童而有知故生十五歳发出家心始从舅氏剃落壮而有立故生二十五歳立菩提愿从南岳大圎大师具戒乐所由生故大歴中不去父母之邦请于本州景云寺修道应无所住故贞元初离我我所徙居洪州龙兴寺说法亲近善知识故与匡山法贞天台灵裕荆门法裔暨兴果神凑建昌惠进五长老交游佛法属王臣故与姜相国公辅太师顔真卿暨本道亷使杨君凭韦君丹四君子友善提振禁戒故讲四分律而从善逺罪者无其数随顺化縁故坐甘露坛而誓众主盟者二十年荷担大事故前后登方等施尸罗者十有八人防救防羣生故挲婆男女由我得度者万五千七十二人示生无常故元和十年十月已亥迁化于东林精舍示灭有所故是月丙寅归于南冈石坟住世七十七岁安居六十五夏自生至灭随迹示教行止语嘿无非佛事夫施于人也博则反诸已也厚故门人乡人报如不及繇是艺松成林琢石为塔塔有碑碑有铭铭曰佛灭度后薝卜香衰醍醐味醨【邻溪切】谁反是香谁反是味景云大师景云之生一匡苾【覔笔切】蒭中兴毗尼景云之灭众将安仰法将畴依昔景云来行道者随践迹者归今景云去升堂者思入室者悲鑪峯之西虎谿之南石塔巍巍有记事者以实眞辞书于塔碑
　　唐江州兴果寺律大徳凑公塔碣铭
　　如来灭后后五百岁有持戒见性者曰兴果律师师姓成号神凑京兆蓝田人既出家具戒于南岳希操大师叅禅于钟陵大寂大师志在首楞严经行在四分毗尼藏其他典论以有余力通大歴八年制悬经论律三科策试天下僧师中等得度诏配江州兴果寺后从僧望移东林寺即鴈门逺大师旧道塲有甘露坛白莲池在焉师既居是寺兴佛事元和十二年九月七日遘疾二十六日及其十月十九日迁全身于寺道北祔鴈门坟左春秋七十四夏腊五十一日至乎哉师本行也以精进心脂不退轮以勇健力挝无畏鼓故登坛进律郁为法将者垂三十年领羯磨防十三化大众万数仪范所摄惠用所诱贵高憎慢罔不降伏其威重如是自兴果起东林一盂斋一榻居衣麻寝菅如坐漆室繇是名闻檀施来无虚月尽归寺藏与大众共之迨启手足目前无长物其简俭如是师心行禅身持律起居动息皆有常节虽沍【何故切】寒隆暑风雨黒夜捧一鑪秉一烛行道礼佛者四十五年凡十二时未尝阙一其精勤如是师既疾亟四大将坏无恋着念无厌离想郡太守门弟子进医馈药者数四师颔之云报身非病焉用是为言讫趺坐恬然就化其了悟如是门人道建利辩元审元总等封坟建塔思有以识之以先师尝辱与予游托为铭碣初予与师相遇如他生旧识一见欣合不知其然及迁化时予又题四句诗为别葢欲防前心集后縁也不能改作因取为铭曰
　　本结菩提香火社共嫌烦恼电泡身不须恋恋从师去先请西方作主人









　　白氏长庆集巻四十一
　　钦定四库全书
　　白氏长庆集巻四十二
　　唐　白居易　撰
　　墓志铭【凡七首】
　　大唐故贤妃京兆韦氏墓志铭
　　徳宗圣文神武皇帝元妃韦氏讳某字某京兆人也曾祖某某官祖某某官父某某官妃即某官府君第某女也母曰永穆公主元和四年四月某日妃薨于某所以其年四月某日诏葬于万年县上好里洪平原上悼焉哀荣之礼有以加焉呜呼惟韦氏代徳官业族系婚戚有国史家谍存焉今奉诏但书地及时与妃之所以曰贤之义而已贞元中沙鹿上仙长秋虚位凡六十九御之政多听于妃妃先以采蘩之诚奉于上故能致霜露之感荐于九庙次以樛木之德逮于下故能分云雨之泽洽于六宫其余坐论妇道行赞内理服用必中度故组【惣五切】紃【详伦切】有常训言动必中节故环佩有常声七十二年礼无违者册命曰贤不亦宜哉贞元中号奉宫车誓留园寝麻衣告朔蓬首致哀执匪懈之心视奠于灵坐修无上之道荐福于崇陵殆兹殁身不衰其志故之日掌文之臣白居易得以无媿之词志于墓而铭曰
　　京兆阡兮洪平原兮岁已丑兮日丁酉兮惟土田兮与时日兮蓍兮偕言吉峨峨新坟兮者谁徳宗皇帝韦贤妃
　　唐故防王墓志铭【并序】
　　唐元和五年冬十一月四日防王寝疾薨于内邸大小敛之日上皆不举乐不坐朝恩也越十二月十八日诏京兆尹潘监视葬事于万年县崇道乡西赵原礼也是日又诏翰林学士白居易为之铭志故事也王讳纁字某徳宗之孙顺宗之子陛下之弟防有令徳早承宠章未冠而王受封曰防夫以祖功宗徳之庆父天兄日之贵胙土列藩之宠好徳乐善之贤宜乎夀考福延为王室辅呜呼降年不永二十一而终哀哉皇帝厚惇睦之恩深友悌之爱故王之薨也轸悼之念有加于常情王之葬也遣奠之仪有加于常数哀荣兼备斯其谓乎铭曰
　　岁在寅月穷纪万年县崇道里防王薨葬于此
　　故滁州刺史赠刑部尚书荥阳郑公墓志铭
　　周宣王封母弟桓公于郑厥后因封命氏为荥阳人郑自桓公而下平简公而上世家婚嗣咸详于史牒故不书公讳某字某五代祖讳某北齐尚书令是为平简公曾祖讳某下邽郡太守王父讳某卫州刺史王考讳某秘书郎赠郑州刺史公即秘书第三子好学工词赋进士中第判入髙等始授郾城尉无何本郡守移他乡州民有暴悖者相率遮道麾诃不去公忿其犯上立毙六七人采访使奇之奏署支使改浚仪主簿转大理评事兼佐漕务彭果领五府奏公为节度判官防果坐赃连累僚佐贬光化尉移向城尉歴北海时安禄山始乱传檄郡邑邑民孙俊邓犀伽敺市人刧廪藏以应公时已去秩因奋呼率僚吏子弟急击之杀俊犀伽尽殱其党繇是一邑用宁朝廷美之擢授登州司马寻转长史累加朝散大夫入为太子左赞善大夫尚书屯田贠外郎太子中允出摄淄州刺史俄换莱州连有善最诏授检校司勲郎中兼侍御史充青莱登海宻五州租庸使太尉李公光弼镇徐州奏公为徐州刺史充海宻沂三州招讨使加正议大夫赐紫金鱼袋公威惠旧着比至部而苍山贼帅李浩与其徒五千来降繇是三郡底定复入为卫尉少卿相国王公缙统河南奏公为副元帅判官未防除秘书少监兼滁州刺史本州团练使居八载政绩大成大歴十二年二月十五日薨于扬州权于某所享年七十有八公凡七佐军四领郡禄俸不积滞衣食无常主常叹曰以饱暖活孀防以清白贻子孙是吾心也逮啓手足卒如其志先是太夫人常寝疾公衣不解发不栉者弥年侍疾执防忧毁过礼公尤善五言诗与王昌龄王之焕崔国辅軰聨唱迭和名动一时逮今着乐词播人口非一晩赋思旧游诗百篇亦传于代前夫人清河崔氏赠清河郡太君后夫人博陵崔氏赠博陵郡君生子七人女七人长子云逵有才名官至刑部侍郎京兆尹公由京兆累赠至散骑常侍刑部尚书次子微终润州司马次子公逵有至行初公年髙就飬不仕及居忧庐墓泣血三年淮南节度使本道黜陟使泉朝贤袁髙髙叅等累以孝悌称荐向名教者慕之今为侍御史上柱国沧景节度叅谋次子方逵衡州司士叅军次子震当阳丞次子文弼幽州叅军次子安逵率府仓曹叅军公自捐馆舍殆逾三纪家国多故未克反塟至元和二年月日始迁兆于郑州新郑县某原祔先秘书茔二夫人从焉时京兆已即世诸弟在下位独侍御史防恤襄事孝备始终见托述譔铭于墓石铭曰世禄德门斯之谓可久懿文茂绩斯之谓不朽二千石之禄七十八之年斯之谓贵夀内史之显扬柱史之孝行斯之谓有后呜呼郑公荣如是哀如是又何不足之有
　　唐河南元府君夫人荥阳郑氏墓志铭
　　有唐元和元年九月十六日故中散大夫尚书比部郎中舒王府长史河南元府君讳寛夫人荥阳县太君郑氏年六十寝疾殁于万年县靖安里私第越明年二月十五日权祔于咸阳县奉贤乡洪渎原从先姑之茔也夫人曾祖讳逺思官至郑州刺史赠太常卿王父讳【于盖切】朝散大夫易州司马父讳济睦州刺史夫人睦州次女也其出范阳卢氏外祖讳平子京兆府泾阳县令夫人有四子二女长曰沂蔡州汝阳尉次曰秬京兆府万年县尉次曰积同州韦城尉次曰稹河南县尉长女适吴郡陆翰翰为监察御史次为比丘尼名真一二女不幸皆先夫人殁府君之为比部也夫人始封荥阳县君从夫贵也稹之为拾遗也夫人进封荥阳县太君从子贵也天下有五甲姓荥阳郑氏居其一郑之勲徳官爵有国史在郑之源流婚媾有家牒在比部府君世禄官政文行有故京兆尹郑云逵之志在今所叙者但书夫人之事而已初夫人为女时事父母以孝闻友兄姊睦弟妺以悌闻发自生知不由师训其淑性有如此者夫人为妇时元氏世食贫然以丰防家祀传为诒燕之训夫人每及时祭则终夜不寝煎和涤濯必躬亲之虽隆暑沍寒之时而服勤亲馈靣无怠色其诚敬有如此者元郑皆大族好合而姻表滋多凡中外吉防之礼有疑议者皆质于夫人夫人从而酌之靡不中礼其明逹有如此者夫人为母时府君既没积与稹方龆齓家贫无师以授业夫人亲执书诲而不倦四五年间二子皆以通经入仕稹既第判入等授秘书省校书郎属今天子始践祚策三科以防天下贤俊中第者凡十八人稹冠其首焉由校书郎拜左拾遗不数月谠言直声动于朝廷以是出为河南尉长女既适陆氏陆氏有舅姑多姻族于是以顺奉上以惠逮下二纪而殁妇道不衰内外六姻仰为仪范非夫人恂恂孜孜善诱所至则曷能使子逹于邦女宜其家哉其教诲有如此者既而诸子虽迭仕禄赐甚薄每至月给食时给衣皆始自孤弱者次及踈贱者由是衣无常主防无异膳亲者恱踈者来故佣保乳母之类有冻馁垂白不忍去元氏之门者而况臧获軰乎其仁爱有如此者自夫人母其家殆二十五年专用训诫除去鞭扑常以正顔色训诸女妇诸女妇其心战兢如履于氷常以正辞气诫诸子孙诸子孙其心愧耻若挞于市由是纳下于少过致家于大和婢仆终岁不闻忿争童孺成人不识槚楚闺门之内熈熈然如太古时人也其慈训有如此者噫昔漆室缇萦之徒烈女也及为妇则无闻伯宗梁鸿之妻哲妇也及为母则无闻文伯孟氏之亲贤母也为女为妇时亦无闻今夫人女美如此妇徳又如此母仪又如此三者具美可谓冠古今矣呜呼惟夫人道移于他则何用而不臧乎若引而伸之可以肥一国焉则闗睢鹊巢之化斯不逺矣若推而广之可以肥天下焉则姜嫄文母之风斯不逺矣岂止于训四子以圣善化一家于仁厚者哉居易不佞辱与夫人防子稹为执友故聆夫人美最熟稹泣血号慕哀动他人托为譔述书于墓石斯古孝子显父母之志也呜呼斯文之作岂直若是而已哉亦欲百代之下闻夫人之风过夫人之墓者使悍妻和嚚母慈不逊之女顺云尔铭曰
　　元和岁丁亥春咸阳道渭水濵云谁之墓郑夫人唐扬州仓曹参军王府君墓志铭【代裴颋舍人作】
　　公讳某字士寛其先出自周灵王太子晋凡二十一代而生翦翦为将军又三世而生珣珣居太原故今为太原人又十九代而生琼琼为后魏仆射諡孝简公又二代而生曾祖讳满官为河南府王屋县令王父讳大璡为嘉州司马父讳升为京兆府咸阳令河南府伊阙令有文行学术应制举对沈谋秘略策登科诗入正声集公即伊阙第三子好学善属文天宝中应明经举及第选授婺州义乌尉以清干称刺史韦之晋知之署本州防御判官无何租庸转运使元载又知之假本州司仓专掌运务岁终课绩居多遂奏闻真授永泰中勑迁越府户曹属邑有不理者公假领之所至必理大歴中本道观察使薛兼训以公清白尤异表奏之有诏权知余姚县令时海防初殄邑焚田荒公乃营邑室创器用复流庸辟菑畬凡江南列邑之政公冠其首其制邑辟田增户之绩则防稽之谍地官之籍载焉建中初选授扬州仓曹参军至五年七月二十六日疾殁于江阳县之私第春秋六十二夫人清河崔氏凤閤舍人融之侄孙郑州司户法昻之女妇顺母训中外师之贞元二十年十一月十三日疾终于三原县之官舍享年六十二有子曰播曰炎曰起咸以进士举及第播应制举对直言极諌策授集贤殿校书郎累迁监察殿中侍御史三原令炎既第未仕起应博学宏词科选授集贤殿校书郎昆弟三人不十年而五登甲第时论者荣之一女适范阳卢仲通播等号护灵舆以永贞元年十月二十五日迁祔于京兆府富平县淳化乡之某原从吉兆也呜呼夫懋言行蓄事业俾道积于躬者在人也践大官赞元化俾功加于民者由命也有其人无其命虽圣与贤无可奈何维公受天地之和积为行发为文宣为用故在家以孝友闻行已以清防闻莅事以干蛊闻如金玉在佩动而有声其大者又常以经德秉哲致君济人为已任有识者深知之宜乎作王者心膂耳目之官以经纬其邦家而才为时生道为命屈名虽闻于天子位不过于陪臣鬰鬰然殁而不展其用者命矣夫古人云有明徳大智者若不当世其后必有余庆今其将在后嗣乎不然何乃徳行政事文学之具美聚乎公之三子乎天其或者殆将肥王氏之家大王氏之门以甚明报施之道者也某不佞顷对策于王廷也与炎同升诸科焉祗命于宪府也与播聨执其简焉及为考文之官也又起在选中焉辱与公之三子游而聆公之遗风甚熟故作斯文无隐情无愧辞焉铭曰
　　淮山道光淮水灵长防防子孙代有贤良将军辅秦武功抑扬孝简翊魏天徳闇彰降及于公实生于唐大智全才应用无方作掾于郡三语有章承乏于邑一同载康展矣之人何用不臧宜登大位俾绍前芳呜呼百链之金不铸千将十围之材不作栋梁公亦如之与世不当道不虚行后嗣其昌
　　唐故坊州鄜城县尉陈府君夫人白氏墓志铭
　　夫人太原白氏其出昌黎韩氏其适颍川陈氏享年七十唐和州都督讳士通之曾孙尚衣奉御讳志善之孙都官郎中讳温之孙延安令讳锽之第某女韩城令讳钦之外孙故鄜城尉讳润之夫人故颍川县君之母故大理少卿襄州别驾讳季庾之姑前京兆府户曹参军翰林学士白居易前秘书省校书郎行简之外祖母也惟夫人在家以和顺奉父母故延安府君视之如子既筓以柔正从人故鄜城府君敬之如賔自延安终夫人哀毁过礼为孝女洎鄜城殁夫人抚训防女为节妇及居易行简生夫人鞠养成人为慈祖母迨乎洁蒸尝敬賔客睦娣姒工刀尺善琴书皆出于余力焉贞元十六年夏四月一日疾殁于徐州古丰县官舍其年冬十一月权于符离县之南偏至元和八年春二月二十五日改卜宅兆于华州下邽县义津乡北原即颍川县君新茔之西坎从存殁之志居易等号慕慈徳敬譔铭志泣血秉笔言不成文铭曰
　　恭惟夫人女孝而纯妇节而温母慈而勤呜呼谨扬三徳铭于墓门恭惟夫人实生我亲实抚我身欲养不待仰号苍旻呜呼岂寸鱼之心能报东海之恩
　　唐太原白氏之殇墓志铭
　　白氏下殇曰防美小字金刚奴其先太原人髙祖讳志善尚衣奉御曾祖讳温都官郎中王父讳锽河南府巩县令先府君讳季庾大理少卿山东别驾先太夫人颍川陈氏封颍川县君防美即第四子也既生而惠既孩而敏七歳能诵诗赋八歳能读书鼓琴九歳不幸遇疾夭徐州符离县私第贞元八年九月权于县南原元和九年春二月二十五日改于华州下邽县义津乡北冈祔于先府君宅兆之东三十歩其兄居易行简藐然已孤抚哀临穴断手足之痛其心如初且号且铭志于墓曰
　　呜呼刚奴痛矣哉念尔九歳逝不廻埋魂閟骨长夜防二十年后复一开昔符离今下邽魂兮魂兮随骨来







　　白氏长庆集巻四十二
　　钦定四库全书
　　白氏长庆集巻四十三
　　唐　白居易　撰
　　记序【凡一十二首】
　　江州司马防记
　　自武徳以来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去唯员与俸在凡内外文武官左迁右移者第居之凡执伎事上与给事于省寺军府者遥署之凡仕久资髙耄昏软弱不任事而时不忍弃者实莅之莅之者进不课其能退不殿其不能才不才一也若有人畜器贮用急于兼济者居之虽一日不乐若有人养志忘名安于独善者处之虽终身无闷官不官系乎时也适不适在乎人也江州左匡庐右江湖土髙气清富有佳境刺史守土臣不可逺观游羣吏执事官不敢自暇佚惟司马绰绰可以从容于山水诗酒间由是郡南楼山北楼水湓亭百花亭风篁石岩瀑布庐宫源潭洞东西二林寺泉石松雪司马尽有之矣苟有志于吏隐者舍此官何求焉案唐典上州司马秩五品岁廪数百石月俸六七万官足以庇身食足以给家州民康非司马功郡政坏非司马罪无言责无事忧噫为国谋则尸素之尤蠧者为身谋则禄仕之优稳者予佐是郡行四年矣其心休休如一日二日何哉识时知命而已又安知后之司马不有与吾同志者乎因书所得以告来者时元和十三年七月八日记
　　草堂记
　　匡庐奇秀甲天下山山北曰香炉北寺曰遗爱寺介寺间其境胜絶又甲庐山元和十一年秋太原人白乐天见而爱之若逺行客过故乡恋恋不能去因靣腋寺作为草堂明年春草堂成三间两柱二室四牖广袤丰杀一称心力洞北户来隂风防徂暑也敞南甍纳阳日虞祁寒也木斵而已不加丹墙圬而已不加白墄【七计切】阶用石羃牕用纸竹帘纻帏率称是焉堂中设木榻四素屏二漆琴一张儒道佛书各三两巻乐天既来为主仰观山俯听泉傍睨竹树云石自辰及酉应接不暇俄而物诱气随外适内和一宿体宁再宿心恬三宿后頽然嗒然不知其然而然自问其故荅曰是居也前有平地轮广十丈中有平防半平地防南有方池倍平防环池多山竹野卉池中生白莲白鱼又南石涧夹涧有古松老杉大仅十人围髙不知防百尺修柯戞云低枝拂潭如幢竪如葢张如龙虵走松下多灌丛萝茑叶蔓骈织承翳日月光不到地盛夏风气如八九月时下铺白石为出入道堂北五歩据层崖积石嵌空垤块杂木异草葢覆其上绿隂防防朱实离离不识其名四时一色又有飞泉植茗就以烹燀【齿善切】好事者见可以永日堂东有布水悬三尺防阶隅落石渠昏晓如练色夜中如环佩琴筑声堂西倚北崕右趾以剖竹架空引崕上泉脉分线悬自檐注砌累累如贯珠霏微如雨露滳沥飘洒随风逺去其四傍耳目杖屦可及者春有锦绣谷花夏有石门涧云秋有虎谿月冬有鑪雪隂晴显晦昏旦含吐千变万状不可殚纪覼缕而言故云甲庐山者噫凡人丰一屋华一篑而起居其间尚不免有骄矜之态今我为是物主物至致知各以类至又安得不外适内和体宁心恬哉昔永逺宗雷軰十八人同入此山老死不反去我千载我知其心以是哉矧予自思从防迨老若白屋若朱门凡所止虽一日二日辄覆篑土为防聚拳石为山环斗水为池其喜山水病癖如此一旦蹇剥来佐江郡郡守以优容而抚我庐山以灵胜待我是天与我时地与我所卒获所好又何以求焉尚以冗贠所羁余累未尽或徃或来未遑宁处待予异时弟妹婚嫁毕司马岁秩满出处行止得以自遂则必左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳张深之东西二林寺长老凑朗满晦坚等凡二十有二人具斋施茶果以落之因为草堂记
　　许昌县令新防壁记
　　民非政不乂政非官不举官非署不立是三者相为用故古君子有虽一日必葺其墙屋者以是哉许昌县居梁郑陈蔡间要路由于斯当建中贞元之际大军聚于斯兵残其民火焚其邑大田生荆棘官舍为煨烬乗其弊而为政作事者其难乎去年春叔父自徐州士曹掾选署厥邑令于是约已以清白纳人以简直立事以强毅以清白故官吏不敢侵于民以简直故狱讼不得留于庭以强毅故军镇不能干于县由是居二年民用康政用暇乃曰储蓄邦之本命先营囷仓又曰公署吏所寕命次图防事取材于土物取工于子来取时于农隙然后丰约量其力广狭称其位俭不至陋壮不至骄庇身无燥湿之忧视事有朝夕之利官由是而立政由是而举民由是而乂建一物而三事成其孰不韪之哉呜呼吾家世以清简垂为贻燕之训叔父奉而行之不敢失坠小子举而书之亦无愧辞若其官邑之省置风物之有亡田赋之上下葢存乎图谍此略而不书今但记新防之时制与叔父作为之所由也先是邑居不修屋壁无纪前贤姓字湮泯无闻而今而后请居厥位者编其年月名氏自叔父始时贞元十九年冬十月一日记
　　养竹记
　　竹似贤何哉竹本固固以树徳君子见其本则思善建不防者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者夫如是故君子人多树之为庭实焉贞元十九年春居易以防萃选及第授校书郎始于长安求假居处得常乐里故闗相国私第之东亭而处之明日履及于亭之东南隅见丛竹于斯枝叶殄瘁无声无色询于闗氏之老则曰此相国之手植者自相国捐馆他人假居繇是筐篚者斩焉篲箒者刈焉刑余之材长无寻焉数无百焉又有凡草木杂生其中菶【邉九切】茸荟郁有无竹之心焉居易惜其尝经长者之手而见贱俗人之目翦弃若是本性犹存乃芟蘙荟除粪壤防其间封其下不终日而毕于是日出有清隂风来有清声依依然欣欣然若有情于感遇也嗟乎竹植物也于人何有哉以其有似于贤而人爱惜之封植之况其真贤者乎然则竹之于草木犹贤之于众庶呜呼竹不能自异惟人异之贤不能自异惟用贤者异之故作养竹记书于亭之壁以贻其后之居斯者亦欲以闻于今之用贤者云
　　记画
　　张氏子得天之和心之术积为行发为艺艺尤者其画欤画无常工以似为工学无常师以真为师故其措一意状一物往往运思中与神防髣髴焉若欧和役灵于其间者时予在长安中居甚闲闻甚熟乃请观于张张为予尽出之厥有山水松石云霓鸟兽暨四夷六畜妓乐华虫咸在焉凡十余轴无动植无小大皆曲尽其能莫不向背无遗势洪纎无遁形廹而视之有似乎水中了然分其影者然后知学在骨髓者自心术得工侔造化者由天和来张但得于心传于手亦不自知其然而然也至若笔精之英华指趣之律度予非画之流也不可得而知之今所得者但觉其形真而圎神和而全炳然俨然如出于图之前而已耳张始年二十余致功甚近予意其生知之艺与年而长则画必为希代宝人必为后学师恐将来者失其传故以年月名氏记于图轴之末云时贞元十九年清河张敦简画六月十日太原白居易记
　　记异
　　华州下邽县东南三十余里曰延平里里西南有故兰若而无僧居元和八年秋七月予从祖兄曰皥自华州来访予途出于兰若前及门见妇女十许人服黄绿色衣少长杂坐防语于佛屋声闻于门兄热行方渴将就憩且求饮望其从者萧士清未至因下马自絷缰于门柱举首忽不见意其退藏于牕闼之间从之不见又意其退藏于屋壁之后从之又不见周视其四旁则堵墙环然无隟缺覆视其聚谈之所则尘壤罨【于检切】然无足迹繇是知其非人悸【具位切】然大异之不敢留上马疾驱来告予予亦异之因讯其所闻兄曰云云甚多不能殚记大抵多云王老于此观其辞意若相与数相过者厥所去予舍八九里因同往访焉果有王者年老即其里人也方徙居于兰若东百余歩葺墙屋筑塲蓺树仅毕明日而入既入不浃辰而死不越明而妻死不逾时而之二子与二妇一孙死余一子曰明进大恐惧不知所为意新居不祥乃撤屋防树夜徙去遂获全焉嘻推而徴之则众君子谋于社以亡曹妇人来焚糜竺之室信不虚矣眀年秋予与兄出游因复至是视之居则井湮灶夷閴然唯环墙在里人无敢居者异乎哉若然者命数耶偶然耶将所徙之居非吉土耶抑王氏有隠慝鬼得谋而诛之耶茫乎不识其由且志于佛室之壁以俟辨惑者九月七日乐天云
</div>
    <div class="pagination">
<a href="白氏长庆集_page59.html">上一页</a><span>...</span><a href="白氏长庆集_page55.html">55</a><a href="白氏长庆集_page56.html">56</a><a href="白氏长庆集_page57.html">57</a><a href="白氏长庆集_page58.html">58</a><a href="白氏长庆集_page59.html">59</a><span class="current-page">60</span><a href="白氏长庆集_page61.html">61</a><a href="白氏长庆集_page62.html">62</a><a href="白氏长庆集_page63.html">63</a><a href="白氏长庆集_page64.html">64</a><a href="白氏长庆集_page65.html">65</a><span>...</span><a href="白氏长庆集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
