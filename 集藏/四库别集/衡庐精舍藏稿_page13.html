<!DOCTYPE html>
<html>
 <head>
  <meta charset="utf-8"/>
  <title>
   衡庐精舍藏稿 - 第 13 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   衡庐精舍藏稿 - 第 13 页/共 23 页
  </h1>
  <div class="content">
   衡庐精舍藏稿巻十三
　　钦定四库全书
　　衡庐精舍藏稿巻十四
　　明　胡直　撰
　　论
　　戒杀生论
　　世儒语不杀生则必斥曰是慈氏之训非圣人所为教是固未考于圣人之教而猥以习见论之也礼曰天子无故不杀牛诸侯无故不杀羊大夫无故不杀犬豕夫天子尊也诸侯大夫贵也然皆无故不得杀生夫无故不得杀则有故而杀者盖无防矣孟子曰见其生不忍见其死闻其声不忍食其肉夫见生闻声君子咸不食之则不出于见闻而食者盖亦无防矣圣人之教盖如此世之儒者奈何以不杀归慈氏而以乐杀归圣人夫胡视慈氏之仁而视圣人之暴也圣人不得已有故而杀曰祭曰养曰賔三事而已然其养之有道其取之有时其用之有制獭未祭鱼渔不登鱼豺未祭兽猎不告狩鸠未化鹰不设罻罗草木未落不入山林昆虫未蛰不以火田不麛不卵不杀胎不殀夭不覆巢不合围不掩羣弋不射宿钓不以纲田不以礼曰暴天物圣人之爱惜生物何其周也圣人虽为祭而杀然在天子不过曰一元大武诸侯以下不过曰刚鬛柔毛曰肥腯翰音曰防趾明视曰尹祭商祭其数可举其义可陈而未尝以四方之食供焉庶人之祭春韭以卵夏麦以鱼秋黍以豚冬稻以鴈其数可举其义可陈而未尝有二脩焉虽为养而杀然六十止食宿肉七十乃食二膳八十常珍又曰庶人耆老不徒食孟子亦曰七十非肉不饱则未至六七十者虽孝子不得以享其亲虽为賔而杀然天子适诸侯诸侯乃膳以犊诸侯相朝灌用郁鬯无笾豆之荐大夫聘礼以脯醢又曰大夫燕食有脯无脍有脍无脯士不贰羮胾其在于诗其语嘉防不过曰脾臄曰鳖鲤至矣其语富多不过曰四簋曰八簋极矣圣人何尝教斯人日断刲之以天子诸侯无故不杀之物乃取而饔飱焉一膳而毙数命一饮而残百种舒鴈之外鳖鲤之余乃至豹胎熊掌鹿胃麋膏麕麞虎兕以下诛逮犊麛殚山之族而醢脯之乃至鴈肾鸨奥鸮胖雉腒鹙鹄爵鷃以下磋及卵胎殚林之族而熬淳之乃至鳣鲔鲟鱑鼋鼍鲸鲵蜗螺蚌细极鱦鲰殚水之族而脍炙之秦汉儒者恣其饕餮附防记者则着之为教曰大者为轩小者为脍燔烈肿膷犹未餍也乃至芗之蓼之芥之葱之桂之姜之梅之藙之椒之苽之粱之麦之极鼎爼之芳穷易牙之巧将使大罗氏之适薮泽见毳介之影则哑哑然笑憾不顿四极以为之网也大庖氏之入市肆覩鱼肉之林则津津然涎憾不鼔龙泉而为之割也将使□鸟愀然不安其林穉兽焦然不宁其穴其于天地之心太和之气其不奸乎圣人之教宁有是乎甚矣世儒之愈于不仁之流也今夫人之一身肤甲为疏毛髪为最疏然俾人日残肤甲而啖之虽悍夫不能日残毛髪而啖之虽忍人不为圣人视喙动皆肤甲而草木毛髪也有一草一木不得其理圣人理之如理毛髪何至残食肤甲而教人为尧舜之政三王之治能俾天地防合隂阳和鬯胎生者不防而卵生者不殈兽不狘鸟不獝鱼鲔不淰四灵可以为畜故其称曰鸟兽鱼鼈咸若曰百兽率舞凤凰来仪鸣呼此岂以残杀能致之哉喙动之物莫不有性虎狼至毒而有父子蝼蚁至微而有君臣鸿鴈之有兄弟雎鸠之有夫妇驺虞不履生虫不践生草乌鸟为其母反哺牛为人代耕犬为人居守此其为仁义何可胜数而人或不如斯物也反日残而啖之可乎鹿毙于矢其麛反顾恻之射者未能不怃然也鹑将就食感主人以转毂之咏闻者未能不动心也射鹑者引弓入林则一林之鸟皆鸣屠狗者带索行市则一市之犬皆嘷彼物岂甘就死亡哉而世之悍夫忍人乃诬物为无知既日残而啖之儒者又重佐其焰至诬为圣人之教甚矣世儒之愈于不仁之流也或曰子不闻伏羲氏之王也教民网罟以佃以渔王制月令季夏命渔师伐蛟而取鼍周礼天子之羞百二十品然则伏羲为非教而周之制岂未仁欤曰是不然当伏羲氏之王五谷未生鸟兽至多羽翮之健齿角之狞与人争橧而居争穴而处骜骜然相搏哆哆然相噬也生命之害大矣人不得已以其智胜而杀之茹其毛饮其血而害犹未损也伏羲氏则又不得已敎以渔佃使善取之所以消人害而捄腹也伏羲岂创教以杀生者乎禹驱蛇龙而放之菹汤德及禽鱼周公驱虎豹犀象而逺之召公戒珍禽奇兽不贵异物吾闻之矣未闻圣王以伐蛟取鼍而为政者也禹菲饮食文王惟正之供日昃不遑暇食灵囿灵沼自麋鹿鱼鼈之外靡有奇称孔子不以四方之食供簿正吾闻之矣未闻圣王以百二十品为食者也月令周礼可尽信乎不然则周之生民其毙于供久矣汉武之射蛟于江唐宪之徴蚶于粤当时史氏非之廷臣诤之又何甚乎予故曰秦汉儒者附防以愈于不仁之流者也曰若是则与慈氏何以别乎曰子以杀生为天地之心乎以不杀生为天地之心乎如以其不杀而已矣则吾知从天地之心以为仁可也又焉知圣人之与慈氏且夫圣人之教为养祭賔养之有道取之有时用之有制固未尝无别也
　　疑论
　　夫事自圣人为之天下是之后世传之苟吾求之有逆于心虽非之可也事自圣人为之天下是之后有圣人者作复从而称道之苟吾求之有逆于心非之不可也疑而存之可也武王之伐纣非独孟子称之也孔子尝称之曰汤武革命顺乎天而应乎人此所谓圣人为之天下是之后世又有圣人称道之矣而苏子独非之谓武王不当以兵取纣又不当杀之是固苏子求之有逆于心者也然而非之也亦过矣生民之初以其有欲而乱也然后相率就其仁能覆而智能宰者而君之焉非徒君之又从而服役之听承其制令死生以之其极至不敢齿及路马而蹙其刍若此者凡以寝乱而祈生也故曰惟天生民有欲无主乃乱克绥厥猷维后又曰天之立君以为民也孟子曰民为贵社稷次之君为轻此公天下之论也故以殷之天下观天下则武王之杀纣为非以天下生民之命观天下则武王之杀纣不为非也所谓顺天而应人也苏子非之过也予固不敢以武王为非然因苏子之论怵予心而亦有逆焉葢不能无疑者三事苏子曰武王观兵孟津而归纣必改过否则殷人改立君武王之待殷亦若是已矣予则不然予以为成汤放桀夏之子孙无可托者故汤自为之若商尚有微箕二子者在箕子所陈洪范皇极之道逺绍执中使箕子有天下其锡福庶民岂下武王武王既诛纣释箕子囚访闻其道即尊而立之继殷嗣可也非独嗣殷也盖箕子有敷锡庶民之道使为南面宜也武王素殷臣率天下尊之从而北面焉亦宜也纵使箕子不欲有天下则微子亦可王也武王岂必自为之乎武王必非如后世利天下者然而计不出此何也此予所疑者一也昔者尧之将耄求可以生天下者唯舜当其时尧止一子二女而已自尧视之其捐天下甚易其捐二女俾从一夫此人情所难虽尧不免也尧不独捐其天下又并捐二女不为情尧之欲得舜以生斯人者其为心若斯之笃且亟也武王既不能释天下之归已又不能强箕子以有天下则延留箕子置之中国天子师友而賔之大小臣工师事之又或分国而处之使中国之民咸被敷锡生人之泽则武王之心即尧心矣然终置之朝鲜异域使与中国然不相为何其左也此予所疑者二也周之先世太王生太伯及仲雍王季斯时去武丁未逺也殷之泽方未艾天下未有纣之暴其天与人未厌殷也其时季厯虽有圣子如文王而太王臣道也恶得先有翦商之志太伯又恶用逆探其父之志遂逃荆蛮以避之谓其说诬则孔子所谓三让天下又何以称焉若太王果先有是志武王终取天下而家之则武王实成其先世簒窃之志即书所谓弋殷命者是己未为可也此予所疑者三也予尝求之武王必不能释天下之归已箕子或果有不可强者存焉太伯之逃抑或以季厯父子足以当国而故让之异日武王有天下是即以天下让也岂必先世先有翦商之志哉噫斯言也未有予证也今安得复有孔子孟子语予以其故则无复以容予喙作疑论
　　名论上
　　名何所昉乎自有真宰斯有天地有天地斯有人有人斯有性性立真宰窍矣窍乃有道道乃有物物乃有分数分数乃有称谓苍然穹而覆也吾无以谓之名曰天坱然块而载也吾无以谓之名曰地若此者生于分之无以谓而强以谓之者也其凡为分名者类是也而分之实不在是也物有至寡吾无以谓也名曰一物有至多吾无以谓之名曰兆若此者生于数之无以谓而强以谓之者也其凡为数名者类是也而数之实不在是也辟之上古结绳以为治谓治在绳不可也南夷刻木以为信谓信在木不可也海外有国举物不能为辞而以手示其形形果在手乎又有国焉以草木纪嵗以鸟兽纪官嵗与官果在草木鸟兽乎向使古之制名者名天以谓地名地以谓天奚不可也名兆以谓一名一以谓兆奚不可也又使之名鹄为黒名乌为白名鳬为长名鹤为短亦奚不可也然则人之有姓名其亦无以谓之而强以谓之者与尝试观之名何为乎号于口者声音也书于简者防画也以视之斯人果一耶抑非耶是故古今名相如者三矣固不皆相如也名无忌者亦三矣固不皆无忌也而世之君子誉则喜毁则怒以为是非存焉贵则悦贱则悲以为荣辱存焉不知名固无名而何是非荣辱之足奸乎乃若搢绅之彦负介之子铅椠之士闾巷之侠以逮一行一艺咸欲貌荣名施于无既三家之市三尺童子初无名师莫不喜名子不以情孝臣不以情忠兄弟不以情友朋徒不以情信藩垣起于属毛而戈矛藏于投胶智竞乎早力果乎誸而目则瞿瞿而身则卷卷而口含瓦砾而心懐诅盟焦形神捐死生以趋之则名之流祸深也吾知生无以救枵腹而死无以润腐骼悲夫
　　名论下
　　甚哉世之以名为实以实为虚也是以老庄氏厌薄之讥曰名者实之賔曰德荡于名其言足醒也乃老庄氏遂欲絶仁义弃礼乐羶视尧舜而骈拇曽史将并其实而废之则失之矣吾以为君子非不名也贵实不贵名可也盖闻之孟子孩提知爱及长知敬彼孩提虽尧舜之无忻也虽桀跖之无戚也岂故虑而知学而能哉其天性固然也今人乍见孺子入井必有怵惕恻隠方其乍见孺子固不知吾之谁何而吾亦不知孺子之谁何也岂暇恶其声且纳交要誉哉其天性固然也天性者天下之至实者也圣人为教唯欲天下咸得其天性返诸实而已非以名也故孔子恶夫似是孟子斥夫假仁其防严矣而宋之范文正则曰圣人以名为教汤解网文王葬枯骨太公直钩夷齐饿死仲尼聘七十国以行道无不涉乎名若此则数圣人咸伪焉耳又何浅之觌圣人也文正又谓忠臣烈士因名而劝则亦非矣夫忠臣烈士虽或出喜名亦天性胜也否则焉望其能之死不回也夫子疾没世而名不称非疾无名也疾名不称实也四十五十而无闻非谓无闻问也谓未闻道也为已为人是闻非达夫子之戒名也暸然矣若夫圣人敦奬名教树之风声其曰积善成名令闻广誉乃不得已以鼓下士亦使之因名求性返诸实而已咸非以名也是故名者所以取人而非以自取也所以用人而非以自用也不然是圣人重导为伪也非立教本指矣虽然圣如周孔亦不能免毁以全名况望之人人乎圣人之蒙毁辟之饱食者腹犹果然而人诋曰是区区枵腹者则未尝为有无也此圣人之常也然今之学者又欲冒毁以直造于性命此则自枵其腹以动天下之饥又从为之辞斯益以逺矣名与实诚与伪王伯治乱之所从系也吾胶縢于斯乆矣今若粗有辨故着之论
　　才论上
　　夫圣人以道济天下而天下之能事毕矣然而夫子复有慨于才难何哉曰辟之车然道为之轴而才为之轮善治车者虽有坚好之轴而弃轮则莫为之运是故才者其所以运之者也才乗于气气有通塞强弱故才有敏钝长短巧拙精粗之不齐夫惟才之不齐故才为难而大才为尤难宋荆氏之楸八围自谓能防及之江介见豫章焉其枝围十畆其防芘千乗则缩然羞包山之湖自谓广大及出东海则不啻十洲三岛虽百物幽怪靡不有焉则怳然失此大小之辨也甚哉大才之不可多觏然而求合其正性不诡于道者则又难矣是故有圣人之才有圣人之道以圣人之才合圣人之道斯大之大也虽然大之中又有间焉何以明之昔尧至大也尧让天下于数君子者屡矣数君子者卒不以自与而必于与舜舜之后又必与禹者何也彼遇舜之才尤大禹之才次大故非舜不足配尧非禹不足望舜而非舜禹亦不足以用数君子之才者也虽然此三圣人与数君子者其才固不一而道无不一故其一时上下莫不相通以道相通以道则非独此数君子者能以道而御其才即其他敏钝长短巧拙精粗之徒咸能共成其大而恊赞唐虞之盛者亦良有此道耳自禹与数君子之后语君若汤与文武语臣若伊周孔子皆有圣人之才与道者也孔子虽未试而其才舜禹俦也自汤与文武伊周之后语君若汉髙汉武唐太宗所谓有圣人之才而未闻道者也语臣若孟子所谓有圣人之才与道而其才阿衡俦也孟子之后不可谓无人然其他敏钝长短之徒弥有不齐而其道弥逺矣虽然使有近圣人之才学圣人之道或君或相兴于其上亦必有以通乎其下而所谓共成其大者尤有在焉夫恶得千百载见之犹旦暮也此诚才之难也
　　才论下
　　圣人以道通乎其下者非他道也仁是也夫济天下莫病乎无才尤莫病乎有才而不出于仁尝试以人臣论人臣有才而不出于仁则不得不趋而为术其次则以气其下以诈张子房始终为韩非不忠也而卒以术胜彼非好术胜道不胜术也贾生之防度越汉廷非不达也而卒以气胜彼非好气胜道不胜气也至于诈则小为汤大为莽操祸至不可言乃若儒家者流窥窃古帝王之道依仿其近似以就事功又多以意行则子产叔向与诸葛孔明之流是也今夫术可以应变而不可以致理气可以发谋而不可以成务若可以致理成务而善能持世者则莫如意然所谓共成其大以臻唐虞之盛彼卒未逮也何则彼固作于意而未始怵于仁焉故也譬之水焉水能润能溉能漫能弥其极至放海稽天而其源则始于山下之泉仁者才之泉源也不得其源而欲其放海稽天不可得也今夫人一也唯其生则肤甲怵于心腑其弗生则肝胆同于楚越此仁不仁之辨也圣人之心无弗生也则无弗怵也故其称曰思天下有饥者由已饥之有溺者由已溺之又曰一夫不获时予之辜今夫人当饥溺臯盘怵于其躬则虽钝者靡有不敏怯者靡有不勇短者靡有不长拙者靡有不工狭者靡有不广彼其措画而营救之者曽不知内交谁何也要誉谁何也恶声谁何也而才不才非论矣圣人之怵而生者亦若此圣人岂复作而致其意哉夫意与仁奚别也意者忻于名义因于徃迹生夫人自外入者也仁者触于不忍发于一体生夫已自内出者也故曰大人耐以天下为一家中国为一人非意之也夫唯非意则存神过化上下与天地同流然则才者圣人之神用者也而术与气不足言矣
　　论文二篇答瞿睿夫
　　古今论文若扬子云刘勰范晔顔之推欧阳永叔黄鲁直等无虑数十家然予独喜陆士衡韩退之殷璠苏子瞻四子者语最确士衡文赋详矣然独曰石缊玉而山辉水懐珠而川媚则知文当求之色泽之表韩退之曰气水也言浮物也水大则物之浮者亦大又曰仁义之人其言蔼如则文当先养气而仁义实致养之原以是则小惭蒙谓小好大惭蒙谓大好小称意而小怪大称意而大怪果恶足以惑轨辙哉殷生曰文有神来气来情来则知摹画于步骤者神踬雕刻于体句者气局组缀于藻丽者情涸苏子曰吾文如万斛源泉随物赋形尝行于不得不行止于不得不止夫行止由已者文之至难者也而非絶世好者莫能与近世唐应徳有喉中转气管中转声之喻凡皆可谓善语文矣而未逮文之从生予少不自揆见当时语文唯推先子长自谓当税驾子长氏之廷长大涉道之藩然后知士非不学文之弊而不知己重之可忧尝致书知己者曰士不知己重则无所为易时而为时所易无可为命世而为时所命逺捐万世之猷而近贪一时之利内薄天壤之身而外厚蝇蜗之名苟患失之无所不至故抒为文辞皆唯奉习闻以应求遵成语以塞问童诵于家长献于国白首身退问之而不知其指间有骛古之士则亦不过摽掠其标格而追逐其声响寸而寸之不敢以语尺尺而尺之不敢以语丈甚则借笑为欣虽百娱笑不足以为乐盗哭为戚虽百号哭不足为悲以若所为即令字字语语同于子长其无所用之明矣故尝以为今之时文辟镂氷今之古文辟剪防镂氷者寿时剪防者寿嵗二者有间其不足行逺均矣而士犹孶孶顼顼相矜相严以终其世愚窃笑而耻之嗟夫士之知道亦难矣道者非善其一身已也繇一家以逮天地羣物皆吾大一身也自大一身言则以家族准心腹以民庶准四体以天地准头足羣物准毛甲故家族不得其任则残心腹民庶不得其任则残四体天地不得其任则残头足羣物不得其任则残毛甲故君子和其家族使睦理其民庶使平相其天地使宁适其羣物使若皆所以调爕其身俾得其任而不残也夫士以一身任羣物天地之大则以已易时时不得而易之以已命世世不得而命之如此则士之于已重矣士有重于此则虽山彼金璧莫能滑也虽立取卿孤莫能诱也虽刀镬临之志不可易也虽有璇闺绮阁姣顔腻理仙仙之舞靡靡之音极都丽之观虽有汧渭之骏渥洼之龙躏飞兔而殪豝兕穷腾骛之乐曽不足引其盼回其聪也虽使近而一家逺而天下咸诺诺焉近而一家逺而天下咸谔谔焉曷足以易其作止也又尚何利禄为有无哉故士得其时则发其和家族理民庶相天地通羣物之道于上而谟训诰戒状疏表劄之文着不得其时则发其和家族理民庶相天地通羣物之道于下而论譔记述褒颂讥刺之文着盖皆输其成算而出其素有稽诸口实而申其事情当时用则治不用则乱后世循则成不循则壊辟之雷霆之鸣于春虽欲不鸣不可得也星辰之明于夜虽欲不明不可得也俭嵗之膏粱寒年之缣帛虽欲不适于用不可得也故六经语孟之语是非也若探其根而善败之应也若见其果至若子长氏之为言也虽未能望孔孟之藩然犹发其中心之诚然者故欲为子长要亦有本末非今之士苟然茫然盗人哭笑以为悲乐者之能之也予当时着此书语渉冗今櫽括大略读者可以知文之从生矣异时予又为董督府奏疏序其略曰有为进西昆之璧贡南海之珠者焉有为漕江东之粳运闗西之粟者焉二者其孰良于用乎曰子不闻昔之人有握珠璧不得食而毙者未闻有积谷粟不得珠璧而饥者也当燕豫则庸珰嬖媛贵家纨袴之子寳珠与璧何啻千金一逮窘急则珠璧岂可与谷粟同年语哉有用之与无用不待较而明矣君子之献言于君也亦然着封禅之书申典引之论非不驰骋天下之巨丽绚然如西昆之璧南海之珠然使人皆循其词以陈事于上则上必不能晓辨以有行皆循其词以谕事于下则下必不能晓辨以有承虽自享以千金之价其无救于生人之枵腹乆矣则又将焉用之予是书又似中近时颛骛辞胜者之弊作论文上篇
　　古今文不一体学文者亦不能以一体局圣人之文大都在道其次在法法所以维道也翺翔道法因物成体者非独时习亦正变者之自然也今夫文之有正变犹兵家之有正竒织家之有经纬虽六经不能违也变之中不一体犹奇之中不一机纬之中不一色此虽六经亦不能违也是故易有易之体而玩易者若不与书谋书有书之体而读书者若不与诗谋诗有诗之体而诵诗者若不与三礼春秋谋彼其不相谋者非意也自然而然者变也自非有大观若孔子者通易诗书礼春秋为一致则局易者必诋书局书者必诋诗局诗者必诋三礼春秋匪独相诋且交相绌矣是故必有孔子然后知所以尽变孔子非好变也其道法通也繇是推之苟有近于道法则易之变为为老为南华冲虚防同为后之论说传注不一体诗之变为成相为离骚为琴操乐府为后之赋颂五七言古近不一体书与春秋之变为左氏公谷为子长史记为汉纪厯代史列国志为后之书奏记述碑铭传赞不一体周礼仪礼王制月令变为白虎通独防通典为后之通考诸书不一体学庸孟氏变为荀韩以下诸子为汉唐宋之论议不一体论语变为法言中说为后之语録不一体假令有孔子者作当必有所择不有所局又繇是推之汉为汉体唐为唐体宋为宋体而宋尤道法最近者也则亦岂当为孔子局且诋哉然则孔子奚诋诋在道法离焉而已故道法离虽郑衞出于春秋词非不工也而圣人必删而绌之道法合虽秦誓出于戎狄词非独工也圣人反存之列六经之中援之缀大学之末若是则圣人所为文其大槩可知己尝试譬之今天下九州所共闻者唯华音而擅谙华音唯优伶然优伶之言不贵于时者非其音不纯华也舜东夷人文王西夷人舜与文王岂必脱然于诸冯岐周之音哉而其言贵千万世者非其音纯华也然则孔子所诋者亦犹时之不取优伶焉已矣孔子未尝诋文之变体为也今天下文盛矣然语者惟祖秦汉而防六经推子长而薄孔孟韩苏之文实孔孟出也则尤今世之所深诋自北郡仿效子长不欲一离黍米而后之相师成风亦唯知荣一家之体崇一代之辞引篇挈纸独眡有秦汉子长咳唾余澌则相诧髙之假令诚有孔子之文而体涉六经辞近韩苏则曰此别立门户甚则为郑衞赤帜优伶左袒而骀宕后生大半赘道法而斥弃之然则涂天下耳目浸入六朝靡有旭旦非斯人之徒而谁欤嗟嗟予将不暇忧文而忧斯世予少虽喜文后自审才诎竟自舍置然于古今作者微有辨夫道法备于身不得已而文之不以一体局此上也孟氏以上是也是谓圣贤依仿道法而笼挫于百家嚢括于羣体者中也庄荀屈子子长扬雄韩苏以下诸子是也是谓文人赘视道法唯摹画于步骤雕刻于体句组缀于藻艳者下也相如邹枚曹刘潘陆顔谢以下及近世词家是也是谓词人然近世非独局一体其实袭也予尝作乔氏文序箴之其略曰古之文众矣司马子长与庄荀孙韩老左凡六七家咸未尝相袭等而上之读彖象者若未知有典谟读雅颂者若未知有训诰读系辞者若未知有语孟何则文者道法之所出不得而相袭故也辟之为居栋桷肖也然各一其材今曰阿房灵光材最古乃截古以益今而曰规矩在焉可乎今夫规矩特一物自巧匠运之为规而员出焉横之为矩而方出焉故规矩者方员之母也而方员岂规矩哉是故道法者圣人之规矩也道法备而文言之以诏后世此规矩出方员之迹也方员之迹无定体故为典谟为训诰为雅颂不可穷极执之则窒子长之豪健瓌玮则亦方员之迹见于一体而已何乃踆踆焉执子长以为规矩而袭用之遂至废百家眇六经是焉知规矩是序葢与前意相出入乃予又作罗文恭集序曰文者圣人不得已而用之是故文非圣人不能柄自孟氏没道术大裂文王孔子之文湮阏不着百氏杂出窜窃工巧而文柄遂旁落于能言者之家近代儒者所着易通订顽答定性序易传彼能言者无容喙矣降是则不免于萎薾嚄唶而近俚彼杰然好言者且唾之矣恶能使绎而行之何者道术不一而枝末之析太繁也读予是序则知文之弊其责又有归矣予向者曰不暇忧文而忧世至是则不暇忧世且忧道矣噫安得有主宰道法正本达末以柄斯文则世在其中作论文下篇
　　序曰昔予督楚学获二奇隽其一黄梅瞿子九思其一麻城周子禴知二子皆当以文名世予尝挈瞿子游西粤旦夜问古文法予惭非作者又惧夺之业举未有复也今别四年瞿子巳与计偕名郁郁燀上下矣方千里走使讯予山中故勉撰二篇复瞿子嗟嗟予所属瞿子文云乎哉文云乎哉


　　衡庐精舍藏稿巻十四
　　钦定四库全书
　　衡庐精舍藏稿巻十五
　　明　胡直　撰
　　议
　　屯田议
　　大司马许公以军饷日匮计脩屯政乃下羣属议之于是观政进士胡某议曰自三代之后兵农既分则兵有待食不足之虑农有饷兵不胜之累于是欲为寛民济兵之防者则莫良于屯政故屯政者所以舒漕挽固守御而古今足兵食之上计也乃若汉唐设屯记载昭灼虽各有用民用兵之不同然其寛民济兵有利无害则一而已逮我国家经制各衞皆有屯田军以十分为凖有事则七分守城三分屯耕无事则七分屯耕三分守城又于各道专设风宪官一员以督理之是于守御之中而收耕获之利其法视古无良然而承平既乆法玩政弛内地则私相贸易外边则侵占荒闲虽有屯名而无其实矧边徼连年冦警荷戈被甲尚称乏人而复能分兵以耕乎又益以客兵则军食日亟军储日匮往往出师百里未及三日卒以食尽至烦当宁屡出内帑以赈其乏乃者内帑又复告匮比年以来计国大吏始有意于屯政之脩若内地则增设抚臣以董其政外边则勅遣重臣以稽其弊殆未甞不奋然求理也然旋设者复撤清稽者未行此其利害所在岂亦有难与图成者与嗟乎此屯政所以贵熟讲也今夫内地之田不过一风力使臣尽心清理则弊端可塞旧制可复至淮徐开荒亦可摄之兵备责之有司苟得其人其举此非难也又奚必以疲病之地而増设一抚臣哉惟今日之势莫急于边亦莫难于边葢常深思今日脩屯足边之方则其说有六请为当事者陈之一曰复侵占夫九边不遑槩举今独观诸宣大可知彼宣府旧纳本色二十一万一百七十六石有零大同新旧本折一十二万九百六十七石有零其屯利亦不可谓不厚矣嗣是侵占荒闲损十之五近年勅遣重臣清稽若指挥王鑵首出原种屯田四百畆军人李天祐任仲义等告讦田地其数不赀而抚臣以为边地当简节濶目以镇定之岂以其激则为变耶愚则以为行之有渐而措之有方虽变无繇也不然则岂弊端终不可稽而屯政终不可复与故今日得人则侵占不可以不复也二曰复红牌昔者永乐之时各屯置立红牌刋书各千百户指挥管辖旗军姓名于上百户一员则辖旗军若干名千户一员则辖百户若干员指挥一员则辖千户若干员都指挥则总其事专设佥事则稽其成至抚按边郎督其入兵备守廵分其责故当时事皆脩举而田亦不废兵可得济然则为今之计红牌不设而欲屯政之脩是犹治乱丝而无其绪也其有能得其理者必不可防矣三曰筑墩堡昔赵充国屯先零必乗塞列队而后可耕韩重华耕振武亦屯堡相望而后敌不为暴此往事之较著者也闻近日墩堡为敌所破壊似当刻日脩补计里相望势若牵环使耕者不为敌扰而刈获有期不然则虽有李悝蒙恬以开地神禹后稷以导民万未有能耕者也四曰增人户夫边徼之地不患无田而患无人今每边主兵不逾四万其不可以赡耕明矣议者谓欲修祖宗流徙之法凡富民残众赃吏武职犯法情重者悉令徙边夫富民赃吏武官皆有顾恋至于子弟臧获之多又可以佐力而疾耕也诚举而行之则与募民实塞其为利又大相悬矣五曰开荒芜夫红牌既设则田各有属至于荒弃之地袤延至广若能出令令各兵垦种期以三年之后若百户嵗增粮一百石草至五千束千户嵗増粮至五百石草至二万五千束则即行陞用其有不及者亦量为赏酬庶防人乐为劝而荒闲不患于无耕矣六曰择将帅夫屯政之脩其责非独宪臣而已葢亦由将帅得人焉故初兴之国将帅得人则我势胜而兵力省粮饷舒矣以既舒之粮饷而屯政益脩者敌不得我扰故也继盛之国将帅不得人则我势弱而客兵烦粮饷亟矣以既亟之粮饷而屯政反不得修者我望敌而弃焉故也当今之时正客兵烦重粮饷孔棘之秋也俾不求将帅而専责于宪臣特恃乎墩堡是犹徒手搏虎而欲以樵采也亦不可防矣昔者越国既败得范蠡则易败为胜齐国既弱得穰苴则易弱为彊夫以诸侯之末世且然而况拥天下之大据丰亨之力胜彊之权犹为在我者乎今者当宁诚必求天下出羣之才置列大将以操其可为之权振其我胜之势则客兵可以全省而屯政亦复可举矣而建议者犹谓盐法与屯政相表里曩年盐法未弊各商贾趋边自筑墩台自备牛具代治屯田且种且输至便利也今欲复屯政当令众贾如曩种输可也虽然此亦昔之将帅得人故也今将帅拥千万众尚不得以存其闗堡彼盐贾将何恃以无恐故将帅苟不得人则非惟徒搏不樵而虎害益以不支虽督盐贾加之斧钺不能责其耕矣以愚之议自谓屯政大略计无有易此者或者又谓其田敲卤不可耕则请拆之以王鑵李天祐之侵占非其敲卤不可耕者乎乃若墩堡牛具之费则内储必有可措设者不然则辍内地冗员冗费以给之其置此亦不难矣书生过计未识庙算谓何如也谨议
　　说
　　巽说
　　夫圣人之学备于易而巽之说为尽之巽者一隂伏于二阳其象为风其徳为顺是故圣人委于天地万物顺应而不穷者巽之谓也然巽上为旅下为兑不能通于旅与兑之义而巽之说不可见矣夫旅逆旅也非吾恒能有也兑说也无弗说诸心也世之人莫不以其身为万万不可壊毁自穹壤之大以至毛髪之细咸谓可执而有之是故视其身之胶于物若居不可出之狴而困不可解之梏当其时视世之为旅人于江湖间逍遥者其霄渊相絶也如此则触其目撄其手足罔非逆胸迫肠之地而望其委顺于天地万物者必不可防矣不能委顺于天地万物而令求一瞬之说于心亦不可防矣以吾试观于古今人何莫不然是故圣人旅其身旅其天地万物旅其身则不有我旅其天地万物则不有天地万物我与天地万物皆不相有而后随万物之低昂而委顺以应之夫委顺则无事矣故圣人系曰巽称而隠隠也者言无事也又曰巽以行权权即所以称也学至于能权则以我宰乎天地万物而我无天地万物之累以天地万物宰于我而天地万物无我之累我无天地万物之累故我适天地万物无我之累故天地万物适我与天地万物不相有而相适则其悦诸心也岂独加于南面王乐已乎然非始诸旅则靡所入非终于兑则不知其所归得其所入所归则巽之说见而易之义尽斯圣人之学为不诡矣永新刘某与余同学于念庵罗先生因出其先君巽屏册示予葢先生所撰诸荐绅作者咸在固以其简末属予夫予不能知君之行事然而知先生之学圣学也君能勅其子游先生之门则其人可知而以取诸其号之义吾亦可得而言乃于是作巽说贻某
　　贺鸣甫字说
　　永新贺梦凰氏始字为岐甫既来太学遘翰林殿撰唐君问字君以其嫌于山名又义无可绎遂以呜甫易之贺子退语胡子以发其防且曰鸣世之事岂易承乎胡子曰不然世未知鳯凰又焉知所以鸣是无异其却而不敢承也今夫世之语鳯凰者必以其鳞翼龙形背燕项九像六苞五色三文然后交口而信之者是惑于形也亦必以其胎于火精产于丹穴栖必阿阁翔必紫庭然后交口而信之者是惑于地也夫形与地鳯也使隼行而鹗声焉亦将从而鳯凰之乎然或有鸟焉虽不鳞龙燕其形火精丹穴其地静而黙固众鸟也动而鸣则众鸟之声与之一是又不从而鳯凰之乎夫人亦然彼尊行魁德而号贤圣者固人之鳯凰也则亦必尧眉舜目必平阳蒲坂而后与之乎是皆不然所上于鸟者非以其形与地也以其鸣足以一众鸟之音斯其为百鸟之王所上于人者亦非以其形与地也以其言足以一众人之言斯其为众人之宗夫鸣足以一众鸟则鸣之先必有以伏众鸟者言足以一众人则言之先必有以伏众人者然则殿撰君之命子者岂不逺哉子少而警敏友大学之英益涤其俗学其将不以形地自限且知所以为鸣者矣嗟夫子诚知之则虽不言不鸣可也虽世人不辨其形不信其地不谓之鳯凰亦可也不然则拘挛乎方隅拟议乎形似是宜其为希世为絶德而寡见其羽仪雝喈于斯世也欤子其勉之
　　虱说
　　有壮男子焉始尝拥赀江湖有声既而以声伎豪尽濵老遂衣败絮着敝裈层复垢秽竟为虱薮其多至斗之不尽以是寝疾骨立转复蕃息蕾藂蚁犇相寻以食其未竭之血而爬梳薰沐势不可复施肤既已渐土矣然后虱亦随以尽灭惜之者曰彼其初壮男子其自以豪侈取匮病已不可追数然使斯人当病隙而烘蒸之则何遽以此物毙哉彼其终不然者亦由以微小槩之而层复之为薮泽者厚也岂不悲哉嗟乎岂惟斯人夫国亦然当其中叶即辇毂之近且多为敝兵冗员之所盘食而况其外而逺乎然人亦槩以微小而其所托于薮泽益厚故国愈匮病则兵愈増官愈浮盖自古及今而少有不然者是故国不虞匮与病也吾独虞其不蚤烘蒸以至于斗之不尽爬梳薰沐之不得施则又何独壮男子也壮男子粤人叹其事者亦粤人余感而着之说
　　蚁说
　　予平时见羣蚁奔营如有急难无停晷以为鬬也偶暇覩数小蚁拥半死蝉负移咫步蝉仰而跃羣蚁颠顿困不胜中一小蚁返穴次似鸠侣者未至值穴蚁出聚首若相语于是穴蚁复归顷一蜉蚍巨若豆者领千百小蚁族出共负疾趋倒曳入穴户其豆蚁却弗入四顾彷徨复领羣小蚁鱼贯出或挽虫臂或推馔滓纷纭旋转不能了予乃知蚁非为鬬口实忙耳予以天下至微唯蚁虽餐若虮肝宜无弗充然奔营不已若此者是不可已乎又见雀鼠鸡豕终日奔营亦然未尝不发哂一日予登髙山俯观山足若驾者骑者负者担者趋者憩者呼而招者跂而望者队而来又复往者其奔营亦何异羣蚁之无停顾而思曰彼髙人逸士卧云霞漱泉石泊然而沈冥者又不哂吾党之为羣蚁乎或曰使人皆为云霞之卧泉石之漱则天下莫为理矣彼髙人逸士曷以休哉禹八年不入肤焦不毛胫疾无胝孔子席不待温接淅而行皇皇乎捐其身家以援天下然则彼皆非欤予曰不然禹孔子所以能捐身家援天下者以不为口实奔营故也向使禹孔子咸奔营若斯蚁则又乌能捐所切以援斯人乎是故舜之饭糗茹草若将终身伊尹嚣然乐于畎畆夫然后能徴庸陟方上下五就援天下若斯之急也不然吾无哂于是蚁也
　　人龙说
　　夫鹏运而负天鸴决而控地鹤长鳬短鳣大鱦小各不相为者以局于隂而范于质也惟龙则不然龙禀阳德不可以质求无质故无方无方故倏大倏小倏出倏入簸荡三光雨泽下土蟠身方尺细入幽眇龙无不可故大易以龙德语圣人之时盖有取焉人生而有质质有刚柔善恶恶者固不足言矣其善者亦各因其质之近而成乎习夫既成乎习则沈潜髙明不得以相为而阳德微矣伯夷之清柳下惠之和虽圣人且不能以尽防而况众人乎给舍沈子某天性纯懿喜怒不色见气质称美矣比部罗子惧其范于质也因其请告归山隂乃书册以赠题曰人龙而求説于予予以为人之生质刚而难柔者以不知刚故也柔而难刚者以不知柔故也大哉人心之知其诸所谓至阳赫赫者乎故质则有方有方则物而不化知则无象无象则神而能通君子之学以其无象而陶乎有方夫唯知而已矣故刚则可柔柔则可刚故曰知柔知刚万夫之望赞阳德也是故灵知煌煌崇效乎天则可以时乗六龙变动不居孔子之时中是已充沈子愿学之心知至至之则人将曰沈子其犹龙乎沈子勉之
　　杂说四首
　　客有为登守者为予言东海蜃气成城墉楼台五色缥缈出烟霭中髙鸟倦飞就栖辄堕气中竟死海波相与叹曰悲哉鸟乎予因忆昔时舣舟洞庭夜张烛羣蛾飞而赴者不下千百麾之不得去触而灼死者盈案烛竟不能明予乃置盘水其侧死水中者亦无算予时叹曰彼赴而死者固可悲而烛为赴者之多至不能明尤可悲也此皆无异附势而败灭者固不足为有识道然古今才智士自作而自罹者踵相望也书之亦可为古今之一噱
　　予尝见孔雀雄者毛尾金翠殊絶非设色者能彷佛也询之性果妬虽驯乆见童男女着锦绮必趂啄之山栖时先择贮尾然后置身天雨尾湿罗者且至犹珍顾不复骞举卒为所擒予又观博物志言山鷩亦爱重其毛终日映水目辄溺翟雉长尾适雨雪惜其尾坐树杪不下食以至饿死悲哉是三禽何其智于羽毛不智其命也古今学士文人役终生事藻缋词既自没溺其性命犹自珍曰吾有诗若干文若干巻足表见于后世视三禽智愚同耶否耶
　　庄子曰蚿怜夔夔怜蛇此各足其天不相怜可也西方有兽与卭卭岠虚者比急难则卭卭岠虚者负而走其名谓之蟨说者谓蟨足鼠前而兔后趋则顿走则颠故非附物不可以行水母无目以虾为目此二物一借足而行一借目而视信可怜哉今之文士尊秦汉胜六经模拟句字不敢失黍米语大道罔知所始袭晚宋儒者所言是非争讼不肯下鲜不借足目于人者又奚二物之怜夫
　　越人谈象其齿退辄自匿土泥中乆复以鼻抓视存亡亡则怒而触林木尽摧或伤人故人之取者恒潜为木齿易之又麝亦珍其香香满脐痛剧即自以足抓出之覆秽溺中犬逼且死犹倒拱四足衞其脐客又言江海间有乌侧鱼八足能集足攅口缩口藏腹腹含墨值渔艇即唾墨令水黑以自混渔人视黒水占鱼所在网辄获此三物者或善藏其贿或巧防其身然皆不能免则何益矣余尝喜庄生之言曰藏舟于壑夜半有力者负之而趋不如藏天下于天下贵无心也然庄子又尝訾伯夷笑单豹而独赞樗木与支离滑欲自处材不材之间则又与其言左矣老子云圣人不死以其动无之死地也夫死生之来虽圣人岂能以意违之哉天下有不自致而至者有避而不得趋而或免者矣则老子亦未可为通论也老子又曰福兮祸所倚祸兮福所伏斯言允矣孔子曰死生有命富贵在天是故尧舜不能违天而必其子文王不能违天而必其君周公不能违天而必其兄孔孟不能违天而必其时顔冉不能违天而必其寿故曰获罪于天无所祷也言不自失其天而已予生平行止安危倚伏不自由百试百验故余多罔所顾虑无象麝之货也将焉藏无乌侧之术也将焉混虽然唯不自失其天固有不以危危不以亡亡者存
　　续知命说复耿伯子
　　嵗之甲戌耿伯子年五十又一其友周子就问之曰夫子所谓五十知天命者子则云何耿伯子为之说以答周子大略言天之于人必有与而命之者尧舜以君禹臯以相孔子以师皆天寔命之唯知命在我不容辞故尧舜禹臯则若饥溺若内沟孔子则愤乐相寻教学相长矻矻无已时是夫子所谓知天命也已又介其徒刘生以缄示胡子胡子读之曰渊哉命乎繇耿伯子言则可以知之矣刘生曰何谓也曰易不云穷理尽性以至于命唯至斯能宰唯宰斯能知辟之宰一家者则一家造自我矣故知一家宰一国者则一国造自我矣故知一国彼其至也乆矣奚复较量其容辞不容辞哉故曰繇此可以知之曰然则宰之自我者何谓也曰宰之自我者是造化我出宇宙在手而天者不毁矣又曷为穷通曷为治乱曷为生死曷为古今盖非无穷通而穷亦通也非无治乱而乱亦治也非无死生而死亦生也非无古今而今亦古也易曰先天而天不违则知命之境也中庸曰知天地之化育又曰达天徳则知命之说也老庄列窥其内则曰死而不亡制命在内曰长于上古而不为老是未尝有生死古今也唐李长源宋邵尧夫见其外则曰君相造命曰仲尼以万世为土是未尝有穷通治乱也然皆未易言是故命者诚非圣人不能知也曰若是则何以入曰从耿伯子之愤乐相寻教学相长矻矻无已时则皜皜乎尽性立命矣立命则能至而宰矣又何忧于知悲哉予独后时未逮有类于寠而谈金者也若世儒则又今之睡而听古乐者其能有入也益难矣曰知命不敢言敢问命何物曰知性则知命矣子归求诸耿伯子将终得之
　　申説赠萧希之太守北上【有引】
　　萧希之太守既解服而北辕也其同年友唐君令予邑雅相切琢无仕学之异濒行为杂说致赠凡十有二章而谬逮予予与希之不能无省发虽予于希之不可防言亦未能有加于令君之深致也故特为之申说焉申之云者即荀氏所称前鉴既明后复申之之义也谅哉非希之莫之契亦冀希之有以报我也其说亦凡十有二章
　　孔门学仁为宗而孔子自训之曰仁者人也人生之谓也孟子申训之曰仁人心也心觉之谓也是岂有异哉夫觉则无弗生矣古之先觉者思天下之民匹夫匹妇有不被尧舜之泽若已推而内之沟中而况其近乎此非为大也其生道固然也而世之肝胆楚越门庭千里者则痿痹弗觉之为过也是故有觉德行自不愧屋漏始
　　是道也可存而识不可以亿而中可养而充不可以袭而行世之亿度事理因袭往行者其树非不伟然然与存久自着养盛自茂者有径庭焉何则居货者非家珍而经年成楮叶者异天葩也故由知止而至能虑由深造而达逄原其先存存乎
　　语一国则凡出令行政曰此吾国君令使然也语一家则凡出命行事曰吾家长命使然也故为国君家长正则无弗正矣人心之宰物何异国之有君家之有长苟曰嫌二氏而讳言心切事功而缓言心是舍国君家长而求其行也左矣故学贵先知本
　　善学者譬如种树仁全树也志根也师友栽培者也诗书灌溉者也君子诚有志则未尝一日离师友废诗书苟无志则师友为虚器诗书资词章耳曽子曰士不可以不毅嗟夫予罕见有毅任仁急师友契诗书之原者也
　　曩也常中夜思曰吾苟任仁则不节着不技扬可乎未可也何则孔子尝言仁为道大又言仁之难成吾惧任仁之道大难成也已而思曰吾苟舍仁而他学则以节着以技扬可乎未可也何则孔子言志仁无恶又言仁者人也吾惧弗仁之濒恶弗人也二者尝交战胸中矣已又思曰道虽大然舍之濒恶必不可也仁虽难成然弃而弗人必不可也虽节也岳岳而中也蹙蹙技也章章而中也役役二者奚禆其天以是始战胜仁为任古之明四目者言以四方之目为已目也非谓寄目于一人二人者也达四聪者言以四方之聪为已聪也非谓寄聪于一人二人者也夫寄目则多指而乱视寄聪则偏听而生奸故君子慎辨之
　　今之从政者有宴荒有奕荒此易知也有文荒有书荒此未易知也予昔为监司一日适治文且阅书未暇出已而开衙则伺听断者有饥倦之色顷接邮报将迓往复酬荅宴防而官烛已然矣退而鞫谳磨勘倥偬毕事卒不能满心者十之五六此非文荒书荒何哉此亦痿痹之一端也
　　汉宣帝曰与我共理天下者良二千石斯言虽尧舜弗之易也然卒何以理哉孔子曰富之教之孟氏曰圣人治天下使民菽粟如水火而民焉有不仁者乎然则理天下富之不可后矣柳氏曰富民民之母也故君子为政虽笃志于益贫而亦不刻意于损富亦富之之道也古之大人以善养人而不以善服人以善养人者唯惧已不同人故常救人以善服人者唯惧人不同已故常方人
　　学者是古非今臧否人物意匠颙然谈锋杰然口若驰镆铘心若懐诅盟则有不氷而寒不火而炎者焉此无他区别胜而爱憎繁也是故君子欲为益身莫若退然反观廓然自舍鉴垢尽则明自灿泉窦辟则流自长我无心而物综也
　　古之修身以为教也有可必者有不可必者是故尧舜不能必于其子汤武不能必于其君周公不能必于其兄孔孟不能必于其室然而学者以是委焉则亦谓之痿痹故曰失诸正鹄反求诸其身又曰行有不得者皆反求诸已
　　君子学苟至于中和盖曰匪是无以成性非将曰吾以是立极于天下也功苟至于位育葢曰匪是无以尽性非将曰吾以是垂名于万世也虽然为法天下可传后世则极与名在其中矣而君子无心焉故曰君子依乎中庸遯世不见知而不悔
　　洗心説示罗忠甫
　　昔晦庵先生极言以心察心之非以为心一而已而又以一心察之是两心也且又拟诸以口嗫口以目视目者之为非不知洗心之训出自易系若是则以心洗心者亦将为非矣此当以意通难以文泥也洗心之义何居曰易无思也无为也观诸蓍卦爻亦无思无为而已然能圆而神方以知易以贡此岂人力也哉圣人以此无思无为洗心藏宻至于知识不作声臭俱无故亦能知来藏往固有不蓍而神不卦而知不爻而贡者在焉圣人洗心之妙至此盖口与目有形者也物也故欲以口嗫口以目视目而不可得心无形者也神也故以自心洗自心奚不可者而奚有两心之累哉然则学者曷所入曰始焉日新又新则能江汉以濯秋阳以暴渐入于无思无为之本然而圣人之心在我矣乃若君子惩忿窒欲迁善改过则日新为近焉小子识之
　　易说示张有书【有引】
　　余以秋日游龙门憩有书张生之别馆临别问学出手册请书余以老始学易因出易説数条书之与张生共勉焉其说凡七章
　　初九潜龙勿用以卦爻之时位言当为潜龙之勿用非谓小人道盛时也龙者干阳变化之象潜者隐而自修之义此正幼学者事也他时壮行为见为惕为跃为飞为旡首皆此潜徳为之故舜禹始潜至于有天下而不与
　　不易乎世易即天下有道某不与易之易非啻不为世所移易者也乐则行之乐即上文无闷之意夫学者遯世无闷已为难矣至舍已是矣世不见是而亦无闷焉此则不以世之一毫毁誉动于其中程传所谓自信自乐是也夫是乃为潜龙天德不以纎隂参也此学脉也见龙之德正中一惟庸言庸行之存其诚盖惟潜而后能诚惟诚而后能善世而博不伐而化
　　忠信所以进德忠信即诚也修辞立其诚所以居忠信之业德即体业即用凡业莫不始于言辞惟言辞无不诚则业无不居而德无不修矣可与防即惟防之防可与存义即理于义之义
　　学以聚之聚即与敬德之聚义同盖言凝也记曰苟不至德至道不凝言非学不凝也学即上文进德修业之事
　　敬以直内言人之生也直防之则弗直弗直则非忠信故恒敬则弗防而直直则无弗忠信敬直未有不方外者也然必曰义以方外者即乾卦居业意也且直或易遂以义宜则大而不孤坤道固如此
　　倾否必以同人而同人必于野而后亨古者邑外谓之牧牧外谓之郊郊外谓之野至于野则旷邈无隔虽四极九埏莫不相通故同人于野则诚以天下为一家中国为一人宜其大亨可涉险矣然五位中正二亦中正以应乎干是以既统同以辨异又审异而致同则为君子之贞而与小人之比附者夐矣若夫六五同人于宗于宗固善矣然不免隘而吝上九同人于郊于郊广于宗矣然亦不能无限隔故止无悔而已是故君子贵同人于野则无不亨无不通天下之志
　　谦艮下坤上其象为山在地下夫山至髙地至卑以至髙而处至卑之下是有而不有卑而又卑其谦至矣故谦六爻咸吉无不利书曰有其善丧厥善矜其能丧厥功不谦而凶故也又曰汝惟不矜天下莫与汝争功汝惟不伐天下莫与汝争能谦而吉故也老氏得谦之一肢者也
　　衡庐精舍藏稿巻十五
　　钦定四库全书
　　衡庐精舍藏稿巻十六
　　明　胡直　撰
　　解
　　仁解四首赠同门刘仁山使君
　　仁自孔门发之先儒曰仁至难言谅哉或言公或言觉或言博爱先儒咸病之辄拟曰无私当理虽然亦辞费矣愚以为不若孔孟之训之明且切也孔子曰仁者人也人生之谓也孟子曰仁人心也心觉之谓也唯觉则无弗生弗觉则弗生是故仁者以天地万物为一体觉而生也手足痿痹谓之不仁弗觉而弗生也大哉觉乎上下四方之宇往古来今之宙备矣矧曰天下国家又矧曰一身觉无弗公且爱无弗能当于理然而觉其近矣乎虽然非溺妙与用防之谓也
　　予尝读诗至无竞维人曰此夫子语仁之旨也有觉德行曰此孟子语仁之防也大哉斯人之觉自一身至家国天下宇宙无弗觉则无弗生是故尧典曰克明俊德以亲九族九族既睦平章百姓百姓昭明协和万邦又曰地平天成曰鸟兽鱼鼈咸若吁亦至矣而后儒犹推之曰圣人为天地立心生民立命往圣继絶学万世开太平斯非溢言也必至是而仁之功始备曰若是乎其生且爱也而舜孔又有四凶之戮两观之诛何哉曰不闻人之身有赘疣痈痔刀鍼弗为贷岂故弗爱哉彼以全吾爱者大也夫人见刀鍼之施于其体未有不怵然悲者也然而舜孔于四凶两观亦犹刀鍼之施于其体者也舜孔岂疾其生且乐其死哉必有怵然生悲怃然自反者矣故曰好生之德洽于民心而曽子亦曰如得其情则哀矜而勿喜此又非过计也必至是而仁之用始全夫仁之功备而用全此吾圣门尽性之学所以异二氏也是故必知仁又知尽乃可曰吾孔氏之徒也曰仁之难成也久矣门人记夫子亦以仁为罕言而子独望之乎人人者子不伤易哉曰夫子未尝罕言仁也而门人记云者误也亦陋也夫子之门髙等则顔渊仲弓其下乃及樊迟司马牛然而莫不以仁问者诚以夫子之门非仁弗学也不闻夫子曰民之于仁甚于水火曰君子去仁恶乎成名曰苟志于仁无恶也向使罕言仁则夫子固絶人之水火且弗以君子望斯人而预待之恶矣夫子已立立人已达达人之心果若是与夫子教弟子犹曰亲仁而曽子语文防曰辅仁乃谓夫子罕言云者诚误也陋也且夫子既曰仁者人也以若所言将使斯人弗之人可欤夫子曰为仁由已当仁不让于师又曰我欲仁斯仁至矣夫子不尤易言哉曰然则何以入曰独知其觉之门乎是故大学中庸咸以谱仁也必自慎独始
　　俗学患不知本近世语学亦骛乎本矣然而精者溺妙粗者用防一以为见体一以为达用以证之孔子之学非也孔子之学合内外通物我贯体用本末而一之则仁是也是故溺妙则遗物遗物未有不窒已者程子所言自私者之流病也用防则迷已迷已未有不妨物者也程子所言用智者之流病也二者仁乎哉学不出仁而曰自孔氏斯左辕矣
　　颂
　　衡岳颂【有序】
　　夫天下语功德之大者唯水而水莫不繇众山出江启岷崃河发昆仑而淮济窦于桐柏胎簪此人之与某所共谙也至谓之天油然作云沛然下雨某独验之不然某尝登樷山视奥洞始出寸云旋布寻丈蒸蒸纚纚接乎汉表土人指曰此云升则雨沛矣已而果雨又占雨者覩山岫则谓天作非也是故山之功德匪独江河之出而云雨实所从来矣古今名山东南若太和匡庐台宕浮武西北终南太白岷峨王屋清凉崆峒功德非不茂厚然奇诡窈丽寒閟嵚岑仅雄于一方且独为神怪飞仙苾蒭阇梨五比丘古先生之徒所窟据孰有如五岳之广大中正髙妙不测继天地而独盛者也是故山之功德五岳不可及已他四岳某未歴某所知者衡岳方其临华葢陟芙蓉视万山眇然以为极矣然求观所谓祝融峰者则未之覩及跻祝融又夷若冈阜非有奇诡窈丽寒閟嵚岑之异稽其游其上则圣帝明王之所登禋也其下则牧夫竪子之所习游也而亦仙释之徒之所闲居也某然后知至髙者至隐而不为暴至妙者至夷而不为夐是故岳之功德所为独盛而唯古圣人为类之昔孟夫子以登泰山拟时中之圣者不谓此与某自弱冠慕吾师念庵先生髙行然少负不覊欲抠衣未敢也既壮不自己始谒而学焉当其时窃窥先生虽综志圣功犹以二氏之门或有禆焉所谓假旁蹊以适周行不能无也及某出而仕十年余矣就正四方名儒硕士防错舆论以求中庸乃疑今世之学与二氏近者十六七焉与尧舜孔子近者十二三焉然心知疑而未知辨也既归闻先生謦欬而覩诸行事蔼乎达人伦日用之懿廓乎絶意必固我之私而醇然当天道人心之正某固叹曰先生之学斯其为尧舜之执中孔子之不逾矩而某之观之也犹夫舍羣山之卓絶窈丽寒閟嵚岑之异而幸览夫衡岳之广大中正髙妙不测继天地而尤盛者也已而先生欲进某而教之也则俯焉若鞠婴孩而不以已主若食贫子而复诱以生道俾某则縻其虚而防其髙狎其大而迷其妙久乃茫焉自失然后知先生之学不复如向之可以窥识盖亦犹祝融之不可以仰而覩也今年之冬先生寿届六袠为弟子者有请席执爵跪而祝颂之礼某縻于官逺在蜀藩莫能躬致窃览古人之事尊亲其祝颂以山川为极是以诗人拟之冈陵孔子称为乐山盖良有意焉今某无逺见所瞻止衡岳而已而况有取类乎圣人之实者也于是作衡岳颂托同门友王有训欧阳文朝介小子顺申斯语跪进先生之庑下而祝颂其百一焉某恂知纎埃不足以加乔岳然不容寝也其辞曰
　　业业衡岳防牛奠轸蟠根楚甸胎孕吴闽百粤支裔六诏云仍庐阜太和为隷为氓台宕浮武羣从畸零汗流两海沫喷洞庭交黎南贯泰岱东賔濊仁博德逖无垠猗维先生克成克京不出庭户包括羣情幸甚至哉配千亿龄
　　显显衡岳炎德孔明神灵恢张不为妖凭圣帝斯狩明王克禋金简兆功元圭告成天维载填地轴以宁挈掔日月嘘噏雾云名贤栖迹释仙间臻神灵托宅兕防亦驯芬桂表阳醴泉溜隂法天无私效地维平猗维先生是则是程中正明夷可久以贞幸甚至哉万寿作朋于衡岳兮广逺中正丑钦其尊孰测其峻跻蹑芙蓉防千万仞仰观祝融曷见巅顶斗星错之云霞翳隐匪云霞之翳峻不可睨以觐于兹有明觌观上圣至髙不暴至妙不夐不矜为禹舍已为舜猗维先生作配孔殷帝实度之貊其德音气培溟涬德裨昆仑先天弗老后天长存
　　三君修元公庙颂
　　方予寻元公罗田旧址属州大夫罗君某祠之退伏念今肉食君子缤缤多便文自营有能覈簿牒严期约不窳事者十不一二矣有能急隐瘼剔蠧羡不窳民者百不一二矣有能崇学术笃风教不窳士者千不一二矣予虽云然畴克如予指乃不知州人夫果遂营庙宇一区既行觐永郡理官崔君来摄慨焉作新防领巡抚赵公檄乃复大搆语具予所撰家庙碑中二君又买近田若干畆畀公冡孙博士君某世守供祀崔君又刻公集郡斋中皆出予画外先是永明邑令何君念永明去道州故里最迩已请废寺崇搆仰濂书院配用二程先生存国故以兴邦人意勤勤着矣赵公已自为文载碑故不详言赵公又檄何君更脩道州城内庙亦大壮固咸有别述要此三君者非笃意风教有味乎元公学术者其乌能成哉世求之千不一二而环百里中遽有其三可不谓幸事快覩哉博士君某以书抵予曰崔君名某字某太平人罗君名某字某家铜仁其先清江人何君名某字某简州人三君于风教固殷其不窳事与民莫不称良云予既谢病治农不与闻激扬乃为作颂颂曰道国甫甫春陵颙颙月岩濂水罗田之宫五星奠镇左豸右龙绾结九嶷羽翼祝融是曰岳降笃生元公逖遡精一近嗣中庸炳防握要无欲为功施之公溥中实明通至理内溢奚必外穷三纲九法以叙以从既殊寂灭亦异元同辟天开地如夜斯曈啓程夫子如日斯中公骘帝右故里攸空后防百禩化为荆蓬狐豕麀鹿攸防肉食者鄙畴哉是崇显显三君眂焉惕衷赵公既唱三君同风五峰之柏三浯之松是防是度是作是封荒忽荟蔚防朝穹窿枚枚寝庙神罔时恫煌煌讲堂趋者雍容春祀秋尝子孙枞枞士者之来乃绎乃宗斯文之起繇系繇隆匪自三君畴哉是功外无窳政内为道忡倬倬礧礧颂辞匪丰
　　赞
　　拙赞
　　有用亦既也无用亦既也有成亦徂也无成亦徂也任无用以为用守无成以为成则拙之功不菲矣故君子安拙
　　四公赞
  </div>
  <div class="pagination">
   <a href="衡庐精舍藏稿_page12.html">
    上一页
   </a>
   <span>
    ...
   </span>
   <a href="衡庐精舍藏稿_page8.html">
    8
   </a>
   <a href="衡庐精舍藏稿_page9.html">
    9
   </a>
   <a href="衡庐精舍藏稿_page10.html">
    10
   </a>
   <a href="衡庐精舍藏稿_page11.html">
    11
   </a>
   <a href="衡庐精舍藏稿_page12.html">
    12
   </a>
   <span class="current-page">
    13
   </span>
   <a href="衡庐精舍藏稿_page14.html">
    14
   </a>
   <a href="衡庐精舍藏稿_page15.html">
    15
   </a>
   <a href="衡庐精舍藏稿_page16.html">
    16
   </a>
   <a href="衡庐精舍藏稿_page17.html">
    17
   </a>
   <a href="衡庐精舍藏稿_page18.html">
    18
   </a>
   <span>
    ...
   </span>
   <a href="衡庐精舍藏稿_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
