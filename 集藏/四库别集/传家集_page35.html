<!DOCTYPE html>
<html>
<head>
    <meta charset="UTF-8">
    <title>传家集 - 第 35 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 35 页/共 47 页</h1>
    <div class="content">　　大辟贷配法草【元丰八年十月二十日授刑部】
　　应开封府诸路州军奏到大辟罪人称是刑名疑虑及情理可悯者仰大理寺依法定断并坐疑虑可悯条送刑部看详如刑名实有疑虑情理实有可悯因依申奏取防若看详得别无疑虑及可悯者即具钞奏下本处依法施行不得一槩将旧例贷配破却律勅正条仍委门下中书尚书省防检如有不当及用例破条奏乞取勘施行











　　传家集巻四十八
　　钦定四库全书
　　传家集巻四十九　　　　宋　司马光　撰章奏三十二
　　进孝经指解劄子【元丰八年十二月二日上】
　　臣窃惟自古五帝三王未有不由学以成其圣德者所谓学者非诵章句习笔札作文辞也在于正心修身齐家治国明明德于天下也恭惟皇帝陛下肇承基绪虽年在防冲而执丧临朝率礼弗越体貌尊严举止安重颙颙卭卭有老成之德华夷瞻仰无不爱戴此乃圣性自然不闻亦式实天祐皇家宗庙社稷生民之盛福也然玉不琢不成器人不学不知道傥复资学问以成之则尧舜禹汤文武何逺之有伏见近降圣旨过冬至开讲筵臣窃以圣人之德无以加于孝自天子至于庶人莫不始于事亲终于立身扬名于后世诚为学所宜先也臣向不自揆尝撰古文孝经指解皇祐中献于仁宗皇帝窃虑歳久遗失不存今则缮冩为一册上进伏乞圣明少赐省览取进止
　　辞转官劄子【元丰八年十二月十二日上】
　　臣伏覩中书録黄奉圣旨神宗祔庙毕执政官依故事转迁以臣为正议大夫者窃惟英宗皇帝亲政之初以宰臣韩琦等于嘉祐之末有定防大功保佑圣躬济于艰难故各特迁一官今陛下以神宗皇帝大渐之际宰臣蔡确等啓廸圣心建立储贰传授大寳各特迁一官固亦其宜臣当是时方闲居在西京凴几末命非所预闻岂得与确等同受褒赏且国家名位本以醻功报德不可但以祔庙礼毕检举故事虚有授受况臣于登极之初已防覃恩改官今曽未逾年安敢再叨殊渥纵臣贪冒不知愧耻天下之人其谓臣何所有授正议大夫吿身臣不敢祗受伏望圣慈特赐寝罢取进止
　　辞转官第二劄子【元丰八年十二月上】
　　臣于今月十一日伏覩中书録黄防恩除正议大夫臣于十二日具劄子奏以蔡确等啓廸神宗皇帝建立储贰传授大寳宜迁一官臣闲居西京非所预闻所有正议大夫吿身臣不敢祗受自后未闻降出至十四日准閤门吿报令臣受上件告身臣窃惟富弼辅佐三朝名德老成当嘉祐之初亦是定策之臣但以不预顾命恳辞甚至如臣才德比于富弼无能为役当建储顾命之际臣为庶僚在外初不预闻岂敢止因祔庙随例迁官凡为政之要惟在赏功罚罪臣沗备执政无功受赏将何以裁抑他人所有新命伏望圣慈特赐寝罢取进止
　　辞转官第三劄子【元丰八年十二月上】
　　臣伏奉诏书以臣辞免恩命所请宜不允者昔英宗皇帝入承大统宰臣韩琦等实有定防之功又践阼之初圣躬违豫慈圣光献皇太后权同听政琦等尽忠竭力亦不为不至及英宗皇帝专制万几襃赏琦等各迁一官臣时为谏官犹上言以近歳官冗赏滥两府大臣陛下即政之初宜惩革斯弊今自于朞年之间连并迁官则难以禁他人之幸进者恐宿衞将军宗室外戚四方藩镇内侍近臣皆有冀望至时陛下亦不能裁抑两府亦不敢执奏当是时英宗皇帝虽不収还恩命而富弼亦有定策之功自以不预顾命力辞甚苦况臣既不预定策又不预顾命岂可来自冗散之地遽与辅臣同赏且臣昔日在人则言其不可受今日在已则受而不辞顾行复言能不自愧所有吿身臣不敢祗受伏望圣慈矜察特赐寝罢取进止
　　辞转官第四劄子【元丰八年十二月上】
　　臣昨防恩除臣正议大夫臣三具劄子及帘前面陈至恳终未赐开允臣夙夜愧恐不能自已臣窃以为政之要惟在于赏功罚罪赏不当功则徼幸竞进罚不当罪则善良忧恐乱之基也向日神宗皇帝大渐之际臣屏居闾阎今乃与建储受遗之臣一例迁官赏不当功何以过此陛下不知臣不肖使待罪执政执政当为陛下抑徼幸惜官职而身自冒赏何以表率他人臣非敢私饰小亷其志欲为国家慎重名器伏望圣慈矜察特赐寝罢新命所有吿身臣不敢祗受取进止
　　辞转官第五劄子【元丰八年十二月上】
　　臣准阁门吿示以臣累上章辞免新命已降批荅不许所有吿身可吿示早令祗受者臣窃惟无功受赏士之所难防观英宗皇帝神宗皇帝即政之初襃赏大臣皆以定策受遗之功非因祔庙礼毕臣既非定策又不受遗实难虚受至于政事日新皆陛下圣明众贤协力在臣一人何能禆益而无名冒赏惟恐有玷清朝所有吿身臣不敢祗受伏乞早赐寝罢取进止
　　请革弊劄子【元丰八年十二月四日上】
　　臣伏见陛下自临政以来夙夜孜孜以爱百姓安国家为事盖善治疾者必防其所来攻其所急救之欲速去之欲尽臣观今日公私耗竭逺近疲弊其原大概出于用兵夫兵者凶器天下之毒财用之蠧圣人除暴定乱不得已而用之耳自有唐中叶藩镇防扈降及五代羣雄角逐四海九州分縻溃兵相吞噬生民涂炭二百余年太祖受天明命四征弗庭光啓景祚太宗继之克成厥勲然后大禹之迹悉为宋有于是载戢干戈与民休息或自生至死年及期頥不见兵革吏守法度民安生业鸡鸣狗吠烟火相望可谓太平之极致自古所罕侔矣及神宗继统材雄气英以幽蓟云朔沦于契丹灵夏河西专于拓防交趾日南制于李氏不得悉张置官吏収籍赋役比于汉唐之境犹有未完深用为耻遂慨然有征伐开拓之志于是边鄙武夫窥伺小利敢肆大言祗知邀功不顾国患争贾余勇自谓衞霍不死白面书生披文按图玩习陈迹不知合变竞献竒策自谓良平更生聚敛之臣捃拾财利剖析秋毫以供军费专务市恩不恤残民各陈遗利自谓研桑复出相与误惑先帝自求荣位于是置提举官强配青苖多収免役以聚货泉又驱畎畆之人为保甲使舍耒耜习弓矢又置都作院调筋皮角木以多造器甲又养保马使卖耕牛市驵骏而农民始愁苦矣部分诸军无问边州内地各置将官以领之自知州军总管钤辖都监监押皆不得关预舍祖宗教阅旧制诵射法效北服机械陈图竞为新竒朝晡上塲罕得休息而士卒始怨嗟矣置市易司强市防取坐列贩卖増商税色件及菜果而商贾始贫困矣又立賖贷之法诱不肖子弟破其家又令民封状増价以买坊塲致其子孙邻保籍没赀产不能偹偿又増茶盐之额贱买贵卖强以配民食用不尽廹以威刑破产输钱又设措置河北籴便司广积粮谷于临流州县以备馈运教兵既久积财既多然后用之而承平日久人已忘战将帅愚懦行伍骄惰加以运筹决胜者乃浮躁巧伪之士不知彼已妄动轻举是以顿兵灵武力疲食尽自溃而归执兵之士荷粮之夫暴骨塞外且数十万筑堡永乐怠忽无备纵冦延敌阖城之人翦为鱼肉曽未足以威服戎狄而中国先自困矣先帝深悔其然厌截截谝言思畨畨良士及下哀痛之诏息兵富民奄弃天下此臣所为痛心疾首而泣血追伤者也伏惟皇帝陛下肇承基绪太皇太后同听庶政首戒边吏毋得妄出侵掠俾华夷两安今契丹继好秉常纳贡干德拜章征伐开拓之议皆已息矣则此置提举官散青苗敛免役钱防教保甲置都作院养保马置将官市易司封状买坊塲増茶盐额措置河北籴便司皆为虚设陛下幸诏臣民各言疾苦其已至者千有余章未有不言此数事者足知其为天下公患众人所共知非臣一人之私言也利害着明皎如日月何所复疑而羣臣犹习常安故惮于更张虽颇加裁抑而监司按堵将官具存保甲犹教阅保马犹养饲边州屯戍不减军器造作不休茶盐新额尚在差役旧法未复是用兵虽息而公私劳费犹未息也如此因循不知改辙数年之后万一遇水旱大饥盗贼羣起其为国家忧患岂敢尽言哉伏愿陛下断自圣志凡王安石等所立新法果能胜于旧者则存之其余臣民以为不如旧法之便者痛加厘革虽非一日可行之事欲乞陛下宣谕执政令因臣民上封事熟议利害进呈以圣鉴裁决而行之昔夏遵禹训商用汤法周循文武之典盖创业垂统之王贻厥孙谋后世所宜谨守不可失也若凡百措置率由旧章但使政事悉如熈宁之初则民物熈熈海内太平更无余事矣议者必曰革弊不可仓猝当徐徐有渐此何异使医治疾而曰勿使遽愈且勿除其根原使尽也其为医者谋则善矣其为疾者谋奚利哉取进止
　　乞罢免役钱依旧差役劄子【元祐元年正月二十二日上寻得防依奏】
　　臣窃见免役之法其害有五旧日差役之时上戸虽差充役次有所陪备然年满之后却得休息数年营治家产以备后役今则年年出钱无有休息或有所出钱数多于徃日充役陪备之钱者此其害一也旧日差役之时下戸亢不充役今来一例出钱免役驱廹贫民剥肤椎髓家产既尽流移无归弱者转死沟壑强者聚为盗贼此其害二也旧日差役之时所差皆土着良民各有宗族田产使之作公人管勾诸事各自爱惜少敢大叚作过使之主守官物少敢侵盗所以然者事发迯亡有宗族田产以累其心故也今召募四方浮浪之人充役无宗族田产之累作公人则恣为奸伪曲法受赃主守官物则侵欺盗用一旦事发则挈家亡去变易姓名往别州县投名官中无由追捕官物亦无处理索此其害三也自古农民所有不过谷帛与力凡所以供公赋役无出三者皆取诸其身而无穷尽今朝廷立法曰我不用汝力输我钱我自雇人殊不知农民出钱难于出力何则钱非民间所铸皆出于官上农之家所多有者不过庄田谷帛牛具桑柘而已无积钱数百贯者也自古丰歳谷贱已自伤农官中更以免役及诸色钱督之则谷愈贱矣平时一斗直百钱者不过直四五十文更急责之则直三二十矣丰年犹可以粜谷送纳官钱若遇凶年则谷帛亦无不免卖庄田牛具桑柘以求钱纳官既家家各卖如何得售惟有拆屋伐桑以卖薪杀牛以卖肉今歳如此来歳何以为生是官立法以殄尽民之生计此其害四也提举常平仓司惟务多敛役钱广积寛剰以为功效希求进用今朝廷虽有指挥令役钱寛剰不得过二分窃虑聚敛之臣犹依傍役钱别作名目隐藏寛剰使幽逺之人不被圣泽此其害五也陛下近诏臣民各上封事言民间疾苦所降出者约数千章无有不言免役钱之害者足知其为天下之公患无疑也以臣愚见为今之计莫若直降勅命应天下免役钱一切并罢其诸色役人并依熈宁元年以前旧法人数委本县令佐亲自掲五等丁产簿定差仍令刑部检防熈宁元年见行差役条贯雕印颁下诸州所差之人若正身自愿充役者即令充役不愿充役者任便选雇有行止人自代其雇钱多少私下商量若所雇人逃亡即勒正身别雇若将带却官物勒正身陪填如此则诸色公人尽得有根柢行止之人少敢作过官中百事无不修举其见雇役人候差别役人各放逐便数内惟衙前一役最号重难向者差役之时有因重难破家产者朝廷为此始议作助役法然自后条贯优假衙前诸公库设厨酒库茶酒司并差将校勾当诸上京纲运召得替官员或差使臣殿侍军大将管押其麤色及畸零之物差将校或节级管押衙前苦无差遣不闻更有破产之人若今日差充衙前料民间陪备亦少于向日不至有破家产者若犹以为衙前戸力难以独任即乞依旧于官戸僧寺道观单丁女戸有屋业每月掠钱及十五贯庄田中年所収斛斗及百石以上者并令随贫富分等第出助役钱不及此数者与放免其余产业并约此为准所有助役钱令逐州桩管据所有多少数目约本州衙前重难分数每分合给几钱遇衙前合当重难差遣即行支给然尚虑天下役人利害逐处各有不同欲乞于今来勅内更指挥行下开封府界及诸路转运司誊下诸州县委逐县官看详若依今来指挥别无妨碍可以施行即便依此施行若有妨碍致施行未得即仰限勅到五日内具利害擘画申本州仰本州类聚诸县所申择其可取者限勑书到一月内具利害擘画申转运司仰转运司类聚诸州所申择其可取者限勅书到一季内具利害擘画奏闻朝廷候奏到委执政官再加看详各随宜修改别作一路一州一县勅施行务要所在役法曲尽其宜取进止
　　辞免医官劄子【元祐元年正月二十三日上】
　　臣以病在朝假伏防圣慈连日差中使押医官沈士安朱有章杨文蔚陈易简等到臣家各诊候留药臣上荷大恩天隆地厚陨首糜躯无足论报然臣窃闻陈易简见在病假近皇太后服药亦祗应不得今以臣故特烦圣防督廹令每日一到臣家看候医治臣忝为人臣实不自安况臣私家亦须更请一医人每日诊候调理其陈易简已知臣脉气病状欲乞特降圣防只令臣每日具病状増减就易简处取药更不令易简每日到臣家诊候庶于体分稍得自安取进止
　　辞放正谢劄子【元祐元年上】
　　臣伏闻降圣防在閤门宰臣执政官近迁转已正谢讫内有司马光见患在假特放谢仍免赴景灵宫福宁殿恭谢臣闻命震骇无地自处岂有朝廷特迁一官卧家受之并不入谢君降异常之泽臣无一拜之勤自古以来未尝有此臣虽顽暗必不敢当伏望圣慈早赐収还今来指挥候臣疾患稍痊只依前来指挥减拜入谢及赴景灵宫福宁殿恭谢庶使贱臣粗能自安取进止审内批指挥劄子【元祐元年正月上内批依二十八日指挥】
　　臣昨日具劄子奏为圣防特放正谢仍免赴景灵宫福宁殿恭谢臣以自古以来未有此礼必不敢当当夜准御批依近降指挥臣勘防今月十四日内降以臣转官所有将来正谢特令两拜起居免舞蹈十七日又准内降所有臣将来合赴景灵宫恭谢逐殿宜止令两拜二十八日又准入内供奉官刘永年传宣放臣正谢及景灵宫福宁殿神御前恭谢臣未审御批依近降指挥是依十四日指挥十七日指挥依二十八日指挥须至再有奏禀取进止
　　辞放正谢第二劄子
　　臣昨夜准御批指挥今早再有奏禀防复降御批依二十八日指挥臣承命惊惶措躬无地伏念臣忝为人臣陛下赐之一顾赐之巵酒赐之果臣亦当稽首拜谢况进以高位加之宠名荣动搢绅泽流苗裔岂可即安私室专飬沉疴不造王庭坐受圭组不独为海内之所共责有司之所直防天威违顔不出咫尺陨越毙踣为圣朝羞臣虽至愚粗知自爱何敢受此自纳于不测之诛伏望圣慈矜闵候臣所患稍痊安日止依十四日十七日所降指挥减拜入谢及于景灵宫福宁殿神御前恭谢庶使差可自安其二十八日指挥臣以死自守必不敢奉诏取进止
　　辞放正谢第三劄子【元祐元年二月上】
　　今月五日准尚书省劄子以臣前奏乞候所患稍痊安日依正月十四日十七日所降指挥减拜入谢及于景灵宫福宁殿神御前恭谢今月二日三省同奉圣防依正月二十八日指挥臣闻君待臣以惠臣奉君以恭故能上下相亲道用交泰陛下念臣衰老抱病筋力尫羸特损朝仪以从私便陛下之大惠也臣若不知礼有腼面目坐受优恩曽无辞避是君有惠而臣不恭上行施而下无报臣虽顽昧心岂敢安伏望圣慈如臣前奏依正月十四日十七日指挥庶使防躯有地自处取进止







　　传家集巻四十九
　　钦定四库全书
　　传家集巻五十　　　　　宋　司马光　撰章奏三十三
　　论西夏劄子【元祐元年正月上】
　　臣伏见神宗皇帝以夏国王赵秉常为臣下所囚兴兵致讨奋扬天威震动沙漠虏擕其种落窜伏河外诸将収其边地建米脂义合浮图葭芦吴堡安疆等寨此盖止以借口用为已功皆为其身谋非为国计臣窃闻此数寨者皆孤僻单外难于应援田非肥良不可以耕垦地非险要不足以守御中国得之徒分屯兵马坐费刍粮有久戍逺输之累无拓土辟境之实此众人所共知也王师既収灵州不克狼狈而归卒疲食尽失亡颇多西人知中国兵力所至自此始有轻慢之心是以明年边臣筑永乐城虏潜师掩袭覆军杀将涂炭一城久之又举一国之众攻围兰州期于必取将士坚守仅而得全虏自是锐气少挫不敢轻犯边矣臣闻此数寨之地中国得之虽无所利虏中失之为害颇多何则深入其境近其腹心常虑中国一朝讨袭无以支梧不敢安居是以必欲得之不肯弃舍一年前虏尝专遣使者诣阙深自辨诉请臣服如故其志无他止为欲求其旧境而已朝廷既许其臣服虏来请旧境朝廷乃降指挥其前则云所以兴举甲兵本欲执取罪人救防幽辱非有意侵取疆塲土地而已其后乃云止将已得些小邉土聊示削罚岂可更有陈乞还复之理此则朝防首尾已自相违又兴师本为振防秉常拒命者国人之罪岂可更削秉常之地于理差似未安王者以大信御四海羗戎虽防恐未易以文辞欺也于是虏既失望愤怒怨怼移文保安军辞理不逊云今来贺正旦人使难议遣发自是正旦生辰乃至陛下继明皆不遣使入贺其不臣大矣然而去歳四遣使者诣阙吊慰祭奠吿其母丧并进遗物理虽不备稍示屈服臣窃料虏意不出于三一者犹冀朝廷万一赦其罪戾返其侵疆二者阳为恭顺使中国休怠便隂伺间隙入为邉患三者久自絶于上国其国中贫乏使者往来得赐赉之物且因为商贩耳昔衞贰于晋晋取戚田及衞人既服郤缺曰日衞不睦故取其地今已睦矣可以归之叛而不讨何以示威服而不柔何以示懐非威非懐何以示德遂归戚田于衞今西人所为如此朝廷既不能拒絶勿受其使又不能招纳与之更始彼来则迎送馆谷以賔客待之不来则一无所问日复一日将逾二年臣窃意朝廷谓西人势已衰弱心实内附故来则不拒去则不追置之度外不以为虞殊不思数年前王师大举深入将士所过烈于猛火割其疆埸屡请而不还彼怨毒欲讐报之心窥窬欲乘衅之意日夜不忘若渇者不忘饮盲者不忘视也譬如有虎狼在屋侧垂头熟寝人岂可见其不动狎而侮之循其头蹑其尾邪臣每思之终夕寒心以臣愚虑于今为之止有二策一者返其侵疆二者禁其私市何谓返其侵疆凡天子即位天地一新涤瑕荡秽小大无遗昔赵佗自称南越武帝倔强岭南汉文帝即位赦其大罪遣单使往谕之佗稽首请服累世为臣李继迁俶扰西陲十有余年关中困弊真宗皇帝即位赦其大罪割灵夏等数州除其子赵德明为定难军节度使由是邉境安宁者四十年此乃前世及祖宗之成法非无所依据也今秉常之罪不大于继迁也米脂等寨不多于灵夏也陛下诚能于此逾年改元之际特下诏书数其累年不来贺正旦生辰及登寳位等不备之礼嘉其吊慰祭奠吿国母丧进遗物之勤旷然推恩尽赦前罪自今以后贡献赐予悉如旧规废米脂义合浮图葭芦吴堡安疆等寨令延庆二州悉加毁撤除省地外元系夏国旧日之境并以还之其定西城兰州议者或谓本花麻所居赵元昊以女妻之覊縻役属非其本土欲且存留以为后图犹似有名御夷狄者不壹而足俟其再请或留或与徐议其宜亦无所伤至于防州尚在化外而经略司遽称熈河兰防虏常疑中国更有辟境之心不若改为熈河岷兰经略司如此则西人忽被德音出于意外虽禽兽木石亦将感动况其人类岂得不鼓舞忭蹈世世臣服者乎议者或曰先帝兴师动众所费亿万仅得数寨今复无故弃之此中国之耻也昔汉元帝弃珠崖诏曰朕日夜惟思议者之言羞威不行则欲诛之通于时变则忧万民夫万民之饥饿与逺蛮之不讨危孰大焉遂弃之此乃帝王之大度仁人之用心如天地之覆焘父母之慈爱盛德之事何耻之有国家方制万里今此寻丈之地惜而不与万一西人积怨愤之气逞凶悖之心悉举犬羊之众投间伺隙长驱深入覆军杀将兵连祸结如向日继迁元昊之叛逆天下骚动当是之时虽有米脂等千寨能有益乎不唯待其攻围自取固可深耻借使虏有一言不逊而还之伤威毁重固已多矣故不若今日与之之为美也此国大事伏望陛下留神熟虑更与执政详议以圣意断而行之不可后时失此机防悔将无及何谓禁其私市西夏所居氐羌旧壤地所产者不过羊马氊毯其国中用之不尽其势必推其余与他国贸易其三面皆戎狄鬻之不售惟中国者羊马氊毯之所输而茶防百货之所自来也故其民如婴儿而中国乳哺之矣寳元庆厯之间元昊负恩僣乱屡犯邉境大入则大利小入则小利中国未尝蹈其境破其军禽其将屠其城有害于社稷也而首尾六年元昊遣使因縁邉吏卑辞纳款顿颡称臣虽其恶积罪盈欲懐音革面原其私心未必不贪中国之财思私市之利故也旧制官给客人公据方听与西人交易传闻近歳法禁踈阔官吏弛慢邉民与西人私交易者日夕公行彼西人公则频遣使者商贩中国私则邉鄙小民窃相交易虽不获歳赐之物公私无乏所以得偃蹇自肆数年之间似恭似慢示不汲汲于事中国由资用饶足与事中国时无以异故也陛下诚能却其使者责以累年正旦生辰及登寳位皆不来贺何独遣此使者拒而勿内明勅邉吏严禁私市俟其年歳之间公私困使自谋而来礼必益恭辞必益逊然后朝廷责而赦之许通私市待之如初然邉民与西人交易为日积久习玩为常一旦禁之其事甚难何则若以常法治之则有司泥文动循防墨追问证左逮捕传送之人停匿之家奏裁待报动涉半年如此则徒使邉民丽刑者众狱犴盈溢而私市终不能禁也夫三尺之限空车不能登峭峻故也百仭之山重载陟其上陵夷故也今必欲严禁邉民与西人私市须权时别立重法犯者必死无赦本地分吏卒应廵逻者不觉透漏官员冲替兵士降配仍许人吿捉获者赏钱若干当日内以官钱支给更不以犯事人家财充如此则縁邉六路各行得一两人则庶几可以耸动人耳目令行禁止人不敢犯矣然人存政举此事全在邉帅得人昔厐籍为河东经畧使下令禁邉民与西人私市有熟戸犯禁籍斩于犯处妻拏皆送淮南编管一境凛然无敢犯者其后施昌言为环庆路经略使亦禁私市西人发兵压境昌言遣使问其所以来之故西人言无他事只为交易不通使者惧其兵威辄私许之法遂复壊若邉帅未能尽得其人则此法恐未易可行不若前策道大体正万全无失也取进止
　　乞未禁私市先赦西人劄子【元祐元年二月上】
　　臣于今月三日上言以西人未服中国不得无忧而邉备不敢少弛不自揆其狂妄献二策上策欲因天子继统旷然赦之归其侵地与之更始下策欲严禁私市俟其屈服然后赦之然禁私市甚难立法极严又邉帅得人然后能行不若前策之道大体正万全无失也今窃闻执政用臣下策止令禁私市又立法不严邉师未尽得人若邉吏拘文获一漏百私市滔滔如故或此路禁絶而彼路放行如隄防一存一亡将何所益如此适足以激怒西人使益发悖心安肯屈服万一防犯邉境或表牒中形不逊语至时朝廷转难处置悔之无及不若用臣上策早相弥缝纵未欲还其侵地且下诏书责而赦之使彼此安心时难得而易失不可忽也况本欲因天子继统荡涤其罪今日行之已为太晩若更迁延则赦之无名兹事系国安危若俟执政论议佥同恐失机防误国大事伏望圣意独断行之勿复有疑天下幸甚若有执政立异议乞令其人自入文字若依从其议他日因此致引惹邉事当专执其咎取进止
　　乞先赦西人第二劄子【元祐元年二月上】
　　臣于今月十二日上言乞以天子继统旷然更始宜下诏数西人之罪而赦之纵未还其侵地且行此策以安邉境至今闻执政议尚未决臣之愚意以为封内未安未可图外故欲急行臣前策以羁縻西人且可数年邉鄙无事朝廷得休息戍兵安养百姓待国力完偹家给人足然后奋扬天威讨贰柔服何所不可若行臣前策可以万全行臣后策有得有失岂可弃上策而用下策舍万全而就有失也本平兴国中李继迁反西陲不解甲者十余年关中困竭寳元庆厯之间赵元昊叛屡入为冦覆军杀将自是中国虚耗不复富实今国家理财未得其道民力困穷于下府库窘乏于上又新遭大丧山陵才毕自去年十月初以来不雨雪旱势甚大若万一激怒西人防出一不逊语则并臣前策亦不可行矣今因天子即位未久西人外迹未有不顺故臣愿朝廷旦夕汲汲行之机防难得时不可失此臣所以惓惓进言不已者也若万一激怒西人致生邉患兵连祸结士卒殄尽于锋镝生民困竭于转饷饿殍蔽地盗贼锋起为国家虑岂不危哉而执政方以为西人防弱不敢复动数遣使来诚心内附置之度外不以为虞今复固执先禁私市之议又立法不严邉帅不才者不先易去行之太早不能中节一旦祸生所忽邉鄙震惊乃始归罪戎狄岂不害国事乎臣于今月三日所上言措置西邉事虽画二策固以还其侵地责而赦之为上策严禁私市待其数年贫困来服然后赦之为下策所谓絶私市非立法至严帅臣智勇此法恐未易可行不若前策道大体正万全无失非臣前后返覆静言庸违也朝廷比来擢臣于冗散之中使预闻国论盖亦误谓臣防有益于国家非徒采其虚名也臣之不敢终辞亦欲竭尽疲驽少酬大恩非苟贪于禄位也今尽忠谋国而为众所挫臣尚留此有何所用此国大事伏望陛下早审察二议从其长者若圣意以臣言为然乞御批依臣前策若降付三省枢宻院执政仍有固守已见争之最力者乞如臣前奏令自入文字言先禁私市保得他日必不致引惹邉事如其不然身执其咎取进止
　　乞不改更罢役钱敕劄子【元祐元年上】
　　臣近以抱病家居恐溘先朝露无以少报盛徳是以力疾贪陈所见窃以即日为小民病者无若免役钱欲乞悉行废罢复祖宗差役旧法识虑愚短诚不意朝廷尽从其说非陛下明断不能如是此乃天下之幸非独微臣之幸也然臣闻令出惟行弗惟反彼免役钱虽于下戸困苦而上戸优便行之已近二十年人情习熟一旦变更不能不懐异同又复行差役之初州县不能不小有烦扰又提举官专以多敛役钱为功惟恐役钱之罢若见朝廷于今日所下勅微有变动必须相吿曰朝廷之勅果尚未定宜且观望必竞言役钱不可罢朝廷万一听之则良法复壊矣伏望朝廷执之坚如金石虽有小小利害未偹俟诸路转运司奏到徐为改更亦未为晩当此之际则愿朝廷勿以人言轻壊利民良法取进止
　　乞罢提举官劄子【元祐元年上】
　　臣闻书称明王立政不惟其官惟其人臣少时见天圣中诸路止各有转运使一员亦无提防刑狱惟河北陜西以地重事多置转运使两员然朝廷必择朝士累任知州有声迹晓钱谷者乃得为之未尝轻以授人凡一路之事无所不总使按察官吏荐贤发奸爱飬百姓兴利除害或朝廷有本路事务未能细知利害者则委之相度措置当是之时官少民安事无不举公私饶乐海内晏清景祐初始复置提防刑狱其后或时置转运判官以其冗长害事寻复废罢自王安石执政以来欲力成新法诸路始置提举常平广惠农田水利官其后每事各置提举官皆得按察官吏事权一如监司又増转运副使判官等员数皆选年少资浅轻俊之士为之或通判知县监当资序及选人以权发遣处之有未尝歴亲民即为监司者能顺已意则不次迁擢小有乖违则送审官院与合入差遣更加责降彼年少则歴事未多资浅则众所不服轻俊则举措率易歴事未多故措置百事往往乖方众所不服故依势立威以行号令举措率易故虑事不熟壊法害民又利禄诱于前罪戾俟于后由是往往上不顾国家事体下不恤百姓怨咨止务希合以图进取致今日天下籍籍如此皆由此来也陛下幸念民惟邦本本固邦宁知元元困穷于国家非便欲救而安之诏青苗钱不得抑配免役钱寛剰不得过二分窃闻诸路提举官州县犹有于春首抑配青苗钱勒百姓供情愿状别作名目占免役寛剰钱但取文具而已如此则朝廷号令废格不行于臣下恩泽壅塞不被于黎民徒存空文何以为政臣闻去草者絶其本救水者回其原提举官者乃病民之本原也陛下必欲苏息疲瘵乞尽罢诸路提举官其转运使除河北陜西河东外余路只置使一员判官一员提防刑狱分两路者合为一路共差文臣两员凡本路钱谷财用事悉委转运司刑狱常平兵甲贼盗事悉委提防刑狱管勾仍选知州已上资序累歴亲民差遣所至有政迹聦明公正之人方得为监司聪明则知官吏贤不肖公正则黜陟无私部下官吏既皆得人事务安有不干集百姓安有不富庶此乃国家镇抚四方之本也若以提举官累年积蓄钱谷财物不少恐转运司一旦得之妄有耗散即乞尽椿作常平仓钱物委提防刑狱一面交割主管依常平仓法谨伺谷价贱籴贵粜及准备灾伤赈贷其余不得支用若转运司委的窘乏须至兑那常平钱物者必须具数先奏朝廷得防乃得移牒支拨若以监司数少路分阔逺处廵歴及管勾不辨即乞只依旧法每歳徧廵诸州更不徧廵诸县自非要切大事朝廷不令监司亲往勾当只令选差本部官除司理司法县尉独员监当之类旧条不许差出外其旧条不得隔州差选人勾当差及被差之人皆有罪新条诸州管勾官及主簿当给散月分不得差出之类指挥乞更不施行所贵监司有官可差干得事务若遇有贼盗乞朝廷只委提防刑狱差官或行移文字监督捕盗官捉杀察其不称职及有可以代之者先令权摄仍奏乞替换许一面相度贼盗强弱立赏钱数目其捕盗官若立功许随功大小保明乞转官及升差遣或减年磨勘朝廷更不下刑部磨勘诘难住滞临时详酌恩泽直赐指挥贼盗自然无不败获不须令亲出入监逐捉杀于事无益如此则监司廵歴管勾职事简要易为办集取进止

　　传家集巻五十
　　钦定四库全书
　　传家集巻五十一　　　　宋　司马光　撰章奏三十四
　　论钱谷宜归一劄子【元祐元年上】
　　臣窃以洪范八政食货为先故古者国用必使冡宰制之祖宗之制天下钱谷自常平仓司农寺外其余皆总于三司一文一句以上悉申帐籍非条例有定数者不敢擅支故能知其大数量入为出详度利害变通法度分画移用取被有余济此不足指挥百司转运使诸州如臂使指朝廷常慎选健吏精于理财者为三司官如陈恕林特李参之类皆称职有名者也其余非通晓钱谷者亦罕得叨居其任故能仓库充溢用度有余民不疲乏邦家乂安自改官制以来备置尚书省六曹二十四司及九寺三监各有职事将旧日三司所掌事务散在六曹及诸寺监应支用钱物五曹得以自专有司得符即时应副而户部不能制申发帐籍又不尽归户部户部既不得总天下财赋无由尽知钱糓出内见在之数既不尽知何由量入为出又五曹及内外百官各具理财之法申奏施行户部不得一一关预无由尽公共一利害今之户部尚书旧三司使之任也而左曹尚书右曹不尚书天下之财分而为二视彼有余视此不足不得移用天下皆国家之财而分张如此无专主之者谁为国家公共爱惜通融措置者乎譬人家有财必使一人专主管支用若使数人主之各务已分所有者多互相侵夺又人人得取而用之财有増益者乎故利权不一虽使天下财如江海亦恐有时而竭况民力及山泽所出有限剂乎此臣所以日夜为国家深忧者也今纵未能大有更张欲乞且令尚书兼领左右曹侍郎则分职而治其右曹所掌钱物尚书非奏请得防不得擅支诸州钱糓金帛提举常平仓司者每月亦须具帐申户部六曹及寺监欲支用钱物皆须先闗户部符下支拨不得一面奏乞直支应掌钱物诸司不见户部符不得应副其旧日三司所管钱谷财用事有防在五曹及诸寺监者并乞收归户部若谓户部事多官少难以办集即乞减户部冗末事务付闲曹比司兼领而通户部如此则利权归一若更选用得人则天下之财庶防可理矣取进止
　　乞申勅州县依前勅差役劄子【元祐元年上】
　　臣伏见御批指挥以臣近建明差役法虑其间未得尽备差韩维吕大防孙永范纯仁专切详定闻奏臣窃以免役钱之病民自向日臣僚民庶上封事及日近刘挚等奏陈言之甚详非独出臣一人之私意也陛下幸用臣言悉罢免役钱依旧差役诏下之日中外欢呼徃来之人闻道路农民迭相庆贺云今后这囬快活也然则此令之下深合人心明白灼然无可疑者其间条目未备不能委曲尽善固须有之臣所以乞下诸路州县官吏令防详若有妨碍施行未得即具利害擘画以次上闻诚以畎畒幽隠南北异宜自非在彼亲民小官无以知其详悉故令各具所见指陈利害所以尽下情求民瘼非谓勅书一下禁人不得复议也俟其奏到徐议添改何后之有要在早罢役钱复差役为大利而已如搆造大厦栋宇已立虽户牖未备可以徐图今陛下令韩维等再行详定考究利害宇补漏略成就良法固无所妨但勅下已逾半月州县差役约以及半方行遣纷纭臣愚窃恐闻此指挥谓朝廷前日之勅改更未定或敛钱或差役尚未可知官吏惶惑不知所从众庶失望怨嗟益甚必有本因新法得进之臣乘此间隙争言免役钱不可罢因聚敛获功之吏称旧条未改督责免役钱愈急是民出汤火濯清泉复入汤火也伏望朝廷特赐申勅州县言今来止为其间条目未备令维等详定所有差役仰州县依前勅一面施行候详定到事节续降下次免致于差役中半纷纭之际令出反汗人情大揺实天下幸甚取进止
　　随乞宫观表辞位劄子【元祐元年上】
　　臣以病羸拜起及上下马不得请朝假将治已及月余旬日以来疾大势虽退饮食亦稍进然气体疲乏足肿生疮歩履甚难策杖而行不出堂室况于拜起固所未易臣自料度筋力完复可以朝趋近亦数月逺则半年或过此期未可前定岂有执政之臣身据髙位坐受厚俸既不趋朝又不供职宴安偃仰养病于家何待人言独不内愧臣是用夙宵惶愧无地自处今不免有表上渎圣聪乞除宫观差遣一任以养衰残窃虑陛下怪其忽有此奏故别具劄子披沥肝胆伏望圣慈早赐开允取进止
　　辞位第二劄子【元祐元年上】
　　臣伏防圣慈以臣乞宫观差遣特命入内内侍省东头供奉官陈衍赐臣批答不允仍断来章者伏念臣自结髪从学讲先王之道闻君子之风窃不自揆常妄有尊主庇民之志不意天幸防陛下误采虚名擢于闾阎之间寘之庙堂之上礼遇过优委任至重臣非木石岂不知荷戴天恩铭心镂骨愿竭驽蹇少报万分眷恋天庭岂肯轻去不谓一旦婴此沉疴累月不愈害于饮食不能造朝今虽疾势渐平饮食亦进而肌骨羸瘠气力疲乏肿足骭痬余毒方炽旬月之间必未能趋伏阙廷瞻望天光端居私家尸位窃禄纵陛下寛仁微臣不知廉耻中外有识之士及天下众庻其谓臣何伏望圣慈矜察依臣前奏除宫观差遣一任使得自安其分取进止
　　为病未任入谢劄子【元祐元年閠二月二日上】
　　臣今月二日准閤门承受范禹臣告报已降白麻除臣守尚书左仆射兼门下侍郎令当日入谢者臣先为乆病在假不能朝叅乞一宫观差遣未奉俞防今忽闻制命超升左辅俾之师长百僚岂臣空踈所能堪可臣方别具悃欵辞免未敢祗受况臣即今以乆病少力足疮未愈歩履甚艰拜起不得未任朝见乞候臣筋力稍完入觐宸扆面陈至诚取进止
　　辞左仆射第一劄子【元祐元年閠二月上】
　　臣今月二日伏闻已降白麻除臣左仆射兼门下侍郎者臣资性愚钝学术肤浅误防甄采预闻政事常惧不称防于罪戾加以近婴疾疹乆不朝参方乞宫观以便頥养岂意天恩出于意表即长中防直升元宰躐等逾分近世罕伦愧赧惊惧汗流霑踵况今中外旧臣或辅佐累朝或践扬两府髙才硕德显著甚多若以代臣皆出臣右又即今执政臣位在四若以次而举亦未至臣伏望圣明歴选其人俾居斯任如臣无状何敢克当所有新命臣不敢祗受取进止
　　辞左仆射第二劄子【元祐元年閠二月上】
　　臣今月六日伏防圣慈差东上閤门副使王舜封赐臣左仆射兼门下侍郎告身者臣近闻恩命自知非分不敢膺克已累有文字辞免恭俟俞旨今防降到告身臣未敢祗受欲乞且留在閤门取进止
　　辞左仆射第三劄子【元祐元年闰二月上】
　　臣于今月二十三日相继有劄子辞免新除尚书左仆射恩命未奉俞旨六日又防圣恩差东上閤门副使王舜封就臣本家赐臣告身臣亦未敢祗受乞且留在閤门今早勾当御药院冯宗道传宣并降到御批早令祗受臣上戴天恩下顾无状进退惟谷无地自处臣闻髙宗命傅说为相戒之曰若作酒醴尔惟麴糵若作和羮尔惟盐梅夫酿酒者多麴则太苦多糵则太甘调羮者多盐则太咸多梅则太酸和调适冝防为难事故以谕良相酌寛猛之政处大小之事必平和允惬曲尽其冝然后为善臣才性长短敢不自知赋分于天朴钝戆直至于守事君之忠懐爱民之志不为欺罔不渉佞邪如此数条臣敢自保然烛理不明见事不敏度量隘关防浅露若位以元宰委之机务分画措置必有差违至时虽自纳于刑亦无所益臣非敢爱身实恐误国况臣之少壮犹不如人今年齿衰老目视近昏事多健忘目前所为转首不记举措语言动多差失自近病来耳颇重听此皆事实众所共见非臣以虚辞文餙如此岂可首居相位毗賛万防方今老成硕德已试有效及抱道藏噐蕴积未施中外之臣不为无人伏望圣慈博访选以代臣必能称职所有告身臣未敢祗受縁臣即日歩趋拜起皆所未能朝觐之期无由预定告身留臣本家于理非是伏乞依臣前奏早赐宣取且留在閤门候臣所患痊平堪歩趋拜起入觐天顔靣陈至诚至时若不允许祗受未晩取进止
　　乞黄庭坚同校资治通鉴劄子【元祐元年上】
　　臣先奉勅编修资治通鉴共成二百余巻于去年九月内奉圣旨令秘书省正字范祖禹及臣男康用副本重行校定闻奏近又奉圣旨令据巳校到定本逐旋送国子监镂板窃縁上件文字巻秩稍多其范祖禹近差充修神宗皇帝实録检讨官在彼自有职事虑恐日近校定不办有妨镂板臣窃见秘书省校书郎黄庭坚好学有文即日在本省别无职事欲望圣慈特差令与范祖禹及臣男康同校定上件资治通鉴所贵早得了当取进止














　　传家集巻五十一
　　钦定四库全书
　　传家集巻五十二　　　　宋　司马光　撰章奏三十五
</div>
    <div class="pagination">
<a href="传家集_page34.html">上一页</a><span>...</span><a href="传家集_page30.html">30</a><a href="传家集_page31.html">31</a><a href="传家集_page32.html">32</a><a href="传家集_page33.html">33</a><a href="传家集_page34.html">34</a><span class="current-page">35</span><a href="传家集_page36.html">36</a><a href="传家集_page37.html">37</a><a href="传家集_page38.html">38</a><a href="传家集_page39.html">39</a><a href="传家集_page40.html">40</a><span>...</span><a href="传家集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
