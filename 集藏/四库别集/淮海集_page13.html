<!DOCTYPE html>
<html>
<head>
    <meta charset="UTF-8">
    <title>淮海集 - 第 13 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淮海集 - 第 13 页/共 21 页</h1>
    <div class="content">

　　淮海集巻三十二
　　钦定四库全书
　　淮海集巻三十三　　　　　宋　秦观　撰志铭
　　李状元墓志铭
　　元祐三年春三月上始临轩防有司所贡士被选者凡数百人而廪延李君为第一君讳常寕字安邦自嘉祐中举进士数为春官所却至是始获奉大对于廷上刺六经之文旁猎百氏之言下通当世之务其词奥衍有汉唐之遗风进御一读遂为举首天下莫不异之是时朝廷耇老谋王体断国论者皆累朝旧臣君于斯时年逾知命褎然得隽于翰墨之埸世以为万户侯如以契劵取也而君释褐授宣义郎签书镇海军节度判官是嵗六月以疾卒享年五十有二有司以闻诏赐钱三十万防其家天下莫不悲之君困于科举盖三十年其得名宦才数月尔呜呼何起之难而偾之易邪然君子疾没世而名不称焉君以诸生崛兴名动海内其视碌碌无闻而殁者亦可以无憾君结髪学问晚而弥励事亲孝于二弟友爱为人恭俭洁亷其取予一毫不妄也曽祖讳益祖讳知进世居开封廪延不仕考讳永昌始仕爲从事郎鼎州司户参军夫人秦氏先大父承议之女后君四年卒虽除君防犹布衣蔬食以终其身平生端烈类如此子二人长曰弼有学行次未名女二人尚防以卒之年于开封府雍邱县大善乡裴村西谷山林之原先府君之兆初君襄事期廹不暇纳幽堂之铭逮夫人袝始镵铭而纳之铭曰帝初临轩防士于廷有噐晚成冠我羣英大道孔夷其御又良阊阖玉堂行矣翺翔庆者在门吊者在闾胡亟只且世为嗟吁如霆忽厉风奄至俛仰而阙孰知其自大椿久荣朝茵暂敷竟复何殊同于空虚隋渠之壖杞国之疆佳城苍苍刻文是蔵
　　庆禅师塔铭
　　师讳昭庆字显之俗姓林氏泉州晋江人也少跅弛以气自任尝与乡里数人相结为贾自闽粤航海道直抵山东往来海中者十数年资用甚饶皇祐中祀明堂恩度天下僧师爲儿时父母尝许爲僧名漳州开元寺籍至是辄谢诸贾以财物属同产使养其亲徒手入寺毁须髪受具戒乡人异之居无何谓其曹曰出家儿当寻师访道求脱生死若匏系一方乃土偶人耳遂去开元遍参知识至禾山楚才禅师防中因看风幡话忽然有悟以爲道妙尽于此矣及见黄龙惠南禅师示以佛手驴脚因縁辄漫不省因服役左右数年不去始尽得黄龙之道故师后出世法嗣黄龙云熈宁中逰淮南往来广陵天长髙邮之间三邑之人见师如旧相识莫不靡然心服愿爲弟子而髙邮之人遂以干明请师出世凡三住道埸初髙邮之干明次乌江之惠济防后广陵之建隆惟惠济僻在深山中地有汤泉人迹罕至心乐居之干明建隆皆爲檀越士大夫所彊遯去不获非其好也师所得法广大防妙又学术无不通逹其爲人法或以经论或以老庄或以卜筮或以方药下至种种一切俗谛之事随其根器示大方便不独守古人言句而已自唐以来禅家盛行于世者惟云门临济两宗是时云门苗裔分据大刹相望于淮淛之上临济之后自江以北惟师一人故云门之徒或不以师爲然师闻而笑曰此吾所以爲临济儿孙也晚嵗多病谢住持事寓止髙邮醴泉法嗣处安防中一日召安师及诸禅者以偈两首示之眀日饭后奄然归寂实元祐四年八月十六日也俗夀六十三僧腊四十一其徒智勤等二十有二人与广陵檀越奉师灵骨归建陵起塔而葬焉明年智潭自广陵走京师乞铭于某呜呼始师出世某之外舅故潭州寜乡县主簿徐君赓实爲檀越首及师在惠济某尝从故龙图阁直学士孙公觉莘老钱塘僧道潜参寥访师于汤泉山中时乌江令则今承议郎阎君木求仁也髙邮士大夫孙阎诸公皆参问于师而爲役之久縁契最深者殆莫如某然则铭师之塔某何敢辞乃爲铭曰呜呼我师法妙难思与物并作而不磷缁经论老庄卜筮方药是皆黄龙佛手骡脚我从中证决定无疑非迁陀客当大笑之山河既露水鸟又谈能事毕矣汝复何参少贾之雄老禅之伯求其异相亦不可得有冈昆仑南直海门尽未来际我师长存
　　葛宣徳墓铭
　　君讳书学字规叔姓葛氏其先广陵人唐天祐中逺祖涛始徙常州之江隂曽祖讳祥不仕祖讳惟甫赠吏部尚书考讳宻承议郎致仕承议与其兄兵部侍郎宫相继防名及其仲季皆以徳善夀考爲搢绅所推诸子若孙行学闻于时者相属阖门百口有古雍睦之风今东南大族称孝友者曰江隂葛氏君弱不好弄五嵗遭夫人忧哀毁如成人与荤血辄挥去不食及长笃行力学敏于文词熈宁三年中进士第调杭州余杭县主簿诏举学官侍臣有欲以君充赋者檄取所爲文君嫌于求售竟谢不与是时朝廷兴修二浙水利议者谓苕霅二水出于天目之山而溢于太湖书曰三江既入震泽底定今二江并废独一松江入海故太湖之水壅而呉兴被患遂欲废北闗长安二埭上塘之渠以与下塘相通又于余杭之南股引苕溪之水逹于漕渠穿钱塘之市而入于江以纾呉兴之患时多以爲然部使者檄君行视君以爲呉兴之水原于太湖太湖广袤四万八千余顷旁占数郡其所灌输非独苕霅也书称三江震泽说者不同就如议者之言则寻常沟渎之流岂可以比二江之任祗益纷扰耳且钱塘二埭其来久矣大役之兴古人所重固执不可议者不能夺其事遂寝故龙图阁直学士李公常时守呉兴闻君之说贻书嘉叹而部使者亦知君而交荐之移卫州共城县令丁承议忧服除授淮南节度推官知蔡州真阳县事改左宣徳郎知开封府长垣县事三邑皆有惠爱民到于今思之长垣有地讼更数令不决其人执康定元年二月书契为证君至谓讼者曰尔所执伪契也康定改元在寳元之冬岂复有二月耶讼者诎服吏大惊君之为政明多此类也元祐六年六月十六日卒于长垣之官舍享年五十有四君为人笃于孝悌而毅然有守不爲利害所移观其风节议论朝廷器也而间闗数邑以卒悲夫娶夏侯氏故司门员外郎淇之女子男三人张仲牧仲子仲皆举进士女四人在室以八年九月丙申葬于常州江隂县屠村之原前期诸孤以状来请铭余举进士时常与君同学在汝南复与君同官君之登科与侬仲父同年而张仲又余之婿也然则非余其谁宜铭者铭曰葛以国氏其支覃乱离瘼矣迁江南崛起贰卿诸弟参长垣词徳如不惭有地百里如子男侯挽不来迄今谈其积如京发二三有如不信铭斯镵
　　徐氏夫人墓志铭
　　夫人姓徐氏直州杨子人供备库副使讳昌言之孙太子左清道率府致仕讳守约之女年二十一归清河张氏爲内殿承制讳文英之夫人治平三年闰月二十八日以疾卒于京师享年五十三生男五人清臣良臣尧臣舜臣禹臣尧臣举进士以学行闻舜臣应天府军巡判官监楚州五祐盐埸女二人长适进士王搆次适进士王谔早卒以元丰四年十月癸酉祔葬于扬州江都县东兴乡马坊里承制君之墓承制君元配刘氏无子早卒既升朝故事得封妻爲县君夫人请先刘氏承制君义而从之故夫人未及封而卒后二年以恩始追赠夀昌县君铭曰懿懿夀昌女子之师浑然平夷不妄咲嬉初在厥家孝谨是处逮嫔徳门益踵前武维亲及党不汝瑕疵岂伊黾免天实我资承祭奉賔事严且饬以身先之畴敢不力既美于躬又相其夫子多俊髦亦泽之余昆仑之西冈阜蟠踞镵词幽墟以照不腐
　　虞氏夫人墓志铭
　　夫人姓虞氏讳丽华越州山隂人助教昱之季女年十九归同郡陆氏为承议郎知髙邮县事佖之夫人逾八年而卒卒后十年葬于山隂县野人原其舅朝议公所生母袁夫人之兆实熙宁三年五月某日也元丰六年天子有事于南郊夫人以承议君陞朝恩封仙源县君云承议君尝谓予曰虞虽越之着姓世以财雄亡妻婉嫕恭俭如出寒素之家仰事舅姑旁接内外之宗姻下抚僮使之众殆无一人失其意者不幸短折以死生一女嫁进士史安术比已死矣余深悲之幸防明恩追锡封邑而葬时迫其幽堂之铭实尚未刻子与予故人也愿爲论次其事将穿其墓前而纳之以致予意焉是时予将赴汝阳治装薄虽许其作而未暇而君毎见余辄以仙源之铭爲嘱至于八九而不倦呜呼夫妇俗薄久矣仙源之殁几三十年而君寻绎悼念眷眷不忘如初非风义之厚出于天性何以至此耶乃为之铭曰惟夫人胄东阳嫔徳门家有光命虽絶庆未央刻斯文志幽荒
　　李氏夫人墓志铭
　　至和中先君逰太学事安定先生胡公嵗时归觐其言太学人物之盛数称海陵王君观及其从弟觌有髙才力学而文流軰无与比者余时爲儿侍左右闻而心慕之愿即见盖不可得后数年二君相继举进士中第其试于有司皆为开封第一名实既发所与皆一时之豪余遂以故人子获从之逰元丰六年七月二十六日寺丞君观之母李夫人卒宣徳君觌以书抵余曰世母葬有日矣伯氏荒迷不能请愿有铭嘻先君友执之命也其可以辞谨按夫人李氏讳仁用世爲泰州如臯人年二十六归王氏爲府君讳惟清之夫人享年八十有三以卒之年九月四日祔葬于如臯之赤崖乡府君之墓子男一人寺丞君也女四人其婿赵世昌为内殿崇班蔡实丁传夏侯煦皆举进士孙男一人曰谭孙女二人一早卒次尚幼夫人性通逹治事有法度凡内外之宗姻下逮婢使靡不得其欢心子既出仕供养甚厚及坐法免生理萧然恬不以介意虽髙年视听不衰手足便利迄终无言乱者铭曰于维夫人间且穆来嫔王宗祗厥职内严外顺宗姻怿既夀又康时酒食变故相诡独防廓气形逮反超不失藏从其夫古原宅词诏后来有幽刻
　　掩闗铭
　　元丰初观举进士不中退居髙邮杜门却扫以诗书自娱乃作掩闗之铭其词曰门有衡衢兮蹄踵聨世不我谋兮地自偏浑沌是师兮机械焚何以玩心兮有讨论插架万轴兮星宿悬口唫目披兮逰圣贤偶与意防兮欣忘飡植芳树羙兮亦既蕃执耰抟虎兮更众难自覈不迷兮邈考槃蹇民多艰兮戒求全髙明家室兮鬼笑喧速成亟壊兮理则然蔓蔓荆棘兮上造天□窳【一作窳窳】磨牙兮交术阡勿应其求兮深寃掩闗自娯兮觧忧患啜菽饮水兮顔恱欢优哉防哉兮聊永年
　　刘氏研铭
　　溪之精石之灵紫云气亟明星爲頴窟作刃硎永寳用堟斯铭
　　铭頴师研
　　頴师十二嵗以书为东坡大涤二公所称他时岂易量哉予以紫石砚赠之铭其下曰三生懐素法頴上人时于此防转大法轮
　　泸州使君任公墓表
　　元丰中朝廷治西南乞弟之罪至于斩将帅绌监司两蜀骚然四年而后定余尝怪乞弟裔夷耳兵不过二千人非有冒顿强悍之威结賛狡险之谋蛇豕防种乃爲邉患如此及观泸州使君任公事迹然后知累年之役实部使者爲之裔夷何足责也任公讳伋字师中眉州眉山人少学读书通其大义不治章句性任侠喜事与其兄孜相继举进士中第知名于时眉人敬之号二任而苏先生洵尤与厚善熙宁某年其察访使熊本荐知泸州州上接僰道下连南平控引蛮夷千有余里如甫望个恕罗氏鬼主沙取诸郡皆嵗来互市而守将任轻无节制之权非有竒略逺谋则不幸往往有事公既至威信大着夷夏便之嵗满当更诏留再任比满又特转一官留之元丰二年纳溪砦互市有欧罗胡茍里夷人死者故事汉人杀夷人既论死仍偿其资谓之骨价时砦将欲勿与夷人大恚争噪而出公驰至境上具以祸福晓之相与投兵请降辞者八毋其六既听命矣而转运判官意与公异乃移泸州不与措置事专为攻讨之计公争弗能得乃叹曰邉患自此始矣即具奏言罗胡茍里本泸州熟戸夷也比因杀伤求索骨价爲侵境上故是常事与异时生夷反叛不同臣招纳垂毕而使者贪功生事因欲讨之臣恐穷迫无所窜伏转投生界则甫望个恕诸部更相结连益防张而难制矣防女孙卒不果上七月诏泾原路副总管韩存寳以陜右兵五千人经制其事存寳在泸攻罗胡茍里灭之诸夷惊溃果奔甫望个恕其年冬个恕之酋乞弟遂称兵反皆如公所料云初乞弟自纳溪砦互市还过江安县县令犒之既去数十里遣亲信杨节一毛以一马谢令令辞不受一毛去至夷牢口爲土夷所邀一毛死焉杨节者本嘉州卒吏避罪亡入夷中夷人爱之用事号爲罗判至是节自度不免乃以矢房中乞弟所入马二千缗劵来降公以中国不失信于小夷宜斩节归劵责以纳亡之罪则乞弟惮威而愧徳矣而转运使固执不从三年乞弟果以一毛为辞入冦路分都监王宣以兵二千人御之战于罗个牟国爲贼所败宣与其子某及禆将十有四人死之于是诏韩存寳复以陜右兵五千人经制其事存寳至泸逗留不进隂使人诱乞弟以书防遽分屯奏功天子得书怒甚更遣环庆路副总管林广代之命御史何正臣中人梁从政至蜀杂治狱具斩存寳于泸州流监军韩承式于海岛除转运使董钺名四年广进兵抵乞弟之巢贼空壁遁去广不得已竟纳其降而还天子亦不复责矣自是泸州守将始加沿邉安抚之名专治军政部使不得輙与未几使者复以开邉田赋生税爲请天子一切不许而西南夷复安堵矣由是言之前日之役岂非部使者实为之初公既奏罗胡茍里之事虽不果上而使者闻知内衔切骨日夜谋中公以法公知其谋乃録使者不法事闗泸州十有五条上之使者薄遽不知所爲即诬奏公乞弟过江安时不时掩击及延儒生讲书疑有私谒朝廷疑之乃先免而下章于它部各穷竟所考未具而公既卒矣时当途者以公既殁爲使者地公之子大防三诣阙上书陈寃状狱不敢变使者竟免公为吏通敏吏民畏而爱之其通守齐安也尝逰于定惠院既去郡人名其亭曰任公时苏先生之长子翰林公轼以谴迁齐安人知其与公善也复于其侧为师中庵曰师中必来访予将馆于是明年公卒郡人闻之相与哭于定惠者百余人饭僧于亭而祭公于庵而苏先生之少子中书公辙复为之记余尝从翰林中书公逰闻二任之风久矣后为汝南学官始识大防于是得公之行事公以元丰四年三月二十四日卒于遂州西禅佛舍享年六十有四六年五月二十二日葬于光山县淮信乡午歩原其世次官邑御史顿君既为幽堂之志此不复着着其泸州之事与志之阙不书者掲于墓原以备史官之择云













　　淮海集巻三十三
　　钦定四库全书
　　淮海集巻三十四　　　　　　宋　秦观　撰賛防
　　龙丘子真賛
　　惟龙丘子以大块为舆元气为驹放意自娱逰行六区世莫我踈亦莫我亲追配古者葛天之民
　　李潭汉马图賛
　　前一马骊就树摩痒百骇佳快厥意可想中间四马或顾或嬉饮啮自如不相瑕疵最后一骍尾鬛奋惊背而号鸣若闻其声寛闲之乡水逺草长无羁无絷乐未渠央
　　南都法寳禅院一长老真賛
　　欲老不老八反九倒昔是西庵今为法寳文雅台边清泠池畔大地山河且举一半
　　建隆庆和尚真賛
　　大因縁十八年结跏座带刀眠汝鼻孔未辽天呼我作无事禅
　　书王蠋事后
　　古之世有不去商纣之虐君以从周武之圣臣而守死西山者其人曰伯夷伯夷者孔子称为仁孟子称为圣不在乎学者能道之也古之人有不爱刳身戮尸之患以求尽忠极节于其君者其人曰比干比干者孔子称爲仁孟子称为贤不在乎学者能道之也古之人有不爱将军之印不愿万家之封引身即死以眀君臣之大义而求自附于伯夷比干之事者其人曰王蠋王蠋无孔子孟子之称而其名亦不获自附于伯夷比干焉学者亦不可不道也当燕人之破齐齐王走莒也临菑之地汶篁之疆为齐者无几也齐之臣平居腰黄金结紫绶论议人主之前者一旦狼顾鸟窜分散四出不逃而去则屈而防无一人为其君出身抗贼以全齐者方是时玉蠋齐之布衣也积徳累行退耕于野口未尝食君之粟身未尝衣君之帛独以谓生于齐国世为齐民则当死于齐君乃奋身守大节守区区之画邑以待燕人燕人亦为之却三十里不敢近其后燕将畏蠋之贤念蠋之在而齐之卒不灭也数为甘言防之曰我将以子为将封子以万家不者屠画邑蠋曰忠臣不仕二君正女不更二夫国亡矣蠋尚何存今刼之以兵诱之以将是助桀为虐也与其无义而生固不若烹乃经其头于木枝自奋絶脰而死士大夫闻之皆太息流涕曰王蠋布衣也义不北靣于燕况在位食禄者乎于是乃相与迎襄王于莒而齐之残民始感义奋发闭城城守人人莫肯下燕者故莒即墨得数战不亡而田单卒能因其民心奋其智谋却数万之众复七十余城王蠋激之也始予读史记至此未尝不为蠋废书而泣以谓推蠋之志足以无憾于天无怍于人无欺于伯夷比干之事太史公当特书之屡书之以破万世乱臣贼子之心柰何反不为蠋立传其当时事迹乃防见于田单之传尾使蠋之名仅存以不失传而不足以暴天下甚可恨也且夫聂政荆轲之匹徒能瞠目攘臂奋然不顾以报一言一饭之徳非有君臣之讐而懐匕首袖铁椎白日杀人以防七尺之躯者太史公犹以其有义也而为之立传以见后世后世亦从而服之曰壮士苏秦张仪陈轸犀首左右卖国以取容非有死国死君之行朝爲楚卿暮爲秦相不以慊于心太史公犹以其善说也而爲之立传以见后世后世亦从而服之曰竒材以至韩非申不害之徒刑名之学也犹以原道附之老淳于髠邹衍田骈慎到接予环驺奭之徒迂阔之士也犹以爲多学而附之孟子然则世有杀身成仁如王蠋之事者独不当传之以附于伯夷之后乎噫昔者夫子作春秋其大意在于正君臣严父子使当时君臣正父子严则春秋不作矣后世愚夫庸妇一言一行近似者皆当笔之春秋况夫卓然有补世敎者得无特书之屡书之乎此予所以爲太史公惜也
　　书辋川图后
　　元祐丁卯余爲汝南郡学官夏得肠癖之疾卧直舍中所善髙符仲携摩诘辋川图视余曰阅此可以愈疾余本江海人得图喜甚即使二儿从旁引之阅于枕上怳然若与摩诘入辋川度华子冈经孟城坳憇辋口庄泊文杏舘上斤竹岭并木兰砦絶茱茰沜蹑槐陌窥鹿柴砦返于南北垞航欹湖戱栁浪濯栾家濑酌金屑泉过白石滩停仍里舘转辛夷坞抵漆园幅巾杖屦棊奕茗饮或赋诗自娱忘其身之匏系于汝南也数日疾良愈而符仲亦爲夏侯太冲来取图遂题其末而归诸髙氏
　　髙无悔防尾
　　无悔将家子爲人沉鸷有竒略习知邉事结髪与羗人战大小数十遇未尝败北斩级捕虏获牛马槖驼动以万计与其兄馆使皆为邉人所推号二髙云元丰五年延师与二诏使城永乐问于无悔对曰永乐羗人必争之地而无险阻无水泉一日冦至何以能守诏使大怒以为沮议遣归延安既城永乐羗人数十万奄至城中戍者才三万人舘使谓诏使曰虏众十倍于我若其尽至不可当也我尝破其众于无定河川今前队嚣甚有惧我心及未定击之虽众可走诏使不许曰王者之师不鼔不成列舘使以足顿地曰事去矣已而城外围数重诸将出战无生还者俄夺我水寨城中穿井数十皆不获泉士卒饥渇困甚不能执兵城遂防二诏使及舘使皆死之于是议者皆以二髙料敌有古良将之风惜乎诏使之不能用也元祐二年余为汝南学官被诏至京师以疾归无悔亦以失邉师意徙内地钤辖此郡兵马相从于城东古寺日饮无何絶口不挂时事余酒酣悲歌声震林木无悔瞠目熟视髪上冲冠人多恠之余二人者自苦也无悔一日出诸公所与尺牍自韩魏公以下百余番属余防尾余欣然濡笔因以永乐之事载之庻几见诸公所以称道无悔者非虚语也
　　裴秀才防尾
　　裴本秦之别姓自汉以来世有显者在唐尤爲望族五房之裴为宰相者十有七人裴氏衣冠于斯为盛而东眷房晋公度实唐第一等人君晋公之裔孙也少笃学锋气锐甚颇有志于天下之事巳而举进士屡不中乃叹曰人生如寄耳用是区区者爲哉于是退居许之阳翟葛巾藜杖日阅佛书惟以专精神养夀命为事元祐三年冬君之弟朝散君通判蔡州君自阳翟篮舆过之逾月而去将行谓朝散君曰吾絶意世间事久矣比阅簏中故人书札见麻温故郎中昔所赠诗怃然感心不能自巳闻秦少防方爲此郡学官愿因弟丐一言庻几异时有知我者余闻而叹之昔马援南征谓官属曰吾从弟少防常哀吾慷慨多大志曰士生一世但取衣食裁足乘下泽车驭款叚马为郡掾吏守坟墓乡里称善人斯可矣致求赢余但自苦耳当吾在浪泊西里虏未灭之时下潦上雾毒气薫蒸仰视飞鸢跕跕堕水中卧念少防平生时语何可得也朝散君起家四十爲郎声闻籍甚所谓功名富贵盖未易量而君羸老疾病卧于衡茅之下气息奄奄仅属既不求人知人亦莫君知者弟兄出处异矣然以二马观之二裴之事孰爲得失哉麻君慱雅君子其所以称道君者宜不谬后之君子读其诗者可以知君少时之志而读余文者可以识君莫年之心云
　　録壮愍刘公遗事
　　壮愍刘公未显时凡三与贼遇始爲常州无锡县尉有枭贼刘铁枪者起浙西转扰诸郡捕盗官不能制公一日霑醉夜归适报铁枪入境遂乘酒赴之与贼接战手杀铁枪及其徒五人余悉散走部使者上其功改大理评事后知果州南充县丁先太师忧觧官东还道出兴州境上遇群贼奄至掠其行李发之惟文书百余帙布数匹贼魁詈其徒曰此穷官人何足刼公时在后闻变驰至瞠目叱之贼众披靡俄发三矢辄毙三人余遂遁去雍帅冦莱公表其事诏迁官知泸州后移倅汝隂过安陆遇故人留饮家属先行复遇盗刼倒槖得一银扣劒洎一防石腰带持去后贼败于齐安狱具法归于主有司以闻时陜西转运使员缺执政方以公进拟真宗曰是人爲郡守而止有一防石带亷可知也遂除公行状墓志及国史本传皆载无锡及兴州事独安陆一节遗而不书元祐壬申嵗公之子隰州使君某与余会于京师尝道公之遗事具以天禧中劄示余因论次之附于中劄之后以补史氏之缺云









　　淮海集巻三十四
　　钦定四库全书
　　淮海集巻三十五　　　　　　宋　秦观　撰跋
　　法帖通解序
　　法帖者太宗皇帝时遣使购摹前代法书集为十巻摹刻于板藏之禁中大臣初登二府诏以一本赐之其后不复赐世号官帖故丞相刘公沆守长沙日以赐帖摹刻二本一置郡帑一藏于家自此法帖盛行于世士大夫好事者又往往自为别本矣今可见者潭綘二郡刘丞相家潘尚书师旦家刘御史次庄家宗将世章家凡六本虽有精粗然大抵皆官帖之苖裔也顷为正字时见诸帖墨迹有藏于秘府者字皆华润有肉神气动人非如刻本之枯槁也盖虽官帖亦其糟粕耳又当时奉诏集帖之人茍于书成不复更加研考颇有伪迹滥厠其间至于标题次序乖错逾甚士大夫以字画小技莫有论次之者投荒索居无以解日辄以其灼然可考者防记之疑者阙之名曰法帖通解云
　　汉章帝书
　　卫巨山云汉兴而有草书不知作者姓名至章帝时齐相杜度号善作篇是章帝时已有草书矣然千字文者乃梁武帝得王羲之所书千字使周兴嗣以韵次之时南平王伟令萧子范亦制此文蔡逺浪释辰宿一帖兴嗣文也岂得为汉章帝之书耶欧阳文忠以谓前世学书者已有此语不独始于羲之按汉武帝时司马相如作无将篇无复字元帝时黄门令史防作急就篇成帝时将作大匠李长作元尚篇元始中扬雄作训纂篇班固续之无复字皆小学家也千字文者盖拟诸篇而作今急就篇之类尚有存者其词高古读之不问可知为汉人之文与兴嗣所作殊不类也文忠此説殆亦可疑尔
　　仓颉书
　　易曰上古结绳而治后世圣人易之以书契百官以治万民以察葢取诸夬而説者或以为书契始于伏羲或以为始于仓颉盖伏羲画八卦则书契已兆至仓颉观鸟迹则书契遂详始于伏羲而成于仓颉尔古者八嵗入小学故周官保氏掌国子教之六书谓象形象事象意象声转注假借也谓之小学家自至秦焚烧典籍始用篆而古文灭矣汉武时鲁共王坏孔子旧宅于壁中得尚书春秋论语孝经时人以不复知有古文谓之科斗书又北平侯张苍献春秋左氏传郡国亦往往于山川得鼎彞其铭则前代之古文皆自相似时王莽司空甄丰改定古文有谓古文竒字羲书佐书缪篆鸟书凡六体所谓古文者孔氏壁中书也魏初传古文者有邯郸淳卫觊甞冩淳尚书后以示淳而淳不别至正始中在三字不维转失淳法因科斗之名遂効其形太康元年汲县人盗发魏襄王冢得简书十余万言案魏氏所出犹有髣髴古书亦数种其一巻论楚事者最为工妙齐文惠太子为雍州时盗发楚王冢亦得竹简青丝纶简广数分长二尺皮节如新有得十余简者王僧防云是科斗书记周官所阙文以此论之凡称古文者皆仓颉遗法也古文虽非科斗书而世常谓之科斗者以其类科斗尔此帖题曰仓颉书而了不与科斗相类乃近大小二篆盖可疑也
　　仲尼书
　　鲁司寇仲尼书者呉季子墓铭也铭在季子墓上其字皆径尺余唐张从绅记云旧本湮灭开元中元宗命殷仲容摹榻其书以传至大厯中萧定又刻于石此小字者盖后人依効爲之者也欧阳文忠公谓孔子平生未尝至呉以史记世家考之其厯聘诸侯南不逾楚推其嵗月踪迹未尝过呉不得亲铭季子之墓又其字特大非古简牍所容然则季子墓铭其真者犹疑非仲尼书又况依仿爲之者欤
　　史籕李斯
　　史籕者周宣王太史作大篆十五篇与古文时有同异先王之时天下之书同文及其衰也诸侯各自爲政而字画之形亦异殊矣秦兼天下丞相李斯乃奏罢不合秦文者而斯作仓颉篇车府令赵髙作爰厯篇太史令胡母敬作博学篇皆取史籕大篆或颇省改是为小篆是时天下多事篆字难成长安下士人程邈得罪系寜阳十年从狱中增减大篆去其繁复奏之始皇以爲善出邈为御史名其书曰书凡奏事令人书之故又谓之佐书自尔秦书有大篆小篆刻符包蚫书等凡八体焉仓颉爰厯博学三篇至汉时闾里之师并为仓颉篇而籕文至建武时已六篇矣今称史籕之迹者惟岐阳石鼔文李斯之书惟泰山诏爲真迹二世诏峄山之碑近世传者出于徐常侍夏英公家自唐封演巳疑非真杜甫直谓野火焚枣木传刻尔不知此谓史籕李斯二帖者何从得之也今汉碑在者皆字而程邈此帖乃是小楷观其气象岂敢遂信以为秦人书
　　钟繇
　　钟繇贺捷表其后云建安二十四年闰月九日南蕃东武亭侯钟繇上欧阳文忠公尝问孙集贤思恭云建安二十四年闰在何月集贤精于厯学以汉家所用四分乾象厯推之是嵗已亥三厯皆闰十月文忠以陈夀三国志考与集贤之言合然文忠考魏呉二志乃权以是嵗闰十月方征闗羽至十二月获之明年正月始传首至洛阳钟繇安得于闰十月先贺捷也由是疑此表爲非真焉
　　懐素
　　懐素唐僧字藏真此帖称王右军云吾真书可比钟繇而草故不减张芝仆以爲真不如钟草不如张又尝见其一帖云汉时张芝言书为世所重非老僧莫入其体则懐素自谓抗张芝而过右军矣昔栢元自谓右军之流论者以比孔琳之齐髙帝谓张融曰卿书殊有骨力但恨无二王法荅曰非恨臣无二王法亦恨二王无臣法前世善书者盖尝欲与右军抗衡矣而毎不谓公论所许懐素此言其果然欤欧阳文忠公尝谓法帖者乃魏晋时人施于家人朋友其逸笔余兴初非用意自然可喜后人乃弃百事而以学书爲事如一未至至于终老穷年疲弊精神而不以爲苦是真可叹也懐素之徒是巳文忠此论可谓名言然天下之事毕竟亦何所有孰为可学孰爲不可学者自古以艺自名家至于文章学术大功大名世所谓不朽者其人方从事于其间也曷尝不弃百事而爲之至于终老穷年疲弊精神而不以爲苦也由后世观之其异于懐素之学草书也几何邪
　　书晋贤图后
　　此画旧名晋贤图有古衣冠十人惟一人举杯欲饮其余隠几杖防倾听假寐读书属文了无霑醉之态龙眠李叔时见之曰此醉客图也盖以唐窦防画评有毛惠逺醉客图故以名之焉叔时善画人所取信未几转相摹写徧于都下皆曰此真醉客图也非叔时畴能辨之独谯郡张文潜与余以为不然此画晋贤宴居之状非醉客也叔时易其名出竒以俗耳余旧传闻江南有一僧以赀得度未尝诵经闻有书生欲苦之诣僧问曰上人亦尝诵经否僧曰然生曰金刚经防巻僧实不知卒爲所困即诬生曰君今日已醉不复可语请俟他日书生笑而去至夜僧从邻房问知巻数诘旦生来僧大声曰君今日乃可语耳岂不知金刚经一巻也生曰然则巻有几分僧茫然瞪目熟视曰君又醉耶闻者莫不絶倒今图中诸公了无醉态而横被沈湎之名然后知昔所传闻爲不谬矣虽然余惧叔时以余与文潜异论亦将以醉见名则余二人者将何以自觧也叔时好古愽雅君子其言宜不妄岂评此画时方在酩酊邪图中诸客洎予二人孰醉孰不醉当有能辨之者
　　书兰亭叙后
　　兰亭者晋右将军防稽内使琅琊王羲之逸少所书诗序也右军以穆帝永和九年三月三日与太原孙统丞公孙绰兴公广汉王彬之道生陈郡谢安安石髙平郄昙重熈太原王蕴发仁释支遁道林及其子凝之徽之操之等四十有一人修袚褉于山隂之兰亭酒酣赋诗制序用蚕茧纸防须笔书凡二十八行三百二十四字字有重者皆构别体而之字最多至二十许字他日更书数十本终无及者右军亦自爱重留付子孙至七代孙智永爲比俗呼永禅师永卒传其书于弟子辩才才俗姓袁氏梁司空昻之元孙唐正观中太宗锐意学二王书帖摹搨殆尽惟未得兰亭凡三召辩才诘之固称荐经防乱亡失不知所在后遣监察御史萧翼防服爲书生以诡辩才始得之命供奉搨书人赵模韩道政冯承素葛贞等四人各搨数本以赐皇太子诸王近臣贞观二十三年髙宗奉遗诏以兰亭入昭陵惟赵模等所搨者传于世事见何延之兰亭记



　　淮海集巻三十五
　　钦定四库全书
　　淮海集巻三十六　　　　　　宋　秦观　撰状
　　鲜于子骏行状
　　公讳侁字子骏其先成汤之裔箕子封于朝鲜子仲食采于于为鲜于氏世家渔阳唐初诏为阆州刺史殁于官子孙家焉遂为阆中人开元时仲通叔明节制两川叔明以功赐姓李氏后复故姓于公十二世祖也曽祖演祖瓘皆不仕父至自号隠居先生为蜀名儒以公赠金紫光禄大夫母赵氏追封安徳郡太夫人公自少庄重不茍力学有文乡党异之年二十登景祐五年进士科调京兆府栎阳县主簿到官数月丁外艰服除授江陵府右司理参军庆歴中天下大旱有诏中外臣僚实封言事公上书推灾变所兴有四一曰言不从二曰厥咎僣三曰欲得不明四曰上下皆蔽言甚切直移歙州歙县令歙俗喜讼善持吏长短吏稍绳以法辄得罪去公爲黟又甞摄婺源其治皆为诸邑最豪强畏之改著作佐郎知河南府伊阙县事迁秘书丞通判黔州未行改通判绵州左绵逺郡自守将以下皆日课吏卒供薪炭刍豆蔬菓而赢取其直公到悉罢之守将已下闻之亦罢其风遂絶清献赵公使蜀首荐之朝转屯田员外郎赐五品服英宗初为皇嗣公上疏言储号未正横置未宜今皇嗣初定未闻选经术识虑之士以拥防羽翼乞妙选贤徳以为宫僚陛下清躬小有寝食不顺朝夕左右固惟妇寺愿复汉侍中之职令二府悉休宿卫覃恩迁都官员外郎通判保安军何公郯帅永兴辟公签书其节度判官防公事改职方员外郎覃恩转屯田郎中代还用三司使荐除蔡河拨发神宗初即位诏中外直言阙失公应诏言十六事其目曰纳谏诤以辅徳访多士以图治严法令以制世崇节俭以富民明黜陟以考实去贪暴以崇厚重台谏以委任选监司以督奸阅守宰以求治慎迁易以去重根本以图固复选举以澄源申武备以警奸治军旅以除患谨边防以重内练将帅以御戎其末曰愿陛下事两宫以孝待大臣以礼侍从知其邪正近习防其奸壬上爱其文出以示御史忠丞滕元发曰此文不减王陶东宫旧臣上所信重故以公拟之而陶亦雅相知尝荐公明经术知治体切直不阿宜备顾问后爲三司使又奏爲其判官不从熈宁初有诏侍从之臣各举所知范蜀公时爲翰林学士以应诏除利州路转运判官执政有沮议者上曰鲜于某有文学执政曰陛下何以知之上曰有章防在执政乃不敢言王荆公用事公上防言时政之失曰可爲忧患者一可爲太息者二其它逆治体而起人心者不可槩举又曰陛下聪明过于文帝而群臣无贾生之才西方议用兵公以兵将未择闗陜无年未宜轻动乃移书劝安抚使宜如李牧守鴈门故事逺斥堠谨烽火坚壁清野使寇无所获宻戒诸路选将训兵蓄鋭俟时湏其可击而图之安抚使不能用师果无功未防庆州兵叛闗中震扰巴峡以西皆警成都守与部使者争议发兵屯要处书檄旁午于涂公一皆止之示以无事蜀人遂安公以劒门形势之地当分权以制内外今帅劒南者举全蜀之权以畀之非便宜循唐制成都益昌各自置帅以消奸雄窥伺之心书累上不报是时初作助役青苗之法诏诸路监司各定所部役钱之数转运使李瑜欲以四十万緍爲额公以利路民贫用二十万緍足矣与瑜论不合各具利害以闻上是公议谓判司农寺曽布曰鲜于某所定利路役书可爲诸路法遂罢瑜而以公爲转运副使兼提举常平农田水利差役事而青苗之法独久之不行执政怪焉亟遣吏问状公曰诏书称愿取即与利路之民无愿取者岂可强与之邪嵗满有防再任及罢又留之转都官郎中西京左藏库使知利州事周永懿贪暴不法前使者惮其凶狡置不敢问公具得其奸即遣吏就捕械送于狱永懿竟除名编管衡州初利州以兼益利路兵马都监故事武臣爲守至是公上言乞堂选文臣知州事别置路分都监以惩永懿之弊又言劒门闗葭萌寨使臣兼知县事类多不习文法宜各置令转领邑事诏皆报可遂爲定制其他深计逺画公私便之而人所不及者盖不可悉数十余年使者有欲变其法者父老泣曰老运使之法何可变也盖公之犹子师中尝使利路故民以老运使别之公奉使九年阆爲名郡方新法初行诸路骚动而公平心处之乡人无异议者今翰林苏公以谓上不害法中不伤民下不废亲为三难云移京东西路转运副使过阙陛见面赐三品服迁司封郎中时河决曹村梁楚之地被害公移檄诸郡具爲科条所以拯救之术甚备议者或谓决河东流入海自其本性宜勿复塞公曰东州平衍兖郓单济曹诸河其所归纳惟梁山张泽两泺夏秋霖潦犹能爲害矧纵大河冲注于中则诸郡生聚其爲鱼乎乃作议河一篇数千言上之又乞下澶州早行闭塞上皆嘉纳初京东分东西两路后以财用虚赢不相通和诏复合爲一路升公爲转运使更尽领其事召还赐对劳问甚厚上欲留公京师而公固求守郡遂除知扬州事官制行换朝请大夫未防坐举吏受赇免降爲朝散大夫方在谴中又闻故吏以赇败者或劝公宣惩前事自陈公曰吾专刺举十二年所任吏四百余人宁尽保其往耶然既已荐之于朝岂可反覆爲自全计卒不首也复朝请大夫管勾西京留守司御史台公之在西京也今枢宻范公亦领台事而司马温公提举崇福宫三人相得欢甚搢绅慕其防及二圣临御图任老成于是拜温公爲门下侍郎起范公帅环庆复除公爲京东转运使温公曰子骏不当使外顾东土承使者聚敛之后民不聊生烦子骏往救之耳比公行又谓所亲曰福星往矣安得百子骏布在天下乎公至则奏罢莱芜利国监铁冶乞变塩法依河北路通商逐勾当公事之刻薄者二人发潍州守奸赃东人大悦又言髙丽朝贡可令濒海州郡为礼不烦朝廷若其自欲商贾听往闽越州丽人无以辞矣召还为太常少卿三省太常防议神宗配享功臣或欲用王荆公呉正宪公者公曰富文忠公勲徳终始天下具知宜配食议遂定因上言本朝旧制配享虽用二人宜如唐用郭子仪故事止用富公一人诏从之元祐元年明堂礼毕拜右谏议大夫既拜命即以辨邪正之説爲献其言君子小人相爲消长之理甚备又言近嵗人物衰少凡一官有缺差拟爲艰宜许六曹寺监长史各举僚属严其论荐之法亦以见逹官之所举而执政大臣可以优游论道盖宰相择台省长官台省长官荐举僚属知人安民之道于斯爲得自保甲之法行民以艺能入等授班行者即爲官戸免役时祥符县至一乡止有一戸可差公言侥幸太甚宜依进纳官例充役如故湏其陞朝乃免有防治谏官直庐不得与东两省相通以防漏泄公上言昔汉武帝尝命文学之士递宿禁中凡公府欲行之政俾之阅视辨论中外相应以义理之文故文章尔雅训词深厚炳然与三代同风唐太宗临御毎遇宰相平章事必命谏官俱入小有颇失随即箴规故正观之治企及三代今乃屏置谏官使与两省不相往还恐非朝廷开言路以副圣上纳谏之义又劾大臣不宜辅郡者请加谴黜以示天下其余乞复制举分经义诗赋爲两科以求人材罢大理狱以省事罢帐司检法以省官严出官之法减特奏名人数以抑滥进再言京东盐禁不便宜弛以利民许蔡河拨发统制县道以便程督罢戎泸保甲以防民力行浙中旧法以省漕运复三路义勇以寛保甲沙汰学官以熄异议事多施行明年春以病不任朝谒乞郡数赐告不俞章三上乃拜集贤殿修撰知陈州事仍有防满嵗除待制夏五月辛未终于州寝享年六十有九累勲柱国赐爵清源县男前数日语诸子曰吾心无不足者惟以不得归老阳翟别着易説为恨无它言公忠亮果断出于天性自小官以至进擢数上书言天下事咸具利害移谏官御史其言或用或不用未尝小加损益为政以经术自辅所至有迹其去民追思之熈宁元丰之间士大夫骛于功利更其素守者多矣公虽屡更使指而屹然于新进少年之中号为正人晚登侍从益厉锋气知无不言在职九十余日所言当世之务略尽呜呼使公不疾病且死得大用于时其勲业岂易量哉然公起诸生仕爲谏官供奉仗内言听计行天下受其赐比夫当轴处中初无益于县官者盖得失相万也由是言之虽病疾且死弗克大用于时亦可以无憾矣喜推毂士士之游其门者后皆知名治经术有师法论注多出于新意晩年爲诗与楚辞尤精泰山孙复尝与公论春秋叹曰今世学经术未有如公者苏翰林读公八咏自谓欲作而不可及读公元诵以谓有屈宋之风今天子赐之诏书亦曰学足以迩古才足以御今智足以应变强足以守官深于经术逹于人情又曰金石之节皓首不衰则公之徳善于是可考也所着文集二十巻传二十巻周易圣断七巻典説一巻治世谠言七巻谏垣奏藁二巻刀笔集三巻其余未编次者尚多娶陈氏太常寺太祝藩之女恭俭婉嫕治家有法封某君前公一年终男五人复早卒颉河南府偃师县尉郡鳯州司法参军绰假承务郎焯未仕皆有学行而颉尤自立士大夫多称之女四人长早卒次适赵氏次适蒲氏皆前卒次适永安县主簿张球孙男一人崧孙女二人公两得任子恩皆以予兄之子故焯犹未仕凡嫁内外亲族之女若干人诸孤将以某年某月某日葬于頴昌府阳翟县大儒乡髙村之原前期颉以书走汝阳请状公之行义将乞铭于知公者某被遇最厚又尝辱荐于朝义不敢辞輙加论次而公之行能谋议过人者甚多难以具举取其可考不诬系国家之大者着之以告夫当世之君子云
　　徐君主簿行状
　　君姓徐氏讳某字成甫其先泰州兴化人逺祖湘自兴化徙扬州之髙邮家焉湘生嗣嗣生亮亮于君曽祖也咸不仕祖元吉有厚徳乡人尊爱之终于髙邮军司理父格前通州司戸参军参军磊落豪纵不耐细务自司理之没事计多以委君家既右族金钱邸第甲于一乡公私敛施交错重复君操其纲维批赘补隙抉剔含负日纵月收市笥么麽无所遗漏于是参军以爲能谓所亲曰吾有子矣将不复与家事熈宁某年以入粟试将作监主簿又五年始至京师授潭州宁乡主簿皆非其好也君事亲至孝四时甘新未进不以輙尝待昆弟族人一主于恩义叔父某爲不悦者所构刺史惑之防有人诬君笞杀家奴刺史大怒以君属吏讽并致其叔君曰罪縁某不繇叔也榜胁万端不服狱吏嘉之爲请于刺史得脱友人以贫不能葬其亲者君闻之曰是余过也即爲买田出钱以办防事而友人之亲得葬者五防此其可见者也至于字亲族之孤急交游之难赖其施者甚众而能讳不自言虽妻子有不得而知者矣雅性寛厚给使皂或时犯之殊不介意婚姻之事不幸至于甚难处者君指顾从容顔色不变而事以两全繇此见其材智度量信有以过人者焉颇渉传记隂阳医药筭术之学无所不窥晩节尤厌人事思与佛侣处士杖屦相从蔬食清淡爲忘年之计惜乎未及而卒矣实熈宁八年闰月十八日也享年四十一初娶张氏有贤徳前君若干年卒更娶蔡氏节行益竒君病殆时至取毒药自引后君二日卒于是又见所以刑诸家者也子男五人曰文通文仲文刚文饶文昌女三人曰文羙文英文柔初君好学问聚书几万巻欲举进士而父祖不从乃叹曰子当读书女必嫁士人其后四子艺叶蔚然有成而文通尤自立又以文羙妻余如其志云葬有日矣文通泣谓余曰惟先人行义可质诸幽明不幸以多赀之故士大夫以嫌自戒者或不能究言诸孤良惧泯灭盍爲我图之余既相与泣下因掇其尤着白者爲行状以俟夫自信之君子考而志焉
　　蔡氏夫人行状
</div>
    <div class="pagination">
<a href="淮海集_page12.html">上一页</a><span>...</span><a href="淮海集_page8.html">8</a><a href="淮海集_page9.html">9</a><a href="淮海集_page10.html">10</a><a href="淮海集_page11.html">11</a><a href="淮海集_page12.html">12</a><span class="current-page">13</span><a href="淮海集_page14.html">14</a><a href="淮海集_page15.html">15</a><a href="淮海集_page16.html">16</a><a href="淮海集_page17.html">17</a><a href="淮海集_page18.html">18</a><span>...</span><a href="淮海集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
