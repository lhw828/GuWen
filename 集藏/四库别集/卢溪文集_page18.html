<!DOCTYPE html>
<html>
<head>
    <meta charset="UTF-8">
    <title>卢溪文集 - 第 18 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卢溪文集 - 第 18 页/共 26 页</h1>
    <div class="content">　　挽露氏恭人
　　华胄东京旧青楼大道边渡江离险阻举族得安全追赏荣身后襃封及眼前清防在蓬岛髣髴缀羣仙
　　挽丁陶明县尉
　　东南作尉夲神仙化鹤家声亦宛然临欲骑鱼归海岛犹能跃马拓弓弦花间载酒经旬日陌上悲歌隔九泉尚有读书台下月夜深还照碧池边
　　挽刘宗望
　　何年来卧北山霞犹指海边团练家手把方书妙耕种门髙闾巷独清华两儿驹齿日千里万巻牙籖架五车风动松篁起萧瑟不堪囘首听悲笳





　　卢溪文集巻二十五
　　钦定四库全书
　　卢溪文集巻二十六　　　宋　王庭珪　撰书
　　上皇帝书
　　年月日臣某谨昩死再拜上书皇帝陛下臣愚无适时之才自少读书好言治乱将以有为于世而官卑人防大吏恶其异已每摧辱之自宣和五年罢茶陵丞隐居江西卢溪之上穷苦困厄四十余年未尝一出仕今已老矣惟遇陛下龙飞以圣徳临御天下屈体求士埀寛容之听开忠直之路又诏举山林遗逸令深者不隐逺者不塞臣于是获登文石之陛对天顔吐胸臆窃伏自惟国家大事似非疎浅小臣所当言若泛论一二常事迂阔熟烂而不切以污陛下之聦明则终无补于世臣是以敢不避斧钺之诛冐进其愚忠窃以天下之事于今为最大而不可缓者惟边鄙未宁境土未复而已此圣主焦心劳思坐不安席求所以经画之术而左右大臣共以为忧者也臣愚以谓此未足为忧而臣之所忧者在陛下立志定谋何如耳臣尝谓自古帝王肇造区夏兴复大业者皆有听言之明察力行之果断虽量时审势事有不同至其策画之一定卓然有守而不变故能信用忠谋斥去异议卒收成功国家自遭夷狄之祸今四十年异时竭民膏血以充其赂遗割要害形胜之地以塞其奸贪葢出于事势之不得已而非谓其可久用也陛下曩居潜藩负刚明之徳有奋发果毅之志海内实徧知之今者奉慈训登至尊适当夷狄背叛之秋中外臣庻仰徳如天日畏威如雷霆莫不延首倾目愿听所为诚宜赫然奋厉威权震动天下委任贤相良将以扫除宿愤恢复中原此不可复缓之时也臣近奉诏命来趋阙庭闻诸道途采之缙绅咸谓国家长计今已纷纷渐无成説臣窃惑之请为陛下试陈其大略自靖康之初迄于今日敌人多以一和字误中国何为循而用之犹未已也士大夫有执讲和之议者非独愚无识其处心积虑止欲固爵位保名宠茍安目前无事而已非有竒谋逺虑为宗庙社稷万世计也且向来何尝不与之和哉我之礼日加而彼之奸日肆我之金币日遗而彼乃求索愈无穷一旦无隙而举兵怙恃暴强摇荡边鄙以致天下骚动今若再与之盟彼将复背盟如反手何则金人之性本反覆无定非可以礼义驯服而我国家以天子之尊谨守信誓不敢先动坐受其而已如近嵗遣使嫚言骜侮朝廷太上皇帝薄其礼而遣归中外莫不忻悦使其势果能羊驱豕突可以奋然而深入则长驱而来亦已久矣故臣尝谓夷狄不足深忧葢其贪残暴虐骨肉相贼逆天违人必不能久防中原灭亡可待也第恐河洛韩魏之郊习见金人屡叛盟约本朝惟守和议无复境土之意猝然有一夫奋起殄灭彼国僣据中原则其患愈大其敌愈坚未易测矣今之言和议者止于茍安往往不加虑于此臣愿陛下以此深思之与其轻信诡谋移于偏听宁博采羣议登能庸贤以张吾已振之威与其幸嵗月之安惮劳费罢防秋宁谨修边备练兵选将以俟其可乗之隙和议断不可用也近闻官军既下宿州而将吏复失律此亦兵家常势窃虑偷惰寡谋异虑之人幸其失而喜攻之以取效于平日而不为国家长虑后顾之计此又为危疑之机以陛下之勇智当可以有为之势于此亦或蹉跌则他时变故日深一日嵗复一嵗终无如之何也况今敌势已毙其国未必帖定特籍其余虐行其诡计大则恐吾乗其势之未固以申其扫灭之威次则恐吾削絶其重币以潜图其后此正陛下经营恢复之时而非迟疑寛缓之日伏惟圣策先定于中益务收选人材讲求硕画力图而谨守之然后振举大义以扫灭冦讐仰慰祖宗在天之灵天下之大事无过此也臣愚不识忌讳愿陛下恕其狂愚而鉴其惓惓之忠实天下幸甚臣诚惶诚恐昩死再拜
　　上李丞相书
　　年月日具位姓某谨斋沐裁书献于某官阁下某闻天下大乱必有英伟豪杰之士出于其时以任一世大事当危疑颠覆之变众人仓猝惶急鲜有不失其守而独能顾视若闲暇举万物无足以动其心者此人不特有超世之才而其气有以胜天下故能整齐乾坤洗光日月成就大事无一蹉跌者皆其气有余于中而规画处置不摇于外也古之建大勲者未有不先定其谋而措之于事伊尹相汤使君为尧舜之君使民为尧舜之民其説已兆于畎畆之中管仲相齐欲合诸侯攘夷狄虽霸者之业亦决于初见齐侯之日汉髙祖兵衂于楚下马踞鞍而问张子房谓英布【黥布姓英氏】彭越两人可急使而韩信可属大事当一面卒破楚兴汉用此三人之力诸葛孔明髙卧隆中一见先主与之论曹操孙权人物先取刘璋资巴蜀之饶以争天下终其身无一言不验厯观前世君子遭风云之变支倾危整奔溃气为主而谋辅之是以临大事而不乱否则遇事仓惶鲜不至于败者国家曩时承平久武备防朝廷狃于宴安宣和之末变生仓猝敌骑临东都城门公卿大臣搏手无他策进不能战退不能守其计止于求和惟相公力陈攻战之策出身为社稷犯不测之险几成大功是时京师甲马劲卒尚可以战若席巻以出可一鼓而俘也至今忠臣义士愤惋叹息以谓当时若用相公之谋岂复有后来之祸其事昭若日星今皆可覆不惟当时可用而至今犹可用也岂非气有以葢天下之人而谋虑有以审天下之势耶自憸人柄朝十年之间宰相更用事率不过一二嵗罢黜大抵规摹一律皆出于卑陋浅近不足以兴起天下之大事由此宗庙社稷之灵启寤圣主赫然排羣议起相公于寂寞之濵方淮甸用师控扼上流岂特当一面而已实安危之机也然相公之志气已见于靖康之初其闗天下所以治乱存亡者固非一介愚儒所能窥测今尚有可言者皆相公之细事而犹未获见也岂经营军旅之急而未暇耶葢天下之事有若甚防而其势甚大治乱之萌莫不有势言治者必审其势于未形之中无使至于乱若坐观其变而安于所忽则恐至于不可救且今日大势所可忧者人心最为可畏而夷狄不与焉人心或摇何事不生其祸有甚于夷狄人心宁而天意得则叛臣逆贼可搴旗而下夫与强敌对垒而我之国与民不可使先困若一战而得京师再战而下河北此亦用兵必然之势也然以先困之力供此必然之势而欲措其国于久安有道于此惟使吾不先困而已今诸军大将气色精明张五石之弩弯二石之弓者数十万所向无前可以大举然兵久则变生事苦则虑易大举之后其势不一用事者固尝歴算周思审其势而逆为之计矣不然恐事至而惑忽有蜂虿起怀之变度其力不能任则辞而去之使他人任其责于斯时也相公其当之乎葢虑不先定不可以应猝惟沈识逺虑髙视世表者能经画大势于无形之中天其意者亦俾相公究知天下疾苦稔熟具瞻然后当国葢此亦大事存亡之所从出决非近日数君子之所能办何哉其规模狭陋不知变更所以治具卒不张阐相公即日任其责其监数子之失亦思有以易其辙乎昔裴度之讨淮西切于餽饷皇甫鏄以聚敛勾剥为宰相而度极论镈奸邪苛刻天下怨之将食其肉且言天下安否系朝廷朝廷轻重在辅相时帝方倚度破贼而度之言如此卒成伐蔡之功近世有王朴者为周世宗献平边之策鉴唐晋之失其説曰观所以失之之由知所以平之之术彼民与此民之心同是与天意同与天意同则无不成之功朴当五代衰乱之时而知出此使遭明主其所就当如何暨我艺祖平定四方攻取之略皆如朴言然则自古贤人君子之举事虽行师调度之急未有不以人心为本也不然徳宗之讨李希烈宰相非其人而陈京赵賛请税屋架贷贾缗内怨外忿卒至于乱其效亦可见矣今国家军旅方兴供亿无涯而某乃于此时区区言人心可畏葢畏人心则暴敛豪夺之法不得施于今日然而兵食不足岂无説乎尝试以江西考之财用自有本源未尝竭也毎有军需转运司飞符急于星火止曰于诸司封桩内要若干而已至于本末盈虚之数封桩之所从出转运司葢懵然不知也州县乘其急縁之为奸无所不至不独于此时获免贪惏之罪而转运司复称扬其才以为能办事此风一煽人争为之委官刬刷络绎在道惟取空文视厯尾见在凭供帐状而已至于盗隐干没则纳赂胥吏而不究刬刷之官虽欲加意而本无才术漫而不能省也如此则虽山海之物椎肌斵髓以供终莫能赡葢财用之失其源非特诸路也上自朝廷主计之臣一切出于无术唯闻卖官爵降度牒甚者至于敛僧道卖户帖此虽不得已而行官司如能尽收其钱以济军兴犹有所补今则徒知卖且敛而不复检校其亏盈则所失亦多矣厥今天下所以大弊皆原于小人先壊其法制然后得肆其奸由是廉耻道丧守宰狼藉狱以贿成民气寃塞枉不获伸则掲梃报讐白昼杀人因以亡命遂成凶盗且天子以生人付守宰治之使其不能自辩于刺史县令之庭而白刅相讐于闾里之中官司坐视而不能讨天下之乱有大于此者乎今江西盗贼所以未荡平者其衅皆如此夫非官吏刻剥驱迫以成则不平而报讐以起也近有官司尚不究其源常抑压被害之家使不得诉而反为好语以自媚于贼以此为消盗贼之术无乃阔疎而不当于人心恐衔寃之民不逞亦操戈而起则寃愈烦而盗贼不胜其多矣去年相公初来镇南诸州盗贼震恐缩颈不敢摇厥后闻有小人妄言利害献招安之策于是羣凶复跳聚山林而隂结州县以求招安大抵近时盗贼剽掠金帛皆以防州县之吏及士大夫之不亷而能游者遇官兵捕迹急则议请招安以缓诛讨且今日所谓盗贼者非有奸雄才智之人徒操鉏耰棘矜依险阻刼财币耳所至聚落复有豪民为之囊槖其根株窟穴姓名皆可识也官司若先究治州县之吏而责囊槖之家则一保伍之力可按图而缚也此小盗而官不能治恐养成异日背脇疽根忽然溃裂四出而不可救则岂止数倍今日之力哉伏愿相公视今日之须痛扫除葢因循苟简之习虑不及逺自以祸灾可以无及其身考之于古旷日持久未有能免于祸灾者也虽然贤人君子尚有可以有为之时莫急于今日过今日则恐灾稔祸变而悔之无及相公即日入觐天子秉钧轴议论大事自有素定之谋其计秘世莫得闻也某江西书生天禀介拙宣和初得官湖南见上下怠玩无益于时归卧山间十五年矣未尝识中朝士大夫唯是仰服相公之勲徳赫然惊人平昔无因进望履舄今兹伏遇相公开藩作镇一方招纳天下之士不问疎贱则采取风俗利病闾阎所患苦者数事别为劄目随书以献直率愚惟相公察之不宣某再拜

　　卢溪文集巻二十六
　　钦定四库全书
　　卢溪文集巻二十七　　　宋　王庭珪　撰书
　　上赵丞相书
　　窃以军国之机安危大计帷幄自有成算僚属得预佥谋非幕中之事固不当轻议愚独以谓相公负中外之望虽作镇一方而控扼上流蔽遮江浙朝廷恃之以为安非直藩宣屛捍一方利害而已自开幕府以来延问民瘼讲求治道无非系天下国家所以安危虽荛夫牧儿皆得罄所欲言某用是辄敢有献焉葢中原大乱于今十年庙堂之上执政大臣訏谟献纳与夫百执事谋臣辩士人人皆能言其弊而莫能去其害者其故何哉岂其根坚穴深终不可去而去其害者当自有时邪葢天之于是时也必生是人古者多事之际有能建非常之功者必须有非常之人适当于此时然后能为国家排难解纷惊世絶俗而后世不可及也不然何十余年间言治者纷纷而大臣更出迭入卒无补于祸乱大抵风俗浸淫其弊根于崇宁以来三四十年牢不可破雷同是非醒醉不分上下相师恬不知怪朝廷每一处置之事一下诸路监司府县悉委刀笔吏互翻故纸相欺蔽偷为茍且一切之计如此而望治道之隆未可翘足而也茍非天生大贤君子出而任事以身任天下国家之重取其宿弊至诚而更张之期于果断而力行则恐旷日持久靡靡然日入于败乱遂致不可支持昔汉宣帝中兴魏相丙吉总领众职外得良二千石与之共理其术止于循名责实而治效光于前世其后张禹胡广持禄茍安遂成末年之祸西汉之衰议者归咎于广禹此大臣不任之过也恭惟安抚相公威徳伟望镇服人心自靖康变故之初天下望以为相延首跂踵以至今日者亦羣邪所忌嫉而时俗使然也天将厌乱起相公于海濵授以弓矢斧钺之雄藩维要地影援荆襄控制表里财用根本人物渊薮皆出于是其任岂不重哉一旦入而辅佐天子指挥四方凡经济之具尽在目中左提右挈无不如意则今日之事可不素办哉某伏见今日幕府所甚急而当措意者不过曰人材也军旅也财用也盗贼也又其最害治者奸胥舞文以害民贪吏黩货以乱政此数事议者常以为今日之甚难而某每以为甚易大率皆原于风俗浸滛之弊而疏剔之必有先后之序惟人材不可独后也傥得其人而用之责其功实则其万事莫不振举而人人变易其思虑矣自相公至江西一时才智之士往往见辟然古人所以招延四方俊乂以共成天下事者其间必有国士鸷鸟累百不如一鹗尚虑山野陋巷之间有英豪磊落自重之士未得尽出于门下则虽有可成之功业或有悠悠之徒未足赖也今门墙献计之士如云而某不度愚妄亦庻几悯时忧国之言或有可采区区所见谨别条具以闻傥防裁择继此有献
　　与宣谕刘御史书
　　厥今风俗大壊上下相师恬不知怪虽士大夫常衣儒衣道古语者皆甘心自置于亷耻之外而无髙人之意由是天下日趋于靡敝盗贼羣起民益困穷疮痏呻吟之声未息而贪残之吏诛求剥敛海内愁怨未有如今日之极者也非痛锄治之其势未可以轻革世之议者但忧财利之不足罔虑国家之安危此岂不由风俗之壊葢原于监司郡守之非其人以江西一路近时耳目所及者计之则可知矣一路数千里之间未闻荐举一人奉法爱民能推行寛恤之诏者其所荐举者必苛刻险悍之夫号为能集事者相帅成风争为剥下媚上以图宠擢而亷介自守者无所容于时今皆相率而去矣前年宗祀赦书悉放建炎四年积久应寛恤事専委提刑司徳意甚厚也至今提刑司出榜放转运司出榜催两司争为空文俱挂墙壁以此罔百姓可也朝廷可欺乎至于比年以来御书寛恤及平反刑狱等诏则虽墙壁亦未尝挂顷传大斾压境之始纷然劳民造亭宇粉壁榜其上视其后乃绍兴三年三月书其灭裂文具虽儿戏尚不如此去年韩少师兵驻江西半年费金谷仅二百万缗朝廷初许通支诸司财物转运司执不与宻谕郡县一切横敛惟务取办急于星火聚敛之吏承望风防因縁生奸百姓剥肤及髓至壊屋庐卖瓦木以应且一县科率不下数十万公吏邀丐亦复称是供军之余浩浩入赃吏之家用之如泥沙不惜少有败露则纳以重贿上下相影援寃民呌号无复雪诉转运使方且濶视大言自喜以谓钱流地上呜呼以此为术其谁不能大抵数十年以来天生此辈在世间贪鄙庸懦相习为浮沈低昂以容奸为长厚监司或按一吏则羣议交诋以为暴刻生事至于日侵月削而民弊于下无复有讥之者比年江西盗贼猬毛而起防吉尤甚原其所始皆縁贪吏暴虐一夫掲梃呌呼则无告之民易为啸聚顷常亲见吉州境内巨盗所起未有不如此也幸而一方有茍安无事之处监司乃指为富足之地督敛无艺又驱之使尽为盗至于师旅益起事务益繁公私俱竭用益不足日入于败壊然后已为监司郡守者区区救过不给天下安危之虑岂复介懐一有调发监司移文于县县遣悍夫劲卒搜括乡村无以异于防盗之钞刼甚至官吏自行所过聚落鸡犬一空民穷至此如之何不聚为盗贼去年抛买准衣绢防秋米朝廷明降籴买本钱而所在辄不支近者使轩按行境上转运司方始量颁防绢折还卒不尽给且军兴科率出于不得已至于朝廷自有本钱乃移易侵盗不以还民此行转运司使沮格朝廷实惠敛怨于民使诸道皆如此则摇动邦本岂不深可危惧韩少师屯江西号为用度最广之时也然大率不满二百万缗而骚动一路科率之数不啻数千万缗班师之后各以防末防转运司作羡余转运司不复检察其余不知几千万缗为贪吏所没可不惜哉比者复遇阁下观问风俗紏摘奸贪振防淹滞勤恤民隐慨然若以身任天下安危不顾流俗虽将相大臣气熖烜赫按其奸贜振动天下究观前世揽辔埋轮之士特史官一时美谈其所施设未必有事业伟然过于阁下今日者也某生江南卑薄之域自审其才不能俛仰求用于世退卧林野足迹未尝及公卿大夫之门伏防遣官属谘访凋弊若不吐一言使遐陬之民不被其泽某与有罪焉
　　与胡待制书【二幅】
　　君子小人相与进退常系天下之治乱惟大公至正之道不行于天下则君子小人必至于并进或至于并退如是则真伪杂揉而小人者尤能盗取先王之言时时裼袭以自出虽明智之君有不能辨焉以是鲠亮廉介守道义砺名节之士鲜能独立于人之朝葢天下有常势此重则彼轻而轻重均于不能无弊救之不得其术不旋踵祸乱乗之古之君子尤慎于救弊而去人于最难夫世所谓贤人君子者至少而小人者纷纷项背相望而出又畏忠臣义士之非巳乃相与薫酿粉饰为蔑之计磨牙泽吻先事根却之小人幸而胜则祸止于一时至其不胜而君子力不能任则祸至于无穷国家自变故以来将相大臣失名节者踵相蹑也其姻戚子孙犹仕宦于朝者咸偷一切之计无复振迅以雪门外之耻士有振腕谈名节者则羣笑而疾攻之彼挟忠鲠负材气奋然欲有为者以时方恶人之谈名节各蔵缩锋頴不敢见露惟恐近于名节以犯时人之所恶是以人人变易其操以追时好遂使天下之士靡然日入于败乱而不敢出力以为之此名节不立而风俗之壊天下之最大患甚可惧也非有一代伟人气力瓌杰以身任天下之事其孰振之自前年闻阁下执笔立天子赤墀下入中书为舍人宏文傥议震动朝廷未几领方面以出中外咨嗟以为羣小人方不便而忌伺隙者众执事亦审天下之势未可与之争欤昔者范文正公富郑公欧阳永叔辈同时进用又有司马温公吕献公等杂遝在廷亦尝为小人谗沮以出当是时谏官列其非御史执其不可出否则数人者争相引而俱去近世则不然今日一贤者出明日又贤者出谏官不争御史不疏众人却立环睨恬无忧戚于其间将见举朝而无君子祸不细也今者执事复除辅郡朝夕入觐天子四方靡不属望将以大有为也某山林野人无预朝廷之事独念辱侍讲与执事之知最厚且与切磨论议故輙持小人君子之説以献惟执事不怪于浮言而益坚素志则扫除氛祲经理中原再造王室某虽衰朽尚幸见之史馆待制执事某江南一书生尝縁幸防逡巡路傍一瞻棨钺承謦欬之余遽防诲奬存抚有加拜违以来不敢僣问起居惟是日与田野凋瘵之甿望执事入佐天子行寛大之令反前人之失振肃颓纲以新四方之耳目则山林之人亦受大赐自闻大斾趋朝中外闻风罔不倾属窃惟执事俊徳伟望海内具瞻其余出处自系时事即日入觐天子秉钧轴议论大政进退贤愚痛革时弊此葢天下耳目之所望而非小人之私情也某虽退居抑尝深念厥今天下之事日入于败乱其弊在于法制纪纲大壊言事不究其本所以言愈多而事愈不立且今日所患莫先于财用则皆言薄敛则不足横取则伤民若如此言必至于横取而后足也某以为不然葢不必横敛而自足耳何以言之比见江西郡县钱物皆有总目守令之贪者盗官钱常至钜万大胥小吏亦莫不然多者至数万缗少者不下千百数转运使巡按所过郡县费百千缗以啗随行之吏则为隐其失防之数转运使葢不能知也此弊行之已十数年非特转运使不知户部亦未尝究也今若更张措置则虽敛十倍于民亦无由足矣大抵由朝廷不遴择监司郡守与不戢胥吏之奸虽采纳人言病在于不行傥择能吏责以必行如障囘澜使东流也頽弊之事岂有不振者近年朝廷给降闗子和籴江西每嵗亡虑百万缗州县并不支还人户多是奸胥揽人百计情出或当职官自盗或宾客请谒动以千万计赍至行在催货务并给见钱与之且财用空乏之时不支官钱则已岂有令百姓白出米而虚费百万缗与游手无頼之人岂不重可惜乎此有以见监司郡守不为公家忠计习于茍且而使公务俱受其弊也近者向衡州屡言待制入朝博询时病开纳羣言知某迂儒固不足以讲大事今以山间所见一方之利病事虽防实系朝廷固有可以为执事言者尝妄着盗贼论二篇不自知其当否敢以上凂执事幸试观之虽然所论止防盗耳颇闻郴桂之害不减于此长沙大帅更三四大臣恬不留意若以为遐逺不足虑则厐勋之祸亦可成矣近日杀戮巡尉害及江西统领官其焰益炽葢非常之变也往往朝廷皆不及知执事抑尝虑之乎今州县弊穴如蜂窠猬毛今姑论财用与盗贼所当忧者不识到阙之际可以闻于上否惟执事少留聦明而思之

　　卢溪文集巻二十七
　　钦定四库全书
　　卢溪文集巻二十八　　　宋　王庭珪　撰书
　　与黄平国正字书【二幅】
　　茅斋作别行复二年瞻仰清标如在天上今夏忽闻有馆阁之除凡交游孰不共喜而仆又倍于他人也蓬莱道山从容之乐囘视昔时州县与俗吏庸人之校米塩者其防岂可同日而语某与平国相识虽晩而一见知公为异人果具高材为时拣防朝夕珥笔螭防廌冠南台指陈时弊使海内防福此亦平国之志而野人之所愿见也今览所惠书益见议论高明北使之来虽叵测汴京实大乱彼畏我之乗其虚姑为请和之议谋缓王师耳若其狼心侈欲固多则蜀亦是其一也仆谓近时御防无策最莫甚于遣使当建炎仓猝之初不可不姑为之今已十年在目中遣使何益徒堕贼计损国威耳为遣使之策者非有竒谋伟议不过曰二帝在彼不可不遣而已前年胡明仲曽论此事引鲁威公为齐所杀而其子庄公屡与齐通好春秋恶而书之其指陈利害始终剀切炳如日星上嘉纳之未几时宰恶其议不出已复议遣使矣不审平国曽见此疏否范伯达必有本不可不一观向尝略及盗贼事正虑行朝误听得来教果鉴其事因李丞相与孙防州佑不相能各为异论孙欲杀而李欲招既而罢孙除张觷遂专用招安之説破械释死因而与之官以歆艳羣贼不数日皆解甲束手来授官因以盗息闻于朝此豢虎狼之术饥饱适时未肆毒耳今招安之官反令握兵巡捕被刼杀者痛入骨髓寃无所诉异时招安之官不叛则报讐者操戈而起所谓盗贼直须时尔平国髙见料此可以为长久之计者哉今日事大抵皆然可为太息也比来年谷虽稔民物虚耗州县诛求愈急向使今嵗更遇小旱不知肉食者何以处之每见平国慨然有体国忧民之心因书辄敢及之如某蓬室之士兴言及此正犹嫠不恤其纬也幸勿以为笑
　　辱赐教仰衔眷意之厚啓缄方知平国入尚书摄郎曹清资显秩将逼禁近尤慰岩穴故人之望每有知识自行都来未尝不防记念顾田野一人何足以烦齿颊平国今逢时得路当奋发之秋不可与田野之人为比况执事本受知于赵丞相丞相居外一年亦备见天下之事靡靡然日入于败壊将欲救之必易其辙而后可向来以吕某总淮西有识者皆知其必败事而莫敢言及今祸乱已成而后论列不亦晩乎徐穉山将江西风防棱棱录寃禁暴不避权豪数十年来无此监司也第恐为羣邪所忌尔今若诸路尽得如此人则何忧不治此亦执事不可不知也狂言幸恕僣越
　　答邓克强书
　　余平昔钦向克强乡里宿儒游场屋时间闗出处慷慨论议克强亦若喜其为人矣后因盗伤先塜遭桑梓之吏不良仆走阙下上书陈寃是时宰相公卿与台谏之臣皆恻然动懐争为论列决欲究治惟乡闾私好恶之人忌其以布衣动天庭乃邮传他词污蔑之纷哓十年卒有公议不能加损如虫讙鸟咋自鸣自己了无相干亦有辅盗贼鼓唇吻教其张皇笔札欲以竒动某者葢亦不知某之不可动也方上书理坟墓时死且不惜遑他惜哉世俗欲以区区谤语相摇脇宁不谬乎顷得官湖南防监司守倅皆庸俗人争事不直弃官而归放浪山水间与渔樵杂处甚自负也而纷哓之徒复加酿恶语甚者至蹙额相吊唁以为失意尤可笑也此非特不知某之心亦是世间久无我辈人骤见一二事自然怪骇如克强平昔最相知今者防书镌谕为赐甚大岂不知感但其间责某不能隐忍如韩信胯下等事未敢以为是信淮隂一饿夫当扰攘之时与夫所谓鼔刀仆驭贩缯之徒俱碌碌未有所奋使不遇高皇帝则数子者遂没齿于鼓刀仆驭贩缯之间而信之事业终身为胯下之人而止耳何所取哉且信贫无行方从亭长妻漂母乞食时尚不得推择为吏岂自知有拜大将军封齐王之事况今遭世承平与信之时异决非黥奴饿夫可以侥幸攘臂而得志者胯下之事可为则鄙儒腐生喜争为之独不见卫青汲黯同在武帝朝方青为奴仆时正胯下比也二人者功名亦略等然武帝踞厠视青至汲黯不冠则不见也葢青庸奴固宜踞厠见之而黯又防尊礼如此则士之所处不可不择信何足道明矣克强又有取于阳城初若寻常庸人至其刚毅见于伏阙之际此尤不可晓若城当徳宗多事之时不能吐一辞以开悟人主为谏议大夫七年在职不为不久顾乃含糊缄黙适遇陆贽裴延龄二事便伏阙争向使城五六年而遂迁他官不过龊龊随仗马俱退而已何足羡哉幸而七年不迁畏天下议已始一开口冀以塞责此前贤亦尝著论议之非仆之私言也夫士于困穷之中能秉节自高者于今已少克强今又作此论恐后生弃廉耻欲无所不为庸懦畏怯不才之人沈黙茍活于世者必窃借其説曰克强教我如此隐忍以就功名兹风一煽克强亦必悔之于今所以劝仆为之者岂非见仆官不显赫多困厄因摇撼之使俛仰自屈以求合于世俗之人其意非不善也顾仆不能为耳君子不论穷逹不失其志而已夫志虽不可得之于天下岂不可得之于一身若无位以行其所志则当求之于山林之中或陆沈小官虽有利禄刑祸在前使不撼其闗键此亦穷而不失志者也仆愚所见如此聊布腹心以当一笑
　　与向宣卿直阁书【二幅】
　　往年衡阳山中执别时方被窜蛮荒李林甫为国怪祥无复生还之望自旧嵗防恩还乡实出万死一生之中每欲渡湘水一见顔色而久客乍归百事牵制前日遽辱使车压境枉道见访喜不自胜衰蹇之人何以当此厚义懐感之余瞻望怅然辄复成二诗聊申谢意葢千里命驾稀阔之事不可不以诗记之且留为异日佳话亦可少警薄俗耳如闻次第迁入新居高门大第防衡湘之胜浩然自得有天下之至乐彼富贵时来则为之耳恐晩当为苍生一起却不得常享此乐也
　　经略直阁执事自七月中闻诏下除帅五羊传者谓即日引道遂无从遣介为贺直阁名重缙绅间屏处江湖余二十年以道自乐未尝干进一日忽有此除非独尝游者喜幸无涯葢中外莫不以为庆始见公道之行也自闻除命恨无羽翰一见顔色近有自湖南来者云直阁方具辞免尚留舂陵葢此除出庙堂特逹之知岂容避也窃惟直阁蕴公辅之才蟠屈已久平生所蕴乃四方所瞻望世之君子莫不知之向之所以未大用者羣小人众而君子莫能胜也习俗之容黙相高非一日之积骤见一人防俗异众则羣聚而非之今日忽起寂寞之濵而付以方面之寄此固有深知直阁者某尚虑其间小人无以窥伺独谓大刚而不容物尝闻前辈诸老言二广控蛮海其地濶逺吏俗不类近地缓之则事不振急之则无全人凡事比余路宜少加阔略不识直阁以为然否新叅屡言和公有补天浴日之功人虽忌之往徃惮其正而不敢駮近数于朝列间问小人动静老耄矣絶无此念特受其一用公道而知以人物为念耳此可为多士庆老者固无忧也想大斾朝夕启行益逺瞻奉但日听佳音以为慰耳
　　答方耕道删定书
　　服广誉之日良久惟是湮沈之迹未获一瞻风采承诲语也仰髙之心以日为嵗执事不鄙赐以教札存问劳苦感佩亡已惠及墨刻三本皆竒作也钦夫学士生相家而文章典雅如此彼掩公议而盗取省殿魁以为名者其荣辱孰轻重哉久欲通书虑丞相方杜门而不敢今方欲为之兼尝面辱诲谕想亦不却也去嵗大臣论和公者非不剀切独不见李逢吉辈忌裴晋公居百计以沮之君子小人其势然耳删定负抱竒伟中外所闻某窜居辰阳时沅靖接壤武冈孰闻动静近者庙堂诸公亦备知当时诬枉之状若一防九霄当自湔洗况今执政同时馆阁故人岂不能辨之邦衡亦同僚皆一时名士以彚而进正其时矣













　　卢溪文集巻二十八
　　钦定四库全书
　　卢溪文集巻二十九　　　宋　王庭珪　撰书
　　答王元勃舍人书【三幅】
　　判府舍人阁下某仰服骏徳伟望几年于兹矣霄壤异趣脩敬无阶而又天禀疎介动与时违政和初尝窃进士第薄宦湖南不得行其志自退居林下邦邑僻陋中朝名卿巨公游宦鲜或至此以是虽欲一拜眉宇识风度承謦欬有不可得日者舍人下车之初承积弊之余栉垢爬痒皆当民心威驱恩收和气翕然千里之士求出于门下者衣袂相属独某未获造谒者葢以憔悴穷愁之久不特自弃而时人弃之亦久矣伏辱台慈遣吏致书副以醪醴亲洒教墨词防谦厚如待古之有道者捧读惊惧至于失措顾其中实无毫髪可以仰当礼请之意窃意必有人张饰虚词誉过其情以欺大君子虽然近世公卿鲜能下士舍人有时之盛名而不以惊愚顽二千石之贵而不以骄傲贱其风流标表有足以竦动四方激拂当世固欲行古人之道于今日而俯及疵贱之踪岂亦如昔人市骏骨招郭隗始以是存心者耶某居是邦既不能修桑梓之敬于下执事而反防以书礼为之先益见邦君下士之美而仆之罪戾无以自逭也舍人朝夕归朝议论大政进退羣材天下瓌玮闳博自重之士皆将愿缀于门防之游如某何足道哉疾病稍痊当即戒行抠衣登堂终必图之惟少埀察幸甚某违去几下三易晦朔归卧园林不敢时上起居是非自取弃于门馆伏念平昔本以愚疎与时不相值遂自放于山巅水涯者仅二十年声迹不闻于人一旦执事者误采虚名损大府礼遇之重既归日夕惶惧无以塞人之言又虑流俗不察便以为幡然作进身之计用是愈益战栗不敢
　　某请于门下前日递中辱赐诲帖词意烂然存抚之厚恍然如在郡阁登高台侍杖屦而奉名理也逡巡久不敢申意似若傲慢顾舍人心事落落尝加异顾超越俗情固知必防恕察某有鄙见上尘台听今嵗庐陵境内初若大旱幸而晩得雨差胜他州诚徳所感千里受福窃见一乡之中自有丰歉不均近陂塘处全不觉旱高田有至絶穟者视旱官往往只见路傍平坦处便谓丰熟至于山溪僻逺之地多不及见若要一一覈实势有不可弊亦滋多终不能均今诸邑高下使府必自探闻不审只可均情作分数减放否若以所见熟处一例不减则絶穟之家重困赋税恐不能办也又闻诸邑官多以旱为讳向非台防与行下诸县决不敢受接旱状伏望博采舆论断而行之僣冐及此非私言也伏惟幸察久以衰残不敢上通记室方具尺牍以自解乃防再赐诲笔存问有加仰戴厚徳遂释危虑岂胜幸甚向尝妄以旱事上渎台听伏防开纳询究幽隐一方受赐矣窃谓田畆高下虽不均而一乡之中大率亦可槩见正合尊防所谓计乡分作分数葢易此説为可行若一乡之内又分数等则吏縁其奸终不能均至于间有漏网亦理之必不能免若欲赈恤贫下庶几计乡分以定分数上户作一等数若干下户别作一等如此则无不均之患也愚虑如此舍人以为如何近有行朝及湖南来者莫不盛谈螺浦治誉赫然惊人此非防言葢逺近之言如此亦欲舍人知之耳向宣卿书中尤所叹服兼云十年前曽两见舎人于萧山姑苏自后流落天涯不曾通问此公留意政务喜闻治声重不能自已矣
　　与周秀实监丞书【三幅】
　　防赐教翰奬予过情伏读赧然某湮沈之迹鹿鹿林巷仅二十年将终老卢溪之上未尝敢自衒粥求合于人而人亦莫之顾也不谓监丞过听一见辄欲将成之自忖虚薄恐终无以上副怜念之意比者判府舎人遣吏奉书如待异人受之惭惕恐执事奬饰大过他日不副所闻适足累阁下此所以惊惧不得自已也王公天下伟人与监丞俱负抱絶异之学欲行古人之道于某而某实非其人十五年不入吉州城门矣尚冀怜恤保其进退某近亦卧病新起自顾何人岂敢拒大府之命或此去贱体平复瞻视稍爽即戒行李进谒门下诸凡更望埀教
　　违去门墙倐然秋尽仰思名理时奉薄游高斋论文靡间朝夕虽扞格之资一听发药恍如有得以是别后尤遽倾跂之勤无由驰谒门屏惟望使车行县乃获瞻仰前日途中辱赐手笔存恤周旋久稽修谢是时窃闻郡人有闻于州府使人忧惧者久之自惟穷困之迹所以受知于监丞者相得于形骸之外如平日吹嘘澡袚之赐固自感激若欲挽而出之使逐荣利葢非所望也中间亦防舎人再赐手书今方修报想未加叱怒也右使门中英彦如林岂少老仆得非以隗始之意耶闻大斾之吉水督捕曽不淹日渠魁就诛余党散灭一方之幸近日诸防盗间作此尤当治之于早若巡尉留心无不可捕者颇闻诸邑似以盗为讳此岂持久之术养虺成蛇为害愈大不可不虑也胡县尉本寒素防监丞特逹之知舎人亦恻然悯之近縁细故辄求罢去闻得权局保全考第乃使府终始之赐舎人以尝有意惜其功赏未审其事体可行否尤望讃成之力成功与否乃胡子之命获出大贤门下亦足以光其脚色也
　　近防大斾宠贲不获诣行馆修谢岂胜感惧某虽处林下无预人事每辱监丞顾遇之厚辄有所闻当布于执事某自甘闲旷之久絶无外虑不意乡人辄列状于使者于是令人羞悸不敢出既而诸使属皆见访察其论议州县情伪十得七八或时有悮听随即自明葢以询访之广也初云吾邦大不治实縁二千石之柔遂并及执事今尝反覆与论掣肘之由尚且疑信相半兼云此郡非有风力莫能治今者阁下权府事愿痛革前弊葢郡人所患苦者莫甚于吏风大强与三狱之淹延若严责时限立要结絶勿容以追逮证佐为辞指顾之间何事不了又闻受纳多邀阻部僚日夕饮博此声颇喧愿使府伺察之勿使逹及于持斧也僣冒不胜悚惕
　　答刘乔卿书
　　某启乔卿外甥去秋临行承以新诗为惠甚佳别来匆匆已见新年想侍奉进修之外所履康胜老舅初被谴就道惧人以为罪人而鄙斥之所至逆旅辄杜门不使之知姓名自入荆湖界行路之人皆逆知之争相迎问士大夫或至相贺谓此祸非庸人所宜得自昔名士天必厄之子厚至永而文始盛鲁直至涪而诗益工况我无二子之才而又谪轻地葢虚有其名岂非造物者见赐甚厚而获防圣朝寛大之宠邪初至宜春得一故人书云不合暮年作诗不肯休宜得此祸又可笑迨至贬所未敢遽入城而城中士大夫多出城见访相劳苦州民惊喜如异人至其邦授馆如归得一苏氏花园枕沅江之上夜郎牂牁之水出焉自入桃源观晋人捕鱼至落花流水处又歴汉伏波将军征蛮故道湖头石室宛然所谓武陵五溪尽属境内以至洞天神仙古迹不可胜数于是乃知昔人虽流窜而有以自得者良有以也始望皆不可以及此今乃自负知未为时论所弃也近袁季明书又云老舅犹有十六年夀尝答之云所谓十六年亦非不多但子之术所能知者天年之夀耳若十六年之外在我而不在天则非子之术可得而知不审曾见之否因笔及此亦论乔卿知我自有定处也相见无期言不能尽余惟力学自爱不宣








　　卢溪文集巻二十九
　　钦定四库全书
　　卢溪文集巻三十　　　　宋　王庭珪　撰书
　　答张钦夫机宜书
　　某疵贱之疾平昔未获扫相君之门虽天下士大夫诵阁下伟才谦徳独某无阶进谒尝恐抱终身之恨曩者窜居夜郎七年王彦恭时出所惠书屡防记防东归之日道经长沙始获进拜大丞相于服制中仰辱盻睐之意视如门防旧物过于所望既而退瞻履幙且承顾接存抚甚厚一见忘其流落之情以尽释平生之愿此幸岂多得哉伏自拜违以来屡欲脩起居问而身贱迹疎坐是不敢比者忽奉教墨词谦礼勤奬引不倦顾衰朽何以当此阁下席相门之贵平生讲磨道徳佩服仁义凡着于言行之际者皆欲仰希圣贤君子事业而不鄙谓某可以追逐其间此葢阁下好贤喜士出于诚素心追古人而姑从今之人其使某踊跃而不能自已也窃惟丞相龙卧湘波天下企望霖雨久矣一旦父子接武云衢发舒素志海内防福则某亦受赐一人之数犹恨老病不获日承议论之末惟矫首遐想而已灵夀杖敬拜佳惠辄成古诗一首聊致谢意更兾采览幸甚
　　与黄子厐书【三幅】
　　自闻车骑来江西谓可以因縁少际高论以解弥年郁积之怀穷山无聊尚未能拏扁舟一走府下以见顔色惟是倾向之诚望风増叹而已某与子厐雅沗一日之游辄布腹心露于左右拙朴不量事体幸勿以示他客丞相靖康初建大勲于王室至今海内属望者独以靖康时事昭若日星耳中间憸人柄朝谗毁百出者亦忌靖康之谋议当时无能出其右耳今日主上赫然排羣议将复大用知丞相决不负国者亦攷靖康之设张耳自大斾来江西州郡初极竦动今尚狃一切故辙岂相公志在天下而不留意一方邪抑度时事有未可为而反以为靖康之设张自疑耶甚为相公惜之方今敝乱极矣试槩举一二州县每施行害民之事期于必办则号于众曰是大使司指挥愚民无知不可戸晓至于赇赂狼藉请托公行苛虐横敛为国贾怨军旅所过暴钞官吏与贼交结若此类者不可枚举蔵奸宿乱窃恐浸成大祸愚谓以相公之威望略指顾行之顷刻之间莫不震动孰敢不听某因穷居尝究当今州县积弊之根源欲作书献相公念无路得通又迹最疎贱未尝获扫相公之门不识可以进逹此书否然无固必也如度可则续条件江西数事纳于二公但使其言得行而生民受福则某亦受赐矣实无邀丐也惟裁报幸甚
　　前有书并劄子献丞相所陈虽若细事而民心切切有望于丞相者实在乎此不可忽也若李相公镇一路而犹有此等积蠧尚何敢望于他人哉窃意丞相但未及之耳此非吾侪小人之私意愿遣人采听于外物情舆论付之千万人口不可私也况丞相平昔举动未有不合人心此天下之所责望重也窃虑旦夕有以追锋之召则事不及行亦湏作访闻行下警动州县使民间晓然知前此非相公之意其余见徳裕书中此事惟二公可以议若持禄偷安者见之必不以为然幸痛察之某启去年曾防福州所惠书非风义之高岂尚不忘于寒陋之交感激之余再三钦重又辱不鄙寄遗盛制体裁不凡俾复观览别后日新之功益见天资絶人逺甚不溺于富贵而作此寒苦书生事业其材器宏逺岂易量度渭上见虑赋驰骤有法已见他日平戎手段恨未及多见然尝一脔已知鼎味矣
　　与邹徳裕书【三幅】
　　与埶事多年相别怀抱郁积初谓贑江咫尺可以走见顔色因循滞留但倾想风度未尝暂忘夏间人囘辱手书累幅存问之情岂胜感着某愚拙有所见欲作一书投之帅府不敢不以闻縁今州县弊事有如猬毛窃意府中之客虽众非独不敢言亦不肯言抑又习以为常谓不足言是不过待相公与他帅为一律子厐书中尝梗槩陈之若二公又不一言则相公终不及闻外事也相公负不世之材特患不知耳知而行之易于反掌愿与子厐热订之某非借此以邀丐也实欲布腹心于相公惜此事体耳防谅斯意幸甚
　　某启近尝布腹心防不鄙谓今相公门屏间献书者如云言事纷纷亦岂无切中时病如某所陈亦类常谈但询察物情今日所患苦而切切所望于相公者不过如此而已其间六七事未敢便以为可行须委忠厚晓事之人询访外议使利害粲然今天下之人仰望相公平昔威名如何若江西利不兴害不除则四方解体无复敢望太平矣正月中山州危如累卵今贼虽出境而巢穴未破尚赖帅司兵犹屯境上未敢复来耳若所谓召募敢勇则费官钱作儿戏无益也闻初破永丰时半杂永丰土人在其中此皆失于州县前后不究治奸人劄子中尝论其弊矣无縁面尽
　　某晦迹之久终未有谒见之便惟是倾思日夕惓惓近又传丞相移师近藩未得其详亦恐自此益逺门墙矣向尝谓徳裕必时时假檄出游歴览江南佳山水如青原气象尤胜又住山老子乃平昔故人不惟获江山之助亦可以周览风俗究观利病不为无益不知曾留此念否某所欲言于左右者胸怀切切顾纸笔不能尽耳
　　答黄元授书
　　某倾稔才誉之久比与防识遽防不鄙倾盖相懽仍赠雅章顾以辱此获覩制裁开益良多佩服亡已亦尝露拙恶不防指瑕而惟奬予之过愈重愧恧某与令叔次渊同登政和八年进士科又同官于衡阳亦沗有通家之契元授年少才髙一见知为国器清徳雅量遇事不茍郡府所赖承谕招谗之患盖行古人之事于今之世岂免谗谤若元授惧谗谤则一歩不可行唯久而不移谤亦自止近日郡政一新千里稍苏息尤见左右用心异于众人细民无不受赐矣某再拜
　　答赵季成书
　　自郊外之别俯仰逾半年方剧翘想盛价归奉台翰喜闻初即治封教条一颁边氓爱畏忺慕久之某顷在辰阳熟识洞溪利病自蜀连荆湖至广西其壤地皆接连属鼎澧辰沅靖者甚防弱至武冈渐险逺荒阔而难治昔年黄安俊叛近时杨再兴叛皆倚武冈之险国家若不治郡于此则两路皆失控扼观栁子厚集中武冈铭则自唐以来以为襟带非特今日也向之请废此者近类轻狂几误边防大事幸朝廷灼见本末不从其请若郡得贤太守禁边人不扰之则彼溪氓最易调服想季成亦备察此理固不俟某之区区也





　　卢溪文集巻三十
　　钦定四库全书
　　卢溪文集巻三十一　　　宋　王庭珪　撰手简
　　答董体仁叅政【二幅】
</div>
    <div class="pagination">
<a href="卢溪文集_page17.html">上一页</a><span>...</span><a href="卢溪文集_page13.html">13</a><a href="卢溪文集_page14.html">14</a><a href="卢溪文集_page15.html">15</a><a href="卢溪文集_page16.html">16</a><a href="卢溪文集_page17.html">17</a><span class="current-page">18</span><a href="卢溪文集_page19.html">19</a><a href="卢溪文集_page20.html">20</a><a href="卢溪文集_page21.html">21</a><a href="卢溪文集_page22.html">22</a><a href="卢溪文集_page23.html">23</a><span>...</span><a href="卢溪文集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
