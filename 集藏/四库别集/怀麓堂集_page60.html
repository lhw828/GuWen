<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 60 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 60 页/共 74 页
  </h1>
  <div class="content">
   墓表
　　封中宪大夫湖广武昌府知府秦公墓表
　　无锡秦君廷韶既防厥考中宪公自述行事遣人上京师请予文表墓道之石曰防恃此以瞑我先公予辱识廷韶知其贤而有文旧矣上遡其世得公之为贤乃表之曰封中宪大夫湖广武昌府知府秦公之墓而为之文曰公姓秦氏系出宋国史院编修观子常州通判淇家扵官徙无锡者五世至厥祖彦和考季升未有显者公夙有至性生五嵗防妣恵氏哀慕如成人稍长嗜学强记日数百言长老皆使就举子业厥考曰吾惟儿一人忍令一日去左右哉顾锡俗尚诗俾学焉公稍经指授辄得肯綮能作惊人语御史成始终者以诗自名独爱公所为遂与缔交公家素裕正统间有司命长乡税非其好也乃去之益肆志于学谓词藻不足以为至因读论语修已以敬之言自号曰修敬志警也父疾祷于天祈以身代忧瘁累月髪有变白者比居丧哀毁逾制事继母华务求其懽弟贫弗能自立赡之终身虽一味之甘必分之嵗时家祀器物必精洁虽老不以属诸人家教清肃训子孙必先行检加以礼法其为辞甚寡发必中节对客终日风范不少頽乡子弟皆敬畏不敢侮视有不善必相戒曰吾乡有王彦方勿令知之尤重义举有贷白金百两者覆舟而亡之归则号泣将自经公亟慰之曰痴男子得不葬鱼腹中足矣尚惜囊中物邪遂还其劵其人感泣曰活我者秦公也公自其子防举进士累官郎中知府布政使累荷锡命有名秩冠服益以齿德重于乡而公愈自谦抑与韦布不异有司礼致为乡饮大賔大夫士过者必访于其家防既谢事归事志飬故公日得与诸耆旧结社赋诗徜徉林壑终其身无隠忧亦无放言昜箦之夕犹不废巾帻子孙问所欲言徐应曰吾于世无不足者尚奚言翛然而逝某年月日也葬于龙山之原所着有诗集若干巻子三防其长次旦次奭皆输粟拜官尝以双孝旌门呜呼东呉多文献无锡殊盛非惟科目踵接山林名行之士亦多其人若秦公者是已予往年归自湖湘值廷诏宦游于外弗获登其堂挹公之风公今已矣不可以复作矣可胜叹哉公既没乡人议其有贞靖之行相与私谥之如呉渊頴故事因附着之
　　明故江西按察司佥事冯公墓表
　　昔在国初洪武永乐间豪杰并用中外大小各称厥职承平百余年壮者老老者尽子若孙代更而世昜非有尊爵重位竒功异迹虽善不能传其传者非其遗民故吏之有知识则子孙之贤且贵民若吏之无知子孙贱且弗类不能称述而扬显之则终于无闻岂不重可惜哉若浙之余姚有佥事冯公者人始未之知也公讳夲清宋枢宻使京之后曽祖通义祖彦诚考伯防皆隠于乡公生于洪武元年少学春秋游县学膺贡为国子生授湖广道监察御史在壬午之嵗葢所谓三十五年者也永乐甲申奉文皇帝勅同锦衣卫刑科官抚苏松常三府长洲有宿盗聚至数百人督兵擒之同事者欲槩论大辟公不可奏诛其首恶十余余差为五等皆得不死上海行台有淫祠为□前御史輙避不居公入而毁之妖遂息他如按贜吏振士风善政尤着再廵四川甘肃亦如之都御史顾公佐重许可凡台议疏奏俾阅而后行庚寅扈从北狩归辛卯考绩擢福建按察司佥事分廵漳泉诸府兼理海道庭无留案惟死狱必请平反甚众府嵗输畨货百万而非其产公请半折钞以苏民力建寕大水溺者争附槎木蔽川而下公聨百艘为浮梁截流救之活数千百人防天变陈时政甚见嘉纳时逋赋繁重廷简方面官公道征之公得太平诸府以民贫不忍督迫善为抚谕民感激为之称贷以输仅逾月而毕事宣德丁未改江西廵饶信诸府与御史俞谦録囚安仁方莅事忽得风疾端坐而逝俞督官属治棺敛归其丧葬焉年六十矣其为人孝谨亷直不茍为趋避乆且不变尝自号曰介庵人亦以是称之子某孙某曽孙几兰举进士为翰林庻吉士累官江西提学副使文学治行绰有时誉为当道所阨而罢论者至今惜之公墓在县之华原正庵植松成林蔚为乡望成化间海溢尽坏提学归手复封树为庐室后以其伯及父祔焉间为书抵予致大常吕少卿升彰状请表公墓公之没越四世八十年而其事乃大显于世葢自提学始若予文恶足以为公重哉
　　赠户科给事中薛君墓表
　　昜称干父之蛊葢取诸器书称堂搆播获葢取诸田与室皆以小喻大家之有业莫切乎是三者君子之论兴替必先焉则其大者可从而识矣且子之于父蛊有干以为之用室有搆以为之居田有获以为之食则凡其亲之飨于身者皆其所自遗也而况有大于是者乎予于薛氏之兴得其父子之贤因为其子表其父以为世劝君讳云字成霖夲河东望族谱传自唐少保稷始居常州江隂之宝池乡今乡有稷山实以是名五世祖薛兼入国朝以楷书召预书诰勅引疾归其乡兼生文逺出赘黄桥杨氏生佺世有隠德佺实生君君髫时以才俊简为县学生比长为尚书举子业业成连试不利丁外艰力治丧葬服既阕犹悲恸乆未起复学官以旷废举白当道例黜为府从事君隠忍就役然不为习变知府孙仁御下颇严独器重君委以杂务干治井井部使以猛厉称者亦假辞色遇之值嵗饥输糓若干斛以佐赈贷获给冠服待次家居者数年期且至不屑就选竟弗出平居友爱诸昆弟有过则恳曲开谕抚羣从子不异已出有寡姊事之终身棺敛葬祭必亲治虽冐雨感疾弗防也其治家严而有则子侄无少长侍立终日下逮厮仆咸凛凛屏气息静闲寂肃如公室而教子尤切以所业授仲子金曰汝为我成之金之举乡贡也犹及见焉既卒之三年金举进士入翰林为庶吉士又二年授户科给事中又一年今天子御极恭上两宫尊号以恩赠君征仕郎户部给事中葢金以文学论议显于时以及其亲而君之志始毕论者谓金于是乎能子金念父德乆不白间奉张进士简所着状请表君墓故书之明故赠文林郎广东道监察御史石公墓表
　　予每检故箧见同年按察副使石君大器所着其父文林公行状葢征予为表墓者复十余年君之墓木已拱矣而旧诺尚阙未尝不怃然感之比其伯子玠以御史继为副使提学山西仲子珤自讲筵擢南京翰林侍读学士将道归省墓则湏此以行呜呼是安可负哉按状石氏为真定稿城世族其先有长卿汉卿才卿者并以直义闻于乡里人至今称为三石家元季丧乱子孙皆转徙他郡入国朝乃复故业公祖讳永考讳友智世有隠德公生而爽郎旷逹不事容餙学春秋永乐癸卯举顺天乡贡甲辰中礼部乙科授山西临晋县学教谕时年甫弱冠抗顔立教寛而有则人不敢昜视当道亦器重之使摄县事坐逸死罪囚就逮罪且不测按察亷其无他以常律论左迁广东河泊所大使人以风土弗习讽令勿赴公曰事君者罪不逃刑亟上道数年以疾卒于官年三十有二而已识者惜之配时氏早卒继孺人徐氏广信上饶人宋国子祭酒元防之后父聆知稿城因家焉孺人婉嬺幽洁通书史义公在临晋时礼迎于官年二十有六矣在韶遭公丧力谋返葬有张叅政者稿城执友也欲留俟入觐挈之以归辞曰父死之谓何而宴安是图至上饶宗人亦留之曰闻而父门户已落太夫人亦谢世归且无所于依是父母之邦也盍少驻焉复辞曰吾尚不敢缓而敢留乎竟间关违稿城族党尊防皆壮而悲之既葬公命其子曰玺汝力父田曰玉汝读父书玉大器名也其后产数破孺人脱簮珥给膏烛且尽则劝耕课绩以共之如是者几二十年及玉举进士为监察御史每谕以平反故玉持宪乆虽号严肃而常依于恕成化丙戌府县上其节诏旌为贞节之门明年丁亥卒于京师年五十有七又三年玉以考最赠公文林郎广东道监察御史孺人亦被封命人葢曰石氏有子及玠珤继举进士以文行论议合举其官则又曰石氏其有孙乎予尝叹按察君才不尽用以为公所积累抑而不发及再世迭见方隆而未艾然后知蓄之乆者发必大在物固然而非旦夕所可必也然则士君子修德行义固将尽所当为而曷尝以预必哉茍其愿皆可以预必则世之乘时射利竭志力以敺之者无所徃而弗获矣因表石公以为世戒
　　翰林伦封君墓表
　　士有所负挟而不用不过施于家及乎其乡而止其名与姓天下葢鲜知之及生而有子有子而能教教之贤且贵则因以锡于朝庭而闻四方然非身有其实亦不过慿借光宠而止恶能乆而不朽哉予尝求之岭海之间则伦封君其人也君讳明字宗立号月林少尝问学性敏而劬年十五遘黄贼之乱疲于窜越弗克究厥业兵荒后仅修墙屋室如悬磬备厯艰苦躬农贩为飬有伯兄某号糓林先生者为乡校师卒君适代其事志兼斆学博综羣籍寄情吟咏已而大有所得或谓其才局非干没者讽令幕书州郡以阶仕进君谢曰吾年四十而无以自见其所就可知而更进乎识者知其巽辞以谢实非其好也自是抹摋世务混迹乡落益务为韬戢不以所有先人而中屹屹不为流俗所动五昆弟皆蚤世抚其孤八九人当门祚衰落孑立无援而强犷有力者不敢以弱肉视之误有吞噬旋亦脱牙吐喙以去君夷然一聴其所为顾值不平事则善为开谕不假激辞怒色而悔心革面者亦时有之逺迩人士造访寄寓倾接之际皆自以为不及且曰有人如此而世不见録焉何也文叙以省元连擢廷魁授翰林修撰君就飬京邸公卿以下谓文叙志行识度足当逺大及见君则相与叹且羡曰固宜有子如此君归一年勅封如子官阶儒林郎贵有名秩监牧守令庭分礼抗非复曩者比而君亦逊处欿视若韦布然于是益以见君之贤云今天子嗣位文叙颁诏安南将过家展觐未至道得讣乃奔还襄事而告守制于朝礼也伦之先以爵氏散处关辅唐末多避地岭南宋有自南雄起为广粥教授者始居南海县之魁冈祖观德以上皆隠于农父敨号聚庆先生殖善为业期至君当显再世乃大显君生宣德某年卒于治某年其葬也文叙依朱子家礼志于圹直述其族里生卒曰我不敢文也其上京师请予表墓奉监察御史张君津状曰是皆实行取质于吾乡者我不敢诬也予以文艺知文叙于人人中乆而信其贤且尝一再接君得其所为教者因为文表君而亦举其实庻几信于其乡以及于天下俾其后有征焉
　　明故河南布政司右叅政进阶嘉议大夫顾君墓表
　　吾友云厓顾君居母丧时庐于姑苏周山之墓予归自湖南夜眠抵庐下呼而起因叹世所旌庐墓事多文而寡实云厓既不自衒当时有司亦无能旌之者后三十余年知府林世逺始旌于朝未及报而云厓卒矣予故表于其墓特举其大者先焉云厓始顾氏讳福字天锡云厓其所自号世为江东着姓曽祖某祖某皆隠于乡考讳贤以工籍顺天之大兴后赠儒林郎光禄寺丞云厓以成化乙酉举乡贡丙戌登进士第厯刑部主事员外郎郎中调永州府同知迁知吉安府擢河南布政司右叅政分司南阳致仕卒初在刑部声甚着録囚山西多至七千余众平反者六十余人前后四十余疏多见采纳每摄他司事事皆立办勘狱浙江发巨贜七千余两时锦衣千戸呉绶势甚熏灼勘狱者皆往受成议云厓独不往防下诏狱遂摘其疵误出永州受檄决狱至兼旁郡有部檄征芽茶香草云厓计合藩所征全数上疏请停之至吉安承大猛后稍济以寛剸理繁错不动声气而条绪具举张都宪公实周都宪公可刘侍讲景元皆慎许可特称顾君独不善事上官或以簿书相窘然即所治校之诸郡不啻兼之矣陈时政六事时议韪之叅政报至民兵数千人遮道泣送府府及千戸所各留一鞾以表去思南阳宗藩军校多不戢每用理防亦无怨辞抚徕流徙复业者至四千余人修诸葛武侯庙及阅武塲开拓有加其去也以老疾名葢郡人在言路者以私请弗获故隂为媒蘖而其藩人犹惋惜不少置云厓乃自叹曰藩不负吾而郡负吾頼幸有二三知已者存尚何言哉知已者张刘周也云厓既归日与乡大夫士觞咏为乐足不至公府手不操书札惟嵗时以诗寄予未病前一月犹然呜呼讵意其遽至此耶云厓尚意气故人潘郎中琚客死敛葬之其子鼎方十嵗携以自随比长以女赘之又置田庐于苏居其寡孤后鼎举乡贡卒于京又遣人葬之赵知府祯没又以次女妻其子镐尤笃伦谊弟禄早世葬北土者二十年亦归祔祖墓防其俾不贰志今旌为节妇事其兄光禄丞祯甚谨嫂欲析居即俯孙于外泣告于兄乃得归然引咎自责未尝一以语人人益难之而庐墓事尤大且着云
　　明故刑部员外郎刘君墓表
　　刑部员外郎刘君天瑞既寝疾自度不能起属其子翰林编修龙请予表墓君母大恭人之葬予实为铭铭表皆以龙请者龙葢予礼部所举士也乃按豊编修原学状而表之曰君姓刘氏讳鳯仪天瑞字也谱传出宋元城忠定公后有曰务者避金乱徙潞之防垣凡八世曽祖征明厯数国初以遗逸征不就祖端永乐间贡士终新安县学教谕赠监察御史考讳洁景防间贡士厯御史至浙江按察司副使君治庚戌进士授高宻知县值嵗饥后逋租万计民流徙且半极力绥辑复二千余戸逋亦寖举乆之积糓至三万石以上自是饥者頼焉忽大旱祷而雨蝗伤稼亦祷除之县地多荒令民自垦田得四十余顷戢奸宄均赋役狱虽小必亲鞫非捕巨猾卒不至于乡民甚安之比召入邑人为刻石纪绩为户部主事分司临清出纳明允以内艰服阕改刑部益精覈弗懈庭无滞囚凡所受判往往皆帖服以去然君亦以勤悴致疾比迁员外郎阶奉训大夫未入谢而卒君少孤能轝榇归葬结茅墓左课耕飬母以孝敬称抚庶弟鳯鸣口授经义每游宦必携以自随姑所生子委以家务二十年求去恣所欲取仍割田庐畀之叔母陈寡而无子母事之且为置后婣党婚葬亦视力为周防有疾属来省疾操白金佐医药费君泣曰吾宗多贫安取是是益吾疾也竟弗纳内弟有遗女失所防李氏女没俾继之曰犹吾女也其笃恩义类如此初按察公之从治荆襄也叛者伏法流民未有处君时尚稚以私书白公曰宜因而籍之按察欲上其计弗果后别命官往治果郡县而定按察竟以是竒之及有官守更厯曹署不克究厥蕴以没然刘氏祖子孙三世皆以文学行业取高第为美官至翰林乃益显君之志固不终负哉
　　味泉钱处士墓表
　　无锡钱氏故文献家予所铭识者殆数人大抵以工部郎中世恩请比其叔父味泉处士卒且葬又请表焉其辞曰荣固知先生之弗遑及也顾以荣故意者其不终拒乎呜呼世恩固能文也而必我之托葢将以公视而不敢以私预也处士讳濬字杯濬以居迩惠山因号曰味泉乡之人谓其不屑仕也皆称曰味泉处士生而峻嶷多智识而沉黙不外见弱嵗代父长乡赋不令而集居常勤穑事月累嵗积其所拓业百倍于初然益俭节不妄费一钱独喜交贤大夫士馆糓餽赠未尝色恡亦不以盛衰存亡昜心用是名籍籍动三呉间每市田物必称其直佃夫之贫者嵗所入租常十免其一又以其二贷之而弗收其息于是佃者德之相戒莫敢负业顾以益裕嵗大祲凡三出粟以佐赈济郡守拟授七品阶不受以移其子杞杞亦屡出粟荐陞苏州卫指挥佥事县令复欲官处士不能疆卒旌其门礼之为乡饮賔处士雅服孝义少刲股疗父疾居丧哀毁如礼谱先世所遗文字自武肃以后若干世凡若干巻传于家自族属暨于乡党道路周穷防各当其分尝造石桥四佐有司者半之余所施药茗棺椁诸物多至不可数宋人所辑名贤确论者近始出钞夲腾贵或至一金处士刻置家塾其传寖广葢其晩嵗所为义举类如此而未竟也处士年及嵗制乃自治夀藏于艮山之原夀七十有一而卒君子谓逹生知命正受而全归者处士近之矣斯可谓一乡之善士非耶
　　赠文林郎广西道监察御史陆君墓表
　　君姓陆氏讳溥字宗传苏之长洲人系出呉大司马杭宋有千九朝议者始居陈湖四传曰仲祥以力田为钜家又三传曰起敬娶于周壮而无子间夣其先人抱一儿遗之乃生君性温厚谨饬有钜人度稍长其父若母若所生母夏继卒能礼治丧祭去佛斋弗用人称为难既乃与其弟宗涵协力家政以俭朴率下家益起平居无私藏一饮食未常不共遇族人恩意尤厚恒曰人能以祖宗之心为心则何疏戚之间居室服食待君而具者数人所识穷乏若急难赴之惟恐后郡县亷其贤推长乡赋事不告废而以身为民庇者尤多未中嵗輙营别第将谢纷冗从贤士大夫游以诗酒图史自老而遽婴疾以卒其年甫四十二后十年以子完贵赠文林郎广西道监察御史方君之疾也乡人相率走神祠祝曰幸活陆君以终惠吾人比卒皆往吊且哭曰公需甚急孰为我纾之嵗输漕粟多以破家产孰贷我往役而蠲其息地若潦荒孰不幸灾为利且代我出粟以偿逋赋如吾陆君者是言也流闻郡城郡之人皆叹且惜之今吏部侍郎呉公原博为君铭载其事为详予得而观焉夫天道好生故人之能利物者天必佑之若赏其心而酬其劳至其多寡轻重亦若有典籍存焉虽旦夕不相应要其终未有不合也世之人知善之获福而不为甚者肆为凶恶以召祸取僇甘其心而不悔亦独何哉陆君一布衣无荣辱予夺之柄而惠泽所被至使人乐其生而哀其弗夀以死其可谓之善非耶身没未几而子登高科为显官行绩表着貤天子之宠以耀于厥世君之所得顾不既多矣哉夫使富者散其财强者输其力显者施其泽一人倡之百人从而效之自一乡一国以及于天下天下之福寕有穷乎君之泽在一乡君之子又将为天下用天之报君葢自是未可量也然则録名纪行以垂后世非独以励为善亦岂不足为有子者劝哉







　　怀麓堂集巻七十七
　　钦定四库全书
　　怀麓堂集巻七十八
　　明　李东阳　撰
　　文后稿十八
　　碑铭
　　明故正议大夫资治尹户部左侍郎吴公神道碑铭
　　治九年某月某日赐葬户部左侍郎呉公于漳浦云霄里之原葢公之卒朝廷特赐赙钞三千贯又给驿归其丧遣官谕祭而其葬则有司所治者也公举景泰初元乡贡登天顺八年进士授兵科给事中时宪庙新即阼百司皆悚厉修职公陈正心用贤简名将斥异端诸事成化四年与诸科合疏请溥恩泽以广继嗣七年迁右给事中九年转左给事中以外艰去十三年改礼科十五年进兵科都给事中西厰乆炽公乘众忿倡诸科劾罢之有镇云南者肆贪虐镇辽东者匿贼不以闻又劾之为谏官二十年前后论奏数上虽少忤不变又奉勅督马政考牧有法见称为才十九年擢太仆寺少卿再阅京营马数又召商市马若干匹以给边兵二十二年进为卿二十三年用廷荐擢户部右侍郎总京储事寛不弛制邸官卒多怙势擅出纳辄绳以法今天子嗣位公莅事益谨治四年迁左侍郎部事五年浙东西大水勅公兼都察院左佥都御史往视其地公宣德意诹民隠劝分平籴给米糓三十万石银七万两蠲累嵗逋赋数十万他如修海隄塞银冶严禁溺女申婚礼旧制援古人政迹着为编刋布诸郡民甚德之六年召还部在部近九年厯二考累阶正议大夫资治尹夀六十五疾卒乙卯十一月十三日也公讳原道本其字髯而长身器宇丰硕性笃厚不乐为湥刻居官能以俭飬亷而不废赒给同里客死凡数人皆为经理后事甚者殡于家虽盛暑大疫不避也痛父弃飬力共母事为给事尝乞归省为侍郎再乞得赐钞接驿以归乡人荣之尤景慕先哲尝请立宋儒陈北溪祠嵗祀于乡为诗文浑雅可爱有奏议杂文纪行録及族谱若干巻藏于家公与予同举进士乆且厚比遣子学于予予既往吊哭从其子之请按翰林黄编修澜状叙事着铭俾刻于神道之石铭曰呉出泰伯族散南纪由江逮湖东际于海漳称名邦有地高垲实生伟人出佐天子为名进士为中给事荐升大僚以长卿寺载迁戸曹式赞邦计勲庸被褒封及祖祢惟祖及祢世积仁累溢为巨流有决其滙曷征厥源如彼漳水公泽不匮式续式似有来后人公德是视
　　明故赠通议大夫都察院右副都御史徐公神道碑铭
　　有谈常熟徐氏之盛者遡处士公之贤云公生元至正壬午卒于国朝永乐丁酉夀七十六有子一孙八曽孙二十一孙二十三越八十余年二传至若干人而来者未艾其盛如此公防通书史大义旁及艺数弱冠学春秋未卒业防大兵下苏州乃奉其祖父母徙县城备渉艰险连遭四丧造次不废礼已而复徙郡城呉元年天下大定始挈家归渔梁业已废极力营治乆乃寖复而閟不自耀益慎游处每求自益时呉文恪公讷未有名公一见定交呉既显亦重公不置也公居乡恒服义食力利所不当取寕弃弗顾晩倦家政一以付其子讷独寄兴林石间或歌咏竟日意不厌每自诧曰使吾婴一命于时寕复有此乐哉一日谓讷曰吾平生无大过人者惟以勤慎自免今亦遗尔矣因沐浴就寝明日复与兄子言保族宜家之道甚悉乃翛然而逝讷后以行义称赠工科给事中累赠如公官君子曰不愧其父恪清慎不茍尝廵抚两藩风裁卓卓为时名人君子曰不愧其祖然则公之所自立以待其后之人者亦岂独官爵间哉铭曰明覆九宇苏实畿辅粤有遗民虞山之下遯形岩穴寄迹城府抱贞履幽永谢圭组首霑王化若饫膏雨睟盎终身行罔疵窳曰予靡憾中足仰俯有生必归此固其所敛华约赢以遗来者粤一再世蛰若螽羽有闻厥孙若翼斯举为国卿佐光施于祖防流遡源势孰予御生有堂构没有封树维百余防望彼南土穹碑峩峩下有行路路人载言都宪之墓
　　明故嘉议大夫南京太常寺卿陈公神道碑铭
　　吾友太常陈公之卒也予暨诸同年防哭于京邸退各为文以彰潜懿予知公最湥独惰且劣乆莫有所就惟负公地下是惧越五年其子华赴试北上泣且告曰神道石尚未铭吾父于先生葢有托焉予然感之乃按通政郑公廷纲状为叙及铭公姓陈氏讳音字师召自号愧斋莆田涵江人也宋明州观察使淬暨子仲刚同死靖康之难旌其里曰忠孝坊子孙居之至今曽祖宗义祖光逺世有隠德考澄崇尤号长厚累赠南京太常寺少卿妣黄氏赠恭人公少为兴化府学生业诗经有名天顺壬午举乡贡甲申登进士第被选为翰林庶吉士刘文安柯竹嵒两先生奉诏授业殊器重之成化乙酉授编修丁亥与修英庙实録成赐白金文绮加从六品禄尝上疏陈时政数事如乞起李秉张元祯复罗伦章懋用陈献章革法王佛子名号皆剀直不阿当道者或衘之不为动中官最贵者有母丧或议旅吊公奋曰堂堂翰林相率而拜内侍之庭柰天下笑何议遂止丙申九载迁侍讲加从五品禄侍经筵西厰方炽其党韦瑛者夜帅逻校入兵部主事杨仕伟家掠其妻公居比舍亟乘墉呼曰尔何人乃擅辱朝臣其人曰尔何人乃不畏西厰公曰我翰林侍讲陈音也声气愈厉其人为之少戢辛丑同考礼部防试时称得人癸卯擢南京太常少卿供祀修洁凡庙荐必躬视缄识简置官属不受私请尝兼南京翰林院事人皆曰公真学士也而乃摄邪治壬子九载奏绩始升卿于是公资日湥望益加重每两京列卿缺辄拟属之而竟弗及以卒卒以甲寅六月二十五日年五十有九朝廷遣官赐祭命有司治葬于某山之原公问学湥博学者至席不能容若太常卿齐章通政呉裕少詹事王鏊其显者为古文歌诗简而有则四方购者无虚日所着累数十巻藏于家其为人天性孝友痛弗逮飬每忌辰悲终日念仲弟祖之劳为输赀得冠服教季弟员举乡贡今为嘉兴府通判叔母林与妇偕寡屡给之婚其遗孤举其丧婣里旅寓者视贫富疎戚为赒施有急则力赴之与人交乐昜信厚畧边幅遗形迹有过则箴切不少贷平居细事多不经意或遭嘲谑无所校至分别义利则界限截立中有执守有毅然不可夺者焉古称仁者必有勇信哉铭曰惟天生才国用攸系气厚则纯漓者反是繄我纯皇初科防士有才孔硕公禀惟粹公生海涯迹逺都市内刚外和惟德之备有文弗夸如防斯衣翰署词塲留台礼寺官非显曹力有余地流俗可镇懦夫可厉彼葩弗实曰辞与艺岂吾弗能匪此伊恃公弗大用世岂公置荣途显阶公亦自避彼挟数者皆谓予知不旋踵间车覆马踬惟公考终得正而毙鸣呼愧斋可以无愧
　　明故陜西三原县儒学教谕致仕赠光禄大夫柱国太子太保礼部尚书兼武英殿大学士刘公神道碑铭
　　少傅刘公尝出所述先公家传且道父德之详谓东阳曰吾先公之葬乆矣神道之石尚未铭所以告子者非徒言也子为我铭将俾吾子东刻之以毕吾私焉东阳在舘阁从少傅公乆谊不敢以不文辞乃叙而铭之公姓刘氏讳亮字彦明其先出开封太康祖讳绍祖元顺德路总管卒葬某州祖妣夫人翟氏河南洛阳人也有子荣方九嵗留居顺德值元乱翟二弟居瑞居理迎归洛阳入国朝遂定居娶曹夫人生二子其次为公公早有识量七八嵗如老成人弱冠为县学生永乐庚子举河南乡贡宣德庚戌登礼部乙科授陜西华州训导条格严整尤勤训廸不任私喜怒为赏罚尝再摄渭南县学两学生皆父视之頼以成材者甚众正统己未以母艰去壬戌改山东濵州学虽不乆任诲亦弗倦癸亥考最迁陜西澄城县学教谕俗戅直难训公用刚克毕就矩彠乙丑以父艰去丁卯改三原县学公爱其士多秀敏年虽高犹日夕讲授不辍寒暑景防丙子秩再满乃致仕归天顺癸未十一月十二日无疾而终夀七十有七少傅公既贵累赠公及祖考皆如其官考及公皆葬洛阳东侯里为世墓云公素孝谨事父如严师既仕每值诃责犹跪俟杖怒解乃已暨兄寛勤苦树门户居相慕爱老不色忤兄子斆少失母躬抚教之与人恭孙未尝骑入里门见老长虽贱必拜然介直寡合好面斥人过不为私议里有不检者讫其归匿不敢见人用是称曰板刘平生务实学其教以明理饬行为本不专文艺学者皆畏且服之在濵尝病暑两坐诸生更执葢立侍比秩满争遣子弟挽车上京师讫改任始返其去澄城值道梗诸生共推勇有力者防之行次朝邑盗忽夜至竞升屋操挺石敌之盗不敢近比晓乃引去没后数十年诸家子姓传道旧时事犹恋恋不置其感人湥如此亦可谓难矣呜呼古以栽培倾覆喻善恶之福祸此理之常然必要其终乃可以无爽惟公朴学直道位不满德天固将优之今少傅公名德重天下屹然为一代元臣勲业所被皆公教也国有锡命家有庙祀巍阶显号上逮三世科第廕泽蝉聨而不絶则公之所获孰与朝荣暮悴竞得失于顾盼之间者哉然则掲名著行俾后来有所据法非直典式所得为者其于伦谊风俗宜不为无补也铭曰国有大老元气是钟曷征厥成于彼先公公名贤科公职黉宫亷贪植懦君子之风牖昏击蒙儒者之功啬不世用于家则丰吉不在躬于孙其逢帝曰予弼其佐朕治惟我先卿教泽攸致曷其报之有燀明制显号穹阶跻于极地瞻彼洛矣其源千里于河于海其流无涘公生其邦毓灵受耻其泽不匮有如此水后百千祀视公孙子
　　明故赠通议大夫都察院右副都御史何公神道碑铭
　　刑部右侍郎何君世光为都察院右副都御史廵抚山东时以书状抵予请铭其祖素庵公之墓比入朝又以辞趣予其书曰鉴少承吾祖之教占一第厯官数命有姓名于时而祖德弗着曷以称孙子是以请也其趣予之辞曰鉴已荷锡命赠吾祖以官阶跻三品宠貤再世足以昭身后乡所以未敢亟者葢有所待也其状畧曰吾何氏本青州人五代时有讳茂者仕呉越钱氏为节度使卒于绍兴之新昌因居之十有四传至训导府君又传至处士府君以至吾祖吾祖少失怙与吾伯父彦温营葬事置墓田若干畆奉母必躬具甘防疾则吁天请代或亲涤牀箦及瘳乃已正统己巳方居丧忽讹言闽处防至举邑奔避或请行吾祖泣曰母柩在吾将焉徃竟亦无他居墓庐乆得寒疾亲族强之始归乡人皆称曰真孝子也事兄谨家政必请而后行田宅服器皆以义让子其遗孤无间言有族弟贫且徙留为娶妇给以本业俾不失所时祀毕则合族而燕以礼法训之敦朴自守足未尝至公室邑大夫礼为乡饮賔亦不赴博渉经籍以目疾不求仕鉴蒙时教以四书小学皆口自黙授比长遣游邑庠俾治举子业曰吾以卑汝矣鉴举进士为知县为监察御史吾祖皆及见之及为知府为叅政为布政使以至今官而吾祖已不作乆矣吾祖尝以书教鉴曰为官必律已爱民毋挠法毋为利诱毋逸以自败鉴谨识之其他得于吾父者大抵皆祖之教也吾祖夀八十有五生洪武某年卒于成化某年是嵗十月十五日葬某山先墓之外垅予昔校文礼部得世光名及观其才识行业卓然知其贤遡祖德之有原乃叙其所自述者如此公讳浩字彦广其祖训导曰友谅父处士曰遵道长子曰琏皆世光所自讳故特书之铭曰维越新昌山还水重公居其间韬真葆光服义在躬孝为之先如彼襄阳有厐德公遗子以安关西有杨清白之风后裔是传种德之方与种树同以嵗以年如糓在塲晩食其曹其耕孔难为时名卿为家大宗惟子斯贤身虽云亡终飨其封天道好还刻此铭章昭潜发蒙世永勿谖
　　明故资政大夫南京礼部尚书致仕赠太子少保童公神道碑铭
　　天顺癸未公分考礼部东阳与今太子少保吏部尚书倪公皆在选公之卒倪公实为铭墓且经理其家东阳逺且劣无所于助乃按通政防议戞君崇文状撮公事行之大刻诸神道拜系以铭公姓童氏讳轩字士昂本鄱阳钜族也祖讳金友考讳碧瑄号玉壶以号显皆用公贵累赠南京礼部尚书玉壶在永乐初征为钦天监天文生始居秦淮之西为南京人而公生焉公少为应天府学生举正统丁卯乡贡登景泰辛未进士拜南京吏科给事中上疏言省冗官杜幸进公考察倡武勇择师傅诸事又请赈南京饥民多被采纳乙亥诏留司贡翠羽鱼魫诸物以万计公极论止之英庙复辟检公奏嘉其敢言公因言弭盗安民数事天顺戊寅劾户部尚书张鳯罪名益起己卯丁嫡母忧辛巳服阕改戸科宪庙践阼公首言帝王之治在修德纳谏爱卹小民因请召儒臣稽祖宗谟范及古帝王修身立政之道着为大明一经以次施用命在庭三品官举堪为大臣及布政按察者上优诏答曰轩言良是朕当自勉有司其各议行之四川盗起公承勅往治徧厯贼巢宣布威德谕以福祸贼数十軰迎拜请命公召同食饮示以不疑降者渐众进都给事中偕廵抚及守臣分兵掩捕亦多斩获奏功还朝未几盗复作廷议乃归咎于公致以重辟公请用守臣奏疏为验犹坐免官上察其情不忍重谴调夀昌知县成化己丑述职京师礼部尚书姚文敏公荐之擢云南按察佥事兼督贵州学政多所造就为御史所旌甲午召拜太常寺少卿掌钦天监事覈生徒简官属省诸浮费侥幸者皆不便居悒悒不自乐累以疾辞不许己亥进秩为卿言隂阳官输粟免考为非制癸卯又辞许焉治戊申监正官阙众复以公荐今上命仍旧任公言日食纪元之初当盛戞火王之侯宜正心修政进君子退小人以应天变寻自言本不习天文乞改他职乆之改都察院右副都御史督松潘军务兼领廵抚开仓赈荒设粥食饿者给粮以徕流民制兵车为御敌具请出官帑以充边饷复陈三利八害荐按察使林俊可任都御史皆不果行召还道擢南京礼部右侍郎甲寅进尚书前后上数千言间谓朝廷大政廷议仓猝不能尽宜如古昔公卿大夫各得议识者韪之丁巳再乞归语益加切上乃许之以公既满三载特给诰命戊午二月十九日卒于正寝公配陈夫人先卒上特遣礼部谕祭工部治茔域至是赠公为太子少保启竁合葬且为増饰而祭之数亦加其一云公事嫡母甚孝分禄以飬兄防遇诸婣旧皆有恩顾性寡合孤居介守不茍受餽遗为时所重强学好问为文通博诗尤丽则得唐人体裁所着清风亭稿行于世枕肱集海岳涓埃谕蜀稿筹邉録藏于家铭曰维皇旧都实萃英杰公生其间行艺踔絶为中给事论议孔掲出抚夷徼誓扫氛孽有劳弗甄遽尔蹉跌外领州县起佐藩臬司天严秘礼寺清切为都御史佩符仗节入登留曹在六卿列若操大阿厯试不折若驰康庄逸驾中辍始终完名竟免磨湼我铭公行以俟来哲
　　明故赠通政大夫南京刑部尚书戴公神道碑铭
　　西涧戴公之葬也侍郎杨文懿公为志厥配呉氏学士柯竹嵒先生志焉尚书王文肃公合而为之表后数年公以子珊贵累赠南京刑部尚书呉累赠夫人秩二品制得为碑神道后珊入为都察院左都御史以东阳同年进士与闻世德乃奉表志及状请为铭状葢公子璨所述夫人状则公所自述皆诸作所不能悉载者也按戴氏自晋侍郎济始迁江南唐兵马使防居婺源后有士先者举进士知钱塘县徙浮梁至于今居焉曽祖德诚元麻姑寨廵检祖璹国朝洪武初有司征不就考嗣安乡称长者以子升贵累赠陜西布政司右防议复以珊赠如公官母徐氏封太恭人累赠夫人公讳冔士仪其字少承家学博覧强记词翰頴出永乐庚子以春秋举湖广乡贡有司録其文甲辰举礼部乙科授顺德府学训导当兵后人不知书公教未几士颇向学调嘉兴府公病文胜先行检重经术故士多实才而公亦以绩最进德清县教谕一新学政士不举凡十科自是举者不絶父丧服阕改慈谿县士恨得公晩然化其教者亦多有之秩满归省母母适病卒服再阕擢教授再莅嘉兴学者益众有富民数軰遣飬子入学公不可民激按察官强公公报愈确坐是忤意竟以他事去归营西涧休休谷啸傲其间人莫之测也初号讷庵至是号退叟着西涧集及浮梁县志若干巻公夙负才行慷慨有大志事亲孝谨昆弟交睦从子瑺早孤抚教之后举进士为吏部郎中有名应举时道见一士病卧风雨中濒死扶入寓邸疗治之乆而苏谢曰我郴州高信也既掲榜信名第一其重义轻施多类此官以身教意识所到辄抗言高论不嫌越职杭湖诸府漕仓去河逺奏徙之嘉兴吏胥时被绣乘马海观诸卫进表牋多不如制皆奏禁之建阳知县张光启伪称其先世从文天祥起兵窜入旧史亦奏削其板嘉兴民坐豪当籍都御史咨公公素嫉其人顾以为罪不至此力解之有提学官以丧去朝议将起复执政者语及公曰是风化所系恐无以示诸生事遂寝人亦以是难之夫人柔嘉有容事姑舅如公事父母自公起布衣为儒师三十年独举内政每见公嫉恶甚则諌曰此怨道也及闻其论议不下人则曰求益者固如是耶其平居未尝问学而言辄近理道殆天性然也夫人卒于天顺某年公卒于成化丙戌合葬于下长源都岭背坞之原子男四某某孙三某某公教子严肃俾各治一经言行动履必有矩则夫人实相成之故科第累出而都宪公才行卓卓称时名卿其为御史为按察副使两督学政教法尤着人谓得诸家教为多且公之未尽于用者亦于是焉騐矣然则揆之葬以士祭以大夫之义既祀于庙又碑于墓传之世世以为后式固亦不可阙哉从而为之铭铭曰职必务称位岂在达公居黉宫有萃斯防生徒如墙载室载堂公来跄跄公去伥伥公才实兼若有余地溢为高谈孰匪予事志之难行止或尼之归敛诸身弗我失之厥刑在家曰有良嗣公泽之施孰谓非试褒章峩峩德门持以质公其亡若存公碑有铭愧我生晩庶其勿谖以示悠逺
　　明故资政大夫南京戸部尚书致仕梁公神道碑铭
　　初南京户部尚书梁公引年请老时病新瘥所具疏词恳甚上恻然感之乃赐温诏许致仕给驿归其乡仍命有司月给米二石嵗给舆四人恩礼特厚归二年讣闻复遣官谕祭营葬事葢备数也公讳璟字廷美世为太原崞县人考讳资有行义乡人称为直轩先生赠资政大夫南京户部尚书性至孝少时直轩血出于面公以舌防之而止正统己巳北边肆乱直轩从征官兵溃公闻变被髪号且走求父所在值归乃已尝为马邑县学生后学革乃入崞学学成景泰庚午举山西乡贡天顺甲申登进士第授兵科给事中成化初累迁都给事中论事持大体壬辰与诸同官劾大臣不职者因荐致仕尚书廵按都御史高明可用言太激切获谴几殆不为变癸巳擢陜西布政司左防政徧厯所部询民疾苦察郡县吏称不称得牧民体分守洮岷适西畨纵掠居民惊徙公提兵斩其魁男妇复业者千数以内艰去辛丑服阕复任廵抚都御史而下交荐于朝乙巳进右布政使丁未迁左布政使敷惠勤事视昔尤着在陜前后十五年民熟其名益宜之擢都察院右副都御史廵抚湖广兼督军务公整肃风纪赈饥民理寃狱简民壮以増武备永州防作督官兵平之镇守中官殴杀王亲下公勘覆力拒请属不为挠以外艰去壬子改四川有武官骜不聴令公痛绳以法始皆帖服有剧盗亦督兵剿之甲寅擢南京吏部右侍郎防独理部事事毕举戊午进户部尚书出纳明审时已婴疾庚申遂得请去及归足不至公府徜徉山水间日围碁赋诗为乐笃伦睦族事兄宗尤谨每宴防拜跪如少时所赐禀饩月必分给间以散诸族党嵗歉则出粟以周贫乏死者具棺敛葬之又建石桥书院以教子姓及乡之俊秀给薪米笔札而时课试之纩且属属其子曰无废义学葢其生平所乐为者故至是犹勤勤云尔公敦雅厚重耐清苦遵矩度不事矫饰随所受任必称事举职阅厯既乆资望兼积人无訾议而又先几勇退以夀考终延及子姓方隆而未艾揆诸理数可谓不失其正矣古之语大臣者必先出处其间幸不幸弗论惟所自处合时与义乃可完其名而不辱其身茍终之不令虽有竒节危行卒归于无所用之地故非仕之难而保终为难公亦可以无憾哉铭曰公起諌垣出领方牧入为都宪两镇南服均劳内外徧渉川陆政勤教条法慎刑狱亦有兵威匪我穷黩有言有功并受褒録既登留曹遂典钱糓雍容庙堂以率羣属官无躐资器不覆餗功成志倦勇脱覊束居驾康庄永谢颠蹴若颿巨津既往而复彼疾行者匪溺斯踣相彼川流往过来续亦惟天道盈祸亏福其所未竟后人是淑家有遗书乡有义塾有封在原公所自卜其幽有铭永世斯告









　　怀麓堂集巻七十八
　　钦定四库全书
　　懐麓堂集巻七十九
　　明　李东阳　撰
　　文后稿十九
　　碑铭
　　明故赠光禄大夫柱国少傅兼太子太傅礼部尚书武英殿大学士谢公神道碑铭
　　治己未先皇帝覃恩臣下今少傅谢公于乔之祖直庵公始赠资政大夫太子少保兵部尚书兼东阁大学士祖妣余氏赠夫人越六年乙丑今天子嗣位于乔以辅导功进今官及恭上两宫尊号又获以其官加赠祖为光禄大夫柱国少傅兼太子太傅礼部尚书武英殿大学士祖妣为一品夫人制得树碑神道于乔乃自述事状以属东阳忆与于乔同在翰林入内阁稔闻公之志行才畧卑官小试厄于横逆卒以终老暨其子资政公之贤然又弗显而魁名重位正言直道伟然以学行勲业显于天下者乃于其孙见之向非抑遏屈郁之乆且深亦恶能一发至此哉是则天道庆善之公徴诸圣天子崇德报忠之典皆足以为世劝文而铭之宜也按谢氏之先本台州临海人宋季有行长二者徙绍兴余姚之东山乡公生而闳伟洞达孝友直义尤多闻识宣德庚戌浙江布政司辟为从事长遇事敢言布政诸公多折节从之进隷兵部尚书邝公埜素严重寮属无当其意者凡章奏出公手则不覆视比旅试内廷混在常等邝道公才行力争之乃置优格柰侍郎享掌寺事挟中贵势陵蔑官属公每正色拒之为所搆陷吏部尚书王文端公知之奏调福建布政司都事防沙贼邓茂七作乱刑部尚书薛公希琏出鎭委公军饷先是输费三倍且弗继公收积水次召业舟者使运之量予之直约有损则均其偿皆乐为用民不倍敛军食亦足承檄守松溪政和贼保官台山为窟合处州贼掠平阳诸县公以计招其黠者用其谋诛首恶宥其胁从还所掠妇女童穉若干人贼遂平又奏政和地广难制请割其二里及福安一隅置寿宁县薛公上其功进禄二级御史应颢荐公可大任吏部以资浅格不行适薛公劾巡按御史许仕达并及其素不谨事许京居尝与公邻疑事出于公中以危法大理卿萧公维祯察其寃将为申辨公念日者言年四十六当失官叹曰命也不复自列旣免归奉母严氏以居悉举家政付其子徜徉山水间效仲长綂乐志论作写情説以自况葺谱合族而周其贫乏延师置塾教子孙皆立身应事之方乡人有过虽众所惮者必加面斥然闻一善则奬誉不释口尤笃旧故布政使黄泽在浙公尝以谏忤后被罪力为排解旣而官其乡尤厚待之参政俞士悦待公国士后谪戍辽阳屡遣使慰访友人俞汉远客死为棺敛归其丧尝买一防女旣而知为宦家子女育之比长为嫁良族平生好学巻帙不去手为诗文下笔立就多不存稿雅不喜浮屠凡世俗邪妄之説一无所惑自谓以刚直得祸因号直庵人亦以是称之寿六十七尝自制寿藏于鸡笼山先墓成化癸巳九月二十九日卒再逾月而葬夫人余氏同乡处士安之女温懿端慤事舅姑孝敬备至处娣姒常倍任其劳公贫时恒以俭取足姑老不就禄留养于家躬事纺绩至老不倦其治家寛而有制为教亦然羣从子姓数百指抚之甚周邻党之妇病媪待哺者不下十数家有火警舍其家而来赴者甚众尝遘危疾女妇多涕泣请祷愿以身代至于逮下之德尤为婣族所慕效云寿七十六某年月日卒越三月而合葬子一讳恩孙五于乔其长名迁乡贡廷试皆第一八命至今官次选早卒次迪举进士累官兵部员外郎清愼有祖风孙五长正次丕皆有文行不失世守丕廕国子生举顺天乡贡第一进士及第授翰林编修以祖命为选后其所为赠以此铭曰谢以国氏自周申伯歴汉中微至晋乃发由安曁将相勲阀有乡东山公葢其裔公曰无徴宁远毋伪公自作祖绰有余地公才实多可贡可科卑官畏途既蹶复蹉直不狥物竟婴祸罗人不足尤天其谓何公家有敎公子惟肖载堙弗宣天稔其报巍巍公门公有闻孙出应瑞世为凤为麟上补帝衮为龙为山志行道施有泽在人风采凝峻蔚为名臣兹固间气亦惟庆源其源维何公自作祖世茍有济岂必在我赠官赐秩视祖如父计功报直亦固其所发潜阐幽于义斯可刻铭神道以耀终古
　　明故兵部尚书致仕进阶光禄大夫赠太子太保諡襄毅项公神道碑铭
　　公姓项氏讳忠字荩臣其先世本汴人宋南渡有曰秀者徙浙之嘉兴曽祖永原隠不仕祖邦厯孝感呉江同安三县丞及父衡皆赠资政大夫都察院左都御史公生于呉江正统七年举进士授兵部主事迁员外郎十四年扈从北狩陷敌中以智自拔而归进郎中景泰某年擢广东按察司副使尝按部高州谍报贼携男妇数百刦村落部将请发兵公曰流贼无携家理慎无恐及讯其俘果皆良家被掠者尽释之四年征泷水贼以功加从三品禄丁外艰服阕改山东按察使天顺某年擢陜西按察使值嵗饥亟发廪给民不待报所活万讣丁内艰军民诣阙借留者防千人诏起复公某年以大理寺卿召借者再至乃改都察院右副都御史巡抚其地洮岷诸畨作乱公帅兵抚捕遂降其众成化元年冦犯延绥公与宁逺伯任夀奉命御之战屡防冦遽遁去西安水多卤宋渠久废公开一渠三十里又凿泾阳郑白故渠溉田七万顷民立生祠祀之二年敌人摩啰欢入冦公提督军务与彰武伯杨信御之冦复遁三年召还佐院事四年固原土胡穆苏据石城杀我边将将窥陜公总督军务与都督刘玉讨之伏羌伯毛忠战死我军遽退公即阵斩一千户以徇众乃定适彗出台斗人情恟惧公屹不为动据要害以困贼廷议请益兵诏以问公公谓兵不须益惟坐困可毙相持百余日公单骑抵贼寨谕以福祸脇从者稍稍出降其逸出者皆纵使去以孤其党贼穷甚每突围薄我大小三百余战皆却之禽其爱将杨呼哩公曰是可用也解所服金钩赐而遣之约为内应卒禽穆苏斩首七千六百俘获二千六百有竒因奏便宜四事为经久讣五年迁右都御史六年京畿大水公巡视顺天河间永平三府多发官廪又劝分得米十六万银布牛具各万余所活尤众荆襄贼李胡子者本刘千斤余党倡流民为乱公复总督军务乃遣人持榜入山招谕其负险不服者纵兵搜捕凡发遣还乡者百四十万编戍者万余斩首二千余级献俘于朝者百余人仍献便宜十事诏暂畱抚治进左都御史盖自南北用兵以来论功迁秩者至是而再降敕奨谕者五赐白金防币者六防有星孛于天田言者谓荆襄杀戮所致公再防自列言为国任怨未尝妄杀因乞骸骨上温诏慰公且召之还后荆襄三十余年芽孽不作迹其摧创之力未必非绥抚地也十年拜刑部尚书寻改兵部公晓畅戎务简贤属以自辅图大展所蕴十三年锦衣卫百戸常瑛者挟中贵为诇察屡兴大狱至擅执京朝官中外重足莫敢正言其非公奋笔具疏草倡诸公卿奏之瑛坐谪戍边朝野称快而其党竞仇公不置又有千户呉绶先在军中挠法为公所黜时亦用事极力搆公欲寘之死公廷辩慷慨不少屈仅坐落职以去久之陷公者次第皆败上洞察公枉复兵部尚书致仕今上登极及建储恩再进阶光禄大夫吏部侍郎彭公韶巡视浙江特荐公可用而公年已至亦不果起夀八十二卒于正寝治十五年八月十一日也上遣官谕祭命有司治葬事赠太子太保赐諡曰襄毅録其孙镛为嘉兴守御千戸皆异数云生二子长经举进士厯南京监察御史为太平知府有父风次绶累官苏州卫指挥佥事守御嘉兴侧室朱氏生子四缙缵缮继公以十六年某月日葬象贤乡之原鲍夫人祔公刚果沈毅遇事敢为不惑羣议故能临敌制胜累着勲伐及排击凶暴身犯大难中虽顚阻终暴白于天下而先帝知人烛物之明今天子报功崇徳不遗旧臣之义亦可仰见于此矣乃叙其行业之大者而系以铭铭曰昔在英庙贤俊辈出甲科继登盛者壬戌有十尚书公葢其一抡才校功公在甲乙入典刑狱出长师律庙堂中严疆圉外谧识机应变捷在仓卒持坚握彊勇定羣怵公身兀兀其气屹屹摧奸堲谗公有直笔公心鐡石宁折毋屈彼繁有徒如鬼如獝野燐宵熠潜形昼匿隂霾荡灭仰见白日乃困而亨匪满斯溢壮当其劳老飨其逸何以雪之生有阶秩何以锡之没有褒防天王圣明君子贞吉视彼徼幸畴得畴失惟天生才大者丞弼胡成之艰而夺之疾惟士用世必先委质行孰我使止就我尼其间利钝岂我能必公志旣毕公泽未讫公功在焉来者是述
　　明故赠光禄大夫柱国太子太保刑部尚书闵公神道碑铭
　　太子太保刑部尚书闵公朝瑛为监察御史时尝获封厥考竹深公如其官阶文林郎赠厥妣严氏为孺人为都察院右都御史时公已弃飬则如其官赠之阶资政大夫而妣为夫人曁其祖考妣皆然治癸亥始赠公今官阶光禄大夫勲柱国妣为一品夫人曁其曽祖考妣皆然公念父德久弗白兹假宠于朝制得建碑神道则以同年友请予铭公行具兵部尚书孙公原贞所撰墓表孙为进士尝使浙采图史为尚书又统兵鎭其地与公晤接得其贤为深东阳生晚获与太保公同举进士与闻世德义亦有不得避也按闵之先本汴人从宋南渡至临安徙居乌程之晟溪今湖州属县也元季兵燹谱逸不可考公曽袓讳某敦雅去俗为后进师表称牧斋先生祖讳性考讳绶皆富善好礼为万石长惠加于乡公讳节字以度竹深其所自号少失恃克自树力学通经籍工古今诗体毎家居尊祖合族训督子弟义敦旧故佣佃者厚议其直贷不能偿者折其劵值岁饥解槖以周饿者给婚丧不举者甚众性易直人有过必加面斥而非理相犯者不为校鄕之人无逺迩疏戚必以长者归之曰闵公厚德其后弗昌者吾弗信也严夫人讳贞字淑澄子六孙六曽孙九自某以下及诸曽孙皆公所不及见而来者尙未艾云予闻江南多钜家望族而贵富不两得若子孙绵衍久而弥盛者指不能一再屈意福祉为造物所靳非积行累善宜无所能致竹深公躬服德义不见用于时厚积大发固其宜也太保公以才行为三朝耆宿百僚冠冕扬显之道于斯为极论者徒见其恩所由起而培植启迪之善鲜克闻之然则勒铭纪徳虽缓至今日而具美备载若有所待而然者后之人尚亦有徴哉铭曰浙有封君家始由盛世歴三纪王三锡命其命维何御史尚书宫保载陟阶穹礼殊山林庙廊韦布簮组旣晦而彰名徧天下诰増旧秩庙饰新主有宗曁婣改聼易睹朝书暮诗我实教之生荣没昌我实召之若田在耕旣稼而获若桑于蚕旣绩而织以小喻大乃物之则此地之宜矧种斯德维德之效有倍斯百有瓞斯绵由曾逮弗娯目前以慰九泉刻铭匪稽以徯厥全百世之下郁哉斯阡
　　明故赠通议大夫南京礼部右侍郎马公神道碑铭
　　西充马公讳觉照其字曰悟明其号曰圆山居士其赠官曰通议大夫南京礼部右侍郎其先出果州其祖元保宁路鎭抚月满始迁西充其父愈音号龙门居士其子铎号虹桥居士为国子生三世不显皆以号行及其孙廷用始举进士累官南京翰林院侍读学士获赠其父及为礼部右侍郎乃赠其祖论者谓马氏之显自公始云公性朴厚与物无竞且乐施予少喜浮屠法乡人有小讼辄为开导不烦官府而退者徃徃有之尝患旧茔卑湿躬相吉壤迁其祖若父于青草沟之阳庐于墓左负土植树三年而后去有白鸠巢于墓木人以为孝感所致从兄庸为税课司使卒于荆州公负其遗骸归葬之抚其孤不异已出葢其家居所自尽者如此间游江湖下瞿唐过金陵北走燕蓟观两京宫阙台署衣冠文轨之富慨然叹曰名教中固自有乐地也旣抵家尽屏旧好遣子铎为科举业及孙廷用甫髫丱为择傅就学歩送于三百里外家虽贫膏火笔札之费不絶于道廷用攻苦力学举乡贡报未至而公卒公娶淑人朱氏勤俭有则善综家政遇中表族婣并致亲睦廷用之为编修也犹及见焉公生于永乐某年卒以成化某年墓在岳店庙之东淑人祔焉铎所卜地也公子二铎其长次曰鉴孙五长廷惠授将仕郎廷用其次曽孙十金龠皆举进士金累官庐州府知府龠吏部考功司主事仝国子生企义官孙三葢其子姓之盛如此而以女称者不与焉马氏居西南僻地世以农隐圆山公用儒学为教再世乃发至以父子登甲第内列曹省外领州郡文学政事先后相辉映而敦朴易直之风固未改也是其深培厚积理实有自致者岂直亏盈屈伸之数固当然哉然则公之名已逹之朝廷籍之有司见诸辞命典册之间由是而托文字刻金石以昭来世固孝子之志亦史氏之所有事也侍郎君追慕先德久有待于今日者谓予为翰林旧寮特述事状请铭于神道之石乃为铭铭曰西充之隂有山紫崖或若五马从空西来有壤可居有原可薶生斯葬斯曰维马氏龙门圆山是父是子载营载迁相望伊迩圆山有子惟孙是似子堂未构孙干其蛊旣锡其父貤及于祖龙章鳯函下照林莽山若増高地若増膴彼陬岂遐若在畿辅九原有知公掌可抚穹碑岩岩金书石劖挂于新阡有来必瞻晦极而彰理则可占太史作铭以发尔潜
　　明故赠通议大夫都察院右副都御史毕公神道碑铭
　　赠都察院右副都御史毕公为教谕时以其子亨为吏部主事弃官就封后累封至都转运使及亨为副都御史闻公丧归自甘肃值今天子恭上两宫尊号恩赠公今官给正三品诰命制得遣官谕祭有司治葬事恩数备矣毕氏族望济南之新城曾祖讳庆甫祖行二以行称世有隠德考讳铎赠如公官公讳理字文义生而魁伟重厚頴敏内发居乡无师傅学礼经自得奥防为县学生累试弗售天顺己夘次当贡有伊某者亲老且贫甚怜而让之遂领山东乡荐庚辰中礼部乙科授凤阳怀逺学训导怀逺久乏科第公择少俊十余辈躬督教之自是举者先后得二人以母丧阕服改保定束鹿举三人秩满考最迁开封西华教谕西华乏士如怀逺而举如束鹿之数父丧服再阕改彰德安阳安阳多贵宦子不帅教公益严条格其举者有加焉盖公以笃志实学操矩彠为身教故随厥所至类能有所成就四县之士啣感恩德虽越地累嵗视之若父母然其乡党后进经讲授者多举进士为显官如御史孙敬于璧布政使李延夀此尤可指数者也晚号敬斋学者因称为敬斋先生自致政归以泉石诗酒自娯县官礼请为乡饮大賔者防二十年年八十有一而卒生洪熙某年卒以某年配髙氏生同乡有懿德孝敬勤俭少老如一日视侧室若同气抚育诸庶无异已出累封至淑人以今治丙寅某月日合于呉公山之原太淑人亦赐祭焉子五亨其长举成化乙未进士累今官以亷能称于时次成防龙孝成龙皆县学生孙五长昭治己未进士累官工部员外郎识者曰不愧其父自公以礼学教于家用是取科第者三世矣都宪君以予同朝久尝接公风范昭又予礼部所举乃奉吾友左副都御史杨君应宁状请铭公神道而以母德附焉礼也铭曰教士得第国课其最其所得者为迁陟地计功报直维有司事矧有遗教及乡子弟匪我职者功实兼倍天则课之锡以繁祉其祉伊何曰有贤嗣维子父述维孙祖似教实自我成之在天天道国法若符契然贻我身后击我目前官我能弃敢防报焉校彼自得不盈一间匪流斯长曷泝厥原父教既着亦维母贤我铭毕公以耀九原明故资政大夫都察院右都御史赠太子太保左都御史史公神道碑铭
　　公姓史氏讳琳字天瑞在宪宗庙举成化丙戌进士为工科给事中擢江西布政司右参议迁左参政孝宗朝歴迁左右布政使擢都察院右副都御史巡抚保定诸府兼督鴈门诸关歴工部左右侍郎兼左佥都御史经畧边备以秩满进右都御史提督军务署院事今上皇帝以提督功赠太子少保左都御史未几又以卹典加赠太子太保凡阅三朝四十年官十命其卒也给驿传遣官防丧治葬事赐祭者再及加祭亦如之葢其始终遭际之盛如此可谓难矣初公为给事时言事有体为参议时平巩昌畨贼修安定会宁诸路邉备督甘凉军饷事皆集以家艰阕服改福建有求开银矿者公力沮之为防政时豪家多怙势庇盗毎为禁治袁吉二府饥发廪赈贷全活甚众贑盗攻城邑杀官吏督兵勦之获七百余人枭其首恶脇从者皆释不问为布政时藩府岁禄多倍取民困输纳请自所司类输之始大称便为廵抚时定均徭优戍卒开小河以杀滹沱水势复眞定保定二府柴夫旧额大明诸川果园皆居民世业嬖臣怙宠者奏取以备供应公力言不可以数千人之命供一已之奉辞甚激诏遣官覈实果如公言乃止为侍郎时尝以灾异言止织造惜供应诸事为经畧时言募军丁禁盗贼省中官差遣诸事多行之为提督凡三命始赴宣府大同值敌退会兵食为后计后敌冦榆林率偏师先徃曁大帅至共谋觇敌酋所在夜潜师捣其巢贼闻礟惊遁毁其庐帐而还以防闻赐勅褒谕副以银币寳镪入朝言便宜事加详治乙丑新遭大丧国事方剧适宣府失利遽命出师公与大帅分驻宣府大同大同诸路斩获以百计防再上褒谕如初特命中官迎劳于关赐赉甚厚下曁部曲并加犒赏殆近岁以来所未有也今年丙寅为正德纪元正月十二日以疾卒自居九列前后请老十余疏辄得温旨勉畱其在新政尤多眷注而勲业未究卒赍其志以没悲哉公性本孝友其先世居浙之余姚元市舶大使应炎为宋防御使张畴子去史为张姓七世矣公始请于朝复旧姓事其祖处士府君讳仲升考教谕府君讳才甚谨皆累赠如其官显其家赒恤亲党不遗余力其为人坦夷宏豁不设崖岸意常近厚人以故多亲爱之平居不事作业家无余赀然终其身未尝以屑意也号一拙而实多艺能戏作墨竹自谓天解尤好谈兵于诸推歩占候医药之术靡不通渉比见荧惑犯执法谓人曰是必有当之者已而左都御史戴公廷珍卒曰未也不逾月而公亦卒乃撮其大者为铭铭曰有伟一人生南东长躯广颡声洪钟蚤占骨相非凡庸溺水不死惊羣童殿前射策囘重瞳谏垣启沃开宸聪关闽楚地三藩雄力折强暴苏疲癃手操宪节廵畿封入贰邦土官冬工豸冠象简乘青騘出门按剑气如虹部曲百万皆貔熊三边四顾多狼烽啣枚夜捣穹庐空五年再出威权同北走上谷西云中胡来如云去若风公归献防明光宫台评庙议坐雍容武戢不用文治隆扶揺万里方上翀六月一息何匆匆稽山镜水精灵钟公徃归之可长终神无不之感必通或者尚在燕然峰
　　明故中宪大夫太常寺少卿兼翰林院侍讲学士杨君墓碑铭
　　国朝廕录之典惟大臣有之然不甚显其显者必其才足以应选举膺任使资累序积乃得之而亦鲜矣若学士杨君知休固其人哉君讳时畅知休其字世望西安之咸宁曾祖讳惟敬祖讳森皆累赠资政大夫户部尙书考讳鼎举乡贡防试皆第一廷试第二歴翰林侍讲官至资德大夫正治上卿太子少保户部尙书赠太子太保諡庄敏君其伯子也少美丰姿能问学庄敏公为侍郎例得廕子君以让其弟时逹旣举进士授翰林院检讨修宪庙实録以劳迁修撰充经筵讲官今上在储宫君以廷荐侍讲读改春坊右赞善九载秩满进左论德以修大明防典劳迁侍讲学士续修玉牒以登极恩进太常寺少卿兼职如故复以两宫尊号恩进阶中宪大夫预修孝庙实録初开经筵复充讲官其在成化时尚未显越治正德间多所歴试史职之外防试为同考廷试为受巻弥封读巻凡儒臣所有事无弗与者自余若分献郊坛陪飨太庙清理武官贴黄预观籍田从幸太学赐坐彜伦堂恩礼尤渥玉牒之进君按宋制于正殿登受亦前所未有也其所被赐若冠服金币寳镪珍馔诸物不一而足卒之日上追念旧劳特命官致祭营葬给驿归其丧其长子依泽先以祖廕为太学生至是改命肄中书舍人业出身仍许其仲子依江补廕为生葢庄敏虽以勲绩闻望显于时代而在翰林未久辄擢故编摩讲读之务所以遗君者犹多而廕録相续又逓为序进固公以文学遭际明圣有足自致实庄敏之泽未艾也君为人内敏外重意常近厚伦谊尤笃庄敏之归卽欲终飬不果乃请侍以行张氏姊寡而无子飬之终身后被旌为节妇谭氏妹有遗女为嫁名族诸弟旣失怙并加诲导时敷为兵部员外郎时逹为顺天府经歴时敷卒育其孤于官及君之丧羣从环列伏哭皆如礼亦以见故家风范如此云依泽将树碑墓道奉左庶子毛宪清状请予铭君同在院署久予弗能恝也因掇其行实之槩为序铭曰惟庄敏公昔事英祖肇登甲科终致台辅老归其乡弗防厥施教成于家有子似之孰其似之曰维伯子为名进士为世太史越在宪宗曁于孝庙今皇嗣基臣职是绍经业有门周彖羲爻史法有传钺贬华褒讲幄敷陈艺苑甄择有一于斯皆公遗则有笏堆牀有里鸣珂仲叔之间孰与伯多譬室与田将获将构而成弗终抑又谁咎惟卹有典兆域是营奕世遗恩二子是庸咸宁之墟先公所藏君徃从之百世勿忘


　　懐麓堂集巻七十九
　　钦定四库全书
　　怀麓堂集巻八十
　　明　李东阳　撰
　　文后稿二十
　　碑铭
　　明故赠中宪大夫太常寺少卿兼翰林院侍读费君墓碑铭
　　赠中宪大夫太常少卿兼翰林侍读费君讳璠字叔玉以子宏贵累赠如其官时其卒且已六七年矣宏既得诰命将树碑墓道乃奉湖广按察佥事姚君文灏状复自述行实请予铭且谓卢于陵连舜賔皆以处士得文章而显呜呼若是则予恶敢当顾君之贤当不在卢连下故叙而铭之初公父奉训府君蚤孤失学有五子各授之业珣字伯玉举乡贡士瑄字仲玉举进士累官贵州布政右防议璵字季玉为义官瑞字防玉亦举乡贡公其叔子也当伯玉蚤世府君亦弃养仲玉已游县学以母嫂寡弟妹皆稚委君家务卒国学业以成其名府君止一弟有嬴赀悉付之其没也无私藏焉君入给家费出应公役勤苦百状久而赀益饶外侮沓至随事扞遏强暴者更为屈服曰费氏有人矣君痛弗逮父养以母王太恭人多疾躬习汤液储善药以备之逮事继祖母张孺人晨夕问手其肌肤寒燠饥渇类不后所欲曽祖妣王孺人墓为盗所发遗骼散落灌莽中一一掇拾内诸故槥礼事兄嫂防弟病亲为扶掖至察其秽器弟尝沾醉濡首夺其杯掷之其感励有成亦以此后归自京师病益甚冒暑迎之失于扬州闻已至镇江反渡而南则知尚在瓜洲日暮风甚舟人请少俟君曰吾弟忍死待我遑防其他亟欲渡而北及见握手语数刻而絶抚其孤寯尤笃闻有盗警亟叩寝閤抱之出寯犹未寤也理家四十年下上辑睦如一日晚与仲玉定家规至今行之其为人英儁而善检饬自谓有三不惑每嵗荒辄减价出粜有笋舟覆于潭为渔者所得家僮利其贱市之葢自是不笋食者数月故乡人徳之最深尝病殆为之社祷者数百人非公事不至城府母党有请托者业已得贿以母命强君君代偿所得竟弗为动君通堪舆家学二亲于金相之原配余恭人先卒别于杨梅尖而君于天柱峯皆所自卜地也君世家广信之铅山曽祖讳广诚祖讳荣父讳应麒以仲玉贵封奉训大夫兵部员外郎子三人其长宏也状元及第在讲筵史局蔚为时望于是天下称之曰费氏有子矣次完县学生次审早卒孙几人孙女几人长许宜兴吴骥今翰林侍读学士克温子也铭曰费氏五玉玉总良其一韫匵山中藏平生执徳不毁方人有誉重无疵伤沽哉沽哉价莫偿宁为横弃官道傍耻以泣献封陵阳种为玉子森成行前如蓝田后昆冈如扬瑶琨雍琳琅中最贵者登玉堂为璧为瓒为珪璋为世物瑞为国光佳城有埋厥壤黄寳气融液天无霜后千百年阙精芒生刍欲奠逺可将贞珉着徳永不忘
　　明故嘉议大夫南京都察院左副都御史陈君玉汝神道碑铭
　　玉汝姓陈氏讳璚玉汝字也世为苏之长洲人举进士为翰林庶吉士擢兵科给事中厯迁刑科都给事中大理寺左右丞左右少卿两京都察院左佥都御史以左副都御史致仕南京卒于家玉汝居官谨饬不事矫亢言必据理法在谏垣封驳惟允孝宗莅政初妖僧继晓既就逮法司拟以常典玉汝与同官暴其罪乃伏法有妖人惑众通冦奏令巡抚宪臣禁絶源因请置天下社学以端蒙养则邪慝不生有中使手击尚寳官于朝具状劾之彭城伯为幸臣诬奏为辨其非罪当道欲令以齿颊报怨则谢弗能虽以召怒弗卹也在理寺最乆详谳为多在南台兼督操江兵上自九江下至沼海嵗再巡歴过其家必奏焉而后入周府庄地与屯田相错奉勅徃勘嵗久籍去军衞不能直因两具以请中防归之府而议者弗察乃着屯田十二难以着志复勘吉府狱下上无间言再入南台防海贼为孽与巡抚官议先抚谕首恶出降业已许不死发戍岭南后贼党大肆更化初方议勦捕而玉汝已沾疾谢事去矣礼部以讣闻上遣官谕祭命有司治事丁卯十一月某日瘗于隆池山之原子四镃钥键鍭孙八涛早世次淳津汸渶洵汭玉汝位不称行若为造物所诎及归子姓蕃硕至不能猝辨乃作颔孙之堂亦衣冠盛事云初玉汝为生从吴文定公为古文歌诗弗屑程试试京闱有司録其论以传予同考礼部初试已落之榜时防问涉僻事阖场莫能记惟此巻备举不失一字遂寘上第入翰林为诸老先生所器许而选授不及虽得要地每公暇未始废学所着有成斋稿使归有二上録三上録其诗清简有思致文亦如之玉汝谓予为知己以文字友甚习故镃以治命走京师迄铭神道予悲而铭之铭曰吴文献地文定其首陈君视之义则师友乡评以行省试以文有言孔扬吾得其人其人维何玉以比徳琢汝器汝为圭为璧木天石渠有图有书何以用之校阅之余谏垣有议乐司有比随所厯试亦足致理经与律判中世已然一之谓难而况其全人亦有言清则弗要二不可兼一不为少志所弗屑若或强之所未竟者莫或广之知人实艰惟我与子既録其生复铭其死
　　太原王氏柳林世墓碑铭
　　柳林阡者太原王氏世墓也王之族系出周灵王太子晋代有显者而谱燬于兵无所考见元有子实处士居邑西之蚕石生二子长处士均圯次良仕元知潞州兼管本州诸军兴学劝农事有惠在民老而无子以兄子伯聚为后至正之乱故家大族焚掠殆尽伯聚自山蓁别墅亦襁负子女避乱于外及国初肇定版籍始卜居柳林家复振永乐间嵗歉尝出粟贷贫饿活数百人后有归直取劵者则既已焚之矣乡人徳之夀百余嵗二子长寅举乡贡士仕鳯阳真定二府通判有亷能声擢知陇州以老致仕而卒三子永吉永泰永昌皆以耕读为业次安质直好义举人徳之若其父然夀至八十有九二子长永夀举乡贡士累官资政大夫正治上卿南京工部尚书巡抚湖广提督军务有平寇功行业闻望为一时所重赠其祖若父皆为资政大夫工部尚书次永亨有大志折节读书亦以乡贡士知昌黎县迁知隆庆州性严毅未尝茍取比致仕归无嬴赀人以古先生称之以子琼恩授封诰进阶奉直大夫协正庶尹夀至七十有二今琼累迁户部右侍郎文学志操于前有光而赠锡之典盖未艾也若其先茔旧传邑西柳谷南之蚕石者久失其处而其子孙皆散亡弗祀潞州以下始柳林之南二里许则伯聚之所迁序以昭穆至今不紊尚书公之卒朝廷赐于邑西店头之原其子孙皆祔之别自为序蚕石之阡琼近已求得之将图修葺以广祀事独栁林之墓几二百年最久且盛而未有表识之者葢于此深致意焉惟王氏居土厚水深之地宗族蕃衍阅代累世皆能以忠厚朴质为业故夀富荣显年有过百龄官有登六卿者葢其所禀厚而习与养之善也至其坟墓所在兵荒转徙之余犹秩然不失其序而修治秩祀礼亦有加焉仁孝之泽自是其有穷乎养生送死王政之大端而公卿之家佐政以化民者其责尤重是不可以不识也户部君念潜徳弗着自述事状介乔礼部希大请予文刻于丽牲之石且以备家乘之传乃铭以系之铭曰郁彼柳林山崔巍巍兮其下者塜累累兮惟州有侯相厥宜兮爰复爰处归流离兮数穷则通福履绥焉侯子侯孙曽随兮其生维斯亦斯兮昭穆序列俨庭闱兮翼翼卿佐皆穹跻兮由枝逮根雨露滋兮维栁之隂若彼槐兮繄彼在谷复弗迷兮礼有小宗继别为兮体魄在焉魂何之兮自西自东徃复来兮刻石纪徳峩丰碑兮
　　明故中奉大夫广西布政使司右布政使伍公神道碑铭
　　广西右布政使伍公卒于家其子湖广右布政使符具书寓公从子进士箕上京师介翰林庶吉士张鳌山请予铭神道之石越数月其孙工部主事全来速铭予与公同榜相知好音问久弗逹闻讣哀悼不忍辞伍氏世居吉安之安福元季有性中者以乡兵扞州里生于洪武国初以春秋举进士为临清县丞是为公髙祖处士讳述经者为公曽祖知乐清县赠监察御史讳冕者为公祖封刑部员外郎讳体祥者公考也公讳希渊字孟贤少敏悟季父御史骥竒之言于刑部公俾与从弟希闵同受世业一日塾师请辞曰吾不能为二子师也天顺己卯公举乡贡癸未试礼部彭文宪公以春秋宗一时适主试事擢公为第四人经义梓行者不窜一字甲申登第二甲进士授刑部四川司主事未逾年尚书以为能令勘狱北畿归辄称防有大臣荐为按察佥事例以资格弗许迁员外郎进陜西司郎中决南畿重辟及録浙江系囚多以开释复荐为大理寺丞不果有中贵臣衘命谳狱尚书以下皆噤莫敢抗公执论侃侃麾之不肯退坐是贾怒寻以诖误出为广州府同知防后山有剧冦承檄与按察使陶鲁分路进捕多所擒获勾稽军籍陈便宜二十事御史而下列郡行之民相与语曰非伍贰守几不可为郡矣传间京师遂擢知府事公益自展布事无剧易务力为之尝相水作陂堰多积谷为储蓄置保伍使民自相扞衞征科差役必审定丁户凡所规画有至今存者狱讼尤所素习辞察面折庭无留案兴学表善取乡先逹遗文刻于郡斋时集诸生称説经史以风厉之登上第为显官者踵相属每部使举郡县能吏必为称首一月间吏部连拟云南按察副使及湖浙防政皆不果治己酉九载考绩王端毅公为吏部方欲进用而巡抚都御史请还公旧治乃擢广东右参政诸路习闻公名皆安其教令不敢犯乙卯迁广西右布政使取道归省遂丁刑部公忧继母刘宜人亦丧家居数年公亦谢事不复仕而子符已进云南右布政使为用事者所中就理浙藩既而用事者败始得白归比有后命公已属疾逾旬而卒公寛厚豁逹不设崖谷而中有介辨解纷治错皆谈笑为之虽专城牧长若不尽其用者事继母甚孝谨抚二弟遗子女皆底成立官所入俸廪为奉养宾祭费余辄以分子侄暨诸婣族赙丧结婚不可胜纪学士大夫谪岭南为所周恤者或祠而祝之广人过其乡不逺百里必通问其交际之得人深如此公生正统某年卒于正徳某年于某山之原子六皆践世职有闻于时孙五长全举正徳戊辰进士授今官次仝防仓令葢自临清及御史君而下举进士者一人乡贡者一人族望名第之盛亦世所鲜见云铭曰维广东西维国钜藩比壤殊俗政通实难公官其东长郡参省十年再迁维西牧是领茧丝之能保障之功政体则然匪才弗同维古有云以经饰吏甲科之储刑曺之试政久乃成世亦曰尔有明弗涉则命之使乡有文献家有范模公徳不孤来者其图之
　　明故湖广布政使司左布政使刘公神道碑铭
　　吾湖南有藩臬之长曰刘公讳乔字述宪吉之万安人也其先出河南祥符宋季曰功甫者丞万安家于官曾祖昭祖俊英皆赠刑部尚书考尚书公讳广衡为累朝名徳公其次子也成化丙戌登进士第知湖之归安归安壮县公应手剸折狱无滞囚苗死涝而邻邑早不可植公教民市其苗植之获再倍每东作躬厯田野徒步入里社问民疾苦黙询其家丰啬人资不肖赋税狱讼率视此为据吏不得售其奸礼丧俗士家以佛斋致馈却弗内富民送妓乐数十则罚以示戒癸巳召为河南道监察御史按广西荔浦徭叛檄藩司守臣平之柳庆田三府多警凢所指画动中机防还按京畿稽诸司巻籍无所纵壬寅擢福建按察副使发慝摘伏属吏畏服有大侠私畨射利盘结下上莫能制亟断遣之治戊申以外艰阕服擢湖广按察使持法甚谨庚戌用刑部尚书彭惠安公荐迁右布政使辛亥转左布政使则壹尚寛简尽除苛厉人或讶之曰牧道固是也防修三王府极力综治民不告怨勘诸府狱事皆得理盖自筮仕至是勤勚举职未尝少逸间代祀南岳力疾以徃还至簰洲卒子四玉奎璧璜玉本季弟之子也初公未有嗣故子之后举进士累官御史绍公行业以考绩给诰命公当进阶而所司失据仅授中奉大夫公之也佥都御史林待用为铭玉间请予铭诸墓道予省墓过浙闻人道归安政绩甚悉知公久矣兹于义有不容辞者乃为铭铭曰有湖在南楚邦是瞻藩臬之间有牧有监有贤实多来者踵接前过后绩功施惠浃仡仡刘公有言有功植我善柔苏我病癃星霜六周亦距非久民无訾謷誉则多有我居北方顾懐旧邦曷其征之于我父兄父为尚书子为柱史何斯人斯是父是子汗竹有传甘棠有诣丽生有碑邦人之思
　　明故赠光禄大夫柱国太子太保吏部尚书兼武英殿大学士焦公神道碑铭
　　吾友少傅焦公孟阳始入内阁加太子太保吏部尚书武英殿大学士特赐诰命封三代获赠曽祖全徳公如其官又为光禄大夫柱国如其阶勳欲树碑神道以昭潜徳乃属诸东阳而嵗代绵隔事行无所据惟述其祖光禄公之言曰吾父事亲能竭力共养与人和厚有令闻于乡又常谓芳辈曰予幼时吾父以为可教每擕以自随方值草昧士未有定业家不蓄书教小学四书皆以手画地口授耳命旋为讲解不一存笔迹故人无知者尝中夜语予曰元季之乱南北扰攘强暴四出荡无统纪者几二十年中原人民自为吞噬死锋镝者踵相接即不死则死于道路沟壑之间幸而存者不十一而子生其时未尝去庐舎坟墓居与乡人树栅相保宗戚百余家皆借以无事遂能存乱后之身以承先世之防以遗尔曹殆若非偶然者今又值圣天子光复古帝王礼乐之化尔生斯时宜学以待用则以忠信仁义修其身以淑诸人人而进退之际尤所当慎尔其识之亦以教尔子孙予谨识之不敢忘用是官不过九品年仅逾四十而即退耕于野以成先训然察吾父之意不独在予实有望于尔后之人尔后人者不可以不知知之不可以不勉也芳闻曽祖语意于吾祖者仅仅如此他莫能悉也东阳乃起而叹曰嗟乎欧阳氏徒以一妇人数语而表徳于先世取征于后代矧父祖孙曽问学徳业相授受若是其明且逺哉葢天地之道亏盈否泰循环而无穷自开辟以来一治一乱至于元季否亦极矣我国朝扫除戡定休养喣育百四十余年日趋于盛于是乎有重熙之世以一家言之积徳累善阅世厯代而不试试亦不显既久而得今少傅公又出于翰林之储养州郡之敭厯愈久而后大发焉乃以耆徳硕学尊官重望简于朝廷耀于天下于是乎有三孤之贵三世之封虽其渟蓄培植有足自致而遭逢防合于千载一时之盛固亦非偶然者哉然则公之髙识逺见至今而始信而其为人亦从可知己公讳成全徳其字世居南阳之泌阳有曰义者仕元为万户抗志不合弃官而归其后遂相率不仕云铭曰维国之初如日方晓维桐柏之隂宿彼灵鸟其章弗耀维九苞是荷有雏翩然览徳而下倐还故栖亦戢其羽维予孔似维孙实旅其仪楚楚其行举举复有名孙出于治世维时之灵亦维邦之瑞纷彼羽族实拔其萃众雏从之趾美方继以今校昔何显何晦维古有闻莫克见之考迹审象于书于诗维国之初代亦逺而见其子孙宛尔其仪取物以徳阐义以辞匪鳯斯铭维斯人之碑
　　明故光禄大夫柱国太子太傅吏部尚书致仕赠特进左柱国太师谥端毅王公神道碑铭
　　自古凡治朝盛世必有恢博大之臣布列廊庙陈昌言着伟绩显于天下播在史册以传不朽然不可遽得求什一于千百得焉亦足矣自我英宗皇帝旁求贤哲其所敷遗阅宪宗孝宗累数十年时则有若王端毅公固其人哉公讳恕字宗贯陜西三原人也正统戊辰举进士为翰林庶吉士授大理寺左评事景泰间迁左寺副条刑罚不中六事上之朝擢知杨州府屡辨疑狱嵗饥发廪不俟报且给医药多所全活作资政书院教羣子弟科不乏人天顺间迁江西右布政使杨人为立石颂徳广贼冦贑州公帅兵勦平之迁河南左布政使成化间擢都察院右副都御史抚治南阳诸府南阳豪争矿杀人公获其魁余悉解散以内艰去防襄阳盗起诏公起复防兵捣其巢走之及刘千斤辈作乱公亦防王师勦平之大帅欲纵兵搜山公不可因下令曰擅杀者斩复榜示流民谕使复业民为建生祠绘像事之乞终制不许寻奉勅巡抚河南迁左副都御史嵗旱蝗上疏请崇俭去奢以回天意入朝言时政六事迁刑部左侍郎丁外艰服阕改刑部巡治漕河成言弭灾数事未几而蠲租之诏下矣改南京户部再改左副都御史巡抚云南进右都御史以地切交趾言御夷方略劾镇守中官诸不法事没其部下所得金寳输之京师勲臣世帅亦为敛戢所役官军土民皆还部业使人至夷方无敢索赂势家假驿传般私货者皆自雇役于是声震逺迩改南京都察院参赞畱务兼督巡江寻改南京兵部尚书考选官属不受请托为同事所忌命兼左副都御史巡抚苏松诸府防江南地震乞归不许言内外官収纳过重请为禁革光禄寺嵗供白粲概及庖人贱工请为分别泒买物料织造防币及贡献禽鸟花木请为节省又请免常州夏税六万余石以羡米还之又以补诸府户口防钞六百万贯又以水旱灾请免秋粮数十万草半之以宫田赋重减耗米十余万发廪赈饥民令减价粜谷又同行赈贷以户计者几二百万以口计者有加焉有中官以买书収药为名搜括遍江南千户王臣者为之助恶公累疏言之上乃命械系中官泉臣于市而中官亦诬奏公及知府孙仁仁就逮公又力捄之得免又请罢内降官数人又以京师地震乞辞位不许寻复改南京兵部尚书仍防畱务闻秦晋饥言便宜十事闻林俊张黻之谪乞还其官因请罢永昌寺役加太子少保言政令必信不宜数改语尤激旋落太子少保以尚书致仕孝宗在东宫已闻公名既登极首降勅召之改吏部尚书加太子太保阶荣禄大夫台谏劾巡抚及藩郡官奉防黜革公以为不得其职连疏乞休皆不许南台荐公可入内阁上曰朕用蹇义王直故事委恕吏部若有谋议亦无不听乃已治初从耕籍田预九推礼视学命下公请释奠用爵用三献分献官致拜上许分献行拜礼公又争之乃于孔子加币用太牢改献为奠至日分奠郑国亚圣公侍经筵偶议不合辞印乞休上曰君臣之间恩同父子各陈所见何嫌何疑可视事如故乃起就职属有疾上命医诊视遗中官赐酒米诸物南京给事中周弦御史张昺奉命防军为畱司所奏出补外公论捄之未得命台谏交奏以为老臣言当听弦昺乃得改南京别任征王奏知陞钧州为府晋王乞为世子别设典膳皆论止之知州刘概与御史汤鼐言涉狂诞当道欲坐以死御史李典多枝罪人至死亦坐重辟公皆论救乃从末减山西叛贼王良等既伏诛或议除其党千余辈公以为胁从宜免议始定又请老诏大风雨雪免朝又免午朝复以慧见自劾求退不许进阶光禄大夫勳柱国封三代有防令中官防选御医公执不可夀王冠充副使都御史秦弦以总督两广军务奏安逺侯栁景不法坐致仕去公极言弦当用乃起为南京户部尚书大贤院判刘文泰者奏公不当令人作传议者以为有所受公具自列乃下文泰狱降御医公又乞休盖自苏松以来前后疏十余上乃赐允命给驿还乡有司月给米二石嵗给夫役二人赐寳镪三千贯居十有三年圣天子登极诏赐牢醴遣行人存问于家复加米及夫数倍于昔且赐玺书有嘉猷入告语公复上疏言数事正徳戊辰某月某日卒于正寝夀九十有三矣讣闻上震悼赠特进左柱国太师赐諡曰端毅遣官谕祭者九令有司给棺椁治凢事公墓在西园尚书府君墓次其所自卜地也子曰承祚为义官有丈夫子五人承祜南京前军都督府经厯早卒承禄义官承祥顺天府通判承禋亦为义官承裕举进士累官吏科都给事中孙十三人某某公平生好学博涉经籍至老不倦所着有漕河通志介庵奏议石渠意见经籍格言行于世承裕予礼部所举士因奉户部尚书刘公用斋状来请铭是恶可不铭铭曰岩岩华岳雄镇秦封灵秀攸萃为人中雄端居庙堂进退不辟高举长步直言正色奋翼而起排云厉空纷彼羽族瞠其下风羣疑紏纷中有定括南山可移三军可夺用我则出舎我则还外若可挠其中浩然秉彛在躬弗枯弗失其所余者以还造物拄车守闾世岂无才持以大用匪违则乖滔滔江流中有砥柱頽波狂澜不见其处功名始终自古谓难我所自立其成则天国史有书乡贤有祀公铭不隳公墓在此
　　明故正议大夫资治尹南京工部右侍郎徐公神道碑铭
　　治乙卯公以都察院右副都御史巡抚湖广一日忽有中防迁南京工部右侍郎公闻命骇愕亟上疏言臣平生不敢自他途以进乃今名不荐于廷臣铨不由于吏部臣之心迹何以自明乞収新恩以全晚节因以疾告先皇帝优诏答之乃就职又再疏请老弗许戊午献绩于朝疾遽作又请乃许给廪驿而归言事者徃徃起公不果癸亥三月七日卒夀七十三遗戒子孙勿乞祭甲子嵗未尽一日窆于鳯凰山姚塘之原后冯御史允中按南畿表公名行为请防典朝廷乃遣官谕祭命有司治兆域呜呼观公之终可以知其始矣公在成化丙戌举进士为工科给事中诸中使欲领郊关抽税公与同官言不可遂遣诸给事徃莅意因以窘之防公在遣中摭拾无所得乃止乙未擢湖广布政司左防议値兵荒后加意抚防民赖不徙有中使采竹笋诸物责非所产地公移文止之甲辰秩满迁河南右防政陜西饥当运粟数万石民苦逺公请出粟易银畀之治戊申进右布政使迁左布政使有藩府承奉司制置吏公勒停之防计财赋谓费用寖广嵗入且弗给乞少节京运以寛民力庚戌河徙开封有奏迁藩防者公条陈不可事亦竟不行辛亥迁都察院右副都御史巡抚河南旱溢交作公请减秋税省织造折防课有藩府据鲁山民业公承命防勘议归之民户部督积逋急公以灾变请缓其事有言官请割汉中郧阳防州诸府别置布政司公亦言不可邻境民来就食发粟赈之所活甚众尤重名教令归徳修微子祠彰徳建西门豹祠洛南祠范文正又令诸州县学秩贤哲无文者公名益彰而忌者日益甚再乞归不许于是有湖广之命两河士民夹道攀送哭声闻数十里布政有羡银三千两举以为赆公一无所纳至则有中使载私咸百艘抑市于民为公所持比去乃得市云公器宇凝重不事矫饰而中所操执介介不茍虽优仕不倦问学自辑所为诗文奏牍若干巻藏于家修家规以合族子弟虽颁白无敢肆者其髙年令徳葢非特一郡之望也公姓徐氏讳恪字公肃苏之常熟人祖徳贤考纳皆赠都察院右副都御史子四綎先卒次绾次縜縚绾上京请铭刻于神道之石曰治命也予与公久同朝每见公奏牍辄叹羡不置重其为人乃为叙及铭铭曰国有四维亷乃一士而弗亷曷自律观徳之隅如彼室徐公手持法三尺威来如山气不屈深言逺计心在国羣猜众忌不我防避嫌逺耻如有激毋我身贵隳我节台髙省严出复入身虽庙堂志岩穴旋亦弃之如屣脱乘坚驱良虞颠踬蝇营蜗争竟何物公怌谦冲敛不伐康宁考终多类锡天实成之岂人力吴山之原閟元宅家有系庙有食后千斯年保贞吉
  </div>
  <div class="pagination">
   <a href="怀麓堂集_page59.html">
    上一页
   </a>
   <span>
    ...
   </span>
   <a href="怀麓堂集_page55.html">
    55
   </a>
   <a href="怀麓堂集_page56.html">
    56
   </a>
   <a href="怀麓堂集_page57.html">
    57
   </a>
   <a href="怀麓堂集_page58.html">
    58
   </a>
   <a href="怀麓堂集_page59.html">
    59
   </a>
   <span class="current-page">
    60
   </span>
   <a href="怀麓堂集_page61.html">
    61
   </a>
   <a href="怀麓堂集_page62.html">
    62
   </a>
   <a href="怀麓堂集_page63.html">
    63
   </a>
   <a href="怀麓堂集_page64.html">
    64
   </a>
   <a href="怀麓堂集_page65.html">
    65
   </a>
   <span>
    ...
   </span>
   <a href="怀麓堂集_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
