<!DOCTYPE html>
<html>
 <head>
  <meta charset="utf-8"/>
  <title>
   乐全集 - 第 9 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乐全集 - 第 9 页/共 22 页
  </h1>
  <div class="content">
   不孝之刑
　　臣闻五刑之属三千其罪莫大于不孝周官司徒以乡八刑纠万民一曰不孝之刑不孝于其亲有能忠于其君者乎有能睦于族姻者乎有能义于朋友者乎夫如是何有于民哉故曰事亲孝故忠可移于君诗曰孝子不匮永锡尔类王者张官布宪训民作极必择仁义之士慈惠之师所以教育元元导之以善使民庄事而效法之也若其身悖德礼义愆庭闱忠顺两亏何以事上涖官行法民何则焉故汉制郡国察举板其行状首曰生事爱恭防没如礼此汉之取士先其行之道也夫亲莫亲于父母爱莫爱于妻子臣向覩邸报窃见臣寮至有弃其母而不养闻其没而不丧或糟糠之伉俪才仕宦而遣之伤化败伦岂有甚此且禄仕贵乎逮养孝思至于终身故累茵而坐更起思亲之感三年之防未报免怀之重同爨有服缌之恤旧馆有出涕之哀况昊天之劬劳授我身之形气因心所至葢自然之义慈跬步不忘岂俟牵于礼律奚衣冠之同处曽蛮夷之不如相彼虎狼尚知母子之爱惟是枭蝮不禀隂阳之和伤时人伦污我王道且律文子詈父母者罪死今夫生不养而没不哀岂特一詈为恶之重乎况不孝之刑十恶之首非赦宥所解臣谓必正丛棘之戮肆诸市朝投不毛之乡御乎魑魅及闻乎有司议辟但止乎停官罚金臣窃怅然惜赏刑之失也伏以天下冠裳士人鲜全孝友之行率以宦游或缘婚媾遂营卜乎田宅辄轻去乎坟墓苟思择利而处罔念首丘之仁古者氏族各有流源闾里系乎图版一则宾举自乎乡里一则忠孝考乎阀阅转徙侨寓盖由乱离方我治朝宜从土断岂有无故而去父母之国独善而委兄弟之亲臣实见之比比而是流俗相习弗以怪时议为常不以讥节义所以陵迟民德所以亏薄此其玷陛下之风教败理世之体道坏法侵纪其损至大臣伏乞应食禄之人父母在别无兄弟迎养而不养没而匿不丧父母在或因仕宦别营田业虽父母亡没而乡里有宗族坟墓辄于别所立产而居者无问贵卑并当削其官爵投弃遐徼虽经霈泽不在原释诸当保任者必先列此数条于举状同赃私法连坐之其父母俱亡未而求官虽有明条率多冒犯臣欲乞应居忧服阕叙官日委自本乡及所居州郡官吏保明委已毕即得与除叙如此则中庸之人当循礼而后动不义之子亦畏法而知惧上敦王化下厚人伦固治道之本也
　　官刑之滥
　　臣伏以先帝勤恤有邦明慎庶狱故内置审刑之职以覆天下之辩外布提防刑狱之司受民词牒使侵枉无辜之人有所诉告得察举州县二千石以下羣吏一道百城纠摄千里其选任甚重夫吏民之讼州县不得其情而能复于外台者固鲜矣外台不为受则已矣乡鄙之民有能至于肺石者乎是故天下常有寃人常有滞讼今之有是司是为民更开取直之一门矣岂非国家尽心于小大之狱者欤然今各所部广者至数十郡而按行封域不许分途故终歳巡歴不逾一再穷乏之民投讼既不能远就疑滞之系有滥或不能尽闻臣愚以为逐路可立于道里之中一人行一人处行者察郡县之治处者受吏民之讼使讼者有常适治者有所惮又臣比见州县羣吏有以刚介忤长吏及为众所恶忌者或以防犯下狱遂致非命【臣往岁风闻亳州有以职官知卫真县黎德润者狷介不善事上官尝以事忤长吏遂捃摭其防罪摄取将推徳润惧不免逃逸将赴都自诉本州遣爪牙士逐至襄邑县获之械而至州下狱捶辱备至竟无罪状可按诸吏惧其得出而有辞也讽狱官絶其食而死及奏按法寺议辟止罚金仍复旧任勅下而德润死矣】臣愚以为应州县吏抵罪而当系鞫者本属州县列其犯状以闻提防刑狱司本司摄取劾焉其应对辨者移州追遣夫官吏抵罪既非常有处者一人可以讯之矣或就系者积三人以上即报白行者还同鞫焉如此则长吏虽有凶暴之人而下吏不罹枉滥之酷夫郡政之舒惨由长吏之仁暴其有贪残自用蔽昏昧理倚法以削恣情无惮则是流虐被境人孰敢遏虽有掾佐地卑而势弱葢亦徒展螳蜋之臂虽有介贰事同而力亚孰肯轻犯豺狼之口故多容容自守循循引避不倡和者难矣能持执者鲜哉又况以中人而居下位罕不迎风而迎意者也近如蕲州王防正之奸暴林宗言之侵辱其可知矣且宗言朝士防正员外官叙固相亚埓守宰未为逺絶以地居控辖摧屈至然又况尊卑不侔位貌相邈者乎死为宜矣故臣请官吏抵罪当系者付提防之司劾焉则庶乎尽情之实免锻链之枉诚用刑之一益也
　　吏为奸赃
　　臣闻周典小宰以六计弊羣吏之治曰亷善亷能亷敬亷正亷法廉辨治行虽异同主于亷惟亷而后能平平则公矣不亷必有所私私则法废民无所措手足矣不才而能亷止乎听理不能尽情枉直不能察防然其身正下不容大奸为害差小才而不亷故必立威慑下贪残流虐舞文倚法举枉措直其身不正其下因缘为市困穷孤弱无告为害大矣不才而能亷虽于事不明其自持必善有明察之上提其纲领其尤昏者抑为易去才而不亷必显立干办之效隂搆自固之术行伪而坚顺非而泽谄谀承望善事上官腹心爪牙各有施设非贯盈天败则国诛莫及故歴代之法吏为奸赃其罪特重非赦宥所及无洗涤之理然诸犯者相继有焉得非上下相蔽匿以苟安自全为事亷刺尚因循无纠奸擿伏之效且今保任之法赃罪同坐所以累其心使知顾重然中人之性易以荡迁一为利欲所移鲜全始终之节积累年纪屡更官秩举官坐累终不得免今其州县之吏地居摠摄提转之任职在澄清而又纲目相维臂指相用耳目相接政事相成与夫保任于累嵗之前遥隔乎千里之外较其疎密势不同言今夫令宰有酷黩之迹而守倅纵不考騐守倅有贪虐之政而亷刺隐不上闻及其事暴逺流盈贯自败罪止不察厥罚至轻且州县之有恶吏为民庶之所厌苦虽謡言大播而实状无彰欲证其成必询于众故牓署集民使得告发然庸人畏缩避其辨敌甘心侵枉犹不自明而顷年诏书复加禁止此诚朝防寛大不欲操切羣下发扬隐私臣窃有惑焉阔畧乎一人而恣之暴害乎一县一州之众使鳏寡孤独困穷寃抑者无告此臣所以惑也县吏抵罪而州受不察之罚州吏犯法而亷刺得不督之诛夫其败则有相及之谴罪有迹而不听其纠发此臣所以惑也而诏防更训以必告乃下之言夫爵赏在前罪诛在后而不知劝何告之从此臣所以惑也臣伏愿更降明防追前诏勿行使亷刺得举其职以考羣吏之治益复督励务絶奸贪以清庶政以惠疲氓凡统摄之司犹保任之法赃罪同坐以重其累以令宰及守倅以守倅及亷刺其余联事之职以是为凖也夫去恶者犹农之去草芟夷蕰崇之絶其本根所以蕃良稼也国之去恶吏检察弃逐之所以显良士育良民也又臣比见败吏率以其恶子弟外交匪人引入赇遗夫父有争子则身不陷于不义父为不义子当争之又况陷父于恶者哉父为士弃子与士齿殆非劝励之道也臣伏请应以赃暴废者其子弟初或预闻宜锢终身勿听仕进如此则父爱其子子谏其父其心益累所顾重矣古所谓以刑止刑为此道也昔汉丞相邴吉耻以奸私按吏后汉司徒袁安不以赃罪锢人夫二汉之时朝尚清议士贵名节赃吏不锢固自沦弃故二公得以寛德自裕也今风俗流溢共务奢汰闾巷无守志之士绅行乏循道之人不严官制何以立法犹乎御駻突而不厉乎衔防且奔踶而冲蹶矣故抑强扶弱自合仁义之道损上益下乃为施生之理救时之弊安人之本其惟诛锄恶吏也欤谨论

　　乐全集卷十二
　　钦定四库全书
　　乐全集卷十三　　　　宋　张方平　撰
　　刍荛论
　　武备论
　　臣闻善为国者不师善师者不战善战者不败若夫文德脩于两阶声教被乎八垠兆庶怀仁爱之如父母夷狄慕义亲之若君师恺悌之化行暴乱之端戢是谓善为国者不师帷幄之中几筵之上指顾之际得失起焉蘖折其牙厉平其阶其为理也有不可乱之势其为备也有不可犯之形此谓善师者不战合军聚众交和而舍将诚勇智众诚精练天地诚得法令诚信而我之庙筭必胜矣此谓善战者不败虽然兵者死地而战危事也故昔之为国者先为不可胜以待敌之可胜不可胜在我可胜在敌故为国者能为不可胜不能使敌之必可胜不可胜者备也可胜者战也故曰善用兵者无智名无勇功备于无形策于无声攻其心于未合伐其谋于未成故不待交绥而敌已屈夫如是又何智名勇功之有乎易曰重门击柝以待暴客葢取诸豫又况宅天下之大而可以防武备乎故预备不虞古之善政不教民战是为弃之昔周氏因提封之地立乗马之法天子六军兵车万乘比年简车三年简徒五年大简车徒春振旅以搜夏茇舍以苗秋治兵以狝冬大阅以狩皆于农隙以讲事焉汉制京师则有两军七校郡国则有材官楼船皆嵗时肄习武事未尝废也后晋武帝既定吴防讲武于宣武塲时山涛与卢钦论用兵之本以为不宜去州县武备帝虽称善而不能用永嘉之后冦贼蜂起方郡皆以无备不能制天下遂成战国至隋文平陈始通王统内置十二卫栖功臣于散地外分折冲府备兵籍于调发唐因其制凡三百七十四府散于诸州而名诸卫后承平渐久中国安宁于是逃者不捕亡者不补卫士无实籍卫将为虚名至天宝中遂停折冲府而幽陵之师堂堂焉在咸镐之郊矣于后章武削平羣盗恢复两河而植頴无成务之才旋至叛涣昌俛建销兵之术更取孤危本弱末强渐成颠拔强蕃内侮王室其頽今我治朝丕迪皇道海寰一统神旗无指伐之行戎虏称和斋钺息受成之命化平治定三纪于兹是以衣冠搢绅不道军旅之事貔貅士卒罔知战阵之容天下安于隆平郡国颇以无备夫天生五材民并用之废一不可谁能去兵故兵可无用不可无备善师不战备之谓也故国之大事在祀与戎政之本经惟文与武礼乐制度文之施也禁暴戢乱武之用也今朝廷所言大事必曰军国是知兵者时之大务邦之重柄臣陋愚诸生不达兵事今所论著皆参校前史旧迹得失之状可施于世者冀上赞庙堂之余论焉
　　民兵
　　臣闻周典因井田而立军赋稽民数而起兵役约比闾族党州乡之法为伍两卒旅军师之制乗马器甲皆随而具搜苗狝狩因训练之辨其鼓铎镯铙旗物号名之用教其坐作进退疾徐疏数之节示以号令之信习以阵列之容故其民趋耕则为农起战则为兵居处同乐死生同忧服容相别音声相辨自三代至于隋唐兵农之业未离也隋则诸卫领乎乡团唐则诸府备乎卫士初文皇贞观中因踵隋制内为十二卫将军之号外立折冲府都尉之名其府兵分置于畿甸及诸州而名诸卫天下卫士向六十万人成丁入籍六十出役毎嵗十一月以衞士帐上于兵部以备调发后天下承平渐久武事不脩天宝中府兵无复存者遂停折冲府立武士帐而兵农始判矣郡国无备索然虚邑及盗起范阳并河朔猎留郑冲巩洛突函潼如践无人之境焉肃代已降干戈日寻帑藏不足以赡军士爵位不足以赏勲劳拔用聚敛之臣广为敛剥之计生民膏血滴沥亡余悍将骄兵未厌所欲而跋扈藩镇之帅睥睨朝廷之隙招置亡命募集奸凶至乃抚息呴濡育为假子取其爪牙之效为厥子孙之谋故大厯中李正已拥青兖十五州之地养兵十万李宝臣据赵冀七州之地养兵五万田承嗣有魏博七州之地养兵五万梁崇义有襄邓六州之地养众二万皆因叛乱得位各擅土宇盘根结固辅车相依上不供乎职贡下竭尽乎民力以奉军给各图自固时李抱真观察泽潞当山东之兵冲土瘠赋重人皆困匮无以赡军抱真乃籍户丁男三选其一有材力者免其租徭给弓矢令之曰农之隙则分曹角射嵗终防而校焉及期按簿集试示以赏罚比三年则皆善射抱真曰军可用矣于是举部内之乡得成卒二万前既不费廪给府库益实乃缮甲兵为战具遂雄视山东时称昭义步兵冠天下于时朱滔在蓟李纳反郓武俊乱赵田恱扰魏乗累世之巢穴为藏奸之渊薮相为影援合势同率然而上党孤军独称忠义奋击河朔杰贼惮走由是观之葢养卒要乎姑息民兵可以训练姑息之卒难用训练之兵易使也我太祖之北征也亦尝制为乡军之法独取乎三晋之民而得十万之众是时北鄙绎骚国兵再衂义军奋拒号为强鋭夫界边之郡民多习鬬结曹分伍挽强拔距裹粮淬刃惟敌是求习其川原识其形势以战则力以守则固不食廪粟不衣藏帛不邀上赏不利宠名郡县相维聚落相防邻里相任刑罚相及故民兵之与营卒利害尝百倍也伏愿逺采周唐之法近考太祖之制谨脩民政寓行军令若夫十乡之县乡之户千为户一万老者疾者鳏寡孤独困穷无告者去其半存者为户五千贵者贤者能者服公事者去其半余得一师五县之州为一军诸郡县之大小视其民之众寡设为团队理如军法嵗终农事之隙县大夫亲誓其众颁官府之鼓铎旗物兵器教习其坐作骤趋击刺之法州长巡行部县察其精慢而诛赏之农事既脩命归鼓铎旗物兵器于官府各使执事于田如此则兵农之势再合营聚之军可省国用必积民力必寛臣窃见今之郡县非边戍之地者郡卒才足给徭役县直不足供追捕聚无宁垒兵无缮器数夫攘臂势且奔扰百人噪突立可溃乱且秦之颠也以陈项汉之危也以黄巾唐之覆也以巢冦此皆乌合于仓卒计非其素定无决全之筭非训练之鋭奋梃为防掲竿为旗而跞郡夷都如摧枯破竹瓦解土散弥漫莫遏虽乗朝政之有衅抑由郡县之无备也今民兵诚设搜练以时战士服于田畴部伍存于军籍兵仗贮于官府粟帛实于帑庾寛其苛敛复其他徭调发立集事平随散外则郡国武备得常训整内则禁卫骄兵可渐消减虽外敌有冒顿之雄叛将有蚩尤之强匪民有胜广之奸且亦不能自外而起变矣顾议者以为何如
　　任将
　　臣闻驭将之道置兵之机系天下安危为国之大事臣实陋儒宁识其术窃按前代之载册观英主之立制较其轻重之势考其得失之迹最为得防惟在汉唐汉定天下置材官于郡国京师有南北军之屯后平百粤更増七校其有四夷之事旋授中府之甲入卿出将无文武之常位因事立号无名职之定称故五营六郡之旅事毕解散贰师下濑之官功成辄罢而将军奉朝请矣是以终汉之世无弄兵内侮之祸东都之后四方分裂重兵在边骁将揔戎强臣执权国从外理故叛乱接踵颠危相逐唐氏一统乃因隋制内设诸衞以处武臣外布府兵以诸衞四方有变选将于朝调兵于府建牙而出凯歌而旋将军就第矣郡县有守御之备朝廷无权重之臣不耗帑财不费廪给国力充实民用家足本末相称表里相托诚天机神筭平康之道也至于景云之初始立节度之号以雄边镇以宠勲臣行则建节府树六纛得以军事专杀而方面始大及明皇天宝之末昏惑不事邀功竞进之将献谋于恢拓当国执法之臣务专乎宠利兼道开镇地逾四履鋭卒歼于沙碛邦财空乎上林葢中原无击柝之虞而北兵排乎函谷矣由是愤兵悍将连衡接势东击西应朝降暮叛更相禽猎或自簒逐生民焦灼勦絶耗毙肃代之后中官得政行军始于辅国军容自乎朝恩塈德宗之兴元置中尉于神防兵权国命尽在北司矣兰锜虎臣皆其子蓄方岳戎帅率自贿成至有市井贾贩之夫台舆厮养之贱折券而取千里谄附而得通都至于蹈利干赏坏法侵纪姑息假借养成骄孽君位天禄如从其贸赁以居焉故唐氏之基图终为藩臣所倾且古之贤臣在国则为相在军则为将商则阿衡佐升陑之伐周则尚父领渡盟之师姬旦东山之征以尅淮奄孔子夹谷之防以折齐莱汉髙文之朝命相于诸将之列武宣之后将军为执政之官留侯汉祖之谋臣未尝亲矢石髙密光武之元勲本则理俎豆孔明处士也西据荆州建蜀三分之势元凯书生也东平吴防成晋一统之基江左五朝兵官尤重二卫四军五校七帅皆选朝廷清重之士搢绅名望之流介胄武人非所预也唐初大臣入为三公八座出为行台摠管故自三代而至唐氏莫不合兵农而议政通文武以命官是故苟有制胜之术何必击刺之伎乃为勇苟有经邦之道何必章句之学乃为文若夫积恩泽以稍迁阶奔走之勤旧以敢死为武以引强为材臝股肱而决射御程躯干而角健防此所谓匹夫之敌一队之长又岂将之云乎又若枢密之名近由大厯置于宫阃不列朝位凡中外臣庶上计议事干军国秘未宣行则谓之枢密兵乱之际机务烦多乃用中人使专掌职五代后唐已来始更崇重与宰司分总文武谓之两府焉噫夫欲论致理之要讲太平之策是必先在乎一政事通文武合兵农而后天下之务可成矣如曰未能则汉唐之盛终不至况曰三代之道欤臣策事迂鄙众必诮其难用然通识逺虑知治道之本者必有是乎臣言者也
　　兵器
　　臣闻铄金为刃木为弧古之圣人以威天下故国之重器厥惟五兵歴代宝之以为神物是以周官六职工居一卿其治兵之工则桃氏为刃函人为甲冶氏为戈防庐人为殳矛弓人为弓矢人为矢其典兵之官则有司甲司兵司戈盾司弓矢之职掌辨其物受而藏之以待军事故天有时地有气材有美工有巧合此四者然后为良夫寒温异宜隂阳异齐此天时之节也刚柔殊性坚脆殊理此地气之分也燕之角荆之干妢胡之笴吴粤之金锡此材之美者也粤之镈燕之函秦之庐胡之弓车此工之巧者也古者百工之伎必皆世守监长日号戒其不良物勒工名识所精滥而有司乗其事攷其器以上下其食而诛赏之是故预备不虞古之善政不防武备邦之大经臣窃见今之州郡所上兵物徒有兵数实皆滥恶不足为用葢天下承平长久兵未尝试上吏视为冗务监长安能尽心选占善工为家治具又州郡率少军匠借役民工以次奸侵苟求速就及输上中府而主吏因缘为市惟货是问阅数而已其为弓也角觔无液治之法故其引之必挠纵其为矢也笴羽无深厚之数故其发之必翔俛其为刃也金无煎和之齐安得敝尽而不恶其为函也革无丰约之制安得长围而便利夫介胄不完士如袒战器械不精卒犹手搏是以古者兵有三制视人形之大小甲为两旅权服者之上下故井赋之法车甲各出于丘甸焉若其合军交和鼔驱而进以命争命以首争首而弓折刃卷甲裂鐏败是乃委人于死地而夺其自救之具也不教民战尚谓弃之投人于死岂仁之谓管子曰致天下之精材者五而六之九而十之来工三倍不逺千里矣又曰聚天下之精材论百工之鋭器不课不用不试不藏记曰日省月试饩廪称事所以劝百工也臣谓宜严立新条务厘此弊外使州郡守倅通领工作而委提防刑狱揔检之厚匠手之稍食寛日课之役力材取乎精不取乎丰工务乎尽不务乎速器求乎良不求乎多吴殳越防之利燕弓代革之劲因地之产就民所工设为监司厚价募取则虽田闾之下匠锻之巧一人一艺咸归官府矣而内选重臣掌其守藏司其颁入凡州郡所上必有试焉工有不当必行其罪如此则府皆善兵国有重备以待武事无误他时夫害起乎甚防患生乎所忽兹事虽小所系极大故献鄙议冀裨冬官氏之阙政焉












　　乐全集卷十三
　　钦定四库全书
　　乐全集卷十四　　　　　宋　张方平　撰刍荛论
　　食货论
　　臣闻食者生民之命货者百用之权兴自古初世所最急神农氏始辨五种为耒耨之利以教天下而民知粒食日中为市致天下之民聚天下之货立交易之法而世之财用不乏黄帝尧舜经土设井授时布政通其变使民不倦而天下之美利备焉禹辨三壤定九赋懋迁有无万邦作乂周文王在岐制司马之法建平土之政均土地连什伍以稽其人众而井牧其田野以物地事授地职而令贡赋税敛之事葢古之王者所以制财用之道惟田及山泽为正其百工商贾衡虞之赋以其浮食去本之民犹罚而抑之也自周之衰庶民失职经界隳坏繇役横作秦知顺人心改之可以获大利故灭庐井而置阡陌急耕战之赏尊奬兼并猾诈之人弃削王制务为一切深害偷苛之政至始皇二世收太半之赋征戍输发并起勦絶蒸民之生天下愁怨遂用溃叛汉氏接秦之务安百姓约法省禁轻田租十五而税一量吏禄度官用以赋于民文景躬脩俭德节用而爱人四方和平家给人足都鄙廪庾尽满府库皆余财人知自爱而重犯法先行义而媿黜辱及武帝外事四夷内兴工作七十年之积未几而竭尽征戍交起天下共其劳行者赍居者送中外扰骚百姓抗敝以巧法财赂衰耗而不赡入物者补官出货者除罪而言利立功之臣析毫分铢之士纷然而进矣于是设平籴立均输起漕运兴盐铁置爵级制酤筭舟车占积贮又下告缗之令更造皮璧之币天下萧然无聊矣以一人侈心之故为生民万世之患是故圣人尊仁贵义称叹俭德以利为贼其意逺哉自兹已还捃摘愈甚损下益上日剥月朘侵刻小民以为忠功南北披攘王泽竭矣在唐初世薄赋寛徭天宝季年国用寖广边有立功之将朝有专柄之臣戚里相骄女谒竞进故崇礼慎矜韦坚王鉷以聚敛而进实繁有徒为上聚怨为民疮痏是时承平既久民不愿乱而此数人进邪防以侵扰之终为厉阶以致丧败迨至德之后兵戈不息调发转饷百役并作人户凋耗版图空虚赋敛多门殊科异调计司不能覆诸使诸使不能覆诸州猾吏权臣因缘为市津渡有率堰埭有征庐舍有税苗稼有敛乃至平率豪姓配取僮马夫人之常情与则喜夺则怒故先王见其与之形而不见夺之理然后民可得而有也横敛虽复利在侵剥犹以抑末遏强为辞唐氏之赋也异哉直取无名曽何异乎刼剽掠夺之也欤昔者明王之保国也其经费制用夫岂天降地出亦自民而已矣然其所以御轻重调盈虚出入之节备储之道必有术焉尔大约唐制租庸之令定于武德两税之法起乎建中牢盆之利大于第五琦而成于刘晏茶之禁萌于赵赞而成于张滂进奉之名起乎兴元于后则有日贡月进之臣方镇羡余之目沥民膏髓结上恩泽不领于县官之经费而入人君之私藏焉此唐氏制财用之大经也我国家抚有万方富全四海太平安乐且五十年边塞无聚徒宿师馈运赏功之费州郡灾沴足以饥穰相补民无急征杂调朝令暮具之急是宜绰然舒泰而乃公私之积不足兼年不幸仍饥民力困屈所在仓廪无以振救其由何哉非以天下之民趋末而背本者众生之寡而靡之多外则彊敌为耗而供亿无厌内则兵旅夙骄而匪颁亡度法制不立故编民僭王侯之服羞教化有亏故齐民入释老之邪道倚市萃乎游手命卿鲜乎诚士是故耕桑之民渐鲜衣食之路益狭而资以奢侈用无纪极夫如是安取乎富且庶者哉是以圣人制民别其四业自天子公侯卿大夫已下至于抱闗击柝其爵禄奉养死生之制各有差品小不得僭大贱不得逾贵故上下有序而民志定矣在易履卦象曰履以辨上下定民志其在节卦象曰节以制数度议德行又曰不节若则嗟若故先王制礼立法要在使人循于轨道裁其淫过使之欲寡而事节财足而不争尔管子曰使民知分王道之本也若乃上不能节用啬费使人以时国之制度不立民之游蠧不去则虽夷吾之权术李悝之能尽地力晁贾之善议论诸葛亮之理国用亦不足以有成也谨列往代济国利民之得策危邦害物之乱谋可戒可法宜于今者举其要焉
　　屯田
　　臣闻古者师役不逾时无逺征久戍之劳宿军转餽之费故在三代无屯田之事降及秦汉务恢封畧疲中夏外事边圉魏氏之后吴蜀鼎立永嘉东徙遂成南北天下割解更相鄙夷分疆占域各分戍守力穑之夫鲜被甲之士众旷日持久兵势未解而屯田之利兴矣汉昭始调战射士设屯于张掖充国后击先零羗留佃于浩亹魏武之经畧四方取济许颍之积晋氏之南征吴防仰给江淮之储唐太宗既定天下思欲散兵权省国用遂因隋制相要冲以设府计隙地而置屯三时务农一时讲武居则有扞城之庸而廪食自足动则备调发之籍而戎事无废及明皇恃海防之泰宁承国力之全盛府兵耗散田莱不垦后又停折冲府立武士帐于是乎罢丁兵而有正兵矣宠将骄卒坐而蠧食帑庾虚竭财用不赡而商利侵刻之臣百方诛取生人困瘁渐至危乱范阳搆祸日寻干戈代宗德宗专用姑息自诸方岳之任徒兼营田之名荷防之夫箕踞待哺至宪宗时有司上元和国计簿校天下兵农之数率以两户而资一卒人力凋敝可举而知天下兵农之业遂离而不复合焉今国家之务莫大于养兵四圣同仁恭俭慎德靡游于逸于观于畋念四方惟正之供悯小人作业之劳节爱惟防啬用罔小然出纳之吝在乎有司刻敛勾收锱毫圭撮天地所产山海之富动植之物悉筦于官妇织不裳夫耕不食黎民力尽寒暑不息以供军士衣稍匪颁之费汲汲乎其不能足也伏见议者有献屯田之防虽未能尽该乎体要显辨其利迹而或者猥为异説破其端绪臣辄为之扬防以申其论或者曰盖聚众边境战守相持留则刍粮不足解则冦患未息故且耕且守而后有屯田之事未闻平时兴屯于内地也臣应之曰昔枣祗建安之迹迩布都畿邓艾正始之谋近缘陈项晋荀羡兴石鼈之利分界东阳齐氏置怀义之屯乃在河内唐氏府兵就田天下相望后上元中因洪泽芍陂之饶大资国用我朝自唐汝河朔之郡皆由田务此固不待边境而后有屯田也今淮扬许昌汝南之域人稀土旷地力不尽密接京辅便于漕发虽内师禁旅更出就食往复浃日不废卫防又东平钜野至于彭城率多闲田民力不赡决河之所坟淤皆为沃野嵗所收入东自济汶漕而北洄可至河北东境西入广利渠可至太仓曹南陶丘可为廪积置屯之地无便于此江淮之境人稠土狭田无休易可以布屯且国家嵗漕东南之粟度其运致费已兼倍此为谋之迂也或者曰唐氏之前兵民同业本调取乎农版故可任于农事今之军士皆市井桀猾去本惰游之民至于无所容然后入于军籍且其骄也久矣呴濡保息莫敢拂其心者是可使之寒耕暑耘者乎臣应之曰昔之为屯田者多在师旅之中解甲胄而执耒耜释耒耜而执干戈出死入劳莫之憾也惟所御用之而巳又况四方无事边疆无役衣食足而起居时安室家而守妻子使趋南畆各食其力又何慊焉盖智者谋始因势推移使事济而众安在资权而成务臣虽不敏请试効愚盖汉氏之屯田也发弛刑焉曹氏之屯田也置营卒焉后魏之屯田也借民力焉唐氏之屯田也以府兵焉或兵或民惟所用者今天下浮户依强家而为佃客者取分末之利输大半之率由无以自业也倘优制招来艳之以利寛其赋入复其他徭则愿屯之夫襁负而至矣为置典农之官专司力穑之事功劳报赏为法必信因使冬隙简其强鋭教之角射赏其精力古者因农事而寄军令盖此之谓则是募屯田夫得屯田兵也居则稼穑之人用则战骑之士不衣库帛不食廪谷是骄卒可放省屯仓可待盈虽有凶荒水旱之变而军不乏乎储峙民不増乎横赋建屯之利其亦博矣
　　仓廪
　　臣闻古者民三年耕则余一年之食九年耕则有三年之蓄通三十年而有九年之积丰年补败虽累凶年民弗之病然后德化流洽礼乐兴焉此三代之盛平土分民富庶而教之本也周衰经界失叙生业不平则有权谋之臣通变之士调盈虚之数脩轻重之术以制国用均民财若夷吾之凖平李悝之平籴汉桑羊之均输耿寿昌之常平下至齐氏义租隋人社仓之制是皆便物利民济时合道安人之仁政为国之善经也孟子曰犬彘食人之食而不知检野有饿殍而不知发人死则曰非我也嵗也是何异于刺人而杀之曰非我也兵也是知蓄委者国之大本检发者政之大平饥穰者天之常行备预者人之所及者也故万室之邑必有万钟之藏千室之邑必有千钟之藏而人君御之以凖然后民有所恃也国家之承平六十年矣漕引东南之粟以输太仓卷地无余常若不逮而仅充兵食边塞之积鲜及兼年强家之藏旧不接新贫人之饷朝不继暮不幸而有凶旱水溢之灾民力匮竭国无以振救老弱转死相枕沟壑方骇而图之强发私廪千里转餽重为劳费官民皆扰不亦谋之末乎比者勅书有谕州县使立义仓之言徒有空文而无画一之制于兹三年天下皆无立者况今之俗苟且因循严令坚约犹复违慢为民兴利岂易其人有位者无心有心者无位在上可行者务暇逸而从苟且在下乐行者或牵束而不得专以故民间利不克时兴害不得时去积成弊蠧以及丧败又凡事体兴立实艰堕坏孔易或谋以为利而转以为害彼义租社仓者齐隋唐氏既尝为之矣始为百姓储备之道终为僻君淫侈之费是于籍外更生一调也诚国家规前代之善策为齐民之大计明立条式权其敛出令天下之县各于逐乡筑为囷廪于中户已上为之等级课入谷麦其输入之数视嵗薄厚为之三品县掌其籍乡吏守之遇嵗之饥发以赈给小饥则约小熟之所敛中饥则约中熟之所敛大饥则约大熟之所敛专自县乡检校之无使州郡计司侵取杂用焉此则收自优户穰嵗之有余散于贫人凶年之不足不使兼并贾人挟轻资蕴重积筦其利以豪夺于吾人此其协于大易裒多益寡称物平施之义符于周官党使相救州使相赒之法契诗人京坻之颂应时令振乏之理使民足而知顺让益归于本业诚为国之大事也
　　税赋
　　臣闻理人之道地着为本分民之要平土为大故古者井田之制必先立步畆以正经界夫受私田百亩公田十亩是谓什一之法夏氏五十而贡商人七十而助周百亩而彻皆什一也故春秋传曰什一者天下之中正者也其山林薮泽原陵淳卤之地凖肥硗以为差随厚薄而收入是以春秋讥宣公初税亩谓履亩而税择其善者取之故君子恶公以为于民已悉矣自庐井之坏而王制大乱民生失平税赋之法不齐矣汉初接秦之暴务安残氓约用省禁益薄田租至文景之际乃或三十而收一时更尽除勿收可谓寛约矣于时网疎而民富百姓安乐知重礼义天下之刑狱几措焉夫厚敛则民困困则奸盗起而刑辟重轻赋则民足足则礼义兴而刑罚简刑辟重则民愁怨而思乱礼义兴则民安乐而思治思乱者视其君如仇讐虽箕防之仁不能使之安而久思治者爱其君如父母虽蚩尤之孽不能使之动而危葢厚敛起乎荒汰薄赋由乎节用秦自暴政之并天下侈心无极恢大封域北拓胡地南开越境于是发闾左之戍扫天下之命飞刍挽粟万里转餽暴骸露骨积于边荒内兴功事穷极力役创阿房之宫备六国之制胡亥发徒百万以营骊山及山东兵兴聚师待饷此所以收大半之赋而不足也汉初定天下生人困瘁量吏禄度官用以赋于民孝文躬脩俭节仁爱清静宫室苑囿车马服御无所増饰有不便辄弛以利民身衣弋绨后宫亲幸衣不曳地帷帐无文绣惜百金之费罢露台而不为匈奴背约犯塞令守边备不发兵深入无动劳百姓治陵因山不増髙器用瓦物不藏金银又亲行耕籍之礼以劝农事务广储蓄以备灾沴此所以三十而税一或尽除勿收而国用足也自汉叔世吴魏三分司马氏之南渡中原剖裂外备疆事百役之费内则间以昏僻骄淫之主急征横敛科调杂出是故汉有虐政而作田亩之赋齐有淫政而重牀调之租隋有乱政则有先期逆征之暴唐有政则有青苗地头之税旧不革新名日生侵刻疲人自取孤弱是何异割肌肤而滋口腹事枝叶而剔根心反裘负薪徒有惜毛之意毙人以梃不知罪嵗之非剥敛之名可谓穷矣国家接衰唐之頽纲经五代之乱轨平四方之僭閠立一王之法式其横出之筭无名之征革其弊者多焉比在先朝定民田之租考地之肥瘠制赋之重轻裁使平均本于寛约利人奉国诚为中典夫古之田制有赋有税税以待郊社百神宗庙之祀天子奉养百官禄食之给赋以供车马甲兵士徒之役充实府库赐予之用今夫车马甲兵之资士徒之众皆县官素具不复籍于民大率中田亩收一石输官一斗畿甸之外嵗供两税无他课调则是今制赋之法抑已简而有经矣至如山原之地或入稻秔之物陂泽之乡或有缣绨之税舍其所有责其所无农人供之其费自倍有者半价而卖亡者倍称而取使乗利估贩者得操其竒赢此商人所以兼并农人农人所以重困也诚依古制均定壤赋随地所产因民所工省其杂名专为谷帛除折凖之令去钱刀之目如此则国之经入如故民之输出有常利归于诚农权夺于富人上之德泽加于百姓民之颂声兴于天下可以制梃而鞭挞歴世之暴君汚吏矣
　　畿赋
　　臣闻王都者天下之根本九州之枢防譬之一人之身则京畿为之腹心而四方乃其支末腹心宜泰支末处劳养身之道也先安京畿后康四方理国之体也今所谓租税之法更徭之制而王畿最重品色尤烦力耕时获无水旱虫螟之害田赋适办铢收毫聚累以嵗月生业甫立敺就一役随复破散故甸内之民鲜有盈室者昔明王保邦预备之道惟于平世始可为谋及其已救日不暇虽有贤智岂遑经久今内外无事赋入有经而民家壁立野无青草设有横出之调缓急之率不及均远应近求具则必扶老携幼转死沟壑虽峻刑严禁不能止流亡播溃之患夫致理之本在乎制度制民之产在乎均平子曰不患寡而患不均盖均无贫且都城之内大商富贾坐列贩卖积贮倍息乗上之令操其竒利不知稼穑之艰难而粱肉常余乘坚防肥履丝曳防羞具居室过于侯王淫侈之俗日以轻僭赋调所不加百役所不及优游逸豫专事骄靡而农人侵冒寒暑服田力稼以供租税以给徭役仰不足以养父母俯不足以畜妻子同为王民而都门内外劳逸之殊如此此岂抑末敦本之道乎又凡国家发德音布恩令必首及辇毂或曲有所被重罪者末减轻系者疎宥奸邪桀慝逾轨乱常草窃伪滥不经之民咸霑涣泽而农人积逋旧负锥刀之末不防蠲除侵肌断髓连锢妻孥此岂推恩布德之道乎兼并之族奸宄之人以幸近于天日故特防于庇照而此农人泽不下及臣愚疑其未周也诚天子哀此疲人霈然加惠除其杂调变折之目寛其税入庸役之令采其孝弟力田节义之人赐复其家以励风俗因制王畿之内严立占田之限无使权豪侵并贫弱上以为国备下以劝农功使本业之人得自比于兼并奸宄同被上之恩泽此不亦强干优本之道欤

　　乐全集卷十四
　　钦定四库全书
　　乐全集巻十五　　　　宋　张方平　撰
　　刍荛论
　　食货论
　　轻重
　　臣闻圣人以仁守位以财聚人故财者帝王之所以平理万物养成羣生保邦御世安民制治之本也夫生人之用莫重于谷帛然圣人立成器以为天下利作为货币以通有无而后养生送死之物备贵贱之伦别万物流布而不竭贸迁而无穷自燧人氏至于三王未有不以轻重之法为政者也通其变使民不倦明其天时辨其地利察其人力审其物理执权衡以御天下而操纵于其不平之间然后天地百物之情可得而见而轻重消息制于君上矣夫至动而不齐者莫甚乎人心众趋而起争者莫急乎财利故齐动在乎令息争在乎均人君者出令而主均者也长则萦之短则伸之虚则益之实则损之裒多益寡称物必平示之以予之形而不见其夺之理使民由之不知其故而后可以制天下之变成天下之务也今国家奄四海以为富笼山泽之所产毛附之土有税横目之民有籍东南之美者大贝美珠羽毛齿革也西北之美者皮罽名马也中国之产三品之金锦绮织文泉刀之利也夫盐食肴之将铁田农之本酒百礼之防茶众饮之长皆管于县官矣歴代所増横率杂调相循俱在货物殚竭生人困瘁然而储廪不为之实帑藏不为之积其故何哉盖物有贮滞利有稽伏开塞无术敛散不时有司徒能张其空簿多设科禁勾剥竒赢累年无舍勘诘毫杪万里待报以至令下而诈起法出而奸生盖由不知轻重之权不达盈虚之道故畧大而规小忘逺而图近者矣或曰司防之府实掌国财赋舆有经出纳有程遵常循故谨守其度若之何轻重之为也臣应之曰今夫民有数金之业者犹知坐防行贩准时趋利持其缓急取雄井邑况于为国乎况于天下乎故夫以轻重治食货者民足而国赡弱国可以强其不知轻重之道者民困而国乏强国必弱请试观于唐氏开元天寳时丕冒日出寰海平宁国本厚矣及明皇季年颇事侈费而崇礼慎矜韦坚王鉷希意图宠剥刻百端不能开通利涂而专取于民倚法以弄权敛怨以搆祸四方骚动遂用倾危寳应永泰中承大兵之后民庶凋残仍嵗凶荒中外艰食宫厨无兼时之积禁军絶饷畿甸百姓挼穗以供之方岳骄将旅拒傲命违慢法度征赋不入郡县益减而得刘晏掌租庸以羡余相补人不加赋自诸道巡院距京师置逓相望四方物价之上下水旱丰穰之地不浃日毕知故食货之轻重权于掌握而能通其壅滞致天下无甚贵甚贱之物朝廷获美利国用周济下无横敛民不知劳故唐世识者以为自防筦之兴通其术者惟晏一人故开元得聚敛之臣不知阜财之术直取无名若夺攘剽畧故下困上虚以强盛而至丧败寳应得计数之臣能明轻重之法以理财通用民赖其利以衰陵而获安泰是知轻重平凖理国阜民之本也今国家贤材良佐济济在廷夷吾刘晏之比岂曰无人意者或任之而不尽其材欤迁歴之速不暇经久之谋以集功利欤是何山之麓海之滨积货滞利之多而不知通泄东有遗秉西有饿殍而不知聚散冗游蟊蠧之害而不知去也乎意者任之而不尽其材迁歴之遽不暇经久之谋以集功利而然尔诚朝廷图任贤能属以大计使得自选郎官已下至于黄绶无限卑吏惟材是用为之官属得以轻重用事而以成效责之必有管葛之才出焉自然和钧齐物闗市不乏货用足而国力赡赋敛寛而民生安矣
　　原蠧上篇
　　厥今天下生民之蕃四海山泽之富过三代逺矣赋敛所入财货所聚加厚于汉唐内外无事无师旅战守餽粮赏功之费无应声卒具之征然民力益亏国用不赡中家以下衣食无余其何由葢国有三蠧而莫之恤也三蠧而不恤虽太公之经权管仲之计数雅不能措国于安拯民之急也何谓三蠧一曰兼并夫兼并之人害农败法上争王者之利下固齐民之业擅斡山海之货管林薮之饶役利细人以致富美规时轻重坐取百倍不知服田力穑之勤而菽粟余于犬马不知织絍纺绩之劳而缇绣被乎土木驰车腾骑侔于贵戚藻井采题过于府寺因其富厚交通在势爵可以鬻刑可以回一悦所酬当中人几家之产一享所费任上农终嵗之功夫如是小民何以自存农人安得不流亡农人勤苦而不能免乎饥寒而舍南亩而趋市井市井之人利夺于富强故穷而为奸盗奸盗日多诚农愈困是故民业并蹙国用益虚其蠧由乎兼并也夫富人所以能占市井之利侵农民之业者以国家不为权财货之轻重明贵贱之制度尔诚能计本末之道审缓急之令平谷物之髙下视凶穰而敛发隘其利途使出一孔均其损益调其盈虚使强贾蓄家无所牟大利则权在君上惠在细人矣古者四民各食其力执艺作业以奉一君故其役易供其求易足今邑有君长之尊里有公侯之富豪夺单弱逾冒王禁是民寡而君之者众也先王制典其国家宫室车旗乐舞衣服饮食宾客祭祀之庆乃至冠婚丧祭之式自天子至于大夫士秩位尊卑莫不异数所以厚其别也至于制庶人之产使之仰足以事父母俯足以畜妻子衣食足而信立矣故使虽富不异服无故不食珍入币不过缁帛五两合亲不逾一肉衣食之余皆逾分者也盖挠枉者过直救文者以质礼义本于朝廷风俗始乎京师上行下效其应如响今虽未能取诸古谓宜平四民之业无使富人专财尽物自其室宇车马器服奴婢宜益为制度撙节之夫分定则易足欲寡则不争虽积货财无所张用则其贪聚之心知所止矣上以厚国本下以劝农事使民有让而刑罚以省天下由乎轨道无不足之患其惟去兼并之蠧乎
　　原蠧中篇
　　彼兼并之族害农败法诚王者之民矣抑庶乎游入于释道之道者之为蠧大也古者圣王域民分其四业有大人之事有小人之事或劳心或劳力劳心者治人劳力者治于人治人者食于人治于人者食人惟士者劳心而食于人农工商贾皆劳力而相养者也在昔理古朝有诚士野有诚农肆有诚工市有诚商及其下衰风教薄而民俗坏于是士饰伪行农去本业工作淫巧商通竒货虽末路益开抑犹四民而已于后黄老之説出于秦汉晚乃更有浮屠氏至焉魏晋之后天下倾裂永嘉之乱彜伦咸斁羌胡杂处于诸夏衣冠流布于荆吴寖滛得志而其教遂大故诗序曰小雅尽废则四夷交侵中国防矣至梁氏其徒益横民益昏垫迷不知悟歴唐至今浸滛弥漫横溃不遏先王之道不絶如线九畴五教天人之法置而勿论凡厥庶民舍君父之尊而事其土木之像畧忠孝之道而诵其谬悠之言简律令之法而循其戒咒之説忽赏刑之命而果其祸福之报割衣服之用而奉其庄严之费侵贫人之业而资其游惰之徒上自宫禁戚里公侯下及士庶其所以信而向之无间然者古之教民各执其业父训其子兄励其弟少而习焉长而工焉不见异物而迁焉故经俗有常民志不乱制度而立邪僻不生今天下十室之邑必有一伽蓝焉衡门之下必有一龛像焉异巷朋处喜相祝怒相诅一话一言必以浮屠之言为证少而习闻长而习见如之何其不沦胥以入其流也是以源深而脉长根固而枝茂其徒满于天下而人不知厌苦国家之帑藏耗于上百姓之财力竭于下以人主之威权发愤而芟夷之才息而复炽以正士之辩智扼腕而深议之言出而罪及是以其徒益张明无日星幽无鬼神前无羲皇后无周孔以诬惑蠧食于此黔首也广殿大厦制度如帝居其徒是处罗纨纤缟其徒是衣稷粱滑甘其徒是羞而或贮积谋利坐列行贩赋役不及兼侵农贾古之论理国者以为一夫不耕或受之饥一妇不织或受之寒今释老之游者略举天下计之及其僮服役之人为口岂啻五十万中人之食通其薪樵盐菜之用月糜谷一斛嵗得谷六百万斛人衣布帛二端嵗得一百万端窃度国家之制财用也上以给郊社宗庙百神之祀百官廪禄六军粮餽其计至大矣仓庾之积仰输东南然而嵗漕江淮之粟入之太仓制不过六百万斛而莫之登也则是释老之游者一嵗之食敌国家一年之储也而四方列郡边塞之地常苦兵食之不足至于天下不幸水旱之沴虫螟之灾黎氓填于沟壑饿莩流于道路思以赈救之而计廪积而莫之赡也则其蠧有自来矣然则奈何盖圣人之制度也以道变化与时消息作事谋始必顺而正在易节卦之象故甘节则吉苦节则凶若夫已失业之民敺而复之南亩毁其庐籍其产则所以节之不既苦乎今诚撙省其伤财害民之事稍禁其营筑土木亡度之费益峻其奸盗冒法之律而无下普度霶霈之泽则不及世而亡其大半矣幸而省其大半之衣食以益于民天下其不加裕乎诗曰恺悌君子求福不囘若其赈贫穷恤孤寡礼髙年存疾病蠲逋负寛赋敛简刑罚振淹滞此诚人君布德于下受禄于天之道也卿大夫事上以忠行已以正临下以惠则服天休命克享有家庶人谨身节用以养父母则不罹于咎自然风俗归厚上下与足堂堂乎邦民咸乂又恶乎释老之求哉孟子曰吾闻用夏变夷未有变于夷者也其是之谓乎
　　原蠧下篇
　　三代而下言治国者惟汉唐至我朝焉天下其犹故也以言乎蠧则益多矣汉以兼并唐则释老我朝加以兵马蠧出于一百姓有不足者蠧出于二国且虚乏三蠧并生若之何而冀上下之丰给也盖天生五材世所并用必有武备邦之大经夫兵国之卫也何蠧之云乎以夫置兵之法与古已异是以谓之蠧焉尔自三代而下逮于唐兵农一本故周氏因州里以起师旅齐人脩内政而寄军令汉法调民代更以充边戍唐制案籍科发以备府兵故其人耕则为农战则为兵未有平处安坐仰衣食于帑廪者也案用兵之法驰车千驷革车千乗帯甲十万计其财用日费千金故兵贵拙速不以久为巧者惧其屈力殚货以国骚民也故善用兵者役不再籍粮不三载取用于国因粮于敌今自禁卫通于州郡之冗卒不啻百万恣口而食舒臂而衣数日为期以取赐赉是日有万金之奉无时休息天下供偫安得勿困夫用兵之术考之前世惟唐氏最为无数凡起徒役集藩镇之兵出于其境则食于度支故骄将悍卒隂相连衡缓师养冦邀图宠利国力不能给辄罢释而更厚姑息之然犹师解则费有时而息矣初天寳中废折冲府立武士帐而兵农始判代德之后内外多难益设禁卫始立名号而有天威神防之军至于有大征讨起大徒众必发诸侯之师故寳应建中国虽多故其所漕引江淮之粟以给闗中以供兵食才四十万斛犹莫登焉今者运于东南输之太仓十倍唐氏犹常若不逮也京师之民口亿万计大半仰食军稍之余故在稻粟之乡耒耜之民寒耕暑耘常无余粒中人已下率无盖藏强家之储鲜及新谷罄地之力穷农之功悉卷而西都为兵食故臣数为一蠧为其置之之法与古已异矣然则奈何若夫上不阙武备下不耗国财则臣尝有民兵之説足食足兵不废训练则臣尝有屯田之论傥见采于廊庙之上润泽而试之不十年而精兵皆在南亩矣然后寛徭薄赋劝农务本损上益下民说必以无疆舍禁去讥国用自当周赡家给人足礼义兴行洋洋乎颂声盛德轶乎三代矣谨论





　　乐全集卷十五
　　钦定四库全书
　　乐全集卷十六　　　　宋　张方平　撰
　　论
　　乐者天地之命论【此下六论景祐元年应茂材异等科秘阁同日试】
　　夫人受天地之中以生生而静者之谓性感物而动者之谓情物之感人无穷而人之好恶无极荡而不返天理将灭焉夫欲平六志之邪复五常之正使之动而不悖发而中节非乐何以和之故礼记曰乐者天地之命中和之纪人情所不能免者其为是与故听其雅颂之音志意得广焉执其干戚羽旄习其屈伸俯仰容貌得庄焉行其缀兆要其节奏进退得齐焉夫人内和顺康易则暴慢之心不入外恭肃庄恪则怠易之色不形外肃恭而体平内和顺而志正阳而不散隂而不密刚气不怒柔气不慑虽甚盛德何以尚此如是则骄佚诈伪之萌悖乱竒衺之事无从起矣此固非制令之所可齐条教之所能诏其感也得之情性其发也合乎自然故曰乐者天地之命中和之纪不亦善人心之深乎昔圣人之防其情可言矣盖乐者心之动也声者乐之象也文采比节声之饰也君子动其本乐其象然后治其饰乐作乎耳目之前感应乎心知之外故作之朝廷宗庙君臣上下同听之则莫不和肃作之族党乡里长幼同聼之则莫不和顺作之闺门之中父子兄弟同聼之则莫不和亲君臣肃长幼顺父子亲三者天下之大教也乐作乎此而教成于彼非天地之命其孰能至是乎夫命也者不待乎谆谆而谕之而后为命也有自然之道焉之谓也夫瓦丝匏革之音清浊疾徐之序干旌行缀之列钟吕周疏之节此岂乐之云乎将外之饰者尔至有宣导顺气辅成正心应之如四时均之如风雨涤畅乎血脉浸涵乎肌肤不使放淫邪虑得接乎心术近之一身远而化诸天下一由中和之道此为得乎天地之命乃乐之本情者也是以圣王尚之言教之大者必曰乐云谨论
　　圣王处民瘠土论
　　维昔先王疆理天下均别地域莫不井衍沃之土标敦卤之壤辨其物性审其产利以制地贡以令地职分休易三等之地为上中错出之赋岂固务劳敝于民乎而国语载文伯母之言曰圣人之处民也择瘠土而处之劳其民而用之是以能长有天下不亦异诸圣人敺民安乐之意夫亦有激而言者请试论之盖王者之制民也分其四业列其九职皆所以励之敦本朂之无游然而所以去本而赴末苦南亩而甘市井者常为利之所牵焉甘利而已常心不固于是乎放邪流僻诈伪骄汰无所不至乱是用作更相争夺至抵于辟将惩其甚宁俭无僭故曰瘠土之民劳劳则善心生沃土之民佚佚则防善防善则恶心生故瘠土之民莫不向义劳也沃土之民不材佚也且民之函血气心智之动畜喜怒好恶之情夫惟贤知之明为能性其情而自勉于善中人以下习则逺矣不足则约约斯固固斯淳淳斯念善是善生于不足也有余则泰泰斯慢慢斯骄骄斯近恶是恶生于有余也是以圣人知其然也思所以制节之道为之均其生业使之仰足以事父母俯足以畜妻子虽富不异服无故不食珍纳币不过五两合亲不逾一肉至于婚姻祭祀居室之礼莫不为之节文夫然后民罔有逾矩败制而后知廉耻礼义之道无争陵鬬辨之讼矣愚谓文伯之母为此言也将以激其子无使入于惰慢而知勤俭之为令德尔不然天下之大四海之富岂无尚义之民是岂尽得瘠土而处之者乎亦在为之上者制礼以节之而已故曰其言抑有激焉谨论
　　治乱刑重轻论
　　王者法天之震曜杀戮而为威狱刑罚法天之生殖长养而为温慈惠和此德刑之本然而刑罚世轻世重惟齐非齐故周官有三典之法吕刑有五罚之用随时立制固不同道而荀卿之言犯治之刑固重犯乱之刑固轻其义何耶请得论之荀卿之发此论也葢言象刑之事以为治世不当有象刑尔故其言曰治古不用刑邪是象刑固不用矣治古犹有犯刑者耶则是杀人者不死伤人者不刑乃非所以为治之道也愚以为象刑之说固不可以为训荀卿之言抑未足以折中是皆过犹不及之辞也治古之不当有象刑则明矣而荀卿以为犯治之刑固重亦不察矣夫先王之致理也议事以制不为刑辟惧民之有争心也故礼以立其本信以行其令仁以全其恕义以断其宜训之以廉让成之以节文故为冠婚嘉事之制以重其成人之礼为之祭祀共养之道以长其孝爱之心为之贵贱等级采章文物之数以严其奉上之诚为之聘享宴好揖让登降之仪以笃其交接之义为之乡射辞让之法以序其恭睦之分为之歌乐仪节之则以保其和易之性是故君子无物而不在礼矣有一不由此者且得谓之治世乎犹惧民之未尽至于善也故求圣哲之上明察之官慈惠之师忠信之长以临牧之以训导之是故百姓无动而不遇于善矣有一不由此者且得谓之治世乎夫如是又何重刑之有故夏有乱政而作禹刑商有乱政而作汤刑周有乱政而作九刑皆在叔世三辟之兴也非治古之事也舜典曰象以典刑益稷曰臯陶方施象刑惟明皆为法象之意又何墨幪艾鞸澡婴菲履赭衣不纯之谓哉自汉武公孙平凖刘向皆引以为言何亦不思之甚乎而荀卿先矫其説抑未能折之以中故不行于汉氏诸儒故愚曰二家之説过犹不及者也其为是乎谨论
　　治地莫善于助论
　　古之制国家者上则有宗庙羣神之祀下则有朝廷百官之给故所以制财用之节其取于民必有制也孟子言三代之事曰夏后氏五十而贡商人七十而助周人百亩而彻皆什一之法而谓治地莫善于助莫不善于贡贡者校数嵗之中以为常周诗曰雨我公田遂及我私惟助为有公田则是虽周亦助也盖三代之道夏后寡怨于民不求备于下民未厌其亲商人求备矣而孟子举治地之善以助为得其义何在请试论之夫什一而籍天下之中正也多乎则大桀小桀少乎则大貉小貉故井田之制一夫百亩八夫为井共治一夫之地以为公田助者借也言借民之力以治之也地之腴确嵗之饥穰此乎取之不择焉尔故曰私田稼不善则非吏公田稼不善则非民羣祀之粢盛于是乎出事之供给于是乎节国之经入于是乎在民之蕃庶于是乎起谷禄于是乎平政教于是乎均故曰什一行而颂声作矣彼夫贡者校数嵗以为常不计乎地之腴确嵗之饥穰则是履亩之道也春秋书宣公初税亩以其择诸善者取之故君子讥公以为于民已悉矣是故君子之作事也施取其厚事举其中敛从其薄则是先王之取于民也节矣所以能节取于民也者盖有道焉节用无防啬费无小不贵异物贱用物不作无益害有益念四方惟正之供则戒盘游之佚悯小人作业之劳则絶侈过之奉嵗杪而防量入为出如此则能节取于民矣记曰时使薄敛所以劝庶民也故民趋其本农狎于野仰足以事父母俯足以畜妻子丰年乐于盈羡饥年免于转亡于是乎乐事劝功尊君亲上廉让之义立争夺之患息敺而从化也易矣何脩而至乎此得不由治地之法善也哉
　　禘尝治国之本论
　　夫治国之本莫急于礼礼有六体莫重于祭祭之大莫大于禘尝此其商人之礼乎记曰祭有四礿禘尝烝四时之事也禘阳之盛尝隂之盛古者于禘也发爵赐服顺阳义也于尝也出田邑发秋政顺隂义也故尝之日发公室示赏也草艾则墨未发秋政则民莫敢草故曰禘尝礼之盛也治国之本也夫治国之本莫大于赏罚赏罚诚得治国其犹指掌乎古之明君爵有德赏有功必发爵禄于太庙示不敢専也禘为夏祭阳气用事故人君顺时长育因祭发赏上以明应天之序下以昭尊祖之义德义之盛由禘而见之矣传曰始杀而尝为秋祭少隂用事助隂始杀可以断薄刑决小罪故曰草艾则墨言既尝则可以发秋政矣夫赏以春夏罚以秋冬顺夏禘而发爵禄因秋尝而决小刑赏则以厚罚则以薄此先王劝赏而畏罚之意也故曰禘尝为治国之本其斯之谓与是故明其义者君也能其事者臣也不明其义为君不全不能其事为臣不全义者何谓明赏罚之情而已事者何谓行赏罚之节而已是以人君将赏为之加膳加膳则有赐将罚为之不举不举则彻乐厚赏则士劝薄罚则民服政是以和教是以成以是而治国其与几何矣夫其厚赏薄罚之意由禘尝而见之矣故曰禘尝治国之本也至于后王犹举其典则有顺景风而行封爵候鹰击而疏囚系抑禘尝之防欤至于周之四时有事则春曰祠夏曰礿而以禘为三年之合祭焉为祭之名虽异施政之实盖一顺是而下虽百世其所以制治之意求其应天时而顺人欲之道顾何以易此乎哉
　　三公为乡老论
　　盖圣王之建官分职化民治俗之道至矣内之朝廷外之乡遂朝廷之尊莫如三公乡遂之师莫如乡老故周官乡老二乡则公一人以领州党族闾比之属焉其安扰邦国之道请广其义云先王制爵位以处贤德异等仪而章贵贱则有公卿大夫士焉二公分监天下曰二伯一相处乎内三公之位也葢论道经邦揔方而议佐王制治燮和天人故曰天子之宰通乎天下重之至也若其中立六卿之事外与六乡之教其要为民是以属之乡焉王置六乡三公分领之故曰二乡则公一人所以协比其闾里使知孝友睦婣任恤救赒之义劝导其井野使知稼穑树艺世事学业之道贤者能者则行宾兴之礼而献于王冠者幼者则必执贽以见而听其教饮酒于学则众知长幼之节习射于序则众知辞让之贵蜡则教民敦啬之事社则教民报本之法故夫序人伦正风俗美教化立道义其必由乡老而且民惟邦本固于有政后非民曷戴邦非民曷立是以王政之详自夫家起州为之长党为之正族为之师闾为之胥比为之长尊主其要卑治其细大则分地职奠地守而行教法小则正地比任地事以待政令以至稽其众寡与其施舍辨其老幼分其贵贱以听政役以待军旅以共吉凶以诏诛赏是以上下能相亲睦礼义浃洽其化不肃而成矣三代之道既衰井田之制斯坏不修州党族比之政而为阡陌涂巷之法尊奬游末宠纵兼并分职乏仁义之师牧民无慈惠之长善无劝而恶无沮壮者暴而老者遗争鬭辩讼之狱繁侵夺欺凌之患起仁义之道自此絶矣葢古之哲王所以用贤贵德非以为一人之利将万民之为利尔古之君子所以居位行道非以为一身之谋将万民之为谋尔是以尊于朝而政成于上教于乡而化行于下犹衣服之有冠冕水木之有本源故曰王政之详必自夫家始则三公为乡老之义其在是矣
　　归狱论
　　春秋贤季友季友实鲁之贤公子为公室辅国人是宜当庄公之末内难数作僖叔比庆父而友杀之庆父贼子般而友不讨论者皆以友为得亲亲之道愚特疑焉案左氏庄公疾问后于叔牙对曰庆父材问季友对曰臣以死奉般公曰向者牙曰庆父材成季使以君命命僖叔使鍼季酖之及子般即位共仲使圉人荦贼子般于党氏成季奔陈及闵公立季氏归而不讨也故齐仲孙曰不去庆父鲁难未已既而共仲使卜齮贼闵公于武闱又案公羊氏説庄公末年公子牙不称弟杀也曷不言刺之季子之遏卒恶也不以为国狱缘季子之心而为之讳尔庄公病召季子曰吾将焉致乎鲁国季子曰般也存君何忧焉公曰牙谓我鲁一生一及庆父也存季子曰夫何敢是将为乱和药而饮之曰公子从吾言而饮此则必可以无为天下戮笑必有后于鲁国饮之而死公子牙今将尔辞曷为与亲杀者同君亲无将将而诛焉诛不得辟兄君臣之义也不直诛而酖之行诛乎兄隐而逃之使若以疾死亲亲之道也杀公子牙今将尔季子不免庆父贼君何以不诛将而不免遏恶也既而不可及因狱有所归不探其情而诛焉亲亲之道也恶乎归狱归狱仆人邓扈乐庆父使乐贼子般然后诛乐而归狱焉季子不变也夫僖叔之与共仲皆成季之兄牙也诛之仲也行之季子推亲亲之道戮其罪之著者可也象日谋杀舜舜即天子位而封之有庳管蔡挟商奄以乱王室周公其弟也而诛之故谋而未发与乱之既形罪有较也且叔牙以比庆父而死夫庆父之为臣也而贼其君为弟也而贼其兄之子季子反无讨而归狱乎微者卒使庆父再发难而终自毙焉亲亲之道此可谓正欤晋灵公之死也赵盾位为正卿反不讨贼而史以弑君之罪加之季子虽亡而越竟苟避恶名而归不讨罪去盾几何而公羊子又以归狱于下为得亲亲之道而美之使人迹其事为奸利之名故歴世践而为之者相继也抑归狱之为效矣呜呼季友败法于前公羊子失辞于后而后之人又继其恶而莫之正其説也故论著之
　　赵鞅论
　　春秋定之十三年秋晋赵鞅入于晋阳以叛冬晋荀寅士吉射入于朝歌以叛晋赵鞅归于晋公羊谷梁传曰此叛也其言归何以地正国也赵鞅取晋阳之甲以逐荀寅士吉射荀寅与士吉射者君侧之恶人也曷以叛言之无君命也愚读春秋二传至是而未尝不疚心焉夫二子之说春秋信长于诫劝然与圣人之用心为异圣人之言所以辞微而防远者岂故迂为之哉盖亦使人可以取法而不可为利也譬之天日可望也而不可亲也今二子托事立辞虽意主于诫而反为奸乱之津歧权诈之凖迹故自诛错而来称兵构祸以逐恶正国为名者皆迹赵鞅之事也且晋自景公而下公室卑弱六卿富强政出多门渐以衰乱及此范氏中行氏之乱而赵鞅实为祸首焉案左氏之説初赵鞅以不忍小忿而杀邯郸午故午子稷以邯郸叛午荀寅之甥而荀范吉射之姻也故范中行氏助邯郸而伐赵氏之宫赵鞅奔晋阳晋人围之而韩魏与范中行相恶荀跞欲因乱以为利故跞言于晋侯曰君命大臣始祸者死今三臣始祸而独逐赵鞅刑不均矣请皆逐之故荀跞韩不信魏曼多奉公以伐范中行氏弗克二子遂伐公败而奔朝歌韩魏以赵氏为请故鞅归于绛若其取晋阳之甲逐君侧之恶人而以地正国之事盖二子之寓言者且智伯以三臣同罪独逐鞅为刑不均故范中行逐焉而韩魏独以赵氏为请是亦不均矣鞅由韩魏而得归尚何国之能正夫范氏中行氏晋国之世卿名族矣考寅吉射事君之素而恶无所载尚何君侧之恶之谓自赵氏之归而晋国无嵗不用兵竞与韩魏并智氏三分晋国而有之唐叔之祀用殄焉其祸始乎此也且使后世权诈者袭其迹而为之故由二家之书实粉泽之也愚见其言不可为法而适为奸雄之利故曰异乎圣人之用心者其谓此也夫
　　祭仲行权论
　　事诸侯其国重佐王者天下正不顾小利而败大体君可易也社稷不可亡也是之谓忠臣主在与在主亡与亡不能固存亦不从于乱是之谓具臣怀苟且之安挟观望之虑回惑持贰以全宠禄是之谓奸臣是故忠于社稷者何事非君徒爱君者不必利社稷逢君恶者亡国矣此公羊氏所以贤祭仲以为知权者由是欤春秋桓十一年书宋人执郑祭仲突归于郑公羊曰祭仲郑相不名者贤其知权也权者何权者反于经然后有善者也权之所设舍死亡无所设行权有道自贬损以行权不害人以行权杀人以自生亡人以自存君子不为也古人之有权者祭仲之权是也夫郑弱宋强势不可拒也已当国而就执谋无所出也以弱而当强以无谋而敌有备郑且危矣忽虽欲勿出势得勿出哉突虽欲勿入势得勿入哉祭仲秉国之权内不及谋而外虚死是无益于君而徒自损其国也故必从其言则君可以生易死国可以存易亡少缓则突可故出忽可故反后五年书郑伯突出奔蔡世子忽复归于郑则祭仲之谋效矣易曰巽以行权子曰可与适道未可与权权之时义大矣君子行之所以辅正道小人行之所以成诈利孟子曰有伊尹之志则可无伊尹之志则簒也至乃三卿之分晋田氏之得齐新莽之盗汉孟德之迁许三马之移魏二桓之逼晋是皆挟一人而令天下发诈机而弄神器失之为奸叛得之为英雄假伊周之名行羿浞之事者矣嗟乎公羊子之贤祭仲于祭仲之心则可然而君子恶其启端于后世也杜説左氏曰不称行人听迫胁以逐君罪之也谷梁子曰死君难臣道也今立恶而黜正恶祭仲也春秋之义有托始之贬有原情之责圣人将以示教诫明大法实不始恶犹托始焉今祭仲以陪臣事小国立君出君权皆在已贻之后人难为法矣若夫贬一人激来世防奸之渐夷乱之阶是亦圣人忍小幸示大公之防也祭仲之贬请从二家之説
　　汉功臣论
　　汉髙祖起沛入关王蜀汉还破三秦与楚人争天下血战五年卒灭项氏其贤杰之从君者众矣有若萧曹者为之腹心股肱以固其根本有若良平者运筹帷幄以出竒制胜有若韩彭者统兵帅众以尅国擒敌有若哙歙者披坚执鋭以御侮捍难有若随郦者凭轼结纼以驰説诸侯有周纪之忠节以坚人心有陵勃之方厚以荷重事及其既定乎天下也则奉春论都以安其居稷嗣制礼以定其位律令以具章程以立虽日不暇给规模博远矣大雅曰无竞惟人汉所以集大命而成丕业者其信有人哉自髙祖之世至歴代之士论汉初之功臣者辄曰是其得三杰而酂侯功次第一以愚论之在汉之初定论功之时则酂侯宜无与让在歴世之议者则未之思也以愚论之汉氏之功臣叔孙氏不在良平之下矣夫髙祖自布衣提三尺剑起于大泽之中顚危艰险不济者数矣厯数有在人多归之忠者守知者虑勇者战辩者説以其寛仁大度不忌不克故天下之材咸为之用卒以有成及项氏之亡羣臣诸将皆野人武士与帝同起畎亩之中素常差肩等夷者一旦而为之君臣其心不能卒服乃至酒諠殿上拔剑奋击当是时也乱在顷刻变在须臾虽萧曹之忠良平之谋英彭之勇随郦之辩顾无所施矣叔孙氏一创朝仪而悍夫慑勇夫服不施威刑不烦训令君尊臣卑上下肃定宗庙以严朝廷以庄位分以叙贵贱以别髙祖乃始叹天子之贵焉在成周多士矣然其成文武之业致太平之功者终在周公而周公所以致太平之迹乃具于六典之法懿夷下衰王室微弱后王所守惟祭与号而天下尚知宗周以其邦秩国典纲本所系虽齐桓晋文立威定霸必挟王命以令诸侯犹赐胙而下拜请隧而不许降及末世韩魏之分晋田氏之得齐咸因诸侯请命于周有封籍于文武之庙而后敢正名称爵通于天下则知疆域之大士民之众甲兵之强威势之盛不可以犯典礼之重也不然者以齐晋之视安烈匹夫擒之耳至战国兵拏祸大诸侯先窃焚削旧礼之篇籍而遂僭用王章焉然其维持邦国八百余年虽危不亡将絶复续非礼何以存之汉自孝惠之继立其大臣旧将北面于孺子之前慑然无敢有异望者及吕氏以妇人临国坐闺帷之中以制天下彼陵勃辈输力服事葢束于朝廷之仪而迫于大义也及光武中兴三辅耆旧再见汉官仪至或感泣识者固以知其能复汉祚矣由是言之则知叔孙之于汉子孙所赖者也彼攻城野战出竒画策特决功于一日尔周典司勲氏辨臣之六功有国功有民功有战功者若叔孙氏其可谓有国功者欤愚故曰汉氏之功臣叔孙氏不在良平之下矣

　　乐全集卷十六
　　钦定四库全书
　　乐全集巻十七　　　　宋　张方平　撰
　　论
　　中庸论上篇
　　中庸曰天命之谓性率性之谓道修道之谓教此圣人所以防天人之理极性命之际举大中之要正教化之端者也至于孟荀扬三子善恶之论则其于中庸之教异矣或问其说对曰三子之言性一人之性也中庸之为道天下之化也夫天下之人虽风俗异宜贤愚殊品至于口之于味也必同嗜焉耳之于声也必同乐焉目之于色也必同好焉至于心岂独不同乎是故天下之心所同贵者五常之道也子知雨雪雾露之所从来乎是亦江河海泽之气也嘘吸而上为霖雨为时雪为雾之润为露之濡百谷以成万物以生天下之人曾不归功于江河海泽而本于天者以水旱所本也人禀五行而生含好恶之明圣人因其性之所同贵者于是推仁以广爱制义以从宜礼以正名智以应变信以着诚天下以治彛伦以叙而民曾不知此本为已之性也而归徳于上者以治乱有系也且夫五方之民夷貊之类嗜欲相戾言语不通其性之不率教也盖天地之气所肖偏者何则文王作徳西戎为仁譲之邦箕子行化东夷为礼义之国幽厉淫虐成康之俗以坏桀纣暴酷禹汤之民可诛秦居镐京而戎政兴子居九夷而夷不陋被髪而祭伊川为陆浑椎髻既朝瓯越为汉郡以是为言民性何常哉惟化之从也子盍况之异物乎马牛駞骡兽之悍者雕鹗鹰鹯禽之鸷者驯而服之韝而役之惟人意之从也况人之灵岂如木石之不迁者耶诚如是则周衰战国之乱亡秦之暴且数百年而下不复有汉文景自汉之末魏晋之五胡扰攘且数百年而下不复有唐太宗是故大化之行也则天下之性如一人大乱之作也亦以一人之情变天下愚故曰中庸者天下之化也圣人所以极性命之理而正教化之端者也谨论
　　中庸论中篇
　　问者曰子谓中庸之道必为天下而后可施耶曰非此之谓夫中庸之道卷之充一身舒之弥天下盖闻稽大可以略小拘小或遗诸大愚特广其要而言尔姑以一人之性观之不愈精乎且尧舜之为善桀纣之为不善岂天下之人家至而日见之欤上之所行固下之所效之者食荼蓼者不知荠甘居嬴博者必为齐言绀緅随染薫莸易气由所迁之者也尧舜率天下以仁而人从之夫上所指顾下必趋走矣又况躬率之者欤故一人之性诚仁则天下之性斯仁矣汤武之民桀纣之民也在夏商而恶在商周而善知民性之易正矣故民性之从化譬之杞栁屈之可为桮棬譬之湍水激之可使上下如树苗焉以溉耨之功可以移地之肥确如化材焉以攻揉之力可以变木之曲直是以圣人知天下之人性可使同也故执乎一以制天下之动通乎诚以合万化之原脗合乎诸异周视而同仁端黙乎户牖之间凝神乎太紫之庭我无为而民自朴我无欲而民自化夫是而天下之俗安以和各复其正性命之理得矣故曰惟天下之至诚为能尽其性则能尽物之性能尽物之性则可以赞天地之化育而与天地参矣是故圣人之道大可以参乎天地微可以通乎鬼神变而动顺而静不疾而速不行而至天下之民犹范围之内也故其穆人伦移风俗使民徳归厚物性合和其本自乎一人之化而巳是故极性命之説通天人之际者中庸之教而巳矣谨论
　　中庸论下篇
　　子曰道之不行也我知之矣知者过之愚者不及也道之不明也我知之矣贤者过之不肖者不及也夫贤者人道之大成知者天下之达道以贤知之材于中庸之徳也其几矣子曰过之何谓也曰此乃所谓过与不及者非上智与下愚之谓盖言中人之行可与之上下者也彼中人者不得道之至正是故刚者自伐柔者自怠故曰小人中庸也小人而无忌惮也彼自伐者贤已之贤而知已之知故过之又曰人一能之已百之人十能之已千之果能此道矣虽愚必明虽柔必强彼自怠者谓已不能而莫之勉也故不及焉是兹二者髙者可抑而下者可举尔非不移之性也子曰舜其大知也与执其两端而用中于民其斯以为舜乎设以知者为过之是舜不得为舜矣子曰回之为人也择乎中庸得一善则拳拳服膺而弗失之矣设以贤者为过之是顔氏之子尚安得曰其殆庶几也子曰人皆曰予知驱而纳诸罟擭陷穽之中而莫之知辟也人皆曰予知择乎中庸而不能朞月守也前所谓知者过之谓此类也子曰愚而好自用贱而好自专书曰侮慢自贤前所谓贤者过之谓此类也是故圣人之道莫过乎中莫节乎和以之理一身则心庄而体舒以之施有政则民安而事顺举而错诸天下国家万民用乂其所以推而广之之源发诸一人之诚尔故曰诚者自成也又曰诚者非自成已而巳也所以成物也是以始于自成终于成物尧舜以徳自成天下之民归厚矣禹以躬勤自成天下之民允治矣汤以去暴自成天下之民徯来矣文武以仁义自成天下之民兴让矣汉祖以寛大自成天下之民推心矣文景以恭俭自成天下之民安静矣推而逮乎百世之下未有上正而下不厚者也未有上僻而下不邪者也是故君子诚之为贵中庸之徳至矣哉谨论
　　三代建国论
　　天子建天下之大号所以表万国诸侯立一国之名所以长百姓故王者受命改正朔易服器与民更始兹为大制说者以为颛顼而上象徳以立君号髙辛而下因地以为国名至于三代则天下之称章章矣惟五帝之道大公天下而无私生之号不浮于实死之諡不溢其美百姓日用无得而称焉三王之国世继如家不为之名子孙何述或曰夏商周者因故封邑者耶既受命而为之名也曰禹之兴也无民无地而享天禄则是夏之名非素有也自契至汤其国八迁汤始居亳从先王居师趋鸣条桀奔南巢遂顺天人缵禹旧服则是商之名非初封也稷初封邰公刘居邠太王徙岐文王基命为西伯言其所都犹曰镐牧誓犹曰逖矣西土之人武王克纣诞成厥勲爰集大统以抚方夏作武成之篇始曰祀于周庙曰庶邦冢君暨百工受命于周曰惟有道曾孙周王发则是周之名盖克商后建之尔是知此三代之号者皆取光显之名以着乆大之业以建大统以垂无穷者尔夏之言大也莫与为大也商之言中也用中于民也周之言备也盛徳大备也项羽之裂天下而封诸侯也髙祖得汉失职西去心怀恨望而良平等曰汉美名也人之言曰天汉故髙祖既即大位竟以名国廼自魏晋以来创业之主咸因受命之地而为建国之称袭以为常无或更易夫王者以天下为体国君以国为体世其位子其民君之善恶也不常而国之体也不可改饰身之美私也美国之名公也愚故曰王者受命改正朔易服器贻谋之大者也观先代诸儒多执三代之名皆以为因故封而不易且以为先君封国之名不可变以疑后世者故论以明之谨论
  </div>
  <div class="pagination">
   <a href="乐全集_page8.html">
    上一页
   </a>
   <span>
    ...
   </span>
   <a href="乐全集_page4.html">
    4
   </a>
   <a href="乐全集_page5.html">
    5
   </a>
   <a href="乐全集_page6.html">
    6
   </a>
   <a href="乐全集_page7.html">
    7
   </a>
   <a href="乐全集_page8.html">
    8
   </a>
   <span class="current-page">
    9
   </span>
   <a href="乐全集_page10.html">
    10
   </a>
   <a href="乐全集_page11.html">
    11
   </a>
   <a href="乐全集_page12.html">
    12
   </a>
   <a href="乐全集_page13.html">
    13
   </a>
   <a href="乐全集_page14.html">
    14
   </a>
   <span>
    ...
   </span>
   <a href="乐全集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
