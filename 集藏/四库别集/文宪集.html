<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 1 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 1 页/共 29 页
  </h1>
  <div class="content">
   钦定四库全书　　　　　集部六
　　文宪集　　　　　　　　别集类五【明】
　　提要
　　【臣】等谨案文宪集三十二巻明宋濓撰濓有篇海类编已著录元末文章以吴莱栁贯黄溍为一朝之后劲濓初从莱学既又学于贯与溍其授受具有源流又早从闻人梦吉读贯五经其学问亦具有根祗明史濓本传称其自少至老未尝一日去书巻于学无所不通为文醇深演迤与古作者并在朝郊社宗庙山川百神之典朝会燕飨律厯衣冠之制四裔贡赋赏劳之仪旁及元勲钜卿碑记刻石之词咸以委濓为开国文臣之首士大夫造门乞文者后先相踵外国贡使亦知其名髙丽安南日本至出兼金购其文集刘基传中又称所为文章气昌而竒与濓并为一代之宗今观二家集濓文雍容浑穆如天闲良骥鱼鱼雅雅自中节度基文神锋四出如千金骏足蓦涧注波虽皆极天下之选而以徳以力略有间矣方孝孺受业于濓努力继之然较其品格亦终如苏之与欧葢基讲经世之略所学不及濓之醇孝孺自命太髙意气太盛所养不及濓之粹矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库
　　文宪集巻一
　　明　宋濂　撰
　　表【凡五十八章】
　　进大明律表
　　臣闻天生烝民莫不有欲欲动情胜诡伪日滋强暴纵其侵陵柔懦无以自立故圣人者出因时制治设刑宪以为之防欲使恶者知惧而善者获宁传所谓狱者万民之命所以禁暴止邪养育羣生者也譬诸禾黍必刈稂莠而后苗始茂方于白粲必去沙砾而后食可飡苟梗化败俗之徒不有以诛之虽尧舜不能以为治夫自轩辕以来代有刑官而五刑之法渐着其详弗可复知逮魏文侯师于李悝始采诸国刑典造法经六篇汉萧何加以三篇通号九章曹魏刘劭又衍汉律为十八篇晋贾充又防魏律为二十篇唐长孙无忌等又取汉魏晋三家择可行者定为十二篇大防皆以九章为宗歴代之律至于唐亦可谓集厥大成矣洪惟皇帝陛下受亿兆君师之命登大寳位保乂臣民孶孶弗怠其训迪羣臣谆复数千言唯恐其有犯慈爱仁厚之意每见于言外是大舜惟刑之恤之义也矜悯愚民无知陷于罪戾法司奏谳辄恻然弗宁多所寛宥是神禹见辠而泣之心也唯贪墨之吏承踵元弊不异白粲中之沙砾禾黍中之稂莠也乃不得已假峻法以绳之是以临御以来屡诏大臣更定新律至五六而弗倦者凡欲生斯民也今又特敕刑部尚书刘惟谦重防众律以协厥中而近代比例之繁奸吏可资为出入者咸痛革之每一篇成辄缮书上奏揭于西庑之壁亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言狱不可不谨也书曰刑期于无刑言辟以止辟而民自不敢犯也陛下圣虑渊深上稽天理下揆人情成此百代之凖绳实有易书之奥防行见好生之徳洽于民心凡日月所照霜露所坠有血气者莫不上承神化改过迁善而悉臻雍熙之治矣何其盛哉臣惟谦以洪武六年冬十一月受诏明年二月书成篇目一凖之于唐曰名例曰卫禁曰职制曰户婚曰廐库曰擅典曰盗贼曰鬬讼曰诈伪曰杂律曰捕亡曰断狱采用已颁旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六分为三十巻其间或损或益或仍其旧务合重轻之宜云谨俯伏阙廷投进奉表以闻臣等诚惶诚惧稽首顿首谨言洪武七年月日具官臣等上表
　　进元史表
　　伏以纪一代以为书史法相沿于迁固考前王之成宪周家有监于夏殷盖因已往之废兴堪作将来之法戒惟元氏之有国本朔漠以造家用兵戈以争强并部落者十世逐水草以为食擅雄长于一隅逮至成吉思之时大防斡难河之上始尊位号渐定教条既近取于乃蛮复逺攻于回纥渡黄河以蹴西夏逾居庸以瞰中原太宗继之而金源为墟世祖承之而宋箓遂讫立经陈纪用夏变夷肆宏逺之规模成混一之基业爰及成仁之主见称愿治之君唯祖训之式遵思孙谋之是遗自兹以降聿号隆平丰亨豫大之言鼓倡于天厯之世离析涣奔之祸驯致于至正之朝嬖幸蛊惑于中权奸蔽于外汉网祗因于疎阔周纲遽至于陵迟风宪皆为不捕之猫将士尽成反噬之犬由是羣雄角逐九域分风波徒沸于重溟海岳竟归于真主中谢钦惟皇帝陛下奉天承运济世安民建万世之丕图绍百王之正统大明出而爝火息率土生辉迅雷鸣而众响防鸿音斯播载念盛衰之故仰推忠厚之仁佥言实既亡而名亦随亡独谓国可灭而史不当灭特诏遗逸之士欲求议论之公文词勿至于艰深事迹务令于明白茍善恶了然在目庶劝惩有益于人此皆天语之丁宁愈见圣心之广大于是命翰林学士臣宋濂待制臣王祎儒士臣王克寛臣胡翰臣宋禧臣陶凯臣陈基臣赵壎臣曽鲁臣赵汸臣张文海臣徐尊生臣黄箎臣傅恕臣王锜臣傅着臣谢徽臣髙啓分科修纂故上自太祖下迄宁宗靡不网罗严加搜采恐玩时而愒日每继晷以焚膏故于五六月之间成此十三朝之史况往牒舛讹之已甚而它书防考之无凭虽竭忠勤难逃疎漏若自元统已后则其载籍无存已遣使而旁求俟续编而上进愧其才识之有限弗称三长兼以纪述之未周殊无寸补臣濂忝司钧轴幸覩成书信传信而疑传疑仅克编摩于嵗月笔则笔而削则削敢言褒贬于春秋仰尘一夜之观期作千秋之鉴所撰元史纪三十八巻志五十三巻表六巻传六十二巻目録二巻通计一百三十万六千五百余字谨缮写成百二十册随表上进以闻
　　致仕谢恩表
　　翰林学士承防嘉议大夫知制诰兼修国史兼太子賛善大夫臣宋濂诚欢诚忭稽首顿首上言臣闻生世而逢真主仕宦而归故乡此人臣至荣而至愿也臣本一介书生粗读经史在前朝时虽屡入科塲曽不能沾分寸之禄甘终老于山林今幸遭逢圣主定鼎建业特勅省臣遣使者致币起臣于金华山中俾典儒台继陞右史侍经东宫供奉翰苑去嵗钦特除承防为文章之首臣而次子璲擢中书舍人长孙慎殿廷序班一门三世俱被恩荣近者又荷追封祖父亲御翰墨宠以雄文粲然奎璧之光照耀霄汉且怜臣年老令致政还乡又有冠服文绮宝楮之赐鸿泽滂沛不一而足其高如天其厚如地照临如日月非笔墨可尽述臣诚懽诚忭稽首顿首钦惟皇帝陛下以布衣混一四海如汉髙祖以仁义化被万方过唐太宗宵衣旰食孜孜图治欲使天下苍生无一夫不被其泽虽以臣之愚陋无尺寸之功亦防宠遇如此之至铭心镂骨誓不敢忘自度无以效犬马之诚唯朝夕焚香上祝千万嵗夀及以忠勤教子孙俾世世无忘陛下深仁厚徳而已臣无任瞻天仰圣激切屏营之至谨奉表称谢以闻臣濂诚懽诚忭稽首顿首谨言洪武十年二月十二日具官臣濂谨上表
　　致仕谢恩笺
　　具官臣宋濂诚惶诚忭顿首顿首上言近者钦防圣恩追赠二代许臣致仕还乡臣自正月初六日陛辞十日发舟二十七日至家二月初三日诣墓所祭告昭宣制命龙光烜赫下烛泉壤乡里亲朋一时毕防相与叹慕以谓天朝待士如此之至莫不感激思奋此皆皇上之大徳殿下之深恩顾臣区区何以图报于万一臣闻古圣人有言曰为君难其所谓难者何也盖以四海之广生民之众受寄于一人敬则治怠则否勤则治荒则否亲君子则治近小人则否其机甚防其发至于不可遏不可不谨也所以二帝三王相传心法曰徳曰仁曰敬曰诚无非用功于此也治忽之间由心之存不存何如耳臣诚惶诚忭顿首顿首恭惟皇太子殿下仁孝温恭出言制行动合至道中外无不仰望而臣犹以二帝三王相传心法为言者诚以为君之难也臣退居田里而忠爱之心弥切旦夕不忘于是敢贡刍荛之言伏望殿下察臣所言而笃行之则天下幸甚臣无任瞻仰激切屏营之至谨奉笺申谢以闻臣濂诚惶诚忭顿首顿首谨言
　　赋【凡二章】
　　奉制撰蟠桃核赋【有序】
　　洪武乙卯夏五月丁丑上御端门召翰林词臣出示臣桃半核盖元内库所藏物也其长五寸广四寸七分前刻西王母赐汉武桃及宣和殿十字涂以金中绘龟鹤云气之象后镌庚子年甲申月丁酉日记其字如前之数亦以金饰之所谓庚子实宣和二年字颇疑祐陵所书既奉防撰赋埀诫方来臣濂谨案王母献桃事详见张华博物志第八巻史补类华言桃七枚大如弹丸遗帝五自食其二以今核观之且十倍于弹丸则其实之如斗可知矣岂华出于传闻而想像载之欤抑其言无足信而后之好事者假托傅防之欤不然汉武内传所谓桃如鳬卵形圆而色青者又果何如欤复案蔡京所记尚库有王母蟠桃核颇钜京尝相祐陵其见与今相衍事当可徴然则传志所载诚有不可信者欤臣敢忘其固陋谨撰赋一篇俯伏丹陛以献初则极其形容终则一归于正其词曰
　　炎汉六叶实惟武皇阐坤符握乾纲祀汾隂建竹宫【叶】仁兽在宫赤芝荐房西海献续之胶弱水来燕卵之香庆诸福之毕集思骑龙于帝乡幸灵桃之入口传种于下方想其瑶阶露寒彤庭秋迥银烛未掩画屏斜映啓承华之秘殿眄瑶池而神骋忽王母兮遥临托青鸟以传命郁佳气之葱茏觌芳姿之妍靓于是玳席初延霞觞屡传兰辞吐兮袭人缥袂举兮髙骞紫云之辎軿暂驻九防之灯火犹燃乃啓锦幪乃濯翠笾乃出桃实献于帝前味甘醇而如醴色含腴以不干鸾刀割蜜神液流泉上滋华池身轻欲僊将懐核而种之斸上林之寒烟王母防笑尘世易迁傥花实之并见嵗屡阅于三千唯紫府之列真视沧海于桑田彼窥鸟牖之小儿尚奚测夫幽斯核也匪铸而成匪陶而凝借五行之亭毒资六气以流形鄙瓠犀之脆薄并玉质之坚贞爪之不入叩则有声知何年之中析存半璧之晶荧俯贴金盘巢莲之龟仰承玉露常蒲之桮鋭首耸兮尖岑丰下椭兮【吐火切狭长也】坠星众皱蹙背文之籀一洼晕面色之頳荷盘欲展蚌甲未扃藏仁之迹犹在含肌之罅如生函肉好之隠约围合线之交层龟鹤轩翥兮显象寳章绚烂兮金明鳯卣鸾彛同藏真于天府星形月魄挟灏气于蓬瀛嗟夫自昔仙灵恍惚难凭出无入有变幻莫停橘类盎兮巴园枣如兮汉庭恣燕齐之方士骋诡辨之奔腾瞻云路之咫尺恨凡骨之难登以雄才之盖世甘昏溺而不醒至若建章月淡甘泉风冷铜茎中峙仙掌髙擎望飊轮兮不来徒驰情于防苦白日之易短兮竟莫制于頽龄核虽存而人则逝兮悲秋风于茂陵矧宣和之继轨兮慕鼎湖之龙升托青华之帝子设神霄之称何殷鉴之不逺踵覆辙其相仍天啓皇明真人龙兴顺堪舆之大化调隂阳之至精道徳行兮即龙虎之丹显忠信昭兮胜铅汞之功以九州为仁夀之域侪兆民于乔松之朋神机流浃太和薫蒸指佞人兮草生屈轶齐气朔兮阶秀尧蓂视区区之遗核初何系乎重轻此所以革往古之荒唐法唐虞以作程也谇曰桃有核兮大逾掌歴千龄兮多惚恍嘅灵仙兮劳梦思谁见昆丘兮紫芝长真人出兮海防宁礼乐为冠兮仁义作缨箫韶九成兮鳯凰鸣青鸟不敢徕兮幻説清千秋万嵗兮永长生
　　窃记徽宗本纪宣和元年己亥二月庚辰改元遂易宣和殿为保和殿至四年壬寅夏四月丙午诏録三馆书置宣和殿及太清楼秘阁始重称宣和今核上之字刻于二年庚子之甲申月乃不书保和而犹袭宣和之名此固不可不疑况丁酉日属庚子嵗癸未月之终今复之于甲申月之首尤有不可得而致诘者颇意此核非汉武时物字亦非宋祐陵所书杂书所载海外之国多大桃虽不可尽信或者得其遗核特依仿而托之者欤然濂年已迈旧学皆废忘未必其言之足征也姑书之于此以俟后之君子云
　　崆峒雪樵赋【有序】
　　刘君宗弼家于贑之崆峒山阳学赡而文雄尝擢进士第入教成均出仕浙江部使者之寄声光已赫然矣君乃退然弗居方以崆峒雪樵自号其殆显幽一致者欤非贤而有徳者盖弗能也君间请濂赋其事雕虫篆刻之学老且忘去黾勉操觚虽用赋体而比物成义为多君之西还或歌于清泉白石间山灵闻之未必不冁然一笑也其辞曰
　　伊崆峒之拔起兮镇峤南之灵区翠旓缤其荡空兮播灏气之蕤绥章贡挟以比流兮盎土脉之滋腴穴遥通于龙翕兮势蟠亘于郁孤信地维之奥宅兮为灵真之所都则有白鵞羽人黄唐丹士辟玉为房铸金成黍仰青帝之布帷拨赤霞而启笥悼下土之坌浊凌刚风以迳度惟彭城之僊子兮式烂柯之遗轨谓灵奕之可观兮意翩翩而遐举裘翦鹿肥之花屦约芝田之蕊巾割湘云之枝鞶防彩鷮之尾伤胡麻之未饭爱白石之堪煮逾洞真之石扉借修月之寳斧期缑生之下临兮庶緑文之可防于时冬届朔气交水腹坚金茎高二鹤夜语独乌昼韬莽六花之聚白合溟涬于空寥幻九清之秘景辟太素之神苞夺人目精兮若流水翻空而不定一白无定地兮如烂银炫燿于霜臯琼林玉树叠頴聨条柯顿亡于春緑蘤巧缀于晴梢乃涉瑶磴乃依氷樾肤中寒而生鳞指屡僵而弗屈丁丁许许不遗余力已枯成采方长不折玉屑随声而轻堕霜茎倚云而初积束以九真之赤藤附以千年之苓魄既逍遥而永归忘蕉鹿于今昔歌曰我采我樵兮大蒙之野万树珑兮玉光照夜孰能相从兮与霓旌而俱下于是筑石灶繙金经养神火炼黄宁汞生水虎之窟铅出火龙之扃液承太乙之珠机运元华之精凭乾坤之封劵植鄞鄂之丹城逮伐毛而洗髓致隂烁而阳凝种芝于琼玉之山折桂于广寒之庭领衿佩于桥门集鹓鹭于王庭白简霜飞绣衣春明近一山而持斧使九夏之生氷乃乗风而来归兮于瀛洲之先登隔人间之风雨兮遽真凡之异程至若西隣之子沈酣羶荤屏龟香曙笙火花春葆阶舞楚银馆歌秦黄尘迷南华之梦屣嗤东郭之贫乐钟鼎之遗艳厌烟霞之近醇尚父钓渭阿衡耕莘或封齐于东海或致君于华勋齐出处于一涂肯变志于屈伸世缤纷兮丽以新蜡代薪兮伤芳辰翻海水以为霖兮曽莫濯夫游尘孰不化为胡燕兮依华榱之飞文丹禽鸣夫空谷兮亦寥寥之一闻弹樵歌之逸响兮寄緑绮于秋旻歌曰若有人兮在兰厓止白虎为使陟崇巇止皓毳回飊敷天葩止虚白内朗絶纎瑕止仁斧义斨龙锵鸣止鹈膏匪施痂弗形止剪彼薪樗扶松栢止养贤大鼎熟以烹止天下为公大道行止遡风屹立思盈盈止
　　颂【凡八章】
　　平江汉颂
　　天命皇上为亿兆生民主旌麾所向悉臣悉庭初以一旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟埀髫之童涵泳至化皥皥熙熙如承平时于时陈友谅据有江汉之地僣居大号贼杀其主大修防冲虐驱烝黎如蹈水火不自度力又集蜂蚁之众直窥豫章三月不解皇赫斯怒乃召羣臣于庭而告之曰陈虏不道敢屡予侮昔者荡揺我边方侵轶我姑孰伺侦【耻庆切也】我金陵赖尔一二臣隣之力攻而败之予亦亲覆其穴巢中宵窜走假息武昌予不忍追殱之冀其悔祸以自逭于天刑癸卯之夏乃复围我豫章是其凶徳无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功羣臣曰都于是右丞臣逹防知政事臣遇春帐前亲兵指挥使臣国胜同知枢密院事臣永忠臣通海备厥戎器简厥师徒以俟七月癸酉上躬擐甲胄祃【师祭也】纛龙江帅楼船数百蔽江而上陈虏大詟解围而逃丁亥与我师遇鄱阳湖之康郎山戊子上分舟师为十二屯命逹遇春永忠突入虏阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流尸如蚁满望无际己丑焚伪平章舟刈戮余二千辛卯复酣战虏将张定边素号枭猛上亲御之将士皆死战歴一二时遇春等左右夹击杀士卒无算张中矢百余而退潜保鞋山不敢吐气我师亦据湖口扼彼喉衿列栅南北江岸置火筏中流水陆严戒以其发八月虏食尽遣舟五百艘掠粮都昌又为我大将所获壬戌虏计穷冒死突出将上趋九江上命诸将一时俱合其大战如戊子自辰逹酉督战益急友谅中飞矢毙于舟中癸亥降其众五万人上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之扵赤壁苻坚发长安戎卒六十余万骑二十七万以侵晋而谢谢石败之于淝水然赤壁不过一焚而走淝水亦不过军乱而奔初未尝大战也而史臣具书之以为千古美谈矧今湖口之捷血战累日天地为之晦防日月为之无光山河为之震荡其神功骏烈炳耀铿鍧与天无极较之二国未足多让而歌咏不作非甚阙典欤臣谨备着其事撰为词颂一通以流鸿绩于无穷以俟太史氏之采録云其辞曰
　　天眷有徳实为哲皇肆其神畧以靖冦攘义旄东指罔敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以懐中原以控西蜀蠢尔小丑敢雠大邦集其凶顽锋猬斧螗轻涉我疆以跳以踉亦既剪刈僵骸覆江洊齐六军直倾其穴释而弗诛俾自惩刷阖胡不然复豕而咥翘其虫臂当吾车辙皇明震怒厯告在廷是决不悛命将往征尔选舟师尔整甲兵漕尔糗粮各罄尔诚揺光在中夷则之月祃于江滨皇秉巨钺以誓以戒以速其发纪律精明飊火奋激旟旐扬扬艂【汉江切】艭将将矛戈洸洸铠胄明明载怒载厉载飞载扬雄威所吞已无荆湘既与虏逢大呼冲击药腾藜驳星流火防虐焰电奔巨轰雷劈杀气防防不辨咫尺矢锋所贯什伍聨聨纵横交纽命陨弗颠攅桅凑颿笋束猬编流尸塞川舟行弗前虏魄既褫扶创而逸聚于湖奥仅存喘息我方植栅江之南北火筏在流掩蔽如翼越厯四旬飞走途穷将冒万死以絶其冲我师见之干舻如龙似兎之走而鹰之从酣战六时由辰逹酉仆姑【矢名也】一发殪此酋首贯睛及颅仆若枯栁大憝既除余不能丑递相告言我诚不扶我革我顽我归至仁谁谓培塿可髙嶙峋再拜稽首来降来臣皇曰俞哉汝俘予受宥汝弗刘予汝父母汝冻予衣汝饥予哺昔何昏迷今始撤蔀奏凯而旋骑吹郁揺形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或謡有声啧啧干戈相寻匪一朝夕自今升平可坐而防惟皇神武动则克之羣防尽屈四方式之惟皇寛慈降则释之义声动荡畴能敌之惟皇明断遇事即决洞见千里不隔一髪所以四征成此骏烈小大毕朝孰敢肆孽在昔赤壁洎乎合淝事以幸集尚传防书况兹之功俊伟赫熹揆古无让可无咏诗臣虽防贱文字是职对扬皇休并献臣臆三代以还用仁兴国皇宜遵行永作民极
　　膏露颂
　　洪武二年冬十月十有三日甲戌膏露降于乾清宫后苑苍松之上皇帝勅中官折示禁林诸臣光润如酒凝结如珠肪白饴甘弥布松柯馨烈之气鬯逹左右勃郁淋漓薫涵太龢天休震动中外叹嗟又明日丙子上御外朝左丞相宣国公臣善长帅羣臣称贺上若曰甘露之降载在往牒然休咎之征当以类应朕恶足以致斯卿等尚明为朕言之防知政事臣稼对曰圣人之徳上及太清下及太宁中及万灵则膏露呈瑞陛下敬恭天地辑和人民故天不爱道而嘉祥徽显也起居注臣观对曰帝王恩及于物顺于人而甘露降陛下诞寛民赋众庶欢豫底于敉宁神应之臻职此故也翰林侍讲学士臣素对曰王者敬养耆老则甘露降而松柏受之尊贤容众则竹苇受之今露降于松则陛下养老之所致也宜以制币防告宗庙颁于史馆以永亿万年无疆之闻上情存损挹皆推而不居言既已丞相帅其班以退翰林学士臣濂窃伏自念氐北有星名为天乳若明而润则膏露下焉王者徳格于上恩覃于下灵氛充牣秘贶斯甄此天人感应之常理也钦惟皇上兴自临濠匹马渡江十五年间遂成帝业天瑞育滋不一而足彩霞成鳯卿云聚绣赤乌飞翔白兔俯伏瑞莲并□嘉禾孕文实皆天之所命非人力所致而自至者今又覩兹圣徴则其徳洞沦防功成不宰三瑞沓至千休滋彰有不期然而然者矣虽然传有之受命不于天于其人休符不于祥于其仁所以孔子之作春秋祥瑞不书而有年则书岂不以天道逺难知而人事之为可征者乎皇上以天纵之圣留神至治以得仁贤为瑞以五风十雨为祥视彼前代植金茎以承液夸嘉瑞以纪年者未尝不指以为戒则其英明之识超絶之智卓冠百王为法万世是宜美盛徳之形容播诸乐歌被之管以示圣子神孙于无穷云其辞曰
　　上天降康甘露之襄于粲其英纯干发自阳以布于下方凝于休祥其祥伊何灵气孔多有甘者液载仁惟泽潜灵是锡诞皇之徳天地相合鸿休翕集厌厌浥浥纷纷密密匪随日以食兆厥圣徴如卿之云如景之星如日之重轮冲和氤氲以文我太平惟皇之圣贞符自应不卑而流不高而迎茀禄之攸成惟皇之明贞符尔承不倚而倾不恢而盈茀禄之攸宁休庆之即四国之式有濯厥声耀于千龄
　　嘉颂
　　皇明式于九围徳渐仁被和气薫蒸灵物效祥乃洪武五年夏六月嘉生于句容张观之园双实同蒂圆如合璧竒姿分辉绀色交润诚为旷世之产壬寅京尹臣遇林函以丝匦图其形于上移文仪曹请以奏闻癸卯尚书臣凯等奉以献时上御武楼中书右丞相臣广洋左丞臣庸同知大都督府事臣英御史中丞臣宁翰林学士臣濂咸侍左右天顔怡愉重瞳屡囘良久乃言曰徴之往牒其事云何丞相奏言汉元和中嘉生于郡国唐汴州亦献嘉祯祥之应有自来矣陛下励精图治超汉轶唐故天锡之珍符太平有象实见于兹上谦让弗居然而灵贶之臻复不可不承乃诏内臣寘诸乾清宫翌日甲辰荐诸太庙臣濂退而思之夫蓏【力果切草实在地生】之属也其蔓逺引其叶阜蕃诸传有之神合形表緜緜之庆此固兆圣子神孙享亿万载无疆之祉况之所出本于回纥中尔讨而获之故名为西方今皇上命大将军统师西征甘肃西凉诸郡俱下而沙已入职方行见西域三十六国同心来朝骈肩入贡大显叶瑞其又不在于兹乎然而异亩同頴周公作归禾之篇三秀合图班氏有灵芝之歌矧此嘉植含滋发馨昭宣我神应焜煌我王度宁可喑【于金于甘二切帝极无声】黙而遂已乎顾臣驽劣不足以美盛徳之形容谨上其事愿宣付史馆以备实録复系之以颂颂曰
　　乾道载清坤维用宁保合太和发为休祯句容之墟物无疵疠神挺出殊实同蒂孰非单此合而生二气毓质双星降精蜜房均甘氷圭竞美明月重轮仿佛堪象岂无賔连产于户东【叶】畴若兹协瑞聨祥亦有华平张翠作盖畴若兹交辉映彩其兆伊何萝图緜延西域既柔徳冒八埏羣臣曰都载拜稽首神休滋彰天子万夀粤从啓运灵贶叠甄两岐秀麦合柎【方无切花萼足】孕莲矧此贞符近在辇毂王化自迩逺无不服帝曰吁哉朕犹慊然瑞当在人物胡得专使物为祥宜献清庙自我先人积庆所召孰瑞不矜帝则弗居唯亲是思我民之徒以实应天斯乃盛徳小臣作颂以示罔极
　　鳯阳府新铸大钟颂
　　皇帝既正大统建都江表徳绥威詟万邦咸臣用羣臣奏临濠为龙飞之地赐名曰鳯阳南北民大和防百族错居动十万数然而物大而盛不假器齐一之无以严昏旦之禁乃诏江隂侯吴良监铸大钟以定众志以禆治化侯之受诏遣使者至富春山中征金工何成谕以天子明命即日帅其属十六人以从相地鳯阳城东三里搏泥成范画其铣角衡之度侈弇为良篆带以方其燥刚始穿一十又三錬青赤铜六万五千斤筮以洪武乙夘冬十一月己巳莅事厥明侯具法服以牛一羊一豕一祝告先冶之神礼既成槖籥咸兴鼓动风气炎光赫曦上贯霄汉绛液既澄气愤云泄循窦而入肃肃有声阳施隂凝劲质斯具越二日辛未乃发复取牲血涂其衅隙以厌除不祥钟高十六尺有五寸厚六寸径十尺有五寸围三十四尺有竒混融其轮圆炜煜其容辉信技殚于人巧妙夺于神功者也于是营构层台副以簨簴聚千夫之力钜絙而登之一杵之撞隠隠阗阗雷旋电奔震撼太虚遐迩闻者靡不耸愕防濂扈从青宫幸鳯阳亲观盛美侯遂请濂为之颂濂闻先王之世金部有七黄钟乃乐之所自出而景钟又为黄钟之本所谓景钟大钟也其受至于九斛而止律吕由是而应隂阳由是而均夫岂细故也哉秦汉以来寖失古法小钟或数尺大钟或容千石皆不本于律度今我熈朝稽古右文定于中制宣导天地孚洽神人中和所致嘉瑞毕协増拓化原亦于是乎有赖非特严昏旦之禁而已濂待罪国史以文辞为职业义当扬发蹈厉以鸣国家之盛侯之有请不敢固辞颂曰
　　维天穆清鼓以雷霆适昭天声百物以生维帝濬哲法天之烈大镛斯掲元气喷泄睠于濠梁真龙飞翔乗阴御阳洗濯八荒神物攸起是为帝里从者如雨于焉萃止物大而丰往来憧憧节之以镛罔敢弗恭乃饬鳬氏乃具炉锤乃烹乃鬻化金为水赤气夜明如日之升流亟而頳入窦有声彬彬斐斐功同神鬼不钮不铻轮圆顺轨既啓其型敢爱斯牲涂衅礼成荣光如星千夫齐力台搆悬植交扛孔奭载考载击宅兮囷囷触兮贲贲摩干荡坤以警昕昏发摅灵气昭融品彚物无疵疠年糓攸遂博硕而厐声与天通拓美集祥熏于家邦惟皇建极福之敷锡制器有赫式和民则稽乐之原钟实为先律吕以宣功埀不刋小臣作颂有美无讽爰咨于众是传是诵
　　拟晋武帝武功颂
　　惟咸宁五年冬十有一月皇帝将举兵徂征乃集多士于庭而训之曰惟皇天孚佑有晋俾克君临万方尔万方有众罔敢有肆厥志朕犹夙夜祗若将坠于深渊唯恐一夫不获以越前王彞宪商书曰民非后罔克胥匡以生后非民罔以辟四方朕曷敢荒宁今孙氏皓舍我民弗靖唯酒暨色淫酗无厌大开苑囿起土山楼观殚极工艺肆厥威如虎狼羣臣有正视者辄杀无赦人怨神怒皓有耳若罔闻知则亦弗畏天降威命上帝震怒集厥命于朕躬不敢不正敢用吉玉宣璧昭告于上天神后帅尔有众底天之罚尔伸尔为王子国之休戚与尔同之尔督徐州诸军以出涂中尔浑戮力王室简在朕心尔督扬州诸军以出大江之西尔预夙以嘉谟告朕朕极不忘尔尚克践前言以成厥勲荆州诸军尔其督之以出江陵尔濬尔作大舰欲有事于皓多歴年所今维其时非尔弗克终厥图益梁诸军尔其监之以下巴蜀尔彬帅其部曲以从尔奋尔戎世号忠贞各将尔师以出夏口以出武昌尔充为使持节假黄钺大都督以冠军尔济副之呜呼尔有众修乃干戈峙乃糗粮齐乃卒伍勿丧厥纪律惟尔贤往敷朕威灵越厥君臣宜执俘之献于太庙勿大肆杀戮惟尔贤呜呼朕岂有爱于皓土疆闵我民罹辜诞以尔多方殄殱乃雠尔尚兢兢懐保若抚鷇雏兵戎所指弗使致厥伤俾朕膏泽布于下民时乃功尔不听朕言朕则孥戮汝尔其念哉太康九年春安东将军浑出横江所向皆克二月龙骧将军濬克西陵镇南大将军预遣将渡江自进克江陵沅湘以南诸郡皆望风送印绶预分兵益濬建威将军戎遣将与濬合攻武昌降之三月濬以舟师入石头皓面缚舆榇诣军门降克州四郡四十三户五十二万三千兵二十三万夏四月赐皓爵归命侯遣使行荆扬除皓苛政诏増充浑邑八千户进浑爵为公濬辅国大将军预戎皆封县侯诸将赏赐有差以伐皓之役实始于钜平侯祜祜既卒防告其庙封其夫人为万嵗乡君食邑五千戸复诏博士臣某刻石纪功昭示万世子孙以绍有晋无穷之基弗敢壊颂曰
　　煌煌有晋宠绥下民欲俾万方均囿至仁惟皓不恭据彼海濒残虐是逞若火四焚帝怒斯赫命将徂征龙盾虎旟照耀日星士气如虹吞厥南土长江天堑一朝飞渡罔不震惊流汗浃背岂伊神武自天而坠帝命将臣汝戒汝师汝敌则刘降宜舍之皓既面缚余敢不释万里虽逺天威咫尺青盖委蛇入于洛中夙发其祥昭此武功皇华载遣六辔耳耳诞布阳和以消阴曀旋干转坤六合一家文恬武嬉浑浑无涯有功者赏载盼载锡赤芾桓圭帝不之惜惟帝神武能屈羣防拓开蛮荒揭此日月帝徳流衍颂声斯播授之乐师以荐郊庙
　　拟薛收上秦王平夏郑颂
　　粤武徳四年秋七月朔记室薛收顿首再拜言仰惟秦王殿下龙兴晋阳佐我皇帝起义兵以龛定祸乱金鼓一振罔不臣顺唯郑王世充夏王建徳昧厥大命侵牟我边陲刈刘我烝人抄掠我玉帛干戈之相寻殆非一朝一夕皇帝震怒诏王督诸军伐郑遂败世于谷水进围洛阳建徳不思自靖凶徳防防将兵十万来救王帅诸将酣战破而擒之于是世智穷援絶率羣臣诣军门降王至长安献俘于太庙行饮至礼诏斩建徳于市免世充为庻人徙于蜀中大赦天下天下万姓驩欣舞忭以为皇帝之睿谟雄筭王之戎功骏烈皦皦乎不可尚已收备在戎行亲瞻制胜料敌之竒进退击刺之雄耳目怖骇若临鬼神虽浅劣无识不可无歌诗以铺张鸿休谨撰平夏郑颂一通以献庻几昭示万世以宣有唐之声烈以着王业之艰难云其辞曰
　　真王挺生宅灵孕竒天日之表龙鳯之姿嘘阳吹阴宰于化机精神所被物无不绥皇帝兴兵以遏乱隋王左右之神运天施或献竒谟食若元龟或贾棬勇力如虎貔雄吞八极易若拾遗如皷迅飊泱泱四来降燕帖魏踣秦以隳金鼓之下孰能慢台维此二竖曰夏暨郑据河北南兵犀弓劲势成鼎足力与我竞夏陷黎阳思百其胜卫滑齐兖蹂践莫定郑取汴亳夺我藩屛封豕长蛇贪噬益横况于官城大设坑穽四周削起峻若甗甑忌则陷之毁宗灭姓怨气塞天凝为祥眚人之孔哀其何能竟皇帝曰嗟我人何辜勅汝秦王汝亟是图汝汝甲汝张汝汝简鋭骁东傅其都王拜稽首祃牙出徂旌旄飞翻士卒啸呼曰尔万寳尔疾而趋扼其龙门毋逭虏诛曰尔徳威视敌若无围厥河内批其大軱曰尔君廓尔震鼓桴控彼洛口以絶饷输屡战屡克王乃向洛移军青城壁垒星错虏薄谷水栫以虎落王曰尔通尔急往角我引骑南以褫其魄灵威莫抗虏渐退却横防长追如防入槖掘堑而守朝鼓夕柝不日成擒以润鼎镬洪炉炽炭何金不铄夏人卒狂称兵党恶其旅若林诚可怖愕王曰靖哉尔众勿摇虏卒既惰虏将且骄虏命当倾决于今朝莫匪上天欲逸我劳使发一矢中此两雕咽喉之门实在虎牢吾往敓之短兵尔操且行且饵伏鋭于防伺虏深入乃与死鏖虏因大詟布尸满皋进退维谷更动叠骚侦吾牧马将袭而逃王乃济河南临广武騋牝如云留彼弗取虏果来迎列栅牛口我闭弗出自辰逹午虏气既竭逡巡欲走王谓士及尔整部伍尔将枭骑突此羣丑矛进而翼截其两肘防虏方朝颠倒失序震霆方惊不及掩耳击刺从衡龙飞熊吼天日为黄尘起如雾正战方酣王出以竒尔知节等巻斾而驰旁绕虏阵张我虎旗虏众惶骇奔如流澌相彼酋首欲絶而西神槊一指颠若坠尸王叱武威执而缚之囚示郑人郑人曰噫我援已絶我力莫支我肉我袒牵羊以随有余者孽亦复来归奉玺再拜冀免殱夷乃获乃俘振旅而复王被金甲悬厥鱼服逺而望之有光熠煜大将森卫后先聨属铁骑万匹旁障羽纛鼓吹飒沓节以金镯清庙有赫上与云矗陈俎奠爵笾豆嘉肃既俘以献且拜且祝祝已饮至列筵如竹醇酎川流精殽林簇凫鹥既醉咏歌相续皇帝曰嗟窦实弗恭稔祸济恶厥父用亢当枭其元以令丑凶充罪固殷悉众御攻待以不死徙寘蜀邦我人实烦转输是共或居遐裔久阻冦封惴惴自保息屏足重宜行给复式寛其庸复赦宇内以示大同丹鳯衔诏无逺不通宣睿泽丕昭仁功万方有言如蔀斯撤昔也战争连城蹀血蒿莱千里人迹殆絶今也恬嬉宁尔家室尽敛戈矛化为袯襫人和既滋天休当发山出器车庖形瑞萐驺虞在郊苞鳯巢穴黄龙舒采白鸟振洁无间朔南声教孚浃视彼梁楚千钧一髪定知来朝不烦斧钺天生烝人常代伧囊必眷有徳以绥以攘简防所纪更仆莫终徴之秦汉厥事孔明嬴政肆虐虎视域中践华因河为固自防祠狐一鸣乱如沸羮六国复兴各自立王籍起防稽中号最强喑哑叱咤万夫胆丧刘季斩之不翅犬羊钜敌一锄寰宇乃康强隋比秦尤渎天纪诸桀援戈聚如蜂蚁不有靖之代何能治惟帝明睿乘运而起惟王辅之以临四海黄白旄翦薙不轨无坚不磢无险弗砥夏郑既夷治平可致揆之炎汉聨芳俪美赫赫神功可昭万祀收在戎行躬瞻鸿伟敢扬颂辞以告太史
　　豫章铁柱颂
　　豫章郡铁柱二旌阳令南昌许逊敬之铸以镇蛟者也郡地濵于江水虫骋妖故民多江祸旌阳与西安呉猛世云用正一斩邪三五飞步之术追殱其神于长沙复惧遗孽洊兴使物治銕厌其窟宅一在西山双领南堙没已久一在牙城南井迄今犹存柱出井外防尺下施八索谓能钩锁地脉云唐咸通六年节度使严譔来为郡将发视之未及咫烈风雷雨江水暴溢譔恐而止其见于道家书者如此濂窃闻之周有壶涿氏掌取水虫若欲杀其神则以牡牛贯象齿而沈之则其神死渊为陵神谓龙罔象之属也古盖有其术矣矧单阳则飞制以重阴乃伏而不动铁阴而蛟阳者也斯柱之建其亦沈象之遗意与于戏豫章之民与蛟不两立防旌阳西安民其鱼矣濂虽不敏谨徇郡守某之请勒文柱下以颂神功于亿万载颂曰
　　吴楚合域翼轸分经南昌钜都蛟孽所庭咮攓波谲脽运涛萦天诛黙验腥遏佥徴沈灶鼃产蚀臭成灵伯应歴鬼宪宣刑岳箓三辰斗剑七星挥斥电战刉割霆升河眚黒廓川液红星轨天设镇冶金建楹祝融主焰阏伯司型八神锡羡五官储精上旋圆枢下键方扃溟妃捧鉴渊后持衡飊笙鹤瀬月吹鳬汀仙旍回紫童节流青勲潜沕素牒晶荧龟山铁絙龙鼎文铭翊扶鸿宰斡运清宁泰山可砺灵柱勿倾
　　三老图颂
　　浦江郑氏以孝弟为政一门五十余室不别槃案而饭者埀三百年灵和充牣发为祥徴三夀作朋形于同气孟曰伯阳父年七十有二叔曰仲徳父年视孟而缩其四季曰仲舒父年比叔又劣其五惟是三老人者身载明徳聿昭前闻天休滋锡精神熈康羣从子姓趋翼乎后先仁声义闻流衍于伦类诚可谓备享百福而绥有遐龄者矣濂窃闻之南极有老人之星占者谓其光明润则下多夀考是则天人之间气化孚浃同流上下阅世灵长似若不偶然者况于孝弟之家通于神明者乎宜其人瑞之鼎立景贶之川臻也濂也不敏览图兴嗟斯颂之所由作其辞曰
　　维天降康其福穰穰斯夀之祥其祥何徴非景之星非云之卿非三秀之荣钟我夀朋大冠缁衣载肃其仪其神孔熈其乐孔皆【叶】燕居之耽时盍其簪如鼎之安如星之参协数于三孰不式且瞻旌门有恤孙子之饬有百斯集雅雅鱼鱼振振蛰蛰或冯或翼弗徐弗亟唯步武是式嵗时宴飨【叶】肆筵于堂笾豆大房曰杀羔羊其醪苾芳钟鼓喤喤笙簧洋洋多士锵锵更献夀觞祝鲠于前执酳于旁人士来观有叹有言维此旌门徳义之尊维此夀朋景福攸臻积之既蕃受之弗谖锡羡于后昆其羡之都孰侈孰舒孰形匪图古亦有诸其年曰耆或至于期颐是绘是摹俪美而同趋九蓝之山有石岩岩曰麟之水其流亹亹眉夀无有害与之同体夀俊之良髪素而眉厐茀禄具庆【叶】流荣于乡匪荣于乡实邦家之光洪武十年七月望日前具官宋濂述
　　诏【凡一章】
　　奉制谕安南国诏
　　春秋大义乱臣贼子在王法之所必诛不以夷夏而有间也间者安南国王陈日煃薨我国家赐以玺书而立日防为王今观所上表章乃名叔明询诸使者日防为盗所逼悉自翦屠其羽翼身亦就毙此皆尔叔明造计倾之而成簒夺之祸也揆于大义必讨无赦如或更改辙择日防亲贤命而立之庶几可赎前罪不然十万大军水陆俱进正名致讨以昭示四夷尔其毋悔
　　诰【凡五章】
　　给事中安统除兵部尚书诰
　　兵部司马之职尚书法从之官古不轻授今难其人盖戎务之出入马政之弛张莫不系焉非有奋厉之才练逹之知不足以奉扬威武毘賛机宻者矣具官安某粤自蚤嵗有志事功自北而南在朕左右及其给事内庭论思献纳之益亦时有焉夏官之选惟尔之能然以八座之贵朕非轻以畀人者也尔尚一乃心力以报朕所以见知之意呜呼唯秉义守正则可以谨科条惟趋事赴功则可以行邦政尚思自勉服我训辞
　　遥授李思齐江西行省左丞诰
　　朕起布衣除暴乱救民于水火之中其有能知天命所在帅众来归者朕每嘉焉尔李某当元运之衰奋自汝南拥兵而守秦陇积年屯戍志在保民及我师入关乃西往临洮已而率其士马之众纳欵辕门去危而就安转祸而为福视彼暗于事几残民以逞者相去逺甚可谓通时逹变之豪杰矣兹授左辖于外省列之朝班仍给其禄尔尚夙夜恪慎思保令名以称朕优礼之意尔其懋哉
　　侍御史王居仁除山西行省防知政事诰
　　国家之建行中书所以控制方面而布宣政令者也况河东山西之地古为雄藩所辖州郡不翅六十有余版籍之广民庶之繁其事亦云伙矣迩者铸印开省未设丞弼先命近臣为防知政事奏辟官属以行则是大小之务皆得専逹非止参预而已也与斯选者非得勲旧之臣曷足以重其任哉具官王某才足以匡时谋足以经逺自渡江以来委身事朕凡十五年践扬中外多着劳烈执法中台声闻益着于是简在朕心俾跻政府呜呼陈纪立经尔尚膺藩宣之寄安边靖国尔其尽抚绥之方往惟汝谐毋替朕命
　　同知临洮府事班景道除陜西行省参知政事诰
　　陜西在古为雍州之域三秦之地延袤一千余里土广物殷号称难治朕尝建行中书设防知政事以综覈众务以镇安万民然必得同寅协恭之臣共厘治之则事集而功成不难矣具官班某负倜傥之才抱经济之畧朕尝歴试其为人设施次第绰有可观故自临洮别驾特授以防预之职夫别驾四品之秩也较之防预之资实超十阶岂不以尔韫此竒才故不次而用之乎尔尚夙夜惟勤思称朕懐官政之有弊者尔当振而新之民瘼之未瘳者尔当抚而摩之则予一人汝嘉尔其钦承朕言不再
　　拟诰命起结文
　　吏部尚书
　　程能而议功定勲而颁爵此皆选部主之所以古者寘于五曹之右重其任也盖国家之治在于得人得人之盛系乎铨衡者甄别其能否然则天官之选可不慎欤具官云云尔尚允厘百工以熈庶绩名器之崇卑尔当慎其任授之方流品之清浊尔当展其激扬之志时惟称职汝往钦哉

　　文宪集巻一
　　钦定四库全书
　　文宪集巻二
　　明　宋濂　撰
　　记【凡三十章】
　　观心亭记
　　昊天纯祐九有民全以所覆畀我大明皇帝执符御厯拨乱世而反之正化行仁流臻于泰宁然犹孜孜夙夜敬厥徳奉若天道赫如上帝鉴临乃洪武十年冬十月丙午朔复勅工曹造观心之亭于宫城上设甓为墉涂以赭泥中寘黼座前辟彤户越七日壬子落成上亲幸焉召臣濂语之曰人心虚灵乘气机出入操而存之为难朕罔敢自暇自逸譬鱼之在井虽未免跳踯终不能度越范围况有事于天地庙社尤用只惕致斋之日必端居亭中返视却听上契冲漠体道凝神诚一弗二庶几将事之际对越在天洋洋乎临其上卿为朕记之传示来裔咸知朕志俾弗懈愈防臣拜手稽首而飏言曰书有之惟天无亲克敬惟亲民罔常懐懐于有仁鬼神无常享享于克诚曰诚曰敬曰仁皆中心所具非由外铄我也此心若存则动静合道建中保极之源清而弗扰庶绩咸熙否则天飞渊沦懔乎若朽索之驭六马唯欲之从而罔克攸济治忽之几其始甚防不可不慎也钦惟皇帝陛下法天啓运干干终日不遑暇食十有五年大统斯集政平人和休祥屡应斯皆观心之明验古先哲王相传心法所谓精一执中之训亦不过此圣子神孙必来取法当有不言而喻者矣虽然靡不有初鲜克有终臣愿陛下存神内居常如亭中时则必与天为一祥刑敷政一出自天衍亿万年无疆之休亦永无疆之闻不亦显哉臣不佞既承诏防辄稽古书而为之记别有观神亭与斯亭东西对峙其制同其义亦无异云
　　游琅琊山记
　　洪武八年十有一月壬子皇上以皇太子暨诸王久处宫掖无以发舒精神命西幸中都沿道校猎以讲武事濂实奉诏扈从十有二月戊午次滁州驿濂进啓曰臣闻琅琊山在州西南十里晋元帝潜龙之地帝尝封琅琊王山因以名颇闻秀丽伟拔为淮东竒观愿一游焉而未能也敢请皇太子驩然可之即约四长史同行秦王府则林伯恭晋王府则朱伯贒楚王府则朱伯清靖江王府则赵伯友遂自驿西南出过平臯约三里所望丰山盘互雄伟出琅琊诸峯上唐梁载言十道志又云丰亭山山上有汉高祖祠又有饮马池世俗妄传汉高祖曽饮马于此国朝以山麓为畜养之塲别凿池饮马仍掲以旧名居人指云山下有幽谷地形低洼四面皆山其中有紫防泉宋欧阳公脩所发泉上十余步即丰乐亭直丰乐之东数百步至山椒即醒心亭由亭曲转而西入天宁寺今皆废惟凉烟白草而已濂闻其语为怅然者久之山东南有柏子潭潭在深谷底延袤亩余色正深黒即欧阳公赛龙处上有五龙君祠皇上初龙飞屯兵于滁防旱暵亲挟雕弓注矢于潭者三约三日雨如期果大雨及御宝厯为作栏楯防潭且新其庙庙侧有时若亭濂坐亭上问潭侧双燕洞及其南白鸽洞以肆穷览人无知者乃止复西行约三里所有泉泻出于两山之间分流而下曰酿泉潺湲清激可鉴毛髪傍岸有亭曰渐入佳境今亦废惟四大字勒崖石间淳熈中郡守张商卿等题名尚存沿溪而过薛老桥入醉翁亭亭久废名人石刻颇伙兵后焚炼为垩殆尽亭后四贤堂亦废亭侧有玻瓈泉又名六一泉石防覆之防下压以巨石中防一窍通泉径可五六寸手掬饮之温是日天隂雪花翩翩飘伯清亟倡曰雪作矣不还将何为濂游兴方浓掉头去弗顾其步若飞歴石径一里所至囘马岭伯友追而至伯清继之伯友曰二客足力弱不能从矣二客伯贤伯恭也其谓囘马者建炎冦盗充斥郡守向子伋因山为寨植东西二门西曰太平东乃囘马也岭之东有醴泉又其东南有栲栳山山之南有桃花洞又南有了头山山之下有熈阳洞皆未暇往蛇行磬折黄茅白苇间莽不知所之宋熈宁初僧崇定获佛舍利六百垒石为四十九塔于道隅累累如贯珠塔虽废幸有遗址可凭径行无疑其路若穷又复轩豁盖峯囘路转九锁而至开化禅院在琅琊山最深处惜乎山皆童而无蔚然深秀之处唐大厯中刺史李幼卿与僧法深同建此院即张文定公方平写二生经处三门外有观音泉入院皆瓦铄之区惟新构屋三楹间中施佛像僧绍宁出速坐方定龙典院僧徳学同太子賛善孟益秦王伴读赵鐄吴王伴读王骥楚王伴读陈子晟闻濂入山咸来防晟云太子正字桂彦良憩六一泉上亦足弱不能进恐随二客归矣宁具饭饭客饭已学引观庶子泉泉出山罅中乃幼卿所发李阳氷所篆铭铭已亡张亿书三字碑亦断裂卧泉下石崖上多诸儒题名陷石为一方镌勒其中自皇祐淳熈乾道以来皆有之字或或或楷或可辨或不可辨山之东西在在皆然不特此泉也泉之南有白龙泉祷雨多验童行堂下有明月溪稍南有吴道子画观音及须菩提像刻石壁上傍镌淮东部使者八人舜臣琅琊山记颇不合文体为之破顔一笑又稍南有华严池由明月而上入归云洞访于佛塔遗址过石屏路俯窥大厯井井亦幼卿所凿沿山腰陟磨拖岭逺望大江如练钟阜若小青螺在防气冥茫中岭下有琅琊洞洞广两室中有一穴深不测名人题识无异庶子泉惧日夕复不暇往焉自幼卿博求胜迹凿石引泉以为溪左右建上下坊作禅室琴台后人颇继其风山中之亭几二十所而日观望月为尤胜今荆榛弥望虽遗迹亦无从求之可叹哉夫亭台废兴乃物理之常奚足深慨所可慨者世间竒山川如琅琊者何限第以处于偏州下邑无名胜士若幼卿者黼黻之故潜伏而无闻焉尔且防卿固能使琅琊闻于一方自非欧阳公之文安足以逹于天下或谓文辞无关于世果定论邪然公以道徳师表一世故人乐诵其文不然文虽工未必能久传也传不传亦不足深论独念当元季绎骚窜伏荒土朝不能谋夕今得以厠迹朝班出陪帝于巡幸而琅琊之胜遂获穷探岂非圣徳广被廓清海防之所致邪非惟濂等获沾化育生成之恩而山中一泉一石亦免震惊之患是宜播之声歌以侈上赐游观云乎哉因取醉翁亭记中语风霜高防水落石出字为韵各赋一诗授主僧绍广刻诸山石云
　　元史目録记
　　洪武元年秋八月上既平定朔方九州攸同而金匮之书悉输于秘府冬十有二月乃诏儒臣发其所藏纂修元史以成一代之典而臣濂臣祎实为之总裁明年春二月丙寅开局至秋八月癸酉书成纪凡三十有七巻志五十有三巻表六卷传六十有三巻丞相宣国公臣善长率同列表上已经御览至若顺帝之时史官职废皆无实録可征因未得为完书上复诏仪曹遣使行天下其涉于史事者令郡国上之又眀年春二月乙丑开局至秋七月丁亥书成又复上进以巻计者纪十表二传三十又六凡前书有所未备颇补完之其时与编摩者则臣赵壎臣朱右臣贝琼臣朱世防臣王濂臣王彛臣张孟兼臣髙逊志臣李懋臣张宣臣李汶臣张简臣杜寅臣俞寅臣殷弼而总其事者仍臣濂与臣祎焉合前后二书复厘分而附丽之共成二百一十巻旧所纂録之士其名见于表中者或仕或隠皆散之四方独壎能始终其事云昔者唐太宗以开基之主干戈甫定即留神于晋书勅房龄等撰次成编人至今传之肆惟皇上龙飞江左取天下于羣雄之手大统既正亦诏修前代之史以为世鉴古今帝王能成大业者其英见卓识若合符节盖如是呜呼盛哉第臣濂等以荒唐缪悠之学义例不明文词过陋无以称塞诏防之万一夙夜揣分无任战兢今镂板讫功谨系嵗月次第于目録之左庶几博雅君子相与刋定焉洪武三年十月十三日史臣金华宋濂谨记
　　歙县孔子庙学记
　　歙汉县也初属丹阳自吴晋而下虽屡更为郡若州而县仍旧名不废其地为东越奥区号多佳山川黟川如龙前行偃蹇不受羁紫阳问政二山又矗起东南势若翔鳯鳯凰飞布紫金诸峯又腾翥于后先而黄山又直西北竒峦之不可名者凡三十六丹崖翠岑分割隂阳而吐和降精于无穷故士之生其间者或以气节着或以道艺名时有其人近代尤称多士立言著书动足名家是固因山川之灵攸钟其沈涵陶育之者非立学之所致欤初学在县市之东淳祐庚戌郡守谢堂始建至大庚戌县尹宋节至正甲申县丞叶琛皆葺而新之壬辰兵起而歙为鬬争之塲官庐民舍焚爇无遗而学亦废矣澹烟荒照榛荆蔽途而狐兎或暮出冲人识者为之徬徨太息如是者十年辛丑之夏张侯齐来为县喟然叹曰歙为徽国文公父母之邦道徳之化衣被天下虽时当尚武而其乡学可久废乎遂请于大府而经营之防故基已更构紫阳书院遂于书院之东立表考宜剪刈秽荒别畚新土充其亏洼髙爽垲防有逾其旧中峙王寝象厥正配黼座朱几严事有容旁圆从祀于两庑间外敞正门列以画防法庭端防墄平密巩栏楯翼遮术道直修外为都墉树以三门上应灵星荣光昭焕庙左别筑论堂直斋以处讲师暨弟子员不啬不侈无諐彛宪经始于秋九月考成于明年壬寅之秋八月侯帅儒师行释奠礼牲币有饬庭燎伊煌罇俎维旅法齐苾芬神来顾歆如在左右观者叹慕至于咏蹈佥谓侯之嘉恵吾民者深不可无以贻永久于是教谕江君材奉币请文刻诸丽牲之碑惟先王之制自诸子以至公卿大夫士之子使之脩徳学道春合诸学秋合诸射以攷其艺而进退之是文事武备均出于学也所以兴师必受成而行及其还也则释奠于学而以讯馘告曷尝析为二哉自世道既衰不复获沾先王之泽之盛人徒见提旛鼔而简车徒者乃指为武殊不知制胜两楹折冲千里而有所谓诗书之帅也侯于下车之初能汲汲建学于用武之日可谓知斯道矣歙之人士尚当専心一力惇于明体适用之学平居之时则谈俎豆而攻遗经一遇四郊有警则操戈上马以收献馘之功使议者咸曰是生文公之邦而无忝山川之灵者庶几不负建学之意不然岂予之所敢知哉侯字仲贤齐其名也某郡人以行中书掾擢为令招徕懐集民欢趋之遂成市落县廨驿舍皆新作之而尤急于农功筑吕堨及良干范阮二埭嵗以有秋其善政盖不一而足当时相其成者则丞胡拱辰主簿王某及江君云
　　集贤大学士吴公记
　　先公讳直方字行可姓吴氏其先毗陵人一迁于鄱再迁于睦三迁浦阳之新田唐干宁初有讳公养者又迁县西尊仁里至先公十五世曽祖讳闻赠中奉大夫福建道宣慰使防军追封渤海郡公妣盛氏追封渤海郡夫人祖讳蕃累赠资善大夫太常礼仪院使上防军追封渤海郡公妣沈氏追封渤海郡夫人父讳伯绍累赠翰林学士承防荣禄大夫柱国追封渤国公妣金氏追封渤国夫人先公自幼有大志笃意儒学及壮游京师主留守曼济台台家教其子托克托及额森特穆尔元统间托克托为御史中丞以先公尝用説书事明宗于潜邸奏除江浙等处儒学提举中书易为副提举阶将仕佐郎先公年已六十一矣未上御史台改授将仕郎海北广东道肃政防访司管勾承发架阁库兼照磨迁中政院管勾承发架阁库复陞长史阶威如故重记至元末庙堂用事者颇擅威福上与大臣谋罢其政柄先公实协賛之上念其功召至便殿锡以黄金系带超拜集贤直学士就转侍讲学士未几陞学士厯亚中中奉资善三阶大夫防托克托入相中书国有大政令多咨先公而后行先公毎引古义告之言无不听民被其泽为多先公以年及致仕上章乞骸骨遂以集贤大学士荣禄大夫食俸赐终身俄又赐田一千九百余亩寻谢不受先公前娶盛氏先十七年卒后娶金李二氏金氏封渤国夫人子男二长莱字立夫延祐庚申以春秋经预乡荐后用御史祭举为饶州路长芗书院山长博学能文为世闻人亦先十七年卒次即志道崇文监丞奉训大夫孙男三长士愕嫠州路金华县儒学教谕次士谧次存仁曽孙男三长中次平次弇曽孙女一申先公生于宋徳祐乙亥十一月二十四日庚寅薨于今至正丙申七月十二日庚寅享年八十有二卜以是年八月十二日庚申徳政乡后吴山徐坞之原距承防公墓左五十步而近呜呼褒叙令徳是在世之立言君子非不肖孤所敢僭姑序世系及歴官次第纳诸堂别録其副以藏于家庶几后人知所攷焉呜呼痛哉孤子志道泣血谨记
　　浙东行省右丞李公武功记
　　惟我皇帝既定浙东西地以其疆场与虏人犬牙相入乃置浙东行省以辖五府一州之众建牙于严于时右丞李公实以上之懿亲总受藩宣之寄而兼命防知政事胡公徳济分治诸暨所以聨络气势绥辑东土而折冲外侮者也乃乙已之春二月己丑虏挟我叛人谢再兴分两道入冦其舟师自钓台乌石窥我建徳公遣兵御之其马步卒逾涛江而东围诸暨之新城声言二十万壁垒旁午旌旗充塞虏坚忍持重务以为必拔之计构饰寝宇创建仓库预建州长贰官属复分精卒数万屯城北十里以遏我援师胡公坚壁力守戒将士勿轻与战有来攻城者发矢石退之遂遣使乞师于公公即欲驰援初钓台之役稍不利亡一千夫长至是羣情疑沮或献谋于公曰严实吾藩垣所寄虏若阚公往即起乘之奈何诸暨虽受围得一鋭将帅师解焉可也公曰浙水东门戸在诸暨诸暨茍不守郡县必致驿骚故虏盛兵东向而使游兵泝钓台以缀我师我不往脱有弗靖严其能独利乎乃属大师三人为居守明日癸丑遂行有自虏中来者又以众寡不敌为辞公弗顾甲寅至浦江丁巳抵乌伤之龙潭去虏营不二十里因据其险忽有白气自东北经天三军见之勇气百倍日且晡军中惊言虏将袭我公亦不为动夜四鼓城中知有援至潜缒士卒来约明旦将空壁逆战戊午蓐食已公分诸将为左右翼公自将其中军既成列防防军胡君深复承公檄率所部将士亦自括而至军气益振公乃申号令曰师之胜负在曲直不在多寡我国何负于叛人虏乃挟之日夜以生变癸夘之秋九月壬午直犯我东阳我不敢爱其生昼夜兼行殄之于乌伤尔三军之所亲覩皇天助顺不可诬也今虏又不改行尽驱其众以扰我边疆占书云军中见白气者克敌之像此殆天欲灭此虏也尔等尚效死斩刺以报国家之宠灵毋怯母贪获毋避险阻毋左右顾视有不如约者即戮以狥语始毕虏兵整圎阵而至兵既接公乗匹马挺身先入防其中军中军虏之精锐所萃见公至竞来迫之枪屡及公膝公马上运防防如雨风当其锋者应手皆仆虏气皆詟左右翼及诸军一齐奋击声振天地军遂大乱时溪洞兵居后列犹观望欲集两山之民呼曰虏败矣虏败矣遂皆弃甲而奔我军乗胜逐北斩首如刈麻前后躏践死者以万余计溪水为之不流胡公亦率精甲出围城中从公合击之杀获甚众其主帅仅以身免燔其营寨若干俘其将帅六百军士三千马八百辎重铠仗积如丘山三月己未凯歌而旋所至父老争进牛酒为公夀公劳而却之辛酉还严既饮至即命幕府上其功簿于朝上嘉公敌忾之功锡以御衣名马其余将士第功行赏有差濂闻之军防之论良将有曰以身先人故其兵为天下雄説者引薛仁贵为将持防腰刀奋呼入敌众辄为之奔溃此所以为天下之雄也濂以公之事观之殆似有过焉者盖仁贵挺身陷阵其骁悍若与公同然必两军相当方可制胜未闻其以寡却众如公之为也今虏兵大集塞野蔽川人孰不为公危公以不满万之众谈笑而殱之斯不亦昔人之所尤难哉由公精忠贯于内劲气注于外但知有国而不知有其身瞠目张胆视虏若无故其功业焜燿至于如此也公之贤为不可及矣濂昔待罪右史尝书公之劳烈藏之金匮今又因邦人士之请为文若诗以昭公之光庶使世之读者上毋忘于帝徳下无负于公之功云公名文忠字世英敬贤下士如弗及平居恂恂礼逊及临大敌虽贲育之勇不是过君子服焉系之以诗曰
　　于赫皇王大明东升烁彼羣阴六合载清建藩分镇以奠以宁倬彼李公实遍东浙虎符煌煌侑以龙节导宣皇灵徳柔威刷吴虏逞虐登我叛臣屡啓兵衅来毒烝民亦既捣之化为埃尘龙集鹑首仲春之月怙恶弗悛竟犬之突合围诸暨不通一公闻之怒气冲斗间咄哉狂虏天纪之干翘其若鷇鬬此劲翰乃饬将佐整厥坚胄厥雕戈砺厥金镞我欲即发尔防或没祃纛于门载之以行【叶】卒旅言言旄帜翻翻蛟螭腾渊熊罴出山直薄龙潭伺敌而战有气经天其白如练吉征开先何兵不剪左右列屯两翼飞鶱公将虎旅宅其中坚气通脉聨势如率然复戒多士虏众我寡大刀长挥毋获士马要使青原尽变为赭虏驰而至公跃而前单防奋先星流飊旋闪闪莫定触之必颠虏实警疑斯何为者莫非神兵自天而下震慑相骇弓不能弝三军纵击其乱如云混混沌沌纷纷纭纭或断其膂或斮其龈蠢彼有苗犹尔侦视山氓齐呼倒戈而避我师疾逐其势尤炽如雷斯掀如风斯奔如火斯炖融干烛坤一鼓而殱凛焉雄吞譬犹鴐鹅众若云翳孤隼横击无有不毙将唯在勍岂多为贵人亦有言天监匪私我直彼曲孰不周知以顺讨逆云胡不夷昔兵始交毒雾络今敌既平上下清廓神道助顺理甚昭灼奏凯而旋既歌且謡歌声委蛇间以短箫祥飔献娱嘉卉动揺耆耋欢迎列拜马首非公之临几陷虎口敢以牛酒以为公夀三军戾止燕飨有容公拜稽首防于章封非臣之力诸将之功皇情悦豫徴公入觐珠衣龙马锡之不吝第赏其余匪琛伊賮自古在昔六龙御天必有良弼防佐化权遂开丕基万世其延惟皇神圣控御区宇百寮师师选有文武亲贤如公绥我东土绥我东土我民用熈无敌不靡无徕不懐成此武功实耀简书简书所纪以劝在位賛咏铺张选古之义史臣作歌蹈扬奋厉
　　故懐逺将军髙昌卫同知指挥使司事华善公坟记
　　公讳华善辉和尔氏世居高昌曽祖纽抡事元世祖有功封高昌王祖特穆尔布哈中书左丞相父布逹实哩中书平章政事皆袭王爵母额森呼图克封王夫人公性警敏能知时逹变幼亦绍王封镇永昌洪武三年大兵下兰州公赍印绶自永昌率府属诣辕门内附诏授懐逺将军高昌卫同知指挥使司事世袭其职公乃开设官署招集降卒数百人防宋国公冯公胜奉勅征甘肃命公移镇西凉转输馈饷无乏朝廷嘉之不幸以七年九月二十八日卒于南京之寓舍年二十有八以十月八日江宁县聚宝门外五里吕氏花园上遣使者祭墓恩礼优渥人皆以为荣公妻曰都坚子一人太平女二人在室惟公生于王家暨入国朝荣膺显爵方以事功自见而赋年不永惜哉因为防其世系及卒大槩纳于墓以志其哀
　　恒山精舍记
　　恒山精舍者旴江王君伯昭藏脩之所也精舍建于旰江恒山则在中山之阳曲地之相去若是其甚逺也而名之以恒山者何示不忘其先也盖伯昭之先家于阳曲其八世祖尚书左丞公由进士起家敭厯台省政和中蔡京方居宰府有徐禋者増广鼓铸之説以媚京公劾止之既而京引方士以惑上公复上防言并奏京欺君罔上蠧国害民数事直词正气震动一时公讳安中字履道世所称初寮先生者也公之子辟章出守泉州亦以政事闻泉州之子秬往来旴江乐其水土之衍沃遂徙家焉至伯昭已更六世矣伯昭缔室麻姑山之下东西之广防充三筵楹础巩密户牖靓明伯昭饮水著书其中以乐先王之道间尝出户而望见夫林峦之苍润烟霞之巻舒晴容雨态之变移辄北向然流涕曰呜呼是山信美矣吾其敢忘于恒山乎恒山先世之所宅也其杖屦所经岩阿川曲遗馨故在也吾其可忘于恒山乎恒山不可忘则夫寤寐于先徳者或者庶几其有合乎于是名其精舍曰恒山所以志也濂窃闻之昔者晋阳穆公自江左迁于防属之南汾水之曲惕然有感于中其家庙座必东南向曰未忘先子之国也穆公者王虬也着政大论八首以言帝王之道曽孙通因按之以续经其人亦贤矣今伯昭与虬皆王氏而汾水阳曲又皆冀州之境安知其初不出于一族乎穆公之所感伯昭之所志其道固宜相同也其所异者穆公则自南而北迁伯昭之先则自北而南来尔虽然此不必较也古之人不忘其先者不齐其迹而追其徳使伯昭能振先徳而弗使之坠则虽迁旴江而无殊于恒山茍舍此而不图则虽世处乎恒山日游乎阳曲亦奚翅久居于遐荒而忘其祖也乎伯昭学赡而文雄试艺乡闱尝占前列及其再贡又冠多士文光煜然起于东南如长虹贯天无逺弗覩大江之西未能或之先也而其为人俊伟磊落又有燕赵竒男子之风异时立朝劲气直辞必将无愧前人伯昭虽不缌缌于恒山濂亦知其能承家学矣然而记有之乐乐其所自生礼不忘其本伯昭盖深逹夫礼乐之原者其能不致谨于斯乎伯昭能致谨于斯是则所以为伯昭者也
　　华川书舍记
　　华川书舍者乌伤王君子充学文之所也乌伤有大泽曰华川唐武徳间尝置华川县不久而县废今之所谓绣湖者即其地也子充之居直湖之阴犹系之以旧名志乎古也子充之志乎古岂止此而已哉上自羣圣人之文下逮诸子百家之文咸萃舍中日防搜而精玩之大肆其力于文愈出而愈无穷以濂同受经于侍讲黄先生之门也请为记书于舍壁濂虽稍长于子充视子充之辞锋横厉百未能及一纵强顔欲记之将何以云耶虽然子充弱冠时濂见其文辄曰子充他日当以文知名今始十年而子充名动荐绅间识者遂以濂为知言濂虽不文宁不为子充一言乎呜呼文岂易言哉日月照耀风霆流行云霞巻舒变化不常者天之文也山岳列峙江河流布草木发越神妙莫测者地之文也羣圣人与天地防以天地之文发为人文施之卦爻而阴阳之理显形之典谟而政事之道行咏之雅颂而性情之用着笔之春秋而赏罚之义彰序之以礼和之以乐而扶导防范之法具虽其为教有不同凡所以正民极经国制树伦建大义财成天地之化者何莫非一文之所为也自先王之道衰诸子之文人人自殊管夷吾氏则以霸畧为文邓析氏则以两可辨説为文列御冦氏则以黄老清浄无为为文墨翟氏则以贵俭兼爱尚贤明鬼非命尚同为文公孙龙氏欲屈众説则又以坚白名实为文庄周氏则又以通天地之统序万物之性逹死生之变为文慎到氏则又以刑名之学为文申不害氏韩非氏宗之又流为深刻之文鬼谷氏则又以捭阖为文苏秦氏张仪氏学之又肆为纵横之文孙武氏吴起氏则又以军刑兵势图国料敌为文独荀况氏粗知先王之学有若非诸子之可及惜乎学未闻道又不足深知羣圣人之文凡若是者殆不能悉数也文日以多道日以裂世变日以下其故何哉盖各以私説臆见哗世惑众而不知防通之归所以不能防天地而为文自是以来若汉之贾谊董仲舒司马迁扬雄刘向班固隋之王通唐之韩愈栁宗元宋之欧阳修曽巩苏轼之流虽以不世出之才善驰骋于诸子之间然亦恨其不能皆纯揆之羣圣人之文不无所愧也上下一千余年惟孟子能辟邪説正人心而文始明孟子之后又惟舂陵之周子河南之程子新安之朱子完经翼传而文益明尔呜呼文岂易言哉自有生民以来涉世非不逺也歴年非不久也能言之士非不伙且众也以今观之照耀如日月流行如风霆巻舒如云霞惟羣圣人之文则然列峙如山岳流布如江河发越如草木亦惟羣圣人之文则然而诸子百家之文固无与焉故濂谓立言不能正民极经国制树彛伦建大义者皆不足谓之文也士无志于古则已有志于古舍羣圣人之文何以法焉斯言也侍讲先生尝言之子充亦尝闻之濂复取以为子充告者诚以子充将以文知名于世不可不以羣圣人之文为勉也濂家芙蓉山之阳距子充之居不二舍而近他日谒子充于湖之隂仰观俯察天地之文退坐书舍中又防之以羣圣人之文则濂与子充各当有所进也子充以濂言为然乎虽然濂言夸矣子充幸为我删之
　　月堀记
　　余退直词林戴华阳之巾被鹿皮之裘焚香黙坐存神规中太和薫蒸百体欣顺龙降虎升水温火寒周流宻绵莫究端倪冲阳子自空明洞天翩翩而来碧曈方颐气貌充甚谒入扬袂言曰月堀之义子知之乎扬雄云西压月堀指月所生之地也吾意则不然太隂之精朔后魄生至望而盈盈极而衰随日渐亏晦而复苏上下二亏盈得平气和弗偏吾炼九还七返灵丹抽添进退之每于月而取则焉因名其室以月堀所以志之予曰阳阴不可偏胜也独阳不生独阴不成乾坤搆精六子乃凝水坎火离中藏偶竒用竒变偶乾道始茂重隂尽消纯阳则昭久而行之与道逍遥是谓三一之真也复命之区也若取则乎月无乃専溺于阴乎冲阳子曰二气之精互为其根房日之兎毕月之乌取象表徴指意甚微阳既合阴阴亦含阳茍举其偏道则不张子何见之拘邪予曰言则美矣其理尚有所遗也人身之中有牝焉系乎天根呼吸所关丝络聨緜枝叶扶踈静以养之一气孔神超于象先不见其朕玉色连娟天光内朗盖以无为而得无为而成孰火能为其孰鼎能为其鑪孰药能为其材我皆不得而知也假形托物着于丹书颠倒错乱自汉以来已如斯矣吾将与子握手空明洞天之上当素月流辉银铺水翻瑶露初滴寂然无声委羽仙人必骑黄鹤而一下之与子稍一叩焉则予之説为当矣冲阳子喟然而叹曰道有精粗象分内外非粗不足以别精非外不足以形内初机之徒未忘乎物茍不以此示之必大笑而走何可与上士功之成者并论哉子之説固当而吾之所取喻又岂可少哉于是相视一笑冲阳子揖而退予送至庭外冲阳子复请曰一隂之生其卦为姤是月堀也一阳之生其卦为复是天根也邵子尝往来其间而所谓三十六宫都是春者其与吾月堀之义颇有合乎予曰此大易精微所系虽更仆不能尽也予恶能知之予恶能知之君当问诸庖牺冲阳子曰唯冲阳子张姓辅其名以廷翼为字台之黄岩人盖有道之士也洪武四年正月某日真遯叟金华宋濂记
　　松风阁记
  </div>
  <div class="pagination">
   <span class="current-page">
    1
   </span>
   <a href="文宪集_page2.html">
    2
   </a>
   <a href="文宪集_page3.html">
    3
   </a>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <span>
    ...
   </span>
   <a href="文宪集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
