<!DOCTYPE html>
<html>
<head>
    <meta charset="UTF-8">
    <title>仰节堂集 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仰节堂集 - 第 1 页/共 19 页</h1>
    <div class="content">　　钦定四库全书

　　集部六

　　仰节堂集

　　别集类五

　　明

　　提要

　　臣等谨案仰节堂集十四巻明曹于汴撰凡文十一巻诗三巻前有髙攀龙冯从吾序于汴尝从二人讲学故也攀龙序谓其文足以定羣嚣明学术诗足以畅天机流性藴从吾序谓其非沾沾以文章名家而撡觚自豪之士无不退避三舍于汴亦尝为从吾作理学文鹄序曰闗中少墟冯先生辑诸大家举子艺百数十首以式多士命曰理学文鹄不命以举业而命曰理学何也见理学举业之非二也云云故于汴之诗文亦在理学举业之间或似语録或似八比盖平生制行髙洁立朝风节凛然震耀一世逺者大者志固有在原不以笔札见长从吾序所谓非沾沾以文章名家者为得其实观是集者谓之文以人重可矣集初刻于首善书院甲申板毁于兵康熙癸卯其外孙景望蘧购得残本其门人吕崇烈鸠乡人醵金重刋即此本也

　　乾隆四十六年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●仰节堂集原序

　　夫学性而已矣夫性善而已矣何以证性善也今人钦钦焉目明耳聪手恭足重心空空而无适于斯时也彻内外非天乎天非性乎性非善乎以其为人之本色无纎毫欠缺无纎毫污染而谓之善也循是而动不违其则之谓道故学莫难于见其本色见本色斯见性矣程子以学者须先识仁而谓不须防检不须穷索夫学岂可废防检穷索欲人识防检穷索之非本色辨其非本色者则知其本色知其本色则防检穷索皆本色也吾见曹真予先生于长安中终日钦钦目明耳聪手恭足重叩其中空空而无适也可以证性矣夫性空言之则无朕也实证则有象也先生非其象乎故先生居乡孚乡立朝孚朝告君者足以定羣嚣明国是告友者足以明学术阐道奥见于咏歌者足以畅天机流性藴所谓循是而动不违其则之道也此之谓性此之谓善知先生者知斯集知斯集者知先生根本枝叶无二物也时天启四年六月二十六日锡山友弟髙攀龙顿首拜撰
　　昔明道先生作字甚敬曰非是要字好即此是学余以为作文亦然非是要文好即此是学若作文甚敬行必顾言吾得之真予曹先生云先生全集梓成余读之喜甚邹鲁嫡传濂洛正脉其在斯乎言言有理言言不苟而又言言有作意它不具论即如题南皋先生教言数语杂之秦汉古文辞中亦不多得寸山起雾勺水兴波赏心哉观止矣蔑以加矣先生以千古絶学自任固非沾沾以文章家名者而作文又甚敬乃尔即世所称操觚自豪之士宁不避三舍退哉先生虽谆谆讲学而非其人不轻发一语即得其人亦不轻发一语易云拟之而后言议之而后动拟议以成其变化先生以之故其著作虽间有应酬而誉必有试独为余文似又轻誉余窃愧之而或谓善信如乐正子孟子进之以美大圣神夫美大圣神而可易言乎哉其期望不得不如此子惟勉之可耳焉用愧犹记前岁少宰缺庙堂误起余而借重先生陪先生特膺简在余方为铨衡得人喜而先生再三力辞竟不税冕行夫铨衡重任也少宰美秩也他人争之若骛而先生弃之若凂此其髙风峻节即古之人宁数数见哉先生之学以躬行二字为宗而辞少宰一节尤为躬行之大者读先生集当因言而求于言之外不然而徒艳羡其文辞浮慕其理致出口入耳忘厥躬行即先生所谓没齿务学终属半涂终日亹亹犹漫道者也岂惟负先生亦且自负或曰薛文清公与先生皆晋产也文清终身学问只是一敬字先生学问渊源葢有所自余曰然青出于蓝而青于蓝氷出于水而寒于水自古记之矣天启乙丑七月既望关中冯从吾撰

　　●重刻仰节堂文集序

　　余师真予曹先生仰节堂文集行世已久余曽得一部朝夕讽诵不能释手且当时家藏户珍者不鲜甲申之后十失八九己丑兵燹运城极厄无论片墨不存并其原板不可问矣奈何一日先生之外孙景君字望蘧者忽遇此集于安邑市上盖几与败絮残楮相为没灭耳景君急购之若惊若喜见余而道其繇来余乃仰天谢曰先生之灵不泯天地鬼神为之呵护也欤于是聚而谋诸弘运书院之友诸友曰硕果之存危哉相与鸠金而为重刻以图不朽刻成诸友属余序余曰比邻夏有司马温公集河津有薛文清公集合仰节堂集可谓三大文章矣自此汾洓重清条霍更翠其关风化人心讵浅微哉然而重刻之友亦与咸休太史公谓苍蝇附骥而行千里余于斯亦云门人吕崇烈顿首题于弘运书院中时康熈二年岁在癸卯六月吉

　　●钦定四库全书

　　仰节堂集巻一

　　（明）曹于汴 撰

　　○序

　　江西乡试录后序

　　臣不敏副江西典试之役既告竣当有言夫兹地习谭圣学而诸以比士来者亦大概以作圣之功三致意焉臣安能更端以告士士不圣人之学而谁学乎学圣人者心其心行其行言其言举子制艺亦言其言者也方其湛重渊之思抉九天之秘鲁邹觌面莘岐倾怀里巷屑越之语乌能有此不谓圣人口吻可乎哉第孔孟伊周启口容声罔非是物而诸士匪临场羔鴈鲜不为里巷屑越之语者要在充其类耳讵宁惟言士亦尝心圣人之心矣行圣人之行矣寻常食息大圣如斯虽在梏亡犹涵至性忽怆臆于颠连忽赧颜于尔汝忽庄容于宾祭忽灼知于着揜其于圣心圣行隙露全露乍合乍离者皆是方其离时一毛万山当其合时百世同室亦在充其类耳充之者言有常也行有常也心有常也夫一脔知五鼎跬步知千里业有其言何不常其言业有其行何不常其行业有其心何不常其心言之实者其言常行之实者其行常心之实者其心常其心实无有不实其心常无有不常无不实者至诚也无不常者不息也充类者致其曲而诚也夫沧浪之咏充之綦隆臻居室之能充之天地察孩提之爱充之仁义达岂以士也而荧荧随熄涓涓自封弗克充满优入圣域哉夫观天者以昭昭察地者以撮土学圣者以一隅故棘内可信棘外一绪可窥全体非过也士诚有此倪也然而由圣倪跻圣极则亦有辨矣臣北产也既壮而渡江北之所闻恪守实蹈尺步绳趋居多焉渡江所闻顿解根宗圆通开广居多焉或相背而各往或相疑而交辩顿解者曰何为琐琐滞滞拘挛格式眼瞳不瞭足趾竟隘恪守者曰何为艶悟忘修驾大弃细以名节不足检以踈纵为无碍臣窃谓二者之言可相济也俱不可废也夫恪守之士斤斤于门外者也顿解之士扬扬于门内者也门内之论终不能胜顾乌得决去藩篱便其情态躬为嚆矢遗人口实道之闇也殆与有责焉夫障缘愈添本真益昧尔先达之重戒者戒之良是贿赂干请任情执见尔先达之明纠者纠之亦良是尔多士两存之一切谨严一切脱化三百三千何思何虑九经九德无臭无声以此为心以此为行以此为言渊源孔孟证可伊周岂不伟与不然胶于师说岐于门户其为辞也诐诐辞不足辱兹录而况生于其心发于其行害且更烈何圣学之足云岂所望于多士哉

　　崇贤录序

　　盱山士绅以宋刘刚烈父子及李博士应列祀典状建议于邑侯许君得诺先是三公显灵于漕直指苏公树坛于直指董公兹议乃兴建祠以祀就祀为会用阐圣学感三公而思济美匪直报之俎豆已尔爰述其经制始卒之详成录问序于余夫宋距今歴年累百英爽犹存追崇不諠今人之性不隔于古人故不諠也古人之性不隔于天地故犹存也然则天人一而已矣东西南北之人古人今人一而已矣而人或自封一局者何欤不达鬼神之情状付之曰乌有亦自封也则何不可自封者门其门户其户名其名利其利歩武几许胡不藩之剖而家之大乎吁嗟此君子之所不为也刘氏父子身其身乎宋与我何有而自糜于锋刃李氏而身其身皇皇于圣学之翼也何为直指邑侯而身其身何有于亡人何有于盱而举之祠祀盱士绅而身其身翕然不忘于昔贤何为而又何会讲之殷殷也是皆根于性也不可得而隔也故不容已也彼自封一局者亦何尝隔而以为若有畛焉若有域焉是幻见也如梦中之画界倐然而醒画界安在诸君子仰止于斯知其无幻见矣幻见于讲互有辩幻见于行互有规幻见于幽隠之衷三公在上不笑且怒几希吁嗟谓三公不笑且怒是以为无神也奚以祀以为有神也尚念旃哉

　　冯少墟先生集序

　　夫道生人失其所以为道则失其所以为人矣谁甘于失其人而每失其道弗思耳道贯于血气之质弗相离也离道而抱空质焉与土梗何殊乎是道也其大无外或狭而小之其宻无间或辍而断之其粹无滓或点而蔑之是故学为急焉学也者恢廓而使之大绵聨而使之宻涤荡而使之粹也道不待学而有而非学无以保其有非学无以复其有非共学无以公其有故孔子蚤岁志学没齿不厌也然学亦难言矣性天之奥本中有本胡以彻之知见之纷岐中有岐胡以析之习情之锢忽醒忽迷胡以觉之是用连朋讲究互参证以求至当相夹持而防堕落故孔子以不讲为忧也夫道需学学需讲有不啻饥之食寒之衣者而讲学顾罹世訾非尽世之尤也不学之士患在不讲讲学之士患在不副或亦艶为美称儋簦聊聚朝朝问路岁岁不越阈譬露背而谈九容挥玉尘而称俭素于我乎何有故孔门之训无行不与夫惟相与以行则学为真讲而万世宗之无斁也少墟冯先生沈潜圣学践履笃至问业之士如云而先生惟有教以阐扬剀实卫道谨严盖亦以行为讲以行为学者也道不在兹哉昔有问楚侗先生以天命之性者先生方欲训解其人曰意公自言其性耳先生为之矍然慕冈先生会友于白下凝然相对或曰冯公何无讲座上曰此人浑身是讲其亦旨于论讲矣于汴不肖仰先生之行有年兹诵其讲道之集若而巻而窥君子之慥慥也敬缀数语志向往

　　理言什一序

　　夫人之所以为人理而已矣里巷庸众对谈之语未尝不谓理云理云然究其精微则峩冠而皓首或不识为何物亦可诧也古先圣贤以理为行亦以理为言言为后人设也而究心者寡安望有窥于理而能齐其行乎知一张先生有味于先正阐理之言摘而录之时时研讨问发以所见遂至成帙命之曰理言什一嗟乎风会之下也士之所趋者流俗污世竞利逐时之习而已即沈涵典籍之中穷年兀兀藉其可禆进取已耳又不然左史英华晋唐膏馥辉润笔毫留连光景已耳闻所谓理言者如奏古乐不终场思睡矣亦有口诵注脚漫谓了了实则锢蔽此又訑訑之见耳先生之志大矣哉其造理之邃制行之卓宜也得其所以为人者矣人之彻内彻外动容启喙孰能外此譬彼鱼然能为顺水能为逆水而不能外于水人亦何为不理之顺也乎虽然什一云者以言言之也理无所谓什者一而已矣亦无所谓一呜呼微哉微哉非究心于理何足以语此

　　质言序

　　彻天彻地亘古亘今一理而已矣人得理以生恻隠羞恶恭敬是非真诚其质也以此见之行则为质行宣之言则为质言其为残忍无耻傲慢昏愦虚诈之行与言者非其质矣故曰人之生也直直其质也故曰君子质直海陵心斋先生崛起末俗之中独完其质而流遗风以启后人灵台唐君私淑先生之教兴学祠内敦行慎言跻八旬无倦乡里薫之缙绅褒之曰不失其质者也彼有逊圣哲为夐絶甘沈染于习气者反以习气为质者乎辟之人面有本来色相乃至抹墨涂朱盘舞剧戏久假不归不知真面掩朱墨之内也然一洗刷真者立露又岂借面于人哉人心之质亦若是予不类少失其质时稍觉其非是顾与贤人君子相讲劘其质輙露几希或涉世味恣嗜纵情则质复隠而反以非是者为质盖至今伥伥也辟如剧戏之人登场逐队乐事方浓若以其抹涂之面为固然不复知丑场终意尽对众鉴形则有哑然自笑而洗刷不遑耳纪生常新陈生魁类辈受业于唐君而彚梓其质言欲因言以求质者则必日亲师友相切相磋守其恻隠羞恶恭敬是非真诚之质必不至抹涂其面而以非是者为质矣不类他日游海陵走祠下将以鉴吾之所质当有以洗刷我

　　读易梦觉序

　　秦莲勺先生史公学易有年沛然彻悟录其所得成编为巻者九命曰梦觉何觉乎觉我之为易也何录乎将觉世以共觉也殷阿衡云予天民之先觉者也予将以斯道觉斯民也夫易六十四卦括于干之一卦三百八十四爻括于干之一爻广大无垠森罗悉备我命如是我性如是我心如是我身如是万邦亿姓遐陬僻隅昆虫草木共是不知我之如是是睡梦方沈不可言觉业觉其如是我固干也遐陬僻隅昆虫草木连贯相关矧夫切而近焉者乎而不欲其共觉乎此梦觉之所由编也读是编者谓公逢时不偶归田研究立言觉世栖山林者当如是然阿衡觉民乃在三聘幡然之后何也大行穷居寄迹殊象自觉觉人心念惟一心斋先生不云乎唐虞君臣只是讲学执中十六字莫非呼人之寐也世见孔夫子周流未遇归而删述乃谓达则道行穷则道明或遂以内圣外王分别为两宁知其周流十二国时未尝不为明计也故曰欲明明德于天下即如公曩觉世以谠言今觉世以读易宁有异耶泰运复亨征车且至大觉斯民譬天光之焕幽陬尽朗彖称干元大明不在兹乎余盖有深望焉

　　四书说意序

　　圣贤之书圣贤之言也圣贤之言发于圣贤之意圣贤之意动于圣贤之心有其心则知其意有其意则知其言知其言则能说之说之者说其意也说其意者以意逆之也不以意逆而徒揣摩其言而已终不可肖今天下士人其于四书盖童而习之矣然至白首或不达其意吾无其意安窥其意吾无其心意从何来李放桃花其可得乎稷竹东任先生着四书说意说孔孟曽思之意洞然详尽何以臻此余未睹其人而闻其行清贞端谨年且望九而不倦于勤跬步必绳诸义可以识其心矣不失其无意之初也不失其同圣贤之初也以圣贤之心说圣贤之意与自说其意何殊乌得不了了读是说者勿徒以说视之亦以意逆之吾之意与先生之意投乃与圣贤之意投而先生说圣贤之意者吾亦可了了然在能有其心有其心斯能有其意李放桃花之谓乎心水也意波也江海波池沼波洪纎悬异有同然者吁嗟心学可不讲哉正心尽心养心存心四书顾不谆谆哉

　　四书疑问序

　　或有问于余曰吾读莲勺史先生之疑问而窃疑焉夫先生积学功邃神游于孔曽思孟之间黙契道真何疑之有吁此未知疑之不可无也孔夫子自述云四十而不惑是其四十之前何尝自谓无惑儒者四十之后尚未可当夫子四十之前动云吾既知之矣居之不疑如何其可也善哉乎先生以疑自居而长安诸君子复有未能信未能疑真疑真信之惓惓也疑则问问则成其学学则信然则既信矣当无复疑乎是匪可易言也虞帝之圣奚啻于信而问察之好不置夫岂自处了了而姑为是咨询也夫子不惑矣而假年以学蕲免过之大者又岂自信无过而漫求免也世人谓惟圣无过此殊不然到得圣过转多耳譬百里之侯不任咎于封外天下之宰讵委责于遐荒故彼能是是亦足为一长之士也圣人而有足时乎不足则不敢驾言信乌得不问且学也是故读四书者疑焉而已读疑问者转疑焉而已伯玉未五十时几不觉四十九年之非傥亦尝自疑也而罔歇于问也乃克自觉乎夫学难于有睹而有睹非可尽学也疑以生问问以成信转信转问没齿焉而已矣则兹编之所开者宏也余不敏丛疑如织当图航大河之津陟华岳之岭抠衣请问矣

　　银台政纪序

　　窃尝谓当官致治之要有二尊令甲修职掌而已矣国家建一官则有一官之成宪几经筹量而后布为章程者鉴于成宪而精神毕注于此罔敢頺废斯于职不溺一职不溺则一官之事理顾或蔑弃典故惰窳职守世之不治无惑也安节先生歴官中外有年所至輙讲求旧章设诚而行之鸿猷骏业炳焉比自留卿奏满甫入都门天子简之银台则首询掌故而掾史无以应先生曰奚而持循以修职业于是广搜旁采要例科条灿然悉具某事也训典之当举莫或湮之某事也训典之所禁莫或循之政乃大饬汴不敏睹先生之为纳言而知奉职者当如是也睹政纪而知先生之尽职有所据也职巨职细诸百执事畴不有成法在畴不有官守在即古称名臣杰士跻世綦隆亦无他竒第各不亏其职分以无戻于宪典足矣虽然方策昭垂由心制之先生编纂而躬行由心运之脱无是心乎即令条教盈案将藐焉背之以驰世之不治自若耳然则当官致治又自有本也欤盖信哉其有本也

　　冯慕冈先生语录序

　　昔有士人十数相遇于崆峒之阳衣冠甚都吐辞隽永主人肃之各授采笺冀承清论须臾俱就录而成编览者珍袭何异程朱比肩哉居顷之叙及生平或曰吾鞅掌日久崇膴不我及奈何或曰时情未可拂将造贵人之门或曰田无妨求舍无妨问不者何以遗子孙主人惊汗吐舌是与录中之语殊不类人与言可相背而驰耶因思前代以诗赋取人未免靡丽之习国朝定以经义周情孔思淋漓笔颖制非不善迨其后也仅借梯荣下不必顾行为文上不闻因文问行若谓举子业固应尔尔大人先生乃登坛讲道彚语为录评驳古先抉剔造化非法言不言宜亦非法行不行是以髙贤大良罕不从事躬修今若此将令异日观语录者亦若观举子艺乎是可叹也于是新安戴生以所辑慕冈语录视余余交公知公扬言于众曰是固非凭耳入流之于肺肝非仅口出履之以实践其通籍二十余载茅茨犹故秉宪于楚兢兢奉职百务俱兴直触横珰脱全楚于水火禁诏狱累年讲晰益邃兹录所载狱中为多盖以自砥亦将觉人尘态光华无所觊觎其亦可尚也乎主人乃逌然而喜因叙次所谈弁之简首

　　冯慕冈先生年谱序

　　昔在孔门无不从事学问及语好学仅推颜氏之子好学诚难言矣何况叔世知学为艰安问好哉然弗好则可作可辍可信可疑学之无成者多矣慕冈冯子孜孜于学以好自许尝语余云吾好学如好好色盖自觉其深嗜不可解者其家亦云公曽对巻研思大雨水入户及座下不动家人惊呼之方出讵不有真好哉何以征之征于其学之进也余初会于都门再会于盱三会于淮泗又会于都门五通问于圜室度度非复阿蒙年有进焉非好何以致此譬饥之好食终果腹也寒之好衣终蔽体也好故有成也故夫子思颜子亦曰吾见其进士将学颜子学何不好其好冯子殚精于好可谓善学颜子向令天假之年不知所进何似然亦不虚其年矣其年可谱谱之足为学士模其门下士戴君任当冯子逝后门户荒凉交游星散之日搜罗雠较为之着谱裹糗重趼间关累千里问序于余此亦好学之报也聊缀数言阐扬其好以俟尚论者知其生平窽要云

　　重刻我真语畧序

　　绛郡公笪我真大夫甫莅堂皇輙以兴学维风为第一义进多士而诱掖之观其语畧盖其初为铅山侯以教铅士而铅士刻之者也多士以传写为艰重付梨枣问序于余余与大夫同游久此语亦习阅其人恂谨其学有本原故其语精切而醒人其歴官行政裒然有成绩仕绛未半期口碑业徧四境多士若其化乃崇其语耳第未知多士之梓之也将诵其语乎抑语其语乎践其语乎语其语者大夫曰仁亦非仁无谈大夫曰义亦非义无谈宛然有道口颊也盛矣践其语者业共谈仁非仁无由业共谈义非义无行俨然有道步武也尤盛矣顾余所望在此不在彼盖尝闻海濵一先生出所著语录示诸人士人士争捐赀锓之梓最后一人以赀来主者弗纳其人恚甚奈何拒我主者曰尔既应试列名矣乌用此先生闻之叹曰将令我不暇给耶士林传为笑柄吾晋士风推鲁罕从事于讲讲则矩蹈而绳约之弗敢越轶宁失之方不至失之圆兹之剞劂语畧者固非公不至室者也子大夫其忻允

　　理学文鹄序

　　关中少墟冯先生辑诸大家举子艺百数十首以式多士命曰理学文鹄不命以举业而曰理学何也见理学举业之非二也皇制罗俊秀之士于庠序俾其研究理奥心绎而躬廸之期于凑泊融贯可通于世用顾上之人无由知也则令摅所学于文艺其文肖其所学乃因文而知其人擢以科第简以官秩而收治平天下之效举业之制岂不善哉习之敝也学不必理文亦不必理帖括剿袭糚点色泽以博进取回视所为文真成敝帚无一字可济于世此举业之赝也清修之士从而厌薄之讲聚阐理自谓理学或遂谢举子艺以为髙诵法孔子而甘蹈其所谓果失则均焉兹集出而举业在是理学亦在是举业而不本之理学虽极工巧而识者亦窥其微庸人之腹终不能仿圣人之口亦未有理学彻而文不精者孔孟周程之文不在兹乎固可睹已彼不达于理而觊成章譬酰缶而欲泻酒味固不似也吁嗟不达于理而文之饰滔滔皆是厌薄而不屑为者宜其髙矣此理学之所以不明也

　　鲲伯诗选序

　　夫世之治也士大夫惟公室之恤迨其念不越身计不逾家漠然不知有国而世乃衰风之醇也无不尚朴者凿醇而漓则缛丽秾纎以相矜尚而已士大夫不能报国而至衰其国不能维风而至敝其风亦足忸矣顾非所论于藩潢家也彼其离腹堕地所睹宫殿之巍锦绣之烂禄豢终其齿惟丝竹之为娯裘马之为豪已尔而又格于功令无当官从政之责治不任绩乱不任咎乌能约其躬而国之虑也王孙鲲伯有异焉足未尝过城闉而闻庙堂有善政不啻欲跃者抑或民有隠天有灾乱有萌不啻额之蹙者居恒自奉殊简虽座上时有客而不类征逐燕饮竞水陆而侈缯彩无鬬侯鲭夸赵舞之态其精神固有所注也若人而为贵戚卿乎安有惟田之求舍之问金玉之辇为不可知之子孙计而治理日圯民生日困外讧日炽内衅日积而金瓯无阙之天下且有怀问鼎之思厪方蹶之忧者乎窃谓鲲伯足尚也或曰若晤其人乎曰否何以知之以诗知之其诗慷慨激烈殷殷国是忠义之肝胆流于吟讽如将天问而云排焉而萧寂清约之致时时宣露经云诗言志又云诗可以观公之志形于篇什吾因篇什而观其人知其关于治乱醇漓之大也乃三叹而书其集之首以为序

　　孔庙礼乐考序

　　夫髙下未判有自然之中阴阳未荡有自然之和天地之礼乐本于兹矣人得之为性则亦有自然之中焉有自然之和焉中固未有不秩如者和固未有不雍如者圣人若是途人亦若是第中和之性不能无所蔽其不形而为乖戾者寡矣故圣人以性之中制为礼俾人人遵其礼而各复其性之中以性之和制为乐俾人人遵其乐而各复其性之和辟之于水制之者由源而发为流也遵之者缘流而得其源也得其源者得其性也得其性则中和合一礼乐匪二后世不究其源安问其流孔子礼乐之宗也其庙祀之典尚不免于舛废况其它乎夫磬折式里自鲜愆动鸣銮锵玉当无躁心袒背而歌濮上必纳于邪礼乐岂细故可忽漫言哉楚儒瞿睿夫氏慨然欲以兴之乃推广观察周淑远氏之意为孔庙礼乐考稽引宏远核订精严阐发幽奥皎然不啻列眉意若曰诸诵法孔子游其门观其礼闻其乐肌肤固邪秽涤矣又若曰请自兹始举庙廊闾巷承讹袭陋敝礼淫乐一反之隆古合诸天地世教其兴民性其复矣故礼行而民志定乐作而神人格夫论礼而不遗民也论乐而不遗人也则圣人之制礼乐瞿氏之考礼乐意固可想是书成而陈令尹锓梓以永之与瞿周之意又何殊焉

　　七克序

　　昔者鲁邹之立训知天知人之说盖屡言之学莫要于知天矣知天斯知人知人者知其性也共戴一天共秉一命共具一性可知也泰西距中华八万里逖矣龎君顺阳者七克各一巻中华之士讽其精语为之解頥此何以故其性同也傲妬悭忿迷食色惰善七者情之所流吾性所无率其性焉未有肯任其流者中华泰西之所不能异也谓傲妬之可长悭忿之可持食色之可迷善之可惰岂天之降性尔殊哉平旦而憬然见君子而厌然闻善言而快然其憬然厌然快然者性为政情顺听矣性如堂皇仆隶之所不得扰也性不为主杂情炽堂皇无主仆隶登矣性灵一觉杂情濯濯堂主一升羣仆寂寂故知人之性者化其情者也化人之情者自尽其性而已矣自尽其性者自化其情者也化其情者知天而已矣上天之载声臭且无知天之人纎欲俱絶讵令七者之潜伏流溢也乎哉而克之其乌容已于时龎君梓其编及半索序于余漫书此以复之
</div>
    <div class="pagination">
<span class="current-page">1</span><a href="仰节堂集_page2.html">2</a><a href="仰节堂集_page3.html">3</a><a href="仰节堂集_page4.html">4</a><a href="仰节堂集_page5.html">5</a><a href="仰节堂集_page6.html">6</a><span>...</span><a href="仰节堂集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
