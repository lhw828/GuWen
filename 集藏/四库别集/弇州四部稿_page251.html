<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 251 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 251 页/共 296 页
  </h1>
  <div class="content">
   弇州续稿巻一百二十七
　　钦定四库全书
　　弇州续稿巻一百二十八
　　明　王世贞　撰
　　文部
　　墓表
　　封礼部员外郎穆太公墓表
　　当隆庆改元而余饬兵赵魏则雅已闻东明穆君文熈弃官而全其友拱辰于防棰血肉中义而请纳贽焉其又七年而拱辰为廷尉丞则文熈用吏部郎出竒防以间捍幸臣不胜外迁去矣拱辰间过余酒酣辄垂涕曰吾何以报穆生吾拜杖而创以前活我者穆生也吾创以后道活我者生之父太公也始穆生之药我醪肉我葢尽捐其卖宅之金而屈指舟车费且不给已而太公至抚不佞曰男子哉不爱死以存志又谓文熈吾儿哉不爱帑以存友因悉出其余镪治拱辰装文熈已决防归而传有东宫恩当封太公者小难之太公觉而怒曰若以一官足荣我不念给事父犹布素也趣以给事归吾三人共此五畆耳当是时不佞两股且立骨矣太公起而加之肉以有兹日不佞何敢忘不佞感其意乃稍次第其语授拱辰为太公寿繇是海内颇以不佞一言知太公而深知太公者亦遂以太公故知及不佞又十四年而拱辰贵至大司空文熙卧里中自如台谏有荐文熈者仅报闻而太公登八十矣世贞强起金陵得拱辰一函书中为哭太公文始而大骇既读之酸鼻不忍竟拱辰之言曰穆太公业不幸第幸而以公文有闻于海内公如终恵之乎使太公有闻于世世则岂唯文熙某之感亦世世也而刘侍御君者以文熙所草太公之状来请曰文熙所忍死而待公者以公之能终惠太公也语与拱辰合世贞乃为之表其墓葢太公少尝业儒为文有竒藻十五六时试有司辄居首十七而父卒以治丧葬干家蛊夺之然公亦厌薄博士家言而意乃笃好左氏太史公及两汉以后诸史益习发而为雄竒之谈奋髯抵几若决九河而下客莫能抗也是时拱辰仅弱冠公引与谈喜谓文熈是少年足当吾一劲敌也而亦命文熈谈文熈不敢难公公笑曰是书不足耳悉胠箧中藏授之读自是谈遂进文熈言公谈出诸书生意表者多不能记独记其谓晋人逆公子于秦赵盾不当背而击之韩起求玉环于郑子产竟弗予为两是蔡泽徒步入夺应侯相印大有功于应侯公子郢辞灵公之命退而耕于野为有季札风四皓避髙祖而就太子聘不得为四皓韩信不反齐而反一奉朝请侯不得为韩信总之寃信而疑皓事非实文熈每自谓不及也即诸生闻者亦人人谓不及也公又谓留侯义烈于始而与范少伯俱以智终尤推称少伯以不爱上卿而爱富欲以保身而行徳故中年强自厉课农耕归其获于十一之息僮奴百余人作使行贾皆称其才力而性又好客及施予客时时满席施予倾囷而产不挫文熈既中谗归念公且不怿公迎谓之曰固也吾知若必不容文熈之一用最再用国恩封公如其官为二命命服进之公笑曰吾向者以拱辰归汝急我以我不能待也御之无得意色万厯之丁亥公年七十九而属嵗饥公谓文熈吾所蓄云何而不以兹时义散倾槖而数之得千金亟以上有司计口而给活可万人事闻诏特赐棹禊旌其门公素强无疾健匕着至是渐惫矣明年饥益甚公疾益亟复谓文熈吾所活者安在得无填沟壑乎吾徳不终甚耻之顾槖中装余防屈指得千金复上之有司文熈以毕事告公欣然动眉色曰吾愿足矣葢终始不失范少伯意如此且属纩命布席于榻前东北向加额谢天次谢君父次与友朋诀从容而絶语不及私公又有人伦鉴故尝识赵防政国璧俾与文熈同笔研又抜崔渭南某于贫时俾拱辰传之夷于孙光二子贵而感公不己公为人美姿容大音声尝出次于郊登台而呼文熈自城中审其无它也轻捷便骑周行田野寒暑六十年如一日有一马常乗前嵗余忽毙公怅然曰得非欲从我乎亡何而公卒人以为知命云不佞尝读古传记于侠节独行之士心慕説之然怪其举生平而狥一念之好以委其身虽用此有闻然陋矣而任史笔者乃悉其力以发抒其一念而尽废其它葢不能无嗛志焉假非不佞深文熈与得太公于易箦之后天下囚不佞序而求太公于偏至者不防于陿乎公之仁心为质博识超见广度竒畧游戯生死非余竟表之而谁也过公墓者可以式矣公讳陈实字某余详状志中
　　登仕郎鸿胪寺序班百泉归君暨配郁孺人墓表
　　归君壻于吾外家郁视余为大父行而齿不甚逺又余谬先防宦籍以故时相过从而君最贤而有文闾党所推重以为真长者而郁孺人辅为徳于是其重并及孺人而久之君卒又十年孺人亦卒君之卒故大司空徐公拭志其墓而卜之不兆不葬也至孺人卒且四载卜始兆而其叔子道传始以其弟学周所撰孺人之状来云幸表我先君之行敢徼惠于郁得附孺人而勒之七尺之石以示为归后者归之先自唐宣公父子皆显贵至尚书而宣公封昆山男遂家昆山至宋有湖州判官仁者授其支子荣四产于常熟徙为常熟人防十传而为君父素琴公某后徙常熟之白茒能廓大其家逺近称之君为诸生以赀游太学为司业王防武所知赏谒选得鸿胪序班用勤慎称尝扈天子幸太学当迁矣遽予告归始素琴公家于县东鄙居恒邑邑谓君曰里多豪未易拓也行相地至白茆得九淛不治之产而市之河流涓涓一衣带水而已不受溉君请于父大出镪募贫人授以畚锸俾广诸渠多为陂池引渠而潴之水以备旱凢三嵗未有秋君意不小沮最后乃大稔自是连稔傍畆益斥而它力田慕从者相栉比九淛之间遂改色称腴区烟火相望矣君喜曰废丘之瘠也今乃成鄠杜乎君不好与商贾争什一诸积着趣时之技昏昏若无辨者至于耕独心通曰本富上也吾非独捷给于此属有倭警常熟令议城城君当其最重者其髙坚为他墉冠未防倭来薄城君又以家众当其最冲者贼不获逞以去邑令旌君谓两为吾民御圉矣君又谋于父谓白茒之民多聚而依我曷不从北地法筑堡以卫之乎会有诏许所在得保聚亟捐帑筑城其制卑于邑而坚胜之上树楼橹列旌帜甲兵甚盛倭望而自解去邑令自是益贤君有大兴必致与谋君所以阴益不浅然不自任徳以故无能名君功而亦鲜有怨者性素孝谨佐其父应中外井井而事必禀命踧踖如不容父殁则听命于母诸所以养生丧死亡不饬至也然不欲市孝名性好客客恒满坐君周旋其间亡所不得意然不欲市侠名性又好施予五服之内外环君而庐者责廪如嵗赋以缓急请无不应然不欲市惠名善尺牍小诗尤善绘事花鸟种种生色然不欲市艺名以故荐绅先生亦不能以一端名君而益信其为长者郁孺人者故常熟人其族析而为太仓最称诗礼着姓君之父闻孺人之贤而委禽焉孺人之事舅姑与君俱以恭慎着节又能以慈明御下盖君父之辟草莱起家素封成之自君而君之所以得成其父繇孺人也当君之饮客必致欢孺人取指咄嗟立办而至于延师诲诸子嫁女娶妇塾帑之共亡所不隆备毋俟君矣君于嵗稍入必取亷孺人不敢加于施予必取厚孺人不敢削君欲推父母之帑以丰姊妹之出嫁者未及言而孺人先之曰所受大人产足矣幸以周同气云何君意遂决及君卒而孺人専为政诸子听之家日以益起孺人于君行事靡所不合辙独孺人好佛君不好佛君不好之其澹泊檀施有黙契者而孺人之好之亦独好其理而已于文绣土木饭僧膜拜祝厘之教亦不数数君寿仅六十有四孺人乃得七十三四子伯太医院吏目学【阙】仲太学生学程叔即道传亦太学生而季则邑庠生学周也它子女婚嫁具志中嗟乎俗漓而衰即不及贵仕而能守齐民之业者不挟权竒冯势力以蚕食其侪即靡靡视肉若猬之仰而受鹊啄焉能振也君时操其赢而与防合不露其巧不雕其朴务惇于行而以文饬之卒用寛裕终殆所谓人之君子而不为天之小人者耶是宜表郁孺人宜附书
　　楚君子邹赠君墓表
　　邹赠君之也则今少传许公为志而铭之矣其冢子吏部郎孚如既服除而犹邑邑曰奈何以名世之文昭我先君之潜徳而閟之地下乎盖八年一日矣孤闻之古墓有表夫表者标也标而勒诸七尺之珉使过者见之许公而外尚犹有王先生乎欲走吴门以请病不果既余佐夏官白下乃具书千余言以状来曰先生幸怜而赐之表逝者且不朽孤亦不朽嗟乎孝子之永其慕一至此哉君之先故麻城人明兴以徙完改实云梦遂为云梦人凢数传而至处士公鹏以行谊重于乡七賔乡饮用老寿终有二子赠君其仲也处士公贫而好施予尝脱衣以活饥者而贫益甚既赠君明頴工属文十九而补博士诸生人乃指相目此为处士报乎赠君好读书其书五车乃至稗官野语璧藏冢瘗之简亡不淹通而尤粹于经术若邵氏经世蔡氏启防谈数而归理者君自谓能抉其妙而致之用其名稍稍着前后邑大夫郭君黄君闻而賔之师塾君能抗顔上坐讲授琅琅所防黄弟子业亡少讳避黄君者心贤之然欲以观其防偶大雪两墀下积至尺不可行独中道差不沮洳乃先去而使吏风赠君可繇也君固辞徒行墀下踸踸雪至膝矣黄君乃抚掌叹曰笃慎者一至此哉君与人语必依忠孝出入造次必以礼常念云梦之俗野其祭以寝而又不备节君始筑祠室具四代主嵗时烝尝皆按礼经遗而行之每当忌辍素冠服雨泣伏地它于婚冠庆吊之类俱不苟理俗至举以为笑曰邹生贫士也何自苦乃尔然而识者已相率仪之矣居展史传忠臣谊夫则击节而诵之至为之賛若颂以信其执鞭之慕若壬人憸士切齿唾詈为之歌若论曰吾以是当鈇钺也间有所非是于乡里士人亦不能废其实而为迁傅往往使当之者面赤然君于善善长人知其无它不怨也曰邹君之与我曹酬酢譬观史耳常闻古有以黒白圈志其善恶念者慕而效之始犹半错也久而黒不胜白又久之不覩所谓黒矣孚如少慧十一补博士诸生十九以礼经魁其省皆得之自君教君有恒言称儿时者必曰有大人度及称大人者必曰不失赤子之心夫赤子而大人易大人而赤子难今儿且贵矣其赤子在乎不然反之而已及三上而孚如成进士君复贻书相朂曰贺者言吾云梦自程御史成进士后百八年而始有若山川为之生色汝谓一进士能生山川色也大者致君泽民次亦好脩洁行令天下后世因汝而知其所自产曰某山某川则庶防尔不然为不肖而以进士行之势必遂恐重为山川辱孚如拜受教既授中书舎人君益矫健与客游履名胜痛饮殊畅且谋与其媍某孺人行视孚如京邸而病病无何竟卒前一夕梦儒衣冠而武者自通曰仲由赠君诗独记其二语至将属纩乃捉笔书邵雍程颢二诗毕遂暝人以君刚毅类仲氏潇洒超诣得之二先生多也君病之日其乡人相与狂走聚于祠卒之日则相与狂走哭于门而其贤者次其行聚谋于学宫而附之乡先生社盖君虽贫而好施不倦有冻将死者解裘而衣之且以要其友友意不欲阳谇谓是人天所罚也奈何违之君不顾又有伪苴杖而哭过君者曰逺方书生父客死不能归为赙之又敛所知赙之已而其伪露人亦以诮君君曰宁售彼伪无沮吾不忍兄梦鱼病于外舎不能归君朝夕不解带而视医药及卒悉其槖为治敛而防其孤其哭母如其父事继母如其母尝欲置义仓以赡其乡而力不足叹曰力苟足吾终不以家故而后其乡君貌伟丽意气轩朗望而知其为钜公长者为诗文有气不事雕琢而往往合古既久困塲屋豁如也人莫能窥其际然所谓牢骚不平者间一发之于诗初名梦龙字叔见别号春渊既而更名字曰勿用别号潜论噫指亦可识矣所著书集数万言大学中庸説易解家礼图族谱俱藏于家有四子长即孚如名观光以行髙推择吏部郎娄更三曹小有所不合称疾卧于里其为西京大厯之业畧就而以非其至欲求太上至于思致其不朽于赠君而伸其无已之思则谓莫若文章而乂谓文章莫若世贞者何也世贞既髙先生之节而嘉孚如孝为采其状之所载大者叙而表之石曰楚君子邹赠君之墓
　　广东南雄府照磨封登仕佐郎刑部司务旌表孝子何公墓表
　　余于万厯戊子始识户部郎中何君以尚于金陵当何君之在嘉靖末其同舎郎故海忠介公瑞尝上书指斥世宗皇帝触天怒系狱论死何君明其愚直无它意请寛之亦得系杖至百其创甚于海公而海公縁以不即死穆庙初海公出为尚寳丞以至御史大夫何君为光禄丞复疏论新郑相后见中以考功法讁郡司理卧家垂二十年而始起迁今官天下之荐绅先生亡问逺迩咸知何君为忠臣而余与何君善乃得覩君所草孝子公状而始知君之先人为孝子公也人有恒言求忠臣必于孝子之门余始闻之今见其人孝子公者讳世锦字伯防世为广西兴业人父曰髙年公以行谊学术称应賔饮遇诏例充寿官防八十而终母梁孺人有贤行年九十三理家秉如少年公其仲也在提抱即曙受敬四嵗侍王母食得甘果即选其大者以进而自取小者稍长侍髙年公行农圃荷锸执经竟日无慢色已受其从兄乡进士公经而得其所传湛原明先生学即慨然慕为圣贤不专举子义矣十九补博士弟子数试髙等然不能得志于塲屋属髙年公疮疡久不愈公日侍汤药防小间而学使者按部隣邑公当往试恋恋不欲行髙年公自饰而强之曰我故无恙毋弁髦巾裾而伤我心及公行而髙年公疾骤发不起矣闻讣惊絶久之乃苏跣而驰百二十里抱尸大恸复防絶三载伏草土内不至室外不至户裁余息而已学使者防而优异之语甚媺公自是共养母益笃寻膺嵗贡游太学为吏部选人然念母益老不忍行母强之或过三舎所辄返语所知曰吾向者为髙年公所强试然仅比壤耳而不获躬侍瞑至今恨之今太夫人加耄而令我逺游五千里外宁能得一安寝母闻而怒曰若不覩我踸踔胜若妇耶而何以不祥待我且不见汝作官人我何以生为遂不食公乃强之选得南雄府照磨之任甫三日即移文督府乞归养不许乃得请以解军饷便归里具冠服拜母堂下母喜迎谓曰老妇愿满矣虽然尚不获飨汝斗釜禄也居数月复强公行公勉强还任而会始兴阙令檄公摄之邑人以公自郡幕往颇见易公摄以威信积狱立判省役寛徭民大悦服甫两月真令至公解事还幕吏民遮送有泣下者公自是移文力请乞终养三台念其恳诚许之赐金为道里费公归出金以寿母欣欣如也而以尚为建昌司谕主蜀试次子以执举乡荐以式以徳俱廪学宫矣公前是尝戒其四子曰若曹异日拜一命但为天子官勿为私家官但为庶民官勿为子孙官盖名语也公侍母之三阅月而母竟以病不起公号噭动闾里居丧三嵗犹依依孺子慕一切据朱先生礼不为吊客设酒他宴尽废自后服除遇亲忌素冠服伏泣家祠所至明日始设奠率子孙馂胙而已诞辰亦如之诸子欲置觞豆者公呜咽止之曰但知有而父耶不知而父父母也我何忍乐忧于是有朱御史者疏公孝行于朝且旌而以尚抗疏下狱得杖之耗闻阖门汹汹叵测公独夷然曰天祐忠义我儿必不死即死故不死何以戚为因赋诗志喜感其辞壮而不激天下传之庄皇帝初即位出以尚于狱复刑部司务遇例貤封公如其官及以尚之以光禄丞奉使归省以公所被玺书其语有承家节操澡行诗书宏猷末试终养归休教子以孝而作之忠公大喜曰若固忠矣我何敢当孝已而泛澜久之谓以尚我不能效若之荣吾亲也我何心独荣方议欲立睦族赈饥二仓蓄谷以待施而病矣病而以尚兄弟皇迫延医治之公笑曰若不闻乎命乃在天虽和扁何益既而曰姑为汝一致医医至请进药弗许既而又曰姑为汝一进药弗效辄覆之念以尚等忧甚强慰曰我未死也死而得侍髙年公地下甚快整襟危坐而逝寿六十有四有子四人诸孙十七人始公为诸生时有盗耕牛数头而去者公亷得其状呼诘之盗色变吐实曰牛幸在请以还幸毋闻官也公颔之使去俗尚鬼数赛社为酒食醵男女无所别敛贿不訾民有丧当前一夕宗戚羣聚其家剧饮歌呼至大醉而后发中户以下多焚尸而收骨于瓿者公先后以礼义诲止之其俗遂变最后以念郁林贡细葛值贵端至二十余金公力请于当道裁其直十之八九而民不至破产又尝演髙皇帝教民六事为乡约断义上之御史湏行之于是讼博之黠减矣倡其乡人筑石为谿路者十余里行旅不困雨盖公仕宦之日少而宦又薄卑故于徳不能大有所显见若其徳于乡者十之六徳于家者十之四则皆公孝行之余润也以尚忠自公启之公之孝则自以尚发之盖公卒之二嵗所而天子始下诏旌其门曰孝义又一嵗有司举祀学宫嗟乎闾阎之节何限而见旌者乃寥寥也惟其发之也是故曰以尚亦孝子也当以尚之抗天怒夫岂不以髪肤为虞而公欣然赋诗者然则何公亦忠臣也姑用以其大者表公之墓余详姜宗伯志中
　　郢君子孙赠公墓
　　孙赠公讳赳字志文别号琴山其先有兴宗者自江西徙而为楚之京山人代治儒业四传而始显为万安令衡五传而为防城令良弼有丈夫子六皆贤伯越以子鸣世贵封兵部主事季武义丞最少者国典仪趫余皆邑诸生而公则其叔也有丈夫子二曰鸣治鸣敎以鸣治考惠州府推官最赠如其官阶文林郎鸣治今为监察御史鸣敎亦继起为某府推官而今为曲安守公不及见矣公生而明敏有异质于防城公最爱其游南太学携公而敎之十五出应试有司着声矣已而防城公忽夺之俾理家秉即敏练工治生有权贵人齮龁防城公而颂系者公委身其间以计得白防城公益才公挟与俱之防城取筹防官中官事不废防城公既宦薄授产于公无加槖而公当月具供馈甚丰防城公止之弗得也每谓人使我惭于陆大夫防城公老死而公治丧以戚易闻又能共奉父妾终身不衰孙之先茔在羊亭村者密树青杨以藩水在七寳村者髙坚其墉毋得防入松楸日蕃翳公之力独居多事伯仲谨抚二弟厚诸子姓宪使鸣世南和令鸣时峨眉簿鸣环彭泽簿鸣旸光禄监事鸣和太学诸生鸣谦鸣珂等十余曹或资或诲咸赖公成立羣从中有翅者荡其产而鬻女于市人公捐槖金赎之为归一士子安福刘应霖其父故公友也薄游京山以文贽公公怜之前后资数十金为泮宫计虽以异籍不果然获免于垂槖其赴急去恡类若此公故室于胡夭亡子继室周则中嵗矣而尚未有兆意忧之人谓公饶阴徳未遽斩也已而举侍御及司理周卒则有后室殷贰曰黄举诸生鸣埙曰王举诸生鸣虞于是诸孙枝防防振振矣公尝以赀郎补与王国膳谢弗往以晚举侍御司理爱之甚然课责不废既先后荐于乡意稍发舒乃树栢亭于池傍时呼僮驾小刀网鱼佐酒陶陶如也又构一亭于松山之阴颇丽荐绅先生扁之曰来鹤而公别为扁曰乐志志适也又曰栖鳯窝志诸子所栖也邑大夫以公年徳渐髙郡肃书请乡饮为大賔辞甚脩然公亦不恒应素习养生家言一日忽危坐而顾诸子曰吾死矣诸子惊泣问故公第曰吾屈于生而可伸于死何泣为遂逝鼻垂液交于膝乃悟公所谓伸于死者殆仙去不死耶公葬若干年而侍御君乞大宗伯姜公铭其幽又撮其行之著者而属世贞表之京山故郢地也公为徳不显而昌厥后未论仙去不死能全其真以还造化可谓贤矣敬表其墓道之石曰郢君子孙赠公之墓
　　新野恭简王继妃太邢墓表
　　太邢者故新野恭简王之继配而今镇国中尉硕勲之髙王母也父曰南阳防卫指挥邢山母曰常恭人年十六而恭简王之元妃李薨奉诏以太邢为继太邢长大白晳端重伟然丈夫子也才亦称丈夫子而性更柔婉和淑曙于刘中垒曹大家内传诸书是时李元妃以贤闻妃一遵奉其遗则肃然阃以内也恭简王之母曰悼僖王妃是为太庄蚤寡能律恭简王以礼而成其令名然颇严不易事太邢晨暮朝防防斋栗也太庄喜谓左右吾不觉失李氏妇新妇殆又胜之当是时恭简王之邸圯未复而它治羊山寝园工弗赡太邢筹嵗禄之八千石而赢曰此天子所以食王者舎而奉先王之寝园可也奉邑厨役若干其直嵗八千缗而赢曰以充治邸费可也其它浆脯衣屦烝尝賔宴之费妾请节缩它入资之凡太邢之所御获无游足臧无袖指以昼夜勤共其职不四年而二钜功鼎新帑亦渐充矣恭简王既蚤孤其于家虽继而若创诸嵗时烝尝祠宇牲器之属多弗备太邢请于太庄下僚属之知礼者议而之王用是以善为仪闻国中太邢之始归也元妃之遗曰宣懿王弥镐时甫脱襁褓太邢爱而抚之有加已自有子曰镇国将军弥钘太邢御之严不使其抗宣懿也宣懿生而多病恭简王意弗怿欲传位于镇国曰均嫡也太邢固辞吾子安得与先元妃子比乃寝恭简王广置媵媵多举子太邢抚之均于已也有王姬者美而妒最能当王意颇虐诸姬子太邢阴为保防之王姬恚时时侵太邢太邢寛然弗与校也俄而恭简王薨太邢之哭欲絶者数矣誓以死殉唐宪王闻而惊止之曰毋遽也若而地下谁与安地上者谓王姬若当殉姬窘自投太邢太邢曰我不死而乃使若死耶无畏王姬卒免国人咸谓太邢长者而以王姬幸生为不平宣懿王既嗣位时时称疾不任朝会而镇国美风仪举止楚楚宪王谓而兄不任执圭而可代理府事归以白太邢太邢曰彼与汝俱嫡也而彼长乃使之拥虚器而汝越爼耶镇国具以辞宪王乃复寝太邢既在位久所奉太庄复前薨国连有大丧而宣懿王镇国夫妇亦偕不禄太邢上致礼而下致哀所以抚宣懿王之子荣僖王宇沪及辅国将军宇浃如二子也宇浃瞽而材荣僖称冡孙矣而所以奉太邢不能备尝执挞其侍人唐成王闻而欲持以宗正法太邢阳惊曰嫠不知也殆瞽儿误传之耶王乃止益心仪太邢闻迎入宫与王妃用家人上寿语语称伯母别敕女奴数十人襜軨行别苑吹乐娱游且授纪善白震以彤管传其懿行椊之朱邸为式太邢辞谢谓未亡人安敢以不幸幸也自恭简而宣懿而荣僖凢三王矣太邢相之母之増廓其业而镇国辅国亲其子孙太邢俾以其恒禄自给不损王家尺帛斗粟曰吾知有世嗣而已年七十六以疾薨成王率国文武临其长治葬祔于恭简王之窆而躬为志其圹辅国能文章口授其子奉国将军宙松别状之而奉国之子镇国中尉硕勲孙宗正器封咸以文显重不忍太邢之冺冺为祖徳诗述而走使二千里乞余表寝园之石呜呼克顺克恭太庄忘亡可不谓孝乎相其夫王王业以昌可不谓才乎诸子均育而先嫡长可不谓慈乎茹其妬姬而庚覆露之可不谓寛乎后其所出不蓄私帑可不谓义乎为妇者二世而母五世矣国主仪之国人师之可不谓贤乎即太邢所习刘中垒曹大家言能有如其纯白全备者是宜表
　　文林郎宛平县丞古愚吴君墓表
　　故宛平丞歙人吴君卒于万厯戊寅所不足七十者一年耳其葬也左司马汪公伯玉铭之为之嗣若太学生勉学者可以称孝矣而犹未已也盖又十二年而谒余金陵以谢茂才少亷介绍而请曰先人之墓木拱矣而石未树也是十二年之耿耿如一日而今始得先生敢以其表累记室余故善少亷而严左司马之辞许之已而胠箧发防藁则尝君之父故处士公荣让墓处士公之葬也亦左司马铭之处士公有二子伯为君而仲则鸿胪仁仲君之生处士犹在约其少长俾厌藜藿而受博士家言处士迎故父之柩于襄阳最后乃得之君年十六而从父徒跣行二千里复从归葬踵为皲瘃时人称焉已而业成从博士补弟子处士公业益饶始以君进补国子上舎是时马文简公汝骥为祭酒而李太仆舜臣为司业二公斤斤许可顾材君以为利器也然试辄不利以久次吏部选人得宛平丞丞于格虽卑而宛平为赤县其秩第七品顾最为劳剧所供亿县官非时之责百萃君一切用敏慎承之上时为粥以食饿者事在君君辄未明往人风之曰不过早乎君谢曰吾腹实而往彼腹枵而待我且以为晚也民负税而系者且数十人其负可三百缗君摉槖而偿之数足皆释去人又风之曰槖可恒继乎君又谢曰非所及也吾姑行吾所不忍而已宛平二丞君职税其一丞职马马丞桀而骜数侵君任君逊谢弗与较马丞久而愧之按使者咸多君治状娄下旌奬三载当迁君以念处士公老上章乞归亡何仁仲亦谢鸿胪丞归处士果以家秉委之而身犹总其纲处士所以擘画出入务当于父之意而外拓其徳处士公好为义举若建先祠置祀田创义塾治津梁甓道路皆君与仁仲成之恒衣大布进恶草具不恒置胾而所以奉二尊人柔脆浓鲜不关处士公与其妇偕八十以令终君犹毁瘠不废孺子慕也既益为政其综理大较如处士公而为义亦不衰居平举处士公训以示子姓曰大人有言勤而不俭犹之乎漏巵也俭而不勤犹之乎石田也歙人附之计然之书君无子以仁仲之第三子即勉学为子或又风君以君长者必有后且幸未耄衰盍广媵哉君笑曰吾弟之子非子也乎且智者不为子而轻其子之父其他明识多类此君讳正已字身之尝自号古愚其言曰吾故甘吾愚所以系之古者非敢自居直也特以去吾诈而已矣是故题其石曰宛平丞古愚吴君之墓君始娶于汪汪亦名族也淑而孝能以俭勤佐君起家而以义成君子徳先君卒法得附书













　　弇州续稿巻一百二十八
　　钦定四库全书
　　弇州续稿巻一百二十九
　　明　王世贞　撰
　　文部
　　神道碑
　　光禄大夫太子太保吏部尚书武英殿大学士赠少保諡文靖严公神道碑
　　太子太保吏部尚书武英殿大学士常熟严公卒于里第天子闻而震悼为辍朝下谕大宗伯是惟我皇祖弼亮之臣其亟遣使治葬及祭祭为坛视一品例而加三凡十二进位少保予一子中书舎人于是太常以諡请天子若曰惟晋则有太傅安宋则有太尉沆明则有太师溥太师健皆以徳作辅令终若始厥諡曰文靖少保实不愧之其以文靖易名诸子治等拜稽首谋所以侈大国恩而标公之行业以昭示永久谓不佞通家子故习公祈一言以文隧道之石而奉太子洗马赵先生用贤之状来不佞读之曰信史也按状公姓严氏父曰封太保公母曰封一品太夫人公讳讷字敏卿颀而秀眉目性警頴读书即诵封公心异之其受邑署有所不得意輙归抚公曰有儿在吾不虑终贱也然所以课督之益庄公为制科业精有声又能为古文辞举乡荐嘉靖丁酉主试者以隠刺得罪罢弗试南宫更三载为辛丑试南宫遂成上苐以选入翰林为庶吉士读中秘书其长校所业公时时冠其侪久之授编修再同考防试所得多名士垂九载当迁而同年中一检讨其资与公埓得幸大相大相欲偕迁之俾并主都畿试公不欲与共事因上疏请告省侍封公太夫人大相觉而逆谓之曰守史官寂寂隃十年旦夕侍从乃薄之耶且吾闻二尊人健匕箸公谢曰宦废温凊心揺揺若悬旌胡能抑也念奉职亡状幸不即书殿得事相公有日非晚大相色变然亡以难公遂获请而一给事论劾检讨罢之矣公归而觐封公太夫人融融如也凢三载乃北补故官俄进侍读遂主乙夘留畿试其得名士逾于前所搆程式文亦以赡丽脍人口时江南中倭后嵗复俭其遗黎不胜诛求公为具疏请下大司农有所贷减吴人至今称焉上日坐行宫为祠厘自大相以下皆应制有所撰述不给上乃悉以翰林诸臣名覆之金瓯而探之得公与太师李文定公遂下制当撰述公惶恐念以非所素习欲辞则不敢第旦夕恪恭其事而已赓以是得上心赏赉娄下俄为学士视院篆进太宰少卿主已未防试考其得名士屣于乙夘程式文如之遂进礼部左侍郎改吏部公事其长恭有所禆賛皆絶不以语人寻复进礼部尚书礼部所治多藩国封继丧葬之事一切为吏贿薮公委其属精覈之事取故典不轻为难易以是肃然亡敢挟贿进者知壬戌贡举寻吏部以尚书阙请上即诏用公公自学士以至天官凡六转皆不由廷推念以一书生际上知誓洗涤凡虑以报而大相故为分冝公用墨败公居恒痛恨之仰屋咄咄窃叹而已至是当国者为徐文贞公亟为上推毂公公乃进九卿百执事于待漏院而语之曰诸公以国是诲不谷者以不谷諐见诲者以贤贤而訾不肖诲者止此此不谷拜诲地也即私第不足以辱诸公迹归而勅中厨置肴酒十余几若宴客者然亡所召典客窃恠之既而悉呼家人大小前即觞觞焉咸错愕不知所以公徐曰吾以一书生受上知至此分不当负国若曹一书生苍头从我至此分亦不当见负吾所以觞若曹且与若曹约朝夕共浆炙扫除而已此外皆若曹食息地也苟负我必不汝贷家人叩首感谢而公顾推择谨厚吏使司门牡曰外迹毋入内内迹毋出外盖门之雀可罗矣一郡守不悉公束约苍头踵门投刺公执而系治之以课殿下移其守亡他请属也曰吾宁寃此守不能自废束约行除复之于是中外之苞苴絶矣后先诸重臣以分冝故多自引屏迹田里而分冝亦庶防得进其所私客分冝败客亦随废然上雅不欲自田里起故臣以尝倍我而公谋于徐公从容为开谕上意解乃属选部郎陆君光祖以次召用诸贤殆尽天下翕然称公与陆君知人公逡巡谢弗居曰郎助我陆君亦谓人太宰知我乎不尔我安得无龃龉时仕宦所贵惟甲科而自国子为吏部选人举于乡者辟于嵗者皆不得比肩以故二途日益轻得材日亦少公疏请夷之遇课最輙有所峻擢以示风劝俄与李公并召直西苑寻特加太子太保时徐公独相久不自安数请于上得一二人自助上手书公与李公名谓材足翼汝徐公以二公皆乡曲避弗敢应上遂下特勅公与李公俱进并武英殿大学士时代公者为安阳郭公以服未禫命公仍视吏部事久之始得代自是与徐公鼎足而承君懽然相与靡间也始公为学士时官五品上特赐鹤袍谓此一品服服之重祠厘于是六尚书咸逡巡不敢服而其后遂益赐公麒麟飞鱼服以至绣蟒他尚方什器珍馔兼金楮币之属无虚月然公素小心及其居大位过自抑逾于庶僚时每拜赐辄踖不安曰何以称塞也居恒念封公太夫人皆老开八袠而不获侍膝下即一日不逮汤药以为终天恨而所赐直舎稍庳而近湿遂成中满疾畏上严不敢亟请告徐公为上言公病状上乃听公俾驰驿归公归之浃嵗强自饬而奉二大人欢退则调汤药病良已亡何上宴驾公感恸为絶浆饮者三日公虽贵至极人臣然以迁之骤不获书考封公犹在九列至是以预提调永乐大典进封公如公官太夫人亦偕一品公举手加额曰天子曲念草莽臣乃尔即衔结不足报久之二大人先后以老寿终公逾耳顺矣戚易亡所不备至既予告久客意公不能无起色以间进曰公遂能忘宗社大计乎窃欲为公画赐环公谢曰如客言甚善虽然我故老犹处子也而忍身自媒妁乎客愧以非所及辞去公间语治兄弟吾才小弱而过慈且多葸不称大任所不愧者吏部一职能使长安中金贱而士贵其缙绅不四顾而有憾于岩穴然惟徐先生为容我岂惟容我且覆露我夫以徐先生与先帝若一身使小有防迕而诘责之命三下我何能自强立治等退相谓我公真长者向固言陆君夫上誉之则推下下誉之则推上而公益伛偻为恭敬即田夫孺子与相接顜均礼呕呕慰谢惟恐其怫之也嵗时伏腊劳赐里社衣絮酒肉必丰有以缓急告者靡不饱所欲而去第东有隙地为楼以居塾賔既成而落之纵酒大宴客极懽公四顾已惘然若有不豫色者客徴之乃曰吾不察乃上栋直东隣是隣代我受祸也亟更之使东向而南北其栋直已嵗大侵公为书数千言请三吴命于三相国且曰吾书不走长安中更十年矣此岂得已哉公病已释然则体益强性不甚饮而喜音声多纵游湖山间饬治台榭极生人之趣乡老稚每伺公出辄夹道纵观相指目曰岂其天人哉固未央也然公性俭慈间取脯醢果蓏以实豆笾而已颇信禨祥小出或见客必择日尤不欲闻屠宰声道遇蚍蜉亦移足避之至老而恭敬不衰晚遘疾即忽忽而又多以意行医药疾益甚久之竟不起时万厯甲申秋八月之乙夘也配吴夫人贤而能佐公内政相庄以老先七嵗卒公与吴夫人之卒倾邑逺迩而恸者不啻数万人其弹指咄嗟者又当不啻数十百万也公之在翰林以词翰名一时然不复挂口独其为诸生则以心折王文成公学而喜其文每诵一巻辄起一稽颡至其试南宫而防射者指在刺讥文成公公当射则盛推之颇忤而以他文见赏得不弃及为文成公学者以致良知为宗防他不复厝意意公谓文成公之集且在其于博学慎思明辨笃行宁浅尠也即诸君子信眉濶步仰面云汉欲以致良知之三语而盖天下天下耳目可尽涂乎其有果能若此复谓治等先民有言立志以明道希文自期待夫不为明道希文者宁无人也以二君子迩且射鹄也尔曹勉之不中不逺矣治等又言公当就公车试五鼔谒辞虞山之麓神庙甫至门而甲者鱼贯入若传报声已而寂然以编修使自楚还陟燕子矶雷作乃解维而江水忽立濆珠蔽空龙曵尾而下去公若咫尺帆樯箕荡舟中人皆股弁公纵观而语客真竒观也顔色不少变龙徐徐去王世贞曰以公之谨畏多避彼其视龙犹蝘蜓者又何人也古之所称见小敌勇亦犹是夫夫子不语恠神虽然神亦岂异人意以公之贤且大贵有开必先者故常也乃稍穏括其事志而事行若世系子姓而志之曰公之先世为吾吴之吴县人五世祖赠刑部员外郎威髙祖璹曽祖种杏公昌王父实始徙常熟遂为常熟人皇考心萱公恪以行谊表于乡自种杏至心萱公皆以公贵赠封光禄大夫太子太保吏部尚书武英殿大学士公以正徳辛未冬十月己丑生飨寿七十有四娶吴氏有令仪累封一品夫人丈夫子五人乡贡进士治太学生澂防泽济孙男十二人为治出者九为澂出者二为防出者一曽孙男一人孙女六人曽孙女二人婚嫁皆名族铭曰
　　汉有客星以隠道尊锡于吴爰开闻孙曰续可求以相道蕃公寔兼之为帝所敦东海孤生起自明经褒然公车入黼大廷帝方祠厘棰驱万灵应制之章唯公典刑或合或离肺附若一学士清标南宫峻秩有不畀公帝情如失遂司统均入备承弼公之秉铨大衡氷壶一日千里逆敛苞苴拂言斯防言斯荼扫彼岩穴以填天衢臣职粗举臣貌已槁大官梁肉惴弗敢饱尚方之衮乃衣束楚天听恻然防丧国寳四牡逶迤安车以归谢彼朝荣慰我春晖六十而慕烝烝依依凡此伦物无憾防防公既宁止乃莫不适取彼朱芾为泉石饰兰桡笋舆师意成迹或山而栖或水而宅盛服以嬉俨若神人或巾华阳则以为僊衎衎优优逾二十年昊不愸遗夺我师臣天子曰吁皇祖之良宗伯将奠司空治藏密印黄肠易名以葬在晋曰安在宋曰沆惟我先朝师健若漙虞山之阴得即而所有旐若云有涕若雨我诗其碑光于千古
　　资政大夫户部尚书钟阳马公神道碑
　　马公者讳森字孔养其先豫之固始人以唐季从王潮下闽遂居懐安之丱峯坑家焉马之为怀安人而有贵至光禄大夫曰浙者今墓及庙在十余传而惟觉之季子珽保子于裴昌其姓三传而为乡进士俊蚤卒妇蔡以节旌抚孤骢补博士弟子娶于李晚举子而从奴误殒之家老怒将心焉公骢曰此误也资之镪以跳里中咸推公骢长者自其为长者隃年而贰何遂举公贵至赠公俊公骏俱户部尚书李赠夫人何至封太夫人公登省试以公骢命上书复故马姓居钟山阳天下遂称钟阳马先生公生而庄嶷稍长读书工属文公骢内竒之曰是不欲以一科第小若俾从故王文成公髙弟林致之游公既深于其学而叹曰夫为王者左袒陆而抑朱氏久矣夫尊徳性道问学胡可偏废也于是集朱説而之陆即为王者亦心折而公又从故漳州黄司理某游黄亦文成髙弟也时方坐与上官抗讼系公不惮累以身当之黄亦心伏公识而公尝旅宿拒其奔女所止山馆多祟公至而祟匿弗出自是众皆心仪公有巨人目矣公登省试上公车报罢请肄业太学时祭酒魏恭简公校试而竒之最后与文成公之髙弟子欧阳文庄公徳邹文庄公守益罗文恭公洪先游出所论著与印质皆合公益用以自信而其成进士至二载余犹在选人以聘分校顺天试所得多名士时信州相公之壻吴生与焉愿自效于公绍介谒信州公笑曰吾自偶识子耳以子防相公不可且吾不愿见相公又逾年始授户部主事治草厰却商人赂治怀来饷飞刍粟亡乏治九江贾舶舶人怀之而嵗竒羡至万余金入为员外郎郎中尚书梁端肃公材以亷闻天下慎许可顾独贤重公指其座曰异日而座也久之用郎髙第迁知太平府公至不偲偲露牙距而要归于礼让惇信有兄弟终讼者皆老矣公示之镜曰更许日作兄弟而忍相訽耶咸感泣罢解缪文卿杀人而贿吏移之缪满公疑其状适吏以满病请公怒曰若为谁甘心满耶即满旦死旦坐汝夕死夕坐汝亡何而御史果直满当文卿辟他御史衔公者防入郡狱以试公则仅十余囚论报者耳狱防空他御史乃愧谢公中贵人横索夫至数百公阴使夫与之噪而阳剂之屈而去芜湖侨户徭与土著绣处亡哗者隣郡狱讼皆来质成讴謡相属入觐太宰闻庄简公渊以考功令差次吏计公为天下第一亡何迁江西按察副使饬九江诸郡兵九江故接太平壤其民望风而治有虎患公祷而走之遂参其省政进按察使稍迁山东右布政使寻复迁江西左使已又擢右副都御史所抚复江西而公之为防政左使时两入棘司提调所得多知名士而最后御史欲拔其所私士公持不可御史竟以私败为按察有奸于外而杀妇者御史以其出自甲科欲寛之公曰吾知治杀妇者耳不知其甲科也其奉三尺不阿狥类若此当是时公最为名藩臬而至于巡抚尤心开所调剂必公私称便益时创三殿而江西当出材价九万金公请以南粮改折而收其羡米贸价偿之民不知也弋阳山中盗以险逺故簒郡倅公画策掩并盗魁取之而即其地増设县治又他邑亡頼有谋翻城应盗者公度临川令才用他事檄之往而俾捕诛之盗立解散真人陶仲文所使嬖人横甚公诇得其伪印牒寘于理仲文莫能难也自是入为刑部右侍郎寻改户部右侍郎甫上而以前荐藩臣累徙大理卿贵势家殴杀匠者刑官当以佣坐赎论公驳曰此浅佣也与恒人同俾抵偿死又罗指挥贫而赘其妇卒病死吏当之杀妇公复驳曰指挥无杀妇状此妇翁以隟中之耳盖一时翕然称公与司冦郑庄简公晓御史大夫周简肃公延为贯城三平云公遂复为户部右侍郎总督太仓兼领西苑农事公行视诸仓叹曰吾为郎时创白故在谓诸郎好为之吾不汝挠也亡何谢病归归之仅余年而起补南工部三为户部右侍郎寻转左进都察院右都御史总督漕运兼抚鳯阳诸郡公之始为太平也属信州与袁州共政交恶袁州孽信州而逐之谓公尝荐其壻吴司之公实亡所附丽所居官复尝调而其为太平更以善状闻心器公更以是得连擢官其桑梓地至厯卿佐公行意落落自若中间一下徙一移疾即袁州亦不可得而亲疎会其败所私人距脱而华亭公当国秉即家起公以至漕寄公益感奋悉心区画飞粟嵗课登于旧一切居间尽絶其地中大水公发庾而赈之不为灾又平史家庄鹾冦晋南京户部尚书遂改北户部时穆庙初登极额赏不可赀数公钩剔伏藏补之毋乏有诏采滇寳公抗疏力谏沮凡再上必得请乃已一时翕然以为庶防复见梁端肃公而华亭公尤器爱公会有新郑搆华亭公亦不自安以去公恒邑邑三上疏称何太夫人老得归请驰驿还里朝议谓度支奈何可一日舎公公谢曰巧妇能为糜不能为无粟糜已矣谁能毕我力者公行而举朝饯青门啧啧以二疏复出也葢侍养之又五年而何太夫人卒公年六十八矣哭踊隃礼烝烝犹若婴孺慕念父养不逮禄于食簋减损置光禄祭田祠祖以下春秋合族而飨之公素恭谨至老益恂恂不衰每出入无他傔从所乘竹兠子戒勿去襜帷曰如何令我倨见乡井当其侍郎子告时而悍卒有挟帅而閧者委曲解説得不乱且曰得马公一言隃于赦公尝有所荐引而其人贵至大帅行金为谢公笑却之曰我误识子子负我有门下士官御史者湖口人也请得湖口税以自便公持不行识者谓公和而介逹而谅信已不挠有古大臣风然哉公既家食久望益重两台推毂相属意泊如也居恒著书有四书口义书传敷言易説义春秋伸义辨疑皆以诸宗儒大防为经而纬之不专主王氏説最后草诗礼解防垂就而卒他所着奏议诗文集棘署驳稿九边经畧考七闽税敛考志悟余言多行世者公之卒以万厯庚辰九月十九日距其生正徳丁夘春秋七十有五配任夫人有淑行详郑司冦世威志中丈夫子四人左府都事荧孝而才及太学生爕任夫人出也郡诸生焱贰陈出也歘黄出也孙男三人陛城世女六人孙女五人婚嫁皆名族葢公在而故太平九江为祠祠之殁而闽之人谓公能已乱请于台为祠祠之俱世世勿絶讣闻上辍朝一日下所司予祭如礼而天下犹以未显赠易名为歉公故卜兆于西郊之怡山前卒一夕有巨星陨焉即今所赐饬茔舎地也丽牲之石荧寔请于不佞志之复为铭曰
　　计臣之良维孔与桑立析秋芒亦有吏干曰敞广汉如刃刈蔓岂不尔宜快于一时元气则漓公为材臣于牧于旬质有其仁西楚之屏司天下平毋蕲近名不佞国储焉使神输食寡用舒谋夫靡壹臣保贞吉宁俟终日归而著书其言满车帅心自媮嘉隆之间完人寔艰公防如山天命不造夺我国老帝心用悼乃命司空卜尔宫西郊怡中星陨于是公与俱瘗亿百千禩
　　通议大夫南京刑部右侍郎何公神道碑
　　盖嘉靖间天下有博大肤敏之臣曰吉阳公公自小官以至陪贰八座毋问识不识望而称其为钜公大人及其末也求迹者不能无一二疑而贤者并信之公亦愈自信以王佐必可为圣人之学必可致大约其用未尽究其学亦未易窥而去公所自信者非逺矣公殁之二年而葬葬而当有天子之命有司未及请而公职三品例得树神道之石其仲子宇度以太仆少卿刘公穏之状来丐言不佞通家子也虽尝一再侍公然不能尽悉公而窃以公之所自信者志之公何氏何之先自唐叔虞十一世而为韩又为何至侯武都乡侯充以辅相显名汉晋间而求防用经术髙尚称其后世世为之甲族而万户得成与弟指挥佥事贵从髙帝起义兵渡江功最大得成之后絶而指挥移戍江阴以死有子澄澄子铭复移戍徳安遂定为徳安人铭后絶而弟英代之英子洪洪子泰以指挥佥事授子勲能拓而大之用武功进指挥同知是为公父公生而隣有梦绯衣神人乗云下公舎者生之数月同知公从征思恩归梦祖泰书其掌曰迁觉而异之遂名公曰迁后字益之以尝读书吉阳山中故自号吉阳而学者遂称之曰吉阳先生公五嵗受孝经小学居别室塑圣贤像其中宪伯杨公某见而曰谁谓当廼翁弁者真吾壻也其女是为杨淑人而公甫十五即用工文秇显张文定公邦竒竒之曰孺子且名世顾公为易及大学中庸务根极羲文孔曽之防防而不蕲中时趣逾冠举于乡寻试礼部不利游南太学祭酒湛文庄公若水初以制举义知公而公进其业遂真为弟子公凡七上礼部试皆不利然所交游皆大父行天下知名士四十始对策大廷读巻当第三而时相有相轧者抑寘末人谓小隠年可馆选也公谢曰隠年而馆能无内愧心乎竟从事吏部三嵗除户部福建司主事居户部之逾年而改吏部稽勲稽勲未防以言者累谪判九江亡何入为南文选主事进考功郎中大察寮吏毕进南光禄少卿入光禄仍为少卿进太仆少卿遂为光禄卿亡何以佥都御史抚江西久之以右副都御史总督漕运兼抚淮扬寻以南刑部侍郎罢归归之十有二年而病病逾嵗卒寿七十四始公之自吏部谪也所中蜚语以讲学故谪而得九江有周朱二先生白鹿故址公语人吾安能舎学不讲且幸以实蜚语亡弗可者已乃开白鹿教授诸生亹亹不勌公之为南考功且司大察故事考功郎不与他曹郎接即投谒亡所报报或仅一刺不入又不与他曹郎防日呼曹吏胥抚郎阴事以故郎往往见刼吏胥亡能驭者公时出从他曹郎游亡间又不呼吏胥摭郎阴事而奏牍下亡不称明者即被谪人亦帖帖心颂矣当是时太宰御史大夫皆以公故重南光禄号为闲曹而是时南有倭北有河南冦势张甚公往往説其帅多以虚声逆遏之恫疑不敢近人自是材公而其再入为光禄光禄素号薮其出纳皆以大阉口量自马少卿从谦得罪后日有闭目束手冀得以资序迁改而已公叹曰罪等耳坐靡县官财毋宁坐靳县官财乎虽然事至而后争必败乃条其状四上之得报着为甲令颁之属署自是物直平供有定额奸黠吏不得为侵牟即大阉无所用口顾其意亦甘之曰何公遗我安矣自公之法行而光禄嵗羡可八万余金于是人益材公江西之大吏宦京者相率以公请得巡抚而仅为佥都御史公至则首谒故抚臣王文成公祠慨然请嗣志焉于是创条例以矩赋严乡约以止讼立保甲以诘奸练土兵以备武年余而闽冦之止竟者逡巡去莫敢防入又捕广之大盗刘鳯尸诸市公请止逺调兵创兴安邑治増益鄱阳戒备咸报可遂悉城进贤浮梁金谿瑞州南城丰城之未城者咸防公帑之羡充之一不以烦民而所矩赋嵗减四万三千金又命有司隄新建乌土溪水水不为害灌溉四万顷民为勒石曰何公溪公之治漕漕课独为前后最景王当之国道经淮公供亿以万计从王者恶之而莫能难也是时言官以天变击公等八人皆留而公所中语复以讲学其为南刑部偘偘持法不少贷忌者竟用前语中公遂罢公笑曰以讲学中我固当我向者不能毋讲而今乃毋讲也自是益开席授经谊负笈来从游者恒数十百人俱禀而朂之孙中丞应鼇舒侍御鼇以公当用疏上报闻当是时余所谓求迹者不能无一二疑而贤者益信之以此其最贤而最信者毋若刘公以故刘公之言谓公生平表里洞达如青天白日帷榻之语可质鬼神又云万物一体公实身之若矫世避人洁已明迹皆所不为也公之学以知止为入门以黙识为关键以不覩闻无声臭为本体以功夫合本体为妙诣知言哉刘公又称公事其父同知公及母张淑人继母朱淑人孝丧而毁瘠逾礼好施予所全济姻族指百千计至捐宅为学宫以期郡士之取名第者于书一过目辄诵鲜所不览而耻以博名其遘诗文草所防窜凡六七易始就以质昉草无一字同者然迫之则顷刻万言川涌云变而不见率其诗出杜少陵于文出两汉而颇推王临川近则王晋江慎中他蔑如也公又尝于南曹善故杨忠愍继盛杨公当赴法而公救之权相严所以是与相严左其抚江西而仅佥都御史为左抚之三年始治漕为晚转而得南刑部为常谓以皆相严主之其后两见抨皆严客所为也盖刘公云然公有丈夫子二长宇功袭指挥进守备凡三娶皆名族而与宇功皆先卒仲即宇度今为光禄监事以文行世其家孙二人所着诗文集百巻全楚志若干巻友问集若干巻江台政畧若干巻学指测言若干巻在郡东十八里紫石村铭曰成嘉之间两人龙惟陈与王擅帝聪从门入者非其宗何云捷取归心胸黙而成之言乃雍时惟中叶相不共翅虽匪铩未受笼义取捄世无汚隆绌坚僻吏裁滥供凋疲抚宁漕计工少吐厥绪开屯防天衢甫夷忽告穷是谁违之俾弗通陈鸣于野王则洪公式廓之千秋功我辞匪腆碑乃丰以为不信问刘公

　　弇州续稿巻一百二十九
　　钦定四库全书
　　弇州续稿巻一百三十
　　明　王世贞　撰
　　文部
　　神道碑
　　通奉大夫都察院右副都御史赠兵部左侍郎张公神道碑铭
　　当万厯之六年天子威无所不加乃脩岭外政而是时太仓凌公云翼议用众以二十万埽填诸蛮而岭之右大藤峡八寨蛮连龙哈布咳二土司尤犷虣而恃其唇齿弗肯賔于是计新岭右督抚臣而嘉定张公任时领山西辖有循吏声防相国江陵公自楚返大秉晤今大宗伯徐公于襄台而论人才徐公亟称张公江陵公怃然曰吾固知其循吏第儒不习兵今乃习兵耶以属太宰王公王公晋人也曰徐公称之当张公乃擢右副都御史拊循岭之右兵民咸焉而继凌公者楚刘公与张公计分道进师张公业以为我必先饬士而后可致之用为简行伍申约束蠲逋赋发公庾斥贪墨吏士烝烝乐从矣乃抽鋭而伺贼瑕刈其东岄尤黠者防闻有金币之赏始大誓师明年遂数捣其穴不三月悉荡平斩级垂万卤男女如之牛畜器械万万计公以偏师破城所斩卤与大师刘公功畧相当上大恱为具太牢告郊庙中外伟之以大藤峡为吾郡韩襄殷公雍畧定地余百年王文成公所不能得志者公与凌公后先削平之而皆吾郡人尤甚竒公又图所以善后者凡七防一曰设三镇二曰戍要害三曰分信地四曰迁卫所五曰广屯田六曰开道路七曰议粮饷疏上下有司次第行之方议广武功令以旌赏公而公病矹卒矣公之病得之体素弱而规调赡兵食太劳又内慈仁不忍于锋镝时忽忽减饮食既卒而御史为治丧仍具其事闻诏即以所应迁官赠得兵部左侍郎録一子入太学大宗伯治祭大司空治塟其祭之辞曰扫十寨之妖氛用劳定国收万全之胜筭毕命在公盖实録也公年仅五十七云其讳任其字希尹世为嘉定人其先有讳清者传子玘玘传钱唐尉子爱凡三世皆以公贵赠山西右布政使配皆赠夫人而钱唐公得及公而封工部郎又封严州守母徐夫人公少而頴异强记工属文十八补弟子员二十举应天二十四举南宫皆褎然在显列所为文诸学官大夫传诵之以进士髙第擢工部都水主事出督淮浦漕艘故财贿出没地公少年人谓即不病所染要不能脱吏手而精强于职吏不敢夤縁为奸私有竒羡悉以归长府比三嵗而得八万金满考无害晋署员外郎当治武库防而同舎郎黄元恭軰与公皆好为剀言言颇侵分宜相闻之不善也而防幸帅鸾白上请句稽武库仗得借以中公等悉外补公得大名府通判居半嵗量移嘉兴府同知公不鄙薄其官以亷靖惠利为政吏民爱之摄守入陪大计课最出国门而迁知袁州府袁故分宜相地也公大骇曰此何以凂我盖分冝从容谓次相华亭公为我择一良守华亭公谢曰以赵頴川钩距所不知欲袵席之则亡隃张某者而分宜故久忘之遂擢公公至官廼日取其暴横舎人子加三木焉曰此固而主惠而小民意也小民业已得守指遂与其舎人子均开不相让袁以少安而公丁后母天人忧以去服除当补官时有壮公守袁事者将畀以大郡公固让得严州严山郡也俗朴而简公一切用柔道理之日啖菜羮脱粟饭一盂曰曹平阳武吏治彊齐尚不欲扰狱市而我何借吾巧为久之其民即尸居不敢为小恶谓无奈我公知之何而有鄢中丞者挟分宜重不解台绂而治鹾政所至假检摄为恫喝公私帑如埽独难公无所问曰去之此曹子强项不易语盖时淳安有海令云既分宜罢公始擢山东按察副使久之有漕河役公以才见选佐大司空朱公昼夜荒度亡告倦工甫就而官署不戒于火元配杨夫人与子女四俱燔焉公病悸上章乞骸不报进防贵州藩事公归而侍布政公作膝下恋且以痛杨夫人不欲行布政公强之曰不念若祖布衣地下耶万一得三品考从大夫命吾可俟而见若祖公为强出至贵所治与其吏民之见信畧如严公又佐御史司试事程式文多出其手以雅纯称公沿台檄至长沙而忽心动上章乞归不待报即发太宰惜之为转陜西臬使以便公省而布政公讣至矣公絶痛水浆不入口者三日虽强食以迨服除犹支牀鸡骨也自是公颇息意世路别构数椽水竹间翛然燕坐若无官者居三年所而太宰檄诸待次官过期即罢不叙公不得已强出补云南已调河南俱未及上擢浙江右布政使藩之长有褊心者数与其寮竞公一以恬夷剂之咸自媿解久始移山西其治为边饷出纳视淮浦尤易染而公清白亡改于素而钩校加精诸上输者独见为寛省而边计更溢羡以故太宰得之详而公不喜通时贵人书问一有所通其人始色动既启而亡所侑书中语乃倦游归计耳其人笑曰即归自决之何问我为而公以久次满封三代乃大喜曰谁谓我宦拙外臣能三代封者何防故公之得岭右台天下以宗伯徐公为能荐江陵公为能用而其防也复以公为能报公为人中形质清而弱癯然若不胜衣或竟坐不能防公语语则欵欵中防必自其底里出之其事布政公虽极志养然不为矫厉故庐颇敝而据要悉以推其兄衣数浣竟不易食无重味其孝友质俭自天性然要非所以为名髙也既痛杨夫人之凶终止弗娶终其身所御臧获能守布政公戒即重用事者不得御币帛履相踵于门弗敢出盖邑里之推重厚长者必首公父子云当公成进士时世好言公文公独谢弗挂口竟用是鲜怨妒以功名终其身余尝谓公之友殷子都吾与若张公交垂四十年而彼不我悉也然吾试名其人且老矣不失赤子心贵至列卿不改布素节歴夷险百端不夺处女行富可埒邑封不増白屋餙殷子唯唯故公卒而状之大畧如余指公有一子曰其亷为诸生敦而文即所当入太学者也娶于徐即宗伯公女女一侧室朱出嫁诸生丘璋茔在沙浦原为天子所赐其葬也宗伯公铭其幽而其亷属余以文丽牲之石铭曰
　　国有大讨于岭之南王师启行妖祲横天川芷林菁被其膻腥王师之出如熛如虹如彼霹霆雕戈大黄脯厥后夫以饱我兵京观峩峩铜柱辅之上标青防站鸢不推毒瘴横披日月朗清猗欤肤功谁哉运筹乃一书生防书之腾天顔为开二郊告成而我张公尽瘁鞫躬庶防孔明帝悯劳臣大牲醇醪皆出尚方晋佐元枢三命之服荣施九京沙浦崇原爰封马鬛俾象大藤陋彼新息而陨五溪薏苡隳声我初识公呐呐恂恂如衣弗胜信哉有周张仲孝友光于南征吉甫作铭勒之乐石永垂亿龄
　　中大夫太仆寺卿东白顾公神道碑
　　葢嘉隆间有难进易退之君子曰东白顾公公举进士为循吏为直臣其再起也为名卿居家而为孝子为乡先生以寿考终不可谓非君子也已公之始令而得余姚也最号壮县绅衿防民三之一而居豪吏黠胥以智计乗其间公始至若粥粥者已尽得其出没状一日坐堂皇召诸吏胥责数之曰某弊由某某某某舞某法立改之不者非死而戍矣诸吏胥咸战栗若负霜背宿蠧为扫每均役辄先计邑嵗所需有成则而始按丁盈缩之卒无有浮入者县故有三老周知邑赋甚熟而属之不能无髙下其手公故知其状若弗属也朔旦大防庭中猝召三老前谓我第赋长上下三老出不意咸叩首吐实即令赋长前受牒去亡少哗者暇则召诸儒生与谈经术析文义所奬进若翁大司马大立赵太宰锦二三公其尤也入预试外帘所校文得知名士为多时台使交荐公而一时之令浙者必推公循吏循吏云公入为礼科给事中亡防而蜀王与都指挥刘永昌相奏讦永昌故辨口尝以言事得上意而武定侯勋复庇之诏公偕刑部郎即其地置狱公谓蜀王王也第避嫌不当朝其谳狱以二司不能无嫌王而枙永昌请以他司谳俱报可公乃与郎杨本仁驰之郫会陜蜀诸藩臬钩考案证尽得其实时蜀以疑王恐甚而永昌盛欲有所辨説公不顾抵永昌罪奏报可中外快之公归而秋享明堂礼成乃上疏条治道五事皆的的中窽而中为广旷恩则请赦大礼大狱诸臣抑邪佞则请屏斥诸方药不经之士公甫草疏若鬼啸梁者出而鸦当户鸣公不顾既启皂囊授中贵人中贵人曰上方怒言者若休矣公正色曰言官言事分也乃伺上喜怒行止哉疏上上果大怒廷杖公六十编管保安州公之被杖也且死者数矣已又冒氷雪舁行絶塞也天下靡不归公直臣而公絶口不复举疏事惟时时加额上恩徳孤臣万死不恨台聘公公主宣府教授诸生所造就后多显者公居保安之三年茹草糒甚甘之独不能忘其亲海隠翁钱恭人而一日闻钱恭人病乃上书执政辞甚苦执政闵之俾沿檄归拜钱恭人床下钱恭人病为起至明年竟卒公万里间关得视钱恭人含敛人且以为幸而毁瘠骨立里骤火且侵舎公叩头呼天血渍地俄而风返竟以棺免既葬戢身而事海隠翁者十年海隠翁老而好施予诸所衣食五宗给槥车治桥道公倾槖承之不敢以不继告也公之治海隠翁丧业始衰而毁瘠视丧钱恭人有加诸来吊者不忍于公戚掩目而叹曰孝哉顾公也公里居久之始奉世庙遗诏録諌臣予公故官待次之明年而超拜南京通政防议甫之官条上十二事中所谓贵农官立营田置义仓禁浮靡盖惓惓王业之本而破格以收贤隽广恤以作忠义于人才三致意焉上嘉纳之三月迁顺天府丞遂拜大理寺左少卿亡何进太仆寺卿故事卿优游需次而已丞至自匿避不敢与少卿均礼公独抗疏请平少卿丞体一丞督库藏而少卿理京营者监之东西路少卿丞各一相继行部验烙马上可之着为令公又申明六条优防种马责成寄牧隆重铨选严督解运议改折慎贮巻籍俱报可公又延顺徳倅归有光为太仆志志成而公序之人以为良史归君用是得入直秘阁而公倦游且归矣元相兴化李公谓公属者天子大阅而覩云锦之盛以兼金大币劳公且公跬武执政奈何轻掷之公笑曰老臣始望不及生何乃今日也章再上得请且以其子鸿胪可立侍归祖道供张塞青门谓庶防二疏云公之归也念可以为徳于乡乃大挫产以六百畆置义庄赡族指以百畆资里役以三百畆给郡邑社三学诸贫士以二百亩共介石书院祀介石书院者祠故言吴公子游而以宋著作郎王公苹大父五世祖原鲁先生配者也著作与原鲁后先讲道东南公素所服膺者归自保安而创祠之在大石山中公始以经术显名所造就多鼎贵人益慕从之户外履恒满公所值即后进齿卑不得当一涉秇文事津津乎言之不啻口出也见谈説长者听之恐倦有所诋毁即掩耳矣公虽寛然不好为厓异而实中介其谳蜀狱还也蜀王内徳之以珍寳值万缗谢公防却之不赍一蜀物装谪保安其寮之醵金赆者台使之以赎锾治室者一切弗受公虽起家通叅至大理所佐多闲曹而又輙迁去亡所见及其一为太仆章章如是所建白着令甲至于今赖之呜呼公不称名卿与乡先生哉当公之繇邑令而给事中也立朝不二载谪谪三十年而始起其起也不四载而归若公者真可谓难进易退者矣公讳存仁字伯刚别号东白其先系出司空和吾太仓之七浦故有三顾村有徙塘北者最后徙郡齐门五世祖愚胜所谓原鲁先生者也凡四传而为海隠翁启明娶钱恭人寔生公公厯官不及考而两以诏恩封海隠翁给事中钱为孺人再赠翁顺天府丞恭人所繇称焉缙绅先生艳之为歌诗表其事公卒于万厯乙亥距其生治壬戌春秋七十有四子男四长即可立娶刘氏次可大俱先卒次可兴娶毛氏与可立俱鸿胪序班可言娶朱氏侧室刘出州学生女二适陈嘉绩周籍继配谢恭人出也孙男四人慎余留余郡邑诸生余尚防公之去余姚垂四纪而余姚人至今口其政不衰来往必造公里问安否其所定役法周令鸣埙者推行之其民为謡曰前有顾祖后周父活我孙子十万户故闻公卒而与吾郡之士民相率而请于台各祠之学宫公所着有东白集若干巻不佞序之其所为徳于乡非一邹司成守益杨太史慎瞿宗伯景淳宋中丞仪望张中丞佳舒太仆化记之其卒也顾观察章志为之状而翁大司马铭其幽可以传矣墓在大石山三品例得祭葬而公又全节臣也台使者业已请矣是故不佞为文于丽牲之石而俟焉铭曰
　　舎而巻用而舒何所不直循于官惠于乡何所不徳以直行徳所繇称大人作斯世式以徳行直所繇称长者贻后世泽大石之阳郁郁葱防为司仆阡我勒信辞纪之丰碑后千百年过而式者曰于嗟公兮吾无间然正议大夫顺天府尹画溪姚公神道碑
　　盖嘉隆间有号称端亮之臣曰顺天尹姚公公于宦在通塞间后人虽不能尽知公然望而称其为钜人其乡之称则以为长者故于其没也乡父老诸生举而闻之有司请祀之学宫台使者以闻于上请予祭葬则下大宗伯议当予祭葬而其孤绍科等念重隃大夫期卜日而归诸唐兴山阳阡以河南左方伯陈公应知状来问言于世贞勒之丽牲之石公姓姚氏讳一元字维贞姚之先为唐丞相梁国文献公崇凡九世而为宋延唐殿学士文僖公祐传子梧州守俣世之显名又数传而为元司训文宦长兴有画溪赘有子国用从髙皇帝起义积战功拜万户其子孙息而蕃之遂为长兴甲族更四传而为宿松令岳卒官以循吏祠宿松寻祠长兴有子良辅繇经术着声贡入太学蚤卒赠监察御史则公父也公十三嵗而孤与其兄一防依母游太孺人居灶突时时冷矣以是益感奋淬砺于学二十游诸生又三年试最有嵗廪束脩受经者絫絫始授室得共奉游太孺人母乏又九年举于乡明年罢公车辟又三年成进士肄事礼部尚书集诸进士而试之论为第一明年授行人尝使楚藩祭其王于仪度亡责币还满考选山东监察御史视司比部治徭更亡间贵戚小民便之出按山海等关论劾债帅不职者还奏事毋害遂按陜西陜地辽而民瘠困于供公一切治以严简分守故避平凉宗人而与分巡并治鳯以所辖逺不相及则又増设泾邠道公谓守避平凉不避牵泾请移鳯守守泾以平凉为支部而革増设者台议欲益马政都御史灵州兵备副使下公公皆持不可曰蕞尔吏民能奉两大吏耶奏上俱报可而是时中贵人治上供绒罽为陜累诏罢之以属公公与藩之长计约节嵗省可四万金而绒复精好既奏少府上大悦増公奉一级曰为我留按陜更后嵗而公益感励而边帅吉象窥公得上意槖币若居间者公论罢之又论抚臣之不职者镐亦罢诸郡饥而独故京兆小有嵗诸流徙悉集公曰是不为莩且生叵测以便宜发仓粟万斛佐以赎锾赈之及麦秋而解属大试偕计士公毖饬其曹偶以夕继日即病瘁亡小间是嵗陜得士多公既久治陜所赍衣尻穿有司具新衣荐公怒弗御曰御史身宁挂陜寸帛也还理道事如故补课三载绩赠公及防太孺人予告身诏察视京营戎政有窜食于虚伍者公严覈悉出之大帅圭与相臣比而轧公弗止也时缇骑督炳张甚与大司马争班军事公偕给事中今大司徒殷公正茂之俱忻服寻课六载绩御史大夫屠公侨慎许可顾当公上考曰子真御史也然竟以大帅轧之故弗获留福建按察司副使公之宦闽以佐司事兼行海防至则庀练于余皇浚城深沟约束井井倭不获志于境闽人称之明年进江西右防政寻丁防太孺人忧服除补陜西其职粮税以嵗时行部薪菜外亡他供民犹识之曰是故敝衣而骢者耶寻佐御史试偕计士得材埒于初转江西按察使遂为右布政使已又为左公度财所出入由库官吏侵悉削其权以听不时委而又时衡扢之以是宿薉尽祛洗顾恒守章程动引故事而台使者皆新进务以更为名娄相格公廼叹曰吾不能舍吾守而折腰少年子上书移疾归卧数嵗中外皆惜之遂以省台会荐起除山东公所以财节出纳大约操仿江西而加精密其声亦转起隃于旧时议者谓东土田羯羠欲以门凖赋公持不可曰赋自田出今乃不可信而欲以影响凖之门籍令吏隠没豪冨而委上错于蟹螺之地何自诘得其实乎卒从公议寻佐御史试得士具如陜入为太仆卿未上转顺天尹时新郑公行太宰其起公自田家嵗中再至九卿意不能无少望而公第从朝堂一再见而已久之竟弗谢乃咤曰此当老誖忘我嗾言者如其指刺公公亦病请得致仕既归而荐者剡相接然公絶口不复言宦时事与同郡诸老先生结社湖山间尚羊自快时抚台后先蒲圻谢公鹏举西安李公世达故与公有连移书求防公谢曰身隠矣安敢以野服见达官卒不应而间过所谓画溪者召其宗人饮食之问所愿必使蒲公徘徊桑梓间而叹曰此吾家所由起也盖自号画溪居士云而邑故有鄣南若下垅嵗久不封树公割帑中装为之一新公仕宦垂四十年宗之室亡弗润者而晩始搆一堂人或以隘请公指诸子语之毋问帑不继我尚不能贻此曹太祝奉礼而何隘为公至孝友居恒以不及事侍御公为恨其事防太孺人备志物四十年一日也属病抟颡吁天请代不得则骨毁以殉之其恭二季父如其父其恭伯兄如二季父家事亡大小以次禀命行宦游即数千里外致甘毳不絶殁而调棺殓治葬事抚孤遗亡不极意尝馆于顾中丞应祥而中丞时以勘家居戯谓公世鲜我必待子而起色乎公入台有谓顾公材当用者或尼以殁闻公疏辨之竟起娄迁至大司冦其防陜政与寮之贤豪靳少年学顔王少保崇古游甚笃王公中飞语台交龁之陜中两使者意为动公力救得免然竟不使王公知也其察京营才故禆将李光启而荐之得边帅印而公已外迁李君裒金帛为谢公笑曰君不知故人耶欲报我胡不以而身为国家殉而使我与有荣李君愧谢去其年卒死于节公之徳为多然大要在持厚覆人过不倍恩归于长者而居宦洁亷尤天性既病而陜人马少保自强时佐吏部谓其长欲安我凋攰非姚公不可公防以中丞节起而病且卒矣卒之年距其生正徳己巳寿七十娶于钱饶令徳佐公积纎以至有家公与之相懽白首无间又相庄也封如防后公一嵗卒举三丈夫子绍科绍儒绍宪皆太学生朗爽而文女一人诸孙十人女十二人婚嫁皆名族所着有古今忠孝人物賛奏议若干巻藏于家铭曰
　　天目蜿蜒象龙罨画下滙飞淙水秀土沃且丰笃生长者敦厐曰京兆尹姚公起自明经孤童爰备帝门四聪乃睠西采秦风行行且止避骢饬闽组练余皇岛夷莫我敢讧儿女贽竹崤潼公其惠我故邦而臬而藩西江吏蠧民蟊埽空束脩抗志直躬死不受少年容若下有田可农天子曰都汝庸其以衮衣来东齐鲁颂讴喁喁京兆帝心所冯公材三王比踪枘凿相门难工有身可完曷恫归而为徳五宗其取衣哺若供毋以罍耻鬴穷尚书尺一且降菰城之木雾淞徳星下陨防防畴如髙朗令终唐兴之巅巃嵸其址一掩一重晻霭佳气若封有美硕人颙颙衔防蓐螘以从是为京兆幽宫与曹氏阡比隆
　　封通议大夫兵部右侍郎汪公神道碑
　　汪之先自越公华筚路蓝缕以开不毛有功徳于民遂世世食歙为歙甲族至明而蔓指数十万阀阅栉比而今左司马道昆尤贤重赠封其王父父皆如其官赠公之赠也司马谓世贞寔尾公车以文事见幸委之追志神道之石至是封公卒天子命宗伯脩祭司空治窀穸司马乃侈大其茔以明上徳意复谓世贞志石如赠公例惟是封公之元配呉淑人葬则窃已志其幽不腆之辞凡三见采于司马而以六寸管当执鞭则甚幸第状草自司马而介子道贯讨论焉其何以加乃即状畧曰公讳良彬字某赠公娶亦曰呉淑人难子中嵗而后举公则爱防公甚公生而磊落无凢骨为儒甫成而薄之曰吾安能日頫首占乎赠公挟之贾贾且成又薄之曰吾安能没身锥刀间乃日习击技骑射得阴符胠箧家言读而揣摩之谓侯印可肘也母患之谓曰汝七尺与母共而奈何轻使与矛显愽我何以食寝公廼归从事于家赠公嗃嗃操下公材最能当其意然犹不废杖公蒲伏拜杖廷下徐脩色而请间毋忤也既居嫡且长当得秉乃益推肥以与诸庶由由然竟其身无间言赠公健善酒则公日精为酒呉淑人多病善药则公日精为药咸天年乐终非困苦而公不以倦孺子慕也盖乡人人归孝矣公素好形家言卜兆树茅冀福及其后少而举司马晚课之习三礼及制科业胜室辄成进士以郎最封公守最再封公中丞最三封公至司马封四矣中嵗举道贯课之学复就公时从容语司马吾于世所欲得者三事其一吾时恨寥寥越公裔今汝贵至列卿无忝吾先而又推胄子予道贯道贯材佹自得之其二挟圭测以求堪舆间一坏土冀及来者而验之汝独所未得志者刀圭苟入口蹻白云去汝曹不难耳葢公日从事丹灶数损槖亡斁色而最后考诸方士多不讐乃谢絶之公始以太淑人病多为医方而善故呉处士洋洋国医也因得其禁方一二以治人病亡弗验者处士死而其子桥贫公举以归之曰毋堕而父业复以授中表弟潜两人行之遂擅名郡中公犹时时为言毋易视药善则膏梁不善酖毒耳借令十全不能敌一死葢公恶其名不欲居又不欲妨故人子计然恃公而起者指不胜屈也公晚节益为俭勤其筑室务完固而已不耐丹楹刻桷司马当在事荐以文绣则笥之异日为贵客寿或以资置产弗御也司马乃具成服以荐固请御之公艴然曰而翁得道于老氏庶防敝不新成且石太中有二千石子者四而勤之使浣濯何独我鲜衣也竟弗御公故饶精力米盐布枲出纳屑少所厌弃者更精意好之治事至乙夜不止太淑人念欲有以风公防亭午蹩蹩自圃归乃迎谓曰翁所不足者宁蔬食菜羮耶而忍曝背赤曰而复果翁腹也翁春秋髙且休矣公谢曰吾智殊出姥下于是絶口不问家而孳孳力为徳所衣食及排解于人不少矣乃至春社必市生螺若干石放污潴中韝弋网罟之获其可生者不之市而之公所以之公必得浮价公果浮其价入手则纵之髙深且祝曰尽尔命毋更为人获也有牛且及刄脱绁而奔公双屈其膝公感而市之饭之藂林逾五年得良死瘗其胔里人叹曰兽智非能识公乃公仁有以感之于是有慕而止杀生者以司马故章服而公乗三十五年于家庭无期功之惨老始哭呉淑人逾年哭曽孙又逾月哭道贯妇八月哭少子十月哭弟十二月哭从弟明年哭内弟皆所钟友八月哭其幸姬人九月又哭其次曽孙神积伤矣司马百方慰解之公故善食酒能竟斗最后仅举三升所而薄然未尝不为司马加斚也所进食间失饪然左顾司马则加匕右顾道贯则加箸未尝不甘也以故司马兄弟稍自寛而竟感末疾已大作司马兄弟吁夭而恳愿悉余年以偿公詷之家祠则五服之内外宗戚若而人愿损月以偿公他神祠则闾左之老少被徳者若而人愿损三日以偿公而公竟不起其哭者视祷者则又屣之其咨嗟叹咤者视哭者则又屣之呜呼公真所谓生荣死哀者矣其遘之顺逆逓至则恒也世贞乃言曰公所叹不得志于仙者误夫仙即有之可遇不可求也吾独惜公材而困于格使公得将数万众于嘉靖间何渠南不组岛酋颈北不勒燕然石又不然而理司农防又何渠出孔仅刘晏下今乃使之坐而食素侯之飨以老也夫少博好兵法独贵竒晩而屈于戚将军正以江陵公之言而进司马于道术者吐一班矣公用治甲子生以万厯庚辰卒得寿七十有七呉淑人之有妇徳详世贞志中司马始娶某继某赠封俱如呉道贯娶某先卒女一归郡诸生罗良珙而夭孙四人其三曰无择曰无彊曰无竞司马出曰无央道贯出曽孙男二曰当户曰当时孙女八曽孙女二赐茔今在某所铭曰
　　防中之藏累累相望唯汪公之藏也良俾尔即康俾尔无彊俾尔嗣人炽而昌有碑造霄龙章煌煌过者式之莫敢瞠有石副焉其辞洋洋诵者绎之莫或忘于乎惟汪公之生也臧







　　弇州续稿巻一百三十
　　钦定四库全书
　　弇州续稿巻一百三十一
　　明　王世贞　撰
　　文部
　　神道碑
　　明正议大夫资治尹南京兵部右侍郎进阶中奉大夫南溪丁公神道碑
　　丁公之葬也少司冦万公虞恺状之而大司空李公迁志且铭之矣公于职三品以恩再进至二品例当树神道之石系之辞而缺焉至于今其介孙太仆丞此吕始以请曰先王父志也王父尝抚此吕发而曰孺子长必识王君识王君必以我身后之不朽请此吕少弱而君出入朝野靡宁宇无所从迹之既成进士有官守又弗获叩君于里今幸佐冋牧滁去君里六百而近敢顿首授简君其悯怜之有以慰王父地下世贞戄然起曰而不知不佞之欲有效于公也昔者尝吏齐鲁辱为公寮已又改事公国士之知防防方寸间非一日矣即防子之请何敢辞即尽弃谢笔札之役何敢辞乃又然而志之曰丁之先自太公望易世而后有以諡为姓者至汉则若大司马明司徒鸿代以贵显唐之后而有暎者自济南避地洪州之新建又后五世而有质者徙邑之五溪定为其里人质有三子锬钺鋭皆好称二程氏学而锬最着时目之为瓮天先生十七传而至赠侍郎仪有子赠侍郎大章则公之大父父也赠公娶程是生公赠淑人皆以公贵故公讳以忠字崇义生十七而赠公捐馆公偕其伯氏崇徳竭防而治葬且养母氏而不废读书为文章有气力倜傥尚谊一出应有司试不利即拂衣曰丈夫安能龌龊一区视里胥鼻息耶吾且游四方以庶防成其名遂独身东西走呉楚北渡淮泗纵观山川土风与人文之盛者数年亡所遇然识日益进归而发愤下帷其思藻发补邑诸生居母忧以哀毁闻久之徐文贞公阶试诸生而得公为第一遂举乡荐擢进士髙等授刑部广东司主事司所锦衣缇骑最为桀雄不易衡君佐其长以挈法持之有刼盗四而赃仅一油帟者众难之君奋曰一油帟足蔽四死命耶钩得物主审所繇而释之缇骑亦服出佐漕纲于淮赋民与纲卒閧而相株累数十百人经嵗不决公以轻重立决之督臣周襄敏公金叹曰非丁君谁能辨此一指挥当坐死行千金所知为公居间公怒曰若无耳耶而谓有市狱丁某即论指挥死漕纲肃然蒲三嵗入补某司员外郎进某司郎中尚书闻庄简公渊倚之若左右手而吏部才之举知河间府河间大府而又孔道公所以处之沛然不见声色而理属嵗饥盗大起抚臣下有司使民相聚筑堡自固公持不可曰民所以盗坐饥耳今幸有未饥者而苦役之力尽则亦有盗而已因悉发庾积及公帑之赎以赈所全活伙盗亦渐解散冡宰熊恭肃公浃以直谏忤上防谪为编氓缇骑长校手锒铛就道所过不敢问公独郊如礼骑长不悦语侵公公前谓曰熊公大臣所坐非三尺偶失上意耳一旦上意解赐环若反掌且公老矣卒不幸而颠陨道路使上有杀大臣名而足下擅天下指目如何缇长悟曰然唯君所为公乃尽去其锒铛具舆幔驺从而后发久之一切治理流闻称三辅冠拜山东按察副使饬临清兵备临清尤名为冲谻使者轮楫旁午公衷厚薄而行之所造请送迎不废而其民以不扰北敌比嵗入塞云且捣临清公阴饬卒伍缮器储而外以无事镇之人情大安始公之治河间也缙绅之无赖王联者坐杀人及不孝论死而台司恶之复系其子且从论诸穷治钩累不休公独曰法如是足矣且书所称罪人不孥者何谓哉最后聨事迫则上书诬前后诸公以谪讪钓天子怒坐株逮者数十人防至大辟而独置公不与人以谓公先见公谢曰非意所及也其任福建右参政理粮储以精覈称提调省试所得多知名人俄而省篆阙法当右使绾之而御史不悦于右使欲以公绾而入觐公曰御史力能糺右使不能勒停右使篆能荐我不能使我越次而侵右使篆甲令固如是耳右使乃成觐寻迁广东按察使以至右布政使为按察平亭寃死者众为右使持论抗中贵人横索中贵人为之屈已移山东左布政使公素习山东省事至则厘革其殆尽胥吏洗手奉职时有诏开矿矿脉且竭矣而开未已民不胜困独公与世贞意合而请之抚臣刘端简公采上疏止之倭舟以风胶莱海而继刘公者张大其事为数条若设提督防游留民兵请赃罚数事公防倭且去与世贞意复合止之不可后果如公言公遂以都察院右副都御史代其人巡抚属嵗娄侵民有萑苻聚人或谓公亟发兵坑防子可因而奏课公叹曰吾何忍吾用故河间法销之耳因下令革冗兵取其食佐以赎锾之羡大赈诸乡落盗多解散归命而徐捕诛其桀黠者东土宁谧辽左与登莱隔海而壤会大饥颇以私舶通登莱粟一给事遂上疏令山东具粟舟千艘以赡辽左下公议公独下世贞议谓登莱黒子地粟小输则竭且素乏材木不晓造舟何所何所问千艘哉第令官时时察奸民毋闭籴毋昻价以聼辽左之来请粟而已公大恱据以闻登莱得无扰公每谓吾籍王某可髙枕而防世贞以家难乞骸素所不悦于时相者也而公尚惜之谓青海最难治赖王某而办不幸病矣代者必防议李一瀚佥事王遴而可一瀚遴亦时相所不悦者也公为其乡人竟不顾而二君后相次为名臣亡何公迁南京兵部右侍郎佐其长李襄敏公遂约束骄卒帖帖然入奏三载绩时相尚以乡人故使所亲示意公欲留之北公叹曰留贤上臣道也虽然奈何使所留者知之谢弗应公出国门而相逐矣门下客亦尽逐独于公亡所防污未防代相者即徐文贞公而公复以贺万寿入谒徐公喜下榻而延公公廼请曰弟子亡所希希一归骨地耳徐公愕出不意尚欲止公公谢曰不腆一官以吾师始以吾师终不亦善乎遂得请致仕公归而公府之迹可数也阖门教授诸孙读书轻篮小刀间一出山水间与所善客象戯必竟日颇亦留意丹灶曰心知其无成庶防百一耳为人濶逹无城府矢口心见臆不藏忮过即释然以故生平无死交然接而称其为长者性孝友家秉悉以推伯氏不别为私帑居恒念仕不及亲归不及兄未尝不于邑咨叹也当时相之得国最专且久苟才有名者非溺即忤耳而公为其乡人从容徊翔不可得而亲疎荣路在前弃之若遗进则循吏退则完人呜呼此岂易言哉公素强无疾老而手足时痹竟以考终得寿七十五讣闻上为下有司赐祭及葬如故事配余氏累封淑人子二曰诸生运先卒诸生逊孙六此周以公荫补太学胄子此吕由进士为御史言事忤大臣意当谪全台白之补今官此召邑诸生此仲此伸此谋孙女一人曽孙男十三人多为诸生者曽孙女九人孙男二人女三人婚嫁皆名族公既不欲自名其官以故志状多所遗漏即世贞所知山东一二事皆以职业相涉而后能言之其不能言者固未易尽也所谓有效于公者不饰美而已铭曰
　　千霄之材不以春荣璞埋于深剖乃连城公起田间久困明经既壮而彊始谢诸生角艺南宫扬标紫庭爽鸠之寄若刄发硎遂賛喉咽遂守股肱藩臬三镇弹控百城晋陪八座筦钥留京冲飚试翼顺流扬舲鼎揆易足国狂若醒百羽趋梁一鸿独防归卧南溪露种云耕启手启足含怡就瞑天子曰噫夺我老成是惟劳臣先朝所冯祭自秩【阙】葬取水衡大归之期孙曽防防丰碑广阡以光我丁过者式之则或斯铭
　　通议大夫都察院右副都御史陈公神道碑
　　当世宗之二十载而临安陈次公与其兄观察公俱以工制科业驰声公车间而亡何俱成进士对大廷俱晳而胡髯被膺也班行中争目属之曰彼髯者伯仲耶而偕国器寻以次当谒选为曹主事观察公得工部改兵部而次公得刑部其主事以广西司而员外郎则云南司郎中则广东司刑部最号为才士大夫薮其隽者往往相习古文辞杯酒倡和次公廼亦长古文辞而不屑以是显益精为法比当是时同舎郎故中丞呉公维岳司空杜公拯方伯卢公梦阳今少保王公崇古大司马翁公大立司冦王公宗沐皆善刑名家顾独推次公精而公之在主事尝谳决江北殊死以下毋枉在员外郎数摄其长篆狱无滞系在郎中所锦衣缇骑系治亡命巨盗大侠日三四至为巽心衡之必以实不轻操舎而当者多内服不寃于缇帅亦亡见形迕葢满六载而尚书署郎中考有曰氷蘖者曰衡鉴者故倚公左右手也公遂擢知河南彰徳府人意公自法曹出必斤斤三尺而公不然谓梁国纵大都难治我何以柱后惠文狥张子髙即不获已一施之宗室子侯耳于是诸子侯人人惴相约毋犯此髯使君也有谨避之耳而公务隠防闾左疢苦小民戴哺袵而治公所干饬田野辟桥梁固传舎栉刷以是大得逺近声荐剡娄上而郡所奉郑王老儒慕危言以四箴上触天子怒时有废侯诇伺指即疏诬王罪恶至大辟以上天子为置狱使中贵人偕司冦缇帅往治之以属公公不肯为巧鍜亡所得中贵人怖曰如非县官指何公曰吾知法如是耳狱上王仅坐长系国无夺其后复爵如故公入觐上计天下郡守第一迁江西按察副使饬九江兵备至则除戎器搜卒补艘完城堞诸盗起必穷迹其窟而洗之长江偃然矣而以母丧归服除仍得故九江治而益以楚之蕲黄其吏民鼓舞迎公入不待拮据而理公又尝直二囚之抵殊死者人以为神无何进山西左防政时伊王治河南以骄恣不道闻天子使少司冦赵公大佑偕中贵人缇帅往按如郑故事赵公左右顾无可任者既而曰吾得之矣故治郑狱者陈守今在晋移以往可也上疏请之即报许而公之治伊狱捕逮其国臣翼虎者攷讯不小借王坐长系加等国除伊故宠王非郑比公不以指故小屈法天下闻而快之公还晋所部获北人谍及大盗之持白莲教者以功论赐帑金又尝设法输庾数万石救隣道饥久之擢湖广按察使有二令坐法当公谳公斥其墨者而寛其中防文者暨迁四川右布政使甫离境而见寛令籯金为寿公大怒骂曰吾向者误寛之何所自得金耶亟去毋污我公之任蜀逾年而自其省为左布政使时方建大朝宫材木俱取办蜀困且不支而公从容调訾费公私俱赖以济葢公前后无虑十余政而蜀与彰徳号沃藩望郡使守所莅独泉谷重而公尤慎出纳稽章程亡论亡所染指即左右奸黠逆自敛以故公循吏状非一而亷尤其表表者前后凡两遇试入棘所取皆知名士上计复为天下第一遂拜都察院右副都御史巡抚贵州兼督川东辰沅诸军当是时施州蛮黄中叛跳川东支罗牛栏坪囤剽掠傍郡邑诏公偕楚蜀二镇合兵讨之公自川东率大军入深箐多张疑兵诱其毒矢石殆尽而间道募死士绕出其后急击大破杀虏千五百余级焚洞砦百余而蜀兵亦从西北躏之黄中迫乃挺身跳入楚叩军门请死当是时贵与蜀两镇有战功而楚坐得酋首蜀自以駈之故与楚争功不能决公第谓楚蜀势异不有剿者谁与抚地不有抚者谁与剿窟且皆天威也三省安得徼之疏上大司马倚以决更推公能让而公又与石都督邦宪合防破叛酋杨珂之六洞十二寨悉俘其父子兄弟余党归农者以万计前是公之自讣返也闻长公讣驰归哭尽哀乃叹曰奈何遂不获以余年奉兄顾我何忍独食大官廪既抵镇忧思日夕不忘以至属疾遂上疏请骸骨天子髙其谊而许之当代传镇逺卭水巴恨苗普面等叛公率石都督兵舆疾而刬平之曰即病不以贼遗后人也公归而御史三上公前后战勋被赐白金文绮加等久之病良已人谓公五十而悬车视薛大夫不太蚤耶夫欲树清庙而楩梓之舎如匠石何于是南台之荐公者屡屡至已登太宰启事矣公夷然弗屑曰吾六月孤也幸至此足矣公所以称六月孤者葢其先人中宪公偶于黄太恭人以春正月举长公冬十一月举公举公之六月而中宪公卒黄太恭人防然抚二孤呱呱也其自舞象而后则与长公相切劘师友矣公之生梦宋苏文忠公冕而入至是有欲夺公业使习吏者公不肯曰奈何独弃我吏而会太恭人亦自悟梦故得无夺公之始属文不能如长公敏十五忽病病而梦与故新建伯王文成公视师大防已荷鉏田间蘧蘧适也既觉病洒然若脱者自是文思浡发每试辄与长公相甲乙以至成其名既视师贵阳过文成故谪所俨乎羮墙之思得老荷鉏夫岂偶然已哉公性孝友其事太恭人备志养居丧柴瘠隃礼居自恨不及中宪公之养也墓田搆丙舎貌像而时时瞻礼焉事寡姊如其母抚孤侄如其子晚节好施予于桥道必葺宗戚恃以衣食者若而人性伉直不能腹藏过然亦不复留以是人虽外庄公而中无怨者公尤不好侈靡间挟二奚轻刀信步湖山间卒值之不知为贵人也有子禹谟也材壮而成进士公虽心自媮快未尝不饬以轨物也为诗文援笔立就务期以达其所欲言者而已曰使我为名髙者去我不已逺哉其著书有五经辑畧性理纂要诸子粹言葩经讲义督抚奏疏台鴈咏稿藏于家公素强少疾既用禹谟拜中书舎人时徽号恩予诰为通议大夫忽病疟数更药不效竟卒其卒万厯辛巳十月距其生壬申得年七十公讳洪蒙字元卿少则精世法始而亭继而庵皆署之曰抑以见志葢至老贵而不欲人以逾礼称曰呼我抑庵足矣娶于韩累封淑人丈夫子三长即禹谟先后娶李氏张氏赠封孺人次防谟邑诸生娶施契谟娶倪俱贰程出女七人孙男二女二婚嫁皆名族公之卒禹谟上书请于天子得赐祭塟如故事禹谟与诸子治窀穸于荆山之原赐地归有日矣具状以授不佞贞曰为我志丽牲之石不佞之先御史大夫公实同公举进士不佞又从公西曹后如向所述六七君子相与同切劘者何敢辞敬为铭曰
　　皇虞而后降为陈宋最闻者三修鳞从龙渡江遘此屯厥后播迁乃沈沦代有晦显徳则均公起孤童少恂恂矫如双鹄抟太昊法曹斤斤爱一嚬敡厯中外称能臣鬼方之伐毋浃旬万血伏死不为燐力披瘴毒成阳春上书返鹢问归津西湖水清明角巾白云不救中丞贫嘉靖以降少完人公于其时气独振有子汗血趾则麟公未竟吐皆经纶付之溘然返于真荆山之原郁嶙峋帝令司空来治窀万亿百年永无磷
　　嘉议大夫南京兵部右侍郎赠都察院右都御史观海顾公神道碑
　　顾之先于江左自呉丞相雍贵始遂世世为甲族其后徙滁阳又徙崇明已又徙昆山之东海其徙者为伯善伯善生荣二荣二生元市舶司正观观五传而为珩时置太仓州而东海之遂为太仓人珩生赠刑科给事中鉴鉴生刑科给事中赠中宪大夫济当给事时与其族兄溱并位南北垣咸以白简弹事显重天下而中宪公尤笃士行有长者风仅四十余不禄朝野惜之则公之皇考也娶于陆累封太恭人太恭人与皇考之赠封皆以公考饶守最故公讳章志字行之别号观海十九补博士弟子二十四荐于南畿七载成进士授行人司行人迁副其司已为其司正转刑部湖广司郎中移病归病已补故官出守饶州府逾三嵗进湖广按察副使乞归养太恭人太恭人考终服除以荐者补广西按察副使入贺万寿进贵州右防政俄又进广西按察使以防政致仕复用荐者起为山东按察使召拜南京光禄寺卿迁应天府尹遂进南京兵部右侍郎卒于官得寿六十有四则公之跋履也公生三嵗而中宪公见背宛转太恭人怀抱间小长则伯氏纵抚而诲之矣公故頴敏而能自奋励于学以故通经术有声用癸丑之三月登第而六月即授行人奉使南越归省太恭人里第行人中宪公初所授官也里中啧啧谓中宪有子矣而其使南越被服举止质素如儒生谢絶一切餽遗台使监司咸重之还朝闭户读书泊如也时分冝相重而其子窃其柄以美官饵士士争趣之公独弗往以是仅得司副以至正家人时扼腕谓先中宪公自行人为给事公独不给事岂有所不足耶公笑谓我何安敢望先给事第欲作要人将不得称端人矣给事谏官也借令以谏死职下如我太夫人何公之在行人前后四载余居闲无事经术之暇则日取城旦家言阅之往往成诵且能解説大义而及其为刑部郎治讯牒则若承蜩掇之而已呉文端公山者时为大宗伯名能知人尝见公古文辞而器之叹曰是子非文法吏也欲调为其属曹郎又欲荐分试南宫士皆以不当分冝意不果公叹曰吾何乃恋食虎口耶故归而迨其再补故曹则分冝败矣公谳比则益精然大指寛辅法而行平反为西省最太宰郭公朴于诸公间知公深欲优调之公力以便养乞外得饶守饶名郡然其人嚚讼吏深文为奸积猬集公精心理之以次若扫一日忽召诸吏胥列庭下摘其尤贪黠者抶而出之而责数其小次者曰姑贳汝不悛者抶至汝矣自是咸惴惴若负霜雪诸下邑有讼者或以爰书就鞠者公出片语剖立决遣之即论负亦叩头谢使君不寃我每造府不赍宿日粮邑讼自是不之邑而之府至他府亦然公时时与诸令长约吾不使人溷若庭若幸毋弁髦吾教府事吾自办之不以累若也上官相谓毋轻为讥驳令饶守笑我即御史严鸷者至公辄解曰有贤守代我我又何难景徳镇陶器为天下冠而又据要津奸人依之与安仁豪竞利而閧揭竿啸呼者以千数司冶之大僚噤莫敢措手公适以行视上供器至则从舆中口占榜谕以祸福曰毋得动动者即乱民太守立捕僇汝矣其人故熟公威徳慴伏鸟散去公徐捕其首事者置诸理阖境遂完淮故宠王国于饶而骄顾独严公甚于直指公悉其情而体之诸子侯翁主家无失所者争相语曰畴谓顾使君岳岳乃吾天也士大夫有所居间以实请公必实应之自是亦不任怨久旱而雩吏以禁民间屠请公曰吾比舎僚宁无甘酒脯者乎安能责之民第躬自斋沐蔬食卜日露祷雨立防民大悦他所剖谳若复郑氏之流窜返戴氏之山塲皆累政所未决者咸以为神明至当大计吏治平为天下最公既谢湖广不赴及其补广西也地僻无所显见独以其职与清军李御史持衡御史即不能无抵牾然退而未尝不推公之贤也公于御史所禆益不浅然未尝小自伐也靖江王汰所遣府中人以驰驿抵公公叱之曰天子法得赐驰驿而王称驰驿者何也追坐所由王慙沮民田有与府屯地错者王欲并得之公持不可王又沮其在山东葢再起家矣台使者意其老厌事而公于请谳益精明所以调剂僚寀间不令见牙距乃大服欲亟荐而公已转南光禄矣其在应天节省诸邑徭与一切冗费所当裁者不以贵强沮钱谷出入搜剔其隠吏不得因縁为奸诸曹有私会同馆马者马日以疲耗公悉勒还之属大试士当聘诸省校官考校公计毋使预知主名其遂祛着为絜令既治理流闻吏民鼓舞相庆以数十年鲜遘此尹而公喟然曰吾犹不如治饶之快也葢饶之失公二十年而思公犹若新嵗时问安否以为欣戚碑而思之不已最后复祝之识者谓公不作黄京兆损于頴川时第非人辄得迁故耳兵部之长曰郭公应聘故与公有分谊公雅逊之然所以助郭公不鲜郭公病至悉以事寄公取画诺而已防其乞骸骨归公代署部念卫士之苦在艘三老而三老之苦在中贵人朘尅临就役则前跳其不跳者亦竟破家以是行伍日虚至不成军乃疏陈其诸悉募诸篙师而官为驭之且稍丰其直大约费可二万五千金米三万石今卫士所乐输者已万五千金国家不过更益金米之半而不取役三老中贵人无所侵牟行伍如故根本不忧拨于大计便报可公又图所以乂安留京者条四事上之曰重事权明激劝严防罚豫防计诏下所司一一如公指始中贵人不便公请谋从中扞之不得留京十万众懽噪振地曰顾公实生我公逡巡不敢当曰故大司马郭公之遗指也与今大司马傅公之诲也然众益徳公及公病而参问叩卜者踵相接于道丧归送而哭者祖祭者不可指数曰天不欲人行徳耶何以夺我公留京之缙绅大夫咨赍涕洟相顾曰空无人矣计至都辇上君子诧叹曰方欲借公北与谋天下事而遽靳之耶至乡乡之人无贵贱老少一辞而嘘噫曰自此不复见典刑矣其称宗戚者则曰无所觊恩泽矣天乎我安依矣葢公孝友忠信故天植其奉太恭人也自髫龀以至发颁白终日夕无小违色自平居以至疾痛大故无弗诚信至开九袠用恬穆终犹依依孺子慕也当其副宪湖广所治辰沅奉太恭人以行抵九江而风涛作公念道险逺重为老人忧谋且疏归养疏发而后长跪以闻太恭人始亦难之既怡然安之矣伯氏待公严而有恩公事之兼父师其卒也痛哭委顿欲絶抚其遗孤绍防为授室就塾分财产均于长子绍芳乃二少孺所不敢望之矣有二女皆为择配奁饰亦先于已女每出奉太恭人必偕丘嫂毳无间姑嫁于王者家燬则迎养之曰即吾父也舅老而贫亦养之曰即吾母也既死则皆公乎葬矣姊适沈提学子善而病公视汤药唯谨子善病亦如之既先后卒而所以字其二孤者如子善也已二孤夭而所以字其孤孙者如二孤也公间自语吾安敢望古人所云生者不愧死者无憾则或庶防耳公通仕籍者三十四年里居得十之六性温然与人不为町畦而中实耿介门无杂賔所还往仅三四戚故杯酒文义从容竟日而已声色驳杂之好无所干强学力行然不欲以为名每见谈东越良知之学者辄颦蹙曰夫子不称一贯乎而曽氏直以忠恕承之此为善证夫子者也柰何而曹之不善证东越也识者服其切而裁邑大夫重公数从质疑难公谆谆为戒茧丝诲悬蒲伸覆盆然絶不令人知所自其勇义若渴避报若凂视九族则若身也九族之资之则若囷廪也故公生而擅长者称其没而哀之惜之若一口也公始娶王氏吾从兄女卒于公郎刑部时以公饶守最赠恭人再以子绍芳翰林检讨最赠如之淑人之父家落其王父母与父母皆公治葬继孙氏前后封亦如王淑人举一子即绍芳方以文行为天子侍从臣娶周继娶陆赠封皆孺人孙淑人举二子一女绍芾娶周继陆绍芬娶叶皆邑诸生女适归起霁孙男四同徳娶周同度聘吕而夭同应聘沈绍芳出也同吉尚幼绍芾出也孙女三长嫁金履庄次嫁王元爵次字于某曽孙男一公之卒检讨以事闻于朝下宗伯太宰议予祭及葬而特赠都察院右都御史葢异数也检讨与其仲季将奉公厝于尚书浦鸣宇圩之新阡而手具状垂万言乞余文劖诸丽牲之石余忝公姻分少于公三嵗而同入为学宫弟子仕同朝郎同署晚节里居相望一水间虽不敢望公行谊之实而风猷意气彼此有概中者能以不文辞检讨不能以不知公辞公叙而铭之其辞曰
　　末俗其衰日下日趋君子所悲身令之人而古是狥谁则葵之公实古人其行虽矩而识则规事亲从兄于道为庸唯纯则希施不见迹亷不近名直不取睽公信于人白日朗照莫可指訾公所自信屋漏尸居毋所愧欺大臣之节表于留枢惠克厥威循吏之效于饶于京范公我师卦数既周终少司马复同所归元子象贤厥材栋隆髙平异时曰粹曰礼以拟仲季夫谁不宜后千百年敦薄亷顽视此丰碑








　　弇州续稿巻一百三十一
　　钦定四库全书
　　弇州续稿巻一百三十二
  </div>
  <div class="pagination">
   <a href="弇州四部稿_page250.html">
    上一页
   </a>
   <span>
    ...
   </span>
   <a href="弇州四部稿_page246.html">
    246
   </a>
   <a href="弇州四部稿_page247.html">
    247
   </a>
   <a href="弇州四部稿_page248.html">
    248
   </a>
   <a href="弇州四部稿_page249.html">
    249
   </a>
   <a href="弇州四部稿_page250.html">
    250
   </a>
   <span class="current-page">
    251
   </span>
   <a href="弇州四部稿_page252.html">
    252
   </a>
   <a href="弇州四部稿_page253.html">
    253
   </a>
   <a href="弇州四部稿_page254.html">
    254
   </a>
   <a href="弇州四部稿_page255.html">
    255
   </a>
   <a href="弇州四部稿_page256.html">
    256
   </a>
   <span>
    ...
   </span>
   <a href="弇州四部稿_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
