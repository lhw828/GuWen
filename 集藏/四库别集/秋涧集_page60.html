<!DOCTYPE html>
<html>
<head>
    <meta charset="UTF-8">
    <title>秋涧集 - 第 60 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 60 页/共 110 页</h1>
    <div class="content">　　二帝三王之道逮孔子而后明然师授私淑传之后世俾彛伦攸叙而不斁者七十子有力焉是则配侍于圣人也宜矣太平晋国故封今为綘之剧邑襟山带河冲防南北故其俗率勤俭刚义忧深思逺有陶唐之遗风焉为县者必欲明伦复古吾夫子之教其可后乎县有庙学国朝以来具法宫而虚两序春秋奠献自侯已降位设牖下其于典宪是殆阙然至元八年夏进义副尉平徭任兴嗣来主县簿覩其如是慨焉兴感乃只防教官张铸孙某暨邑之士人相与庀材僦工经营以方凡为室东西各五楹翚飞矢棘奂焉维新遂图七十子肖像于壁元哲当座素臣俨如载尊载仪咸列斯宫吁其伟哉以至元癸酉秋八月行释菜之礼用安神栖邦人向化士兴于学若任君者其于承宣之职可谓知所先务矣爰作诗以歌之其辞曰
　　元圣垂教先天后终用广发越羣贤之功于赫鲁语如日在空建极明治万古是崇宜其报礼极炽而隆奕奕两序厥功固防小善罔弃大焉可希刻诗庙门来者庶防
　　泽州新修天井关夫子庙记
　　舜泽南迳太行左腹百里而遥走懐洛道也当天井闗冲有殿屋巍然高出林表曰夫子庙庙之建莫究所从来嵗年滋乆物不能终壮故脊圮瓦裂桷折榱倾障盖日疏风雨攸斁寖及于坏行人过客朝顿夕处车隠戸间火燧桂下熏翳芜躏恶不可睨孰谓神能一朝而妥于此乎莫渎慢此若某以至元九年夏四月调官平阳道出祠下愕眙嗟咨讵可下坠教基禆守土者大贻神羞吾儒安得不受其责于是属州尹皇甫琰以营新图越明年冬十月乃维始焉完固益新克壮于昔而复缭周垣建崇门固扃鐍既治既除神宇肃敞又明年春正月州判官张汉来告迄功且致尹意求予文以记之曰祠虽新葺而稍固不足为成功然辙迹事不辨诸庙石无以警山甿野俗若载之可以无传诬伊明府有以述之呜呼惟夫子之道本原于天天理出于人心故有周衰王者迹熄邪说暴行又作天以尧舜禹汤文武周公之道恐遂湮微又不能声臭谆谆下诲于人故诞生元圣祖述宪章振铎下土于是观周如陈防楚辙环于齐鲁宋卫之郊盖将以明人伦建极复其固有之天俾君臣义父子恩夫妇别朋友信长幼序天地万物位育而已其道则礼乐刑政其文则诗书易春秋如水火菽粟日用而不可离非有诞谩诡异难行不经之事万世而下顺而履之者昌逆而违之者亡论夫神化无方之妙复有大于此者欤又何俟草间之防石上之辙惊流俗而骇众目者哉然按世家孔子将西见简子于晋闻鸣犊舜华之死临河而叹曰吾之不济命也今泽实晋之东鄙庙之设岂非出于人心景慕笃信如瞻天就日有不可废焉者先贤因之以神道设教明夫圣道溥博无所往而不在弥六合而满坑谷也故并及之尚来者无惑尹讳琰字国瑞姓皇甫氏潞之襄垣人贤而有文为政勤而彊练宻声借甚于时十一年嵗在甲戌正月既望承直郎平阳路总管府判官汲郡王恽谨记

　　秋涧集卷三十六
　　钦定四库全书
　　秋涧集卷三十七
　　元　王恽　撰
　　记
　　平阳路景行里新修岱岳行祠记
　　岱宗东方之镇山有国者得以旅焉祭典下衰世以神司命万类死生祸福幽明防归故所在骏奔奉祀惟恐居后去之逺者其敬笃祀之肃者祠愈崇盖其风俗使然复何怪焉平阳故族张士信等信之笃事之尤谨者也常以匪貌而庙之不足妥灵掲防牖人于善也于是倾赀择胜得东南陬景行里爽垲之地甚延奠其神观焉实经始于辛夘嵗之三月落成于至元之戊辰凡缔屋防三十楹前殿后寝两庑廊翼中设防府诸像曰昭恵君蒿里相祈嗣位五重【阙】直及隂圄变相拥卫环列罔不毕备巍巍煌煌帝居辉光俾观者起敬加畏知所劝戒善油然而生于衷洋洋焉对越灵威如在其左右也下至作乐有亭省牲有湢便戸凿乎西台门敞其南槩曕余祠号称整肃吁勤亦至矣一日来丐文于予将纪其兴建本末洎信助者之名氏永昭于后因畧为论述之呜呼古人以神道设教今也作新祠宇为事理虽殊而势有固然者自礼义亡而世教不明于下一乡之士秉彛心而私淑人者不尔则弗克悟陋民而儆薄俗是则后人之意也欤然神也者聪明正直福善祸淫乃其职耳奉之者嵗时仪献能斋荘沐洁逺恶迁善可荐而不为神羞吾知夫朋酒飨而获简穰之祉矣不然歉负中积象恭于神虽锵之以钟鼓之音腆之以牲币之礼芳菲满堂三献具举神将厌而不顾尚何福之有哉幸来者详特书之意庻乎其逺黩矣十有二年春二月平阳路总管府判官汲郡王恽谨记
　　绛州正平县新开溥润渠记
　　至元改号之六载诏立大司农司其品秩僚属特与两府埓盖以农桑大本滋殖元元莫斯为重故崇职掌开籍田以率先天下外建行司曰使曰副嵗时巡视责郡县长吏条纲甚悉考其成绩而明殿最凡先农之遗功陂泽之伏利崇山翳野前人所未尽者靡不兴举东雍之地厥土赤埴坟虽润蓄两河岛则腴而亢下者卤而瘠时雨稍愆嵗功不稔州尹马君患之遂按行川浸思有以济其艰而敬承天子之明诏曰浍吾所用也于是度原隰顺水势距郡治东南三十里曰杨程乡浍入汾所至横截水冲揵石为堰者三袤可六十步武穿崖壍阜激之北骛波神委蛇来就东带郭门而西注汾其间长沟通洫蔓引枝分溉田度二千余畆水性浊滓流恶溢腴于田甚宜业已波及获可畆一钟凡役工若干计未周嵗而渠事告成盖君以规度有方众乐其溥博之施也盖自始迄终曽不告劳绛下老人相与材公之为感公之勤钦明命霈利泽终以实恵及民恳予文以记之予尝有事鼓溪之神登高望逺观隋令梁公某曽引用鼓水分溉田畴防绛之西北郊于今蒙被其泽者众其水有余蓄而河为限截隔之故每当旱暵思以一杯沃枯槁而不可得呜呼何跬步相望而有苦乐之间哉今马君锐兴兹役出众虑之所不及行前世所未行俾汾左之田溥含膏润仁民之功其利溥哉百载而下将见有君与梁公并祀而同谈者矣董其役者实县尹赵某簿王某能事其事而不负所责勤亦至矣故并及之且采民谣而为之歌歌曰新渠成汾之浒我溉田流防卤公虽勤民获所昔也丰穰获防许今纵旱暵决渠雨瓯寠满篝公所与公恵我兮母速去我报公兮乌所覩刻石河滨照千古
　　游王官谷记
　　山之与水相胥而后胜山非水则石悴而云枯水非山则势夷而气泊二者虽具得其人而后名中条山王官谷其萃美之尤者也山闯首河曲连亘北骛为雷首为栖岩为万固运肘而东为五老又东而得王官谷谷汉故垒名有唐司空表圣之别业至今遗像休休亭在焉至元甲戌夏六月予以检括民田浍沟已而奔命珣瑖取道于虞王官诸峰指顾东迈后八日因恙小休暑雨向霁遐想风烟情逸云上遂幡然来游始自固氏西南行约四五里抵山门厯磴平进无颠顿推挽之劳不百许步已入山堂隩中矣其缭而曲深而容垂条灌木盘石美防草香而土肥环峰叠嶂碧壶瑶瓮浓淡覆露内旷而外掩无拥遏怫郁之气葢谷田中高状作层陛势相覆压耐辱所谓上下方者是也东西两山曰壶门夕阳青壁矗立卓絶如削中峰曰天柱秀拔特起如鼇鼻嘘空髙齴云表不与众峰聨络真观之竒也峰半有石突然曰落鹤台又西有石拱立曰双人左右断崕水作瀑流下防如仙人解佩天绅未收西则泉脉出缩以干溢为度东则飞洒喷薄隂壑恒雨砰崖激石下注幽磵是谓贻溪者是也山借以润人仰以清物滋以荣也王子于是敛袵荐茗谒司空祠下退观休亭诸诗既高公之名节且诧谷之深秀也青鞋竹杖扶掖上征抵天柱峰足望东嵓瀑布防礴三诏亭下因留宿焉时月出山豁万籁沈寂凉露洗空失暑所在青嶂瑶光非复尘世其东溪水声如逺鼔隠动林壑顾谓儿子孺曰此山灵张乐喜其来而作予气也深夜久闻毛髪森竖山人李珏出司空一鸣集相与披读于露幌风檐之际顾瞻林影如见须眉乃酌水再酹乞灵于公咏休休之歌思考槃之乐安得黄金买堪乘之鹤追仙逰于寥廓也耶不然摇江山之笔吸撑霆之气贮濯诗脾以増益其未至庶防列王驾李生之次其亦所愿也日既昃徘徊乆之出山林霏烟翠漠然四合回望谷口无复所见庚伏中旬后三日共溪云隠记
　　待旦轩记
　　至元壬申嵗予自御史调官平阳扁私居之轩曰待旦盖所以砺厥志而儆不逮也矧河东列城五十棋布相望大府实根本所在而风俗系焉国制张官五防幕例下僚位东西与别驾向至扶笔剖断一定于上官僚若无所事及占署牍尾无细大通得可否之是则位虽下所责亦不轻第以品位有崇卑材术有优劣得其人则分安而政举非其材则身骩而事隳自惟气质疎散心虽勉强抚字无方故就列以来朝夕惕厉如恐弗胜当其夜漏将尽晨鸡始兴矍然盥潄即夫清明假寐之际得无深思者乎其污泽川流何宣布焉而庠序煟兴何申重焉纲维未振何主张焉风俗未醇何肃清焉吏沸务棼何理乱焉讼繁狱滞何简恤焉属邑不共何先率焉贤才在下何荐扬焉静言念之有公以处心勤以集事耳噫周公圣人也负扆履借以当冢宰之位至于思兼三王而施四事坐以待旦勤强不息况其下者乎盖勤则为补拙之质公即其生明之本无私则心平心平则理得理得则言顺克勤则匪懈匪懈则力行力行则事随事随则物化此理之固然无复疑者苟不是念而甘粪土其身臯臯訿訿借廪禄为代耕之地与夫工不事事计日取佣者奚异哉恐食焉气怫寝焉而体臲卼尚何根本是赖风化得丧之所系焉若此者岂惟愧负中积而获罪于时将见啸于梁者下瞰其室矣于是乎大书屋壁庶抑诗之自警云明年夏五月二日靖共堂主人汲郡王恽记
　　画记
　　近世之没者以平时服玩遗宗属宾友谚云留念绪然非故旧知爱之至则不尔平阳刁君尝饮予于私第酒酣出古画一簏中得龙嵓山水两幅其山骨郁茂林屋黯宻盖学中立而逼真者也上题云丙申春孟留汾水时康玉润属所作时金大定十六年也嵗月峥嵘迄至元甲戌九十余嵗矣予叹赏者久之刁即前用为夀辞焉明年乙亥春君以疾终既卒哭其家持画来贶遵治命也呜呼君与余非故交而深知者且南麓画在士大夫间固有品格然不过一物耳其可重者气与义也昔曽子易箦而后殁爱其礼也今君当万事已矣之际事有不遑及者乃以是为嘱笃夫义故也吁衰俗波荡中耿耿取信能如此可谓信义不失者矣时于轩楹间展对斯画忾然想见其人未尝不为之嘻欷也君讳国器资敦纯早以勲阀为征西帅临敌决战以果毅称军中后因疾去职僻居田间怡然自得人不知为故侯大将也
　　西山经行记
　　至元乙亥秋七月被藩府檄偕来伻卢君采文石于晋丙申如襄陵董治厥事馆许氏东堂八月庚子次西梁质明致祭黄崕山下遂命工即役借榻普照僧舍凡再宿有以义成石为言者壬寅马北首山行入临汾界过侯氏四水等谷逾山尾得王荘峪峪口敞豁夷衍北连白陵砦脚既夕宿龙子祠南晋掌里癸夘下井峪渡麻栅涧自狮子鼻登山越石门是为姑射峪西山诸峪凡十有九处姑射王荘实为之要盖南达吉乡北走紫川道也前临渃岸观隂定关关形峡束若石门然仅通人过想夫秋潦浍汾羣壑来注掀腾勃怒万马东驶遽阨兹口激而为飞流银涛雪浪百丈湍防亦壮观也蹑涧西骛厯马蹄纒山雨奄至且作且止指望仙台眺玉女楼望生马坛顶诸峰烟霏翠湿空蒙无际蹊蹬萦纡盘十有八折抵神居洞下洞腹寛肆窿穹巉嵓仰窥欲坠后有窍逶邃山之噫气穴也遂解衣盘礴憇洞阁上寻复开霁山红涧碧景气烂漫凉风吹面自逺而至烦襟翛然如梦仙府虽遇四子于汾水之阳不足以喻其乐也因留题壁间且辨其诞少焉游太一洞观阴罅玉柱葢石钟乳也稍西逾马鞍岭上弱羊坂坂长约七八里极峻折艰于登陟马力不能胜抵暮宿西陶谢氏林屋甲辰由郑峪入义成分循涧槽西行径崄狭草木蒙茂步履错迕过水硙折而东北上□岭视石之所在石陛砌覆压隠山之半腹质白章又有綘其色若云然者尤秀润竒特降横冈石溜间得枯枿一株矫如龙腾竒崛可爱于是按行涧道眎辇运所经稍东入深峡乱涧水峡形曲折中藏堂皇其根足沙水齧蚀似口似圈似洼呀焉而頥张突焉而角出者不可殚记两崕峻削崭崭壁立髙入云表大石阜如龃龉左右势荦确殆不能骑造愈深而峡愈竒又东行十余里颠崖横絶水潨防石瓮中锵然如环佩鸣两山间峻絶不可越矣遂自南脚岭攀援北上峰回路转行可六七里抵宿东陶家山乙巳复自羊坂东降取姑射北道过龙堂涧望仙门谒王母洞道人致酒山阁以软脚例饮余浮大白者三世传北山中复有玉莲古洞下与此穴暗相通连旁有水泉曰漉钱名者事涉诞怪不复纪遂由侧岭白石溜下参峪抵西段里午饭郭氏田舎日昃还府吁天壤间山水佳处唯幽人胜士得徜徉其间与颢气造物俱防而共乐不图官守急遽中而获兹防虽不能穷幽极胜防云烟而狎鱼鸟亦非常之举也归笔所覩以志且见夫因事机摅烦滞而不为徒然也
　　船篷庵记
　　船篷道人姚氏太平相里人自童丱入道甲子防四百矣栖心淡泊草衣木食全其生而乐其乐穴居野处于涧之阿削悬崖为土室广不逾寻丈回环洞如一嵗之中而有结夏蛰冬之适块坐尘凝与时启闭温燠清深去阛阓咫尺殆尘壤隔予尝与事走绛与故人张器之遇把臂道旧步入县西溪遂来防兹庵道人因丐名于余题之曰船篷庵请其说船篷者取形似而言然其意不无所寓焉盖水浮天而载地中土者天地之虚舟也万类杂处鱼头濈濈其陵荡倾覆之虞日复一日何若斯人处斯室而独为一天肱眠瓢饮乐其乐而曽无锱铢之患哉余乃为之歌曰防之曦兮朱夏之清兮木归其根蛰吾形兮梨花雪开启吾扃兮人区鲊瓮全吾生兮篷底秋江泛然无所撄兮余复何求心营营兮道士顾笑举酒相属后余歌而言曰铭吾庐甚当于是乎书
　　平阳府临汾县姑射山新道记
　　晋人善用水而尽地之利山之奥藏未有以悉发府治西山行五十里曰东西陶镠炭所萃连山亘谷根苗洞窟轩豁呈露然涧壑岭嶂号称天险坳深峻削摩云穴地蟠错交凝跬步间登顿骇汗不胜其惫虽中伏厚利用是限隔川居邑聚获十不一二并山农氓悉图开凿力单罔逮睨之而心忾者盖有年矣皇子安西王以维城之重分茅开府胥宇雍土爰命干使伐石兹山辇出之途仍宣理焉乃西自李琚疏度而北逾南山截义成涧盘土塿东上胁岭胁折而东北行度郑封峪其上盖炭之膏盛于焉为又尝置铁官出车连连之咽防也循崕崦取易东务缘西陶北麓其颠走延陇四道过东陶里出断崕南分而两岐其一履级东降越疳沟旋鞾脚岭脑惧其蹊良田也落生马涧槽穿南北石峡山形柜如极险迾处也遂中贯而上南则驾駞岭转弱羊石盘抵夀山平壑下防马鞍岭口以备北道石峡水潦时至之虞蹑竜溏而东经望仙北洞跨南北沟首由前后石门岭下白石溜厯参峪注赤埴坡阳尽西段里当峰回路转复作避车塲六防其致阻塞也其间踣钜石擘老峡峻絶者坦焉阨窄者廓焉荦确者火马刋落摧陷去危就安变壅郁为疏通夷峻恶为平易西东一瞬略无梗澁虽并崕旋阜纡回曲折方之故蹊曽弗加逺凡为里一万八千余步摠役度五百徒工万五千其始至于迄工才十有八日于是山输委货人休永劳逶迤安舒坦坦东下笼负车牵鱼贯而出居者行者笑歌载路相与言曰伐他山之材而获兹山之秀因辇运之役遂致道途通畅之便西山伏利以之尽起不惟俾一方之民赖厥功而富所用抑以见我国家封建之制肇造藩维之方阴阳于民者将张本于是不尔山泽无穷之利将终古而奥藏矣守土吏大小之役实董其事是不敢不志某年月日记
　　平阳府临汾县新廨记
　　平阳当河汾间为钜镇属邑五十余城临汾剧而要经界才百里占籍者几万五千戸凡丘赋之重徭役之烦十常居其二而风声气习勤俭果谲宛然杂唐晋余俗惟其物浩壤狭且不相能故人嚚于讼必直曲乃已聴约束俟审辨者动填里闬县旧署在府右厢康宁坊之南城易代来为土人氏豪据有司假老屋隙舎寓理曹务一嵗间辄三五易处簿书仪具坌集委积棼不可瞫奔趋执事者当夏炽冬冽赭汗僵立尤实艰苦前政狃故常盼瓜代日复一日漫不加省庶防赫今尹之威具眎瞻之仪清承宣风化之源其唯艰哉逮今县监某洎尹某稔其如是适时和政理向化有渐乃以其故询诸众佥曰念兹在兹窃有年矣第率先无自讫于今唈唈也既度其人之乐用遂经办焉因购得景行里次氏之故第凡成室一十有五楹畧不加易其来如归防事适中吏舎两列形闳前启衡达里逵于是逺湫隘处髙明委蛇安舒各有攸叙中外竦然大易观仰既而史亢渊曰其兴滞易之劳趋事乐成之恳公倡私应共济厥美匪劖书珉石代而县者乌能究根据而见经始贽礼币来谒文予以厯官内外因知天下之治在于宰相师帅得人而已佐天子理百官发号施令以遂物宜者宰相也推君治宅民生供事取决防归有极抚字百里间者师帅也是则宰相师帅势虽霄壤以本末体要而言实相须成化耳故前代选重其人眘柬于清流册授于轩陛疏名殿屏盖繇是也今国家条章具举百度惟贞颛任责成垂寄殊切作县者而苟非恪勤官守推忠及物何以称经纬相需之望今一县之署置固匪政之大者类能若是尚何患仕之不优俗之不易责罔塞而绩用弗章于时哉予特喜县僚属达于从政有志于民得春秋悯雨之义故以所系重者告焉幸来者无忽至元丙子三月日记
　　怀先贤记
　　至元甲戌冬予既复首阳山夷齐祠绎之日亚尹张侯聿来防祭遐想故家伫曕墟墓对越灵威焉泣下盖风谊激哀有不能已焉者顾谓予曰走世为孤竹人自穉及壮经行防猎往来南山故城间覩夫庙貌不称旌记寂寥言念于懐顔实有腼吾子幸为我大书特书归掲海滨以为邦人光且表夫山川之重镇二贤出处之大致也按图经箕尾之分劲气下蟠控带辽碣北平乃一大咽防故其俗雄硕尚气义敦诺急难凛焉有战国余习平州经界殷本诸侯孤竹君世封春秋为肥子国秦汉以来列郡县不恒实燕之肥如卢龙邑肥如因水得名耳开皇间始陞为州直滦江而西二十里有古城宛存枕于东山之麓盖孤竹故都今指曰竹城者是也州治南三十里而近有山岿然盘亘中野其名曰孤屋二贤其上遂亦首阳呼焉于戏二子之英烈言言穷天地亘万古皎乎日月不足以喻其明巍乎嵩华不足以喻其峻俾后之为人臣者取标凖而知所惧其为世教岂小补哉尚何俟山称号而为之显晦也然侯懐贤思齐之意何其盛欤荘周有言去国期年见似人者而喜盖敬恭桑梓曽不较其爱恶矧国之古贤世之大老特立而不羣者乎若张侯者可谓尚友千载敦鄙薄而有志者也侯讳昊字明卿资果达嗜鲁论为颛学故莅官行已多据经指为言已而沾沾然喜见顔间曰吾中有所得矣其笃信好学如是至有以张侯论目之者十有三年丙子春正元日谨记
　　遗庙记
　　金海陵炀王以天徳七载乙亥定议南伐明年正隆改元诏大营汴京拟混一江左迁而都焉故庙社之志于是乎兴然清庙实前宋之故物也在景祐间止屋有七楹考金之记曰正隆四年己夘嵗之十有一月礼部尚书同修国史王竞银青荣禄大夫参知政事敬嗣辉开府仪同三司尚书左丞相上柱国鲁国公张浩监修实金为之増广加饰非创作也何以明之覩其梴桷旅楹大而径三尺者比皆腐朽余防丈若曰金朝创始不及百年安得如此之朽腐哉庙直大内之南驰道之东殿法吴制东西列二十五楹袤四十丈广七丈其神室内地广一十步余四步为室前虚明庙两首各限一楹中以二十三楹分十有一室从西以三楹作一室余每室以两楹为之龛之数其西位夹室六南向者三北向者三东俱两龛自余率一龛所向皆东西而已总十有八龛殿阶作二层列升道三前井亭二东西相向外作重堧四缭而沿门角有楼门南角五阖余三而已其东北中垣之外即册宝殿也国制凡帝后宝册暨郊庙金玉礼器皆在焉令太常官一员每季检视用印封缄谓之典宝礼器者何爵瓉圭璧是也玉册者何先代哀諡是也其册帝以寳玉作简后以象齿为之贲以金书贯以朱丝封縢甚秘世莫之见南则更衣亭亭前旧有湖石瓌竒名曰瑞芝其东南外垣之内即神庖刲取血膋之所环重垣之内东西为庑各五十楹旁夹庙门各廿有五于以分布斋郎骏奔执事之列正北则阙焉其西南外垣即庙署位前有门以表循外垣西北复凿偏戸一意者备执事出入之便也予闻之遗老旧制祀庙率以亲王上宰摄太尉以享太祝奉祀宗祏置地用色罗上羃帝以黄后以绛所谓至敬无文也茵以臯比器设陶皿用血肉以献上下之乐毕备此金朝典秩之大槩也国亡以来汴之宫室毁撤扫地顾惟兹庙以贮储得岿然独存皇朝中统五年夏四月诏河南前宣抚张子良撤焉以北浮御河入燕就为今之太宫従堂议也据正隆己夘至今甲子以厯考之适百有六年也识者异之且今初建燕多撒汴材其木皆以燕用为志今是庙亦复用燕之故址有数存乎其间耳自有能辨之者夫君子将营宫室宗庙为先祖宗胡可以无庙然一庙之用有不胜之费今也撤亡庙而为新宫其尊祖息民而可谓恭俭者哉是庙宋制也按礼经天子七庙太祖之庙居中三昭三穆为之左右其七主曰坛曰墠曰考庙曰王考庙曰皇考庙曰显考庙曰祖考庙月一祭之逺庙为祧去祧为坛去坛为墠坛墠者有祷焉祭之无祷则否此三代不易之制也逮东汉变而为一庙同宇异室耳李唐自贞观开元后増置九数后宋因之亦列九世为十二室而金朝以九帝有天下百余年上自景太至于宣庙不审天兴奉祀之日其间升祔祧出得列于太室者凡几庙何者得祔何者为祧耶故并及之以俟更考云至元五年夏六月十一日记
　　泰安州长清县乐育堂记
　　赵君明叔尹长清之明年政夷讼简眂其民可教乃就庙垣为构泮宫于是治学舍植松竹聚书史立教条率儒生属吏日讲授其中虽造次多故未尝少辍不半载士勤其业吏循其风礼容文物郁郁可观十四年春与予防于京师因以向所闻为问曰有是哉奚足多为然清今为中县顾瞻岱宗背负河济士风教习出齐鲁间在昔距济南近邑生徒率就学于省府故礼殿序庠之屋卑隘无足称于前爼豆弦歌之数不接见于闾里青衿之耳目盖有年于兹矣此仆之所以不敢狃安故常鄙薄其俗勉有此举也已而以学记来请尝试论之古之君子以先知觉后知以先觉觉后觉是天之所责于我者甚重我乌得而避之况有能致之资居可行之位尤当急先务也令尹虽出宰百里实为一方师帅政之得失俗之善恶一系夫志向所在知先后之序耳人之秉彞惟其物则故好是懿徳此天理均有人心之本然也苟得其养无髙卑大小之间故狂而圣愚而明始也致知格物身修而家齐终则明徳新民国治而天下平由是而观学校庠序之教岂小补哉叔世道微功利说兴督责之令宻士以区区之末学苟禄代耕奔走鞅掌于簿书期防之间我躬不阅遑恤乎爼豆礼器之事哉今君以修敏之材奋迹诸生间厯事台省由省台而宰剧邑卒于簿书期防奔趋督责之余遵诏条确志向务以徳义牖民力行不倦为乐俾羣材长育如中陵者莪菁菁然而盛可谓能也已昔韩潮阳牒置乡校曰刺史县令不躬为师使后生无所从学为耻又以养育人材为吾宰相之事顾天之所责于我者当何如哉若赵君者庸知夫异日得时行志以斯道觉斯民为天下之乐且仪乎吾见有开必先之兆于是乎始君讳文昌济南人至元丁丑嵗三月丙申记
　　逺风台记
　　丰宜门外西南行四五里有乡曰宜迁地偏而嚣逺土腴而气淑郊丘带乎左横冈亘其前中得井地三九之一卜筑耕稼植花木凿池沼覆篑池旁架屋台上其榜曰逺风以为嵗时宾客宴防之所者韩氏之仲昆也至元戊寅百有六日主人来邀予顾瞻河山形势在北则近连圻甸南则逺际河朔东控海门碣石之雄西眺太行桑干之胜千里一瞬略无限隔少顷风翛翛然自太虚中来浸淫乎谿谷荡漾乎林野春和明霁防埃不兴声先乎羣木之颠气郁乎崇丘之外然后度丛桂入亭槛转兰猎蕙泛溢乎层栋轩楹之间座客欣然动兰台之兴畅方外之适披襟当之曰信乎涤烦臆抒滞思而其来之之逺也余仰而思俯而叹曰子知风之来逺未究夫台之得斯名于士大夫间也韩氏自鄅城府君以来孙谋底法以燕翼子者义则昭昭矣通甫君美遵诲承志光大先业懽然若父菑之数播然如棣花之相辉泝流寻源其遗风所从来逺矣故贤士大夫莫不重其好贤乐善登兹台而愿与之防由是而观慈祥岂弟之风又贤于人逺甚况兹墅也出而入仕跬步于庙朝之上退而隠处偃薄于山林之下得行义达道存志俟时无不安适其清风穆如流芳于后人者又有逺而不可极之致不然天壤间林泉佳处第欲畅幽情而涤烦虑何所往而不可客曰嘻有旨哉今韩氏卜筑之意信得其趣而吾子可谓发不言之秘勉其所未然者焉既而嘱余笔记之因缀前言俾刻诸台上以贻来者至于风交平畴良苗懐新行之而喜者兹植杖野人之事故不复云后三日记
　　韩氏遵诲堂后记
　　人子之事亲存殁之间观志由行三年无改为孝之至况终身而维则者乎燕今为大都防世家钜族飘轻裾防华穰非不侈而盛也及论夫居室善而内有则者韩氏为足称长即总管通甫次即君美判府予御史里行在燕者凡三年用是交好甚欵知为人甚详修身齐家读书治生礼宾客应外务一以忠信孝弟为主怡愉雍睦如宾友之相敬棣华之相辉也过庭者佩诗礼之严居家者无言笑之杂超然而处熈然而游几筵多燕衎之娱田野有烹歌之乐以致一门之内而百顺坌来昆弟之间无庸少间所谓身不求达而达有余屋不期润而润自至者予尝获拜鄅城府君画像望之粹然一淳徳君子其嘉言善行无非后嗣可遵而法者乃知韩氏渊流之深长枝叶之茂盛疏之溉之者功于前继之承之者复善其后故永年先生作堂名曰遵诲良有防哉噫李唐在前代为盛世至以家法相传独京兆栁氏为称首予每读玭传求其修齐之要不出以忠信为本孝弟为先至曰此饮食醯酱可一日无哉未尝不抚卷叹息三复格言方衰俗頽靡中而韩氏昆仲亦能以孝弟忠信为饮食之醯酱扬令名而显祖考奉潜徳而发幽光推是心不匮至锡类也如是将见垂芳奕叶不独栁氏専美于前史也











　　秋涧集卷三十七
　　钦定四库全书
　　秋涧集卷三十八
　　元　王恽　撰
　　记
　　河内修武县重修庙学记
　　覃懐风土距太行之阳川夷气淑山水秀丽逺而舒发于甯者为多故人杰地灵自昔无荒寒僻野之陋至元壬午冬前州将刘晖与予同在京师间相防肆谈懐卫间胜槩娓娓忘倦因及县之庙学与夫本末告予曰庙自宋厯金虽制量邑作当时徙建甚备罹壬辰云扰爼豆不遑赖先帅家府为主张是故当葺者随葺坚完者俾勿坏乃以有道王君文玉陈复赵宜中辈前后頋筦得岿然独存于兵烬之余力也非幸也至元癸酉不肖自郑秩满来归故殿庑像肖歳月浸乆风雨侵剥黓昧倾借无复于旧荷薪之责惧不克举遂倡帅官庶日以修治崇饰为事御史柏徳孝思又从而賛焉经调官蒲杨去三明府十年间皆次第而作新之遂延致学师日诱诸生讲肄在其中复请有司得洒扫十余人春秋具献钟鼓铿锵礼容升降盖肃如也仆之素愿虽毕而明徳新民之效尚未敢议也余曰不然郡县之政似有缓而急者学校是也学校者三代之所以明人伦也人伦明于上则小民亲于下其所以关系风化不的然而彰欤若夫山川英粹之气氲氤开阖毓竒孕秀曽无今昔醇醨之间至于涵养薄俗作成善类实庠序为之基本而后之来者复能尊崇勉励以极菁莪乐育之美异时人材辈出如近代进士张梦弼郭黻张衮祈文秉赵尚宾文彩风流照暎一时诚不难矣刘侯曰有味哉子之言也请笔之归而刻之丽石庶几有读斯文而兴者焉二十年嵗在癸未二月十八日谨记
　　兰亭石刻记
　　苏门卢君茂之得玉色碑石中断塈酒垆间偶见眎之乃禊饮序也即恳求得之予自穉年留心翰墨阅是本无虑十数此帖极清劲有神而不厖杂与定武石本畧同其背有勅书字涂以黄金光彩尚焕下复刻祁公字二岂裕陵赐宰相衍家物也尝谓二王墨妙虽片言只字如寸珠尺璧见者皆当宝惜不可使混泥沙今一旦为吾所遇免夫淋洿齧蚀委弃劘灭之厄果神物护持时有授受然耶异时归来当临溪起亭位置壁间扳长史斋新例榜其亭曰右军且诧乡贤曰此乃我王氏真行之祖也庶防有抠衣而请益者其于奎璧两间不无煌煌者焉但未知在防年后耳又谚云室无滞货不为润屋矧吾侪以多文为富乎然物之坚者莫金石若也兹刻也岂敢保其必夀抑不敢矜其长为已有特记焉以付子孺庶王氏来者能弓而箕之是所谓薪有尽而火无穷之传也二十年嵗在癸未夏五月十七日谨记
　　御史箴后记
　　此帖闲闲公为师中丞仲安所书乱余李侯辅之掇于西台着间后为义士张伯寜所有至元戊寅因获观于张隣野家孝纯爱玩不已命子逺摹临略不失笔意壬午秋予至京师邻野子来谒遂及曩之所摹明日持以见赠坠逸之余仅得百一十八字公之书世固不少论夫擘窠大书雄劲瓌竒体兼顔苏而自成一家者此平生得意书也余性僻而好古于书学嗜而不厌故所欲见者每每如意岂欧阳子谓物聚于好然耶抑亦有契分故耶二十年癸未夏五月雨中与子孺装潢归藏春露堂以为书林宝镇且怿同志愿见之心中议大夫治书侍御史汲郡王恽谨记
　　祥露记
　　先母夫人平昔顾恽读书作言辞喜见于色曰好此吾殁且无憾若汝长仍能办日饭一盂啖我过于鼎餗荣矣亡后十有四祀方得廪食于官而菽水自供之养曽不少及第新妇推代中馈劳者仅六年风树之慼其何有涯故毎读文正范公飨若之叹未尝不抚卷流涕也甫十年不幸先君亦捐馆以治命建新阡于河西乡用明年百五日奉迁二亲藳殡于沁曲堂才开有二黄蝶飞出其先妣柩盖珠露凝缀晶明焕烂骈罗角结殆宝幢缨络蒙覆其上且闻清香袭人观者异焉天日照临移刻乃晞呜呼夫人自己酉秋弃养至是三十祀矣在窀穸间祥见如此恐非偶然也昔人有梦持炬下入祖祢圹中识者谓光照先世之兆兹梦也或有异不异焉夫野荫之气化为真露露膏泽也复聨缀而成文华意者先妣之徳有幽光而未发耶不然将泽及子孙有以文而兴起者耶开之先庆固当有在恽固不得而知也至元廿一年嵗在甲申正月二十有八日中议大夫山东东西道提刑按察副使男恽百拜泣血追记
　　均干堂记
　　财赋者生民之命国家之大本也善理者古今无防焉盖盐铁事兴汉庭诸儒纷纭辨论竟莫能一其艰在于不伤财而不害民故也济南漕长赵侯洎其贰储君天章过余求扁其公堂之顔遂题曰均干盖取孟坚志书之辞也均者使四民常均公有余而私不乏干者所以齐众度而抑兼并也二者为义如此何古人忧后世之心深且重哉顾諟新政意若在兹第不自著者形与迹耳葢尝思之其所以经制于一堂之上者不过以廉自澡以静内守而以法外御也故务虽繁而愈办羡比常而益増此自然理也异时总防民赋鼓鬻山海低昂物货之权佐理军国之用从容朝珂筹之以防未必不由主静而法以均干为得计而以笼络为末防也未知以为何如二公唯而退于是乎书以为记
　　游华不注记
　　济南山水可游观者甚富而华峰泺源为之冠余到官八月湖光山色朝夕与对于庭戸几席间若无所覩心有所不在焉然每以厯居卑湿为念或有云堰头者乃自昔潨引诸泉入大清之峻口也一锸之力不崇朝可彻而陆之常欲一往而未遑也冷灶节得暇且寛宪使耶律君游邀余暨签书杜君为兹小游且寻堰头之盟诺焉逮十有一日遂自厯下亭登舟乱大明湖经防波楼下出水门入废齐漕渠所谓小清河者是也泛滟东行约里余运肘而北水渐弥漫北济黄台东连叠径悉为稻畦莲荡水村渔舍间错烟际真画帧也于是緑萍荡浆白鸟前导北望长吟华之风烟胜赏尽在吾目中矣是日也天朗气淑清风徐来水平不波鸣丝歌板响动林谷举酒相属开口而噱少顷扶掖登岸相与步入叶阳道观主人方布几延宾仆以疾作遽还二君为愀然也至于罔获陟连云絶顶追谪仙之逸驾呌苍梧之暮云富览江山以尽防观之美特闲适余事初不讶其从违正恐山灵独回俗驾造物者有所靳耳既归伏卧舟中怦怦焉如宿醒在懐殊伊郁也但闻两舷间风水之声自宫自商拍拍盈耳殆魏献子之歌钟石钟山之水乐也且念华峰之胜乐在近郊因以步里计之自厯亭北至华阳院下廿里而逺游水门抵黄台北渚十八里而近以苇汀渔箔周折湾溆从城东北阿至舣舟山家盖且十曲矣时至元甲申清明前一日也谨记
　　春露堂记
　　王氏居安仁西里有宅一区湫隘近市或者谓宜易此而就爽垲余应之曰遗簪之求圣人有取焉况先人之敝庐乎然嵗深屋老枝撑欹侧有不堪托处者于是谋为新室不侈不陋于以藏遗书閟宗器节序致严设裳衣而安寝祭且将奠吾居明向晦入偃息之所已酉春既落成遂榜其顔曰春露盖取霜露既降感时思亲之义也呜呼思乎我将从其重乎思其重念吾亲之志也敬其止虑夫不克析薪之荷也昔吾先君思渊子握瑜懐瑾经世之志甚逺恬澹无所营専事于学务为无所不闚要归适用有为而已尝曰吾年未老持此而明吾道行吾志于天下庶乎开物成务大有见于世不然吾遯则无怍无闷矣悲夫曽不少施而卒赍志以殁至为有为者所惜此不肖所以仰穹罔极而抱终身之慼也盖吾亲之去日愈逺不肖之受年益深去亲邈则子孙有悠而无宻受年多则气志渐怠而生不蹶追其逺所以厚来者之徳也重其思所以勉吾心之述也传不云乎孝也者继志述事之谓也周公善焉是则为达孝学也者学为周孔而已矣至于履霜濡露感念嵗时入室肃焉如覩乎容色之睟出戸忾然若闻其叹息之音齐则见其所为飨者凄怆怵惕爽动于中是皆时思之常君子之所同也后之嗣服者登斯堂读斯文求予心之所泊能先其所重而不忘其所常将见堂构无尽孝思为不匮矣至元廿二年十月日记
　　熈春阁遗制记
　　梓人钮氏者向余谈熈春故阁形胜殊有次第既而又以界画之言曰此阁之大槩也构高二百二十有二尺广四十六步有竒从则如之虽四隅阙角其方数纡余于中下断鼇为柱者五十有二居中阁位与东西耳构九楹而中为楹者五毎楹尺二十有四焉其耳为楹者各二共长七丈有二尺上下作五檐覆压其檐长二丈五尺所以蔽亏日月而却风雨也阁位与平座叠层为四毎层以古座通借实为阁位者三穿明度闇而上其为梯道凡五折焉世传阁之经始有二子掖醉翁过前将作者曰此即阁之制也取其成体故两翼旁构俯在上层栏槛之下止一位而已其有隆有杀取其缥缈飞动上下崇卑之序此阁之形势所以瑰伟特絶之称也予因念汴自壬辰兵后故苑芜没惟熈春一阁岿然独存昔甞与客三至其上徙倚周览虽怅然动麦秀黍离之感且诧其嶻嶪壮丽如神营鬼构洞心骇目有不可端倪者至不借井干不阶峻址飞翔突起于清霄而矗上又似夫鼇掀而鳯翥也予厯考秦汉以来宫殿之制汉不复于秦而唐不及于汉如未央长乐曽何得阿房之万一含元华清又奚敢跂两都之规制也盖天地气衰国资民力与林林之材不取盈而尺度不足其数故也然而熈春遗构亦可为近代之杰观彼骚人词客虽称述赋咏极其伟丽是犹臆説建章而徒彷像其千门万戸而已终非梓匠不能知其规模与胜槩之所以然阁废撤已乆及闻钮氏之说使觚棱金爵上干云霄而飞舞空际者尽在吾目中矣然不文之以言不足以达逺因作文以遗之钮氏者葢世所共称工师之良者也至元廿三年冬十月记
　　徴梦记
　　某官真定时梦一老人长身缟衣杖而告曰若遇而祖能识之乎忆祖妣妙清君平时语恽者熟视之为吾大父敦武府君无疑载拜已乃跪而请曰惟王氏上世尝有显者否先祖曰今济南陈尧叟祠碑所刻王姓者即逺祖也切识之时至元庚辰春二月也恽以是异念之者无时后八年戊子二月韩氏子中西谒济渎托之为求访果于司马端明所撰四令祠堂记碑脇得之元符二年春二月左中散大夫知军州事拜谒题名乃陈之外孙王恱名氏吁亦异哉【题名云外孙左中散大夫知军州事王恱奉诏诣灵祠祷雨毕恭拜堂下元符二年春二月廿九日也刻碑之右脇文即前宋王文简公曽拜参知政事防举正字伯中系尧佐之婿其子诲恱举正坡公所谓清徳之老是也其二子名讳见东坡飞白记】不肖平生凡事几将至必警先于寤寐间如先君将殁以翠微节度传迓召为御史人即以刀迎刺于口断绛阳狱斛律神自牖来告待制翰林有瑶阶参笔月殿芸香之咏驰奏行宫【中统二年十二月为都事时事】有雪漠三更云辎万兵之作进读东朝梦紫阁连延龙马飞翔之异是皆徴明而不可诬者故古人论梦有官物之至灵非但藏往固能知来凡天地古今之所有无一外乎此而有明晦逺近通塞之间此人之所以有梦梦之所以多变也然有真有象有精有想唯精诚感薄神灵之所告者乃有占而可征是梦也求其所以似亦涉因想盖不肖毎以先世旌纪寂寥念在懐者有年今先祖昭告如是此亦理之所必至所可异而重者据其梦而得其实于二百载之前若合符节此岂只劳于想可致而论耶又知吾先世神爽虽逺而昭昭矣呜呼既诱其衷明夫系之有自所谓阙而有待者不知复能鉴祐使遂其初心少副明灵之精应乎其或亶然是垂老之日即受生之年也是不可不识至元廿五年春二月九日记
　　透月岩记
　　王子塞向冬蛰不出户者两月适寒曦回燠乗休郊防步过故人子额森伯之居有竒石俨侍堂背锐上而丰下百窍洞达大者为巗小者为窦耸者为岑络者为脉复形势之所当出者又皆人意与防表里莹洁浑然天成顾晲之如华峰半圭高挿云表余乃百匝摩挲襟袖霑清主人因乞名于余即目之曰透月巗何居石坚凝笃实物也今玲珑秀丽实而能虚疏风逗月回伏景气如神劖鬼刻出竒乃尔诚百中不一见也主人喜其名佳而物称明日过门恳文其状予告之曰昔汝父新中府君熟其平生乆矣为人安静遇礼而用和者也尝买一石日与之伍呼为石友乃临终曰吾国俗近古不封不树然我殁当以此石表吾冈西墓田何嗜好其笃也如是因念昔陆绩官郁林装钜石以越海郑璠守象江辇六石以归秦前人称道笔之简册非特见其澹僻也正以二贤操履当莅官行已之际以亷静为心由笃实而致辉光之用者在此而不在彼也吁汝父之志固有慕于昔贤今汝能箕裘世业亦亷洁自厉复辇置竒石思继静观之乐因迹以求心庶能坚其所已至而厉其所未至者焉又得一悃愊无华吏矣不然将以物为玩徒成丧志之癖非予之所敢知也于是乎书以贻之至元廿四年丁亥立春节前三日记
　　林氏酴醿记
　　人之爱其物也培植顾防之意必致其曲物既得养荣华茂盛之气而自与人意防理则或然我未之察耳林氏别墅有酴醿一株自初植至今特二年于兹戊子清和节予杖而来观花虽未而根节枝叶条达舒畅盈盈然有不胜其茂宻者清淑之气有渍窻戸间若喜其相遇而防之相防也然所以盛者种之非常一也地之气美二也人力所至而不失其养者三也一圃之间异卉殊富而独致曲于兹者岂餍彼红紫而特惜其芳之白且洁欤近以是花置之露堂西序晨起将启戸香自隙作阵而出有袭人鼻观之烈至于帘栊之萦拂几席之薰染着幕而不散者数日且花之为物香与色而已若夫香之清郁色之孤洁殿春余而独开于夏初者其风流蕴借余品有不得伉且俪者其为世之珍重而不厌其多者良以是欤余幽居日无事随其隙地亦以栽种为乐城中粪壤瓦砾土之正气悉为秽汚所易百植而不一生非独一家比比皆是木之美者爱虽笃力虽至返得憔悴可怜之色幸生致枯之叹是知紫庭之兰不生于枳棘之野丹崖之木不产于荦确之丘也必矣又传曰苟得其养无物不长苟失其养无物不消是以君子恶居下流可不惧哉林君为人气胜者也凡一事一物之作不肯碌碌落于人后必极其精粹而后已今年七十有二目明耳聪强步健啖壮嵗尝从侍讲徒单公游教其子读书致身显达今也谢其所必为而安其所已致者日一防其圃非特物之为玩将思其老而纵心怜夫生发之意而明其馨香之徳云秋涧翁喜其如是既与之欵因书以为记时二十五年立夏后十有五日也
　　清跸殿记
　　维卫州府太一广福万夀宫伏为宪天述道仁文义武大光孝皇帝赫临之盛易常然丈室大起行殿迩天威而贮宠光焉既落成嗣师萧全祐以其事上闻赐名曰清跸全祐将文诸贞石以传不朽谓臣尝忝属太史于法得书乃具其本末来请臣谨按初上之在潜也思得贤俊以禆至理闻太一四代度师萧辅道衍博大则其人也于是以安车来防既至上询所以为治者师以爱民立制润色鸿业用隆至孝者数事为对上喜甚锡之重宝辞不受曰真有道士也赐号中和仁靖真人冠帔尊崇之礼前后有加迨已未春銮辂南驾次牧之野时师仙防已邈上以隠居所在特枉驾来幸周览殿庑间奠享犬室询慰宿昔者久之所以钦挹真风懐思不忘且从五代嗣师居夀之请也及登大宝复降玺书追宠师徳有清而能容老而不曜富文学知变通向朕在潜与之同处何音容乍逺冠履遽遗殊用怅然之叹居夀等以遭际圣明显异家教其临幸之荣又为前代希阔之遇顾惟丈室罔称跃渊思丕御天之构者念兹在兹继承诏住燕之齐宫致有待而未遑焉逮六代度师全祐既主法席首以继述先志为切始克丕建实至元廿三年丙戌嵗冬十一月也桓楹松桷孔曼且硕藻栋文榱龙鸾交暎内拱宸居宸居穆穆中辟应门应门锵锵玉宇开于前方壶翊于后苍官钜竹俨侍左右其宏丽静深宛然帝者之居望云就日奕奕动色于以焚修颂祷仰介万夀无疆之祉其于贮宠渥广敬恭报恩徳而图不朽者亦以勤矣载顾载瞻中外咸若辚辚焉如聴属车之音肃肃焉若覩羽旄之美千古而下焜燿炜煌何啻振碧霞之孤风为郡国之盛事也臣以为自昔圣帝明王崇重道以万乗之尊求一言之要者不过体尚黙企慕真纯载其清净跻民夀域扩充无为之化耳如轩后访道于崆峒汉文受经于河上是也以今方之越光显有加焉异时史臣有铺张洪休扬厉无穷之美者因迹以求圣皇睿意之所在其于斯宇亦将有所取焉至元廿五年戊子歳夏四月廿有五日谨记
　　重修録事司防壁记
　　治有常处则视瞻尊而政乃肃此必然理也维卫録事司自辛亥嵗州里复旧凡百草次其司事权寓于委巷间逋舍靡有定所厥后官易雷氏私居即为今署然败屋数间而已頽垣四达污潦旁浸夏不足以辟炎歊冬不足以御寒冻公吏勃豀簿案委积执事聴理者安于湫隘践居尘泥与鼃黾混殽者盖有年于兹逮上郡薛君来莅是职顾惟若尔耻狃故习且有以需焉治之明嵗众务举下安教条审其信而可使乃与其监额森巴哈司判赵寓起废易故将惟新是图上之府允焉于是作防事敞后閤署佐幕创架库下至吏庑门闾戒饬之石胥靡之所莫不毕具僚友聴决夏冬为适安吏曺升降次列有攸叙中外具瞻一司为齐肃其材木之用取办廪余而甓石工役等费愿言趋事有不期然而然者经始于丁亥之春毕工于是冬之季凡为屋十有八楹室既成薛君暨其贰属吏汤瑀踵门来谒载拜而言曰文曜等不敏猥有营治固为琐屑不足以见于后然恐迤乆为有力者豪据致虚劳民力官失恒处于人心大无所恔幸宪使惠言记本末于石将陷置防壁使观者取重知改作匪易不致妄有异议予以有味哉斯言也今之职州县者丁此繁剧匪朝伊夕惴惴焉奔命共事惟恐其后故往往翘足瓜代幸免责而去今薛君等能以从事余力改葺斯宇且虑乆有侵干可谓临政不苟重民力敬王事心公而虑逺者矣后之来者知政由是出无匪王事一以公道为心越前政有光又何患焉苟公心不存徒知居必日葺以为观美之具非余之所敢知也明年戊子夏六月记
　　扶疎轩记
　　予构春露堂之明年循墙种木思有以蔽于外而奥于内也又明年众木郁茂布柯散叶隂暎虽防葱茏可恱于是题其轩曰扶疎四月维夏露华湛滋扶光疏翠离离健晚凉而层出媚晴霏而自持鸟交欣而有托物争妍而见熈我固知吾庐之可爱过客睠焉而去之而迟迟客曰今子取陶诗名轩见于外者如是其安于静而乐乎中者不无意于其间试为我道之予乃仰而思俛而叹曰客何见之晚也秋涧叟读学四十余年从事其间亦尝明其学而行其道于时矣然方驾而泥盛行自拘吾岂恶彼利达乐此闲且寂也天道盈虚时而用舍安吾所遇委吾时运而已尝颂渊明饥冻虽切违已交病心为形役深愧平生之语大有契于余衷良窃慨慕者焉况复衰谢不堪世用有晤言一室啸傲兹轩之下乃所便尔物来即应客去读书遇事与心防辄忻然忘倦其或抽思杂著旁搜逺绍竟日忘返盖寻常焉今又厌斁倦于作为知饥而食困而眠蹒跚其迹扶疎其心任衰荣之无定乐闲身于兹时骋懐逰目极夫吾之所好斯亦适意壶觞寓兴于草木之意也客曰有是哉觉吾清兴翛翛横陈于疏风秀樾之间者且无边际矣予廼赓之以歌曰庭下之木日惟乔兮封而植之春生意之浩兮轩中之人日益耄兮任喜与愠无所闗于抱兮天运如此孰敢此咈道兮伟哉靖节独立物之表兮今我何人议论安敢到兮愿为拥篲以备三径之扫可乎客笑而去于是笔以为记至元戊子秋孟廿有六日书
　　万夀宫方丈记
　　夫天下之事得人则兴否则萎苶而不振此必然理也万夀宫既易常然丈室起清跸行殿越明年作夏屋于新宫之背盖所以拱辰居而复师位也方之旧制一切充而大之其传度之位宾友之筵渊嘿之室髙明静深显敞诚超越矣既考室乃以壁记来恳维太一教兴于金初始祖垂创顾虽一事而本而末皆有次第其植根丰末濬源衍派传无穷于后者惟恐其不且博也逮重明嗣法至创灵章诵仙品有充类至极者大定一水漂泛无防再传而得虚寂堂宇斋坛刻期而复贞祐之兵烬为飞烟四代中和仁静真人披荆榛掇瓦砾成难为易不十年略见完具其有侈而未廓大者以俟夫后之肯构者焉然显仁藏用已胚胎于其中矣贞常师持守成业而光扬恢廓之志规模未竟而夺之遽今六代纯一师感其如此思有以大慰先志裨有俟而未竟既易而必葺者八年之间一新而改观诚可谓继述之善者矣异时真仙偕来华表留语曰吾之析薪也如是乃今克荷者若尔其至则知欣然顾諟荡云光于广福致佑防于王室者尚有重于此者乎然修道为教有体有用体虽具而用不彰其为道也亦已微矣呜呼嗣音而来者固当惴惴焉以思道生之本使更有所进则拱璧先马未足为先后之光也至于兴建之方资用之费土木之工主治者防计之事兹不复云
　　唐中书令赠尚书右仆射马公祠堂记
　　予尝道出荏平顾视俗多濶达膏壤夷旷俯仰控卫兼齐薄鲁海岱之所镇浸礼义之所渐摩宜其钟灵萃秀笃生异人有如中令公者曰山东出相亶其然乎仍访公陈迹得遗祠于里之北坏垣败屋大有不称公声华烜赫于葢代者适去职不遑显图略致稽古象贤微意今年冬郡从事邑人崔君文恳予书以掲公祠他日持归将丕崇厥构有来具瞻式廓民效以为东人光庶防必恭敬止之义其懐贤乐善殊有属予心者就述中令公之出处大致且寓夫予之所梗槩者焉唐既刬隋乱治具毕张公挺旷迈之资负诗书之业寤寐风云思立谈以取卿相及遭遇太宗由布衣论天下事飞章抗疏展尽底蕴一时剑履锵翔何翅百位独能婉娈龙姿宥宻基命如房杜以佐命就列先生以机务称贤至隆贞观文物声明之治宠受之光前后有赫卒全君臣始终相得之分何其盛哉然向非中郎何之贤心焉休休越彦圣而达不违则公之事业乌得施展经纶如是其至者乎书称邦之荣懐杌其原实系于此信哉故昔之以致泽存心进贤为职者未尝不眷眷于斯焉至想见二公风采欣其余光迈烈厉衰俗而激頽风者亦已多矣崔君曰有是哉吾子固当同称大美大书特书而已也至元二十五年戊子嵗冬十一月谨记
　　灵应观世音记
　　新乐李氏藏观世音像盖宋淑徳尹后家物也李世奉之甚恪防乱间失所在一夕见于梦曰吾今寓某家犨坞中可访求以归为物色之获焉家人疾乞药尝得丹粒于杯案间服之者即间呜呼其可谓灵也已释经有曰观音大约人罗厄难持诵防祷世音以慈悲威力能解脱诸苦虽悍夫戾妇莫不信然吾儒者释之道初未之学其善恶感格之理且以吾之所得者明之夫万善生于心而庶徴应于外又嗜欲将至有开必先天之所以福善祸淫者只是一理或否屈而伸之也故一念善则祥风和气即在于是一念恶则妖星厉鬼亦在于是彼疾痛率吁而云闻声应愿济而渡之者所谓以心感心不入诸相而气志如神者欤不然恐是圣贤立教使人笃敬速于背恶而向善耳若孚诚不立妄意虚想亦释氏之所恶也昔有宝菩萨板者重其道子笔也今李氏世奉尊像如此敬其神之灵也既曰灵有不敢以一概论者如东坡外祖父程公遇蜀乱絶粮困不能归有僧十六人往见之曰我公之邑人也各以镪二百贷之程以是得归竟不知僧所在公曰此大阿罗汉也嵗设大供四公年九十凡设四百余供然坡跋于尾云或曰罗汉慈悲深重急于接物故多现神变倘其然乎是亦自疑而不敢必也幸观者莹鉴画年深绘色黯昧笔法极精妙非近代所可及李伯母孺人王氏今年夀九十一聪明不衰自少至老供养尤谨可谓孚诚立而不入诸相者哉至元己丑嵗五月六日系先妣夫人靳氏明忌书二本以荐防福云












</div>
    <div class="pagination">
<a href="秋涧集_page59.html">上一页</a><span>...</span><a href="秋涧集_page55.html">55</a><a href="秋涧集_page56.html">56</a><a href="秋涧集_page57.html">57</a><a href="秋涧集_page58.html">58</a><a href="秋涧集_page59.html">59</a><span class="current-page">60</span><a href="秋涧集_page61.html">61</a><a href="秋涧集_page62.html">62</a><a href="秋涧集_page63.html">63</a><a href="秋涧集_page64.html">64</a><a href="秋涧集_page65.html">65</a><span>...</span><a href="秋涧集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
