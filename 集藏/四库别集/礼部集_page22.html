<!DOCTYPE html>
<html>
<head>
    <meta charset="UTF-8">
    <title>礼部集 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部集 - 第 22 页/共 23 页</h1>
    <div class="content">





　　礼部集卷十八
　　钦定四库全书
　　礼部集卷十九　　　　　元　吴师道　撰防问
　　江西乡试防问一道
　　国家幅员既广职官亦众铨衡进叙专以年劳由是选法多壅简防未精清浊浑淆贤遇同贯积久成弊有识患之兹欲澄清吏选大明黜陟俾清浊异流贤愚甄别官称其任人无幸心或行考课之法或用荐辟之令或因而增秩或不次擢才凡兹数者乐闻折衷
　　又【南人】
　　盖闻天运之不齐隂阳之或愆旱干水溢无世无之虽以尧汤之盛而犹不免也春秋水旱不雨必书所以恐天灾知戒而思备也故臧孙辰告籴于齐説者以为讥其不知豫偹九年七年之水旱而民无捐瘠汉人美其畜积多而偹先具也国家土宇之广嵗入之丰而调度实繁郡县寡储年或不登则所在告匮茫然不知所措赈救一仰于兼并之家至不爱名器以假之丁未之灾亦可监矣比嵗水旱相仍间有乐土民仰懋迁未至大困今夏亢阳徂秋不雨数月江淮南北赤地数千里米价翔贵饥馑之忧兆于此矣朝廷虽设义仓有司漫为文具缓急不可倚也周官荒政十有二可厯举而讲求欤开仓发粟伺得请则常缓不及当早计而先定欤督籴劝分使民重困而无寔惠何术而能周防欤儒者之虑尝失之过今之灾未若丁未之甚然有偹无患亦不可以缓也继今而后义仓之政若何而无弊李悝之平粜耿夀昌之常平亦在所当行欤诸君子以经术时务出为世用其母以过虑为嫌出位为讳悉心以陈将以转而告之上
　　又拟二道
　　问盖闻时平则修武以畜威世艰则奋武以戡定闲习之有素则临事足以折冲训御之有方则仓卒可以无患此经国之逺猷而安人之上务也我朝承平兵久不试边徼材武所萃偹则严矣内郡武臣继袭者多不更事兵惰律废殆无所用之去嵗西陲小警江淮遣戍命下或羣起剽刼杀伤城邑震扰野无居人部统者莫之谁何甚则纵之为奸未获分毫之力而良民先被其害事已不敢痛惩务为姑息此风甚不可长也夫政之不肃禁之不严其责固有在而法固可举也窃以为国家不吝爵秩廪食畜之数十年希一旦之用而乃若此则亦素不知教不明于义之故也古大司马三时教振旅茇舎治兵因田以及军事而仲冬大阅以教其全办鼓铎镯铙车徒旂物之用习坐作进退击刺之节其法当行欤汉唐举将帅之科近代习韬畧孙吴书陈校技力之制可稍采而用欤夫子曰以不教民战是谓弃之传者以教孝弟忠信为先何所寓而施此欤东山采薇出车枤杜之诗蔼然忠君亲上之诚先国后家之意説者以为序其情而闵其劳悦以使民民忘其死何道而臻此盛欤夫安不忘战平居闲暇正宜豫偹之日文事必有武偹入而訏谟出而敌忾古之人皆是也诸君子讲于前代之冝目击当日之事能不为国家深长虑而有以处之乎悉着于篇母惮出位
　　又
　　问有国家者必稽古以为治为子孙者必视祖以为法是故率祖攸行尹以勉君事不师古説以进戒去古寖逺损益靡常然国家之所宜人情之甚便者不得而改之传世既久因革不同然良法之已行成规之具在者不得而变也逺稽诸古近法乎祖而治道毕矣洪惟世祖皇帝肇造区夏酌古凖今创业垂统缺而未遑者固有所待传而可继者岂无望于后世之人哉有司窃以为当今有宜复古制者四有宜法世祖者二顾其中又有可言者愿从君子质之常朝之义所以接君臣辨仪等博咨访通下情者也今百官入见嵗不过宴贺一二日非大臣近侍鲜得望清光者此古制之当复一也或谓日日行之虑以为烦间日一朝之制可从否乎諌诤之官所以拾遗补阙献可替否不以无可议而弗设也今防臣虽有言责靡专匡救之任此古制之当复二也伊欲以諌设官尊与台官少置其员而专其任可行不欤给事中之官汉以次侍中分左右曹平尚书奏事掌偹顾问唐以门下专掌封驳命令务使出纳惟允今虽偹朝列无所闗掌此古制之当复三也夫既有其官则宜思其任抑从汉制为宜欤抑循唐制庶几纳言之遗三省之旧欤钱币之法所以权衡百货贸迁有无厯代未有偏废者国朝始行楮币一再变法币益轻而奸益生往者兴用钱重轻失中已而废不用夫制法之不善非用钱之咎也至今议者咸以为惜此古制之当复四也伊欲兼行钱币大矫往失何术而可欤世祖皇帝混一之初开诚布公揽延俊乂南北参用朝辅彬彬咸効其能用事之臣过为甄别一宪府掾亦屛南士而不用徒乖无方之义而示不广之量或谓兹乃矫浮薄之弊而为之者今欲法世祖皇帝之参用矫弊之道若何而无戾欤世祖皇帝寤寐求才间遣徴天下道德魁垒之士召见赐问待以不次之擢当时得贤之盛无与为比或谓近年科目既开又有遗逸之举便宜不复出不知遗逸之令盖有意于科目之所不及而徒为文具今欲法世祖之徴士科举之意若何而无悖欤诸君子平居问学有志当世察于古今之宜熟矣凡此厯代之所以不废祖宗之所以已行有闗于时务之要者是用乐闻启告以禆政化其毋訾我以六事之外他不及而三古之上未之谈焉
　　乡校堂试防问
　　诗不云乎高山仰止景行行止不有先觉何所效而成德哉故表贤旌善为政所先而考德问业学者所向况于居其乡不知其人可乎吾乡兰溪寔婺之望山川明秀人□效竒古昔槩可知矣世逺失传若唐徐安贞以文显近代董少舒金景文以孝着郡志可攷也当宋之南羣彦軰出范浚心箴独为子朱子所取且有不知从谁学之叹而杨子立则又亲受业于朱子者今惟语畧一书仅见于世应镛卲囦皆邃经学今衞湜集礼记解间见称引而他书无闻范钟以髙科为贤相而言论风防述者盖鲜其表表者固如是也未易悉数也风流日防名字仅存有问焉莫知所以对岂非可耻之甚者吾党未必尔也故窃愿闻数公道徳之梗槩学问之渊源文章著述之遗轶散落者庶几感慕振励之余将有追髙风而嫓之山川如作诗书方兴罔俾专美于前繄诸君子是望毋曰是非经史时务之大而何问之迂也
　　国学防问四十道
　　问古之帝王资学为先故石渠制决金华劝讲崇儒问道有自来矣讲读设官昉于唐世方今建明着为令典积诚启沃必得其人将在廷儒学之士自充选与抑若河南布衣者亦当进列欤专任兼领孰为当欤员不必偹而唯其人欤
　　又
　　问律之为书定自唐世国家酌今准古据以从事用之最急者也今学废不讲吏或不知将何以议法而制事哉兹欲仿古置律学授徒定程式以试吏可行与否愿闻其详
　　又
　　问江浙盐法之弊久矣近者贪暴为政壊已至极难槩疏举姑以今之所急者言之嵗课亏额数十万何以补之旧引之积而未售者尚多新者将安所售耶抑配则重困民减弛则无以佐国用遣官讲画且为此尔智者处之必有佐时之防
　　又
　　问隆古盛时礼节修明贵贱有章衣服不贰民志攸定财用阜蕃中世以降浇风日滋敝化奢丽服美于人不为限制推以经久故比者朝廷定舆服之程申刑罚之禁行之且三十年有司稍弛民寖玩愒奢僣益甚今其何施俾之自化请言其本勿隠勿迂
　　又
　　问豳风有云二之日凿氷冲冲三之日纳于凌隂四之日献羔祭韭盖藏氷出氷説者以为节阳气之盛其效至于雷风霜雹调柔不怒民不疾夭或又谓此特圣人辅相爕调之一事不专恃此以为治是则然矣虽非所恃而犹不敢废何欤岂隂阳之和冥冥中頼其助而人莫之知欤天人相感之际亦学者所当究也彼土牛送寒鑚燧改火之类推此一端足以通之其毋以为不切之问
　　又
　　问至治之世不能无盗唐虞明刑成周诘奸见于命官之典后世从可知矣方今太平无虞而蛮徼蜑丁时时窃发至于兴师小者夺攘剽刼道路相望都邑辇毂之下奸人无所畏忌禁非不严也而犹若是岂法有所未偹欤抑吏非其人而致然欤夫道失而民散民散而盗滋不求其本而区区锄治禁防之末或者不可欤然欲求其本则潜消黙化必迟以嵗月而目前之害救之殊不可缓其术果安在欤明于当世之务者必有以处此愿悉陈之
　　又
　　问经载圣人之道史记厯代之事经史者时务之所从出而经又史之所从出也以道制事则经不可以不明以古准今则史不可以不讲舎经史而谈当世之务可乎今防试之法或止以时务而不及经史不及经史者岂专以时务为急乎抑虽不明言经史而经史自有所不能外欤犹可置也经者道之所存而事之本也其可置欤有司必不以浅待诸生而诸生之所自待者亦必不尔愿闻以祛所惑
　　又
　　问先王之世选举之法书其德行道艺者起于乡闾容或不公而唐虞以来至于成周数百年间书传所记选举有不实之弊逮至后世变而任一切之法若糊名而较其一日之长者亦可谓至公矣而徃徃得人不能如古岂立法之未至欤抑有司取人之柄者未善欤
　　又
　　问前代任官有辟举之法资格之外徃徃得人国朝铨选属之省部而贵人百司得以荐举亦良法也近者废而不行岂恶其干请奔竞之私滥冗壅滞之弊而然耶夫举尔所知岂不愈于不知而用者至于私且弊焉则禁制之未详尔乃一切罢絶之可乎今欲人无滥举举不失人合乎古之意不碍今之法若何而可
　　又
　　问廵尉虽卑官以治盗为职狱事之发端人命之所闗非习于法而徤于材不足以为也方今防入仕者例得为尉当受命为教官者得假廵简以出夫以不从事之人而治重刑之事未离诵説之书生而当督捕之任毋乃用之失其当欤【阙】　　岂以政而学者不论其素习而能官固无所不通欤今天下之务岂不急于治盗矣苟非其人何以责其功委任之道试言其宜
　　又
　　问先王之治崇本抑末惰游有禁况乎京师者四方之所视效其俗化尤不可以不谨也今都城之民类皆不耕不蚕而衣食者不惟惰游而已作奸抵禁寔多有之而又一切仰县官转漕之粟名为平粜寔则济之夫其疲民力冐海险费数斛而致一钟顾以养此无頼之民甚无谓也驱之而尽归南畆则势有不能听其自食而不为之图则非所以惠防困穷之意繄欲化俗自京师始民知务本而国无耗财则将何道而可愿相与言之
　　又
　　问古者冑子之教专以公卿大夫士之子设也今国子学弟子员有防古色目汉人之别防古色目宜在优崇故牒而至者不限逺外而防古之视色目尤优牒保者不必其子孙弟侄也遂至滋多混淆壅塞其为朝臣者之子弟乃或待次数年而不得进盖议法之初未料其弊之至此也今欲循教胄之义而适古今之宜使序进者疏通而无弊其何以处之
　　又
　　问京师生齿太众籴价常贵欲强使之减贱不可得也今嵗南船沓至贩区盈溢精凿之米至与太仓陈积者其价相若前此所未有也颇闻外郡旱歉道多流民赈贷之事行将有不免古之善积者人弃我取贱极而贵物理则然广储蓄以豫为之防可也为有司计必出于和籴和籴则重扰烦而米且不至矣然则便利之宜变通之方若何而可
　　又
　　问古者因生以赐姓胙土命之氏姓所以系统百世氏所以别子孙之所出制昏姻明人伦莫此为重也后世谱系之制不明妄立擅更固已漫不可稽然称谓纪载犹頼以有别也今之蒙古色目虽族属有分而姓氏不立并以名行贵贱混淆前后复襍国家未有明制抑以为若此者未足害治欤抑敦尚淳质而不变革与否必有至当之説
　　又
　　问朝廷比者患狱囚之多且淹也每三嵗命五府官分诣诸道决之亦良法也近复尼而不行岂有所未便欤抑以其扰烦而止欤且天下之囚自州县至于路嵗有风宪之审録成案已具上之省部俟报可论决则付之在外有司足矣不然则遣官之出疏其年而简其人是亦可也二者之中愿闻折衷
　　又
　　问守令之职最为近民休戚所系不可不慎比常申举人之令严失实之罚卒未睹其効比年此制复格而不行岂以为无益而止欤其故何也今郡守多缺县令多猥冗不称或未尝亲民而輙为是官尤不可也铨选之法若何而宜荐举之方若何而可此诚时务之切者试一陈以观逺识
　　又
　　问郊之祭也圣王之所以敬天而尊祖也有国家者莫先焉方今当太平之期海宇晏清民物阜康肇举殷礼宜也然是礼之行必将具仪物丰赏赉则财不免于费恩泽覃及则官不免于滥壅寛宥普行则刑不免于纵三者将何以处之不轻于行者岂不以此之故欤其思所宜以佐在廷之议
　　又
　　问古者惟祀兹酒羣饮有禁汉着赐酺之令法意甚美风俗犹近厚也利兴于沽而流于后世虽欲禁民之无饮不可得矣今列肆饮坊十室而九糜谷作醪不知其几倍于粒食也鬬争凌犯之讼失业荡产之民皆由于此而为政者不知为之限禁可乎非惟不之禁顾礼为有乐而饮宜纵之尔古所谓乐民之乐者固如是欤伊欲使民循礼而有节徳将而无醉非教化浃洽人人有士君子之行者不能至是则其效又未可以卒致也其将何以图之
　　又
　　问书曰无旷庶官天工人其代之谓不可阙人废事也立政有三宅三俊之目则兼已用未用言之俊所以为宅之本也今天下之广职官之众取人之路不为狭矣而在廷之官或尚有缺诸道风纪之正使大郡之牧守往往虚焉岂果无其人耶抑艰其选而不轻畀耶夫才不储则乏不养则衰失之于平时而索之于一旦不可得也国家之于储养未甞不加之意且若何而储若何而养必有其道矣试一言之可矣
　　又
　　问民间役法南北异宜大槩有三曰差役曰雇役曰义役近者廷议江南雇役许民从便固良法也岂北不可行欤抑差役义役或可废欤抑兼存而并用其于南北何者为便欤试言之可乎
　　又
　　问自周之季礼壊乐崩秦灭其籍礼书犹间存一二至于乐则亡矣仅存乐记而止凢声容器数皆不可考今郊庙乐器果古之制欤其声容犹可以彷佛古之遗欤考中声以定律此最要事也果若何而合于古法欤其考详以对务为精凿可行毋徒以乐由心生乐主和之説借口以葢其所不知
　　又
　　问近者贡士之外复有遗逸之科盖深藏山林高蹈丘园者嫌于自进而有司不能尽举尔然夫子甞曰举逸民则古已然欤三代时乡举里选之公士之懐徳抱艺者未甞隐而不见然耕莘筑岩钓渭之流何以不与于贤能之书乎汉之严光唐之阳城温造不可尚矣其他不免钓采华名防径索价之讥则为是举者亦有得有失欤国朝初年征用儒雅耆硕魁垒之彦接迹于朝当是时科目未兴也设科以来得人可数矣特行负其言者或出其间开别是途或足以矫之欤人心浇讹清议冺冺彼方沮于进士之多艰而幸于举牒之易得纷然杂起一郡动数十人遗逸必不若是多也本以待特起之才而反资奔竞之軰真其人者必耻于同列则遗逸者愈不可得其制法殆有可议者欤诸生其明思以对期于贤之无遗而举之不滥岂不以为美哉
　　又
　　问帝王之礼至周大备嬴秦灭学经籍散亡汉初遗书稍出博士诸生亦或记之礼古经者今仪礼也记数百篇二戴删之今礼记小戴书也周官最后出立于学宫所谓三礼是也前代三礼列明经学防科士犹诵习而知其説王安石废仪礼度数之学遂絶不道谈虚文而已夫以三礼论之则周官为纲仪礼乃本经而礼记诸篇则其防义三者固有本末之相须而不可缺是以子朱子慨然定为仪礼经传通解集注之书未完者门人又足成之可谓礼书之大全千古之盛典也方今设科仅止礼记仪礼废久固莫之异若周官者岂以其间有与他书不同而疑之欤抑以用之者徒多事而无益欤以唐太宗之英君信其可行闗洛诸儒曾无异论世之诋毁者可尽信欤朱子为正学之宗他经训议皆所遵用礼书乃其用意者而独在所不取何欤谓冝表章通觧一书与三礼并其精治者优异以待之可也明体适用之学莫大于此而去取之际不能无疑愿从诸生质之
　　又
　　问周衰孔子没七十子之学散异端并起孟子时杨墨盛行前乎夫子固尝曰攻乎异端矣夫子所指异端者谁欤夫子问礼于老亲与之接杨朱师老子者墨子或以为并孔子时或曰在其后盖莫能明列子庄子皆传老子之学者庄子亦与孟子同时然夫子之言一不及老子杨墨孟子之言不及庄子何欤观于七篇之书管晏之功利仪衍之妾妇陈仲子亡亲戚君臣上下许行不知君子野人农末之相资白圭之貊道宋牼之利説固皆在所斥然专以辟杨墨为言意安在欤申韩原于道德之意太史公有此言也彼其惨刻少恩罪浮于诸子当与善战服上刑者同科孟子独无一言斥之何欤庄子以儒墨并言无恠也东西都以来儒墨孔老时时发于文士之口韩子推尊孟子功不在禹下而孔墨相为用何以笔之于书欤凡此皆求之而不得其説者若夫后世异端之害又在所未论也二三子防邪説之原明圣贤之意详陈于篇以观所学
　　又
　　问三代而上义理素明学者习而知之故其材成德立皆能有益于人之国家而治效之盛非后世可及吾夫子语门弟子未尝及性而言仁亦无正训是时犹不待辨而明也孟子时则已不然故举而号于人曰性善曰仁人心大者如此他槩可知矣孟子没而道无传由汉逮唐诸儒之所诵説学者之所讨论皆未能灼然有见于道士生其间不过随世以就功名而所立卒不逮古者职此之由欤近世大儒特起始有以续千载不传之绪性命道德之防天人皇王之奥焕然大明家习而人诵三尺童子亦能言之可谓盛矣其学之所成就宜可以为圣为贤出而见于用宜皆可以致斯世斯民于三代之上然校功程能视汉唐得人反或不及其故何哉昔犹可诿曰道之不明今何所诿乎岂义理之学果无益于治欤抑学者未能寔知之虽知而未能寔践之欤诸生学于此将出而用之者也幸推言其然毋使以儒诟病者得以借口
　　又
　　问有虞之时五载一廵狩羣后四朝廵狩一年而毕四朝分方而至恊时月正日同律度量衡廵狩之时之事也敷奏以言明试以功车服以庸来朝之时之事也成周则六年五服一朝又六年王乃时廵考制度于四岳诸矦各朝于方岳大明黜陟其年数之不同固因时之宜然唐虞时廵但考制度而敷纳明试在其来朝周则考制度明黜陟并在巡时而来朝无所事者何欤周礼六服诸矦有一嵗一见者二嵗一见者三嵗一见者大行人之职有春朝秋觐夏宗冬遇之别而又有时会殷同乃周官所不载何欤所谓图天下之事比邦国之功陈天下之谟恊诸侯之虑者又各以时而不相通岂图事者不必比功陈谟者不必协虑欤考之王制则曰比年一小聘三年一大聘五年一朝亦周事也则又异于尚书周礼所云何一代之制而自相戾也凢此皆明着于经学者之所当讲而通之者若乃后世廵狩来朝之事非虞周比者未暇及也俟他日言之
　　又
　　问古之为教诗书礼乐周之乐正所职是已吾夫子雅言亦止于诗书执礼礼独以执言是其用之切者尤在乎此也若夫易则掌于太卜春秋则藏于国史非施教之具也吾夫子系易而畅义理之防修春秋而着褒贬之法后人始并诗书礼乐以为六经而学者肄焉乐经既亡经止五而已夫易兼天人之奥为五经之原是不可不尊而春秋乃圣人之权衡非学者所可骤语故自汉以来列五经之序则首易次书诗礼而终之以春秋其体统次第有确然而不可紊者非以为有优劣也科目之兴人治一经者未有不兼通他经而得为学者也今之习易书诗者固不乏礼止小戴记已非其至而习者絶少至于春秋则比比皆是也圣人之所急者置而不讲其视以为可后者则靡然而争先毋乃好尚之偏欤为有司者固当据前人之成法寓造士之防权顾乃弗之察而反有以助之岂论圣人之经者不当若是欤不然则抑扬进退先后多寡之宜必有其道矣诸生平心而思之毋徇所尚以为説若曰是皆有司之过不在我则必有任其责者
　　又
　　问凢学春秋释奠于先师秋冬亦如之凡始立学者必奠于先圣先师此小戴记之文也古者祀祭享之列不相僭凟未有不尸不嘏不绥不旅不绎而可以言享也然则释奠之礼何欤所谓释者何义欤如记所言止于春秋冬而夏独阙释奠则止于先师立学则并有先圣又何欤且其云释奠者必有合郑氏谓本国无先圣先师则所释奠者当与邻国合考其下有大合乐之文则有合者岂非指合乐言之乎释菜轻于释奠故不舞不授器则释奠有乐矣郑氏何以为此説古之所谓先圣先师者谁实为之先师犹可云诗书礼乐之官先圣固无其文也自鲁哀公立庙于孔子故宅未尝出阙里也魏晋释奠于学昉见史册未尝有原庙也唐武德庙周公孔子于冑监贞观定孔子为先圣于是牲牢器币日增月益以至于今可谓极盛矣古惟功臣与享大烝未闻弟子从祀于师也弟子从祀于师非三王之典明矣抑其可以义起而莫之敢废欤开元释奠仪设先圣神位于堂东西向先师位其东北南向不云有像设及从祀诸子今观当时人文字所记则皆为夫子南向像门人亦像十哲而图其余于壁是则开元虽着令而时人莫之从也此何故欤夫塑绘之像一毛髪不似则他人而垂足高坐陈器于地未免匍匐就食之讥先儒尝以为非而因袭之久亦莫之能更也其他尤有大于此者顾以议礼制度非在下者之事是以不得而悉陈若前数者其兴袭之由得失之故亦不可以不讲也诸生周旋于堂陛之间执事于笾豆之列亦尝有念及此者乎其着于篇以观博硕之学
　　又
　　问三皇之名经始见于周官未尝称其人以寔之也孔安国序书以伏羲神农黄帝为三皇或谓本易大传然大传曰伏羲氏没神农氏作神农氏没黄帝尧舜氏作亦无明文也司马迁史记以轩辕下属之五帝而小司马补记则以伏羲女娲神农为三皇又有天皇地皇人皇之号大与此异二説出于防纬襍记其果可取以为据乎外史掌三皇之书不言三坟也左史倚相能读三坟不云三皇也孔氏以三坟五典合之三皇五帝可谓有征矣书序之文先儒颇疑之遂以是为一定不可易之论可乎且三坟言大道夫子岂得去之而断自唐虞乎世有三坟书出宋元丰中果古书乎伏羲画卦着于易矣神农黄帝之説襍见于隂阳道家农家方药诸书其果可尽信乎前代古帝王之祭不独三皇也祭三皇着令于唐夫其开天建极功被万世固当在所尊我朝大建宫宇春秋祭祀甚盛典也顾乃属之医家者流而限为专门曲艺之祖议礼之意其可得而闻欤繄欲防名号之是非覈书文之真伪订典祀之当否谈三皇者不可以不知也其明辨而详陈之騐所学观卓识焉
　　又
　　问太上立徳其次立言圣贤之于言固有所不得已也道之不明不行而害正之説兴不容不为后世虑也故六经之文如日在天诸子从而翊之固已有纯驳之不齐矣自汉以来诸儒患人读者之不能通也而又为传注焉数千百年頼以不坠近世义理之学复明诸大儒讨论折衷可谓偹矣我朝表章宗主其説所以一道德而同风俗也且经之阙讹传之遗畧岂得而无天下之理无穷圣贤未尝不望于后之人若其本原纲领之正俟百世而不惑者固无庸以异为也昔人有言曰天下不可无此人亦不可以无此书而后足以当君子之论彼其垂世立教于此已足又奚待有所增益哉祗见其不知量耳方今有著书授官之令盖所以待非常之士意有在也前代著述之善者或给札下求或身后始出未尝以媒仕进也奈何不知妄作之徒剽窃绪余掇拾浅陋无闗于义理无禆于政教纷纷争起奔走自售任考覈者不过假借以成其干请之私其甚者逞私説肆不根习非圣贤以自诡反前人以为高所谓诐滛邪遁当深拒而痛絶者乃使之刋布学宫以惑后生小子之视听亦可叹也然一切絶之则失古人精防之意存之而不为之虑则落当世浇薄之风将从何法而可革此亦学校之所当谋者其无以为迂也
　　又
　　问射之法尚矣唐虞侯以明之夏商无文而制莫偹于周今幸散见于礼书虽不能数其详试言其一二大射宾射燕射之制何以分天子诸侯大夫士之等何以别皮侯采侯兽侯正鹄之用何以异大射择士既射于泽又射于宫无乃复欤抑有不同欤乡射之射贡贤能而询众庶也不与于三射然则何所比欤主皮之射即贯革之射尚武力也军族庶人用之犹可其与夫子射不主皮之説抑何戾欤夫子曰君子无所争必也射乎揖让而升下而饮其争也君子传者谓射以耦进揖而升堂射毕揖降以俟众耦皆降胜者乃揖不胜者升取觯立饮也考之礼则醴设于西楹西不胜者亦升既取觯饮而先降尔其与下而饮之文若不相当然故王郑皆以揖让而升下为句其义亦不可废先儒何以不此之从欤虽然是皆名物度数之末耳射者进退周旋中礼内志正外体直然后持弓矢审固而可以言中所以观德行者在此也夫古人于射固防而习之无不善者然后之为技不可得而并也后羿逢蒙之流以善射称君子固不能过使之与射则无不中也圣人亦以徳而许之否乎此先儒之所疑后学之所未喻者愿相与防之
　　又
　　问古者视朝之仪所以辨君臣之等通上下之情也其制之见于经者惟周而已考之礼外朝朝士掌之内朝司士掌之燕朝太仆掌之郑司农云王有五门外曰臯门二曰雉门三曰库门四曰应门五曰路门路门又曰毕门外朝在路门外内朝在路门内郑康成云库门在雉门外雉门为中门外朝在库门之外臯门之内据二郑之説一则由臯门而雉而库一则由臯门而库而雉果孰是欤一则外朝在路门外一则外朝在库门外何以不同欤又小司冦掌外朝致万民而询焉注谓雉门外则此外朝又与前不同康成乃谓天子三朝外朝一内朝二内朝之有二者兼燕朝言之是已外朝有二何止言一欤此不可以不辨也秦汉以来朝仪非古矣然汉之大会殿视周外朝前殿视内朝宣室视燕朝古意犹未逺也至唐则有大朝正衙入阁之名亦沿前代之意然入阁之仪唐中世始行至其晚年以御前殿为入阁近世因之又以入阁为盛礼果可以为盛欤欧阳公之问于刘侍读盖有所疑也以公之宏愽而犹慎于所不知况学者乎亦不可以不攷也洪惟我朝制不相袭惟正旦天夀节御朝受贺常日不复讲岂以为烦而止耶抑以为果可废耶万一修明旧章则必将有攷于此有志当世者甘出叔孙通诸生下乎輙因是以觇愽古通今之学者
　　又
　　问古之建社有大社王社侯社大夫以下之社民间之社其名不同而社之有主则一也周礼大司徒设其社稷之壝而树之田主各以其主之所宜木遂以名其社与其野小宗伯若大师则帅有司而立军社奉主车注谓社主曰军社盖用石为之各一説也三代之松栢栗齐之栎汉之枌榆此树木也言石则吕不韦许慎崔灵恩之説而各有据也二者何以不用抑其用之各有当欤且祀社必及稷唐儒云社稷主皆石而先儒之説有社主而不及稷何欤夫石主数尺半埋地中军行奉主则取所埋以载陈矦拥社见郑子展则是以石拥皆不通之甚者抑别有制欤至若孔氏释论语松栢栗亦用大司徒之文先儒从之矣窃谓三代之社虽有迁改其所置之处即其境内之土何冝松宜栢宜栗之不同又夏土何以独宜松殷周何以独宜栢栗欤是皆口熟其文而未究其义者稽经而考古亦不可以莫之辨也其为我悉陈之
　　又
　　问六经罹秦暴焚灭之祸独易以卜筮存汉初藏书稍出诗书礼春秋皆残缺不完故书有古今之文诗襍淫邪之篇春秋三传之异説周官不合于他书此其体统之最舛者其他文字之讹错又在所不论也诸儒专门党同守陋既不能以相通而增析窜移又悉非旧虽易不免矣唐儒定为正义主一说而屏诸家谈者不容复致异宋初一二儒者始以已意论说逮闗洛建安诸公大明义理订定经传又挈大学论语孟子中庸以为之纲发挥精防可谓质往圣而不悖俟来世而不惑矣是以圣朝建学设科尊崇表章使学者有所据守此先王一道德同风俗之盛典也且论圣人之经于残缺之余固未尝以为全可通而无疑阙其所当阙通其所可通以会圣人之心则求之于此已足矣奈何厌常喜新之徒穿凿傅会溷乱成说适有以投合好异者之所欲夫非圣之言诐淫邪遁之说古所深拒而痛斥者今反有取焉使后生末学靡然而成风果谁之咎欤兹欲明圣朝同道之意惩陋儒诡经之失亦吾党之所宜悉心者幸察索言之
　　又
　　问治天下者莫大于礼所以辨上下定民志也冠婚防祭民用尤切前代皆有成式今冠礼废久世不复知有成人之义昏礼壊于随俗防礼壊于异端厐襍不经甚已近世司马公书仪朱子家礼号为适古今之冝好礼之家或所遵用然不免于讪笑非出朝廷着令使通习之殆于不可然家礼后出颇采书仪书仪所有或家礼所无又窃闻家礼乃未定之本为人所窃去未及修补今所行者是也然则二书当考而损益之欤或止用其一欤家礼之外尚有可议者欤谓宜定为式程颁之天下使民习于耳目而不异则教化行而风俗美其不在兹欤若夫制礼之本行礼之意则又所未论者俟别言之
　　又
　　问先王之世既逺礼乐之书散亡其存于经者残阙简畧后儒又以意为之说使行者莫之适从礼之大者莫过于郊而异说尤甚请试言其一二天体惟一而或以为六圜丘南郊或以为一或以为二昊天上帝着矣而复有天皇大帝之称五行之帝信矣而或出五帝之号或以一嵗而二祭或以一嵗而九或以为日用冬至或以孟春上辛此皆大相舛异者不一之说果有以一之欤至于圜丘方泽天地分祭时日坛壝乐舞器币亦复不同此礼文之甚明者歴代混而为一恬不为恠宋人集议互相是非苏氏专引昊天有成命之诗以为合祭之证而不知其误其雄辨歴诋足以移人而先儒深不然之谓自古未尝有此凟乱厐襍之礼然当时分祭仅仅一行明知其缪而后卒不能改先儒之说虽明顾未有按据以从事者其故何哉修明旧章讲求盛典一破千古沿袭之陋今其时矣诸生其悉陈之
　　又
　　问江浙财赋之渊经费所仰曰盐课曰官田曰酒税其数至不轻也以三者而论盐课两浙均之官田浙西为甚税止于杭州而已近年法弊害滋民力瘅耗富庶之壤化为萧条朝廷轸念生灵一旦奋然减盐额十万罢民食与仓运之法东南之民欢忻鼓舞遍满田野道路深仁厚泽前所未有也官田者盖仍宋公田之旧输纳之重民所不堪议者非不知其害以为嵗久额定欲减无由言之未必听也今观于更张盐法之事则可以见圣君贤相未尝惮于轻赋而后于防民当可言可行之时俾得轻减并去不防之害亦岂不可欤至于酒税包办向焉民乐于从不以为病而今不然其故可知不过官吏虐害之耳若听民自为而利其利凡防禁之扰烦一切去之其便利可久是岂无术欤今四方之事众矣輙因仁政之及于江浙者并及二事诸生其亦有闻乎亦尝讲求而思有以处之乎
　　又
　　问乡饮之礼古之所以尚贤而尊长也其威仪度数之节幸存于故自汉以来下逮唐宋郡国州县犹有按据以从事者今之贤长吏间亦举行而非有令着也宜出自朝廷颁示海内使斯民获见三代揖让之容以为革心向化之助岂非治世之令典欤窃尝读礼考求其故而亦有疑焉先儒谓仪礼为经礼记乃其义疏仪礼有乡饮酒礼故礼记有乡饮酒义信也今以二篇考之仪礼则首云主人就先生而谋宾介次乃戒宾记则首云主人拜迎宾而无上事记有三宾六十者坐五十者立侍自六十至九十豆各有数而礼无其文若此者何也孔氏以记义一篇兼有四事一则三年宾贤能二则卿大夫饮国中贤者三则州长习射饮酒四则党正蜡祭饮酒据此则不专释仪礼其说何以分欤且乡射之礼饮而后射其义畧同然于主人戒宾而无介至一人举觯之后献尊尊酢皆乡饮所无而乡饮则畧记遵入于其终或防为缺而未偹必参考而后通其説然欤周官党正国索鬼神而祭祀则以礼属民而饮酒于序以正齿位即蜡祭之饮也月令孟冬大饮烝亦即此欤而郑氏云其礼亡今郡国以乡饮礼代之则是蜡祭之饮本与乡饮同此又何欤豳风之诗十月涤场朋酒斯飨曰杀羔羊跻彼公堂称彼兕觥郑氏引以释大饮且乡饮之牲以狗而此有羔羊抑别有说欤夫为其事者必先明其义讲求讨论他日举而措之尔凢是数端其稽之于经而详防夫先儒之说必有得之以俟有司之采择
　　又
　　问治天下者不能以无刑墨劓剕宫大辟古之五刑也笞杖徙流死后世之五刑也肉刑难尽复矣比者治盗畧仿劓刑有司阁而不用卒于不行岂真不可复欤律之死刑有二今止为一遂以轻而从重徙流之刑悉代以杖乃以重而从轻议者抑未之思欤刑统之书自唐以来随时修定尤为详密国家酌古准今亦尝按据从事谓宜定为程式若昔者明法之科吏而仕者必出于此今之通制或当以刑统附入而使得兼用是亦皆时务之所切也夫治有本末皆不可废特有轻重之不同耳若泛为大言曰化民以德为国以礼何事于刑则非所以荅吾问
　　又
　　问箕尾之墟幽冀之区鬱鬱葱葱屹乎皇都峙以西山居庸缭以涿易潞沽山川相缪古今不殊亦尝有慨然于此者乎肇自君奭启土建邦彼其化行于南人犹思之而爱其树况于贻厥子孙岂无遗风余烈之可言者乎春秋燕人北燕号为弱小一变而战国悍然与六雄并何其顿异欤县金招贤谈笑而夷万乘之国亦足嘉矣结客执仇欲挟匕首以得志又何疎也然慷慨悲歌世犹有存者圣贤之泽反不若是久何欤秦汉之君锐意神仙谈者纷起又不类夫忘生轻死者之为抑乐趋时好而非其本心欤谓其人习战攻俗尚鸷勇固也然有文武偹足为中兴元功者摧锋越河以忠义自奋岂专以勇乎传诗与齐鲁并称明书礼与郑马并列上五经义垂则后世以春秋对策不下晁董者有之于世乱教衰之时独崇义方五子皆为名臣岂以战鬬欤况辽金相继云数百年名世者亦岂乏人故老之所传遗牒之所记有可一二歴数者乎方今天会运同治教休明邦畿之近防煦仁义道德之中士平居自期战国以下不足论也然考风俗以驱治希前人以成德兹固学者之事尚悉陈之
　　家塾防问二道
</div>
    <div class="pagination">
<a href="礼部集_page21.html">上一页</a><span>...</span><a href="礼部集_page17.html">17</a><a href="礼部集_page18.html">18</a><a href="礼部集_page19.html">19</a><a href="礼部集_page20.html">20</a><a href="礼部集_page21.html">21</a><span class="current-page">22</span><a href="礼部集_page23.html">23</a><a href="礼部集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
