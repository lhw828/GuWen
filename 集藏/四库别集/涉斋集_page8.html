<!DOCTYPE html>
<html>
<head>
    <meta charset="UTF-8">
    <title>涉斋集 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>涉斋集 - 第 8 页/共 19 页</h1>
    <div class="content">






　　钦定四库全书
　　渉斋集卷十一　　　　　　宋　许纶　撰七言律诗
　　寄陈颐刚
　　眼见交逰半陆沈可无百丈引清深注成兵法有竒志闲过壮年应苦心几度梅花开怅望有时杨叶梦追寻男儿机防何终极莫遣愁将鬓髪侵
　　简转庵
　　扣门有碍吾何适排户顿疎君作难不对桃花倾社酒谁怜燕子怯春寒便过熟食过元已尚看酴醿看牡丹却笑今年诗厄闰畧无好语入毫端
　　简才叔
　　坐看母竹长龙材衣上新痕染碧苔杜宇不随春老去黄鹂偏傍水光来摇摇书带连香草冉冉凌霄上古梅此意转庵同领解更须潘令好懐开
　　寄洪州新建知县
　　逺听弦歌乐部封放衙乘醉半疎慵家辞南越无千里县管西山有几峯人望废田禾影合吏愁空狱藓痕重孺亭应更悲前事烟草萋萋叫夜蛩
　　入南乡检旱纪所见
　　分宜南北两乡分路入南乡过所闻荞麦满山明积雪晚禾匝野涨黄云寸田必垦怜农父五斗空餐媿令君惜许早田成旱损不成乐岁答民勤
　　纪所见
　　百年厦屋尽良材客位经年长紫苔失马塞翁翻有得抚松陶令盍归来门前婀娜千行栁墙角轮囷一树梅满壁图书非诧事锦囊成箧未曽开
　　夜渡分宜水南
　　一水弯环抱县流水南物色总清幽案头故纸看成叶眼底青山见即愁夜唤扁舟乘月渡静听鱼网沥波収忽思孤屿中川畔满意秋风落钓钩
　　括苍道中次陈颐刚韵
　　诗翁四十九行年説着行边喜欲癫介妇滩头随水宿冯公岭上伴云眠趋时萍实甜于蜜阅世匏壶老更坚冀北须君空一洗眼前驽马太劳鞭
　　宿建徳驿追次张于湖壁间韵
　　此驿阅人多似我于湖去后有谁来诗留版壁经年在门对岩扃尽日开天上有文修白玉人间无句对苍苔相逢莫问滔滔事荷蒉曽过有意哉
　　舟行早起处州溪上
　　溪容雾气扑清芬野色防兼晓色分樯表已迎山背日缆端犹系石根云打头风信看来转当面滩声语不闻遥唤渔舟勌囘首人鸥那得更同羣
　　早起
　　归来百事尽摧藏卦气行年分所当未晓不眠真是老才明便起有何忙移山种石愚翁癖遇酒逢歌楚客狂此外胸中无个事有时信口作篇章
　　睡起
　　饭了晴窗睡足时杖藜徐歩出荆扉若无俗事关人意只有杨花防客衣黄鸟怨春浑不住杜鹃知我亦思归隣家酒熟容賖买竹笋初生韮菜肥
　　书债山积久逋余丞相报缄连发二书毕喜作口号
　　自思堪笑亦堪怜嬾与顽兼不可镌两纸书成大功业三杯酒罢小神仙每当静处常追悔何似闲时旋补填害性苦心从古病不如归去乐残年
　　汤晋卿善谈命求诗纪实
　　已近无闻半百年枉烦明镜照华颠湴河驿马妨乘鄣氐宿苍龙分委天告我三阳闻好语騐君三命有真传预愁一字终无补何日归欤阿对泉
　　徳久和韵以予请外之力预为怅然再用前韵
　　已是于思去复来自慙无补効涓埃麤官只合供烦使昭代惟须急异才名士不应诗作祟诸公方拟管吹灰且容一舸江湖去庐阜烟萝鎻碧嵬【庙堂许以江西漕节】
　　才叔调倅归【报谒不值访松庐留别拙语并呈】
　　五月征行思竹院半年赓倡负松庐水西风月分归后衖北交朋过访余携具洗泥曽醉否逃襌得句定真如渉斋终日攅眉坐正赖清新为起予
　　鲍融州病足叩谒适遇孝若示融州菊诗和篇次韵呈
　　不见融州夏渉秋居然欵对豁羇愁犹存尊足怜同病不系虚舟任打头久待一州当敛惠终烦诸野要营求我今不啻便应足独恨于君百未醻
　　病赤目从薛山甫借荷叶巾
　　赤目朝来势转加病身观妄有生涯火平文武寛心地酒逺圣贤疏肺家虚白已能生暗室空青不用防昏花小冠预拟更名字借与团圆藕叶纱
　　次韵仲归病中垂问
　　痼疾多年久一翁医方验后自难功已慙兀者犹尊足敢企泠然欲御风覔句未能生处熟论交正要苦辞攻慿君莫话沙堤事此语终防不是公
　　次韵呈支茂先贤良
　　烟蓑不尽四山青古道长将古意评辟谷乆知踈药裹纂言今见满书檠尧年请祝新抛隠宋范争抄近荐名圣世埋光那可得清台恰奏少防明
　　喜宣甫至戯呈
　　陶溪路逺强跻攀犹得诗筒暂徃还有便催租俄败意无心听鹊忽承顔菊花满迳成三老梅萼穿林见一斑肯为转庵聊且住预愁约束裹粮悭
　　次王宣甫题媚川图韵
　　底须屏障写天呉絶境横前与画俱两塔屹波流不去千帆破浪逺如无空明水月光争媚开阖云山妙莫摹扁榜首防摩诘句小亭从此有诗图
　　韩干四马诗戯赠世京
　　吾闻北马来西极骧首蹑云无定姿俯视双瞳真皎镜遥怜一骨独权竒何年惨澹经营处此日飞扬奔放时把玩不须嗟嵗晚防看天廐着金羁
　　谢鲍潮州惠归正李媪所作外国图因题卷后二首
　　两年贰郡半専州濠上鱼涵惠泽防慨念中原变荆棘图成外国别冠裘故宫禾黍悲清汴落日风沙惨白沟汉节提携曽记别居然展卷涕横流
　　健妇真能胜丈夫丹青人物妙难摹百年画手承平久万折归心守节孤辄此珍藏为我有从渠逺致更能无伤心故国流风在不是成周王防图
　　题元祐诸公跋窦三川诗卷后
　　门前流水古犹今不见钟期但苦心每忆承平爱人物有谁埋没向山林一官黄绶甘肥遯百首清诗共赏音自笑抱关人録録亦将名字托碑隂
　　次韵仲归渔父
　　风静波恬没是非雨蓑烟笠当冠衣移将兰棹垂纶去钓得金鳞带月归到处茅柴賖可凖有时莼菜滑仍肥旁人道是忘机叟到底从来不识机
　　王宣甫以新妇鱼能鬭为胜负鱼有诗释其讹谬次韵戯答
　　斓斑红黛鬭芳塘新妇鱼儿着底忙岂为长陵矜先后不知濠上乐彷徉诗来解辨吾伊谬我欲兼将胜负忘蚌鹬相持堪惜许须知旁有谢三郎
　　闻砧
　　秋来风物自凄清叶叶枝枝防防鸣近砌不堪催织语逺砧更送断肠声苦心且作丁当和积恨终慿熨帖平寒女终身无褐彩绮罗通夕课寒檠
　　观郭殿岩打毬于冲天观旁
　　峯顶毬场翦似平汾阳号令素精明万蹄攒逐一星过两队驩呼众乐鸣静看穿杨矜妙手醉观过翼觉身轻摩挱亭丁排衙石拟赋将军射虎行
　　听转庵弹琴
　　竞春人去客苔侵喜对安仁理玉琴百尺游丝非助我一声啼鴂是知音湘桃作意红兼白碧栁随宜浅更深昨日胭脂今日雪可怜墙角两来禽
　　次韵仲归观弈
　　緑隂昼静熟观棊横出寜分正与竒要处不容留活眼忙时翻笑敛愁眉手谈大似衔枚战坐隠几同过枕师着罢了然无胜负机心却许白鸥知
　　酬转庵畏酒之什
　　絶境夤縁有路攀隔波楼影塔中间才収梅溽经旬雨已放莲峰几朶山胜处得闲真阆苑醉余忘世即函闗诗髙不饮妨何事恐对湖光自忸顔
　　谢鲍潮州送新酒
　　浊醪青蘂作重阳才入开炉月果良佳酿遣销彭泽恨好懐肯对马军尝清新有句须留待风味如君不可忘只俟髙轩共杯酌四时岩桂尚能香
　　还杜叔髙诗卷送酒
　　三衢三杜人能説我亦曽闚仲叔间软语接来真有味好诗唫到秪如闲名场偪仄云垂翅泽国冥蒙雨蔽山不有客楼何地着可无尊酒破天悭
　　次韵酬显庵寄茶
　　显庵多别又多年小草蝇头越了然覔句不为禅所缚住山长是佛相怜无从饮酒过莲社尚肯分茶到玉川肉食正慙无补报归心已驶不须鞭
　　郑文之许惠乌髭方戯简
　　堕甑功名久任縁形骸老丑孰蚩妍了知白髪关吾事敢学乌髭趁少年人谓黄金容可作君藏鸿寳乃能铅一皤正博妻孥笑许惠良方试与传
　　王宣甫以予有诗求郑文之染髭法与其旧作暗合因録示次韵酬之
　　细看緑绕与红围此地何曽着白髭顾我全惊缁鬓改羡君犹有黒丝垂一皤博笑几同调两丑相看莫敛眉正使醉中巾帻堕不妨齐唱赤壶词
　　戯赠
　　不鼓君家防下材渇心古井欲生苔栁枝未放行云去巫峡又还为雨来似染霜髭欺黒漆尚禁醋齿试青梅不妨雨过同心赏一架酴醿花正开
　　三赓许令侄砚之什
　　转庵蓄砚有竒材受墨逡廵落海苔异品已堪相甲乙余波足可畀云来许分阮侄邀金竹预想将军慰渇梅尤物匪珍才可惜芝兰正要满庭开
　　次韵王宣甫谢笔
　　笔塜前头几泣鱼笔耕无获匪才踈寄将毛颖烦为传恰值虞卿正著书千兎难醻终送似两家托契更谁如词章老去输豪放琼玉从君要佩琚
　　谢益老寄英石
　　淡交如水足生平晚嵗烦师托石兄曾解防头听半偈定能发笑验三生丛林住遍归来好长物分将过去轻闻道肯为隣舍佛锦衣只在雁山行
　　旧藏英石沈俭夫族人处谢俭夫转为取还
　　百好残年心已灰石君久去絶嫌猜故人诺重金难比族里言温璧径回曽与话禅听翠竹亦资醒酒卧青苔如今相见休相叹各是因人归去来
　　济叔辍案上石菖蒲为惠石与菖蒲俱佳拙语奉酬
　　苍然拳石具林峦上有菖蒲八节滩洛浦毵毵余玉佩蓝田拂拂长琅玕着身便恐移天姥濯髪还疑借洧盘割爱赠予铭座右斓斑鬓影照应难




</div>
    <div class="pagination">
<a href="涉斋集_page7.html">上一页</a><span>...</span><a href="涉斋集_page3.html">3</a><a href="涉斋集_page4.html">4</a><a href="涉斋集_page5.html">5</a><a href="涉斋集_page6.html">6</a><a href="涉斋集_page7.html">7</a><span class="current-page">8</span><a href="涉斋集_page9.html">9</a><a href="涉斋集_page10.html">10</a><a href="涉斋集_page11.html">11</a><a href="涉斋集_page12.html">12</a><a href="涉斋集_page13.html">13</a><span>...</span><a href="涉斋集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
