<!DOCTYPE html>
<html>
<head>
    <meta charset="UTF-8">
    <title>攻媿集 - 第 64 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 64 页/共 78 页</h1>
    <div class="content">　　山房不以书名尝见行书不知草圣乃如此以是知前辈无不过人者所谓不有此舅安得此甥也
　　跋黄子耕定武修禊序
　　子耕明逺以古帖相易不肯各有其寳余以淳化间本与此相似而流带右天尚全谓子耕曰天下有道丘不与易也明逺姓单名丙父右选之有文者
　　跋郭适之集句梅雪诗
　　集句始于近世莫盛于半山而葛公亚卿继之后有作者鲜能及也吾乡郭君适之举业余暇为梅雪集絶句至六百余篇虽曰以诗为戯非博记详取未易为也然亦有择之未精者至下取鄙句何耶昔有刺字至半山之前自称集句诗人坐客骇然公寘之坐末问曰江州司马青衫湿何以为对应声曰梨园弟子白髪新公甚恱观此篇者其可轻视之耶
　　题専壑
　　半山诗云穰侯久擅闗中政长恐诸侯客子来我亦暮年専一壑毎逢车马辄惊猜葢引穰侯事而采庄子擅一壑之语也余起于告老之余叨尘枢近寓居乃得此胜处名以専壑客有言曰此真传舍子安得専余曰公退燕坐酌酒赋诗如在深山穷谷中援琴对之万壑同响则余实専之矣若自其变者观之则此身殆非吾有而况此乎客一笑因刻其语于崖下
　　跋韩忠武王词
　　近见费补之衮梁谿漫志绍兴间韩蕲王自枢密使就第放浪湖山匹马数童飘然意行一日至湖上遥望苏仲虎尚书宴客也王径造其席喜甚醉归翌日折简谢饷以羊羔且作二词手书以赠苏公缄藏之亲题其上云二阕三纸勿乱动淳煕丁未苏公之子夀甫山丞太府携以示蕲王长子庄敏公庄敏以示余字画殊倾欹然其词乃林下道人语庄敏云先人生长兵间不解书晚年乃稍稍能之耳嘉定改元庄敏公次子枢密副都承防带御器械杖以二词石本见示益信梁谿之説但词中一二字不同耳昔人有竞病之诗及塞北烟尘之句虽皆可称殆未有超然物外如蕲王之旷达者也
　　跋韩庄敏公遗藳
　　钥顷在周行荷庄敏公与之进抵掌而谈世故慨然有许国之志观此奏藁葢事有至难而不敢辞身将就死而弗茍避母已老而不以告子在侧而不及知事定之后始出以示之忠孝大节可以概见勒石传逺以昭前人之遗烈此孝子职也
　　跋桑泽卿兰亭博议
　　禊序之传歌诗序跋不知其几愈出愈新赞扬不尽泽卿又从而鸠集之后之作者殆未已也余复何言尝记本长老赴阙时过金山佛印见其朴野强使赋诗仍诵唐人以来佳句本忽使人代书云水里有块石石上有个寺千人万人题只是这个事印深服之余辄用其语曰定州有片石石上几行字千人万人题只是这个事可以发好事者一笑
　　跋黄知命帖
　　山谷真迹中更禁絶重以兵燬销烁而四方得之者甚众则知此老所书未易以千亿计知命但传诗篇今始见此帖于子耕许风度大似伯氏所谓一不为少者尚可想见白衫骑驴摇头而歌之时山谷以名太髙一世忧患卒以谪死知命虽以躄废优游终老殆伏波家之少防耶
　　跋蒋亢宗所藏钱松窗诗帖
　　钥汪出生长外门幼时见故大防钱公为贰车公壮年风流醖借喜与士夫防与外祖尤厚吾乡旧有五老防宗正少卿王公珩朝议蒋公璿郎中顾公文衡州薛公朋太府少卿汪公思温外祖也皆太学旧人宦防略相上下归老于乡俱年七十余最为盛事礼部侍郎髙公闶起居舍人吴公东信皆自以后辈不敢预王薛二公下世防政王公次翁致仕寓居嘉慕义风始议为八老防朝议徐公彦老布衣陈公先而后至顾蒋汪公防政洎髙呉二公继之然已不及前日之纯全矣大防政诗中所谓八僊人者此也蒋公园中素有集春堂海棠尤多即大防所赋也后使淮上犹与蒋公通问今左相当轴与大父相望于四十年间蒋公曾孙亢宗装池诗帖欲以献光范门下求跋其后大防素博学好诗文词翰俱胜不待赞叹又见前辈宦防其待寓公如此之厚也
　　跋先太师与张检详帖
　　先君太师隆兴初元监进奏院检详张公为寮俱未有廨宇同处直舍情好日隆未几先君易诸军粮料院张公擢监察御史防有旨荐郡守遂荐先君其词曰御下以严处事以静严而知恤静而能办识者以为曲尽先君寻以军器监丞兼工部郎因此得守古括公迁检详已而归婺源奉祠先君两致専书前缄衔位钥代书之今四十年矣公之子星子令南金以墨迹逺寄又以二书为碑本见遗仍求真迹感叹追慕衰泪横集谨书其后而归之先君一意郡事书尺尽付钥辈此皆亲笔尤见交情之笃餽遗止此又以见前良相予物薄而情厚也
　　跋陈君彦直楚芗图
　　小子何莫学夫诗多识于草木之名离骚具载香草多湘楚间所产陈君笃好之图形作赞而阙所不知者四以是知诗人亦不能尽见痛饮读之取其大指而已陈君所记亦有与余所闻不同者人言木兰即木笔虽别有辛夷之名未知孰是而颇有证焉半山有篱落黄花满地金之句欧公云菊无落英半山云欧九不曾读离骚公笑曰乃介甫不曾读耳竟无辨之者余尝得其説不惟悟欧公之意骚之旨亦明灵均自以为与懐王不能复合矣毎切切致此意木兰仰生而欲饮其坠露菊花不谢而欲餐其落英有此理乎正如薜荔在陆而欲采于水中芙蓉在水而欲搴于木末皆此意也又尝于兰有感焉凡花之生深林者皆能不以无人而不芳然古人必以称兰者非兰不足以当此正如疎影暗香他花亦有之惟梅可以语此耳有若无实若虚犯而不校初止言昔者吾友尝从事于斯而后世以为顔子不疑又此意也余老矣本终身山泽间牵挽至此日胶扰中一见楚芗卷轴虽未及见陈君已觉鄙吝意消又知为同年雍甫之季也纵笔及此俟来过我相与一笑
　　跋余姚县陈山寺碑
　　五代史载耶律徳光问冯道曰天下百姓如何救得道曰此时佛出救不得惟皇帝救得虽俳语人谓契丹不夷灭中国之人赖道一言之善也五季厯五十余年四方云扰惟两浙境内不知兵革但知钱武肃王絫世奉佛崇饰塔庙不知一方生灵佛力所不及者钱王实为之隂功至普于今庆裔緜逺为本朝勲阀之冠姚江陈山一碑具言建立本末主僧妙珣欲持谒丞相于丹丘仍携忠懿王制书求跋遂书于卷尾
　　跋旧答李希岳启
　　少尝问从兄编修景山老杜韩栁洎本朝欧苏半山山谷诸公晚而诗文益髙何耶兄曰文章精神之发也学问既充精神有养故老而曰进余尝佩服斯言数年前余方投闲李希岳恵以骈俪之文尝手报之复以来示又出大篇笔力愈进余退视旧作自觉只在故处为书卷尾以志吾之媿尚勉希岳之进也
　　跋王额之所藏赵忠定公帖
　　绍煕之末丞相赵忠定公方在西府慨然欲收召天下故老之有清徳雅望者聚之朝时太府卿王公正已吏部郎中丰公谊诸人皆其选也以年髙退处于家皆欲尽起之庶几大老归周明年忠定当国王公时已休官丰公先至适以繁言而去此事遂已尔后事愈多变而诸老亦尽矣可胜叹哉大卿钥姑之夫也从其孙额之见忠定旧书读之使人流涕尚宝藏之使后来知前辈相与之意非有私于故旧也
　　跋王岐公端午帖子
　　嘉定二年大宗正丞兼权吏部郎王君以曾祖岐公端午帖子并和范蜀公诗一轴示钥且求跋钥曰华阳集一百卷可谓多矣然岐公在翰苑几二十年著述殆不止此尝问公之孙大监云不惟有所遗逸如资治通鉴序韩魏公神道碑皆曰御制不敢编入家集中钥谨攷此轴所书太皇太后慈圣光献也皇太后宣仁圣烈也皇后钦圣宪肃也时煕宁三年裕陵之盛际也后一诗集中诗题有云兼呈司马君实内翰又自注云自太平兴国以来四世凡十榜登科又云予与景仁君实有子登第公长子仲修蜀公之子百揆俱在叶公祖洽牓第四甲温公之子康中明经一甲亦在是年集中诗与子皆同惟鸣凤作雏凤云
　　跋周侍郎聿三帖
　　钥衰族本出东阳枢密通谱为伯父行使闗陜时声绩甚着侍郎周公书中云枢密于凤翔长安西六程极川心凡事皆平和无间言而隂能消诸公自恣之心极不易周公古君子言又出于无心则当时使事可见李世辅后名显忠意随枢密以归张中孚亦闗中杰黠周公推诚待之是时士夫多出入兵间以济国事可仰也
　　跋章达之所藏唐石淙诗序
　　同知枢密院章公示以故碑二册其一则夏日游石淙诗序日□制□音圣葢则天所作也有云爰有石淙者即平乐涧也则天赋七言太子显则中宗也相王旦则睿宗也武三思狄仁杰李峤苏味道姚元崇阎朝隠崔融薛曜徐彦伯杨敬述于季子沈佺期各称其官诗皆七言侍逰应制亦有姓名残缺者后云大周久视元年左奉宸大夫薛曜奉敕书其一秋日宴石淙序序中言若三阳石淙亦曜书曜乃稷之兄字画劲正实相似云退而详攷之唐史则天圣厯三年造三阳宫于嵩山夏四月幸三阳宫五月改年久视七月至自三阳宫唐防要乆视元年七月三日右补阙张説以车驾在三阳宫不时还都上疏有云三阳宫至洛城百六十里有伊水之隔崿坂之峻奈何去宗庙之上都安山谷之僻处正其地与时也春明宋次道敏求作河南志登封县三阳宫武后圣厯三年造有含枢殿长安四年毁之其城曰石淙即平乐涧也或谓石淙即晋石崇之金谷攷之殆不然太平寰宇记及河南忘皆云金谷在河南县此石淙在登封县淙与崇字又不同以此知其非也武后传言则天作十有二文此碑多用之亦有字画不同者又知□之为月□之为圣圀之为国全之为人等不能悉书亦可补史之阙文也
　　跋赵明可家藏三物记
　　金蚕为墟墓中物无疑尝见虞世南家墓厯古多族葬记一墓域有数十冢在某州县又记松柏若干株石羊石虎石沙门等若干又云金蚕若干蚕乃墓中物不知何以知其数殆不可晓汉镫制亦甚巧上翻其半可焚膏油置蜡炬亦可收灯灺古人制器不茍如此葛文康公鲁卿少仕于兖有手板裁香楷之句此简真阙里物又传于唐初信可宝也故家遗物传数世者葢鲜明可既藏此三者及其宰县适有龙牙之异亦一竒事也
　　又信岐二王传
　　开禧元年钥方闲居书信王岐王二传其六世孙汝述既登之石至嘉定二年秋汝述归自庆元县更求跋语并叙家世岐王之子安康郡王士説尝使敌营随二圣北狩不胜忠愤骂敌而自沈于黄河金人服其义葬之河于是生银青公不柔银青生岳州善待字时举乆寓吾乡又与钥同为隆兴元年进士杜门罕出教其四子甚严各设几案正坐其中自为指授后汝述汝逵汝遇汝适俱踵世科十余年间皆改京秩其兴未艾信岐二王之贤徳安康之忠节岳州之义方是宜有后哉
　　跋张正字庄子讲义
　　景徳三年敕庄周立言理归于冲寞郭象为注义造于渊微自庄子之书盛行于晋而清谈名理莫不以象为称首其序首曰庄子者可谓知本也矣庄子固为知本而象所谓本恐非庄子之本也南郭子綦隠几而坐仰天而嘘嗒焉似丧其耦顔成子游曰今之隠几非昔之隠几者此庄生之妙旨而象乃曰子游尝见隠几者而未有若子綦也呜呼谓之知庄子可乎自兹以后无能真知者惟王荆公之论苏文忠之记超乎先儒之表得庄子之本心而荆公専以未篇天下为言盖其首论六经之道既而曰后世之学者不幸不见天地之纯古人之大体百家往而不返必不合矣而后列诸家于后以老耼为博大真人又自称其道术然而皆在百家之科不敢上与六经比此实蒙庄语也太史公先黄老而后六经六家要防以儒为宗顾安知此乎余虽服膺二公之言窃以为前此未有发此秘者而又自知学力浅短不敢轻议嘉定改元始识西蜀张君于朝行闻其耽玩此书且有所着深藏若虚似不能言一日旅进送客而独留之始敂其説恵然以其书示余始得以尽见所蕴因相与商防之其言浩博未易究陈大率探庄生之深旨得二公之遗意凡世人真以为荒唐谬悠者皆推引以通乎六经之意虽未敢以为尽得其説而与世儒之説不侔矣方欲时奉从容以求发明之益倐然去国留之不可欲得一言以为别余老矣何能坐进君方以才名入道山册府澹然不见其喜及其去也亦无几微见于顔面则其所得所养可知矣万里相望余将再挂衣冠归老田里无复再见之日君其勉旃进进不已尚可以寄我也君名兴祖广汉人也





　　攻媿集巻七十五
　　钦定四库全书
　　攻媿集卷七十六
　　宋　楼钥　撰
　　题防
　　防史太师答范参政荐崔宫教帖
　　太师魏郡王闻人一善则志之随时荐用不遗余力此其真帖盛大且有后荐贤之福也乾道间丞相魏文莭公守吴门魏恵宪王镇宣城过郡宫教为教官作乐语有云天上风姿咸仰吾君之子人间官品休论异姓之王丞相极称之以是知大参范公不茍于荐士太师谓之二难是矣紫微先生举钥自代遂出门下宫教之防紫微哭之甚哀人琴俱亡未防亦下世矣紫微兼内外制文擅一时宫教之文人鲜知者故表其警联可以知鼎味云
　　防赵忠定公家书
　　丞相忠定公魁多士登馆殿侍经帷帅全蜀知贡举皆本朝天族之所未有受知孝宗擢登从列又留以遗光宗两朝眷渥特寘枢府引故实力辞至于五六重以御史之有言又列高宗圣训以为据而诏防弗俞寻知枢宻院事绍熙五年七月甲子既成翊戴之功拜右丞相翰林学士李公巘所草麻制已行三命而偻终遂牢辞改枢宻使至八月二十八日钥时以西掖直学士院主上犹在北内忽蒙宣押御笔留某以少师观文殿大学士判建康府赵某宗姓之贤伟然忠实太上体夀皇圗任之意擢贰机衡肆朕继承厥功为大俾居宰路控避莫回殊咈眷懐尤辜舆望朕惟不胶者卓维时之宜今政令未孚水旱间作得一贤佐度越拘挛万防实繁其遂我相可除右丞相词臣茍得君上一言敢不具载况承宸翰详宻如此何敢不以屡书并草两麻丞相制有云夀皇咨其切直屡敷心腹之言太上察其笃诚径委股肱之寄擢居宥府宻赞筹帷逮予有兴厥功尤大又云亟颁诏綍俾践台甫何循墙之过勤致反汗而中止既辜舆望殊咈眷懐又云矧今政令之未孚复多水旱之间作是圗贤佐以赞繁机越彼拘挛不胶者卓矣置于左右亦职有利哉非为朕私其遂我相盖具载上语也比嵗不知者以钥为褒称太过谨不敢辩云汉之章至今寳藏然则丞相之进用本末大畧可考矣公之长子太府寺丞以家问示钥敢详书之若其戒従子初仕数端真可以为世范云
　　防白乐天集目录
　　香山居士之诗爱之者众亦有轻之者山谷由贬所寄十小诗如老色日上面欢情日去心今既不如昔后当不如今又轻纱一幅巾短簟六尺牀无客日自静有风终夕凉妙絶一时皆香山诗中句也周公恐惧流言日王莾谦恭下士时若使当时身便死一生真伪有谁知今在王文公集中不知亦香山诗也此特其佳句尔其间安时处顺造理齐物履忧患婴疾苦而其词意愈益平澹旷达有古人所不易到后来不可及者未容悉数琴诗亦多有曰自弹不及听人弹又曰近来渐喜无人听琴意髙低心自知皆有自得难言之秘道徳二经世所尊尚读老子诗云言者不知知者黙此语吾闻于老君若道老君是知者缘何自着五千文其所见超诣如此留侯之在汉无敢訾之者四皓庙诗云子房得沛公自谓相遇迟终杂霸者道徒称帝者师子房尔则能此非吾所宜立论至此尤为髙胜而可轻之乎余平日佩服其妙处手编目录寄吴门使君李公谏议并以所闻录寄之李徳邵璜有白氏年谱尚当访求以成此书云
　　防戴式之诗卷
　　唐人以诗名家者众近时文人多而诗人少文犹可以发身诗虽甚工反为屠龙之技故好之者寡黄岩戴君栋字敏才独能以诗自适终穷而不悔号东臯叟不肯作举子业且死一子方在襁褓中语亲友曰吾之病病矣而子甚幼诗遂无传乎为之太息语不及他与世异好如此子既长名曰复古字式之或告以遗言深切痛之读书绩文而尤笃意于古律雪巢林景思竹隠徐渊子皆丹丘名士既从之游又登三山陆放翁之门而诗益进一日携大编访余求一语余于诗虽知好之而不能工老益废忘无以答其意夫诗能穷人或谓惟穷然后工笠泽称玉谿生是已笑语之曰子惟能固穷则诗愈髙矣余之言顾何足为轩轾耶
　　防汪季路所藏书帖
　　唐僖宗赐憘实敕书
　　唐末敕书读之使人凄恻时多工于书仓猝中犹尔可观文安王君世臣防语颇详谓袁氏本得之古墓中疑即憘实之墓又言徧阅唐史及编年通载不着憘实姓氏葢偏裨也余观勅书委谕详宻必非施于偏裨者治平中张唐英次功自号黄松子着外史梼杌十卷载前后蜀事王建永平四年书张琳始末有云大顺初憘实为黔南节度辟为推官憘字惟集韵与喜同他未之见邓校书名世古今姓氏书辩证正引梼杌之説且曰姓书未有此氏今增入乃知姓憘而名实也书后止书十五日尚不书月王君遽以为中和年者以书中言越在巴蜀又有虽元恶未就诛擒凶党并皆逃窜及已收宫阙之言葢僖宗干符二年乙未黄巢大盗始起至广平元年庚子遂入长安帝幸兴元次年改元中和遂幸蜀三年癸卯李克用以四月平京师巢遁去所谓元恶未诛已收宫阙殆斯时也四年夏巢既诛乙巳嵗三月始还京师改元光启是在蜀防五年若大顺乃昭宗之次年庚戌欲以此为昭宗之敕则昭宗虽尝播越幸石门幸华州幸凤翔其在凤翔诏谋幸蜀王建迎驾而不果是为僖宗中和之敕无疑岂中和间憘实已为黔南节度至大顺初始辟张琳耶其详不可得而知仅得二书知其姓名他书未必无之顾浅陋老懒未能详攷尚有待于博洽之士王君偶未攷梼杌又惜邓校书之不及见此书也
　　东坡啸轩诗
　　易晋卦之九四晋如鼫防虽近代大儒皆以为贪而畏人之防然诗之硕防从页石声大也故曰若大防也易之鼫防从防石声陆徳明释文音石五技防也引本草蝼蛄一名鼫防始深疑之攷许叔重説文解字注云五技防也能飞不能过屋能缘不能穷木能游不能度谷能穴不能掩身能走不能先人是真蝼蛄也荀子所谓捂防五技而穷杨倞所注乃出于叔重唐本又曰六技防也下又有云能歌不能成曲成曲一作度曲余尝试其五技皆然土中百虫多能以穴掩身惟此物于浅土穿穴人或取于路穷处必得之署月雨后土中有声若长哦者俗谓蚯蚓唱歌余既得六技之説尝于夏夜倾听久之篝火发土果蝼蛄也坡翁词翰不待赞叹啸轩诗云食土蚓无肠亦作终夕呌似亦未知为蝼蛄而徇俗耶弥明石鼎联句云时于蚯蚓窍微作苍蝇声亦误矣
　　付官奴乐毅论
　　余见此刻多矣未有如此之精明者半山集中有江邻防邀观三馆书画诗或云梅圣俞作有云羲献墨迹十一卷水玉作轴排疏疏最竒小楷乐毅论永和题尾付官奴岂承平时此论犹有真迹耶
　　淳化本脩褉序
　　余尝蓄一二褉序近嵗得毕少董所藏豢龙董氏淳化中本最胜少董防其后甚详自言董氏有三百本取其尤者三此又其最佳者后多名士题防而田君秀实大篇亦以此为三本中第一故尤宝之与此本无一毫之差而此长半寸许当是装潢者用刷太重遂引而伸之尔
　　邵康节观物篇
　　易之传尚矣至本朝而后有先天后天之説戴九履一左三右七二四为肩六八为足坎以一居北坤以二居西南震以三居东防以四居东南干以六居西北兑以七居西艮以八居东北离以九居南故説卦云帝出乎震齐乎防相见乎离致役乎坤説言乎兑战乎干劳乎坎成言乎艮此后天之説文王之易也干一兑二离三震四防五坎六艮七坤八干自南而左防自西南而右故説卦云天地定位山泽通气雷风相薄水火不相射盖干上而坤下离左而坎右震东北而防西南兑东南而艮西北二卦各各相对此先天之説伏羲之易也先儒以此二者为先天后天之辨窃尝攷之説卦惟帝出乎震之序合于今人之説其余如所谓雷以动之风以散之雨以润之日以晅之艮以止之兑以説之干以君之坤以藏之曰干健也坤顺也震动也防入也坎陷也离丽也艮止也兑説也曰干为马坤为牛震为龙防为鸡坎为豕离为雉艮为狗兑为羊曰干为首坤为腹震为足防为股坎为耳离为目艮为手兑为口又干称父坤称母震防为长男长女坎离为中艮兑为少又干为天坤为地震为雷防为风坎为水离为火艮为山兑为泽终説卦之篇皆先天之説也顾未详攷尔先天千载絶学麻衣得之传于希夷累传至康节而后盛行然余始在永嘉得先天方圎二圗于薛象先叔似传皇极经世之书于王木叔柟而不见其全后丞外府蜀士吕泽甫凝之以阆州奏事进经世之説阜陵大喜其书留为太府丞同官为寮始得蜀本全帙因得叩其一二后有观物篇隔眼大书云出康节亲笔今见此巻悚然起敬始知板本失真为多然犹恨不见其全也二图探索无穷康节之学虽不易窥测要皆不出于此系辞所谓太极生两仪两仪生四象四象生八卦明道先生所谓加一倍法尽在是矣使伏羲文王周公孔子复生不能加损毫末于此不如是何以顺性命之理通幽明之徳类万物之情哉熟复叹仰以还罄其謏闻书之以俟知者
　　温公奏稿
　　平章军国重事止预大事十二条见申国春秋所以尊尚元老也近嵗窃平章之名而不加重字岂其力不足以得此哉欲尽总众职以盗大权尔彼亦不足以知此盖有教之者呜呼非文潞公吕正献岂可当此位耶
　　欧公与刘原甫帖
　　公是先生望隆一时而不容于朝出知扬州欧阳公所为赋平山堂之词也移知青州公是作董仲舒诗云江都才子又胶西扰扰诸侯等弃之为问公孙丞相道不知东阁欲宾谁后又帅长安久之作班超诗云班超投笔起行间傅郑甘陈不足攀何事眼昏头髪白却思生入玉门闗二诗不无少望矣欧公与之至厚西斋葢平时羣贤聚防之地欧公至今有西斋帖然终不能挽之还朝岂非命耶
　　韩魏公与欧公帖
　　欧公尝曰累百欧阳其何敢望他韩公今观此帖魏王之推尊欧公又如此更相钦服宜乎同心辅政以致庆歴之盛翰墨又其余事也
　　东坡与秦太虚帖
　　坡公爱淮海如子弟喜黄冈如乡曲殆前缘耶
　　防黄子迈所藏山谷乙酉家乗
　　顷嵗见张志溥庇家藏山谷杂记一小巻谛玩不已因畧效其笔意手录之兹见子迈所临乙酉家乗典刑具存为录杂记于巻末而归之呜呼建中靖国以至崇宁元祐诸公多已南归而先生乃以承天塔记更斥宜人谁能堪之先生方翛然自适观所记日用事岂复有迁谪之叹所谓青山白云江湖之水湛然寜复有不足者家乗止四年八月二十八日而先生卒于季秋之晦相去才月余耳三山陆待制务观尝言先生临终时暑中得雨伸足檐外沾湿清凉欣然自以为平日未有此快死生之际乃如此世言范寥信中访先生于宜此书信然
　　防朱晦庵书中庸
　　乾道末年余客授东嘉贰卿曾公以吏部郎出守尝侍坐论训诂音韵数端公皆以为然余因曰此皆学者之细也公正色曰不然中庸所谓博学之审问之慎思之明辨之力行之五者不可阙一兹非所谓博学者乎余为之悚然公乃文清公之次子文清及见元城龟山诸公家学有自来矣中庸之言昭如日星晦庵先生书此以告学者而又曰不可以偏有所缓至哉言乎学者试思之缓其一则必有所蔽而况以力行为可废乎戒之哉
　　防费校书【肃】被召省劄【与陈简斋同被召不出】
　　费校书之不赴特召窃闻之是时人情事力尚可为恢复计遽以和议自屈忠义之士皆惜此机力既不可以回因遂肥遯以求其志不知者谓其为髙而已
　　防胡澹庵和学官八诗
　　澹庵先生以一书触秦氏窜昭州诸贤救之高宗谅其忠再徙为威武签幕羣憸承一时风防相与挤之而又下石焉乃始逺置新州又复移吉阳葢秦氏必欲致之死地也先生处之防然虽遭摧辱畧不为屈益穷经学又以昌其诗绍兴更化始得北还孝宗初政擢吏部郎隆兴改元钥就试南省先生以秘书少监为参详官钥防卷误犯防陵旧讳知举内相洪公方欲为之奏闻先生赞其决遂叨末第葢优防也于是始得拜先生下风长身霜鬛神采昭映恭谦磬折音吐洪畅畧不见久居岭海烟瘴之状衣冠甚伟如见古人时以短笺投谢坐主或报或不报惟先生报章甚宠以钥多用讳事遂引衅夏滕文等数十条为言尤切感服宝藏又已载于先生集中今见学省八诗葢摄祭酒时也前辈固多唱酬未闻大篇而人人报之愈出而愈竒最后樊武谕以其右科魁选再登进士第先生首言舞阳次及魁纪皆樊氏之先一武一文益见其工是时年逾六十思若涌泉笔力愈劲英特之气至今凛然周益公为隧碑言先生刻意诗骚后生投贽率次韵以酬多至百韵数十篇然则此八诗犹先生之细也钥顷既登门又辱许从其长子季永游虽恨其早没而仲子季解及季永二子伯圜仲方俱以才业自奋今为湖南宪江西漕枢宻院编修遂践世官皆相与良厚又在中书尝预试仲方二子燿煃童子科钥年七十有四求归未得于先生之门遂识四世抑以知澹庵之徳泽为朱艾也谨并书于卷尾云
　　防郑徳舆歴代蒙求
　　蒙求始于李氏后有作者终不及之葢自王戎裴楷鸣鹤士龙之类多取其一事而成对如忌鵩畏牺人多知其事而鲜知畏忌二字出于班孟坚幽通赋中蜡屐好财似若不类而事则相闗秉烛不谐尤非切对则以事意相似屡见和韵有句赓者亦有广编十七史或専用小説及本朝故事左传西汉或道家之书意亦勤矣终不及李氏之盛行同年郑君徳舆老不废书用李氏之体备述歴代由伏羲以至大宋事不求对句以四言童子易于诵习千古大槩如指诸掌徳舆别有著述此特其一尔然比之众作其殆最优乎其子洽濙锓板以传为书其后且将使诸孙诵之
　　防黄长睿东观余论
　　云林子妙于攷古是书久行于世余尤所笃好惜其讹舛尚多每欲手写以传好事者未暇也著作庄子礼欲得善本传后再为详校而寄之王顺伯厚之尝言本朝始自欧阳公集古录千卷赵徳甫金石录至二千卷攷订甚工然犹未免差误惟云林之书为尽善顺伯蓄古刻最富论议不茍余观此书辨析隠奥上下千古皆前贤所未发后人所难及修撰刘公焘紫微董公逌皆鸿博之士与之言自以为不及也以云林之美才又仕于洛多见故家名帖及居馆阁尽见太清楼所藏异书时方承平鼎彜古器具见制作欵识之旧尝自言曰攷校往古事迹先须熟读强记遇事加之精审决无疎畧又谓欧公攷校非所长则此书宜无毫髪之恨及细读之尚有疑焉如米襄阳疑李斯书谓不知何人书云林则曰乃李阳冰篆明州刺史裴公纪徳碣中字可谓精确矣然谓史籀书扬州易□系能辨其字殊无三代体与其辞皆唐人笔顾不知正以纪徳碣额缩而小之既全取□州三字又移明为易□系皆取其半□乃碧落碑中唐字阳冰素好碧落碑故用其字云林误以为扬殆未之攷也王大令静息帖礜石事异苑谓曺公同王粲见此而云林谓刘表在荆州时未知何据题河南王氏所藏子敬帖云太极璇题犹重书自注云谓不书太极殿榜然璇诗所谓璇题纳行月者乃谓以玉饰椽头如孟子之言榱题非题扁之题也王世将表云顿乏勿勿云林引顔氏家训云世中书翰多称勿勿又引杜牧之诗浮生长勿勿谓古人诗中用之不特称于书翰顔之推在牧之数十百年之前似难以此诗为证防右军甘蔗帖云防似竹于文从焉此帖以之俗从草非是按説文解字蔗从草在草部不得为非是以是益知攷古著书之不易云云林夀止四十而精博如是余年七十有四闻见寡陋心顾好之不自知其可笑也钟王以来多以意行笔云林耽玩古帖与之俱化如隐之为隠最之为防之类尚众此既为小学而作亦畧为正其防画不敢自为详尽更俟博雅君子相与正之
　　防扬州伯父耕织图
　　周家以农事开基生民之尊祖思文之配天后稷以来世守其业公刘之厚于民太王之于疆于理以致文武成康之盛周公无逸之书切切然欲君子知稼穑之艰难至七月之陈王业则又首言授衣与夫无衣无褐何以卒嵗条桑载绩又兼女工而言之是知农桑为天下之本孟子备陈王道之始由于黎民不饥不寒而百亩之田墙下之桑言之至于再三而天子三推皇后亲蚕遂为万世法高宗皇帝身济大业绍开中兴出入兵闲勤劳百为栉风沐雨备知民瘼尤以百姓之心为心未遑他务下重农之诏躬耕耤之勤伯父时为临安于潜令笃意民事慨念农夫蚕妇之作苦究访始末为耕织二图耕自浸种以至入仓凡二十一事织自浴蚕以至剪帛凡二十四事事为之图系以五言诗一章章八句农桑之务曲尽情状虽四方习俗间有不同其大畧不外于此见者固已韪之未防朝廷遣使循行郡邑以课最闻寻又有近臣之荐赐对之日遂以进呈即蒙玉音嘉奬宣示后宫书姓名屏间初除行在审计司后歴广闽舶使漕湖北湖南淮东摄长沙帅维扬麾节十有余载所至多着声绩实基于此晚而退闲斥俸余以为义庄宗党被赐者近五纪则其居官时恵利之及民者多矣孙洪深等虑其久而湮没欲以诗刋诸石钥为之书丹庶以传永久云呜呼士大夫饱食暖衣犹有不知耕织者而况万乗主乎累朝仁厚抚民最深恐亦未必尽知幽隠此图此诗诚为有补于世夫霑体涂足农之劳至矣而粟不饱其腹蚕缫织絍女之劳至矣而衣不蔽其身使尽如二图之详劳非敢惮又必无兵革力役以夺其时无污吏暴胥以肆其毒人事既尽而天时不可必旱潦螟螣既有以害吾之农夫桑遭雨而叶不可食蚕有变而壊于垂成此实斯民之困苦上之人尤不可以不知此又圗之所不能述也伯父讳从玉从夀字夀玉一字国器官至朝议大夫
　　防先大父嵩岳图
　　嵩高维岳峻极于天巍然居四岳之中葢天下之絶境也大父为登封宰家间旧有嵩山图丹青故暗扬州伯父设于云岫堂屏间而书大父二十四峯诗于左右钥幼时犹及诵之先是建炎中四明遭兵燬最酷诸父仅得生全故庐焚荡一物不遗亦不知尝刻之石也嘉定三年钥叨居政地乡人张致逺翼仕京西一日得书谓北客有以杂碑至塲贸易忽见嵩山图碑下有序文及诗知其为大父遗迹逺以见寄如获拱璧真我家旧物也惜其嵗久细字欲漫乃敬书之移于乐石于是钥年七十有四矣不能更作注字使第三子治书之碑不载嵗月知县伯父生于元符二年小名曰嵩家藏诗序书元符庚辰大父又于少室山逹磨面壁处作庵其上后山先生陈无已为记今在集中云建中靖国元年则辛巳嵗也昙潜书潜即参寥子以二者攷之在县首尾凡三年大父字试可参寥集中多有唱和如登嵩山絶顶等诗大父遗文顾无传焉三十六峯赋亦不知何在故此碑尤当宝之呜呼大父薨于宣和五年甲辰后十四年是为绍兴七年丁巳而钥始生既不获逮事而登封旧治失守不能复故北望慨然何能自已大父登元丰八年乙科文气政术过人逺甚读此碑者可以想见大概受知祐陵官至徽猷阁直学士尝守乡郡再任涉五载其详见于神道碑铭中后诸父累赠至少师钥始追赠太师齐国公云






　　攻媿集卷七十六
　　钦定四库全书
</div>
    <div class="pagination">
<a href="攻媿集_page63.html">上一页</a><span>...</span><a href="攻媿集_page59.html">59</a><a href="攻媿集_page60.html">60</a><a href="攻媿集_page61.html">61</a><a href="攻媿集_page62.html">62</a><a href="攻媿集_page63.html">63</a><span class="current-page">64</span><a href="攻媿集_page65.html">65</a><a href="攻媿集_page66.html">66</a><a href="攻媿集_page67.html">67</a><a href="攻媿集_page68.html">68</a><a href="攻媿集_page69.html">69</a><span>...</span><a href="攻媿集_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
