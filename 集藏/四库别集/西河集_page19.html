<!DOCTYPE html>
<html>
<head>
    <meta charset="UTF-8">
    <title>西河集 - 第 19 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 19 页/共 136 页</h1>
    <div class="content">　　天子赐诗曰元臣乐志年且复锓文石为印记以赠行有云东山适志者夫人惟心闲故意适性定故情乐而皆于志乎见之志适则无往不适志乐则无往不乐故人谓夫子之诗一随乎遇而不知志之所在诗即因之毋论荐荷被芰优游畎亩其志悠然而即其槐堂判事身劳而志适纶闱参政所忧者在民而所乐者仍在志亦安往而不自得矣佳山堂诗集锓自庚申阅二年而后致政今之二集则半犹壬戌以前诗也自庚申以后戊辰以前同一适志亦同一乐志所谓夫子之诗不以出处殊不以显晦异不以劳逸岐不以安危变犹造化然独是予壬戌嵗随诸朝士饯夫子东归阅四年而始请急过谒通徳又三年而饯夫子之子椎轮卧辙始得读夫子二集较雠之而附以一言然犹未得决从游而遂以志也若夫佳山堂则已别名为适志堂云












　　西河集巻四十二
　　钦定四库全书
　　西河集巻四十三
　　翰林院检讨毛奇龄撰
　　序【二十】
　　两浙张中丞监临庚午科乡试举人放榜谒谢公序
　　皇上御极之二十九年礼臣举賔兴故事次及两浙分别监临提调监试考试诸官而以大中丞张公为诸使长监临全闱昭旧典也前此东南用兵师武防力能以克诘戎行树揆文奋武之略遂致东南礼治甲于天下我皇上廵方来浙特广文教进诸生而谕以文章经术之本士子之沨沨兴起于黉序者三物六行互相比较惟恐以浮文虚夸致妨德艺徃徃简练揣摩必欲使偶然摸索皆名副其实而言见乎行始不负
　　国家求贤至意故公于辟闱之始上下劼毖纲纪肃然而一经鏁院遂晨夕戒儆防卫周宻使中外官僚叅详校理无不矢公矢慎底于有成公之于监临可谓劳矣闻之宋之嘉祐以庐陵欧阳专主贡举与端明韩君龙图梅君辈互相倡和嬗为胜事今之监临即古之知贡举也然而监塲视巻今昔不同夫程材无方升求有数则限于材地风帘官烛刻日迫促则艰于审视参详分牍各执意见则难于合并而公皆有以调剂之未尝为苛细之行而合同融化以前帘而统中帘之务相传草榜已定公遍阅其所取者为之甲乙暨放榜后尚能记其词句而指其瑕瑜自非至公亡私以得人为己任者焉能至此昔者武成榜发姓稀名闇即为时讥而今则知名之士前后络绎单寒陋巷皆蒙进取即间有阀阅子弟世济家袭亦必少见头角曽称艺林并无衣冠襁褓之借为口实道路之人不归之主文之明而归之监临之公不归之参详小试之能谨而归之监临之饬之严而倡之毖则岂非方州大臣实能以求贤进士为致主之先资也哉公词臣起家分闱者再皆以得人膺冰玉之鉴而观风浙河日省月试裒然举首者多登贤书其惠我誉髦如是嵗在庚午识者谓庚者更新之象而午为文明离光正中必有大人焉起而持其运会者公其是矣榜发之后举人若干人谒公于军门例有飨谢因请予为文而序之如此
　　苍源文集序
　　吾越自陆佃陆游而后无文人焉若徐渭则丘邑之长岂可与中原伯叔较先后哉然而概视之天下与吾越同间尝北极燕齐南抵瓯越东西歴江汉河济求若云间日下相见如素渺不可得即或闻名而思通文词以致慕效亦百不得一二然后知吾越虽乏才仍未尝少逊于天下人亦有言一隅者四表之则也九有者一方之积也当予出游时有称诸暨冯苍源氏为吾越著作之雄予尝思其人而未之见也暨予归里窃观苍源氏所着有丛笥一巻其目列丛説丛记丛问丛对诸条彷佛古诸子家言而不假连类不借影响直抒诸所见而精警刻核语无旁贷锲锲乎论难之能也越数年而介予及门示以生平所著书兼属予序人有学文不成者去而学艺而艺成曰文与艺等也学文之家不必减于学艺之众也然而十人学艺而十艺名十人学文而文不得一名岂真艺人嬴于才而行文之家率鐬心鉥智旷百世而不一觏哉夫操斤满前不可谓工倕也把笔者满家不可谓屈宋与贾晁也艺事易习而难精文易为而难以名然则其所谓无文人者非无文人也谓无文人而如农师如务观者也苍源之诗别于文长而文则直与农师相颉颃吾越之人斯居其一矣特予与苍源相隔祗百里耳其年齿相去亦不过七八歳以下而示我所着则予年七十苍源几八十然尚未相见而寄题其篇则犹是四海之大九州之广所谓闻名而思见所着而起慕效者而又何一方之足云
　　齐母张太君九十寿序【齐钦斋徴士尊人也】
　　予与征士齐君游其母张太君以大节受旌尔时有司即以贤寿题其门以为母年七十世所罕也及予为母作节寿録已届八十齐君尝拜予且喜且惧以为世安有长绳可系如此日者乃予宦京师以迄予告中间相距又十年而母尚无恙齐君因寓书及予重以九十之觞谓予称祝予然后知我母之难老正未既也夫母不尝以贤寿称耶夫以贤致节以节致寿贤与节有定而寿则无定向之称寿亦徒以七十古稀未必后来之有进于此而即此以颂已云罕觏乃不意进而八十又进而九十则夫向之所为寿者在当时以为颂而以今观之则祗为祈也在当时以为祝其所已至而以今观之则祗祈其所未至也夫至祈其所未至而千秋百歳亦祗于未至间概之已矣且夫节母之年未易也冰霜短景私顾难度每诎指一歳可抵十歳而人之求节母者常恐以靡他之义久而生变每诎指一嵗可抵数十歳则夫自矢志以至受旌已不啻百年之享而况受旌以来进而加倍则夫期頥耄耋岂足复为我母贺况从来贤节之称多得之身后几见荣名大典及身享受至数十年者则是所至皆千秋也齐君书至云吾母教子之切垂老不辍而为之子者与故人相隔十年贫窭如故是安足以慰母心则节寿録不云乎齐氏自观察公后几堕儒术而吾母于先公赍志之后抚藐诸孤而授一经以为斯世经术之冠此真所谓以善养不以禄养者虽绌处何憾焉
　　黙堂诗钞序
　　古者试有甲乙科而乡试无之以乡第解之南省已耳未尝设科也今则乡会试并皆设科亦并有甲乙而近反去会试之乙科而独存乡试故会试无副榜即殿试三等皆谓之甲惟乡试则但取入解者解礼部而以其副者贡之成均即乙科也康熙庚午
　　上命编修张君尚书郎王君司浙乡试而以沈君武抑中乙科或谓有司明能知武抑或曰不然武抑岂仅中乙科者予知武抑久三吴推指名士首绌指武抑其先人四世皆中甲科由父而上其为中外执法者三世矣以视武抑诚不无慙卿慙长之目区区是科诚何足为武抑重然而武抑之重是科何伙也毋论武抑举文久为世诵习而即观其诗体撰闳闿举纂紃雕绘而悉返之神明之间然且质不伤雅朴不涉鄙追六义之遗而一袪近习之陋尝谓浙诗顿降始于康熙甲乙间而武抑早有以振之予初从武康二韦君问讯武抑在三十年前越二十年而与陈君兴公论文长安是时武抑居塘西往往对其友而未尝不愿见其为人也今武抑以主文编修君出予门下见予于湖濵时兴公二韦已墓有宿草而予始得与武抑慷慨论诗虽知之有素然亦私幸有是举以得一见也然则武抑入长安其得借是举以见其诗并见其人犹是矣予故序其诗并述其所遇以志予相见之有幸焉
　　借山诗序
　　前一年折指戒为文间或彊勉偶一及杂体而于序则戒之尽以为生平皆酬应文字而序居什八诗序尤甚人有以诗序请者必凿坯闭閤拒不容息而独于借山则不然借山谓予曰凡子之相戒序诗者亦以絶夫庸妄干进之徒谬邀虚誉以驰骛于声利之塲言不足髙祗以取憎而有如澹然泊然絶尘离坱以偶然与风水相遭而不能出一词加之岂古人赠言意哉曰不然夫序诗者序其诗耳其诗佳虽或驰骛可也其诗不佳虽澹泊不可也往予读借山兰亭一诗亟求其人而不得书其诗扇间既而遇旡休则旡休几前亦有其人所赠诗其佳与兰亭等夫山臞之作不习薾芾必求其髙文典册飞书驰檄固为非分乃若六朝自汤休以下中晩唐自皎然灵一以下方外佳诗其所至超而至名者究无逾此二诗而止则夫借山之为诗亦可见矣乃既交借山叹借山闻道之早二十而却染不十年间即已受大鉴大法于平阳门下夫平阳不二之旨昭然人间既已披僧伽黎衣其于语言文字宜一如土苴水沫匪惟戒之抑从而唾弃之而借山落笔傥然有如白毫之自生而丹轮之日见者予序释氏诗二人一蛤庵一借山也蛤庵与借山皆出自平阳之门虽蛤庵闻道较借山稍晩而其为诗则一也方蛤庵游五台企脚京师为天子所知已召之留天龙而以病谢去借山承其师之防将以祖庭未了事托之汗漫其与世往来必能绍平阳之迹过于蛤庵而吾第以诗论今之言诗者有门庭矣诗无宗教禅无南北而第举心之所得言之于人而人亦即以其言之有得者而得之于心书之扇书之几案皆是也此所谓闻道者也此非门庭也夫如是而何勿序之有
　　嘉定李氏功行録序
　　书曰天道福善祸淫易曰积善之家必有余庆积不善之家必有余殃此即桑门因果之説之所自昉也顾祸福因应吾儒有其理而无其事故禹稷得天有穷被殪仲尼每置之勿论而史传伯夷且有顔氏早殒盗蹠考终之疑而其后桑门立教着为果报遂致法苑珠林诸録竟与楞严法华并垂佛藏予束发时或有授予立命编者时崇祯之季袁氏所着方盛行于人考其为説大抵昌言祸福因应而以已事实之然止袁氏一事已耳其后数年渐有条列其事于其书后者又数年当国朝初年则又变而为感应篇取道家太上感应一书而句释之且疏事其下而于是吾儒与道亦皆各有因果之録先后行世夫吾儒为善不必得福为恶不必得祸而老氏无为原以上徳不徳为道徳之要即桑门上乘亦何尝有善恶两途可堕因果而其理其事则未必非奬善绌恶者之所见端也练川李九兰负君子行少时以艺文雄于乡既而避草泽阖戸不出今老矣自思独行无可为及人者乃着功行録四巻分出处方外闺闱四则每则则又分若干格格若干条其为格甚具而为条颇烦至每条则又列言论于前而纪事实于后葢合理与事而一之使读之者见闻杂出理事并着按而行之了若指掌夫生人不古久矣圣王教令不行于世而国家律法刑政桁杨刀锯显然在人以为入此则生出此则死然犹有闵然蹈死不少畏者夫人畏名义而为善者十不得一畏刑法而不为不善者十不得二而有如导之以浅近之言示之以时俗之行成败祸福歴歴不爽则虽才识过人素称特达者犹然相顾咨嗟惕焉感兴而况夫妇知能其詟于昭昭而警于冥冥者闾巷相观葢往往而是也彼夫章句之子守理过拘惟恐稍涉祸福即有类于佛氏之所为以为正谊明道不计功利盍亦取是书而诵之可乎
　　龙眠方又申游稿序
　　江左能诗家旧推云间龙眠而方氏则尤擅龙眠之胜故啓祯之际有称云龙与方陈者陈则黄门方者指诸方也顾予与方氏交颇习而独于宫詹父子兄弟未尝委摰一被容接前歳从长干得见待御预裀席之好今则三孝亷君慨然游越而季子又申特将车以来承顔受词不啻觐安琰而遇庄朏焉又申固贵游之能贤者哉乃又申甫出游即为诗为词纪其刘览往复山川里道车骑盘盂之概措语清遥搆旨激越吾读之而知其情之深与才之广也夫家袭韦平身被文誉在又申固属本事无所或异独是又申丁门祚极盛之余横被谣诼一若胥原栾却平倾骤接虽欲道志事而难为情者而又申于通家旧故周旋樽酒之际辄流连慷慨形诸咏叹是即王氏之念铜川庾信之悲江表亦罕有过而又何诸方之诗之不能继焉
　　燕台医按序
　　仓公受扁鹊之书于公乘阳庆逮其家居汉帝尝问其治病所验者记之于册此后人医按所自始也顾治十得九世难其人浸假得失平参世必好举其所失而略其所得况浮湛汤液因循取验其得失原无成形安能歴考其所得而为之记之云间顾先生独不然先生以经义治四门学作选人京师京师借借闻先生善医其家居时每医人有成绩称圣儒其为声在崔长史李庆嗣上姑请召之而先生亦复以邸舍岑寂即应召往顾京师多官私医萃天下之能医者而僦于其间自给事内廷以至踟跦幸舍者比比而是即有
　　诏召问按验亦别有给事在左右者而先生非其人也然而所至辄起亦且有医药已病之状书之成帙夫上医医国其次医人夫人而知之矣生平读书讲道治举子之学原不能抉隂阳之精调燮补助而即其试仕方州骤膺民物其张弛激扬亦何能展我欲为而有如嘑吸之间就人之死生转旋俄顷以与造物者争其权度此亦吾儒施济一快事也若夫其按可验则予之家人已列其一如所为薄忧女子者而又何怪焉
　　苏子传胥山诗序
　　西泠古才地于文争六季于诗争汉魏三唐以上曩者顺治之末会十郡名士于檇李之东塔寺惟时太仓吴学士尚在坐也榜文式于墙并推西泠之诗与云间陈黄门李舍人功出禹上葢惟恐六义之指之有堕于畸衺矣今西泠耆旧渺无存者而胥山诸子起而踵其盛会开府好士辟舘设醴躬请胥山诸同志按名授简并以苏子子传为之冠而子传以甾目辞也予因从冯子屺章私读其诗清雄博达语警而气轶古格今律各极其致此与啓祯诸贤格汉魏而律三唐者又岂有异纯钩在土光气烛于上无问逺近卬首交睫而得之不必斸其涂破其匮淬厉其釽华而后始扬其美也然而毁壁而飞翀汉而出者必有之特是西泠为诗向能式靡挽之于钟谭既行之后与黄门舍人争相后先而近习畸衺间有流为打油为嘂卖而不可底者胥山诸子之大有造于西泠也吾将以子传为挥戈之先矣
　　家文山菜根堂全集序
　　天之生物何限丹砂黄金瑶琨银镂不知其几何也辰之砂拘弥之珠扶南之刚金林邑之贝不知其若何所也其或产于辰者亦产于宜出于拘弥者亦出于大秦以至砗渠马脑琅玕瑇瑁自南番西竺东胡北貉所在皆有未详其得于此得于彼也惟生才即不然左顾溟渤右顾流沙自日出日入以及南至北至之际其一时所生可以指诎而枚计如视地如手探缿如坐闗楼数过马未尝有纎悉之遗几微之不可辨也然而多不过十人少不下七八人然且此十人与七八人中求其能嬗后如前人之赫然者则不得一二焉闽之有文山即闽之一人也前此周侍郎栎园每称文山为五言长城宛平王文贞之五言古诗太仓吴学士之歌行中原彭禹峰方伯之七言律与文山五律可以颉颃间尝读侍郎所摘文山五字句而慕之今文山合辑其序记赋颂彚为一集夫文山之文亦豪矣予遇文山晩甫一再见而予与文山皆已老计夙昔所为诗文亦既止此欲求其更进不可得然而予忝才尽而文山之可传者遂复不少东南多瓌寳曩时重海中红刺为帝子冠衣之饰相传其名有所为红亚姑青亚姑者皆石也而闽之名山其新产文石率五色陆离光芒璀璨相其声价有逺出亚姑上者此东南之宝之可验者也以当文山其亦间生之一矣若夫予两人族谊则文山方七十予于他序中及之而此何赘焉
　　胡寅公诗序
　　工举文而复工诗者二人姜子武孙胡子寅公是也二人举文行天下而顾艰于一遇武孙垂老举于乡寅公至今日始就试天安门外除温州教授夫以其所专工者而知之甚艰犹俟之迟久之后况偶然为诗安望其骤致声名为当世讽咏家所推重而寅公出蓟门杂诗自计车道路以及天街驰骤载刺投赠之作长安公卿无愚智皆借借道寅公诗工则岂非龙阿不能藏夜光无可掩与往伯氏大千为仁和教谕论文之暇间亦论诗第其説以声律为主世无不审声不协律而可以称风人作韵文者人初怪其説之异及按之古人则往与説合大扺律与絶其为声为律皆易调剂而至于五七字古诗则宫商相宣律吕相应一推一挽皆如鞉家之有闗捩存乎其间自非明于永言者其乖舛立见而寅公豪荡激越噌鞺鞳一唱三叹居然宫商律吕互为宣布是岂讽咏家所易致哉宜其并举文而称工矣











　　西河集巻四十三
　　钦定四库全书
　　西河集巻四十四
　　翰林院检讨毛竒龄撰
　　序【二十一】
　　淮隂张仪部农部二乡贤祖孙合祀録序
　　自唐贞观中诏以左丘明伏胜毛苌郑众等配孔子庙庭后遂推广诸儒以次增入然第取其有裨于学校者耳唯明以名宦乡贤并厠泽宫分置两祠于灵星门外则兴秩之余旁有祭啐顾其始犹不失邦贤祭社之义而其后浸滥而不可问也予游淮隂值仪部郎张公与其孙农部主事同时举乡贤自巡漕开府暨督学使君以下皆借借称两先生宜附庙祀敕郡县吏及学校经师各执结给皷吹迎主以入凡乡官坊骑三舍子弟咸衣冠捧舆由圜桥升令春秋三献官竣事得以例分啐左右继诸先儒之后猗欤盛哉今相距二十年予被徴来京师而农部之子吏部公偕嗣上舍亦父子同时膺聘赴都投牒之次见予于选堂之牗间重以予游淮之旧握手道故予方念吏部公父子聘币一时称胜事而公则复以其先人合祀一録令诸同举者各为诗歌而属予为序予乃叹张氏一门之盛为未易几也夫生莫重乎以名徴死莫大乎以神飨故樽俎在堂羔雁在戸世所难及而张氏一门兼之然且祖孙咸秩父子并挚数世之间懿美叠见嗟乎其于学校何如也夫居官能方有政可纪是之谓贤迈迹显扬克诵骏烈是之谓孝夫仪部与农部公贤以开之而在吏部公与上舍则又孝以继之是皆不可以无咏予宿昔在淮曾与吏部公父子防饮赋诗至今相传有所为曲江之园云起之阁者曾几何时而吏部公安车来京将仍返故庐而予亦老病庶幸徼放归之例独上舍君与诸同举者以纂修前史入承明著作之庭倘他日二张之传成之文孙与同举诸君则今日同举诸君之为诗歌为文又安知不即为他日
　　国史所嚆矢与
　　介和堂续集序
　　戊午之秋
　　朝廷诏丞相御史二千石举内外府州县官暨草泽有学行者策试
　　殿廷而待庵与予同在举中会
　　天子诘武事收复西川不即较六论留公车门待庵日为诗与长安旧游酧酢往来今诗集中所为
　　帝京汤泉诸诗皆是也夫待庵少为诗暨通籍而截然不为自筮仕以来则间一为之至是而意气坌涌摇笔如擢枝既已大具词业呈门下两省就试
　　殿前而其后以取数限也吾闻汉重经学辕固被黜唐尚文赋韩愈受裁从来得失之数原未有定独是习俗耳受必谓簿书亲切载籍或逺几见狎三善而工六义者夫天下生才无尽作者间出虽摛词逞韵家叶戸晓而求其能当于是者亦复有几乃自负名下裒然艺林而疏鄙庸劣茫然不解比兴为何物即间有识者亦复浸淫流漫不能拘正始之旧而目数蒯手弄钱刀能自为篇幅出短长杂咏而悉有以轨于法谁谓懐县非诗人也
　　苏潭张氏族谱序
　　古者君子行礼以叙宗族族之所叙则礼从生焉故因孝以推之因睦以合之初未尝不惇本防末而其后稍相逺也尝按之族服之制四世而缌至六世而服已絶则亲亦已尽是毋论弃徳旷宗塞源拔本者固于斯有沦遗之感而即以服推其因礼降而情杀者亦复何限然则族谱之设虽肇自有宋倘亦先王惇宗叙族之遗意也与今世家旧阀多着谱牒而时移代易废弃多有苟非为其后者有以修之则三眷之亲同于九等吾未见其能禅后也苏潭张氏自宋时亷访公来迁萧山遂族于斯歴元明数百年代有贤哲已见之邑乘而曩时有谱创于元季亷访曽孙暨明永乐间则郡丞公重修之自是以后阙焉罔载者越数百年裔孙纯白由泰州教授归里毅然以修谱为己任自隋唐以来方城曲江吉水新淦各为疏覈凡世系前后稍有同异必亲至其地咨诹详较务求殚晳而后已而乃越二十余年而其书始成夫隋唐宋明为世已逺其为亲干族属亦已长久根株之大茂木莽莽乃得收其涣散聨其乏絶使弈世衣裘臂指时地爵齿皆已彚存之数简之间其竭数十年之精力不为不劳而成书以后予滞京邸亦复不逺数千里遣其子孝亷君持书至京索予为序夫上下千载纵横万里其势本同而前考之数千年而不以为遥近索之数千里之外而不以为逺则自是以后其为久长计而不得以因循苟且之端任其漓涣焉可知也
　　益都相公佳山堂诗集序
　　士有一言而足为天下重者宰相是也夫宰相不言则已言则必为天下重则所言不既难乎曰言当乎理而言难以理为言而言即不难惟诗亦然方其溯四始案六义博求名物旁及钟律初亦殊觉其漫漶而源本既得循行习坎随其势之所自至如通波赴壑备极湎演皆足以见其根之所存予诵益都师相之为诗久矣方予诵师相诗时每叹其言大而旨博义深而见逺絪緼阖辟浑括万有沨沨乎大人之言也暨予以应
　　召来京师会
　　天子蕃时机无暇亲策制举得仿旧例先具词业缴丞相府予因获随侪众谒府门下适单马从阁中出揭剥倒屣延入为賔客当其时先予居门下设食授室粲然成列者已不啻昭王之舘平津之第也乃予以受教之久时执经侍侧见其所为大文者代言应制端坐而卓笔俨治丝然缫绪及而緵防成而即其泛泛酬酢日或十往返彼唱此和印符取照莫此之速则当诵师相诗时望洋浩叹防兆俱絶又安知其如此尝大雪中请沐归取门下从游所为诗句繁而韵僻张灯伸帛师相口授门生笔追形之不逮声且寻丈也文犹风也风发而嘘防力能载物夫然后垂天之翼挟而万里文犹水也水盛而天吴所举极鱼虫物怪吞舟撼岳之竒包幕不失葢至言若桴皷而大文无方幅理固然也今师相之诗自乐府古体以迄两韵分班定部类有成书其间上绍三百下及八代就其裁制皆足统源流而穷正变乃嶒峵博大动无细响上之为登歌拊咏之音次之亦不失三调五声出纳治忽之数自非义蕴于中气流于外涵容槖籥而罗络纷赜于无尽则玉台太一形于朴斵吾见其敝也在昔文教之兴每与运会相终始故三代初辟浑浑灏灏汉唐开国犹不失扶舆之气今圣天子大启文明贤宰相百执各展其经纬以郁为国华习俗偶岐易成颇僻而师相重有以正之巻阿七月岂止张苏论撰已与明世相国甚尊无三省之分又无取旨降敇覆奏施行之异其为政事堂虽尚书门下莫敢参预独内廷传奉多假之中贵之手而今则録白书黄委之门下施行封駮移于六曹惟是君臣之间一徳一心谘诹善败往往出一言以为天下苍生之幸其献纳所裨有过于前代什伯者况乎文章喉舌同在司命岂无读师相之诗而忾然思蹶然而兴于道者然则敦厚之教风人不废焉知师相之矢歌不即为师相之所为坐论者也
　　姜武孙七十寿序
　　唐白少傅居东都作尚齿之会其时少傅裁七十而其所与者若懐州司马辈皆晩年相结并非宿昔往来之旧故少傅于履道坊懐诸旧游往往举微之梦得子厚诸君形诸咏叹而九老之数一不及焉甚矣得年之难也予弱冠与武孙先生为文友其同时郁起能以古今文争长海内者累累也然必推先生为祭酒间尝举髙会少长毕集设贲皷于坛圻之左其首执铜盘而啐血以衅盟者必先生也曾几何时而畴昔之累累者或散或偶往往游仕之四方迄于今其在者鲜矣先生年已逾杖乡而膂力如方刚者古云松栢之姿经霜弥茂非与吾闻防坟之生物本异卤磶而防耠之下其种易成江河之渫水殊于涔汋而能蕴其道则势易行方先生席世阀阅比之汉之韦平晋之王谢自光禄太仆以下司农宗伯各有表建为列代名臣而其家之先后世济内而卿贰外而丞令不絶也先生独晩成举文试义传誉满海内尚艰一售至趋庭之贤先隽南宫而先生始以京闱举也虽曰乔木久防必无改柯而先生终以至徳持之世尝称才人轻薄最易怙势故古有多才鲜终之叹而先生初专责已既期利物又既而根理氐性直极之知天之学将近世之所为以释诂为讲徳者而先生一反之其善席宠厚如此夫自古无祈年之法而中庸栽培寿可必得虽富贵所自有然而年亦弥卲焉去年秋先生之徳配史儒人以贰膳之嵗亲朋为举觞寿孺人并及先生重齐眉也今先生臻贰膳嗣子内史君就选人将之长安而以予为故交也属予为文书之幛予思尚齿之会少傅虽为政而以年甫七十赢厠之座末降此而耆英而至道而真率在有宋累举洛中者长不过七十次裁六十嬴耳予以六十余年之交得与斯会不可谓僭而独是当时故交如梦得子厚无一在者虽欲举尚齿之觞不得也然则当斯时而得年如先生岿然七十不可谓易事也则夫由履道而至道而耆英而真率虽屡举可也
　　李丹壑进士馆选庶吉士贺屏序
　　宋人作春明退朝録多记早达而弇州继之遂将近代早达者谱入三述谓之盛事然大抵成童以前率皆童科膺荐如萧何草律以太史试学童补史书令史而魏晋相仍所称童子郎者是也独是科目之设隣于发覆虽年如子渊齿如项槖何所别识以故早龄通籍代不乏人而求其十六成进士者则自明三百年来所传祗王庶子一人而他无闻焉
　　国家崇儒右文景运日隆加之
　　圣天子兴复古学一时摛文掞藻之士翩翩蔚起意必有圣童畸质可为当代标人瑞者而学士李公其令嗣丹壑以十五歳举于乡十六成进士时康熙己未春官列名赴
　　殿廷对策擢髙等遂得
　　召问改翰林院庶吉士使读书中秘以补舘学生三十人之列一时闻之者无不啧啧称叹以为极盛吾闻越睒之生兰筋宿成虽纽绁未賖居然有籋云掣电之势鸑鷟产丹穴体备六象质负五采初未尝巢阿舞庭而长离所烛菡萏兴而文章见葢瑞应昌隆固神物所自钟也然而昆丘良木滋以灵露威凤虽奇宜畜嘉徳曩者任咸黄琬皆以夙悟力学卒成大器故唐宋分十斋教谕専朂异才而明时茶陵少师亦以十七成进士读书中秘究之黾勉奋发肆情艺苑以致入参大政多所建白至于今鸿文钜业追溯前事者尚借借称茶陵不衰今之授舘学即公辅储材之地也深严亲近必用经术有学者上备
　　顾问兼之册府郑重并以大词掌书命则凡经纬黼黻储偫以须莫不预于是时朂之葢年少力学勉在青阳虽曰揣摩所由终而实则淬厉之所由始也夫居宠不惊履荣不衒达人之识而苟其居髙而益进于髙席厚而益期于厚则虽恢台日盛而卒无日中则昃之虑今学士致身秘阁稡撷经史既已跻玉堂之长然且周旋入直劳勚谦抑未尝少纵即晨入暮出东第稍闲遽与天下贤俊倾筐倒箧谈千秋之业而丹壑于趋庭之余观橅有素他日为
　　天子亲臣继志述事恐茶陵闻望定无以过予故于弹冠之顷不为颂而为勉如此不然父子同朝世掌纶綍池上凤毛古人所羡即以弇州三述观之其为父子翰苑者亦复有几吾又何为不啧啧焉
　　星槎诗序
　　予过上海与徐君西崖为忘年交西崖真才人也既而友西崖之友得星槎金君所投赠诗予爱之不减西崖顾西崖为此乡领袖而其所与游悉能文有学之士其为诗与词尚得追曩时黄门舍人遗响不与世移易故其惑于邪说而甘入宋元洿下坎塪汨淖而不得复濯之清沧之渊者惟此乡为最晩夫近世之为诗甚矣乂爬刮刷猪樝鸭蒜零糟薉溲弥漫纸上而调必辘轳不晓转变语必起伏不识对待袒膊张齿以相习为嚎嗄咧喇之音譬诸京师之贩佣终日嘂街而全不解钟吕宫徴为何等则又宗元人所不屑道者直市侩事耳吾不意堂堂文苑为词翰标指而反出于是乃星槎为诗即不然风流涵泳词洽而气清句必有声字必有色宁为澹宕毋入褊棘此如吴中人士越布单衣而自足以据髙流之上世不乏伧人不与较也予向许星槎诗谓为文房梦得可当进步而星槎近入长安诗体容肆方超超乎淩厉而上而复以长安尘鞅难以久处将随官浮梁者为西江游夫庐岳之髙鄱阳之广其为诗境当复有进于是者慎毋谓茅靡之习倡自首善遂谓广大不足法也星槎将行以近诗属序予告之以此并告西崖夫西崖则已知之矣
　　寄赠周平山游岭表序【平山原名玉轮字秋驾】
　　吾邑多隠君子夫隠君子者非以其好晦而恶通也又非以用于昔而不用于今也必其才可为而不为徳可见而不见身可以用世而世不必为身用斯足尚矣今天下不出者则其才不足用耳徳不可以见诸时耳非然则亦身世不相副彼以是求而我不必即以是应耳非然则鲜有能隠者矣今
　　圣天子旁招文学以地震求治思举山林髙隠之士即已下其
　　谕于郡国守牧与御史大夫以下而宰相复属意吾邑趣邑令按名敦请使上应
　　诏旨而邑之君子悉杜门阖壁谢去若避惟平山周先生以先在岭表得免而其事亦遂已予尝读子伯南士送平山序知平山去时邑君子多以文赠而予值赴都不能出一言相别意谓平山者必厌予垢防随计吏举制科公车门下徼幸入侍以自比于公孙东方扬雄之列可耻孰甚而乃托诸故人贻书从岭表数千里询问无恙予乃知平山之意气真而性情逺也夫訾利者慕利者也平山胸中无利故见利而不以为利且夫平山固未尝晦也平山少以文章显今复以经术知于时不能自閟往往为人入幕以展其才抱然则金马门犹是矣故吾谓平山才徳可以见而不见斯谓之隠世尝比平山之徳有似阳城昔者阳城以兄弟友爱不能暂离各不忍娶妇而平山则既娶而从其尊大人游其继也复随其两兄以禄仕走四方所至独身从合食共寝各留其妇于其家凡数十年而平山无子而妇以死也今其兄归里而平山以再娶复别其妇作岭徼行葢以随其兄时官贫或不能计晨夕则又间出其才技为友人入幕借其赀以养而其后主賔相得则一如兄弟之相爱而不忍舍也夫平山于友朋之间则又如是矣人惟性情逺则所见者旷不责过不及道广能容而亦惟意气真则友朋兄弟所在亲切方予初友平山时裁总丱耳今相距四十年中间别多而会少惟恐形迹之间将复疎逺少亲切而回思予故人向之所为亲切者今复散尽而独平山与子伯徽之南士数人仅称白首而南士又死于路则虽书问千里谘询无恙亦犹然疎逺不切而况出处之间与平山曰盍赠我以言因寄之且以示子伯徽之之家居者焉
　　送登封令江南张君赴任序
　　洛邑为天下之中而阳城又为洛邑之中夫阳城即登封地也在昔姬公卜宅既已食洛攻位定为东京而又封表太室端圭于阳城上下之间定其标而为之则之台观岿然使夫土中之实之必有所在此曷故哉诚以为隂阳之和道里之均必有其端焉而不可溷也今天下居重之势久在东北纵不必如汉晋隋唐申画其地顾古亦有云欲萭四方先规中央夫以天地之中而为之宰者百里南面深其沟而隆其堵料土中之民而井伍区画亦重事矣予向时曾游二室借隣州使君假我车骑遍求夫古之所谓步影与测象者浩然感兴葢仰观俯察人事以起特未尝过邑宰而验其治政之何如也今相距若干年予至京师会江南张君以谒选得登封宰或谓张君才大登封瘠不足以展摅其才或谓登封虽土中然故非形势所在邑且荒僻非要害张君无可为吏治地而吾不谓然夫以邑长之尊寄一方民社之重铜符轩绥朱丹其车岂不惟材干彊力是视而宿昔美为政者其在前古则称单父以挥弦操缦为能事而近称河阳则居然灌花莳卉任娱目快志而略不为愧此岂真不足于政事而为是泄泄也哉葢和平者有功而彊毅者多割也今天下皆尚名法凡租庸狱讼进才绌不肖皆一以简覈自效毋论庸庸者淟涊却足而即其励精锲志偶一过当皆足为病有如举一事焉在张君长材逺思岂无一往奋发之概而徐而思之凡天下之可以益官者未必无少损于民其可以邀誉于百姓者未必不少夷于政治而由是以酌于中抑有为以补不及借调剂之术以行其催科抚字两两难全之意是即姬公所愿闻而宓子之所相视而欢然者也若夫自服土中古有其説则先之以喜怒之和继之以竞絿之节张弛损益各得其宜隂阳调而水旱时遵其道路而可以几无偏无陂之治此岂张君所难为然而未敢骤已张君将行京师善诗者各为诗送之而请予序之如此或谓登封古封禅地
　　今天子方召文学将欲登封乔岳跻七十二君之盛他日者
　　翠华临幸验县令之治必当同律准度为肆觐者所称首夫政果能调又何患
　　天子不见知哉


　　西河集卷四十四
</div>
    <div class="pagination">
<a href="西河集_page18.html">上一页</a><span>...</span><a href="西河集_page14.html">14</a><a href="西河集_page15.html">15</a><a href="西河集_page16.html">16</a><a href="西河集_page17.html">17</a><a href="西河集_page18.html">18</a><span class="current-page">19</span><a href="西河集_page20.html">20</a><a href="西河集_page21.html">21</a><a href="西河集_page22.html">22</a><a href="西河集_page23.html">23</a><a href="西河集_page24.html">24</a><span>...</span><a href="西河集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
