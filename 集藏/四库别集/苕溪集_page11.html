<!DOCTYPE html>
<html>
<head>
    <meta charset="UTF-8">
    <title>苕溪集 - 第 11 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苕溪集 - 第 11 页/共 27 页</h1>
    <div class="content">　　分安阘茸之中老将何用名在荐论之域初不自期拜贶若惊循躬知愧窃谓以先达之后汲引后进既举世之所罕闻以盛徳之余退托不能又羣情之所大骇攷之于古殆见其难执不愿于求知体莫隆于举代惟九官受命而必逊盖百僚已徳而相师秦汉以来典型仅在郭丹见推于郡守独荐乡人而行卢毓亲奉于诏音必如卿者乃可马总赖韩子以増光于后钟皓进陈实而见称于时狂若嵇康何乃著书而求絶辨如蔡泽抑难骋説以自媒要须得人乃称兹宠如某者少而不竞长乃甚愚在已所安则自信而不疑于世共慕则却走而弗顾贫屡遭于鬼笑命独与于仇谋及此衰頽始从禄仕权竒俶傥已摧耗于百忧勃窣姗尚经营于一饱夫何交路忽玷误知此盖伏遇某官识足以照事物之机学足以穷古今之蕴以笔舌为人才之羽翼以胷腹为吾道之渭泾谋猷皆契于圣用舍不违于公议故怜孤寡特为吹嘘遂令枯朽不华之姿复有激昂思奋之意念祈奚之举类虽曰必行冀公叔之同升则愚岂敢庶殚尺寸少报生成
　　寄湖州太守葛司成启
　　抠衣曩嵗尝从馆下之招窃芘治封又幸里门之迩尺牍不通于记室刺字未勒于阍人愧动心顔神驰旌棨伏惟铃斋虚暇神物掖持坐迎有永之年膺受鼎来之福恭以某官学贯百家之奥才絶千人之英国论以为指南吾道之所寄命蜚声华旦濶歩要津蒙上圣非常之知在汉庭诸公之右众皆侧目叵堪袁盎之居中帝独虚懐更试萧公之为政出奉藩宣之寄益摅蕴借之竒老吏畏其神明雅俗安其岂弟然而词颁中禁有懐仲舒之古风议下广廷欲问崔琳之今事宁乆烦于剖竹行复庆于赐环某念逺扫门无阶望履拟蜀郡中和之作独恨于匪才闻南阳父母之歌实动于乡徳嵗序云晚霜威益严顾隆善卫之矜式副具瞻之祷
　　谢乡人王提刑荐举启
　　栖迟下吏拙亦宜然叨窃荐书望不及此省躬无取拜贶自疑伏念某志以道穷才与命称侵寻且老逼孔融过二之年贫悴无营有伯龙十一之诮承乏斆学之域委心吏隠之间博士不治昔者尚嗤于弟子广文独冷于今益愧于诸公顾俛黙以何求独姗而就食夫何汲引乃逮妄庸此盖伏遇某官材絶一时智周万务执谦光而自牧有盛徳而不居羽翼滞淹主张气类祜甫公举未尝以亲旧为嫌郭丹义风顾独荐乡里之士某敢不激昂思奋砥砺弗渝虽未图报徳之阶要不辱受知之地
　　谢翟内翰荐举启
　　顷以孤生获从下吏于左右乏半辞之助居职业无一日之长独乡者慕用之诚盖不图见顾之重荐论误及局蹐靡容惟士之适时犹女之从聘一遇知巳殆将终身虽云待礼而后行常恐失身而晚悔岂聘者实重其选抑从者亦择所归古道悠哉斯言已矣伏念某学陋而闻寡志大而术疎及此衰年始縻寸禄间闗自笑慷慨受知在古人以为甚难而晚进岂容骤致此盖伏遇某官三代豪杰一时宗师国论以为指南吾道之所寄命攟收气类振挽滞淹何期流落之余乃得依归之地正使自择宁复有加某敢不益励宿心仰酬谬眷仕才如此或未慙君子之归巧固有之不敢贻门下之辱
　　谢馆职启
　　给札銮坡初乏治安之防滥巾天禄蔚为迟暮之容闻命自疑循躬知幸窃以东壁图书之府上列经躔道家蓬莱之山内藏秘録开百王盛衰之绪为四海风化之原虽复丧乱日寻艰难代有未见中秘之文多阙不闻外史之职弗修踵事増华于今为盛祖宗分三馆以居豪杰有为之士辟四库以储古今未见之书切近禁严维容啸诺使其胷次扬防吞太史氏之九流笔下渊源备国师公之七略故于采用皆本作成两禁侍臣歩武先于借路一时名辈事契拟于通家气习尚传风流可想惟选除之甚重则名实之加优如某者少有独学之愚长无兼人之器术业荒于不试精爽耗于多忧流落以来侵寻且老不图未至获并俊游讨简编于煨烬之余继人物于风尘之后自云无补其忍饕荣兹盖伏遇某官识洞防防气涵英特谓萧相收先秦之图籍实佐开基而蒙谷献旧楚之典型有同存国参稽故实协賛谋猷要扶文物之颠乃见规模之逺肆令冗辱在品题某敢不尽广旧闻勉规来効领五经之储校虽曰世官补三箧之散亡终慙前喆冀稍殚于嵗月用仰报于生成过此以还未知所措
　　除直显谟阁谢宰执启
　　閤连中禁藏列圣之寳章职逮外官盖本朝之秘选不图枯槁忽被光华闻命自疑循躬知惧伏念某以锄耰固陋之质躐台省清近之班宠既厚而不辞量已逾而莫觉粤从废黜自卜隠沦更时阽危身独安于丘壑在已进退义敢怠于君亲而况阅嵗者三拜恩已再复簉名于内閤俾増重于外台有何劳能得此殊异兹盖伏遇某官恢垂絶仅存之直道建乆安不防之宏规力何啻于囬天心但知于许国若就深于沧海虽不择流顾快意于屠门岂必得肉仰愧生成之施孰为称塞之阶茍未死亡尚收寸尺
　　提防浙东刑狱谢启
　　卧疾漳濵乆忘嵗月拜恩粤部遽见吏民荷宸扆之矜怜试庙堂之记録事非意出愧与惧并伏念某鼯技易穷蠧书何益一罹罪籍四易嵗星惯从樵牧之游不作轩裳之梦孰云枯槁更被光华念一道之平反系几人之休戚矧复图【阙】荒政于不任责未可以见塞兹盖伏遇某官徳全忠厚明烛幽遐哀庻狱之无辜悯一夫之失所故兹固陋亦与使令某敢不益广所闻自鞭其惰勉副责成之意庶为报徳之阶过此以还未知所措
　　责授宫祠谢启
　　乆矣论思之谬啧有烦言防然衰病之余自贻伊戚仰承威命殆是寛恩伏念某智识昏庸技能么麽曩膺谬眷辱在近班故时论无所短长于世故都不通晓粗知慕大君子之义欲自托不肖者之身罪斥七年尚烦记録召还期嵗寝冒宠荣岂志愿之敢期抑梦寐所不及属者明诏有位旁捜异能而乃昧唯善举类之方失事君以人之道揆其重负合置严科止削籍于甘泉仍奉祠于真馆兹盖伏遇某官懋格天之鸿业挺许国之精忠善不近名清而容物刑兹无赦率循作罚之公罪疑惟轻上广好生之徳重惟疵贱乆玷陶镕特屈刑章俾从薄责念孔戣之宜去初不悟于引年叹韩子之慙归终莫伸于报徳扪心自讼没齿何云
　　再任宫祠谢启
　　受恩知过拜命増慙不图有尽之年再籍无功之禄深惟疵贱乆玷甄陶智实昧于行藏学靡过于蕴奥贪宠冐没不思竒器之格言投老穷空却恨儒冠之左计谓鬓丝之堪织指泌水以乐饥迹其自谋率皆类此一昨去国三嵗奉祠敢懐平进以求伸但恐终更而絶食忱辞上逹私愿弗违既许便安仍沾俸稍兹盖伏遇某官行已尽圣贤之道与人存忠厚之规独运平衡曲成旧物某敢不求全晚节加励宿心虽云报徳之无阶亦欲没身而靡悔
　　致仕除敷文阁待制谢启
　　涣恩骤至成命莫囘拜赐逡巡省躬怵惕伏念某曩膺识防出自寒防初无寸长服在近列惟践更之既乆曽効见之靡闻病且不支老当以退不图得谢乃更増华方寓直于书林遽躐升于从槖湔摩昬诵纶告之温慈扶掖拘挛服腰镮之焕丽闾里賛喜亲旧改容顾惟何人有此侥幸兹盖伏遇某官量涵海岳诚贯幽明有周公成王家之忠迈伊尹格皇天之徳功髙不伐位重益谦谓才能皆可陶镕虽疵贱亦归覆育重惟无似特受深知始终保全委曲成就叨逾已甚惧弱植之弗胜报称谓何独此心之不昩
　　皇太后庆夀八十诏长吏致礼加赐羊酒粟帛谢启
　　藩侯下贲布宣寛大之书里巷惊传创见荣华之锡夫何殊异逮此龙钟伏念某受才不长闻道最晚壮也之武尚不如人老也楚丘遂多防事既乞身而知止固絶望于饕荣属长乐之礼成偕髙年而泽被至于越匪颁之常式优侍从之旧臣抚已自慙几人得此兹盖伏遇某官仁深覆育道格迩遐问畆丘之年谬承称美悯伏生之老姑使授书岂徒加宠于一夫殆欲垂芳于千载扪心懐感投足知归

　　苕溪集巻二十
　　钦定四库全书
　　苕溪集巻二十一　　　　　宋　刘一止　撰启
　　答张状元启
　　伏审造廷射防唱第居先荣动缙绅声流华夏恭惟欢庆某官受才英特种学邃深防言造于六经卓行师乎百代当英主枕戈尝胆之日正贤士竭精励志之秋岂特求一日之长庶几闻三道之要窃窥大对益致精忠意深切而有加言舒徐而不迫皆前日未闻之论兴圣心见晚之嗟名盖出于顾期士同知其不献念莫遑于修庆情过辱于腾牋内揆庸虚仰慙谦厚识吊古精思之作不敢谓能得为国逺虑之人兹为可贺眷言欣颂防既敷陈
　　答特奏名状元启
　　伏审只奉胪传趋登举首得人之喜有识所同恭惟某官赋杰异之材蕴深醇之学文辞少作已擢秀于士林闻誉老成乆推先于州里当英主枕戈尝胆之日正贤士毕精极虑之秋侧闻至言颇契大问向来伏枥宁忘千里之思此日惊人未觉一鸣之晚既受知于亲擢行濶歩于安途念修庆之莫遑辱腾牋之误及眷言末契实倍欢悰
　　上时相问启
　　屈伸在道忍懐韩子之九迁志愿有年莫遂荆州之一识足踆踆而欲进神忽忽而若驰念介绍之不先惧聴闻之或骇敢以堙防之迹仰通咫尺之书揣分自疑向风増慕伏惟信顺之至天人所私导迎六气之和膺受百祥之集恭以某官博大纯懿疏通敏明才足以絶千人之英力足以任一世之重忠贯金石信通神明许国以来视身何有干斗枢而独运扶天歩于方艰徳在人心事书野史方且执谦自牧避宠弗居魏綘懐多功之嫌岂惟辞赏晏子守足欲之戒亦以矫时出分数路之优灼见累年之効吾圉既固我公盍归迨兹入觐之初始副具瞻之旧九鼎大吕益増气象之安烈日严霜自觉威明之逺惟帝所属舍公畴依某末学空疎余生么麽粤从废黜自卜隠沦叨宸扆之矜怜赖朝廷之收拭俾使一道待次期年尚期受约束于相门故欲列姓名于记室悃愊所寓笔舌难周残暑未衰清秋在冀仰符于倚注宜加卫于寝兴
　　贺枢宻使启
　　伏审拜恩中禁正位元枢夷夏耸闻兵民溢喜窃惟地文天武所以妙生成之功右义左仁所以严威徳之用礼隆建使位等上公在周有师尚父之尊于汉实大司马之任兹乃安危之寄是为心膂之臣恭惟某官学通天人识洞今古体方重而任大事抱纯诚而经逺图齐死生去就于胷中置富贵功名于物外顷廷登于揆路已屡罄于嘉猷汲直居中理应见嫉萧公乆外帝曰遄归总临宥宻之司盖复祖宗之旧念天下之势本若置器顾今日之事仅如奕棋在兹一着之间遽有千钧之重得人无竞舍公其谁某猥以孤生尝叨谬眷闻丝纶之亟下觉旧观之顿还欣抃之私名言罔既
　　贺翰林承防启
　　伏审祗膺使命召拜禁林制书颁传士类鼓舞窃以自古愿治之主将观逺图必有视草之臣亲承宻命岂特右文之事实参戡难之谋而况寓直北门对扬浴殿自开元之际浸隆学士之名逮章武之初加宠内庭之老礼秩増峻事任匪轻顾非其人不在此选恭惟某官养刚大之气足以有为好深湛之思欲其自得风规迈往惊论议之非凡忠孝昔闻知典型之尚在召从孤外祥侍燕闲防石室之书既信史进玉堂之直仍袭世官谬云天子之私人端是吾家之旧物然而国是所属物论既孚兹为大用之阶即副具瞻之望某年路无几仕乃为贫自知后世之濶疎独恨登门之较晚及兹賛喜深切知归欣颂之私名言防既
　　贺枢宻再入启
　　伏审宠拜殊恩还登近弼惟图任旧人共政盖圣主所欲仰成克左右厥辟宅师抑明公以之自任丝纶甫下逺迩均懽恭惟某官笃厚深闳疎通博敏钩贯百家之选沉涵六籍之醇自结上知偏仪要路笔墨畦迳尔雅无愧于西京师友渊源润色似从于东里有言必尽遇事不辞亟参帷幄之筹协賛枢机之任出分忧顾曽未几时汲黯去朝初言誉毁晋公当国实系重轻奉温诏以遄归罄嘉猷而入告条先帝之故事大王室之中兴舆论所期斯言可必某栖迟末路零落寸心闻成命之载颁庆真贤之复用扫门虽逺贺厦知归
　　答交代谢少卿启【任浙东提刑司】
　　宦防相踵愧扬粃之在前王事有期顾及而当代静言事契燕及子孙夫何迟暮之年乃有因依之幸恭惟某官被文相徳可用为仪强识博文足以华国自结圣神之眷荐跻清近之班智略辏于上前风采闻于天下持槖簮笔谓当入侍于清光揽辔登车姑欲少偿于素志岂容暖席即庆赐环某猥以庸才误当使指阅时既乆责効无闻敢縁授受之私终被含容之赐恳旌麾之已戒罄履舄以非遥虽乏告新庶几道故其为欣抃曷既叙陈
　　贺湖州太守启
　　伏审拜恩中禁进职西清辍甘泉侍从之聫为近甸股肱之镇先声所暨舆论交归恭惟某官国器宏深天才卓伟言动合君子之法出处有古人之风用实自于召还眷悉从于亲擢备献纳论思之益罄朝夕夙夜之勤惟时吴兴实望浙右山川清逺人物阜繁委长孺于淮阳徒得君重试萧公于冯翃用考治功少须报政之期旋聴赐环之命宠荣未艾简注方隆某跧伏穷檐伶俜暮景虽向风之有自曽望履以无阶陪外庭末议之时顾相先后诵佳句百僚之上窃仰髙深闻纶綍之载颁想旌麾之既戒尚缀吏民之列往修桑梓之恭欣抃之私敷言罔既
　　代答明州太守启
　　伏审政成请代诏下趣还行跻躐于近班益恢宏于达业恭惟某官智术辐辏论辩风生胷中负韬畧之竒事至有渊泉之虑出膺郡寄实简上心驾折辕以告行执半符而入觐九里之润幸见及于邻封一年之留恨莫从于民借方图修简遽辱贻书感愧交深名言防既
　　代贺秀州通判启
　　伏审祗膺明命出贰使藩理檝戒途蠲辰视印伏惟某官器全英特识洞几防论议得于心成事业由于世济休有闻誉见于践更谓宜揖逊于熈朝尚尔驰驱于别驾昔者大郑小郑公以父子继治大冯小冯君以兄弟相循并载民谣号为盛事今见二难之歩武未逾三载之星霜岂惟人望之知归抑想风流之是似某江湖寒族天地畸人侵寻五十之年老之将至淟涊百寮之底拙亦宜然窃有所依敢后其喜
　　代贺市舶提举启
　　伏审宠拜眷恩再持使节明纶甫下舆论交归恭惟某官才了十人身兼数器诗辞近古独云苏武吾师字法超今要使羲之北靣既更器使益试乃言干南国之竒赢佐中都之调度虽云旧物实简上心伫宠渥之使藩践禁途之清切自惟孤拙尚窃藩符念芳借于余光顾难胜于贺悃其为欣颂防既敷陈
　　贺冬启
　　阳生而复物屈当伸屏隂类以潜通宜善人之有庆恭惟某官气涵川岳道济幽明坐迎有永之年隂受鼎来之福方将奉十行之温诏咏四壮之还归举酒夀公莫与扫门之列援毫伸颂益増卿徳之勤
　　贺正启
　　伏以嵗序更端星躔易次肇三阳而为泰正五始以书春矧社稷之元勲宜神人之交相恭惟某官忠贯白日道格皇天备文武之全才兼安危之大略功藏盟府泽在人心周公之征徂东巳见于归之复吉甫之来自镐式观受祉之多俯履嘉辰茂膺纯嘏某属拘职守阻奉夀觞莫伸贺厦之诚徒切揺旌之念













　　苕溪集巻二十一
　　钦定四库全书
　　苕溪集巻二十二　　　　宋　刘一止　撰记
　　纵云台记
　　徳清盖吴兴支邑而山水明丽清逺为他邑冠南朝以来曰沈氏者世有韪人或以文雄一时士虽少必秀于其额民贫而安力于农桑种艺渔樵之业鬭讼简少岩居川观吏或似隠故仕于此者乐焉县治枕山山岿然特髙为百里之镇问其名于长老则无所根据缙绅者不道旧有台下直令舍相距仅百尺规制甚美松竹清閟之音桃杏妖冶之容与他名木秀蘤分列左右天欲雨云气习习生于歩武襟衱之间今大夫沈次仲与二客燕其上客咏韩吏部释峤孤云纵以为台名次仲喜以告余见属为记次仲之临是邑也阅五晦朔矣旦朝坐堂上受诉谍羣吏立两庑屏息侧睨次仲独即民聴其事究所以然反复问诘其情毕得文书虽多必尽读乃止律身严无毫髪私亦不受私吏退与竂佐休于台上危坐剧谈或随时觞豆举酒相乐抑尝语人仕吾非所爱也有不得志则弃去如传舍人以其志笃而事勤谓若将窘而中实纵适然则客之名是台有当于主人之心者岂以云之逸为可羡固将仰之耶余邑寓而山栖者也朝见云之出暮见云之归进退容与于太虚寥廓之中千态万状不自知其然其于出处亦何心哉余观云于此山四年矣余年有尽而云之朝出暮返变化容与之状如余所见不知何时而已以其无心故能乆也虽然次仲方仕余方隠迹若不同而从容于事物之境愈乆而愈安则或仕或隠未始有异余燕坐内观欲忘其心如此云之出处未能也次仲勉乎哉余既告焉因为之书次仲名造处之缙云人二客归安沈文伯名长卿福唐陈仲乆名袒安名台者文伯题其榜者仲乆皆竒士也绍兴五年七月壬申郡人刘某行简记
　　湖州徳清县城山妙香禅院记
　　城山在邑之坤维距邑五里为溪流之区溪自天目余杭而下者出其背并山分港旋绕而北趋于郡城是为苕水院北乡居山之半自外及内阶而升者几二百级溪南北之山初散漫若不相即登级三之一却而望之则苍顔秀壁明措列侍若趋若伏若絙曵防驱可揽而有舟樯往来水鸟浮没悉出眺聴之下而委弃于榛藂茀草之间不知其几年矣熈宁中天台僧曰了因者始结庐其上会嵗大疫收弃骸于道加苇衣篾给聚而焚者以数千计又乞食邑之人以苏流亡于是邑人相与出财建转轮藏増治堂庑初因藏心木未获因梦神僧指前溪有沈木焉物色其处已乃得之因出入防间饮酒噉肉人莫见其异一夕见梦于邑令云天台化士告辞异日院僧以告盖因以坐逝今真身存焉然后以禅律相踵住持者数辈而转轮藏施利之人未尝有虚日用是加苇门序略备而简陋褊迫不类藂林邑之人恨焉乡老邑大夫访求名徳为道俗所信慕者得今住持僧佛智大师道容容始至心隘之将尽撤其故易而新之时余以柱史得罪寓邑中过而问焉容指谓余于此累石常广若干尺为大殿于地凿山廓左序若干尺为斋包之容于此培土实涧壑若干尺廓右序为栖僧之堂为复舍为诵经寮浴室仰靣指曰山之椒为浮图其下为临眺之亭又为方丈寝室规制甚靡余怪其言之易也问工程出费之数几何且安取之容笑而言曰佛氏子以精进广大为心耐苦忍辱为行其徒谓之海众其求募于人谓之十方凡所建立患志之不笃与狭劣而勿广成不成则有数存焉工程费出之事弗预计也志于成而巳矣其意甚暇若不足为余老且病未尝数出他日过之门径既成殿址累石且数寻若砥砺然阅岁又过之则飞甍刻桷髙出木杪则殿宇之防像设之严无遗举矣如是数年余再以罪去朝而归访山林凡容所谓凿山培壑髙下建立无一物不如言者其众二百余人其崇饰之意未艾也呜呼何其易且速耶患志之不笃与狭劣而勿广则余既信其言矣然余所深怪者以其甚暇不怠若无心焉宁有情而然者哉于是知其昔所谓建功立事者非独才志之难而优游暇豫无遑遽猝迫之状为尤难故凡才智之士才之能优游暇豫者吾罕见之抑造物者之啬与人也茍有是虽钜细不同其必有所立是院之设固未足多也而于余心有感焉容见而属为之记乐为之书始于建炎三年某月某甲子成于绍兴十一年某月某甲子院初未有额兴役之嵗访安吉县故赐额请于郡得之容遂为妙香第一代住持云某年某甲子吴兴刘某记
　　吴兴郡学重绘三礼图记
　　国朝建除中天下初定诏儒臣参裁典礼而国子司业聂崇义者以唐相张镒等六家所撰稽其详略是非总为一书是曰三礼图书成天子嘉之命国学图于宣圣殿后之北轩其后惧其圮剥复易壁以板盖已有意乎礼乐之敎规模宏逺矣然当是时狃于故学士鲜知经且师道之废实自前世未有杰然兴起之者至明道景祐间海陵胡公先生与泰山孙明复徂徕石守道皆以所学敎授弟子而先生之徒最盛其在吴兴往来郡学常数百辈自是天下之人始知尊徳而隆师士皆知仁义礼乐之説为足以诚身而格物其学问之成为时显用翊賛治道见于嘉祐治平之间者不可概举初郡学求先生乃以三礼仪物黜其于古无考而益其未见者图之讲堂遵故事也于是人人得窥三代文物之懿朝夕对之皆若素习阅嵗既乆有司不知故事至皆汚镘学者痛心焉太守汝南公某以左史出奉相寻领是郡于其始至也见诸生于堂上而劳勉之又増饰宇被以丹艧而掌学开君某与归安丞胡君某抉剔故壁得所谓三礼仪物绘事故存公命易而新之恍如神明顿还旧观郡之士子周览太息咸谓公之赐大矣学者将因是加习焉异时鸣佩执玉于朝廷之上讨论故实禆补敎化茍不愧于前人赐岂不大哉公以闗君之请贻书属某为之记且曰前太守秦公某初有意于是会召去不果今余幸卒成之某于乡校为老诸生知其事宜悉所不应辞若先生之行义世次歴官见于国史与墓隧之文其阐学精识见于著书者固多其藏于家及士大夫手抄皆秘不出搜索编次罔有逸遗俾镂板而行于世则闗君之力也闗嗜学若饥渇行则诲人以先哲为师不拘时好尝曰我先父学于先生敢有二事故于此致志云绍兴十二年八月丙子郡人刘某记
　　湖州报恩光孝禅寺新建观音殿记
　　湖州报恩光孝禅寺在郡治东北地势亢爽土木雄胜门序殿舍斋宫宿庐规制井井他伽蓝莫及盖陈永定中后家舍宅建焉初曰龙兴后曰孝义至唐复为龙兴吴越钱氏易为天宁以其女为比丘尼遂为尼宫凡一百年大朝崇宁二年始复为十方禅刹曰崇宁万夀禅寺后又易崇宁为天宁绍兴七年更赐今额恭为固改荐灵社也旧有观音大士像在寺西偏两楹之间郡人张氏病痿三年一夕梦白衣女子告曰若臂不举耶吾亦若此若能拯我臂吾亦拯若臂且夀若矣张问所居则曰居天宁西廊翌日张舆掖诣寺得大士像如梦所睹瞻仰感涕察大士右臂为坠木所伤命工拯之张病随愈自是郡人归心以疾痛苦见于求拯者日不下数十应感事迹不可疏举而所处闇陋迮迫不副人意今道师居乆与其徒慧智寡众出财谋建别殿奉安妙相而患栋干之伟求之山林未易以日月冀或告之曰近郊曰寳溪者有故侯第今去弗居盍往图之慧智亟往则其家已先见梦告于其主欣然许焉于是廊庙之前左建殿屋四楹前为复廊与旁两庑深明壮丽具妙荘严盖前住持经画累嵗而不克成者道俗欢喜竦踊賛叹咸若有所依归乆以其事求记于余以侈其成余曰吾闻观音大士性相等空无刹不现身光互渉有感必通于诸众生悲心不舍是故身为三十三应因事摄化利益见闻则我之身与子之身一为比丘一为居士俱在三十三应之内真源实济视此大士为二为一为同为别以是思惟大士众生体本圆成无二无别以无二无别故随众生心想所感周徧无遗则是大士非但无我亦无我所而子独以象设区宇为所依归则利益众生为有择欤余曰不然大士身相无邉固无我所而彼信士心想乡慕则有所矣我观道俗至前摄衣俛伛炷香膜拜陈其疾痛苦死种种希求之状诚意所教汗泚顔间言出肺肝感通梦寐初若一体我是以崇其向慕之所为之庄严以益其信心若彼信心一念囘光睹色明空入佛知见则知夫亡不起于座周徧十方在在处处无非道塲而此道塲实无所在利益众生亦无受者如我所説为有择欤为无择欤如是问答亦无实义余曰是名实义是名大士悲心救物无二无别子言似矣是用识之始于某年某月某甲子成于某年某月某甲子后若干日太简刘某居士记并説偈言
　　我闻大士观世音　　　具大功徳妙荘严初从闻中入三昧　　闻空觉空空亦灭
　　惟有一念悲众生　　三十三应为説法
　　法施无尽身无边　　周徧十方河沙土
　　毋陁罗臂如虚空　　云何示此疾痛縁
　　以众生痛我亦痛　　究观起灭无处所
　　伟哉寳殿严睟容　　清净绚丽光夺目
　　惟导师乆善方便　　谓彼众生心想殊
　　要令睹想生实解　　入佛知见如诸掌
　　在在处处皆道塲　　而此大士寳无在
　　一一众生蒙利益　　亦无受此利益者
　　我知信施及见闻　　决定同证无上道
　　湖州石村青莲院记
　　出城南行五十里少东有村曰石其梵刹曰青莲唐大顺二年始建干宁中得额为报恩禅院至国朝治平二年赐今额环水为院四无居邻盖栖心学道之境初若无路惟轻航短檝至焉粥鱼斋鼓闻于傍近禺中而食则孤烟突起于云水弥之间望之郁然余未及造也问诸道傍彼僧院者何如曰院不至崇大已而规制整整精丽明洁为可观异时垣頽壁败栋宇倾挠左右撑柱更阅嵗乆观者悸心如将压焉今院僧慈济人师齐岳尽彻其故而一新之盛矣哉余同识岳是妙于医者耶曰然岳自少习卢华之术通金匮石室之书以是济人亦以自飬身余尝頼之一日过余始询其事岳曰吾受业自院既而游方累年稍倦而归视所谓受业之区几为荒墟惕然动容寝不安席炷香自誓勉励其术以所得赀财次第建立不敢有一毫之私是吾之发是心也以疾扣门者加众吾潜心以思思则得之疾无重轻赋药授方輙騐可期以时日又有知我之有是心者乃力而交助之市木于某乡采石于某山有不受赀而愿施者自绍兴戊午距今十有九年而众工释用初营三门再嵗而办斋厨次之厨成而二时清众合食堂上僧舍钟楼观音大士殿又次之最后建转轮寳藏极一时金碧之工灿烂陆离夺人眸子吹螺击鼓铿鍧于庑廊之下施利日至斋厨之费赖此以给布砖累甓内外前后繊悉备具余怪而问之是何成之易耶岳曰吾志于成矣然成之者非吾也意其有隂相焉何以云然吾之术不加于昔也而灵于人若此事既济矣自今以往不自料吾之术复能灵于其身若此其易者乎以是知世之懐自利之私求得于人而偶得之以为吾能彼不能者妄也余闻其言而韪之岳求记于余余年七十有九病且昏岂复能文既赏其勤且有感于其言而为之书余于世间之见固未能超出也又欲于此警夫后之人可哂也已绍兴二十六年五月丁夘记




　　苕溪集巻二十二
　　钦定四库全书
　　苕溪集巻二十三　　　　　宋　刘一止　撰记　戒谕诏
　　建章宫记
　　汉武帝以干封五年亲祠后土于渤海还以栢梁台灾【阙】　甘泉宫方士言粤俗有火灾复起屋必以大用【阙】此建章宫之所为作也宫之制度张千门立万户
　　张华能为晋武陈之后世莫得闻焉见于史者台则神明通天楼则井干阙则铜鳯祈风壁门池则泰液亭曰商中殿曰骀荡曰馺婆曰枍诣阙之髙逾二十丈台与楼之髙至五十丈池中又为蓬莱方丈瀛洲壶梁象海中神仙鱼之属班固赋云顺隂阳而开阖观东为祈风西为商中则集名义或然余可概见宫室之盛自三代以来未之有也武帝承文景之后侈心生于富饶鸩毒起于晏安内巡行天下外甘心夷狄开玉门通西域牂牁越嶲大宛安息之役连年不已殊方异物四面而至于是营千门万户之宫以飨四方賔客夸酒池肉林之富陈巴俞都卢漫衍鱼龙角觝之戏以观视之用度既乏盐税酒筭及舟车民力殚屈盗贼蠭起绣衣持斧之使出焉呜呼征输之烦力役之苦未有如斯时者矣愚虽欲侈其宫阙壮丽之容而骇叹之有不忍也髙帝七年萧何营未央宫帝怪其过度何曰天下方未定故可因以就宫室非令壮丽亡以重威且亡令后世有以加也于时项氏虽灭黠将剧贼未尽诛锄乃欲于此就宫室何哉意者抢攘之时劳苦之事民所更习且未知归怨之所若天下既定乃始为之怨有归矣自始皇起骊山阿房之役后世靡于见闻厥成告以茅屋采椽之事且未之信不若极其壮丽以为永乆之传不然异日必有改为之者是不欲以土木奢靡劳民召怨之过遗后人呜呼何之虑诚深矣仅阅四世而建章作其所以遗后人者果安在乎是故三代受命之君未尝不以俭徳诏天下其后不免有琼台瑶室之兴而况以奢靡示之哉使其子孙而贤则露台百金之费有所不忍如其不然后世复有如武帝者虽处以千门万户之宫其心未必厌也如何者盖深于虑而浅于识故并论之以为古今鉴云谨记
　　云台功臣记【拟词科题】
　　永平中显宗追感前世功臣用麒麟阁故事图画二十八将于南宫云台以示不忘其外又有王常季通窦融卓茂合三十二人卓茂以徳余皆以功皆能以功名始终者也甚矣功名之难全也岂惟其全之难抑其全之者为尤难何也髙祖一见黥布以为淮南王一见韩信以为上将军一见彭越以为丞相其后皆连城十数南靣称孤所与髙祖清羣盗灭项氏而成帝业者大抵皆三人之功其英谋伟畧非后世所能跂及史臣曰势疑则隙生力侔则乱起嫌疑之势既成谗间之祸必至当是时虽欲图全盖已晚矣矧自负功大志意易骄光武深鉴乎此天下始定以三公起卓茂以厚礼聘严光异时功臣率不以任职至于封爵锡土不过大县数四所加特进奉朝请而已嫌疑防间何从而生非但如此中兴之将二十有八其数乃多于髙祖创业之时后世无能识其意者以传考之惟邓禹防恂当腹心之任畧比萧张耿弇贾复受爪牙之托畧比信布而此四人者好学有识故委寄特重其余仅立一二功或一节可观无卓越积累之勤可以自负然后知光武多任将帅而分遣之殆不使功髙而难制骄肆而祸及其所以保全之实在其始前世之将虽有裂地封王之贵而葅戮随之虽有髙世惊人之畧而终为叛逆求为列侯奉朝请以终其身生受恩宠殁有显荣而又能使后世之君思念之不忘至绘形像如云台之臣其可得乎呜呼功名之难全而全之者为尤难岂不信哉故并论之以为后世之鉴且以见云台功臣之荣非得君如光武未易致也谨记
</div>
    <div class="pagination">
<a href="苕溪集_page10.html">上一页</a><span>...</span><a href="苕溪集_page6.html">6</a><a href="苕溪集_page7.html">7</a><a href="苕溪集_page8.html">8</a><a href="苕溪集_page9.html">9</a><a href="苕溪集_page10.html">10</a><span class="current-page">11</span><a href="苕溪集_page12.html">12</a><a href="苕溪集_page13.html">13</a><a href="苕溪集_page14.html">14</a><a href="苕溪集_page15.html">15</a><a href="苕溪集_page16.html">16</a><span>...</span><a href="苕溪集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
