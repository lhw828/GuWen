<!DOCTYPE html>
<html>
<head>
    <meta charset="UTF-8">
    <title>秋涧集 - 第 9 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 9 页/共 110 页</h1>
    <div class="content">　　平生蓄研空累累其名曰端犹可嗤世间万有珉作玉坚则墨褪软则泥或浓或淡不成字终日与伍空嗟咨东家瓦研面尺五其状宛似维南箕松风小试涨雾临视黯霮羲之池朝来挥洒尽快意一笔扫出千蛟螭东坡黼研不可见咄此朽壤争神奇君不见莫耶神寳不适用补履曽不如囊锥
　　雷将军歌
　　雷举秦人家将种不学齐髙贾余勇温然醻接逢掖流照眼容刀辉玉琫朔风忆卷闗陇破西走巴渝为势拥宋人重汉不内任阃责豪英制边耸将军守戍分剑闗剑门天险石巃嵸当时一军号安靖玠去重狺阃呼汹【余玠字义夫官至侍郎在亡宋时最善守蜀者也】龙旂西狩万壁空石角此心随北拱天顔喜动诏赐金一日康侯三接宠盘盘大获金汤牢云间猛将须髯豪片言因垒引降出风义不减曹王臯蜀山破碎凯歌里六军喜溢秋天髙破冈山头望囘斾小臣堕地空乌号囊弓归来血洗箭又许拜舞趋新朝命妻赐第恩转渥才得主漕浮纲艘忆昨先声蹑鼓鼙只今骑马似鸡栖朝来携酒过予饮细话徃昔非余悲事机翻覆古如此一椽僦舍甘调饥我方读诗至秦仲车邻驷驖生光辉乃知风声气习逺自文武始歌颂不到秦家非
　　革故謡
　　南城嚣嚣足汚秽既建神都风土美燕人重迁朽厥载睿意作新思有泚一朝诏从殊井彊九陌香生通戚里炀城密迩不刬去适足囊奸飬狐虺城复池隍莫叹嗟一废一兴固常理令年戊子冬十月天气未寒无雨雪禁军指顾旧筑空郊遂坦夷无壅隔寂寞千门草棘荒佗年空有铜驼説我诗虽小亦王风庶配商盘歌帝哲
　　通漕引
　　汉家鼎定天西北万乗千官必供亿近年职贡仰江淮海道转输多覆溺东阿距泉【清泉县】二百八瀹【阙】西来与清合安流取直民力省积水浮纲才两日自昔河防争横议秪办薪刍不胜计宣防瓠子至今悲以彼方兹功极细役徒三万朞可毕一动虽劳终古利裹粮荷锸去莫迟行防连穑东过蓟休説春潭得寳歌长笑韦郎空侈丽从今粒米斗三钱狼籍都城乐丰嵗
　　珍珠菓词
　　有菓有菓名珍珠厥苞葱翠二寸余絶类王未变赤绀瓤滋腻甘酸俱就中结核大于指状似萆麻色微紫逺供来自广南州臣子献芹心尔耳然观夏赋皆邦用口腹所充须锡贡若论橘柚亦常材此物胡为劳驿送
　　当熊词
　　戊子冬十二月廿五日聴韩陈二生读通鉴纲目至中山冯太后事迹壮其贞节感而作当熊词冯元帝偼伃哀帝祖母也
　　汉家九叶时清晏帝拱深宫乐游防鱼龙万舞阅来餍鬭战雄观临虎圈老熊骇逸突笠出被发攀楯来御殿昭仪散走虎士惊盛气当前无少变大驾临轩问物情敛容前对香云颤妾闻兽猛得人止万一不虞身殉难日华翻动喜归来香飘合殿春风转君不见东西两汉五百载班马徽音尽堪羡元城投玺冯当熊能以至柔驰至健大笑陈妃望幸心千金空买长门怨
　　东征謡
　　【阙】　春涵物生广芽孽中【阙】
　　先王志忠奬驰驱鳞介【阙】
　　海波腾沸聚使纎怒鳄奔鳄归【阙】　　渠魁谷
　　静川空骨如莽今年复作欲尽殪逸徳【阙】　骇天吏孽余走死黑龙东诏勿穷追令自毙就中纵杀势难分桑妇畊夫同【阙】例天兵南伐六十年楚女吴儿供北婢欲知天道【阙】覆心看取东人复为
　　下濑船
　　家中之木同灰槁炎海波翻震天讨彼交事大天理常嵗嵗卑辞悼虚表舟师陆骑问罪来力审难支施机巧弹丸所据五郡地瘴气为灾称地利我来彼遁还则尾一弩千人不容避老天限作羁縻邦不以衣裳介鳞易昔贤有戒是贪兵若论彼资才具翠【南越志尉佗将安阳王治交趾有神人曰臯通造神弩一张一放杀越军万人后佗子始质于安阳王窃其弩毁其机驰报佗佗兴师击之】汉家声教初无外下濑戈船微主帅一军胆落陷泥湖二万选锋同日败裹粮载甲力有余正坐无人作吾忾军声稍振需所援春水旋船可济古人堂上有竒兵安得营平与动辈
　　征士謡
　　东风连日沙尘昏兵威掩尽春气温汉家武备徧九有南来探骑络绎何纷纷今年十抽一北去千里起赴和林屯御河西岸殷牧野万甲照水光粼粼观容有使亲阅实不许代名须正身神牙猎猎见北靡精鋭全是嫖姚军嫖姚出塞路几千逺战不过封狼山征人莫惮行役苦庙谋素具车攻篇君不闻王师有征古无敌何况强弩之末鲁缟其能穿念渠爱惜腰间箭防聴长歌入汉闗
　　天星行
　　天星蓬蓬若为祟彗扫长空徂防位六龙推堕日车翻万火分崩碎于地老天变色赤祲如西北絶天间狗吠行人匍伏羣雉惊澟澟甚于崩角畏君不见天星悬象万象精一物下亡一星坠春秋二百四十年孛斗经天无此异不然大火示厥罚下熛人间为沴气月寅嵗丑丁酉辰东方向明时又寅老翁百嵗见未曽何况地上虮虱臣天虽髙变虽大灾反为祥果何赖正有徳修知儆戒
　　雨木氷
　　昼防防云族聚知气满【阙】　作雨【阙】　　　　　　和变而凝氷着树巧裁细翦千万状【阙】
　　翁缩颈冻欲僵办着乾坤开大素其详【阙】　　三朝古説大官为最忂曦轮过午始消释膏【阙】　　如雨泣少
　　阳为臣氷即兵麟史书征臣【阙】　　　　者互长雄此事胡为兆今日
　　建春楼歌
　　【阙】　　头春日长建春楼【阙】
　　与东【阙】　　　　　　　　　　　　　门香
　　层【阙】髙掲富观览春潭照暎千帆穑吴商楚女莫空过渠是京様河马西京张世间忘忧唯食饮越罗蜀锦空千箱登临人具醉饱去共城齐氏真非常共城齐氏真非常
　　潜蛟行谢温将军恵石
　　温郎少年姿润秀好古探竒出予右叩门相访得怪供鬼刻神劖未尝有我欣植杖三摩挲秋水潜蛟见蟠纽何年囚锁出禹穴不磔须牙惊水母毅然见赠初不惜澹癖怜予象江守深藏夜壑空有戒当昼儿童负之走千金求买何所得一旦携归定非偶清泉湔祓庸玉汝屹立花间冠吾囿苍鳞照水势若动口鼻唅呀欲防吼常疑尤物即神物隠伏地中谅难乆宣和族聚失所在却恐雷霆下来取一春病酒日欲眠忽得此峯如至友娉婷翠袖喜欲舞复讶舞仙来劝酒君不见九成论乐一夔足万石不须夸栁栁人生意气贵相倾走笔酬洒当琼玖
　　重门行
　　潇条共西野有域号重门重门幽幽深几许齐芳归藩何足云公卿老泪空沾巾天道好还非少恩青山斜照自今古禅陵西望犹比隣曺瞒搤吭忍不杀终我四百为虞賔乃云得之羣盗手吾将谁欺欺彼旻君不见邓城南头汉浊漉至今草树凄无春
　　唐申王画马歌
　　花萼楼前阅庭实布乗黄朱笑羣辟奔虹凝露故家物诏冩真形出东壁申王夭矫龙一种挥洒元精固无匹龙池十日霹雳声房驷无光韦偃泣千年事徃失所在此纸流传见真迹明不厌百回看飞电流云怅犹湿当年圗画乐升平转首云屯散榛棘储皇才借河陇余旋复廓清唐再辟物盛而衰固有时校以仓皇易为力汉家拓地封狼山万骑腾淩已无敌更求骏骨张吾军一綍风飞能事毕虽云中夏号雄强富不民强孰供亿圣谟经世了不刋收卷入囊三叹息
　　秋涧著书圗歌赠画工张仁卿
　　张生冩出秋涧圗先生胡为此逰居知余读书乐幽寂况复野麋之性宜与水石俱西风萧条秋气余浮云身世将何如江蓠托咏太哀怨老松卧壑甘扶疎逢时不作栋梁用且须著论希潜夫盘盘涧曲深几许长吞逺泛知攸徂百川横障使东徃细大不择羞潢洿考槃有歌谁与伍山鸟山花吾友于张画师王宰徒云烟落纸何舒徐吾今平居日已久为我作此真良谟平生未尝学学焉于此初古人尚交无老壮要欲静泊志可明而逺可逾骎骎晚景几桑榆不知此去澹泊得似画中无目明神王骨相臞一丘一壑着防舆毕此一事为成书此外何有于余乎此外何有于余乎【比集録古今相业为调元事鉴】












　　秋涧集卷十
　　钦定四库全书
　　秋涧集卷十一
　　元　王恽　撰
　　七言古诗
　　题耆英圗奉呈子初中丞
　　张生好竒兼尚友古画古书长在手欣然示我洛英圗便觉奎光生户牖衣冠磊落十三人闲着一枰谈治否堂堂文富两具瞻天下倚安真大叟平头七十是寻常独有端明未期夀方辞晚进不敢班列宿光中已瞻斗北门易虑望佳招【王拱辰字君贶】千里驰书恨官守升平盛事那得再梦寐席间把巵酒吾侪起敬当如何再拜乞灵三叩首君不见西周文物称全盛除却邑姜才得九神崧间气萃此多周凤鲁麟纷在薮郑郎绘事固入神自是徳星传不朽我思仁祖庆厯中庆厯政有三代风斯民皥皥乐其乐六合一气开时雍扶持有位总是诸贤功熙宁天子错料事以忠为邪邪作忠放教公等在散地擢置安石司羣工恵卿继用二惇起当时何止惊三空呜呼以人为鉴古所取安得献此与论治道之汚隆愿君深藏勿轻出世代虽逺多青虫
　　紫芝歌
　　继胡紫山集瑞堂诗韵己丑秋八月有紫芝产陶户朱良舍下凡五六本此最异者
　　陶坑削崖蜗作室和气所钟无不及非縁石涧木之精平地抽英昭茂徳蓬一夕烂生光紫葢彤枝照乡国氤氲五彩画不如骈秀连茎莹于漆考祥吻合农帝经表瑞无惭柳州笔老翁百嵗见未曽醉将苍髯漫如防郡人争欲饮至和奔走来观恐无及出门秋望稼连云汝芝汝芝安所吉
　　圯上行
　　邳州道中作十一月初四午刻书于宿迁马驿
　　楚兵东来杀为嬉烈火西卷腾颷吹为藂驱爵恐过惨天赐汉以兴王师忆初椎秦天下震盛气不折将徒为泥中进履屈亦至不尔安制重瞳儿往年亲视济北石此日还赋圮桥诗神龙变化不复见仿像鬼物来隂机素书三卷不必怪要本老子持其雌
　　题长江万里图后
　　稚年屋居三十春老境谁遣东南奔去秋有诏使持节此自邶卫官瓯闽闽中水浅百味澹但觉草木多精神展放江山万里圗卷中潇洒似堪娱寄声故国游观客卜筑苏门尽可居
　　问吴台辞
　　吴江宫殿寻无迹只见山苍湖水碧歩上髙台散客愁十月江南看春色晓风翠雨湿阑干檐花露宫娃泣欲遮愁烟问故台愁烟无语空萧瑟是邪非邪不必辨且为兴亡求乱隙夜半娃宫作战塲总罪君王以色荒春秋责备大法在不道延陵退耕吴已亡圣贤处变贵逹节审势不得同曺臧当年泰伯终三让明见丕承有圣昌
　　南台懐古
　　封君姒遥裔重光丽无诸忆提越甲佐天讨翦嬴摧项开雄圗保邦事大霈厐泽至今国俗犹薰濡石樽劔沼两寂寞山川良是先生都越人感徳知所尊箫鼓犹陈藻荐殷潮去潮来朝又暮花谢花开秋复春千年事徃遗烈在草木澟澟来威神庙中筠签万有卜陈説祸福穪灵珍我因拜祷问来事繇辞洒洒何其真殊方逺宦乃气数品秩虽到多邅迍正须耐辱安所遇不及防出东南闽生平行已半流坎虽老而夀犹朝绅鞠躬黙谢神贶厚得遂归隠余何云我来正值羣祀日伎乐朝献争趋奔越巫纷拜灵欲驾冷风满斾翻凝云回首笧台祠下路萧萧寒雨湿苍麟【今庙基即汉髙帝封笧台也】
　　游九仙阁
　　三郎百战开闽国欃枪基圗专诈力二嬖恩光象服尊九龙帐设香云湿朝参寳云宫暮礼妖师席国事一从神所质九仙结构岂此时万瓦鳞鳞跨空碧阁中景象四时新徃事如云散无迹我来登陟纵遐观一榻清风抵万钱暂与尘襟豁烦滞横栏直下看三山
　　杂言寄申隠信宣慰时在泉州近辱书过蒙逺问倥偬间不时奉答获罪多矣人行谨以杂言为报奉别后一粲
　　蹇予元年东鲁客初识君侯髪如漆平生豪气乐新知一笑论交真莫逆凉风八月中秋节月满金尊惜轻别邂追溪堂又五年情好比前尤欵洽髙堂轰饮几连明四座欢呼倒冠帻当时樽前鬭年少豪迈不知家立壁兴来为我扫云烟思入天机妙无迹我识君侯此余事落笔纵横见竒策自是睽违三十秋只今同客岭南州天涯牢落尽愁絶况复两翁俱白头书来慰我见安好细字满纸纷银钩故园风物信如旧栁子初起为山囚春云梦湿兰苕翠壮观雄翻海岳楼近从潭府阅家数笔力已复追营丘烦君吮墨留余溢重为灵均作逺逰【中隠乃云甫道号近于魏参政处看云甫山水画故云近从潭府阅家数】
　　李夫人画兰歌
　　清閟堂深不知暑瑶草佳期梦圃孙郎笑折紫兰来素影盈盈映渚李夫人澹丰容天然与兰相始终剡藤一笔作九畹落笔不减江南工芳姿元与凡卉异晔晔况是湘累藂离骚不复作遗恨千古沈幽宫君看此花有深意似写灵均幽思悲回风君家大雅堂文采东野翁并入惨澹经营中秋风拂帘秋日长芳霏霏兮汜崇光澹妆相对有余韵画栏桂子空秋香淡轩托物明孤洁五十年来抱霜节固知色相皆空寂妙得于心聊自适仿像湘娥倚暮花黄陵庙前江水碧生平佩服真赏音升闻紫庭非素心唤起谪仙摇醉笔为翻新曲冩瑶琴
　　李夫人名至规号澹轩亡宋状元黄朴之女长适尚书李珏子早寡今年七十有二善画兰抚琴近为郎中孙荣父作九畹圗若与兰为知闻也且自叙其后云予家双井公以兰比君子父东野翁甚爱之予亦爱之毎女红之暇尝写其真聊以备闺房之玩初非以此为求闻于人也郎中以兰省之彦一日来征予笔遂诵防汚亦何忍但觉难为辞之诗以应之孙求歌诗于予固乐为赋此者正取其节而不以其艺故也秋七月初吉秋涧老人题
　　杂言
　　我今行年六十五得至从心能几许忧愁风雨毎大半念至于斯足悲楚纵令得迈七十夀比老于心当悦豫不然终日疲事役殁而后已真愚鲁君不见人间声利藏祸机迷着世人曽不知得之志扬失之沮一死如传争奔驰又不见朝花才荣暮雨恶火灶方炽寒灰随攀援髙贵鄙卑贱得势未必皆便宜至人大观出世表肯为造物相调戏豁逹一篇庄叟论太山毫末较来齐
　　福唐中秋对月醻刘端友见赠之什
　　少年爱月长苦吟赏玩不知清夜深拟挥玉斧手尽扫丹桂隂髙歌起舞防清影直入月脇穿天心节序依然人耄矣所事感懐无可喜少陵有泪湿金波叹息无家清夜美当时流落止鄜州况在瓯闽数千里此夕常娥海上来【谓三山距海九十里】氷轮蹴踏惊四开牀头有酒不复饮追忆少壮令人哀老人病骨防风露静卧空斋深闭户却从虚幌看清光四壁秋虫饶夜语
　　题钓防
　　至元二十六年己丑嵗冬仲九日予自桐庐舍鞍鼓棹取道严濑既午舣舟祠下登拜遗像肃如也厯观古今题记多论其形迹未有明先生之心者天下有二道出与处而已先生之起义明君臣顺乎天也浩长归气信名节遂其志也夫三公坐而论思明是理而表万方者也是则佐理之功多矣尚何为因留诗招隠柱间入客星阁眺羊裘轩降观钓台书院山光丛簇江流有声若有以回俗驾而谢逋客也江行有程促之而去回望双台顔厚有忸少中大夫福建闽海道提刑按察使汲郡王某敛袵书
　　刘郎少年同几席绣裾朱衣称谨饬六龙一日飞上天岂为故人谈徃昔严陵欲臣意有在大隠何心学夷隘当时虽落物色中肯以三公易其介先生岂是烟波徒奕奕星芒动帝车一言稍峻得狂鄙况复好爵縻其躯君臣大义既明着助顺又见懐仁书君房初不识防意尚欲求益何其迂一竿虽老桐江月尽着清风厉薄夫
　　洛中吟【有序】
　　近读邵氏所书洛中杂事抚卷三叹令人有不能己者呜呼五代间乱离相继其否极矣生逄兹辰一何幸哉故孙樵有生恨不得为太平人良有以也因效康节谢温公买园诗格缀集所见赋洛中吟一篇其辞曰
　　万方文物洽尧雍若论声明极洛中地自荥南连洛北化从真庙到神宗总将六合清明气散作三川礼让风道统有传程邵在勲名无比富文崇棚车载酒都人赏名教传家习俗同花木四时春不老耕桑弥野嵗长丰三千步幛家虽侈十二行窝乐最融春酒泛香沽翠幙夜花和露买筠笼小车髙阁期真侣魏紫姚黄擅化工爱育总归君父圣论思不出庙堂公荆舒变法无朞月社稷垂亡到一空读罢适然清兴逺一帘花影晓光红
　　竹鹿辞【并序】
　　竹鹿出南海布哈拉国赤毳雪文状若背然顶有双茸葳蕤如瑚巨枝至元廿七年秋八月上进过福唐予获见之昔梁武王逰兔园宴忘忧馆命诸臣赋苑中诸物文鹿其一也余因即其所赋攷之正此鹿也因作竹鹿
　　竹鹿亦瑞兽顶有瑚茸素綦为纹【阙】　　　　　极
　　腾仙踪风吹堕海洋【阙】　　　　　　　　　玉树
　　青葱珑攸伏日与羣甡从一则【阙】　　　　　道通君不见汉武获异兽非辟西南封迢迢兹鹿来汉道相比隆东南际海国万数将见珠香犀象等物相率皆来同
　　游金山寺
　　我登金山江似练金山突兀神鼇抃楼阁参差四五层覆压崖巅瞰江靣壁间不见老坡诗空厯长廊瞻涌殿江山形势互为胜直上金鼇穷伟观徘徊乆眺呑海亭海门两防烟螺淀就中望处不争多大抵苍茫烟一片平生歌咏古人诗此日一樽偿宿愿撺牌才过璞墓西水作磴痕风四转放船北渡返东行一叶中流去如箭瓜州西北堕杳霭照眼鹤崖迫焦巘独游髣髴苏公兴冒险比方章子愞夕阳西下烟四起欲进何之退无畔倒装渔艇入荒村百计无由登北岸柂师失色都船惊暗触江神岂予谴我为使者初不然先尽人为论事变力微舰巨酒半酣正坐忽焉遗此患金山虽竒极渊险洎老登危非所便书生气习不一到慊慊此心孤所恋量非谢傅与娄相惊定老懐弥懔战间闗投宿野人庐因赋此诗为永叹
　　至元庚寅冬予自福建北归渡江作此诗未尝示人逮大徳己亥十年矣卫辉判官井君徳常陞倅镇江来别因话及焉并索书此诗云归刻寺壁以増江山胜概予谢不敢当然使读者为遨逰之戒云
　　鬼车行
　　鬼车一身编九头黒夜来过声啾啾半空沥血洒人屋所遭之家无空休穷凶极恶煽威虐妖孽几徧江南州奸党蔽事莫能发百计捕逐无縁由圣王明见万里外一网掩来同治罪忆初百鬼拥行车此日行车载孤鬼琅珰系颈纒车轴涕泪淋淋不时哭死声宛转尚呕哑昼夜催行不停毂路人借问欲何之诏赴行台加显戮挥刀脔食快众心奔鲸四沛无遗育万里欢声动大江百城歌舞喧华屋我思善恶人自取祸福不应深倚伏寸心少慊获隂谴天网大刑敢轻触为诫凶人不足心鬼车罪例犹梼杌
　　流民叹
　　我家本燕云未省离乡国前年一霜秋稼空望入田间禾穗黒忍饥犹待下年收一涝髙原水三尺人生重迁乃本心一馁催人忘南北水采无菱芡山収阙橡栗虽云生处乐乏物得生活扶携逺趂河南丰道路无资日行乞毳衣穿结杖蒿藜气力凌兢双胫赤我闻尧水与汤旱民免流移少损瘠不出九年畊长有三嵗食朝家劝课尽忧劳只为有名多少实常平向为前省坏义廪近年无广积江南最苦过都钱更着营司日骚屑营司已罢民力苏大府兼农制徒设捄荒发廪最上策近井乃能疗近渇君门万里安得知作诗代洒流民血
　　南楼行送信御史佐鄂岳行院
</div>
    <div class="pagination">
<a href="秋涧集_page8.html">上一页</a><span>...</span><a href="秋涧集_page4.html">4</a><a href="秋涧集_page5.html">5</a><a href="秋涧集_page6.html">6</a><a href="秋涧集_page7.html">7</a><a href="秋涧集_page8.html">8</a><span class="current-page">9</span><a href="秋涧集_page10.html">10</a><a href="秋涧集_page11.html">11</a><a href="秋涧集_page12.html">12</a><a href="秋涧集_page13.html">13</a><a href="秋涧集_page14.html">14</a><span>...</span><a href="秋涧集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
