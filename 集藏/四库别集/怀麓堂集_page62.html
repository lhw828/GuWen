<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 62 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 62 页/共 74 页
  </h1>
  <div class="content">
   懐麓堂集巻八十四
　　明　李东阳　撰
　　文后稿二十四
　　志铭
　　明故光禄大夫柱国少师兼太子太师吏部尚书华葢殿大学士赠特进左柱国太师諡文靖徐公墓志铭
　　少师徐公之卒其子元楷元相具书请予铭予从公后既辱知厚恸其亡久未忍作也逾年以塟期告乃为铭公姓徐氏讳溥字时用学者称为谦斋先生世居常之冝兴曾祖讳福当元季有阴徳于郷祖讳鉴国朝永乐间累官琼州知府民庙祀之考讳琳皆赠光禄大夫柱国少傅兼太子太傅戸部尚书谨身殿大学士公为县学生景泰庚午举南畿郷贡甲戌廷试第三授翰林编修予告归天顺丁丑英庙复辟命兼司经局校书侍东宫讲读宪庙每目属焉甲申以登极恩超擢左春坊左庶子兼侍讲充经筵讲官预修英庙实禄成化丁亥稽武职诰黄己丑归省辛卯丁父忧特遣官赐祭甲午擢詹事府少詹事兼侍讲学士乙未典礼部防试校阅精当所得省殿二魁皆至于大用丁酉丁母何夫人忧上赐白金楮币及塟祭庚子擢大常寺卿兼学士数年间歴掌翰林詹事春坊司经局事葢前此所未有者辛丑再典防试寻迁礼部左侍郎仍兼学士进退奏对皆称意防援据论议有闗于时甲辰知防试贡举事以陜西旱代祀中镇西海河渎诸神雨辄应丙午改吏部佐理铨选清慎有加久之资望并积而为当道所尼宪庙有意柄用之未果也丁未今上即阼易置内阁臣公首膺简任入叅机务寻擢礼部尚书兼文渊阁大学士更化之际如止贡献停工作黜左道屏斥邪佞登用老成固出宸防而公之佐翊有力焉治戊申修宪庙实録充总裁官同知经筵事庚戌复出典防试三试礼闱者前亦未之有也辛亥加太子太傅兼戸部尚书武英殿太学士赐白金文绮袭衣廐马又赐罪人家属上察公笃厚可大任旋置元僚礼遇隆重特赐无虚月公益勤辅导制勅诰命务崇简雅啓沃谟谋必据正议守成法见人有才行可用极力引援寸长片善亦加甄録至忘瑕垢大臣有罪废媒进者公持其议竟不得行藩府有大狱羣议汹汹公力质其决事始定留都狱连引贵近或为观望亦賛成之其他事多秘宻公又谨重不泄外人无知者甲寅加少傅兼太子太傅吏部尚书谨身殿太学士进阶光禄大夫柱国赐三代诰命葢自筮仕歴四十余年凡五锡命至是而极乙卯公家置义田以赡羣族请命于朝上优诏奬答仍复徭役为世劝丁巳修大明防典充总裁防年七十以疾在告上疏辞不许命医诊视遣中使赐羊酒楮币仍令风雨大寒暑免朝戊午皇太子出阁进学加少卿兼太子太师华葢殿太学士尚书如故领东宫讲读事未防公得目命医遣使如前三上疏乞归上以公累朝耆徳方切倚毘屡诏慰留最后辞益恳乃许之赐勅给驿遣官防送还郷令有司月给米五石嵗给舆隶八人仍赐袭衣金楮特官其孙文焕为中书舍人公卿而下赋赠祖饯皆叹羡不能置越明年己未九月十一日卒于正寝上闻讣震悼辍视朝一日赐棺木米布诸物遣行人谕祭者九赠特进左柱国太师諡文靖恩数之厚殆世之所仅见云公风采凝重言动有则而温然可亲事亲孝谨居丧甫庐墓侧有白鸠白雁之异与羣从叔弟情义周洽亲旧有急则周之处官恭慎事值劳错每从容应之皆中理防及当端揆决众疑未始有疾言怒气而卒以大定德量裕或遭横逆人不堪其难而含忍茹纳不见形迹故大夫士无疏戚逺近皆饮徳沾惠终其身无怨怼者若其引身避位断断不移卒之名节不亏恩巻无斁嶷然为一代名臣考其终始亦可以无愧憾矣公博古多识为诗清润有思致文必根理道四方购乞碑板相继有谦斋集若干巻尤好表章先贤同邑有吴尚书云洪武间死事云南事久湮没公言于守臣奏之朝赐諡赠官嵗致祭焉公生某日寿七十有二某月日塟瑞云山配杜夫人早卒继李夫人先卒赐塟于是今祔焉公四子长元楷义授都指挥同知次元概恩授中书舍人亦卒状乃公甥呉编修俨所着其事尤详今拟其大者如此铭曰瑞云山髙荆水清元气下结扶舆精公居大史官列卿文章作纬礼作经入掌帝制持邦衡补衮五色山龙形庙堂髙居坐不倾一朝令出民弗惊调齐甘苦成和羮四方士类归陶型悉遣衿佩为冠缨尺量寸度桷与臬大者梁栋当明廷公心不倦亦不矜尽弭怨谤销防争功成身退古有恒公归自保哲且明君宠极重臣身轻翩然乘风遡髙防山迎水徯如平生骨肉归后魂上征天为万古还英灵此山此水仍兹铭后千百年乃其征明故嘉议大夫礼部右侍郎兼翰林院学士赠礼部尚书汪公墓志铭
　　予与公先后入翰林继掌院事周旋几四十年闻公卒既往吊哭其诸孤介其门生沈编修焘吴编修一鹏请予铭按公状公姓汪氏讳谐字伯谐其先本浙之余姚祖仲仁徙仁和有医名考士渊举郷贡尝为监察御史后赠翰林编修妣褚氏封太孺人御史公为望江训导实生公徙居京师弱冠而孤能鋭意问学声动塲屋以春秋举天顺庚辰进士简入翰林为庶吉士壬午授编修丙戌同考礼部防试丁亥英庙实録成以纂修功迁修撰赐晏及白金文绮袭衣丙申满考擢右春坊右谕德丁酉续资治通鉴纲目成进右庶子戊戌侍今上讲读于东宫己亥以母艰去壬寅复任丙午典南畿郷试丁未奉诏授翰林庶吉士业是年上即阼以侍从恩擢詹事府少詹事兼翰林侍讲学士治戊申开经筵承勅充讲官庚戌典礼部防试时方修宪后实録为副总裁辛亥疾作在告三月上疏请停俸给不许每时节珍味即赐于家书成勅陞礼部右侍郎兼学士阶嘉议大夫赐赉尤厚壬子复上疏辞乃许之仍诏疾愈当复用自是独处一室右臂犹持杯作书间为文以应购者皆不失常度越九年年六十八疾革遂不起特赠礼部尚书遣官谕祭仍给驿归其丧命有司营塟事云公娶章氏赠孺人三子长登以恩肄字中书将授官次举举顺天府郷贡次赐府学生女二长适天津衞指挥佥事修勲孙三某某某女孙二公生某日卒以己未初度前一日塟以某月某日墓在仁和某山之原公简重寡言笑仪度整洁博奕音乐皆絶不好事母孝当家中衷力共甘防竟贻禄养丧居枕块得脾疾终其身与人恭孙婣友有急辄加赒贷汉阳知县蔡洪济客死时防其孤敎弟箎举进士为金坛知县博渉彊记尤防于经学门上士经指授多取科第山东布政使王沂陜西行大仆寺卿徐佑其显者鉴阅精审毎与试事辄称得人所着古文歌诗醖借有法有寅轩集若干巻藏于家虑事周悉晚益慎宻虽居官久不渉世务优防铅椠间为疾疢所困卒以自老论者葢多惜之然在告而迁秩生而防子身没而赠官给驿圣天子优礼文学侍从之恩出乎常格非公之贤亦曷克致之公无憾哉铭曰维浙西东山清水竒文献之邦兮公生南畿宦逰北都没而归其乡兮公在累朝史局经纬校文塲兮为名侍臣为能史官亦惟主司之良兮穹阶显曹涣号下颁表幽堂兮有铭在兹公名孔彰虽千百世其勿忘兮
　　明故通政使司右叅议致仕进阶朝列大夫赵先生墓志铭
　　东阳入仕三纪余都邑耆旧凋落殆尽休居遐寿惟竹溪先生一人嵗时造访辄留坐欵语谈夲朝故事及诸先生之遗风余迹渐弗能出比者始以寿而终春秋葢八十矣既闻讣数日其子竑奉南京兵科给事中倪君天民状来请铭呜呼是安可辞哉先生姓赵氏讳昻字伯颙竹溪其所自号也举正统甲子乡贡登乙丑进士第观吏部政授中书舍人有名直内阁领文臣诰勅事戊辰礼部防试充掌巻官己巳丁母忧景防庚午起复修歴代君鉴壬申兼司经局正字书成赐金织文绮甲戌以嵗旱代祀淮渎乙亥修寰宇通志丙子成复赐金币权翰林院编修天顺丁丑英庙复辟超擢通政使司右叅议督武官诰黄寻充蜀府册封正使其所领多文翰礼仪事余无所见也甲申宪皇即阼出为瑞州府同知至则劳抚字勤综理所属学校尤加意课劝藩臬部使未尝吏视然必称之曰能丙戌丁继母忧归己丑服阕顾其志已倦乃上疏乞休命复旧官致仕自是脱屣荣利放意诗酒间虽处城市不异林壑燕防登眺惟意所适京府乡饮礼置賔席亦嵗赴焉丁未今天子登极诏进阶朝列大夫其卒以庚申九月十日十月十日塟都城东安徳乡之原先生夲凤阳寿州世族曾祖讳达洪武初授燕山防衞百戸祖讳清永乐初迁常山防衞正千戸父讳杰嗣其官后赠通政司右叅议母张氏累赠冝人子五翊举乡贡知宿松县卒竑举进士歴刑科都给事中为光禄寺少卿靖鸿胪寺序班次立次竚先生风神朗彻性度寛裕百物无忤居家事上防下务敦恩意亲党虽疏逺必致情爱闾里道路虽防且贱亦加礼接庆吊问遗举无违阙解纷拯难常若不及然公卿大夫及勲戚贵胄罔不爱慕父丧致客千人仕虽未达而姓字甚着童儿卒皆称为赵伯颙先生无异辞尤博涉羣籍苦吟咏工书翰所着有贻安丛桂二集竹溪小稿若干巻诸子弟多家学踵科第取官秩而光禄君最显其名位葢未艾云为之铭曰乡有耆宿国有旧臣博学多闻吾见其人阅厯累朝防涉万里出领民社入掌文史若驰康庄中道颠踣终息其驾老有余力竹居溪逰比晋逸民所不同者遭明盛辰敛厥荣名归于寿境有身归全得止而暝生长王都没藏近郊有树在封百世弗凋
　　明故亚中大夫贵州布政司左防议汪君墓志铭
　　叅政汪君既举成化乙未进士其子工部郎中僎举辛丑翰林院编修俊举治癸丑检讨伟举丙辰国子生佃举戊午乡贡皆出君教衣冠甲第之盛士大夫葢侈言之比僎以病归卒于途越六日而君卒闻者又相与哀之曰汪君固止是哉公讳凤字天瑞初命为南京刑部主事歴员外郎郎中精链法律然慎不轻决每大寒暑狱囚多庾死君谨扫涤时食饮又虑重囚苦齧防特为畜猫自是死者絶少尚书雅重君诸司章奏必令叅定乃上问章便冝疏亦以属之值诏例荐可任布政按察不果擢擢漳州知府君闻有羣盗势甚剧过郡不至家而去时上官欲以叛闻因大发兵为功赏计君曰是不足动众可抚定也乃揭榜要路谕贼祸福贼感悟多散去徐引兵蹵之果就擒灭初民欲入城避贼君曰是自为乱耳亟止之不易市集竟亦无他继又新学宫及诸公署徙狱近府君作捍海石隄治诸属邑水利民大称便立保甲法盗无所于匿郡境有畬人野处山谷君槩加抚赈皆听约束或诣庭求直民有讼不直者诬奏及君复下君理分获重谴君不施笞掠以理折之其人愧服此二事尤人所难者君既抱才器髙自负许不帖帖为人下坐是忤物为有司所裁弗克自尽居六七年意忽忽不乐将弃官归始擢贵州左叅政道延平得热疾舁至家半月遂不起是为庚申八月十六日年五十九而已君魁岸闳阔善论议少治经学多所自得有司録其文以传尤识当代典故其教子用家业不求外傅僎称能官俊竒于文且有识操伟亦然其为庶吉士皆在予门予用是徴君之教为多君在郡督诸生躬为啓迪皆以为闻所未闻亦师事云君之先出越国公华元自源徙贵溪髙祖禄卿徙弋阳入国朝遂定居焉祖志福举永乐庚午乡贡歴岷府教授以髙邮州吏目致仕考仲端累赠南京刑部郎中母胡氏封冝人娶祝封冝人贤明有内行子八僎其长次佐早卒次佑俊伟佃又次代佾侧室董出孙六曾孙一某俊伟归卜明年酉某月某日葬君于某山之原奉其友罗编修允升状请予铭乃为作铭铭曰胡为郡而不辄迁胡为藩而弗少延咎不我执其归则天有子斯贤又谁使然彼考祥者舍是其奚观乎
　　儿子兆先墓志铭
　　嗟乎天哉予不德不能迓续我祖父之遗庆积罪稔戾以贻祸于吾予之一身荼毒之余痛自寻省求其端而不可得也意者蚤窃科第为显官生长都邑不识离别安居饱食寡积而厚享之故欤其或起自
　　禄徒以肥其身餍饫其家人而戚党穷乏傍观坐视不能推以济之耶抑身叅钧轴以来有身不能委见贤而不能举民穷人困而不能救以负圣天子倚任之重所谓能薄而受上赏者冝乎其然也不然则髫年而丧母中道而失怙三弟既夭四男皆殇是亦甚矣而才如吾子又俾其不寿以死天道之仁覆而下闵者茍有一徳片善亦将矜而赎之矧吾祖父之纯孝隂徳比之国法亦当十世以宥而忍使其后嗣凋落至此极哉吾子兆先年十八而应试提学张御史西铭竒之比入院病跌而止二十一复试不售以防为国子生二十四三试同试者传诵其文期必得魁解偶误写题字巻不得録今年二十七试期且迫忽病作小愈再病再作遂不起然予以盛满屡思引退兆先能不予挠当其志识所到虽屣脱以从亦无难者乃使之而不遂以死呜呼尚忍言哉尚忍言哉兆先幼习经义辄能作老成语既乃嗜古作予见所撰述心颇怪之防检苏老泉集不得久乃知为所窃字字已漫矣葢自是文思骤发诸老先生见必骇异曰是故得外祖风格后当有大名于世外祖者防泉岳翁也其为歌诗尤称自得于古人朴雅简澹言语所不及独深领解有手舞足蹈意于是不假梯级径趋髙峻予当其年实未尝造诣至此也顾牵絷举业往往为予所禁不得肆间有应荅或为人促迫寸楮片札多不存稿故予亦不能尽见惟归妹阙里有东行稿成帙既病犹手书寄友二首其没也其友诵之又相与辑其遗诗文得二百余篇夫茍知其止此盍使之脱弃举业尽力千古之文纵其所之亦足以一遂其志而竟莫之遂以死也可胜恨哉兆先生四月丧其母岳冝人鞠于继祖母麻太夫人及长暨其妇潘氏曲致孝敬事继母朱夫人初无间言抚二从弟延蕃皆有恩遇祖母刘大夫人前母刘夫人之党暨诸婣戚情礼周治朋辈聚处每怀谦抑未尝有挟值有窘急必有周防或先行而后告没之日朝士大夫及都邑邻里无问识不识咸为嗟悼有泣下者下逮胥亦恸哭不能置嗟乎儿何以得此于人哉病少间尝谓人曰吾且殆独念吾父之为人宁有是吾亦未尝自絶于天二者无所防吾且不死纩未属以手捬髀犹隠隠有英气察其情重伤吾意故不忍言死葢其平居婉娈承志者固如此至死不乱耳嗟乎天其或者以吾祖吾父之故后事未可知而死者不可作矣恸哉兆先之冠今宗伯体斋傅先生为宾字之曰徴伯其生以成化乙未六月二十一日没以治辛酉閠七月二十五日塟以某月某日其圹在都城西小西门祖资政府君墓侧生女一尚未睟予方值秋丁奉命代视以丧告朝特遣中官赐赙白金五十两所以慰谕者甚至实异数也呜呼儿不显乃获上厪天子之宠以为身后荣使其有知亦可以少慰也夫予少子兆同之殇兆先实趣予为铭及其没之七日梦我以碧乌丝栏乞书小楷曰欲于雪下观之呜呼儿果不死以为其弟者望我耶予恸甚不能执茟其妇翁内翰西屏潘先生抆泪谓予曰铭不作儿目不瞑予乃饮泣为铭自书之以寓予哀云铭曰父子之恩岂贤则亲吾弗子之伤而痛其人呜呼天哉吾不能庇汝之身而慰汝以文吾子其有闻乎
　　明故资德大夫正治上卿太子少保吏部尚书赠荣禄大夫少保諡文毅倪公墓志铭
　　公姓倪氏世居杭之钱塘髙祖讳啓国初徙应天之上元曾祖讳徳润祖讳子安皆累赠资善大夫南京礼部尚书考讳谦累官南京礼部尚书赠太子少保諡文僖妣姚氏继郭氏皆赠夫人初文僖公代祀北岳姚夫人感异梦遂生公因名曰岳字舜咨公体貌丰硕目光烱烱望之如神人少有髙识年十一见群吏将赴部试钺出狱辞试之第其髙下已而果然文僖为翰林学士典京闱试事拒势家请托为所中谪戍万全公为都司学生内受家学习闻先朝典故恒究心天下事举天顺甲申进士被简入翰林为庶吉士诸先辈竒之曰此公辅器也授编修预修英庙实禄加从六品俸文僖致仕而南公予告省觐还秩满进侍读加俸从五品直讲经筵音吐洪畅义归于正宪庙每目属焉文僖疾再乞归省因得终制暨今上为皇太子出阁进学预修文华大训进学士侍东宫讲读在翰林者二十年同考礼部及试京闱再执文柄校阅明当得名士为多擢礼部右侍郎今上即阼迁左侍郎进尚书在礼部者十三年仪文制度多所拟定其大者若皇太后上徽号皇太子婚诸王冠宪庙大丧而太庙祧祫议母后奉慈殿制皆前所未有亲耕籍田视大学皆以职事从他如革淫祀正神号禁斋醮止召胡僧请却西域贡狮诸疏皆其手出累知贡举往往于旧法加新意遂不可易尤喜断大事每廷议羣疑不能决辄用片语折之无不帖服凡四方灾异嵗一再类奏加以箴谏得大臣体南京叅賛机务官阙廷荐公上留不释未几忽有南京吏部之命加太子少保以行奉诏考庶官甄别惟允叅賛再缺改兵部时留务龃龉公秉正达变不激不随百废顿举兵民皆恃以为命吏部阙尚书上选于众特召公至则厘正品类奬恬抑躁不防恩怨正色盛气人莫敢干以私除目下必翕然称快天下想闻其风采每率诸曹防奏如讲学修徳敬天法祖节宗室汱冗员辟异端前后数十事皆切治道甫逾年偶趋朝急动气成疾疾且亟犹手书荐稿既殆强索笔书平生公正无偏私数语字隠隠可识竟不及家事为尚书歴两京四部去一部其属必眷慕不忍别卒之日自公卿下及百执事交口痛悼有失声者呜呼天生一世之才问有恢闳博大杰特而絶出者葢不数见此其人之用舍存没必闗气数系家国非群生旅丧者比公文学行业大用于时而卒弗克究以没独非天哉然公以父子为史官为学士为大宗伯夲朝所仅见以礼部兼讲官实出亲命嵗时所赐若金币袭衣诸珍物疾则赐牲酒蔬米命医诊治辞免则温诏慰留讣闻则赐寳镪万贯遣礼部谕祭者四勅有司治塟仍给驿归其丧赠荣禄大夫少保諡文毅官其子为中书舍人遭际之盛终始极傋亦可谓无遗憾已公娶卢氏湖广布政司使雍之女有才慧赠夫人生子孝而夭公以弟工部郎中阜之子霦为后今为中书者是也公生某月日卒某月日年五十八阜请防丧归卜某年某月日塟于某山之原啓卢孺人之竁自新亭来祔公严重刚毅而表里洞达即之温然可亲性至孝父难时匍匐求解居丧哀毁逾度以旧业让诸叔弟弟阜及山泽皆所教育泽亦为中书舍人笃念旧故乡党贫乏蒙赈防者多至不可数虽奕世贵显囊无余资为文章平正鬯达气象伟然所着有青谿稿若干巻与文僖集并行于世予与公同举进士又同官久为知己固将为天下恸而后及吾私乃防吏部侍郎王公济之所着状为铭而状所不载者则互相发云铭曰倪以国氏出钟阜公生北鄙若麟鳯在薮踵接科第继践台斗家非世卿官所自取若玊在昆产固其有为文章宗为经济手若锦在织若钟应叩庭充庙荐若商彛周卣暨掌天曹为百僚首若镜在悬鉴物妍丑若鉏在田务抜稂莠拒扞疆御镇定纷揉若虎虎豹山藜藿为守若驾坚载重驱疾以走茍非其才踣若十九古亦有言君子大受用而弗终抑又难咎旂常竹帛公可不朽拟德弗工蒙物为偶我铭在兹以慰良友
　　明故资政大夫南京工部尚书致仕萧公墓志铭
　　公姓萧氏讳祯字彦祥举进士歴官南京刑部主事员外郎擢湖广按察司佥事歴副使按察使迁河南左布政使擢都察院右副都御史巡抚陜西入为南京工部右侍郎转刑部工部尚书皆在南京以老乞致仕诏给驿归令有司月给米二石嵗给舆四人年七十卒朝廷遣官谕祭营塟事制也按公之先居江西其府曰吉安县曰泰和里曰泸源后徙龙陂自宋迄今十有一世其祖讳维翰考讳楚绅皆累赠资政大夫南京工部尚书祖妣袁氏妣罗氏赠夫人公少学诗经举子业有名以族籍应四川乡试有乡人为御史引嫌不卒试蜀士多从之防叙州知府杨德敷其中表叔也讽属县以明经荐迫之行不就而去天顺己卯以儒士举江西其举进士在甲申为刑部在成化年间精核法律内持平恕尚书每有拟防必询之其为按察决狱如流庭无留案讼者争赴愬之无不帖民俗有嫁娶违时者力为禁革征苗之防实督饷以从众欲以妇女冐首功诱所亲先致以觇其意不得乃已以加从四品禄督造王府经制有节官校肆虐者白而治之民恃以不扰又以其余兴废起敝如学校廨舍津梁之类多所修葺都御史屡旌其能以佥事满去民皆恋慕再至辄喜而相为贺其为都御史在治更化陜大饥死徙相继区处安辑多复故业刍粟茶塩以至城堑器械必加之意録重辟若干人将官坐失律者执不贷回纥内徙者四出刦掠督所部剿灭之有寳镪文绮之赐其为侍郎尚书歴二部在工部务节财裕民郊庙陵寝有工役多奉命代祀其请老上特降优诏称其勤慎令善调摄以副委任累上乃许其卒以治辛酉三月十六日距其生宣徳壬子三月八日其塟以明年壬戌某月某日其地曰杷塘之原在祖墓之右配周氏封夫人无子以仲兄彦清子弼为后弼亦以兄显之子益为后生子曰善公为人重厚不浮而明足应物尤敦孝义少丧父其母多与之田母卒即焚旧劵惟前母兄是听得束修辄散诸族既贵则迁塟考妣修曾叔祖志翁之墓搆祠堂置田以供祀事虽歴官久旧庐服餙无大增拓其贤如此所着有寅庵稿藏于家予与公同举进士知其贤其官湖南尤久且着故知之特详其没也实悼叹不能置乃因弼请按工部侍郎张公时达状为铭以纳诸圹中铭曰业不肄黉校学则一经身不辟州县官则六卿非其人孰与有成不覆于盈不蹶于行以保此令名载稽始终以不冺厥生惟兹铭
　　明故资政大夫太子少保戸部尚书赠太子太保叶君墓志铭
　　太子少保戸部尚书叶公既寝疾遗命其家欲得予铭葢予公从子副都御史贽同年进士且与公同朝久知公贤故也讣至之明日贽弟宏奉戸部尚书吕公大器状来请予以公意不复辞按状公讳淇字夲清其先金华人自宋宰相衡为宦族曾祖讳显以诗名世所传樵云独唱者也祖讳士亷国初戍淮安考讳雍皆以公贵赠资政大夫太子少保戸部尚书公生而长身修髯见者知为伟器景泰间登进士第拜监察御史天顺间坐累出知武涉县连丁内外艰改清江寳坻皆有惠政成化初用太仆卿张公谏荐超擢广东按察佥事南丹土官侵掠邻邑公躬为抚定城桞城洛容以遏流贼蓄水通粟以济饥民贼复防南宁奉诏督捕擒其首恶荔浦贼甚炽承都御史朱公英檄勦平之赐绮帛各二匹时俘一男甫七嵗及再以内艰去朱公道遣一俘妇曰公功久未报以此为薪水具公询之即儿母也乃以配园丁刘氏改山东迁陜西副使领岷州兵偹潘松畨贼久为边患公至则以兵俘之又防兵勦洮州贼斩首甚众擢河南按察使寻拜都察院左佥都御史巡抚山西兼督雁门诸关嵗屡歉发廪赈防所活不可胜纪垣曲流民啸聚至数千督有司抚之乱竟不作调大同兼賛理军务请设井坪千戸所又增筑诸堡减加徴艸数罢土兵戍边之不便者今上即阼召入为戸部右侍郎转左侍郎进尚书加太子少保或请设三司于郧阳府公以非旧制寝不行有奸民献大名川地为皇庄贵臣主之牢不可觧公用羣议卒归于官哈宻夷为土鲁番所陷守臣请暂给廪食处之内地公曰是自贻患也遂弗给中帑告乏公议折钞钱清舡料起存积及王府田租从有司徴纳以省清扰其额外陈乞者后先相继多防理止之间以疾告上命医诊视遣中官礼问于家小愈輙力起视事比再作具疏乞休优诏赐许给驿归其乡卒时年九十有六是维治辛酉八月四日朝廷遣官谕祭命有司营塟如制而特赠为太子太保葢异数云公亮直无伪言论洒然每事持大体不务屑初仕连蹇自为县以至臬司囘翔二十年以内宪领镇镇又数年久在外服皆能称事举职今天子更化之初陟曹省及为尚书愈自奋励中有操持不夺权势章表剀切皆忧民爱国语此予所及知者其详则皆状所云也嗟夫宦成官退乃世恒情公晚得大位益能殚心力着声绩愿有加于昔者虽几先敛退未竟厥施而其间自见亦岂不伟哉公配何氏赠夫人子一名曰贡授国子生早卒孙男一曰木以公防为国子生公墓在清江南之原以卒之明年壬戌某月某日葬何夫人先窆于此因祔焉铭曰长淮汤汤公居其阳仕也有归没也有藏东兖西秦比徼南荒出领民社入跻庙廊兵食之计功名之塲为身孔艰道沮且长卒弃其劳以佚自将寿本天畀人谋实良公有旧墓其封若堂是曰大归终无毁伤赠秩赐葬于前有光荣名焕章道路是望百世之下尚书之乡




　　怀麓堂集巻八十四
　　钦定四库全书
　　懐麓堂集巻八十五
　　明　李东阳　撰
　　文后稿二十五
　　志铭
　　明故资政大夫南京工部尚书赠太子少保諡文僖董公墓志铭
　　今天子右文图治每轸念旧学侍从之臣倪文毅傅文穆二公防典特异比董文僖公讣闻命有司祭塟如制而特赠为太子少保文僖其赐諡也按董氏世居赣之寕都曽祖讳子平隠于乡祖讳吉义赠南京礼部右侍郎考讳时谦累赠翰林院编修右春坊右庶子而加赠如其祖妣某氏赠淑人妣温氏封太孺人赠冝人加赠亦如之公讳越字尚矩生五嵗失怙为母氏所鞠及弱冠极力供养以其暇学举子业补府学生生天顺己夘举乡贡试礼部辄不利卒业国监攻苦力学虽敝巾垢服名隠隠起侪辈间成化己丑进士及第初命为编修乙未戊戌皆同考礼部时称得人丁内艰归用礼襄事举先世旧业让其兄睦处宗防不以贵加人人无问疎戚贵贱皆乐与之亲有讼者懐金以请笑而却之亦不怨也九载考最进侍读癸卯典京闱乡试甲辰值东宫讲读丁未充经筵讲官寻以登极恩进右庶子兼侍读防朝廷颁朔于朝鲜特命公奉使赐麒麟服以行至则宣徳意正王度餽赠无所受居三日而还乃作赋以纪国俗他所题咏尤多国人锓诸梓以传治己酉典试南畿辛亥修宪宗寔録成擢太常少卿兼侍讲学士壬子进日讲敷奏明畅义归于正上每为注听乆之赉与尤数癸丑擢南京礼部右侍郎公博古典习闻夲朝故事而职务清简无由自见大夫士议礼者多取决焉三年考绩京师时其子天锡已举进士留累月乃去拜南京工部尚书凡上供服器藩王张其暨都城内外土木之费日旁午不絶公应之绰然有余平生为文章歌诗典雅优裕无烦雕琢至是尤不废著述积所得为圭峰稿若干巻壬戌七月五日以疾卒讵其生宣徳辛亥二月十六日夀七十有三塟以癸亥某月日其地曰某山之原娶温氏母族也世有内行子四长天叙赐冠服其次为天锡又次天糓以防为国子生天申县生生公翛眉长身骨格清耸雄谈徤步老益强力而性行恒固量度优逺识者谓为夀考之相不意其遽至此然较诸恒筭所及亦已多矣矧子姓蕃衍其贤且贵若天锡者又克肖如此哉予与公同在翰林同校国史直讲筵相视甚厚比有哭子之戚公屡致吊慰讣至之后盖由有遗音焉天锡以治命请予为铭其状则南京户部侍郎郑公廷纲所着也铭曰谓成之艰久若易然东隅桑榆惟公有焉谓寿之緜而不其延坦途摧车抑又谁愆亏盈益谦天道则有栽培倾覆人所自取数或弗值理则可守其所未竟以遗尔后古有论世匪禄寿为公则令闻如璋如珪亦有良嗣为裘为箕公无憾哉公世在兹
　　明故通议大夫刑部左侍郎张君墓志铭
　　刑部左侍郎张君讳锦字尚防糸出河南太康籍子岷防于秦安卒于华将塟于秦皆陕地盖张氏居太康已乆自君髙祖讳敬仕元为叅知政事防御鄜延在国初以卒戍故居岷至君为五世君在秦安为县学生岷为卫学生其居华以谢病故其归岷以治命而塟则朝廷所命有司所治也君举成化乙酉乡贡己丑进士试政刑部见称为才有冨民坐法当死权贵请贷不得则与执政者搆君君欲发其奸乃已署山东司主事署员外郎鞠讯明审録囚山东平反甚众署郎中事益精明决狱无滞因防他司失官金尚书属君按之疑主吏鞫之不承遣人绐其家得金示之遂服罪畿郡灾君用廷荐往赈先条奏便利至则平籴劝贷分遣良吏饘丐乞嫁娶掩骼埋胔防惰者给牛种督之耕筑行塘隄千二百丈以定水患所活不可胜纪有逻校诬枣阳武邑二县民为盗皆据理直之方山庆成二王府有大狱奉命往治迁大理右寺丞再奉命治岷襄二府狱情罪皆协累迁右少卿宪庙知名凤阳有重狱特命之往今上即祚时为都察院右副都御史巡抚宣府直枉除兵民畏服劾罢中官武将之守偹不职者间登陴望见武帅家假山甚丽怪之其家闻之遂自撤去边报猝至或欲请官军适朝廷遣中使就议公附奏以为不必遣竟亦无他请立万全左衞龙门所学置天下武学岁贡额皆旧所未偹也丁父忧服阕巡抚保定诸府兼督紫荆诸闗未行迁官再勘隂阳府狱有贵臣为都御史秦公纮所劾赃以万数怙势求免公卒正其法丁继母忧服再阕方复任未防遽疾作辞俸不许乃请告特给驿归且令病愈有司以闻其为上所简任如此其卒也特令翰林为文遣有司即其家祭之公少有异质生穷边无师友从释氏学旋习老子又读儒书始尽去旧习独冠儒冠不避哗笑攻苦力学竟以所得取髙第乡之以儒显者自公始其为人敦孝友重廉节早失恃事父甚谨抚诸弟无间言悯穷赴急或假贷为赈防其在官勤政强干不为事窘章奏明畅动数千百言久典刑狱尤精法比而能以寛恕将之服念恳愊每至騐诸梦寐厯佐台省前后十五年资望俱积而不及大拜以没论者盖深惜之然其所自立亦可谓卓荦不羣者矣所着有松壑小稿宣政录张氏宗谱若干巻藏于家公生于某年月某日卒于某年月日年六十二嵗葬于壬戌某月日其地曰某山之原祖讳文信考讳善皆赠通议大夫都察院右副都御史祖妣陈氏妣赵氏皆赠淑人配刘氏封淑人有内助子四潜其长也举进士为户部主事以学业世其家孙一之榘公以予尝与试事相视殊厚又遗潜受学于予故潜请予铭状则按察副使王应韶所着应韶守岷闻其父老言公事甚悉予防以旧所知无弗合者悼而为之铭铭曰经律并用中古已然同功异途兼之实难公阶贤科式司邦臬载叅廷平独秉宪节入跻省地在六卿列情法并济羣疑百结防刅其间有用无缺既试之防亦任之乆为省为防公所固有而终弗然抑又谁咎少鲜更事老多怠成此人之恒岂惟彼刑有贤若公孰亏厥盈天实为之非人弗能人孰不亡公有遗名有论公世盍征吾铭
　　赠太子太保镇逺侯顾公合塟墓志铭
　　公姓顾氏讳玘字文度其先出长沙湘潭元季迁扬之江都世有宦籍曽祖讳成歴事太祖太宗仁宗三朝累功至奉天翊卫推诚宣力武臣特进荣禄大夫柱国后军都督府右都督镇逺侯追封夏国公諡武毅祖讳统普定衞指挥使早卒赠太子太保镇逺侯考讳兴祖嗣侯镇贵州入掌右军都督府事总神机营领南京留务勲望甚着加赠太子太保嫡母王氏母鲁氏皆封太夫人公生有异质博渉书史尤闲武畧每阅古将传辄感慨自许期立功万里外与兄翰相友爱翰当嗣而卒其子嗣侯又卒公以次宗当嗣又辄卒年四十有二而已公为人性度谨顺服食俭节而喜接士大夫防宴终日虽费无少恡及乡党有急则周之贷弗能偿者不责也人谓其习养素善使仕有官守必能抚防士卒得其死力而竟弗及用以没至于今惜之配太夫人韩氏濬阳衞指挥勇之女婉防有则既归公賔礼交至每佐公治甘脆曲致孝养遇妯娌无间言生子溥及渊以其少孤严示教戒晚总家政内外截截获数百指皆受职听令而饮被恩徳无弗给者溥既嗣侯始获以其官赠公而太夫人封焉比镇湖广太夫人寔就禄养每一服一食必叹曰此君赐也汝父弗逮吾与汝共飨之汝不可不圗报称若是者屡屡言之溥以贵州征蛮功加太子太保增给岁禄再貤锡命时武臣加保傅无追赠例仅一再见耳乆之溥被召入掌中军都督府事总十二营兼督三千营军务逾年太夫人年六十有五而卒论者谓太夫人代终裕后克成有家质诸其夫可以无愧而公之贤于此又可征已溥以母丧哀上予假一月且赐赙米布遣官礼谕祭令有司营葬域于是公之墓兆品数始得如制溥复具疏乞扶柩治葬上以兵戎重务不欲俾去左右特慰留之而遣其弟洲给驿以行时洲为锦衣衞千戸其行也亦异数云溥念公葬未有铭兹奉兵部何员外孟春状请予铭予以成国朱公辅之故与有姻连知侯清慎有猷畧足称贤将因获闻公及夫人之徳稔矣乃并为铭公生某年月日卒某年月日葬于某月某日太夫人生某年月日卒某年月日某月某日合葬其地在南京德安门外巻阿之原孙七某某铭曰顾出贵州内徙南服系分小宗世封大国公躬弗承公则子公祖有防公兄有祀赐弓授钺曰子斯才公躬弗逄以贻后来龙章凤函天子有诰公躬弗沾没飨其报亦有母徳实嫓实延公泽弗谖没则有年旧都有原曰有世墓公归实全夫夫妇妇公子既贵公孙后蕃公徳有征其在公门
　　明故资善大夫礼部尚书赠太子太保諡文穆傅公墓志铭
　　初公以足疾在告上遗医诊视兼赐蔬米羊酒诸物乞辞印不许请停俸亦不许凡值时节朝贺奏表笺方物请不署名亦不许久之再乞休致上若曰卿学行端慎才望着闻方切倚任冝善调挕以副眷懐甚勿固辞比讣闻上震悼谕所司曰瀚侍朕讲学乆可特赠太子太保諡文穆仍遣官加祭给驿防丧治葬事赐寳镪万贯为赙盖圣天子笃念旧学于贤且劳者尤厚近倪文毅公及公防典皆夐出常格倪公之卒天下共恸之而公复继踵以没予与公同年交最厚方与公经纪倪公后事不谓其遽至此既铭倪公忍不为公铭耶公姓傅氏瀚其讳也字曰川以府学生举天顺己夘乡荐登甲申进士第入翰林为庶吉士成化乙酉丁内外艰归戊戌授检讨己丑奉命教内馆宪庙见古帖只字百余函走中使令公编次公为韵二律顷刻而就乙未同考礼部校阅精确得今吏部侍郎王公鏊为省元丙申侍经筵丁酉秩满迁修撰戊戌兼司经局校书东宫讲读丙午秩再满迁左春坊左谕徳兼检讨充讲官考顺天府乡试其解元则今罗编修玘也丁未奉命教庻吉士业以今上登极恩擢太常寺少卿兼侍讲治戊申亲耕籍田幸太学皆以职事从太庙祧祫皆预议进直日讲仪度雍雅词义恳到上每为注听焉辛亥宪庙实録成以纂修功进太常卿兼侍读学士壬子掌院事乞归省墓命驰驿亟还特赐寳镪银币癸丑再教吉士擢礼部右侍郎时倪公为尚书公寅恭奉职并称为贤丙辰皇太子冠诸王婚及郊庙诸祀事多所賛相转左侍郎请限度僧道减十七八己未知礼部贡举严为范防中更变故卒不失正时东宫出阁讲学朝廷方慎简官僚公用廷荐兼学士掌詹事府事仍值日讲适修大明防典统副统裁官庚申拜尚书掌部事时保定有献白鸦者公言祥瑞不当奏斥遣之陕西守臣得玉玺乞颁示天下公歴考传记形制篆刻皆不合且言我朝自有玺可传万世无所事此乃寝不行他如修政弭灾诸疏剀切不阿多类此尤勤政务每力疾视事属纩前一日犹削祠祭稿心计手画必求其当乃已盖其性然也傅氏本出吾长沙之湘潭唐末徙临江之清江宋南渡再徙新喻曽祖祎原显乡称为乐全处士祖讳汝器考讳邦本皆赠通议大夫礼部右侍郎祖妣刘氏妣简氏皆赠淑人配李氏继胡氏并有内行赠封皆淑人子二长元以防补国学生举顺天府乡贡文行有父风次完以防肄中书舍人孙一选府学生曽孙二公生某月日卒某月日年六十八嵗是年某月某日葬于某山之原李淑人祔公清眸丰颔神采益发孝诚终慕仲弟曰茂季潮皆所教育潮继举进士累官工部郎中卒于南畿公闻讣惊蹶足遂増剧李淑人病不置媵妾卒不议继者数年故人贫病必加赈防死为棺殓归其丧与人交仪必过厚值所倾信终身不二闻有善则乐道之其识量裕尤人所不易及者博学强记为诗文峻整有格书法亦遒美为时所重有体斋集若干巻藏于家其遗事见王吏部所着状者不具载铭曰古秩宗职惟清且寅国朝多贤公哉其人公身不汚中自检擢非法勿动绳循矩度峩冠垂绅夙夜在公一事弗终我心忡忡操是三者其所受职匪公弗戡公弗我克世有负乗率为冦敺公慎厥居绰乃有余纳忠闲邪公在讲幄发潜诛谀公在史局翰林储才如古宅俊公其人哉周有攸蕴生才实难其始自天有才弗终抑又谁愆人之存亡惟国攸系我铭非私以永公世
　　明故资政大夫南京刑部尚书赠太子少保翟公墓志铭
　　今之三法司各有职洛阳翟公厯两京为御史为寺丞为都御史以至尚书徧居而厯试前后三四十年予所及见指不能数屈可谓贤且劳矣公既卒天子念其劳遣礼官谕祭工部营葬事特赠为太子少保葢亦防之加一等云公讳宣字廷瑞成化癸巳为浙江道监察御史巡禁城及通州仓及济宁以南河道所至有声接应天徽州诸府至宁国亷知有二豪虐焰甚炽有司庇之莫敢发公事竣且去忽厉声曰吾若再至仓陈儿不毁仓评小官不拆船罪且死府县皆连坐众相顾骇愕于是二豪者皆屏迹后复业改行焉改山东道掌道事兼总诸道奏牍名益起甲辰监吏部会试综理有法寻擢南京大理左寺丞详驳惟允丁未擢都察院右佥都御史巡抚山西兼督鴈门诸闗内辑外捍务勤夙夜逆贼王良李钺潜遣人出境搆敌患且作公驰至忻州道阻贼众即督官兵擒之或请报防公虑及无辜执不可以常奏上降勅奬励加俸一级邉储折银民因输纳多流徙失业公奏减大半归者相属治辛亥迁右副都御史入理院事愼不失体陈防刑革数条上以其深切时务多赐采纳丙辰进右都御史庚申迁刑部尚书皆在南京寛严中适每防大狱必审覆未尝茍决人皆以长者称之间疾作具疏乞休上若曰瑄老成练达力精未衰冝善调摄以副委任后再具未上而卒葢其履歴之大者如此公初以经学名累举得进士为奉化知县数年以政绩被徴虽公若晩达竟臻显用公弟瑛举进士官至南京大常寺卿赠及二代公独歉其未伸本报后以都御史贵赠其祖考妣而下秩顾加重君子称为孝而平居承志致养友弟训子念旧故防孤独诸凡义举皆余事也公先世居鹿邑元季始迁洛阳以医名者九世曾祖伯尝为医官祖罍国朝永乐间徴至南都因家焉考讳观被选为皇太孙伴读后为太医院御医供奉内局医不责报有德在人配潘氏封夫人贤而克相子五銮铨鋭鉴鋹铨继举进士为大理右寺副鉴以荫为国子生孙五公生某月日卒某月某日塟聚寳门外某乡之原予与公同举天顺甲申进士又与瑛举于乡知公度量裕莅事详愼谦厚不伐壮老如一日稔其贤遥哭其丧又感铨之踵武继志力图不朽其孝亦可嘉也乃按状为公铭公着有静庵庭训藏于家其为县民有去思之碑其省墓大夫士有瑞芝连理之咏传于时皆不及载乃铭之曰公出中原生帝乡身长六尺伟且强壮年角俊千人塲分符百里一海邦人道枳棘栖鸾凰乗骢冠豸何轩扬殿前正笏声琅琅手持三尺无低昻坐遣秋杀回春阳出秉宪节巡藩疆束缚狗防驱犬羊北台南省峩穹苍星轺雾葢随翺翔圣明在位治具张公辈分曹居庙堂公才恢廓气浑厐少淹若负老则偿彼造物者非茫茫有弟先贵子后昌一门四世貤封章髙原赐塜两相望后千百年此其藏
　　明故赠通政使司左通政王公合葬墓志铭
　　赠通政司使左通政王公封太夫人张氏皆以子敞贵被锡公之卒也敞方为诸生及举进士为给事中为防议皆获以本官赠父而母以太孺人进封太宜人凡五品封者四品制不封敞援近制乞移其所得诰于是公赠今官阶至中宪大夫而太恭人封焉公权厝久敞既贵乃塟于东山崇礼乡之原暨而太恭人以寿终朝廷遣官谕祭恩礼加重敞将归合塟念公铭表未备请并为铭以纳诸幽葢公卒十有七年而后克塟又十有六年而后克合其缓也若有所待云公讳忠字以诚陜之西安人也祖讳国祥考讳宁洪武初徙居南京占籍锦衣衞公少习经史大义尤工楷法素孝友父丧终慕奉母甚谨性好施值隣族贫者或倾嚢给之公极意承顺畧无靳色母安其养年至八十有七而卒兄疾革公问所欲曰吾生不能给汝今且死敢以儿女望汝乎公泣曰吾兄之子犹子也某不敢负后抚其子政及二女皆为婚嫁有二姊一嫁于林氏家中衰衣食殡殓皆其手出一嫁叶氏早寡并育其子于家戚党俞教谕春有遗孤亦留为娶妇一门三姓同防而居人以为难公性本严毅不茍合而厚伦尚义乃如此初事举业夺于家政则以付敞曰汝为我成之忽遘疾卒时成化己丑闰二月二十三日年五十有二而已娶袁氏甫期而卒继娶于张是为太恭人夙闲礼度奉姑外不敢与姒齿居恒以俭勤佐家公甚赖之公卒二甥者皆去太恭人独专阃政慈勤抚下老不自佚少子敔早逝教敞尤切敞自有禄秩迎养京邸十有余年太恭人每夜五鼓辄起使入朝与二三隣妪谈笑为乐比其婿叶森为京衞武学训导岁时燕会于婿妇女举觞称寿太恭人年益髙而动履裕怡然若居其乡大夫士登堂而拜者相与谈羡至为歌诗颂之年八十有三而卒是为治壬戌年四月二十有七日其塟以某月某日孙二某某呜呼王氏再世失怙而母皆老寿以成其子之贤至是尤显然其培植之厚仪型之正于公之德不亦益可騐哉敞之举于乡予实典试事见其居官雅饰而有文其奉母婉防非公事未尝去左右嘉其孝铭不复辞状出翰林学士王公德辉德辉敞同年进士稔闻内教又称康修撰海之先与有世契海就试必寓其家馆糓慰藉曲被恩意其道母之德尤详并据以铭乃为之铭曰有封若堂隆外虚中继封君之藏合窆其旁载饰以崇继太恭人之光扬名亢宗越有令子身所委祉庶其在是维恭人之教继君之志生养死葬子职是敦死赠生封维天子之恩维大史有铭君与恭人其永存
　　南京国子监监丞赠翰林院编修文林郎濮君墓志铭
　　君姓濮氏讳琰字延方其先居太平当涂之王濮村葢与王氏并望故其称云尔世业医曾祖贞祖观皆供事大医院考镛正统间被召进药有奇騐后歴秀吉二王府良医致仕归君生有异质知孝义良医公谓之曰医非通儒书弗精矧医利物有限而儒之用不穷成吾志者必汝也乃以家政属长子琳遣君就学君两艺并进尤防经术甫弱冠声动都邑累试京闱弗利成化癸夘始得举再上礼部中乙科丁未授曹州学正条敎精宻士经指授得科第者视昔加多治丙辰九载考最陟莱州府学敎授如在曹州自己酉至戊午歴典福建山西浙江河南乡试事凡所校阅人无异议用荐擢国子监助教检身率物虽生徒贽物亦屏弗纳祭酒谢方石先生而下雅重之壬戌擢南京国子监监丞既至旬日疽发背遽卒十月十有一日也年五十有九子韶为翰林院编修値霈令得推恩时君在官例不封至是韶以封请朝廷赠君如其官阶文林郎而君不及见矣君配邹氏常德府学训导某之女子韶以解元举进士为庶吉士擢今官次防孙一训戊午之诏令巡抚巡按官荐天下学识有才行者予之京秩顾又弗荐荐者皆仅得国学而止论者谓奉行之未至以为憾君再迁地虽远职稍加重若可以少信前出者而不获一试以没又将谁咎乎然君之敎成其子之名而卒飨其贵其后尚未可量固在兹哉韶奔丧归卜以癸夘某月某日塟君于某山之原奉顾编修士亷状介吾甥贡士崔杰请予铭予亦旧尝识君乃为作铭铭曰观教人者必于其子匪弗能逺教所攸始言有易教以弗率故茍其率之奚必外傅吁嗟濮君是子是父身弗自取于子斯畀子报父德行业是似吁嗟濮君是父是子君名弗衰君教在此
　　明故福建布政司使左布政使李公墓志铭
　　公姓李氏讳琮字义方其先处之景宁人也祖讳信籍锦衣衞校尉考讳贵授官为百戸公生京师天顺壬午年举乡贡甲申登进士第成化丙戌授南京吏部主事丁亥署郎中丁酉改南京刑部壬寅擢知平阳府庚戌擢湖广布政司左防议癸丑擢山西按察使戊午擢福建左布政使辛酉闰七月十九日卒于官年六十其子扶柩归癸丑三月十七日塟于都城东茨渠之原其配封冝人石氏先塟至是乃克合石生一子钦侧室吕氏生三子铉钺钰公为人简黙易恬无疾言遽色事继母以孝闻居官勤愼在吏部已习律法在刑部有丘司务者坐赃当罢孙千戸坐杀人当死亷其枉皆辨出之在山西防决尤多在福建値歳饥极力拯救民甚安之其在平阳饥甚人相食计口发粟多所全活城中乏水公引洪洞水入城以省汲费又溉田数千顷垣曲盗作聚一千余人拒杀官兵势甚炽众议欲进勦公告于都御史叶公淇曰民苦饥耳请抚之乃携从者五六人冐雪以往贼迎见曰是李府尊也遂下山罗拜拥入寨中公召其酋六十余人谕以利害皆感泣聴命事遂定比去民涕下不忍释至绘其像事之在湖广施州夷杀其土官因作乱公调兵五千捣之擒贼之首三十还所掳男妇二千人追所掠印五颗朝廷録其功赐防币楮镪者再此二事尤勇决奇伟出常恒逺甚而公退让不伐人鲜克知之故资序累滞凡四十年而仅至牧伯竟不入朝遽以没即是以观则卑官僻地之在天下者虽有奇功异绩孰从知之亦孰能举而用之顾可胜叹哉公塟既卜监察御史费君铠渊父也为状公行公弟礼部主事璋暨钦请予铭予既哭公于位乃为铭而先序其事于其奇者特详焉铭曰賔于乡策于廷我与子同名敭于外居于中子名弗我同少为刑官老为藩侯维其政之优生而荣行死而全归维孝其无亏生于斯邦葬于斯原维予文其永无刋
　　岳孺人周氏墓志铭
　　我外舅蒙泉岳翁有二室周孺人者后翁三十三年年七十三而卒是惟治癸亥二月二十五日翁无子宋夫人子亦久逝孺人尝生一子曰祖授五歳而天二女一适监察御史李经夫妇皆早世一适尚寳司卿李防孺人常依其女以居起居出入更相为命越三十余年病且笃翁从子坪迓之归防留弗释坪遣其子梁日再至孺人幡然曰归塟于家礼也乃强舁葢至家一日而属纩时伯姒陆孺人年九十哭之甚哀曰周氏有孝行不可使遂冺吾见士大夫家女妇死则有铭盍图之于是坪及奉状请于予予于岳事闻之稔矣自吾妻之亡惟孺人母子在感念今昔为之怆然以悲初翁为翰林编修孺人实归于岳以佐宋夫人馈事翁自翰内阁为权势所搆谪甘肃宋夫人以法从戍太夫人又老且病孺人与陆孺人侍汤药亲为扶掖顷刻不离侧虽秽器亦手自浣拭纫绩尽废身无完衣太夫人感之病且革口授遗敎数百言大半皆孺人事令其孙婿庶吉士王璒书之以贻翁翁延母德所谓哭讣闗内受遗柩前者也嗟夫妇人之德视所从而能化斯可以为善泛观博访固不难乎其人翁之盛德大节着在天下无容议矣予见孺人防语和色如恐伤人宋夫人晩歳同寡毎引而与并席礼均兄弟亦必有感之深者故家风范宛然在目而人事之凋落乃尔悲夫翁墓在顺天之漷县其地曰岳家洼宋夫人已合塟今孺人亦祔是岁三月十八日窆焉铭曰防岳之封有名无穷维千万年孺人其永从之

　　怀麓堂集巻八十五
　　钦定四库全书
　　懐麓堂集巻八十六
　　明　李东阳　撰
　　文后稿二十六
　　志铭
　　明故太傅兼太子太傅平江伯陈公墓志铭
　　公姓陈氏讳鋭字志坚其先自颍川徙庐之合肥髙祖讳闻元季以鄕兵内附从髙皇帝下江南累功至成都卫指挥同知曽祖讳瑄累功至右军都佥事从文皇帝靖难封奉天翊运宣力武臣特进荣禄大夫柱国平江伯总督漕运议罢海漕通济宁运河功最多命子孙世袭赐诰劵追赠三代卒赠平江侯谥恭襄勅有司庙祀清江浦祖讳佐代早卒考讳豫正统间以平福建叛贼功进封侯再赠三代景泰间城临清守备南京再镇临清卒赠黟国公諡庄敏仍勅有司即其地庙祀之黟国之卒也公方奉太夫人某氏居南都奔丧归乃袭封时天顺甲申歳也成化乙酉宪庙知其才命领三千营分司转奋武营兼领禁卫赐蠎衣铠甲诸物戊子太夫人丧予告归庚寅佩征蛮将军印总镇两广号令明肃前后勦蛮贼三千余级俘贼党及还所掠者倍之赐勅奬谕名益起防漕帅阙移镇淮扬増拓济宁诸牐修淮安二卫城及髙邮诸湖堤构屋数百间以居贫民歳大疫遣医分疗给米千余石为糜所活甚众死者以官地瘗之武官新袭者遣入儒学给以笔札生儒应试者具官舟资送之部领有疾躬徃抚视漕卒余丁出应公役请予之粮越十有三年条具便宜事百余疏多见施行尝言通州至都城恒困陆挽请因元防通河旧迹浚河増牐以通运舟功甫就绪舟果有至者上遣中使劳以羊酒有不便者造浮言沮之遂罢其役既而命掌南京中军都督府事治戊申今皇帝召入督神机营兵为掌左军都督府转五军营简教有则恩威并着甲寅河决张秋公与太监李公兴副都御史刘公大夏奉命徃治乃于上流塞黄陵冈荆隆口下则治荥泽孙家渡诸河七十余里浚祥符四府营游河四十余里俾诸水由归徳武平出宿迁小河口以逹于淮防贾鲁河由曹县梁进口以出徐州于是张秋决塞而运河始复其旧上肠名安平镇遣行人劳以银帛加公太子太保比还朝加太保兼太子太傅増歳禄二百石丙辰加太傅兼秩如故公请以所加秩重赠三代而黟国追赐号为奉天翊卫推诚宣力武臣特进光禄大夫柱国皆异数也庚申敌犯大同急命公佩靖北将军印统京营及诸路兵马出讨之许以便宜行事时公病在告久闻警即出朝力疾以徃至则夙夜祗慎严为部曲期以全制胜而精力已弗逮矣越数月召还盖居闲二年而卒是为壬戌十二月十五日寿六十有四上辍视朝一日遣官谕祭者七皇太子遣祭者一配沐夫人先卒已赐于江宁太山祖墓之次命有司启圹窆公而夫人祔焉公性坦亮器度甚伟论亹亹不竭髙自负抱遇事必为宏纲阔制不斤斤徇束防所至有能声兵戎之外歴试累效若亲王册封皇太子冠皆预礼修皇陵都城建礼部皆董其役惟漕河事尤劳且久防通之议垂成而罢而安平竟防成绩盖其讲究区画得诸家范者为多兼尚文事通书史攻诗翰礼重丧祭抚庶弟铎镃及诸妹从皆为婚嫁分所得禄以给族党故旧穷乏者亦赒之好贤下士善遇官属与人重然诺女许嫁周驸马子庠庠忽遘疾防殆周请公停婚公义不可人以是多之沐氏乃黔宁时靖王之孙无子子一熊出袁氏锦衣勲卫未请封女四孙女一公引发有日其中表弟谭公祐状公行以熊来请铭予以成国朱公之故获联婣戚因慨念名家宿将之遗风圣天子用旧保终之盛徳皆不可遂泯乃叙次其事而系以铭铭曰国有列爵家有世臣孰开孰承惟视其人我明奋兴羣策竝屈桓桓平江代有勲阀粤自圣祖逮于神宗中最著者恭襄之功恭襄有孙黟国有子人曰公才必复其始入学于师朝诗暮书出练于戎左斨右殳簮缨翘翘朝着之望阃幄严严干城之将南巡岭徼虎旅成羣入领漕司万舰如云居重驭轻本兵斯寄帝曰汝才实任予事堙障狂人曰公能有河防通有镇安平彼胡陆梁公起授钺载驱载归尽瘁而没帝曰汝心王室是于终则未究始乃有余祭有备物有成式帝曰汝劳恩岂予惜钟山在南下有髙原祖考所在公归其间难有茍避公我勿屑功有伪増公我宁阙持此校彼孰劣孰优公身虽亡志则未休舒华振英公子亦肖为裘为箕公有遗教公业斯存公子公孙有徴后来其在公门
　　明故奉政大夫修正庶尹云南按察司佥事致仕何公墓志铭
　　郴州何公廷彦以云南按察司佥事致仕归十有八年卒于家其长孙孟春承重当终制乃具衰绖请于予曰孟春既丧吾父又丧吾祖孤不克自立惟先生尝为吾父铭顾于吾祖尤旧故宜无所复靳意者亦吾祖意也言未毕涕泗交下跽弗能起予甚悲之乃据其所自为状以铭公讳俊廷彦字也少从父宦游于外比归悉以资业让诸兄力绍家学学且就授徒为飬飬嫡母袁及母邓以孝闻屡试勿售天顺壬午举湖广鄕贡成化己丑登进士第时年已四十有三癸巳授南京户部主事丁邓安人忧丙申复任凡所领钱谷出纳明辨而以亷慎将之称能官者必指屈焉辛丑擢云南按察司佥事兼督云贵学校徃复勤励不避险逺其为教令随俗导化济之以严凡所陶铸多中器使初公以晩达无意进取为按察时其子説己以觧元登进士遂慨然思归然未即遂居四年丙午乃得请去治戊申説为刑部主事值今天子登极恩当封公例以本秩进阶奉政大夫修正庶尹后孟春又登进士累官兵部员外郎署郎中公犹及见之而卒年七十有七矣公性开朗畦町不内设与人交必从厚闻有善虽细辄加奨借见穷乏危急则周之或背谗面毁者置而不问蔼然有前辈长者之风既谢事无他嗜好独嗜医富畜方药毎手制以施病者徃徃而效专家者顾弗逮焉所着有讷斋稿十巻配廖氏同郡名家女有懿范为婣党所归年四十有二而卒赠安人后加赠宜人继李氏累封宜人子三説长而贤其卒也时论惜之次言次訚孙亦三孟春文思竒敏莅事有贤俊声次孟旦次仝孙公生宣徳某年卒以治某年于某山之原公先世在宋出庐陵徙广东宋有号都统者镇郴桂其孙行三九者始居郴郴今有都统庙族人皆称为始祖公曽祖讳徳翁笃行好义祖讳仁海世隠不仕考讳义坚举鄕贡累官合州同知政在人公用家学取进士且以教四方学者如瑞州陈侍郎政王御史相皆以进士显今物故且尽而公岿然齿徳望于鄕郡寿考终命得数之正其所积亦自厚哉铭曰自我而前为鄕賔自我而后为国珍又以其余淑后人我见其终夀独存孰后我者其吾孙乎
　　明故袭封衍圣公以和墓志铭
　　公讳泰字以和为宣圣六十一代孙成化庚寅始袭封宪宗皇帝赐第京师命齿国学尝见公所服玊带使人问焉公对曰臣家门故事累朝恩数不敢废也许之再值郊祀分献内坛皆出亲定壬辰辞归上若曰卿其进学循礼表率宗族无忝圣裔以副朕懐丙申给诰命有司以二品例授犀轴公言旧典以玊轴为异乃改授之丁酉诏加庙祭礼乐公率族人奉表入谢先世有遗田百余年散业他姓者过半至是皆赎归之以赡羣族己亥祖庙为雨水所壊公请命有司修葺完丽如故今上登极以治戊申入贺上视学命分献兖国公赐坐彛伦堂退率三氏子孙表谢复赐宴礼部及袭衣冠带躬耕借田亦预宴焉家居友爱交洽歳时游宴相酬倡或夜分忘倦四方大夫士至者礼接不少衰己未公来朝闻祖庙灾亟归斋哭如居丧引咎自责居鬰郁不乐庚申力疾而朝辛酉上疏乞休致上若曰卿其善自调摄以奉圣祀所请弗许时复有修庙之役公协相规画劳勚甚殷凡再越歳弗克躬觐事病既革执兄子闻韶手若有所属者盖公之封也廷议以为世嫡相传古今通义乃按宋故事俟公之后仍归其兄之子公母遗命亦以是公及见闻韶之成其乞休时尝具名以请故至是犹惓惓云尔讣闻上特遣行人谕祭者五有司给棺椁工部官属治事以某月某日窆焉公羙风仪善论议毎评隲人曲直料事当成败多竒中俾有职务将无不可为者而静处优逸无由自见然承奉宗祀修治林墓综制家政其在孔氏有劳绩焉若孝友无间之心刚毅不屈之气荣名令闻伟然着于人人其在天下亦不可冺也尝即鲁泮池遗址筑东庄别墅因以自号有东庄稿藏于家公生景泰庚午四月二十七日卒于癸亥五月十五日年五十有四予于公内交乆公以兄命为闻韶议婚于予礼成之三年闻韶始嗣封爵则以父命奉状请铭公墓呜呼予乃遽为公铭耶铭曰孔裔周启爵以代崇六十一传兄弟迭封公继兄爵在先帝世歴春逮秋三十有四入主宗鬯爼豆载防出奉朝献礼仪孔闲时斯歳斯我职在兹我有余力而弗外施功名始终天所优假我所弗预畴其望者有命自君公荷勿隳有身自亲公全厥归维兄有子维祖有祀公所无憾庶其在此孔林北西公有世墓曷其祔之乃祖乃父公老在东公自为宗公子公孙其来无穷
　　明故光禄大夫柱国太子太傅刑部尚书致仕赠特进太保諡康敏白公墓志铭
　　公姓白氏讳昂字廷仪常州武进人也景泰丙子举南京鄕贡天顺丁丑登进士第授南京礼科给事中尝劾户部尚书张鳯下之诏狱甲申改刑科成化戊子迁左给事中辛邜进都给事中尝以灾异言事谓陛下即位初诏罢贡献停织造禁权势抑异端而今皆不为衰止愿守大信以令天下御史谢文祥以言事获罪率诸寮救之壬辰擢应天府丞适署掌府事兴学政定义役乙未改南京大理寺少卿辛丑迁南京都察院左佥都御史兼督巡江有剧贼刘通出没海上东南骚动公调兵所要害窘而招之通身自纳欵公谕遣归率其余众以降乃执通送京师余悉释不问进右副都御史甲辰署掌院事丁未擢南京兵部左侍郎鳯阳祖陵圯公与平江伯陈公鋭往修之方歳歉民困重役公调度得所二年而事集又以余财赈饥民顾徳之治己酉河决原武改公户部右侍郎治之公简率官属筑阳武长堤以防张秋引中牟之决以入淮浚宿州古睢河以入泗又多为渠堰于徐兖瀛沧之间以杀河势又开复湖于髙邮隄东以避风涛之险其功甚劳归改刑部辛亥摄都察院事遂擢右都御史令御史出按歳报有司贤否状且视所报当否而殿最之请籍天下军伍以便勾稽籍天下田数值水旱则视髙下以蠲其税癸丑进刑部尚书壹意矜恤凡情涉矜疑者多获平反时法司苦条例繁公奉诏防官删定颁中外行之甲寅加太子少保戊午进太子太保加光禄大夫柱国赐麒麟服己未在告上遣中官挟医问疾赐上尊少牢蔬米诸物再乞休致复加赐问免朝谒令善调摄起视事庚申疏累上乃许之进太子太傅赐勅给驿给月俸舆以归癸亥七月某日卒寿六十九讣闻上念公旧勲赠特进太保谥康敏赐棺椁遣官谕祭者九命有司治事公性度宏裕持议常依于厚善裒髙益卑因事为功决机应变无所疑滞待人际物各当其分上自王公下逮胥徒仆从见之无不意满或以缓急叩之辄力为排觧无所防居官四十余年未尝有怨于人人亦无怨之者然惟公能之他人弗能也居家孝睦事继母甚谨弟升早世防其二孤以洁为户部书筭廕垣为国子生置田以赡贫族立义塾以教羣子弟置局储药鄕邻疾病者多归焉比归不问世事园亭賔客甲于畿甸放歌痛饮以终天年世所称五福者殆兼之矣呜呼难哉铭曰官有九品而极于一夀有百龄其稀七袠仕途险夷明者难必家之承传畴继畴述盈则易亏满则易溢迷先得后有始无卒兼是数者指殊多屈耳目所逮公在甲乙有猷有功有名有实曷其致之迪斯吉彼弗者自贻伊疾盖棺事定是谓永毕尚有遗恩光昭赠防乐哉斯丘永奠幽室
　　定国公墓志铭
　　公姓徐氏讳永宁字克安世为鳯阳人髙祖达从太祖髙皇帝为开国元勲封魏国公追封中山王諡武宁世嗣公爵曽祖増夀左军都督府左郁督太宗文皇帝靖难之后念其功追封定国公諡忠愍曽祖姑实为仁孝文皇后次代王安王二妃家极贵盛祖景昌始封定国公赐号推诚奉事武臣阶荣禄大夫勲右柱国给诰劵考显忠嗣一门两公盖本朝所仅见也公性敏喜读经史通书法蚤失怙能隆师亲友袭爵时年甫十有三仪观秀美景皇帝爱之尝奉使秦伊二府殊见礼重歴事英宗睿皇帝暨宪宗纯皇帝将向用忽遘风疾不克奉朝请久渐沈瞀间出观户外有贵近臣怙恃骄纵道路侧目莫敢近公奋击之其人策马走仅得脱若是者往往而然人疑公非病其中殆介介有白黒及问之辄失度时操笔折简通亲旧或作髙昌西番字盖其少所习者人益不能察也治甲子正月九日卒距其生正统辛酉三月十日寿六十有四上辍视朝一日遣官谕祭者再勅有司给棺椁治事皆如制三月九日窆于都城西马鞍山祖墓之次公侧室丁氏真定卫指挥使源之女侍公病日夕不懈比卒沐浴易服缢于公之寝室死焉光祚以闻下礼部覆实诏旌其门曰贞烈其事最显故附书之铭曰古爵五等今惟三公阶最贵夐莫参下有侯伯无子男铁劵合契金书镵河山带砺国与咸父死子嗣限制严一门两公世所瞻开国靖难勲名兼公生早歳头角崭蹶而勿振迍且淹朝谒虽废禄尚儋以病自逸非荒耽盈亏谦益神所鉴祖徳下被君恩覃公业有子箕裘堪世代圭组随缨簮公全归之意已厌上袝祖考无遗惭先迷后得数可占穹碑赑屃当巉岩我铭其幽永不芟
　　封孺人杨母陈氏墓志铭
　　杨孺人陈氏之丧其子给事中禠自为状泣而请予铭其叙事行曰吾母生而为父母所爱归吾父朴庵公时祖姑尚存性严急曲尽孝敬得其懽心丧居虽盛暑不脱衰绖诸叔之娶皆手为综理吾父以俭致豊吾母劝分诸叔无弗裕者见入窘急必给以衣食毎昏夜闻乞声必呼取剩饭与之暑月则躬煑茶置道侧以济渇者天未明即呼婢仆起治事有过则曲为掩防毎食先问其有无或未给则食不下咽族党幼雅至辄与之果物争攀授索取不厌朝出虽鸡犬闻步履声亦呌呼以迎若是者殆以为常吾兄祚出为商训之曰小民卖鱼菜自活获利甚防铢两勿与较见佣工客作亦温言慰之末始加诃叱焉教吾兄弟动引古书句及谚语为戒皆切中事理禠游庠校出试藩省辄恋恋不忍别比得官谢病归省则曰汝壹志供职勿以我为念知汝宦情亦薄须少报朝廷归即归吾不汝强也禠再以使命至出所积遗吾兄弟谕之曰汝辈为士为商皆有成业惟汝庶弟榶防可厚给之盖所以慰吾父者又如此尤人所难也且吾母之行无一弗可记者而隠于闾阎闺閤之间禠不忍死以状谁其知之者若金石之刻徴诸女徳古亦有之而非荒迷者所能此禠之所为请也禠以文行重于鄕举湖广鄕贡第一擢进士髙等简入翰林为庶吉士歴礼刑二科给事中有谏诤声此则予所知者因次第其状而着其母徳为铭铭曰庸徳之徳徳乃可久惟徳之久可以不朽内则之则虽美弗彰匪子之扬之孺人其亡乎
　　封淑人吴母林氏墓志铭
　　封淑人林氏予同年友户部左侍郎吴公道本之配也公卒之十年卒于家其子梦麒走京师以其事闻朝廷遣官谕祭令有司启圹合盖异数也梦麒旧以父命学于予乃述母徳以请曰吾父之先生幸为铭今吾母将从吾父于地下铭曷敢有他属予哀其志而许之林氏与吴同出漳浦淑人生而贞顺有则赠侍郎友松翁为子择妇得淑人族党交贺淑人羞膳必谨友松家政尚肃且好賔客又置义塾以教鄕子弟百凡馈飨皆淑人手出诸叔之防也为之澣栉巾服膏火之费有母道焉公壮而无子淑人为置侧室林氏生梦麟财五歳抱置膝上口授论语孝经诸书盖其所素习者不失一字后防至京师遣就外傅时使人觇其所为或涉嬉纵辄加笞责及流涕复予之饴果而遣之若有疾则彷徨无措尝所过从若值良士则喜为设具否则怒形于色居未始以靡丽之服加其身曰恐丧而志而能力学得禄他日不患无此服也病笃执梦麒手而恸曰吾生七十有五年封至三品死不恨恨不及而之成以毕吾志耳自是痿不能起犹以手指使迁居正寝更衣而逝梦麒事母孝虽尺布一钱未始不请及其丧也匍匐数千里请命于朝君子伤之然能以家学举鄕贡当继得进士志业不坠虽公之泽亦淑人教也铭曰樛木在南小星在东维大夫之宗维国之风吴氏以国林望以族维人之良亦维人之淑内行不出孰誉其美我友其夫亦傅其子祭有藻苹教有典坟有刑者存淑哉乎若人身所鞠子实所従老従夫九原百世是保
　　岳母孺人陆氏墓志铭
　　治乙丑四月二十七日岳母孺人陆氏以夀终距其生永乐癸巳十一月十五日春秋九十有三矣孺人为需庵处士公讳端之配于我外舅防泉翁为岳嫂自我翁之没三十有四年中间处士没我外姑宋夫人没吾妻之姊若妺没者前后相继而孺人岿然独存有子女各一人孙二人外孙女一人最久且盛至是乃卒盖岳氏之老长于是乎尽予虽为孺人幸之亦乌得不为之哀之也耶我翁与处士公暨仲兄千户详从弟海共敦友爱旁睦羣族及诸子姓皆极恩意孺人实有助焉飬姑之寡妹二十余年预置棺敛卒襄后事女嫁南京戸部主事王璒早寡迎致于家曰以成而节且嫁其孤女于今莱州府通判任经曰以毕而志其他中表诸党贫不能衣食婚嫁死不能者多頼以济翁交四方名士假屋讲学踵接于家馆谷膏火之费皆其手给未尝厌倦后多举大魁登进士布列华要访道旧故皆以嫂称之且誉其贤无异辞焉翁之戍于甘也以宋夫人从孺人事太夫人刘氏曲致懽慰及迁于莆也俾其子坪侍之行诸女之嫁奁物馈具未常弗称坪娶于曹氏生子梁及槃孺人爱不弛教肃然有故家风范盖其自少至老无一日不治家务虽病卧床褥犹云云不絶齿徳之茂诚近时所仅见也予道南京以翁命主于陆氏见其昆弟子姓富而好礼知孺人内行有自既托婣属久而周旋其家虽欣戚事异而情理不少殊孺人之丧卜以某日坪力疾来涕泣而请曰忍不为吾母铭耶予以官守遗执绋之役亦恶忍不铭铭曰夫有主妇维徳之耦家有寿母道乃可久人寿十袠兹过其九匪我能创亦我能守维族之望维叶之茂所未竟者以遗厥后















　　懐麓堂集巻八十六
　　钦定四库全书
　　懐麓堂集巻八十七
　　明　李东阳　撰
　　文后稿二十七
　　志铭
　　明故吏部尚书致仕赠特进太保諡恭简尹公墓志铭
　　吏部尚书尹公旣致仕十有八年卒于家上闻讣嗟悼遣官谕祭勅有司治葬事仍赠特进太保諡恭简赐之诰命褒旧绩也公姓尹氏讳旻字同仁世为厯城宦族公七岁知读书稍长下笔数百言正统丁卯举乡贡第一连擢戊辰进士简入翰林为庶吉士己巳授刑科给事中景防间値国多事屡有建白皆传正义天顺丁丑迁左给事中英庙见其仪观魁伟音吐洪畅欲大用之寻擢通政司右叅议转左叅议己卯旱代祀海岱礼成而雨庚辰持节封安南国王尽却餽遗国人敛服辛巳王师有事于陜西公出总军饷有白金防币之赐壬丁母艰癸未驿召至京师擢吏部右侍郎成化己丑左侍郎厯王李姚崔四尚书皆曰代此位者必公也壬辰漕河壅滞公往督官运事遂集癸巳勅拜尚书命侍经筵戊戌加太子少保赐玉帯麒麟服己亥加太子太保累进阶至光禄大夫勳柱国甲辰加太子太傅公久掌衡鉴博采公议不为私挠天下翕然称之有奸吏李孜省者贵幸用事憾公甚搆成大狱再削职以尚书归公不自辩列惟引咎自责而已今上御极孜省既伏法乃吐实于官诸党恶者罢黜殆尽而公寿考终命竟膺褒防非独复其故物而恩礼有加焉然则世之以仇怨相倾挤竭计尽势而不为后地者亦何益哉公素负学识善断大事尤精鉴强记每经铨注虽稠人小吏阅数年犹识其名时料人寿夭成败厯厯多竒中故其退也大夫士屡防荐欲起之而公亦老矣惜哉公生永乐壬寅五月二十八日卒以治癸亥九月十七日子龙己丑进士前翰林侍讲先公十年卒孙继祖以公恩廕中书舍人予与公居邻每挹公风度聆其言论未尝不叹服焉比闻公丧慨耆旧之不可复见而继祖以遗命具疏奉状请予铭是恶可辞铭曰赫赫英祖简修进良燕翼厥谋以诏宪皇翘翘尹公行誉言扬给舍献替银台出纳声名猋驰意气山防亨衢在前靡适非达天曹峩峩公实任之端居庙堂进退百司絜短校长左右具宜翕受敷施惟帝所用手操权衡与世轻重北马羣顾南金品贡二十四年既久且专手所植树其髙蔽天栋梁桷榱百材萃焉盛名难居造物所忌城门鱼殃昆岗玉碎少行老归绰有余地人才实难矧惟老成曰笃不忘天王圣明爵以酬劳諡亦称情天之定矣人之胜矣君子有性不谓命矣九原有知公可瞑矣
　　河南按察司副使致仕陈君直夫墓志铭
　　吾友陈君直夫举进士拜南京贵州道监察御史三年丁外艰服阕改陜西道又三年丁内艰再改河南道皆在南京迁江西按察司佥事二年致仕归十余年南京兵部尚书张公悦荐其志行可大用乃起为福建佥事督理屯田又二年复乞致仕时倪文毅公为吏部尚书特擢为河南副使都御史林君俊举以自代不果入再乞致仕廵抚都御史孙君需请留之廵按诸御史交荐之又二年竟致仕去君子观其进退之际可以知其人矣直夫鲠介寡合虽生长都防而有山林性气不能与物湛浮遇节义亷洁士倾心向慕稍不合辄蹙頞而起若将凂乎其身家素窭奉亲志养常俸外一无所取居丧非义赙辄辞弗受屏居旧乡去府治逺足不至公室人以请托至必峻却之久亦无复至者惟事两兄嫁其女抚妻之孤弟建祠堂以合族他无所好非所当赴虽故旧强之不屈也其莅官政务公与愼在南台力操风纪尝上疏请止中官取花木捄言事之不得其职者在江西持法甚谨在福建清屯田在河南赈饥民皆悉心综治不茍应故事顾其所拂意者恒多虽黾勉就职而志常在退其去也盖有遗用焉若其经业精贯博渉史籍使得当督学之任必大有兴作世之用违其才每如此是岂独为直夫叹哉然直夫之所自处则可谓不失也已直夫讳壮自号古迂浙之山隂人生正统丁巳其举进士以天顺甲申卒以治甲子十一月十三日乙丑某月某日葬黄龙兴山之原予与直夫同京产又同甲第雅相知厚予久叨仕籍直夫每致书札无一褒誉语至相称谓虽老必以字未尝效时俗举爵号故予铭直夫亦以字庶其有知尚能谅予且以为其子终治命云铭曰抗世孤立不西以东执徳之恒以与始终众哄而嚻我若弗聪行我者天藏我在躬纵不大施弗丧厥衷吁嗟直夫其古人之风乎
　　明故赠文林郎翰林院修撰顾公墓志铭
　　比岁昆山大夫士有斯文防诸耆宿有延龄防皆以桂轩顾公为长县官举乡饮亦为宾防诏赐髙年冠服廵抚都御史为之致命于家暨其子鼎臣状元及第授翰林院修撰报未防而公卒复防诏赐京朝官诰勅时鼎臣方以忧去上特予之于是公获赠如其官阶文林郎而不及见矣公之孙监察御史潜亦尝为翰林庶吉士故鼎臣暨潜奉左庶子毛宪清状请予铭墓毛盖其乡人故知之特详云公讳恂字维诚桂轩其所自号也生而秀整敦确学举子业有成礼部主事呉相虞愼许可见公于塾器爱之请于耕乐翁内为壻时呉方游宦南北有母老无他子弟家政悉以属公公年未二十即力为营治不避劳勚内无私蓄业寖裕然未始废学虽居防阓书巻不去手母没痛不获养哀毁特甚感时触事辄声为讴吟久渐成帙叶文庄公为感而题之礼部既卒公始出居于外时父耕乐已老奉养备至丧葬无违礼仲兄及寡姊皆髙年家居亦礼事焉族党有贫者时致粟帛见里中后进必勉使为善多所成就有弗孙者恬然应之弗校也教子孙必以诗书礼义仕者为忠居者为孝亲贤逺奸敬老慈幼言亹亹不厌故潜积学砺行督京畿学政人服其公鼎臣虽未试而器识材局论者以为不负其选皆公训也公为诗兴致和适所着有鳌峰稿五巻啖蔗余甘西湖纪逰各一巻藏于家公生永乐戊戌六月二十五日卒于治乙丑五月二十六日寿八十八是岁某月某日葬于县西鹿城之原铭曰盛徳之世民多老夀恊气攸萃事亦非偶公年实髙逾八望九逾九者谁公有严父惟兄及弟丛生并茂如彼松栢其凋独后匪惟考终惟徳攸好惟子干父惟孙念祖公泽不匮名不可朽赠中宪大夫太常寺少卿兼翰林院侍读靳君墓志铭
　　赠太常少卿兼翰林侍读丹徒靳君以成化壬寅五月五日卒塟于焦石山之麓越二十有四年当治乙丑十有一月朔日厥配封太恭人范氏卒于京师其子贵以丧告上特遣官谕祭命有司治葬事贵惧旧圹弗称改卜于果山之原以丙寅某月某日迁父柩奉母而祔且念潜徳久弗白征同官费子充状请予铭予稔知贵且见其居丧礼而哀铭恶忍辞哉公讳瑜字廷壁正统丙寅以镇江府学生应贡入南京国监授温州府经厯温兵民错处吏率不尽法君确守峻制不枿牙角知府周琰器之曰此非一幕才也凡督捕机宜若征输水利先属他官者悉改属之应手而办有千户讼民家已聘女为妾以赂请君暴赂于众女卒归所聘府仓例有赂君独不受饵奸无所于宿君貎不甚扬人易之至是声倾一郡周益礼重称为先生而不名每出辄令摄篆君积粟僃赈举坠补敝初若非摄事者瑞安平阳二县界有海塘田苦风潮君筑治完固民利之名之曰靳公塘民有恃险拒捕者官将处以大逆君悯其愚亲莅所在譬晓之其人感悟归罪家得不坐海盗忽炽君以计擒其魁余党遂散通判阙君适入觐温人投牒吏部请君或讽令少事关节君正色拒之事竟寝觧官移家居十有余年温人道镇江者必问安否大夫士还往庆吊若亲戚然至于今不衰且其为人孝友好施予尊贤礼士教子尤笃按察佥事丁玉夫遣贵受学丁后果有重名盖其厚积薄发才弗究于用乃以成其子之贤而显其家固在兹哉太恭人同里名家女也慈恵朴厚事姑谨甚久弗育为君置媵君义弗内竟遣之未几得贵贵既进士及第迎养于官非公事未尝一日不在侧如是者终其身太恭人性亦好义所施棺具无虑数十计偶弗适闻贵有所赒防辄为之加一餐云贵以学行累被简擢直讲储宫以登极恩进今官以两宫尊号恩进今封比又有日讲之命太恭人皆及见之寿至八十有八得正而毙礼合而葬其于君盖有光焉铭曰事有幸防宁幕无倅彼贿进者自贻伊愧意或値悖无进寜退彼恋位者亢不知悔彼得其外我得其内矧惟我余天有锡类我所生者于我终代既盈我亏亦发我晦持此絜彼获讵非倍由初质今若取诸贷若田既秋功在一溉谓天弗明安所置喙惟魄有藏于彼江介迁斯祔斯曰有令配载征厥祥来者未艾
　　赠通议大夫通政使韩公墓志铭
  </div>
  <div class="pagination">
   <a href="怀麓堂集_page61.html">
    上一页
   </a>
   <span>
    ...
   </span>
   <a href="怀麓堂集_page57.html">
    57
   </a>
   <a href="怀麓堂集_page58.html">
    58
   </a>
   <a href="怀麓堂集_page59.html">
    59
   </a>
   <a href="怀麓堂集_page60.html">
    60
   </a>
   <a href="怀麓堂集_page61.html">
    61
   </a>
   <span class="current-page">
    62
   </span>
   <a href="怀麓堂集_page63.html">
    63
   </a>
   <a href="怀麓堂集_page64.html">
    64
   </a>
   <a href="怀麓堂集_page65.html">
    65
   </a>
   <a href="怀麓堂集_page66.html">
    66
   </a>
   <a href="怀麓堂集_page67.html">
    67
   </a>
   <span>
    ...
   </span>
   <a href="怀麓堂集_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
