<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 3 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 3 页/共 58 页</h1>
    <div class="content">
　　得句聊须志爪泥，■〈扌麻〉抄寺壁倩人题。笼纱有幸怜名士，囊锦无才愧小奚。修竹影交亭榭密，古榕声压雨风低。水流花落春何处？前度刘郎梦已迷！

　　满山苍翠欲生秋，顿拓幽怀豁远眸。同辈自然无俗状，在家难得此清游。暂依丈室倾三雅，纔入空门藐九州岛。我爱铁崖诗笔好，新编乐府斗风流！

　　宣南旅夕，听瑞春堂主人桐仙即席鼓琴

　　阿桐知我太无聊，万种离怀一曲挑。甲肉轻松天籁起，丁皮醲郁水沈飘。青衫此地闻鸟夜，碧海何人感雉朝？别有求凰心事在，痴魂□□□卿销！

　　旅馆白海棠

　　轻阴做出海棠天，别有冰姿冷可怜。要与玉梅争第一，无香肯让百花先！

　　淡妆相见主人翁，生恐秾春俗艳同。万紫千红正妖冶，怪他白眼向东风。

　　礼闱联捷

　　名场磨我总书痴，得失无端祇自知。今日官衫容易着，一衿苦忆未青时！

　　莫嗤舞袖太郎当，还算春婆梦一场。绝倒曲江唐进士，不禁忍俊少年狂。

　　中秋客诸罗作

　　去年此日在长安，万里归来腊已残。无地可容城市隐，不才敢薄赘疣官。几回见月乡心起，到处奔波旅况难。谁料今秋好时节，圆蟾又向客中看！

　　鹿溪九日

　　连番作客过重阳，鹿水三秋菊正香，略似京华风味美，红螯白酒紫芽姜。

　　竹堑登高和林丈薇屏韵

　　秋风万里海门东，有客寻幽到梵宫。人向异乡招酒侣，天教佳节助诗雄。年年萸菊供吟料，处处峰峦入望中。活脱如公真可羡，愁予何日谢樊笼？

　　铁砚磨穿二十年，韶年过眼已成烟。空留画饼虚名在；媿乏题糕妙句传！旅次闲抛三寸管；宵来快读五云笺。也知白雪高难和，聊共逋仙结后缘。

　　郑稼田观察招饮北郭园即席赋赠

　　主人情重许窥园，坐对红妆倒绿尊。园内早梅迎客笑，为侬今日始开门。

　　同上欧亭立竹风，不分高下翠玲珑。收将几笔佳山水，半入诗中半画中。

　　如屏百雉列当檐，曲榭回廊处处添。泉石偏饶城市福，春华秋实一身兼！

　　忝向珂乡醉绮筵，花晨月夕证因缘。邵窝信有真安乐，岂必楞严十种仙？

　　雨宿中历

　　纸帐幽凄灯影涩，床下号寒虫暗泣；客愁如线百千丝，搅碎檐牙雨声急。以书下酒坐长夜，酒力微消转孤怯。空庭枯竹作鬼啸，满地飕飕战败叶。村舂巷柝远不闻，铁马有时怒相答。倦来欹枕卸征衫，两睫未交万感集。金鳌顶上复何道，是风无那呿之出。年年齿长辕下驹，处处臭逐裈中虱；今吾宁复异故吾，顿觉蹉跎已无及！去年京国乍归休，何意今年仍旅食！今年忽逐去年尽，俄顷百年过二十。四更梦返赤嵌城，别泪泛澜布衾湿。此去艋川五十里，行李半肩怕收拾。报道天晴鸡乱呼，破窗东角一星入。

　　艋川除夕遣怀

　　海外有狂生，自号曰「芸况」。请君听我歌，勿嫌语太放！我年十七时，文场藻釆何纷披，邑宰见之称神奇，拔以童军第一枝。知己不过大宗师，报道康了徒酸悲。我年十八九，沾沾制义不释手。屡列前茅屡掣肘，无聊权向棘闱走。依然毷氉复垂首，桂窟芹黉两乌有！是时秋风萧瑟天边鸣，拂衣弹剑辞榕城，醉题桥柱不敢过，匆匆买棹归东瀛。萱堂见我笑且慰，外虽坦荡中未平。荆妻见我独缄默，入室幸无交谪声。吾兄疑我不经意；阿婆得无孩倒绷。吾师责我不攻苦「墨水何止饮一升」？出门戚友既我薄，入门仆婢皆我轻。强装聋哑无词组，造化颠倒如儿婴！岂知天道不常屈，丈夫奇气况勃勃；若使终为池中物，世人何苦争芒忽？二十举茂才，明漪绝底花初胎，六街走马看发榜，龙头夺得声如雷。廿一登乡荐，寸晷风檐快文战，脱将一领旧青衿，来赴嘉宾鹿鸣宴。廿二捷礼闱，昔时铩羽今高飞；南宫两世有家学，□攀红杏吟紫薇。紫薇省，渊而静，黄扉双阙向晨趋，绛蜡一条终夕秉。始觉官真如水清，五更愁对直庐冷。今日敝了黑貂裘，明日黄金尽了还须忧，不如乘风破浪谈笑凌沧洲！落拓复落拓，长揖别纶阁，敝车羸马津门行，片楫孤舟海岛泊；南舟北马一任其所之，来似鸿兮去似鹤。翩跹何翩跹，七鲲在眼前，朝见安平渡口树，暮见赤嵌城角烟。故乡衣锦如此亦得意，岂必世外求神仙？人道得意有如此；我道失意又如彼。风尘仆仆胡为乎？利锁名缰心不死。此心无乃多偏营，不为利使为名使，熊鱼两欲兼者谁？画饼充饥悟是理。矧兹微名宇宙间，恒河太仓沙粟耳。立谈唾手博虚声，贤者羞称达者鄙。我今对酒作长歌，放浪形骸聊自喜。奇哉子房一少年，刚则击椎柔进履，矫然出没若游龙，事后能从赤松子。古人已往倘有知，九原我欲呼之起。客中除夕醉昏昏，六尺绳床睡而已；梦上九十九峰绝顶高于天，逸兴遄飞我狂矣。

　　艋川元日

　　朦胧睡起日三竿，懒向朱门拜贵官。此地浑忘新岁好，今朝权当故乡看。不随爆竹千声闹，欲颂椒花半句难。昨夜家人梦中聚，围垆灯影照团栾！

　　藜床安稳旧行窝，不着朝衫不着靴，何肉周妻真解脱，蛮花小鸟小婆娑。撞头名刺嘉宾少；到眼楹联俗障多。香火一龛春寂寂，相怜祇有□维摩。

　　题艋川李翁福寿双星图

　　蔼蔼图中貌，铮铮海外名：陶朱真事业，商皓古风情。礼乐从先进，诗书策后生。谢庭双玉树，黉序早蜚英。更有人偕老，依然四德全，鹤筹齐衍笇，鸿桉夙称贤。泽厚堪遗子，心清祇问禅。黄鲐相对影，尺幅可千年！

　　艋川元夕

　　残漏五更催，银花彻夜开，有诗吟不得，箫鼓尚如雷。

　　林次皋明经以所居波心庄图索题，画杜老「清江一曲抱村流」全首诗意

　　先生品格何清臞，老梅独占孤山孤。君家昔有处士逋，百千年后存真吾。竹师松友相招呼，诉然乐此烟霞徒。先生意气何舒愉！瑶琴一曲熏风俱：釆芝商皓歌唐虞，烦襟涤尽纤埃无。读书万卷良非迂，存其精液去其肤。我识先生鲲城隅，彼此振策驱长途。而今重造先生庐，瓦尊促■〈桼阝〉谈樵渔。先生抱朴不弃予，临别出示行乐图：带围活水环村居，云此祖宅昔所都。就中画意君知乎？以少陵诗为范模。请君即景聊衍敷！我闻此语初踌躇：客中笔砚荒且疏，欲塞此责肠已枯；敢将俚鄙纷扬铺？先生大笑谓我拘。促我濡墨督我书，我谓先生岂我谀？此图舍我其谁与！怪哉纸上神跃如，画师颇亦工描摹，对此数椽老足娱：左裁松柏右栟榈，清风夏午来徐徐；新巢安稳语燕雏，二、三间屋临平湖。曲阑干外流成渠，蓱莎傍暖眠鸥凫。覆以绿天蕉竹梧，先生踞石当茶余，倚树闲吸淡巴菰，侍者丱角小奚奴，蒲葵在手□□驱，飘飘衫履非凡夫。结想乃在羲皇初。有人傍几拈鼠须，春葱十指凝香酥。画成棋局巧比蛛，井然方罫依胡卢。有人敲针学钓鱼，髫颜稚齿五尺躯，绣鞋罗袜红纱裾，皎若掌上明光珠。先生此乐谁能逾？真境不让蓬与壶。眼前喜得贤妻孥。写生赖有道子吴，丹青布置与俗殊。出风入雅为真儒，不然陋习同市屠。媿我点缀诗才麤，狂来满纸如鸦涂。先生手笔今韩苏，幸勿大巫嗤小巫！

　　林母陈太宜人遗象，次皋索题

　　彤管扬徽音，一节已千古；懿哉太宜人，四德况具举！十九相夫子，河洲乐钟鼓；藐兹柔弱质，辛勤操臼杵。二十征兰梦，佳儿天所予，榖也丰其下，生小酷类父。廿一载弄璋，先后双珠吐，伯埙与仲篪，襁褓联雁序，方期岁月深，熊丸助劬苦。岂意萱草折，中途弃羝乳！是时两呱呱，度尺不盈五。乃翁续鸾胶，诸雏赖鞠抚。长郎既玉立，有才克干蛊：早岁食廪饩，匪颁及天庾；转眼贡成均，桥梓相仰俯。次郎尤髫颖，英光射眉宇，弱冠苦文战，名场屡铩羽。伤哉磊落姿，黑发遽黄土！迄今大秦君，感昔涕如雨，矧更读蓼莪，中年失恃怙！所恨生我者，慈颜目未睹。向闻舅氏容，与母协绳矩，幸得老画师，添毫殊栩栩。丹青诏后世，金石寿宗谱。旧说汉丁兰，刻木祀堂庑。披图味君旨，昔贤可接武。肫然孝子心，乌私此日补。凤诰下九天，阃范耀簪组。

　　题王纯卿司马剑潭夜光图，即用高倜丞吏部韵

　　剑潭寺在淡水厅北三十里，潭深数十丈，夜辄有光。相传潭有荷兰古剑；或云潭边有茄冬树，荷兰人以剑插之，树生皮合，剑在其内，故名。

　　鱼肠今不见，入夜老虹腾。古迹潭边树，幽栖海外僧。何年能合抱，此剑竟藏棱？万籁三更寂，千春一镜澄。

　　又题王翁「自锄明月种梅花」图

　　月光如水浸春田，手把鸦锄老屋前。昨夜罗浮同入梦，我来为证画中禅。

　　面目清寒认故吾，芒鞋布服粹然儒。此君雅抱冰霜骨，合与梅花一样癯。

　　欣从尺幅见天真，世外逋仙话夙因。三斗俗尘都扑去，祇应松竹伴吟身。

　　瞥眼东风兴已阑，闭门长谢折腰官。胭脂习气何曾染，肯逐时逐爱牡丹？

　　艋溪晓渡

　　渡口冷风喧，溪边乱石奔，人声浮水面，帆影贴云根。雨过四天阔，烟低两岸昏。笋舆行得得，扶梦到前村。

　　新庄道中

　　独木危临港，尖风猛过桥，泉声喧到脚，树影瘦于腰，试浴鹅儿怯，狂歌牧竖骄，炊烟几村落，衙鼓听迢迢。

　　桃子园
</div>
    <div class="pagination">
<a href="后苏龛合集_page2.html">上一页</a><a href="后苏龛合集.html">1</a><a href="后苏龛合集_page2.html">2</a><span class="current-page">3</span><a href="后苏龛合集_page4.html">4</a><a href="后苏龛合集_page5.html">5</a><a href="后苏龛合集_page6.html">6</a><a href="后苏龛合集_page7.html">7</a><a href="后苏龛合集_page8.html">8</a><span>...</span><a href="后苏龛合集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
