<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 32 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 32 页/共 58 页</h1>
    <div class="content">　　「剌麟谣」寄答鷃尘鮀江（鷃尘自号曰「怪哉」）

　　潮州有客来厦门，为我数典奇且新。韩公雄文昔驱鳄，怪哉健笔今踣麟。麟不为瑞乃为贼，疑是方腊之后身。从来丑物犯潮怒，驱之踣之常有人。韩山一千年后文气又一振，天生「怪哉」手把黄钺张其军。凤皇山下凤皇水，昔日凤皇今已矣；灵禽飞去恶兽来，何物假麟思啖豕。噫吁嘻，麟不为瑞乃为妖，麟皮驴质人争嘲。是名麟楥不值一笑噱，「怪哉」笔下之铖谁能逃？鮀江咫尺群仙府，架起龙宫立鳌柱；黄生缚麟未足奇，刍儿捶麟何足数。「怪哉」下大荒，骑麟若骑羖，广乐宴群仙，麟皮以为鼓；行厨飨群仙，麟肉以为脯。群仙游戏获麟若获鼠，尔麟既变驴，我豕亦化虎；尔驴既畏虎，我虎亦憎驴。问驴岂是真麟欤？相逢杨炯笑吃吃。以麟为楥不敌猪，「怪哉」有仆曰虎乃真虎。虎仆有笔麟无书，麟兮敌虎麟何愚？咄尔狼头马足麇身牛尾徒区区，湘东猪王自天幸，入阱不死庞然躯。禄山猪龙猛于虎，相公未敢轻胡雏，以猪敌麟力有余，而况以虎敌麟乎？噫吁嘻！麟不为瑞乃为祟，是麟是驴一而二。吕光僭号敢是形，鉏商折足究遭弃。何不去尔麟楥仍为驴，见虎莫作黔驴技。方今九锡庐山公，人材令仆云从龙。参军学尔驴鸣工，长史与尔驴面同，华阴县令尔相识，老蹇得志骄春风。豪豨射尔尔勿悔，于菟抟尔尔勿骇。且为文人祓不祥，朗诵昌黎「获麟解」。

　　汉灵帝

　　十人常侍在朝堂，酿出黄巾卅六方。朱雀阙前弹宦竖，青蛇座上见灾祥。三公有价输西邸，万乘无端走北芒。季末何辞钩党祸，俊、厨、顾及姓名香！

　　晋惠帝

　　官私只能问蛙鸣，知否南风煽后庭。饿疗肉糜生不慧；酖藏面饼死无名。八王白刃宫中起，二帝青衣塞外行。何似蒙头清暑殿，华林杯酒劝长星。

　　隋炀帝

　　浪死辽东十万家，长城枉自界中华。头颅掩映江心镜，舸舰迷离殿脚花。司马德戡谋乍起；令狐行达刃旋加。可怜「泥落空梁」句，「庭草无人」一例嗟！

　　唐哀帝

　　神尧龙种惨无颜，一网天池九曲间。白马衣冠投浊水，黑鸦旗帜阻重关。纥干雀苦饥寒厄，供奉猴惭拜跪娴。何幸王官前进士，衰年坠笏放还山。

　　蜀后主

　　长坂归来睡不惊，卯金余闰幸承平。大权倾倒黄门令；遣诏凄凉白帝城！名士南阳空效死；愤王北地竟捐生！乃公安乐宁思蜀？羞听催归杜宇声！

　　陈后主

　　蒋阜禽言帝奈何，心肝叔宝已无多。贵人绮结珠帘影，狎客笺飞「玉树」歌。七级浮图云蔽日，一方衣带水扬波。长城虽坏观音在，老向空门佛腊过。

　　南唐后主

　　卧榻宁容鼾睡微，泪痕洗面雨霏霏。月华阁上珠悬烛，天水闺中碧染衣。乐府词犹传「捣练」；禁宫药早赐「牵机」。「念家山破」空回首，「七夕长生」夙愿违！

　　北齐后主

　　武平受禅武成年，鬼气森森彗影连。天子无愁裙幅丽；乞儿有福镜台圆。斗鸡坊里骄开府，逐兽围中戏小怜。五日岂真能续命，琵琶又断代王弦（自古昏庸，恒污史册，可恨也，亦正可悲，然可怜也亦正可笑、汇而咏之，权当麈谈）！

　　和江杏村侍御韵（时因言事解职家居）

　　先皇蕊榜育英贤，士气长伸国脉延。词苑八砖迟步日（公在翰苑最久）；谏垣一笏苦擎天！角森汉豸霜台肃，手握温犀水府然。出处堂堂觇大节（事母至孝），羡君忠孝两能全！

　　我惭公瑾与同年（彼此同庚），傲吏由来少俸钱。壶榼中山千日里（公善饮长醉），觚棱上界五云边。涓埃无补官归隐，畛域难容帝见怜（为满人所忌）。愁读君家「南浦赋」，绿波迢递草芊绵。

　　海滨何处觅成连，浪费羲之九万笺。白雪曲高聊和郢，黄金台古枉游燕。挂冠柳下休回首，返辙梅阳早息肩（公家莆田梅阳里）。却为苍生祈雨切，荔乡赢得颂声传（时方祈雨）。

　　迩来蛛隐，不出户庭；虽抱叶雌蝉，而绝尘离俗，无悲悯怨尤之致，斯足怡矣。吾友景商代议士，今之健者，亦古之狂。其于吾也，迹判云泥，情同邛駏。岁月电迈，眴将北行，携手河梁，则又不能不慷慨欷歔作荆卿变征调也！王子少涛与吾同志，共就敝庐，拂榻聊饯一杯。爰命侍儿洗手调羹，以侑薄酌。客中鸿雪，爪迹堪珍，书此为他日券（旧历上元前二日）

　　怡园吾所爱，卅载纪群游。世有新中国，君为古太邱。仲弓真道广；和靖亦诗留。经济根文字，相期寿万秋。

　　江郎「南浦赋」，对此总销魂。壮志摩燕阙；离愁满鹭门。猗兰琴语怨，起草笔权尊。一笑看行箧，张仪舌尚存。

　　吊郑慧修贞孝女（代少涛）

　　昔纪庞灵照，今传郑慧修。青莲俄一现，彤管足千秋。衣钵慈云护，旛幢佛火流。浮图高不极，用以妥玄幽。

　　景商和诗，即迭前韵答之

　　老来如破衲，行脚任云游。冤鸟常填海，仁狐倘正邱。国魂苏屈轶，乡味醉扶留。枨触司勋句，穷途泣杜秋！

　　岛佛将诗祭，能招万古魂。莲香留白社，瓜种出青门。帝释无遮会，毘耶不动尊。冬烘何所事？铁砚小温存。

　　题省长张君常（元奇）诗集（时在福州民政公署）

　　捧读「知稼轩诗」，绠涕几不能作一语。以公自序见公之真，则又矍然于世宙间之元气尚存。夫非公责，谁责耶？孑遗垂尽，言善而鸣哀；敢贡一二，用题斯集，冀他日附骥传焉。不传而传，抑不幸之幸哉！鲲澥弃甿呈草。

　　阎浮忽金容，震旦遂漆色，中有万蚍蜉，何处着缝掖？公住陈芳国，亦丁叔末厄，「斐亭钟声」死，七鲲水为黑（谓翰林集中台湾诗）。沅湘问芷兰，不见楚骚客（谓「洞庭集」）。辽鹤倘来蹄，华表已非昔（谓「辽东集」）！津桥听杜鹃，宾萌微太息（谓「津门集」）。回首望燕阙，沧趣鬓今白（谓陈弢庵）。海藏既卜楼（谓郑苏龛），石遗复牓室（谓陈叔伊）。劫后一浩歌，与公互肝鬲。洁也山泽臞，虫吟更凄恻！各抱杞人忧，擎天孰柱石？老榕古名郡，钓龙剩遗迹。署公以大长，稍苏真名脉；虱以鲰生洁，危巢托卵翼。抉目悬国门，桑海见历历。此即道消长，天醉世莫识！使公作诗人，茹痛鲠吾臆（郑太夷有「海藏楼诗」，陈叔伊有「石遗室诗」，陈弢庵有「沧趣楼诗」）。

　　台江感旧

　　江风习习送闽游，前度香泥爪迹留。冷碧一天人病酒，软红十丈客埋愁。樊笼铩羽真鸾凤，市井呼名此马牛。几辈英雄今末路，青门落拓又青楼。

　　醇酒何堪更妇人，相逢无着与天亲。客中意气空囊涩，劫后文章敝帚珍。桑海飘零鲲岛梦！米盐琐屑鹭门春。卷帘人比黄花瘦，晚节谁怜薄宦身？

　　许允白、汪杏泉两君，劳燕分飞，倏逾十稔。今日芗江萍水，天假之缘。读允白「寿杏泉诗」，感憾系之；走笔次韵，用质吟坛

　　汝南许劭存乡粹；潭水汪伦识友心。不分辞官效彭泽；依然寄食类淮阴。此生薇蕨仍周土，吾道荆榛遍孔林。安得芗江都化酒，三人邀月影同斟。

　　送别关介堂明经（其忠）归莆阳（癸丑十一月同客龙溪邑署）

　　关仝画笔兼书笔，传与文孙笔一枝。槐市横经谈旧学；芝山把襼证新知。冥鸿爪迹空留印，全豹斑文未许窥。我饫君诗香色味，莆阳回首忆离支。

　　林翰张琴说里英，平分铛脚与齐名。如君胜概空余子；祇我常谈尚老生。天半浮云苍狗影，江干今雨白鸥盟。昨宵酒冷襟痕在，知有忧时热泪并！

　　许浑桥畔身将隐（谓允白），沈炯台前表未通（谓琛笙）。桑海余生吾辈了！林泉佳兴几人同？中原到处惟穷鸟，大泽何年有卧龙？竹自青青梅自笑，可能留伴岁寒松？

　　河梁此别意如何，犹幸穷冬赋遂初。庾杲清才宜幕府，陶潜归计爱田庐。乾坤莽莽愁经劫，岁月堂堂好著书。尺素他时话餐忆，双鱼山上寄双鱼。

　　迭前韵寄介堂

　　三迭阳关催折柳，「余园」零落菊花枝（「余园」在漳郡署中，允白种菊甚伙）。

　　衣冠潦倒穷难疗，诗酒疏狂老岂知？似水寸心交后淡，如霜两鬓客边窥。让人衮衮登台去，一木谁将大厦支？

　　曾闻诸老会耆英，附骥空思洛社名。不合肚皮如内翰，那知面目本书生。猪肝吏舍惭为累；牛耳盟坛让主盟。满纸秋声无赖甚，可怜豪气少幽并！

　　登门有客依元礼，赁庑何人识伯通。牍尾余闲双管秃（介堂工书），斋头小聚一樽同。众中谁是垂轩鹤，去后真成破壁龙。休怪衙官多屈、宋，蓝田厅里几哦松。

　　文才横绝马相如，经学立于夏太初。桑梓归装惟故箧，木兰遗址尚先庐（莆阳有木兰陂）。拟从亭上休休署，莫向空中咄咄书！知是步兵起秋思，此行不必为鲈鱼。

　　感事书怀，再迭前韵寄介堂，并质琛笙、允白

</div>
    <div class="pagination">
<a href="后苏龛合集_page31.html">上一页</a><span>...</span><a href="后苏龛合集_page27.html">27</a><a href="后苏龛合集_page28.html">28</a><a href="后苏龛合集_page29.html">29</a><a href="后苏龛合集_page30.html">30</a><a href="后苏龛合集_page31.html">31</a><span class="current-page">32</span><a href="后苏龛合集_page33.html">33</a><a href="后苏龛合集_page34.html">34</a><a href="后苏龛合集_page35.html">35</a><a href="后苏龛合集_page36.html">36</a><a href="后苏龛合集_page37.html">37</a><span>...</span><a href="后苏龛合集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
