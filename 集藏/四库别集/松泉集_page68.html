<!DOCTYPE html>
<html>
<head>
    <meta charset="UTF-8">
    <title>松泉集 - 第 68 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松泉集 - 第 68 页/共 75 页</h1>
    <div class="content">　　松溪翁姓杨讳楷正字公式世居休宁之芳溪芳溪去吾村廿里而近吾族与杨世通婚婣余妹归翁少子因得悉翁素履翁性孝友出后季父而孝事其所生至老不衰先世尝跨溪为桥搆亭其上曰爱日翁増修之以为所生父夀呉祭酒苑顔之曰象贤以识之翁弟诸生某以甲子秋省试遘危疾翁冐酷暑驰徃视之穷昼夜不息鬓髪由是尽白其笃行如此按圗志芳溪故名板桥四山回抱一溪潺潺循山麓绕居人门巷而东中多芳草四时葱蒨不絶故居人目为芳溪近山多乔松故翁又别号松溪云翁儿时堕溪水中家人无知之者有牧牛儿既渡水而遗其履母觅儿水濵不得得所遗履望见翁浮沉水中疑其已子也急援之起以是得不死人咸以为神翁年七十余以夀终余尝过翁家登所谓爱日亭者瞻望怆然兴老成凋谢之感翁季子俊祖奉遗像属题翁之殁至是十三年矣为之序而赞之赞曰东京之杨大于伯起来居芳溪自同州始南康浔州奕叶趾美猗惟我翁称克家子父笃孔怀翁顺厥防辍彼家督季父是祢善事所生承顔暮齿爱日之亭式扩其阯以孝以慈既老而毁好行其徳惠浃闾里推肥处瘠钜亿糠粃睦婣任防乐善不已翁之防子壻余女弟虽则懿亲未奉杖几今拜遗像章服有炜睟然其容凝然其体修髯皤然如见园绮翁子谂予翁像是视北皤然者乃由叔氏有叔也文俄病于旅翁急其难趋视药饵暑雨载途体则瘁只五十之年而已如此懿是淳则可厉媮靡万石孝谨太邱渊轨翁于古人未知谁儗敬缀颂言辞不敢侈老成典刑庻其在是
　　瑞芝圗赞【并序】
　　雍正四年春有芝产长洲彭氏之庭紫盖丹跗三茎并秀其年秋殿撰翰文先生举于乡明年省试　廷试皆第一克绳乃祖侍讲公之武人艳异之佥曰芝之祥騐矣殿撰按牒考纪得瑞应圗孝经援神契抱朴子诸书多以芝为老夀之徴时封公偕太夫人年齿及艾神气强固于是殿撰喜而曰芝之祥乃实在是久之芝益鲜润采色烂然殿撰索同年张太史绘圗献其亲而徴诗以纪余惟天地清和纯粹之气钟于人而其余及于庻物人之性业淳懿道谊满衍足以感召休嘉至其郁积充牣其和气参防则地之近者先得是气而瑞见非草木之能为人瑞实其人有以致之也然是物也感积和之气而先事以示朕于人显著耳目人之欣喜爱重而圗写其状歌咏其事也固宜侍讲公中年髙蹈位不满徳贻庆后人殿撰以金钟玉衡之质振归昌共命之响续闻前修蔚为国寳封公嶷然处名父贤子间翕聚菁英姱修不耀介福受祜眉夀引年元和翔浃于庭戺光华辉映于廊庙
　　圣朝美瑞孰大于是灵草应期敷荣擢秀袭祉锡羡久益蕃昌诗曰俾尔单厚何福不除俾尔多益以莫不庶科名夀考姑繇其已然者言之未足以颛厥美也爰为之赞以附众君子之后赞曰
　　太和氤氲钟全于人以和召和光辉日新有星而景有云而卿覃及庶草屈轶华平循彼南陔有挺斯茁仰防繁条绚采成质丹英朱蒂金盖琼葩宵滋膏露朝暎日华翕赩轮囷经嵗滋茂以迓龙光以介眉夀托根庭阶丹青焜煌我仪斯人颂声载扬
　　聼松图赞【有序】
　　古淳大师滇南太和人得法于弁山浴公能既从吾师昆明永斋王先生游尝与登匡庐泛彭蠡复同来　京师余识之先生斋中有烟霞气惠勤参寥流辈也比栖禅城南精舎焚香晏坐草木自馨泊如也且园髙公为作聼松图余为之赞曰
　　畵里有松请师谛聼是松是畵于意云何无畵无松无松无聼以手扪纸松在何处于何得聼师说是法非畵非松亦非非松聼入无聼无聼亦无松畵具足现一切松普一切畵具一切聼种种圆妙不可思议松间畵间可有聼处畵松图间可有师在是松是畵亦即是聼亦即是师若说是师聼亦无聼松亦无松畵亦无畵种种圆妙不可思议师乃首肯作聼松畵
　　建福宫箴【谨序】
　　圣天子寅绍丕基所其无逸式夏后卑宫之义惜汉文云台之费宫室苑囿悉仍旧观弗事崇饰　潜邸所御厥名重华其西有隙地焉　紫禁防清宫墙窱乐是爽垲用葺新宫清暑宜夏迎暄宜冬或疏或奥秋月春风嘉卉旖旎珍木扶疎对时育物
　　宸襟孔愉肇锡嘉名顔曰建福
　　亲御寳翰敷陈为赋义蕴宏逺益以知
　　圣意之所存焉【臣】窃铺观六籍言福莫备于诗书在诗天保曰俾尔单厚俾尔多益说之者曰文武不自厚而厚下故为天下所厚不自益而益下故为天下所益羣黎百姓徧为尔徳则受福之基也在书洪范曰敛时五福用敷锡厥庶民而继之曰防其有极归其有极则锡福之应也故夫视明聴聪濬哲温恭庻民励翼保乂皇躬六府孔修九宇同风锡羡开统垂裕无穷者一人之福也风雨以时百谷具宜老安防长皥皥熙熙锋销燧灌犬足生牦者亿兆人之福也亿兆人资一人之福以为福而
　　一人实合亿兆人之福以为福上下一体神人协和恺泽流湛恩浃海隅日出无一物不得其所而后福祉集焉乾坤储其祥社稷苍生笃其祜岂曰媚兹
　　一人形于善颂云尔哉是以居广厦则思茅檐蔀屋之湫隘处重闱则念祈寒暑雨之怨咨殖殖其庭轸昏垫则弗敢以宁潭潭其囿惕崇髙则弗敢以狃克谨天戒盛徳也丕扬
　　圣绪洪烈也任贤纳諌嘉绩也斟酌道徳之渊源方将箴丹扆以儆心铭戸牖以顾諟非徒陈六义以自悮更何有于土木之华侈哉敬维绎
　　圣意为之箴曰
　　畴称建极诰曰建中立表作则端自
　　皇衷福履绥之匪已则私作民父母时曰
　　元后一息万年方寸九有时若为祥恒职其咎嗟嗟赤子匪
　　元后曷恃饥吾餔之寒噢咻之有侗而迷觉之寤之勿忿怒之彦也庸之哲也从之有朴而戅绎思而容之奉三无私以建厥徳上下草木鸟兽咸若覃被于四国降福自天实自我
　　大君
　　大君之锡惠此下民下民孔懐百禄攸归乐只君子求福不囘故曰受福不于天于其民锡福不于民于其身惟身是康彼民弗臧居安虑危则笃其庆曰恭曰俭贻万世范奕奕　新宫万福来同顾畏于民碞昭格苍穹居已斯约禔福斯丰侍臣献箴敢告尚宫
　　恪思堂铭【并序】
　　吴公山在青阳老田西南山麓有茅屋一区同年吴子和叔购而葺之文简公闻之喜曰此故墨庄也吾十二三时尝防笔砚课文其间阅今数十年矣异时归老尚其游憇于斯乎赋四诗志感中有惟嘱儿孙思旧业墨庄应改读书庄之句和叔因以格思名堂而余为之铭时雍正乙卯闰夏也铭曰
　　西山之麓读书之庄九子秀立萃于斯堂林泉旧梦寄兴新诗经籝素业世笃尔思思哉俨若恪慎厥身先徳是载夙夜惟寅令名不朽山堂并传本事勒铭以赞后昆
　　铜雀台瓦砚铭
　　神雀轩举藏歌贮舞髙台既倾惊沙宿莾万瓦鳞鳞遗此片甲质莹而泽什袭寳匣岂无良材龙尾鳯咮阅嵗逾千曷若汝夀【其一】
　　伊昔之钜丽瓦也有余愧而今之遭逢登几席以雍容陈秘殿松华泛台安在哉瓦为砚是可鉴【其二】
　　未央宫瓦砚铭
　　炎祚开紫宫新陶甓良垂千春宜毫墨壁府珍
　　琴铭
　　海月清辉
　　涛涌银盘凉生玉宇濯冰台而砭骨引潜蛟使起舞素娥古知音为一弹而再鼓
　　峨嵋松
　　峨嵋松高百尺老龙鳞冻蛟脊荡云海沃膏泽天风来生两腋声淙淙合音节戞石鸣山月白
　　山水趣
　　山林杳冥水澒洞清音洒洒天风送非非指发皆中
　　清籁
　　空山无人声从何来谁持风轮一阖一开
　　梅雪
　　泉响兮空山流素月兮娟娟疎枝横兮缀冰玉冷香沁兮逺烦缛至人兮愔愔窅然即兮深林醖元和兮太古音盎初韶兮天地心
　　诗筒铭
　　圆其外貎浑朴空其中容巻轴遗我友朋徃而复【其一】虚其腹容诗书韫而藏之巻复舒殷勤寄逺道胜烹双鲤鱼【其二】







　　松泉集巻十三
　　钦定四库全书
　　松泉集巻十四
　　吏部尚书汪由敦撰
　　跋一
　　恭跋雍正十三年
　　起居注
　　钦惟
　　世宗宪皇帝以圣神文武之资膺重熙累洽之运建中立极茂登上理
　　临御十有三年仁渐义摩徳洋恩溥大化翔洽六服乂安而
　　旰食宵衣天行弥健自大经大法之昭垂以至一日二日万几之纷赜
　　宸衷黙运
　　睿虑周详于凡天人孚应之理善恶感召之机日申警于在廷明切晓谕而制治保邦之要尤兢兢焉贤能在职矣复
　　命三品以上大臣各举所知以储道府之用所以慎官方也蠲租嵗下泽遍宸区矣尤
　　念甘省输挽之劳正赋通行豁免所以纾民力也刑章清省狱无寃滞矣尤以秋审为虑囚大典宜哀矜详慎而饬置酒髙防之非礼所以重民命也优防戎行士皆宿饱矣尤轸西陲归卒之劳勚
　　命即补额粮召募编伍者酌加养赡所以厚军士也吕宋僻处海外告籴内地
　　特防许之所以柔逺人也至若督抚进献方物既已减之又减而仍恐毫末有累于吏民更减其半谨小慎微昭俭徳也他若湖潴之闗于漕运钱法之切于民用苗疆之绥辑海塘之捍御无日不上厪
　　圣心盖帝曰克艰王曰无逸至诚无息纯亦不已我世宗宪皇帝实克尽之【臣】笔于珥笔之次仰见
　　郊坛禋祀斋袚
　　躬亲天宇澄明右飨歆格甘霖应祷瑞雪以时神人协和灵祗恱豫而旦明宥宻益凛严共敬
　　天之心十三年如一日也禴祀烝尝吉蠲孝享时瞻影殿屡谒
　　山陵以至用人行政监成宪衣徳言善继善述法祖之诚奉
　　先之孝十三年如一日也
　　躬裁章奏指示机宜整肃纲维修明庶政万里之逺坐照靡遗延访咨询日昃不暇涖政之勤十三年如一日也逹聪明目博采羣言设铎悬鼗殆不是过聼言之广十三年如一日也甄拔才能片长必録旁招俊乂多士蔚兴求贤之切十三年如一日也任贤勿贰器使咸宜公聼并观举错必当知人之哲十三年如一日也懐保羣黎恫瘝一体减赋蠲租数盈亿万发帑赈粟先事绸缪兴水利课农桑训节俭厚生正徳爱民之意十三年如一日也厘定律条哀矜折狱稍有矜疑必
　　勅九卿详议三复奏谳
　　亲加裁决求其可生量予减缓禁重刑省淹系好生之徳十三年如一日也整饬戎伍慎简将弁拔骁劲汰浮冐储生息以赒其缓急免扣补以赡其身家恤兵之优十三年如一日也乃若隆　师重道褒贤良表忠节立宗学眷耆旧惇叙九族懐柔百神官方日益澄清民生日益康阜风俗日益醇厚率土敷天涵濡
　　徳泽梯山航海愿近
　　圣人上瑞毕臻苞符并集举全盛之丕基付属
　　上圣诒谋建则垂裕万年昔曾巩谓宋仁宗岂弟之行积之以诚心民皆有父之尊有母之亲故弃羣臣之日人人感动欷歔路祭巷哭未有知其所繇然者鸣呼盛哉帝王之盛轨上下与天地同流十三年之浃髓沦肌固有莫知其然而然者矣
　　成功盛烈具在方防飏言简末不胜攀髯之永慕云
　　恭跋
　　御制诗初集
　　钦惟我
　　皇上亶天纵多能之至徳防日新不已之神功
　　圣学粹精
　　宸藻炳蔚　乐善堂全集之刻既已陶铸风雅含孕典谟光被海宇争先作覩矣粤自
　　御极以来抚辰熙绩畴咨僚采一日万几胥待理于渊衷之宥宻仰惟
　　宵衣旰食之勤自朝至于日中昃劳亦至矣而操觚拈韵动千百言且日以为程如天之有行未尝间息十余年来存稿之积文笥者盈四千余篇【臣】等及在廷臣工以校刻
　　御制文集请者槩却不行迄己巳初夏乃奉
　　命择词臣中善书者缮成巨帙藏之　内廷且曰朕非欲与文士争长恐其久而益多也不可散而不收稍为诠次亦因以观翰苑诸臣书法云尔【臣】等尝恭聆圣谕曰结习难忘若三日不吟辄怳怳如有所失又谕曰逢时清晏聊以自怡正乐此不疲也葢
　　圣意之谦冲如此【臣】等日侍　直庐数荷
　　宣示庄诵玩索或鸿裁巨制力健举而有余或托兴短章致悠扬而不尽或拟古而效其体或俯和而用其韵莫不辞理渊妙晖丽日月牢笼天地迥出于言语思议之外而犂然各当于人心当兴防所属风发泉涌笔不停缀落纸如飞应龙腾空巻舒莫测乃至
　　清跸经临六龙甫驻乍拂征尘旋御牋翰昔人云成诵在心借书于手尚未足以形容万一也至于发难显之情周难穷之隠【臣】等百思不能及者
　　皇上神机宻运表里洞达而无余【臣】等数百言不能悉者
　　皇上渉笔所至情理兼到而曲尽【臣】等私窃拟议书曰思曰睿睿作圣记曰不思而得不勉而中从容中道圣人也明睿所照不待思勉而从容自然臻于至道全体大用随处发见形于文字者特其一端耳而精能之极造于神竒有非钻仰所能窥名言所殚述者【臣】等叨与校字得挂名末简荣莫甚焉
　　恭跋
　　御制圆明园四十景诗
　　【臣】等恭注
　　御制圆明园诗仰见
</div>
    <div class="pagination">
<a href="松泉集_page67.html">上一页</a><span>...</span><a href="松泉集_page63.html">63</a><a href="松泉集_page64.html">64</a><a href="松泉集_page65.html">65</a><a href="松泉集_page66.html">66</a><a href="松泉集_page67.html">67</a><span class="current-page">68</span><a href="松泉集_page69.html">69</a><a href="松泉集_page70.html">70</a><a href="松泉集_page71.html">71</a><a href="松泉集_page72.html">72</a><a href="松泉集_page73.html">73</a><span>...</span><a href="松泉集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
