<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 65 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 65 页/共 193 页</h1>
    <div class="content">　　夜兴
　　夜出茆堂自撤扃乌藤与我两伶俜凉蟾吐晕围千丈老木移隂可一庭隔浦呼鸣闻宿鸟傍檐开阖数流萤放翁尚友论千载不取梁鸿即管宁
　　闲中颇自适戏书于客座
　　发犹半黒脸常红老健应无似放翁烹野八珍邀父老烧穷四和伴儿童【野八珍见王履道诗世又有穷四和香法】剪纱新制簪花帽乞竹寛编养鹤笼巢许蘷龙竟谁是请君下语勿匆匆
　　新凉夜坐有作
　　老夫任运本腾腾一念轩裳实未曽闲似苔矶垂钓叟淡如村院罢参僧砚屏突兀蓬婆雪书几青荧莲勺灯【临卭雪山砚屏及汉嘉古样灯檠皆吾书室中物也】稚子可怜贪夜课语渠循旧未须増
　　荷花
　　风露青防水面凉旋移野艇受清香犹嫌翠盖红妆句何况人言似六郎
　　又
　　南浦清秋露冷时凋红片片己堪悲若教具眼髙人看风折霜枯似更竒
　　醉中作
　　宦游三十载举步亦看人爱酒官长骂近花丞相嗔湖山今入手风月始关身少吐胸中气从教白髪新
　　题斋壁
　　平生喜萧散垂老厌奔走三千镜湖上乐事未曽有晨开一巻书暮把一巵酒病除觉身轻赤脚自蹋藕乃知造物意亦未弃衰朽今夕月殊佳出门唤邻叟
　　老将
　　忆昔东都有事宜夜传帛诏起西师功名无分身空在犹指金创说战时
　　又
　　百战西归变姓名悲歌击筑醉湖城貂裘换得金鵶觜种药南山待太平
　　白发
　　疾病侵壮年发恐不及白偶赖针石功寓世成久客行年垂七十霜雪纷满帻耳目虽已衰亦未与人隔濯缨千顷湖送老五亩宅大布缝长衫东阡复南陌
　　小雨
　　百谷畏秋阳常恐膏泽吝大哉天公仁霡霂来有信苹汀水未长药垅土先润新凉生葛衣老惫亦小振
　　秋日郊居
　　山雨霏微鸭头水溪云细薄鱼鳞天幽寻自笑本无事羽扇笻枝上钓船
　　又
　　行歌曳杖到新塘银阙瑶台无此凉万里秋风菰菜老一川明月稻花香
　　又
　　秋日畱连野老家朱槃鲊脔粲如花己炊藟散真珠米更防丁坑白雪茶【藟散米名丁坑茶名】
　　又
　　车荡比邻例馈鱼流涎对此四腮鲈北窗雨过凉如水消得先生一醉无
　　又
　　今年斟酌是丰年社近儿童喜欲颠半醉半醒村老子家家门口掠神钱
　　又
　　鱼咸满缶酒新篘处处吴歌起垅头上客巳随新雁到晩禾犹待薄霜収【剡及诸暨人以八月来水乡助获谓之上客以其来自山中也】
　　又
　　儿童冬学閙比邻据案愚儒却自珍授罢村书闭门睡终年不着面看人【农家十月乃遣子入学谓之冬学所读杂字百家姓之类谓之村书】
　　又
　　两翁儿女旧论姻酒担羊腔喜色新不遣交情隔生死固应世好等朱陈【小儿子聿聘亡友张叔渚季女盖寻旧约也】
　　七月十七日大雨极凉
　　吴中七月热未己渴乌呀呀井无水炎官防前不少敛树头敢望秋风起天公老手亦岂难雨来黒云如壊山瓦沟淙淙万银竹变化只在须臾间老夫挑灯北窗下山童夜归泥过踝草根促织有底忙缣衣未赎还慨慷
　　雨中作
　　山雨时时急谿流日日添湿苔缘暗壁腐瓦落頽檐老至那容却狂来未易砭泥深村路絶烟树出青帘
　　秋兴
　　天遣幽人尽放狂醉眠无复客为妨墨蛟飞下剡藤滑苍璧碾成官焙香老境虽深身更健清秋欲半日犹长闭门莫道都无事又了移花一段忙
　　又
　　蓬蒿门巷絶经过清夜何人与晤歌蟋蟀独知秋令早芭蕉正得雨声多传家产业遗书富玩世神通醉脸酡如许痴顽君防否一毫不遣损天和
　　又
　　老子虽贫未易量风流犹在小茆堂葡萄锦覆桐孙古鹦鹉螺斟玉瀣香千防荷声先报雨一林竹影剰分凉秋来便有欣然处新种莼丝己满塘
　　雨夜南堂独坐
　　老夫眼暗牙齿疎七十未满六十余故人欲尽谁与娱独坐黙诵小年书北风日夜吹雨急空村泥深屋茆湿凤凰览徳乃下集可怜飞萤常熠熠
　　夜不能寐复呼灯起坐戏作
　　吴中秋半暑未退今嵗雨多如许凉药鼎荧荧伴孤寂三更袖手听啼螀
　　喜晴
　　久雨羣蛙日夜号乐哉霁色满江郊草书己悟屋漏壁诗句免悲风巻茒唤妇晴鸠鸣废圃归林栖鹘补危巢泥干我亦思来客未暇移书广絶交
　　枕上
　　守书眼欲闭投枕乃了然儿曹戒曳履相语翁正眠岂知拥败褐炯如寒鱼鳏少时笑老人其事今好还萧萧双白鬓忽忽七十年岂惟老态出已觉衰病纒白昼尚便静况此清夜阑妙处殆难名睡与不睡间
　　新作南门【弊庐本西乡设门绍熙壬子嵗始翦辟荆棘移门南乡】
　　翦棘移门不费钱好山无数碧巉然病夫愦愦真堪笑反衣狐裘三十年
　　寄成汉卿将军
　　燕颔将军万里游谿山好处即迟畱颇闻南岳度残夏宁忆北平防盛秋君巳飞腾丹换骨我方衰病雪蒙头禅龛也有新勲业百万魔军一战収
　　病卧
　　病卧东斋怕揽衣年来真与世相违横林蠧叶秋先觉别浦骄云暝不归嵗月惟须付樽酒江山竟是属渔矶邻翁一夕成今古愈信人生七十稀【村东吴翁病一夕而卒】
　　晩晴
　　今年秋多隂殊未决丰歉时时云一片复作雨数防晩来晴颇牢天宇碧如染微风过林梢斜日在山崦农家筑场罢竭作事収敛贪睡吾可慙斋扉昼长掩
　　秋雨初晴有感
　　炎曦赫赫尚余威冷雨萧萧故解围号野百虫如自诉辞柯万叶竟安归芼羮菰米珍无价上钓鲂鱼健欲飞散吏何功霑一饱髙眠仍听捣秋衣
　　独饮
　　怪怪竒竒不自惩晩途犹复气横膺觥船那待清歌劝酒到愁边量自増
　　小筑
　　小筑湖边避俗嚣几年于此寓箪瓢虽非隠士子午谷宁媿诗人丁夘桥罗雀门庭无俗驾缘云磴路有归樵诗情酒兴常相属堪笑傍人说寂寥
　　示儿
　　文能换骨余无法学但穷源自不疑齿豁头童方悟此乃翁见事可怜迟
　　新晴
　　积雨已凄冷新晴还少和稼収平野濶木落逺山多土润朝畦菜机鸣夜掷梭时清年嵗好吾敢叹蹉跎
　　晨起坐南堂书触目
　　林塘天与占深幽一把茆轻万户侯漠漠断云开复合纎纎微雨落还収竒峯角立千螺晓逺水平铺疋练秋诗料满前吾老矣笔端无力固宜休
　　壬子八月癸夘大风雨拔木飘瓦通夕不能寐
　　我昔浮江坐贪快六十幅蒲船尾挂恶风吹到马当祠出没蜿蜒舞澎湃舟人失色急倒樯共上芦湾望祠拜风云昼晦性命忧更复何心问薪菜颠危仅免葬鱼腹至今常抱垂堂戒岂知风雨有兹夕屋破窗鸣纷百怪直疑屋外即长江九转得生那可再正襟黙坐徐自思忠信固可当防败鬼神虽恶技有穷巻地破山真一噫明朝倚杖看晴云兹夕惊心复何在
　　秋雨不止排闷
　　放翁愁坐茆斋里泥潦连村不得行夜夜湿星占雨候时时老木送秋声小诗旋録兼行草薄酒新篘任浊清身世正如萍在水略无根柢也能生
　　用短
　　用短定非痴爱闲真复竒饭香贫始觉睡味老偏知畦地闲栽药畱僧静对棊余年犹有几舍此欲何之
　　览镜有感
　　齿如败屐鬓成丝七十之年敢自期阅世久应书鬼録强顔那复乞山资绯衫防子逾初望下泽还乡负圣时囘首堕沟元有命不须深计巧丸儿
　　哭径山策老
　　岌岌龙门万衲倾翩翩只履又西行尘侵白拂绳床冷露滴青松石墖成遥想再来非四入尚应相见话三生放翁大欠修行力未免人间怆别情
　　松风【东岭诸松多余丙戌嵗手种距今壬子二十有七年矣】
　　半岭松风破睡时起看山月倚笻枝纵横满地髯龙影尽是当年手自移
　　醉歌
　　佛如优昙时一出老姥何为憎见佛山从古在天地间愚公可笑欲移山火其书庐其居佛亦何曽可扫除子有孙孙有子山竟嵳峩汝何喜床头有酒敌霜风诗成老气尚如虹八万四千颠倒想与君同付醉眠中
　　秋夜读书有感
　　鬓毛焦秃齿牙疎老病灯前未废书巻里光隂能属我人间声利久忘渠穷山藏拙犹嫌浅粝饭支羸不愿余雨露安能泽枯朽故人枉是费吹嘘【时所闻如此】
　　泸州乱
　　髙寺坡前火照天南定楼下血成川从事横尸太守死处处巷陌森戈鋋此州雄跨西南边平安烽火夜夜传岂知痈疽溃在内漫倚筑城如铁坚从来守边要人望纵有奸谋气先防即今死者端为谁姓名至死无人知
　　东邻筑舍与儿軰访之为小畱
　　甲第潭潭莫羡渠穷人从昔爱吾庐茆茨新洁嗟何欠隣里追随故不疎瓮醤芬香盘早兔臼韲珍酽脍寒鱼年丰日有携尊兴家乗从今不一书【黄鲁直有日记谓之家乗】
　　夜坐
　　瘦骨倚蒲团灯前影自看心清便独夜酒尽怯新寒病虎减精采饥鸿摧羽翰晩途堪笑闵犹拟乞祠官
　　西隣亦葺所居复与儿曹过之
　　竹屋茆檐烟火微长歌相应负禾归穷居幸可支朝夕世事何曽有是非新茁畦蔬经宿雨半开篱槿弄斜晖老翁略与吾年等眷眷遮畱莫苦违
</div>
    <div class="pagination">
<a href="剑南诗藁_page64.html">上一页</a><span>...</span><a href="剑南诗藁_page60.html">60</a><a href="剑南诗藁_page61.html">61</a><a href="剑南诗藁_page62.html">62</a><a href="剑南诗藁_page63.html">63</a><a href="剑南诗藁_page64.html">64</a><span class="current-page">65</span><a href="剑南诗藁_page66.html">66</a><a href="剑南诗藁_page67.html">67</a><a href="剑南诗藁_page68.html">68</a><a href="剑南诗藁_page69.html">69</a><a href="剑南诗藁_page70.html">70</a><span>...</span><a href="剑南诗藁_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
