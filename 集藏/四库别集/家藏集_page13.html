<!DOCTYPE html>
<html>
<head>
    <meta charset="UTF-8">
    <title>家藏集 - 第 13 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 13 页/共 57 页</h1>
    <div class="content">　　两株浓淡喜齐开句引诗人共看来纵使堦前都落尽幸无流水只青苔
　　追和啓南癸夘元夕后过施焕伯饮
　　天上星河隔一帘夜寒诗骨避重檐大牀坐久头相触短纸题多手自粘佳节已过灯火在当年合向画图添鱼行桥下平生路未老同游不待占
　　送仰给事进卿赴四川佥事
　　石城风月共襟期不负髙名旧所推给舍官衔新改日朝廷言路大开时西郊屡望云行密东郡争传水涨迟秋到扁舟三峡穏想应甘雨逐分司
　　分题圮桥送张公实参议
　　行经下邳城试访留侯事遗迹今何存临流漫相指侯也本韩人天其畀刘氏能击沙中椎顾取圮下履何必魁梧人中心始知耻举足直受之匍匐更前跪欲为帝者师宁被老人使嗟当嬴秦时虐焰到经史兵书尤所禁搜索徧焚毁一编出袖中依然先秦字乃知老人愚逺胜始皇智黄石聊托名老人亦人耳避世能全身同时类黄绮维古多斯人过客勿疑此去之千年余为侯究终始始见沧海君终从赤松子
　　宾之学士以母病寛以弟丧俱在告敬东宫赐问宾之有诗纪事谨次韵
　　仙踪每恨失同堂【寛初与宾之同班侍讲后陞官始分】赐问深惭及右坊班近前星仍递直语温他日尚无忘薰风又喜萱花茂苦雨偏伤棣萼芳孤抱幽忧増感激晚来诗句为携将
　　阅亡友陈起东诗墨
　　寥落江山寄一官恶懐中嵗反多端犹瞻夀域遥持酒岂料书帷已盖棺坐上威仪真简率句中风韵少酸寒晴窗遗墨斑斑在泪洒瑶笺不忍看
　　挽钟同御史【同景泰间以諌复东宫而死后赠大理丞】
　　屹立丹墀犯逆鳞台端风采一时新豸冠不倩旁人正螭墨能将大计陈试使剖心应为国亦知缄口定全身周君已死宗元逝墓碣终当表直臣
　　为杨应宁题夏太卿墨竹
　　舍人好画谁与俦子美诗里之刘侯凤池退食多清暇每抱缣楮从人求昨者开筵宴宾客四壁彷佛横沧洲酒酣指防到脩竹数竿倒拂湘江秋清风翛翛刷翠羽孤凤欲下中堂游乃知夏卿妙笔墨奇态纵横才顷刻歘然令我走避之仰面分明堕崖石纷纷真赝不可知我意是竹皆堪诗试看北地苦难得此种数尺青垂垂舍人好画兼好竒明日南行过九疑扁舟夜静月初出想对楚人歌竹枝
　　送应宁云南访族
　　曲水当年翠幙新看君曾探杏花春愧无文赠张童子喜有诗传贾舍人洛下未通黄犬信滇南不祀碧鸡神卜居京口谋如定晚岁扁舟尚可亲
　　秋享致斋呈同馆诸公
　　紫禁门深早散朝步归斋閤坐寥寥日髙宿雾浑如扑秋至凉风不待招河上圉人来浴马树边童子去承蜩诗僊只在炉烟底繙尽晴窗白雪谣
　　又懐翰林诸公
　　古樗当户翠隂浮畏暑时时候蓐收人逺端如隔千里日长何止度三秋焚香合送清泉饼酌酒休夸白玉舟赖有大牀便午睡只将幽梦绕瀛洲
　　答诸公见和
　　诗筒相送少沈浮入手云笺次第收苑鸟乱归初对晚井梧将落又惊秋庙垣驰过天闲马斋閤横如野渡舟忧抱无缘从祀事髙丘南望是长洲
　　次韵程克勤抱病斋宿
　　嬾着朝衣侍禁门非闗好睡只昏昏吏归别院鸡声起客去当阶马迹存展巻书鱼常自拂倚牀壁虱未堪扪知君痛定还思痛便腹空留百壮痕
　　又次韵夜坐
　　此夜金茎浥露凉谁家玉琯弄清商河流屈曲东溟近星彩防干北斗长法驾出宫千骑整庙庭陈俎万松香诗人抱病浑无寐欲献豳风七月章
　　送储考功静夫
　　独赴南都第一曹癯然风骨旧儒袍海乡人物前朝盛春榜声名此日髙粉署品评多有暇紫宸趍谒未胜劳平生为忝斯文契云路难留自羽毛
　　次韵胡彦超致仕留别
　　昔人早已叹贤劳十载何堪第六曹忽报两涯秋水盛回看千里白云髙逺途重负归方释巧宦争驰战敢鏖为想东阳名酒熟和陶诗就合风骚
　　送沈良臣知归徳州
　　吴下传经久得师名髙黄榜副深期进身自惜凡三揖出守于今又一麾亲老定储迎养禄官防须立去思碑连科佳话乡人纪三沈贤名欲共驰【戊戌科沈元知深州辛丑科沈林知晋州甲辰科良臣俱长洲人同姓】
　　秋日园居对雨
　　但闻人悲秋未闻人悲夏所以凉风生不如暑雨泻何况风雨交萧萧自深夜朝来御裌衣寒粟凛生胯凄然园林间物色已可讶两榆本朽材牵牛故慿借引蔓何其长见汝易凋谢决明顔色鲜独立出其下篱落幸无求疎枝正相亚
　　晩晴
　　阅书短窗下陡觉双眼明不知荒园中晚来雨初晴西墙阁夕照晴光射东生海天一何髙崛起虹蜺横须臾敛去之天巧聊戏呈忆昨延二子【玉汝原已】剧谈见乡情忧懐为少散非借宿酒清却愁雨既甚飘风复相倾安能更致之共此林下行篱落满秋意菊枝已含英我自比陶潜人谁作王聊申再三约预订重九盟
　　为宁县令萧光甫题墨梅
　　老榦弯碕新榦直总是昆吾镔銕色枝头忽被北风吹迸出疎花成戏剧薄如蝉翼细蝶须敢与腊雪偏相敌雪也无香复易消阻山背水俱无防花神冷笑不言功月下翛翛倚苍壁狂游不到绮陌间小隠时当野桥侧平生髙韵有谁知此种奇姿何处得补之已逝叔雅亡人间久矣无清迹诗人未补白华诗画家重倒金壶墨悠悠此意我所谙欲向萧侯聊比徳试看宁县九年官箧里只余花的的士林传玩等甘棠黄鹤楼中莫吹笛
　　送巫克庄知孟县
　　霜落都门重此行长材聊复慰饥氓定期赤地连村熟试看黄河绕郭清春院种花前令事秋闱攀桂昔年情中州不与长安隔賸有人来达政声
　　送袁道官还南京朝天宫
　　九曲门深古洞天冶城山色尚依然重开紫府如三岛一着黄冠也十年聊逐斯人游世路更从何处领真僊数间祠屋偏邻近好拂丹青防晋贤
　　送道士罗永澄还住福济观
　　独鹤翩翩下玉京霜空无际趂秋晴久为学惭方士亲向僊班谒上卿水防曲通三岛僻夜坛频礼七星明榴皮绕壁题诗满归与回僊又庆生
　　送郑仕信知大犹县兼问讯王允达
　　州县劳人叹独贤秋风捩舵又南旋浦江乔木浑无恙庾岭梅花却有缘岂待新迁随例得更将遗爱与人传青岩山下经过地为谢闲居凤沼僊
　　次韵侍郎王公还南京留别二首
　　留务经心白髪新从来学海更知津入朝未曳尚书履直阁曽垂学士绅天上诰词瞻湛露郢中诗句和阳春后生共有攀留意不独词林满故人
　　秋水浮来画舫新南归仍喜渡天津未从江左夸王导如向朝端见李绅黄菊又逢燕地晚青山偏爱秣陵春陛辞却枉重瞳顾应识青宫旧学人
　　送王抑夫赴官陈留
　　南都聴罢鹿鸣歌坐觉悠悠岁月过久矣长才淹上国壮哉名县隔南河郑庄此去须行水赵过从来善种禾能使流移皆复业看君声誉数车多
　　送林朝信还广西分韵得岁字
　　玉河冻不流晓结冰花细客馆傍东堤三旬喜留滞捧表被光华开筵接亲契抵任尚迟迟吴门度新岁
　　题啓南画
　　闭户萧然乱雪中已无宾客晚堂空槁梧独据忘为我老笔能挥爱此公却构石阑临絶涧似闻茆屋巻秋风十年别却西庄路岁暮相思白髪同
　　题元顾仲瑛玉山佳处巻后【巻亡已乆仲瑛之孙御医始得之上有陈基祀文】
　　神龙飞度石头城一日吴门失顾荣池上已亡金粟影【仲瑛临池轩名】邑中不改玉山名故人断简重相授内史髙文孰与评【基仕伪吴为内史】栩栩百年真梦境濠梁还见旧题铭【仲瑛后迁中都家于庄子观鱼台傍题其屋曰梦蝶】
　　玉汝席上咏物
　　橘
　　来从马上郎犹带洞庭霜香雾腾金斝清冰贮赤囊曾闻书复写宜向醉中尝爱此非陈紫能留客满堂
　　新米饭
　　绕厨香饭歕初成吴下长腰旧有名何事今年荒旱甚贡余犹自饱新粳
　　玉箸鱼
　　天寒凿破水晶宫贮向银盘望若空对案莫教容易食层冰指落念渔翁
　　济之席上咏物
　　风菱
　　长腰如磬折入手讶中空岁晚懐佳味吾曽白傅同
　　银杏
　　洞庭霜落后不数橘能黄把玩还长笑因懐阮籍狂
　　冬笋
　　锦防秋后脱玉趾雪中过大嚼何须肉平生爱老坡
　　赠顾正科镛还中都【仲瑛五世孙】
　　清晨持刺扣门投有客来从淮水头吴下故家依二曲沛中遗调习三侯阅人诗画才情丽传世衣冠仕路优欲尽尊前乡土话雪晴归骑恨难留
　　悼李御史士常
　　纷纷饿莩蔽河津不防微躯欲徧巡驿骑书来俄即世輤车棺在已周身道涂涕泪从诸弟文字交游失此人知是平生无别好只将诗句哭元宾
　　谢济之送银杏
　　错落朱提数百枚洞庭秋色满盘堆霜余乱摘连柑子雪里同煨有芋魁不用盛囊书复写料非鑚核意无猜却愁佳恵终难继乞与山中防树栽
　　寒夜熟寐右臂偶加汤具成疮痛甚不能举移读邵康节臂痛吟戏次其韵
　　春满寒衾拥瘦躯无端一痛折肱如为文曾效前修撰【少时曾作汤媪传】作字俄迁左秘书礼谢擎拳情可恕医因掣肘病难除坐来岁暮多忧色此苦谁非自取乎













　　家藏集巻十三
　　钦定四库全书
　　家藏集巻十四
　　明　吴寛　撰
　　诗四十七首
　　丙午郊祀斋居夜雨独坐【时予以服不陪祀】
　　春城闭重门夜馆耿孤烛嘿坐方悄如柝声递相续拥衾未成眠伴我只僮仆防雨恣飘扬寒花结羣玉圜丘嵗有事大驾朝出宿明当还法宫天意亦可卜清道少浮尘龙车为膏輹郊南只尺地宿麦芽已緑愿言同发荣皇恩被隂谷次韵詹事杨公斋居兼忆其弟惟立二首
</div>
    <div class="pagination">
<a href="家藏集_page12.html">上一页</a><span>...</span><a href="家藏集_page8.html">8</a><a href="家藏集_page9.html">9</a><a href="家藏集_page10.html">10</a><a href="家藏集_page11.html">11</a><a href="家藏集_page12.html">12</a><span class="current-page">13</span><a href="家藏集_page14.html">14</a><a href="家藏集_page15.html">15</a><a href="家藏集_page16.html">16</a><a href="家藏集_page17.html">17</a><a href="家藏集_page18.html">18</a><span>...</span><a href="家藏集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
