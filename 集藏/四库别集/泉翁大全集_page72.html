<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 72 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 72 页/共 256 页</h1>
    <div class="content">　　游梅花水 
　　
　　昔观南海水，今见梅花泉；沛然生我心，因知南海源。 
　　
　　广德州儒学新建青云楼诗有序 
　　
　　　　　夫青云楼者，今广德州判官、前侍御史丰城?君梦卜之所建，以登学士诸生子广德者　　　也。楼成，?君介邓司训廷凤与黄、方二生以告甘泉子，甘泉子笑曰：「夫?君之为斯楼也，岂徒以供尔师生登眺而已哉？夫青云以言青紫也，楼以言其高也，期诸生以高取青紫也。期诸生以高取青紫者，期诸生以崇德也。夫崇德则德广而日高，德日高则於取青紫也夫何有？故堂以言其基也，阶以言其升也，梯以言其升之级也。今夫为楼居者，有堂基然后有栋宇，有栋宇然后有阶升，有阶升然后有梯级。学也者，觉也；先觉者，所以觉后觉也，故忠信以为堂基，多识前言往行，蓄德以为栋宇；学问思辨笃行，知行并进以为阶升，梯级广大高明以为登览，中庸精微以为归宿独到之地。此?君觉诸生之意也。若夫区区舍本而求末，舍内而求诸外，声音笑貌儿戏以取青紫者，岂?君所望於诸生以待来学者哉？甘泉子既以扩?君之意，系之以雅诗，凡后之登斯楼者，盍亦咏歌其上，庶有感於斯文。」 
　　
　　高楼何嶙峋？凌空抉青云；云间摘明月，海底见朝肵。试问谁栋宇？广德?使君；嗟尔青云子，洒落来凭栏。见云不见空，变态倏如神；何以倏如神？是神无长存。无存还太空，如我心清真；肤寸起天末，神尧亦放勋。放勋与清真，可以有无言；人者云眼青，我见云漠然。白衣与苍狗，一体相化迁；立谈取卿相，如平步云烟。楼外不属楼，天上还有天；舜禹有天下，所以不与焉。立己如己高，何以齐泰巅？以无常观常，常莫为之先。履危若平地，悠然见参前；寄语青云子，登楼如是观。 
　　
　　阳峰石首张学士璧崇象所居之山峰也，以为号 
　　
　　吾爱阳峰子，因之询阳峰；阳峰何面目？无乃阳峰同。壁立几万仞，路盘几百重；秀色入天青，峭削金芙蓉。匪但爱秀色，阳德当正中；中山时出云，沛雨弥西东。风云一相遇，变化不可穷；神速在呼吸，调燮希神功。 
　　
　　仰宸楼石首张学士所建，以贮钦赐书翰之楼也 
　　
　　仰宸在何处？缥缈奎壁间；阳山以为经，长江为之权。经纬应天象，上侵霄汉端；楼中何所有？天章耀奎文。回?吹天花，五色成锦云；俯首读宸翰，仰面瞻紫(震)[宸]。紫宸不可见，心同珠斗旋。 
　　
　　泉翁大全文集卷之四十三 
　　
　　文集 
　　
　　门人江都沈珠等校刊 
　　
　　五言古诗 
　　
　　送大司空何石湖先生乞休还越甲午十一月三十日 
　　
　　宦海挂孤帆，曾联石湖舟；石湖今到岸，而我犹中流。五里闻覆载，十里惊石尤；还家告妻子，色变有余忧。出身至卿相，收身相上头；二疏畏尊名，弓冶有箕裘。人叹贤大夫，羁鹰脱臂鞴；仰望冥冥翼，神爽与天游。自非济川材，无成独淹留。 
　　
　　暮於中和桥玄真观访大行钱采之，坐话不觉城门已闭，回驾宿玄房，得会吴秋官仲敬携酌赋此。 
　　
　　阮生泣途穷，不知有回驾；易贵穷则变，变通道乃大。达处岂无塞，塞处达斯得；达塞一以观，何必妄欣戚。回?吹我裳，超然坐玄房；胡为得良友，共此灯烛光。灯烛同心光，觞酌三相忘；诣道亦如是，何用而不臧。 
　　
　　孝思诗为卢上舍尧俞母应氏作 
　　
　　卢生笃孝思，终身念母慈；绵绵衣上线，见母不见衣。笑语与居处，优乎见容止；行道以立身，大孝在吾子。 
　　
　　送巡按卢侍御还朝乙未二月二十日 
　　
　　绣衣乘马骢，人好马亦好；问俗来周南，不践[春郊]草。春草春来生，春去愁凋零；愿言絷其马，使君且莫行。 
　　
　　　 
　　
　　送南道宋侍御升真定太守之任名宜，乙未三月十日 
　　
　　行迈何於於？专城新剖符；昔骑青骢马，今乘朱轮车。问是谁刺史？唐时宋大夫；若人秉明德，福星辉上都。所重在畿辅，圣主今虞唐。 
　　
　　寄题心期院诗有序 
　　
　　　　　心期，心学也。亭旧卜五溪，已而不果。督学闻人君诠、巡按虞君守愚既定九华山两书院，池州守侯君缄、贰守任君柱，以前御史柯君乔及诸生吴筥、江学曾之请，卜无相寺后地为心期下院，以便来学登山者之小憩讲习也。甘泉子闻而作是诗，刻之院壁。 
　　
　　心期在何处？十载念存存；不住五溪流，超然无相前。无相夫何如？有物为之先；举手见九华，回头看逝川。梦中此何景？与我同自然。前朝谁地主？高人王季文。昔为讲席地，今化梵林禅；天道有往复，邪正互相沿。闻虞并骢马，指顾来开山；徘徊两书院，仍结心期缘。黄堂有贤主，吴江诸席珍；双峰子柯子，同洗金沙泉院西泉名。一洗心体真，再洗天地新。何□□□□，熙穆如初春。作诗矢心期，他时看浴云。 
　　
　　送程太守资之南昌 
　　
　　昔在东都时，南守有陈蕃；孺子本高标，孤榻为之悬。云卿踰垣来，素餐织屦钱；三贤久已逝，意气凛犹存。君乘五马去，缓辔西湖前；履地若思齐，为我访其人。君材堪大厦，岂但烹小鲜；古来多入相，黄霸起颖川。 
　　
　　送许太守管之兴化 
　　
　　兴化古名郡，庙为长者留李宏；何以称长者？筑陂灌民畴。闻有障海堰，亦有黄公桥旧名定海桥，前守黄君一道所修故云。桥成不自度，鹊去空遗巢。鱼性恶其网，人情忌其高；令德全恺悌，吐茹岂刚柔。民俗望风变，再来段大夫志录段鹏知兴化，旧俗为之一新。 
　　
　　寄题九华山书院有序 
　　
　　　　　九华山甘泉书院，在书堂记之址，与阳明书院相上下。门人江学曾诸生既不得於五溪者之所改图，池守侯君缄、贰守任君柱之所请，前御史柯君乔之所赞，督学闻人君诠、巡按虞君守愚之所定卜而创置，以为甘泉子他时归隐之所憩息，而与诸生之所欲习之地者也。余欲拂衣以往而未能也，聊作诗，寄意神游焉。 
　　
　　昔年阳明子，为我说九[华]；夜□梦此山，令我胸嵯峨。九[华]后□□，是为太极门；得意何必登，神游九有全。两君回、虞也开两堂，二侯侯、任也为赞襄；下上如生平，千载同徜徉。堂□□城外，九华於兹会；甘泉山堂前，堂胜益可爱。诸贤若爱泉，人人有真源；自酌乃自得，且勿信吾言。 
　　
　　寿闻人母王大夫人七十华诞诗有序 
　　
　　　　　祁门程生清告甘泉子曰：「六月十二，寔维我宗师北江子闻人先生母夫人七十初度之辰，维我公以道义之雅，宜有言以寿祝。」甘泉子曰：「寿其可知也，北吾素所期於北江子以致之於太夫人者也，且以学曾子之事亲而方诸老莱子之儿戏，以豸绣而善养，当乎斑衣之舞跌，诚未知其孰贤也。吾何爱於言哉？言之不足，遂长言之。」 
　　
　　王母下瑶台，开颜宴曾孙；亦有偷桃儿，闯焉来窥门。夫人天姥精，圣善女中英；阳明为之侄，海日为之兄。盛夏物生长，天地何高广？有子开寿筵，万寿歌遗响。何谓寿之道？生生之谓寿；何以寿生生？天地共悠久。 
　　
　　送刘祠祭实夫迁宪佥之广右 
　　
　　昔我犹词垣，刘子居黄门；一挥紫薇幕，为发抗直言。今[我]掌南礼，实夫[在]祠祭；不[减]骯脏姿，徐思强人音。□□不失听，为下不失正；岂□□贯城，可使天下定。 
　　
　　福山素心亭诗有序 
　　
　　　　　尝闻婺源有福山之胜，山有总灵洞，有自然岩，其余名胜不可胜纪。有泉曰洗心泉，方生纯仁及瓘兄弟，黄生善及奇叔侄，与诸同志治之为讲学之地。泉上有亭，予名之曰素心亭。夫心之自然，是以总灵，故洗心则心素矣，素心则无所用洗矣。因作诗寄题其上，以示诸同心者。 
　　
　　福山福何如？百顺之谓福；左刚石山而右柔土山，阴阳合其德。天一以生水，水泉应心澄；是名为洗心，是心亦何形？无形亦无滓，素心无可洗；吾将携素琴，为君鼓於此。 
　　
　　题春庵为周医士，乙未六月二十九日 
　　
　　求春春庵中，春了无可觅；逍遥坐灵台，生意盎充塞。问春从何来？来处亦无迹；化为方寸丹，可起天下瘼。 
　　
　　送令尹王君时简之崇仁 
　　
　　郎星耀江濒，百里剖符新；问道秉信车，逍遥入崇仁。仁者视民伤，割鸡忌烹鲜；恺悌有乾禄，平易为近民。此地昔多岐，行行戒迷津。 
　　
　　送李希孟掌教安义 
　　
　　希孟问我言？我言然不然；语贤以希孟，希圣以希天。□岂外此哉？万性同一原；送子去安义，安义斯安仁。仁义已皆得，遐以不作人。 
　　
　　寄寿别驾潜庵曾先生华诞诗 
　　
　　罗浮七洞天，增城为近邻；龟峰与鹤岭，瑞日生紫云。逢辰思岳降，渺然忆怀人；若人抱潜德，於我为交亲。别驾不肯展，凤毛光日新；望云开寿域，系此斑衣身；龟以祝奇算，鹤以呈遐年；我为歌南山，寿之於无垠。 
　　
</div>
    <div class="pagination">
<a href="泉翁大全集_page71.html">上一页</a><span>...</span><a href="泉翁大全集_page67.html">67</a><a href="泉翁大全集_page68.html">68</a><a href="泉翁大全集_page69.html">69</a><a href="泉翁大全集_page70.html">70</a><a href="泉翁大全集_page71.html">71</a><span class="current-page">72</span><a href="泉翁大全集_page73.html">73</a><a href="泉翁大全集_page74.html">74</a><a href="泉翁大全集_page75.html">75</a><a href="泉翁大全集_page76.html">76</a><a href="泉翁大全集_page77.html">77</a><span>...</span><a href="泉翁大全集_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
