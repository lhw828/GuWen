<!DOCTYPE html>
<html>
 <head>
  <meta charset="utf-8"/>
  <title>
   林蕙堂全集 - 第 7 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   林蕙堂全集 - 第 7 页/共 60 页
  </h1>
  <div class="content">
   送李箕山归隠沙村序
　　予友李子箕山笃意好文覃心学古清音得之山水而余及艺材妙悟合乎圗书而旁通籕史采百家之芳润独患才多交四海之英贤无忧意尽以是驱车燕赵常分买骏之金防马晋秦不响歌鱼之铗足游五岳誉动一时今以残秋遇余邗上九年赋别华髪都非两地相思素心犹在畱连听雨何辞剪烛巴山感慨停云遂共聫牀并舍酒邉吹泪各有当年鬓上流霜空余此日人间可畏将为庐阜之装婚嫁虽完暂返沙村之棹村连查墅有数百家地去吴陵可三十里背山临水虽无长綂之园林凿井耕田颇有陶唐之风味都无轻薄可到眼前但见渔樵相逢世外北窻横榻先生时挂诗瓢南亩扶犁光禄能多酒瓮鳏鱼独宿漆园之论养生雏鹤俱成髙宻之门执业山池自足皆手种之龙鳞庐墓相连有魂依之马鬛爰因敬梓用赋闲桑伏腊既有以为欢觞咏能因而自遂其为往也不亦乐乎然而四海多虞百年无几置身今古谁为得意之人携手林泉即是快心之事乌犹绕树我尚无栖鸿可渐磐君堪自托方依依以相送实眇眇而多愁矣
　　送宗鹤问之官秋浦序
　　春风隋苑兄弟有似一人旧雨咸园乡里惟称四子然寒曹剪烛同心于持防之时薄宦悬牀共命于推辕之日则宗子鹤问谊较笃焉顾颠沛十年予既心伤于按剑而浮沈半世君亦气尽于碎琴病虽异而同怜饮不欢而余醉而才堪草创未横七寳于殿前乃禄以代耕仅得一氊于江上嗟乎不遇好文之主冯唐之白首何辞非逢有道之时叔夜之青眸安问兹则徳过太始值天子之怜才选迈平津命云官而荐士而马卿徒困狗监难逢寜少故人寒莫怜于范叔竟无知已冷乃甚于郑防是谓文穷足为道惜然而时艰弥甚宦苦方殷大吏虽威岂有膻于俎豆严程纵迫谅不及于琴书脯縁学礼而堪餐酒以问竒而可醉沈酣于名交之内优游于仕隠之间亦足以容可无愠矣况夫齐山胜境秋浦名区峯近九华人有烟霞之气地原三辅家存礼乐之遗楼似故乡帝子文章尚在山留明月鄂王山水犹新李学士之题诗偏竒莲萼杜舍人之买酒惟傍杏花于追古人之风讲先王之徳鳣飞席上鸾舞宫中思贾生之谈俟之异日读扬子之赋愿与同时斯非制发之先资而儒林之防径也哉则情殷苏李执手于廿四桥边而望重严徐已注目于十三亭上也
　　送辰六令益阳序
　　吾家洗马当代雕龙纸贵三都雅负无前之志毫开五色偏多不尽之才羣公交颂其英声
　　圣主务求之实用牵丝入仕仅得雷封制锦当官遂过云梦惜之者伤其小试如斯未足回旋识之者信其多材由此终期逺大华隂神土拭龙剑以生芒蜀郡澄波濯鲛文而焕采斯为利往无待筮詹矣尔乃天表一星地横三水山名白鹿宛对香罏浦近黄牛如闻寳瑟过闗侯之濑睠彼英风经贾傅之居懐其壮节借江山之灵秀发越神明收辞赋之芳华章施政教往而治物必非俗吏之能持以字人定有仁民之誉昔淹之金貂采笔乃得封于醴陵韦之玊白氷清用有闻于襄邑武可绳而非远业以广而方新何必读五车之书吴靖有慙于彭泽作三闾之赋屈平空怨于汨罗哉若夫时值三秋家携一室于其往也爰倾山水之罇厥有懐焉共授河梁之简以才子而涖才子之地此游定属非常集词人而赠词人之行是事都为仅有则斐然白雪言歌风雅之篇勉矣青云勿负循良之传尔
　　送李南枝游宜春序
　　七载暮云懐兹李白一江春水来共王猷方为扪虱之谈忽并飞鳬而去黯然之况岂有异于醴陵卓乎之情复何加于梁苑而李子拂衣长啸如登匡俗之峯击楫髙吟欲上子婴之阁斯则寄懐山水良为结念云霄者矣夫李子以霞举之才值河清之代使其成就岂可涯量尔乃屈首泥蟠安身磐渐超于磷淄之外葆其贞素于中闻达无求歌不传乎衰凤是非靡及影独逺于防鸿斯盖大过于人非只不同于俗也况乎栁间习鍜陶徴君之清节可师花下悬牀徐孺子之髙踪足尚康郎山下还防江彘吹风兴霸祠前争看神鸦舞日布帆无恙访遗迹以何存浊酒堪浇呼古人而共语凡其所过未免有情则广武登髙叹英雄兮何处沅湘望逺思公子而不言抽兔管以题碑染麋丸而写壁因以江山之助发其今古之懐昌谷之锦囊探来复满文通之彩笔梦过还开既听鴈以宵吟复闻鸡而夜舞壮哉此去且将虚往实归矣难从谁复倡予和汝采芙蓉于木末愿寄我以新诗折杨栁于堤邉聊赠君以短序尔
　　送陈子万归大梁序
　　疆圉御厯无射吹商方掩虎阜之闗忽枉龙丘之刺庭空拥篲既左迎于五栁门前溪未回船遂定交于百花洲上班荆缔好兄弟爰及于机云借卉言欢伯仲孔偕于袁灌乃陈子凄凄欲别爰有感于授衣而吾侪忽忽将离岂能忘于揽袂夫梁园胜地雪苑名都人尽能文尚有邹枚之习俗惟近古多存荘惠之遗陈子以隠豹之姿修雕龙之业得清言于乐广声起平舆驰美誉于左思名髙洛市必能自树以遇于时行且有为用绳其武但余将老倦哉司马之游梁值世多艰矣伯鸾之适越寻懽何地恨无斗酒以忘忧相见无期空有长歌而送逺怅碧草于千里把黄花兮一枝斯时之情黯然而已况昔先人弭防曾结客于夷门迄今从弟移书尚留家于宋土子之归也指江水以寄愁我所思兮望云山而增叹矣
　　送刘震修赴越幕序
　　虞卿失意才见诸侯冯子作歌徒称上客粤稽往事实用伤懐岂有才似相如犹复困同王粲嗟乎沧海涛飞蛟腾失水青旻雾霭鹏起无云子之往焉固其宜矣虽然新丰濯酒竟发迹于鸢肩定逺投毫遂成名于燕颔遇合亦何常之有英雄非无故而生试听鸡声寜无起舞遥瞻龙气肯许终埋况乎山号秘图异书可访城名飞翼霸迹犹存谁欲请缨不少风云之势因而作赋定收岩壑之才子其勉于脂车吾将为之赠防矣
　　送何脱园诗序
　　嵗在壬戌时值清和遇何子脱园于隋堤之上人如明月似平叔之当年赋是梅花见仲言于此日爰投佳句载览新篇风度夷犹神姿清彻相其格律则祖述乎少陵老人玩厥情声已伯仲于随州刺史把之过日遂以忘餐何其词之工欤信其人足尚矣夫何子少懐壮志早负隽才奕代蔚乎家声四方传其物望竟其所至将何事以不成揆厥所由岂夫人而易及而时方北道集号东篱盖其寄托遥深欲在羲皇之上存心卓荦非同顔谢之间耳行既届期言以赠别一编白雪子且操伯玊之琴九日黄花予姑酿王之酒也
　　送家伯成先生赴闽臬序
　　六鼇砥海银箭频飞九鲤腾波金戈未偃
　　圣天子临轩皷瑟爰求忠义之臣诸元老当陛推轮聿重文武之宪我伯成公懋应上简特擢外台甫奉皇纶听欢雷之忽动才登祖棹报瘴雾之渐宁实用二泉之名升闻五位乃以百里之命超进八阶昔公琰广都遂录尚书之事子康宻县平登褒徳之侯今古原无几人遐迩传为异数矣而公当仁不让受宠靡惊虽截镫道旁去后思深于何武而埋轮亭下行来志壮于张纲允为公辅之才信有社稷之器也然职司纲纪道重激扬方反侧之时胁从多有迨兵燹之后讼狱繁兴或祸起于同文而张罗受惨亦门开于告宻而投匦生寃虫得酒以难消鸦挽铃而莫诉自非敦颐泽物谁从一路求安元结绥民罕为八州请命况夫中和洒翰宠被赤幢平反篝灯恩流丹笔在古人之报国无忘忠厚之心乃才子之当官必有文章之气公之往矣活万人者必封我所思兮润千里而不逺将见钓龙台上讴歌不异于龙山伫看浴凤池头简防还归于凤阁绮谊叨昆弟庆在
　　国家窃自附于赠言聊共申其送逺青箱命子用歌杨栁三章紫帽逢人好寄茘支一幅
　　送卓火传归隠计筹山升元观序
　　予与同年火传卓君聨半世之交歴深情于风雨赋十年之别托逺梦于湖山适于戊辰之冬相见邗江之上形容非昔情好有加曲巷泥深予方委形于皂帽名山花发君忽托兴于黄冠盖计筹山中有升元观者计然十防常居此以运谋少伯四通亦于兹而握筭后隠苍崖以服气遂蹑白石以乗霞昔有葛仙翁逺绍灵修留神光于玊甃宋则杨和王特寻仙迹创杰构于琼楼慨兵燹之洊经至荆榛之不剪欲闻要道必借名流而余体崖始为结茅及周玊峯继为除草然金亭未显空存九节菖蒲绛阙犹虚未长万年神药而我火传年兄褰裳独往将寻赤水之珠着屐思从欲访都之箓何其勇也不亦异哉盖火传以不世之才具无前之器渊源家学宁惟驰誉于一经炳烺时名防且置身于七寳懐仁辅义何难坐致古人纬武经文立可取荣当代而龙章不耀猿臂难逢香若猗兰徒自零于幽谷苦如寒蘗将终老于空山此诚有托而逃宁若无因而至然才如司马终见遇于云霄气若元龙岂但矜其湖海于其归也乃酌而告之曰君非隠者岂无得于衡岳之中谁为酒人可相待于镜湖之曲
　　送毕正持归里省觐序
　　江山千里岁月三秋露咽蝉方凄懐于草木天髙白鴈又送别于河梁则于毕子正持盖有感矣毕子以磊落之气负清丽之才西蜀亭前就扬雄而问字东都门下偕匡鼎以説诗芍药新篇或撚髭而不觉芙蓉雅制毎乂手而即成踈雨防云既擅长于王孟晓风残月更兼美于辛苏遂使邺下才人常为焚砚闗中诸子并让登坛我匪于陵善敢藏于项子君如元叹名欲比于中郎几载相偕听雨剪巴山之烛一时不见闻涛鸣东海之琴忽有意于承懽遂多懐以赋别韵束晳补亡之句辄欲采兰讽季路念昔之言恒思负米于斯行也不其孝欤然白发娱情子以遂老莱之乐而青山入梦予益懐荘舄之思以离人而竟作归人情有可遣用送客而翻为羡客意复何堪况乎放鹤亭空梅堪作妇钓鱼台耸客可为星忆千古之清风泛一江之秋水登髙望逺感慨而扣舷兴发情生低徊而防杖乃至听松阁上涛声犹似广陵照古梁间月色还同隋苑则养体者当思所以养志而相见时宁复待于相思耶
　　送浮村上人防学天童序
　　豕渡逢年正鲁国建亭之岁莺啼应日乃庐峯开社之时爰有浮村上人欲往天童古刹担簦以别将索我之一言杖锡而游遂寻师于千里夫浮村有绀龙之伟器具白象之英姿导引得之异人术通紫府吟咏传于髙士业并红楼是以戯演五禽并问养生之义声闻一鹤多传言志之篇缁素为之皈心缙绅闻而捧手也乃戒已传于见月而法犹契乎宻云证妙谛于拈花重防狮子访防音于击竹更礼蜂王固将白雪岩前悟四十九年之防丹霞坐上提一百八句之宗矣况乎寺近云峰山经雪窦自义公入谷已感灵符迨璿老同林普兴禅悦代传白足风清揖让之亭世服黄睛草净跏趺之石廼浮村忽为行脚欲问防头用诗法以作禅机机应更防本仙宗而防禅果果自能超岂须弄破泥团还见行齐墖影但潭空清水禅和子何处寻真而日暮碧云休上人能无怨别耶
　　送杨尔玜之任青浦广文诗序
　　予昔为春江花月之社用扬竹西歌吹之声已风动于一时将与梁园而嫓胜乃云飞于四国遂同邺苑以中衰迨龙厯之方占复鸥盟之再启时则有岷山硕裔杨子尔玜风雅存心云章在手乃于荷花开处仍来六一堂中遂于桂魄圎时更胜十三楼上人能授简尽枚马之才客共衔觞有求羊之致斯为盛矣谁可继之防当选众于芹宫遂乃言离于芍郡行如伯起席前还见鳣飞岂但巨源坐上但夸骊得然锦囊之句足比长城而玊轸之音已成絶唱何难振凤皇之响岂必效鹦鹉之吟而已哉夫峯泖之间昔皆称为胜矣而陈李之泽今其无有存焉者乎杨子于以挥毫时而振铎将见继前人而起开后叶之风其在是编用懐古处尔
　　送家芳友之任彭城序
　　东南形胜彭城当水陆之冲今古繁华芒砀是英雄之薮然而张节度之画阁独见风流苏学士之黄楼犹存月色则文章之气且炳耀于千秋而节谊所留亦焜煌于百代矣余家小阮芳友孝亷以千里之才具一时之望将持衡于当世暂秉铎于斯州此日名流咸赠绕朝之防而吾宗朋好皆倾文举之觞或谓地异中区非鸣琴所能皷动或谓官同矮屋恐张袖难以廻旋不知功令日烦方兴嗟于束湿抑且征求难应多致慨于吹毛此则职暇而尊终岁无簿书之扰境贫而庶尽人知俎豆之隆况
　　圣天子加意右文待师儒以异数而诸大僚存懐率属旌亷善以殊科苟劝绥有类于九龄而化行兴国训教无殊于安定而泽被荆南则皷钟而声闻端形而影正槐市垂隂竟可作九州之防薇垣佐治行将登三事之荣岂止送司业之酒钱夸为胜事作昌黎之学解独擅文名子之往兮且饱餐其苜蓿余之望也实翘想于竹林矣
　　送卢菽浦之戍所序
　　今
　　皇上三十有三年仲春既望卢菽浦明府以无妄之灾防明夷之难遣谪于晋之太原时有吴子听翁送之于蜀冈之野饮之以邗江之涛而告之曰夫君子之处世也因乎其时故古人之当忧也贞之以道是以眉山患难作过海之雄文禹锡迍邅有作賔之特召龙蛇之伸屈既已无常虎鼠之行藏因之靡定惟君子泰然于其际以待天道之清宁达者坦然于其中以俟人心之转易故能仰囘帝命用承银信之来上鉴天心特受玊环之赐理应不爽事有固然今先生以楚泽之名流宰广陵之岩邑神明重誉冠于百城慈惠循声传于四野徒以狂蜂之噬偶尔经天遂至征马之行飘然去国廿五年之知遇不能自保其身三千里之流离何处可为其室伤哉寃矣谁与辨之虽然
　　圣主之恩泽甚寛仕路之是非有定时事之往来不一人生之荣悴有时吾安见汾水之波长流而不止太行之雾终昧而不开耶请为歌屈子一章聊以当枚生七发
　　送陆舒成入
　　朝序
　　济世文龙仪天瑞鶠科名盖代古今第一人家干济匡时前后无双国士栽花于白公亭下处处春风憩棠于贾傅庭前时时秋月弦歌化俗学宫毎见鸾栖案牍惊神防事尝闻虎伏然犀独照字莫溷于刁丁害马先除事无忧于旁午筑鱼麟之垒年自灌输凿龙首之渠力为修复盈郊起颂民在镜而胥在氷比屋闻歌春有弦而夏有羽于是赐书嘉宠特宣褒徳之侯遂致卧辙遮留难挽去思之客爰上燕台而揽辔因过隋苑以挑灯念我阿咸既依萝而谊切嗟予如济以折栁而情深爰赋短章若班生之望洛水并謡茂绩同杜老之颂舂陵也









　　林蕙堂全集巻七
　　钦定四库全书
　　林蕙堂全集巻八
　　湖州府知府吴绮撰
　　序
　　秦太翁六十夀序
　　地啓周封人重兰陵之学溪由梁濬世传梅里之风然而史纪鳯麐合后先以嫓绩书通彪马分大小以専家徳惟防于华阳冑莫尊于淮海矣我年伯秦先生世衍鼎钟道隆圭璧绍鸿图于方伯绩重屏周承燕翼于中丞功存翊汉家传纯孝庭前白鹊双飞代着华文门内雕龙独擅阀阅崇于诸陆世称逊抗机云经纬重于四韩人道综维绛缜先生独超物表深味道和持盛满而若虚歴嵗时以弥固兹后中和之三日已周甲子于六旬月际髙丛人称耆宿堂前进酒将逢扑蝶之期户上悬弧适值献鸠之会长公留仙太史以珥笔之宏才奋请缨之壮节铙歌朱鹭方登南岳以题碑樽挹苍牺乃返东山而奉斚袍拖宫锦宁夸莱子之舞斑杖捧青藜自有神人而吐火余称三凤并竞爽于瑶林下迨一鸾早露竒于丹穴兰馨芝茂尽绕灵椿玉映珠辉咸依夀极君子致万年之饮封人进三善之辞轩乎鼓之猗欤盛矣然石家万石以谨厚而承恩窦氏五株本肃雍而致美夫其祥备诸物良由道集厥躬先生于亲以诚为飬早嵗切为兄之愿髫年承述祖之诗茅生设馔宁因过客而分甘颍叔遗羮独感君王而知味以至牀前视疾七十日不暇求衣甚且庐次衔哀十数载无心御肉是以两枝孝笋自出林间五色神还来梦里邻母爲之感动刺史欲以表闻无忝所生斯之谓矣先生于弟以爱为恭少知让枣而能谦长念分荆而益笃礼肥孝痩怀急难于鹡原宋武梁文敦雝和于雁序仿昙首之析产独取图书慕隂庆之让侯空悬印绶是以闺中青鬓不愬射牛海内白眉羣知推马里叟咸师夫让畔乡人自格于讼田兄弟孔怀又有然也尔乃一经着训七叶成家为清白之子孙在家庭如君父中原采菽勤则报以菑畬上国为仪优者称为龙鳯铜盘美食勉杨家之芳规麈尾清谈率顔公之雅诫是以羣贤鹊起列俊鸿鶱才号西豪星动陈荀之座名胜东观云蒸王谢之堂家有严君庆未艾也若夫桥同百口火待三宗即有异门而异烟亦鲜常父而常主徐陵得俸尽给亲知疏广散金多周穷乏有而不借因焚阮裕之车逋或难偿屡毁田文之劵是以河润九里云防四郊徳及壶飱客报翳桑之饭惠沾瓶罍神酬种玉之田徳出仁人功尤溥也夫人操独善尚享鸿名君具修能寜无厚茀况乎才方司马文章自足风云品拟元龙意气独髙湖海而早辞圭组闲心畧似渊明竟拂轩裳乐志遂如长统于五千言内常存知足之心在百六爻中独契见几之防谢安丝竹是东晋之风流文举壶觞有西京之宾客虽纶颁紫阁义取先河而诰捧玉堂恩存爱日蒲轮下聘访故事于申公纁帛遥临托后乘于吕望而先生损之又损冲乎其冲盖于庄生齐物之篇老子谷神之论思而有悟得之甚深矣是嵗在辰辰有三阳震起之义厥日维卯卯为万物茂达之时考以周仪在二月而养国老稽之唐典逾两夕而祀夀星凡此多徴皆宜介祉昔香山居士雒中允冠耆英颍水名臣宋室咸推硕果同当降昴并合生申今古一揆吾无间矣先生继美二公追踪四皓有轻裘缓带之乐当围棋赌墅之年八千嵗以为春秋六十度而成运防桃开瑶水齐眉攀王母之花献温泉捧手进安期之枣华筵合乐赐余江上金钱寳箓传书望见坛中绛节筭将无极美不胜书余从孔鲤以闻诗见李膺而得御摩挲铜狄空闻仙父同游展玩琼圗莫测神人至止聊同李委奏鹤之南飞共望老耼引青牛而东度
　　鲍隠君五十夀序
　　盖惟祚锡圭肇洪图于东海名髙苍佩衍华胄于西京司尊严风清挽鹿都官彊直烈着行騘明逺文章俊逸遂同于庾谢慎由词赋汪洋并驾于蘓王迨祖徳逓及于梅山而子姓弥馨于兰砌至其修能允劭内行克敦则鲍君瑞生实有之矣君生负异姿少多至性六龄怀橘早解亲仁五嵗推梨偏多让徳趋庭问礼曽闻立雪之谈入市窥书大有乗风之志傅介子弃觚而叹端木赐结驷以逰而兵燹惊心室家尾管寜避地不穏藜牀原宪居贫谁怜土锉乃惊雷破枕难移砥柱之才错节刓斤益显太阿之噐遂至楚人重其一诺谓比黄金陶地适在四通爰兴素业大史感而列传乡里闻而向风岂非创业之英流而乗时之杰士也哉兹当黓之嵗适逢服政之期羔币走于四方歌颂飏乎百世而余谓瑞生之致是者盖实有故矣夫松柏之茂始于本根崧岳之崇先由培垤君则早悲陟岵独赋循陔堂上灵萱尝闻圣善堦前孝笋时有萌芽泉通跃鲤之波日照弄雏之影甚至祈天益筭吁斗延龄乌集曽冠每心惊于囓指鹤呼隠舎多涕泗于望庐日知尽哀路景潜闻而求状安丰笃行桞宗元嘉而作铭感可格天孝堪永世宜尔纯嘏此其一也至于棣华早谢荆树双凋药怜独活之枝虫寄生之种而君则抚其遗咸至安全饭吐两頥有郗家之保侄奁分五女见虞氏之嫁孤慈为长物之原爱属涵生之本斯宜黄耇又其一也若乃淳风渐邈古谊云衰徴逐笑其蝇营翻覆惭乎豚信而君则立志毋欺矢怀弗二季生赴义重无宿以片言朱穆论交守其介于终日信为徳之可乆贞者事之有恒合于引年又其一也况乎频来着异煑白石以成粮再世徴竒受丹砂于得偶君之遥胄自属仙宗何必啖琼岛之方期大耋进玉门之枣乃致遐龄也欤抑五为中数合大衍以陈蓍十号塞阳应钟而恊律韦微始为松菊之主实在斯年朱翁子方将富贵之时言当此日允称未艾洊及无疆余之与君乆忝孔李之交窃附潘杨之睦迓斑龙之驭自切遐思窥朱鸟之惟多喜色尔
　　程太翁七袠夀序
　　偶归鹤郡暂憩鸥岑程子绣章因予汪甥而过访焉望其冠佩若涓子之木鸡示我篇章是曹家之绣虎探珠于水信有灵渊采玉于山知为异寳乃程子者为述过庭之训并徴跻堂之词而知才之独秀道有自来也盖其尊人叔清公少笃良怀雅多逸操覧哺乌之句每欲陈情闻叱牛之声尝为陨涕阮家宴集惟在竹林戴氏交游独严兰籍杨愔为叔暐所识居食皆殊公绰受子华之知家门是赖而公心存让畔志在归田王仲祖独妙丹青孟浩然惟躭吟咏髙人寄意逺托云林徴士陶情闲观月露是以鄙夷尘务脱畧世资同汉叟以披裘笑华歆于挥锸金莺入地莫令开池赤仄成仓何曽返顾允矣称为令徳洵可教之义方兹值吹商时逢授杖问楚丘之带索方闻壮嵗之言见单豹之栖岩犹肖婴儿之色采芝草而同于四皓揽松竹以颂夫九如程子即歉然修瀡之未隆而显扬之未至乎然徳积于身者庆贻于后道足于已者誉逹于时程子益修其文取荣于世自可乞大官之醖以酌金罍奉太史之函而当寳箓况曽氏之芸馨于跖鼎莱子之防华于楚冠也哉过刘殷之门能兴七业入荀淑之里还见八明我为歌焉指南山而作颂子其归矣倡北斗以挹浆
　　冒巢民先生七十有一夀序
　　嵗自申以迄酉时入夏而犹春吾友冒巢民来从贾妇陂中留寓萧郎阁畔盖以操戈入室祸几烈于鱼肠遂至赋感登楼踪乆縻于雀角而情深旧雨今尚能来交缔初年老而未倦忆君方少值世尚平承累叶之风华操当年之月旦三君在望常振履于龙门八俊同称独横经于虎观地名金谷人是玉山香生荀令之衣气壮王戎之舞揆其地望何事不成诵彼才华无竒弗有岂田桑之遽改忽庭树以难堪马埓烟飞遂尽南交之熖蜃楼云起频生东海之波露冷金盘纵是神仙亦泪灺残银烛难窥魑魅何心而旷识弥髙豪情无迈频来桞下同聴隋苑之莺毎到花前輙驻防沟之马吾侪故态严子陵信是狂奴此日多情杜牧之岂非才子所以循年按谱已当李公致政之期若复祛虑存神实契老氏养生之防者矣况夫孝称爱日节重髙风叔屡射牛诚堪作脯人当盗马还为饮醇产既让而犹均人伦靡憾刃虽戕而不中天意可知将有待于蒲轮又何疑于椿算也哉嗟乎宋家令子并得友文之牙郑氏名孙欲似康成之手犹余翠袖既醉能扶尚有青箱虽贫不困月非寒而已满春欲尽而堪留以七十之老翁偕二三之良友但当把小红之袂吹碎玉箫倾太白之樽卧横锦瑟英雄已徃付防子以功名成毁何心任小儿之顚倒也
　　家伯成四十夀序
　　闻之养生之道其神定者斯全长世之方其噐者自逺余论交一代求友四方覔凿齿于坐中遇伯符于堦下如家伯成明府者盖百不一见也明府生应异徴长蜚隽誉沉香浦上传清白于隠之燕友台前擅风华于季重是故门推第一士号无双者矣尔乃志慕投繻言从制锦拜让王于梅里世有清操移单父于蓉湖民多雅俗山横九萼便为学士之台水冽二泉即是李侯之井厐士元之展骥原非百里之才宓子贱之烹鲜已试十年之乆莫不羣呼为父或字其儿家题岘岭之碑戸谨桐乡之祀朝将大用既特简以輶轩国有恒依尚勾留于化瑟斯盖才由敏见徳以诚孚恩允洽于树棠威复行于防薤空中潜度鬼神闻破胆之声境外争归邻比快移家之愿漕尝先兑而民不知兵赋鲜弗登而里无罢役大师频过无妨腰笏以引船竒狱须明不惜当廷而抱牍而且子游为政首礼澹台仲举临官先询徐孺老人并载尝知决案之能上客饮醇徧得垂帘之暇争寳换羊之帖寜夸白练为工共传舞鹤之篇独羡防毫多丽岂曰能吏信属才人者矣迨乎隣邑亡猿中途叹鳯秫田何在将回彭泽之车尘甑空留并少夀春之犊四封雨泣万姓霆奔野积留鞭郊横卧辙重臣动色爰飞伏阙之书天子知名特濡题屏之墨而我明府喜愠不形于色荣枯不介其怀湖海之气益豪山岳之情弥重若谢郎之遇变尤善围棋譬夏侯之闻雷无嫌破柱以此言器器可量乎以此徴神神斯裕矣仆以雁行之序来观鸿渐之仪烛频剪于西樽复盈于北海时逢建子庆值生申当王溥防服之年是江总黒头之日诸君奏笛引鹤以南飞野叟濡毫擘丹麟而西望天心当复君子之得位可知星纪方迥青帝之敷恩不逺如其进嵰山之甜雪此正其宜若夫问勾漏之丹砂斯为太早尔
　　王北山都諌五十夀序
　　今
　　天子崇文覃飞龙之治羣公式叙修振鹭之仪清问不辍于临轩敷奏时勤夫佩笔我北山王公以台諌第一首简宸衷唐识李峤称为才子宋登苏轼选在正人而公以不世之才际有为之日方骑羊之岁李泌谈棋迨蔚豹之时张凴理楫金门射策入天禄以吹藜玉署挥毫上瀛洲而视草自甲至乙凡四库读人间未见之书袭六为七作一经是天下可行之语时推陆贽爰欲见之施行上识贾生遂以观其讽诫乌鹊集升平之第乃应迁官白马乗光武之朝还闻指佞鱼头比劲不惮批鳞虎颔抒忠无嫌履尾赵忠献三十六事一一朱销韩魏公七十余章频频白副然而存圣朝之寛厚靡尚风闻若乃陈民事之艰难偏多露奏松到天而不屈葵向日以恒倾故事莫重于格君请经筵以崇正学惠无逾于爱物论清丈以豁浮逋轸畿辅之灾而欢声动地谏颁厯之失而钜力回天胆落貔貅似温造之弹李愬迹消狐防如元礼之按张成是以哲后改容都人敛手两畀进贤之任皆收得士之功桃李悉入公门楩梓尽登天府门生脚迹传衣鉢以金莲公侯腹心得翘关于玉笋遂使献
　　圣主之颂贤臣允赖直臣歌王国之诗多士咸由一士盖其政治原乎经术故朝野仰为真儒风节泽以文章故进退皆成学道当其闻慈帏之变庐处三年迨乎忤贵室之心岩居数载淮南枕畔但有鸿文西蜀亭前惟多竒字虽天人之已对尚下董帷即日月之云除仍亲孙案滋兰树蕙时歌屈子一篇莳柳栽花独向元卿三径被服有同乎寒素乡关罕识为贵人斯其旷怀雅致渺矣难几实则峻节清风确乎不拔也若夫天怀纯孝南陔常自耕田至性友于北阮曾闻让宅任彦升之禄米半乞亲知徐孝穆之车裘恒资族党都无介意推童子以赤心岂待论交埋故人之碧血防才可録项斯顿引以登龙片语相知朱季何辞于嫁骛此则挺峻望于一时宁让昔人于千古哉忆余未申之间遇公苕霅之上琼林玉树见太尉回出风尘金马碧鸡信使者能操月旦而公罔谈荣利谬许清游浮碧浪以连朝对爱山而终日共平原之坐十日壶觞泛清献之舟一囊图籍及乎分衿河上归衮朝端泰斗维隆幸得分辉于威鳯云泥自逺犹防垂念于穷鱼兹者嵗值疆圉月居监徳余友贺子千里致书谓夫防啓龙华香闻浴佛实当梦来麟绂庆恊生申瞻紫气于函关诞黄星于崧岳长赢届节应律吕以全昌大衍成蓍得乾坤之正防顾贱子奏南飞之曲俾同人献西望之觞爰考前人辛谠懐康济之志用稽此嵗翁子当富贵之时而公姓名早着于彤闱勲徳已传于青简岂待熊经鸟伸之説騐其麟摩鳯集之祥但当开樱笋之厨酌郁金之酒为亿万人而请命夀及苍生用五千言而养生道崇黄老尔
　　臬宪金公夀序
　　西京七世光禄特着其忠勤南宋千言太宰允称于慱洽累传硕徳笃起伟人我长真金公越水钟灵燕山毓秀得冬成嵗当君子之乗时诞岳维神应正人之得位二难竞爽羡龙跃于平舆百行咸脩聴鳯鸣于岐岭弹琴受讼入县皆花制锦当官随车即雨诏以豫州为法政莫善于贾逵出守广陵之区众悉呼为召伯军国资其飞挽金粟借以流通名动
　　宸扆威崇宪府赤幢曲盖以宠向雄苍佩彤幨而来郭贺胸中氷雪能平雀防之心手内雷霆欲破狐狸之胆矫长孺之节藜杖皆苏大于公之门蒲鞭不试黒头未老伫登公辅之堦黄耉何难自是神仙之相盖由少由壮而至于耆艾隂德有似乎耳鸣自令自守而迄于台槐盛业几难于指屈史之言循吏活万人者封诗之颂大贤作三朋为夀勲绩已详之镂鼎纪述岂待夫抽毫哉独是公之为政断于经术而加醇公之治人本于风雅而益厚泽加四海所至皆慈恵之师名重一朝共奉为文章之主梁园賔客时满坐中蜀郡弦歌常闻境内西园竹叶频开文举之尊东阁梅花共索何郎之句如一麾于汝水重新大复篇章方再莅于平山更大庐陵堂构望仙楼上六朝之烟水全收喜雨亭前四野之禽鱼欲舞青箱万巻有才子以读书绛蜡三更共夫人之捧笔此皆近时之罕见亦岂俗吏所能为也夫人虽富贵惟有德者必传道有盈虚独斯文而可乆岂待熊经鸟息守黄老之庚申二首六身筭绛人之甲子耶予偶来桃叶适庆椿龄敬捧兕觥从父老之后爰抽兎管进元辅之前
　　孙汲山六十序
　　一人知已在当代以难忘两世论交虽古人而匪易嗟余不敏运值鼎移赋命多艰时逢琴碎頼得汲山孙子有敬仲之同心以致新斋先生见吴防而刮目呼之小友期以大儒特悯其才既施之于不报爰周其困亦爱也而非怜俾我良朋经雪霜而弥笃迨兹薄宦歴风雨以相依而先生早梦白鸡遽骑黄鹤碑前酹酒空伤腹痛之言海底扬尘不及指弹之顷顾小子已成皓首笑长君亦见华颠兹值逢申适当周甲因以祝华之诞回思入雒之年谓壮志之同懐方惭季重羡英才而独妙还让子荆赋尽鸿裁望赤城而霞起声多鸾啸响碧嶂以云凝明复才髙非他人之可及伯符年永将何事而不成岂知半世沉沦彼百年有同过客万端寥落我两人具作老翁也哉然令子文章堪绳严祖旧家富贵已任小儿君善长歌每篇辄数百语我闻善酿一斗可十千钱宁不足举酒以自豪倚声而相乐耶
　　丁泰岩方伯闰八月夀序
　　盖闻河岳钟灵雀箓维彰于辅治乾坤衍策龙图用协于归竒良臣奉帝赉而生是月名符天纵君子应大来而出维时数叶阳余白帝之运方增苍生之望弥永大方伯丁公直方而大纯粹以精虎观谈经屡夺九花之簟鸾台视草频抽五色之毫宠照金莲归常赐锦班崇玉笋奏辄含香
　　宸衷雅识其多才名隐暂观其大用驱车剑阁澄清立靖蚕丛叱驭金台惠泽溥施龙迹帝曰汝徃维吕侯乃可祥刑民谓吾生在于公从无寃狱山高百子未比隂功江近九宗难穷德水庇幸同于斗野殊庆来苏曜忽照于吴天乃防分召紫薇开省三台望此中书翠萐承阶四岳权侔宰相清操特立如山而独柱中流雅量无方似海而能收众泽严甲乙之辨犀照难欺靖戊已之屯防张不逞芙蓉被沼府中时有三才桃李盈门座上恒多八俊斯则裕钧衡之度非惟宣屏翰之猷矣尔乃嵗沴频闻时艰独任请寛逋额章十上而犹持奏罢苛条漏三传而未寝开仓可济不辞矫诏之嫌分粒难周时有辍飡之叹遂使金饥木毁水火无忧左矩右规方圆不困鄼侯粮运还成翊汉之勲王濬戈船立奏横江之绩此又功在生民道存家国由兹积庆庆何止于百年以此膺封封寜同于万戸也哉兹届生申之会适逢闰酉之时辰在夀星倍见而应知多夀月临观卦重逢而正得大观桐已茂于一枝蓂更舒其六荚羲龙缓辔留连顾兎之光岐鳯添翎稠叠素鸾之影四十七年而再见夫岂徒然百千万姓以同欢吾无间矣况乎五年而称大备备则具美之辞三载而号归余余有延常之义酉为阖户万物于以成功闰则居门五行因而得序其为正人之福寜烦太史之占也绮厄比黄杨防分苍樾云生待岳方自托于依刘神诞维嵩乃适同于颂鲁望丹葩于玉宇快覩重轮献碧藕于瑶池欣多一节指长松之东茂即十八年入辅之松歌素鹤之南飞是一千嵗神仙之鹤祥随厯逺美岂言飏幸诸子之文心芳同兰属鄙人以简首义取薹莱爰述休声伫观茂祉丹分八八灵膏信可驻顔门入重重瑞梦非同折翼尔
　　徐辰逺六十夀序
　　盖闻士君子获遇于时则綂货泉而司九府不居其位则肯堂构以亢三宗俾孝友之称式尊于乡党而仁义之实用恊乎经纶虽有隠显之殊畧无贵贱之异也徐子符赤砥行能文夙与吾家聨葭莩之好恒来余邸深兰之交因得悉其庭闱用以钦为模楷信足声传于东海良为誉重于南州则其尊人辰逺先生具摩顶之麟文应集肩之凤采虞廷才子堪能竞爽乎八元荀氏家儿鲲乃钟灵于再索生而岐嶷当抚尘已与众殊长更权竒在垂髫即膺时誉问杨梅而即对慧识偏多缉蒲桞而恒残勤工不怠会值永嘉之末地满黄巾幸当贞观之初天开紫盖班仲升慨然投笔耻为章句之谋管夷吾意在筹邉决用牢盆之防念王父年逾杖国何堪犹问米盐痛伯兄身早辞辰无复能司管钥敢辞劳瘁王戎独善持筹力任艰危周顗雅能当戸一成一旅浡兴当衰夏之余三缩三盈崛起在居陶之际法天时而消息冬资絺而夏资皮视地利以权衡齐树桑而陈树漆不侵然诺出言恒重于黄金每好施予结客何辞于白璧义声日起好行其徳以无私侠气云流善用其才而靡困遂能方员并画内外咸资催租不患于叩门可赋重阳风雨倾槖无嗟于仰屋常资伏腊壶觞兼之门无间言庭多愉色桞公权之尽孝虽异出而姻戚不知王休徴之存诚毎上食而饍羞必谨事嫂如母衣冠恒肃于文渊抚侄如儿封爵可均于郑国曽家之弟妹单弱恒頼其赀范氏之宗亲田宅悉沾其惠是以闾里称之长者朋友谓为正人缙绅愿与之交冠盖咸为之式固其宜也岂有异哉嵗在着雍月逢大晋先生适加三豆诸君将进一觞弗揣不文因而授简用其多祉借以侑觥遂揖我于賔阶乃陈言于客座曰人之格天者以徳天之报人者惟年资之好脩既为圭而为璧酬以上夀必如冈而如陵花甲六十年而一周天道始为不爽椿龄八千嵗而益茂人事岂为偶然昔孙相之上书始起平津之阁若羊公之建节初题岘首之碑前路方遥斯年未髦先生华龄始届盛徳方新偕隠鹿门是庑间之梁孟承懽燕寝有廨内之机云以文旭而为长君才如卜式致厥构之方长以符赤而为仲子名类何蕃识其门之将大鳯毛在握已备九苞驹齿方长行防千里婆娑二老聚兰桂以成欢矍铄一时咏薹莱而衍庆欲徴园绮待纁币于瑶廷共羡陈荀列盘觞于珂巷某忝称逋史幸觌遗民歌鹤之南飞偶停轮于淮水望青牛而来度还辍驾于涟川敬拂鱼笺欲作无疆之颂爰抽犀管聊歌既醉之篇尔
　　代王孝扬将军祝吴留村制府夀序
　　盖惟辅世长民必有并包天地之量亨屯济蹇定须弥纶川岳之才量不足以蓄其才不可以成大业才不足以运其量不可以树竒功余虽早弃终繻罕窥董册然尝盱衡徃古羡名臣遭遇之隆流览近今识哲士匡扶之故乃知萧张辅沛姓协龙图申甫弼姬功存雀箓其人其事岂有诬欤今天子神武懋昭文广被瑶堦舞戚消兵气而为景星玉几垂裳变炎云而为甘露海无惊四瀛已靖夫狂澜雨待重云五岳并敷其恺泽而我留翁懋膺
　　帝简特应师占寄重钺旌如召公恩绥南服望隆鎻钥似莱国权镇兆门总百粤而化行不三年而课最余忝叨阃外幸交平勃之欢共事行间复讲晋秦之好小非大偶聊自附于茑萝矩用规前窃用忘夫樗栎依葭谊重公既不鄙其愚聚米谈深余乃备闻其教虽管窥蠡测何能言海岱之高深而禽语虫呜亦足见乾坤之广大一则公以文章华国经术承家或能起誉于循良未必显勋于师武而公得龙渊之剑本自秘传演豹韬之书由于神授是以谋而后战六出见意表之竒动则有功三捷奏师中之吉下至山隂只矢每欲贯雕河北空弓还能落鸟仁必有勇岂不信乎一则公以鐡石为心氷霜在手未必克调于水火必将过任其风雷而公徳济刚柔原求止杀性全忠厚惟用胜残是以破柱宣威长殄九头之暴髙门集庆独存三靣之恩下至伯氏遭褫没齿无怨李平省过铭腑益深猛济以寛又其大也至若躬擐甲胄防履山川费祎临戎似少围棋之暇谢安破敌无复赌墅之闲而公才大于身器余于事傅修期之露布下马即成曹孟徳之诗篇横槊能赋遂使通白狼之译只须自制誓词朱鹭之歌无烦代为凯唱左宜右有实已兼之尔乃廉可歃泉清为饮水武侯报国家人并少栽桑文正居官旧好惟贻画荔而公情殷赠缟谊笃盍簮筑渤海之台常因燕友置荥阳之驿每用迎賔遂使禄米资粮任彦升尽分戚党衣裘车马徐孝穆恒借故人礼至情生无以间矣是以允文允武既为宪于万邦所过所存乃孚于四海功崇社稷
　　天王爰见其忠宠锡河山云裔咸防其祉名高一代李元礼望重龙门功炳千秋霍博陆形图麟阁盖建非常之绩其才必自非常而存靡尽之心其泽益为靡尽胸不留乎一事始万事遇之而非难怀可容夫万人无一人当之而不善公之得此岂易言哉予之知公如是而已若夫桐乡泽逺樊留多朱邑之思栢府寃销平反颂于公之德宻谋制胜机屡中而维先神筭除凶功垂成而不有挥戈穷海立清九鲤之尘秉钺岩疆迅扫五羊之瘴覆哀鸿以甘棠之防此户可封震害马以拔薤之威扣舷无警诸葛上渡泸之表南人竞拜纶巾一韩赞平夏之谋西土羣归绣纛则遗黎诵德百蛮可谱为国风太史书勲千载永传于册府何待小言以抽简乃当盛烈之铭钟耶兹逢昴诞之辰共献嵩生之祝野人酌兕歌君子之万年老子犹龙备圣人之五福薹莱可咏虽宰相尚在黒头而葵藿同倾况姻娅偏承青眼聊书鄙见用表微忱闻兆姓之讴歌咸称骏业合万方之颂祷必致鸿禧矣
　　黄髙枝五十夀序
　　盖闻瑶浆玉屑不羡钟鼎之荣宝质秘文何殊黼黻之贵具餐霞之逸气自有灵姿抱朗月之清标皆原仙粤稽往册歴有神人胄莫迈于春申名必推夫江夏来同甪里过商岭而茹芝竒似初平入金华而叱石覩叔逹于市上世尽知为异人渡黄安于江邉羣共矜其幻术故不仅圭缨累叶夸燕翼之纒绵车防盈庭慕鸿图之赫奕也我髙枝黄公第一英流无双华裔清名映世澄千顷之层波雅操轶羣比一时之山谷独超物表鹤立蜚声深味道和鸾仪竟体幼知辨月种宿慧于英龄长足凌云耀神姿于壮嵗是文彊之后嗣世不驱蚊如季常之诸昆众咸推马恵沾闾旅真乐善而不疲徳及壶飱屡施恩于莫报是以身膺厚茀代啓纯庥防舞日邉有阶前之一鳯絮飞风际见掌上之三珠庭墀聚王谢之佳冠盖尽应刘之彦兹遘中和令月已登大衍遐龄嵗徳纪于昭阳实兆物孳生之羲图临夫大壮乃一干奋起之辰乐奏华筵聴夹钟而应律觞飞琼斚借檀尺以添筹桃开度索之花草满曲江之路昔韦微主持松菊实在斯年髙常侍讽咏诗篇言当此日古人可及盛徳攸同所谓家有素风亦何需于跖鼎人称耆宿岂更企夫楚冠也哉余逺望西瀛仰瞻南极初交洗马因知乐令之清欲御犹龙未遇李耼之度比金兰之共谱行将进夫丹麟与赤松以偕游早已窥同朱鸟矣
　　程吹万五十夀序
　　余尝遐稽往乗近采芳猷则有名炳于射蛟而支分洛水宗髙于毓鳯而胄衍岑山人称乔木之家世结丝萝之谊虽云齐郑小大或有攸分要是晋秦踈戚曽无所异念当归里获奉通家既谒上慎先生展登堂之拜复交象六伯子脩对雨之懽契胜兰荃知深棣萼轩轩霞举似司马之当年奕奕风神得元龙于此日因知吹万名髙第五何减骠骑之称才擅无双早得鹓雏之目与江子辰六既忝断金偕家侄星陈复叨倚玉淮波如带徒深借卉之思隋苑褰裳未遂入林之愿兹嵗逢单阏月在脩臯偶登韩信之台遂访枚生之里西园对酒恒剪烛以宵分东瀼聨吟乃披襟而夜永不但加之觞豆若鲁肃之遇周瑜益且诵我篇章若苏涣之迎杜甫既叹其伟识为无以加又服其虚怀实不可及也君少标麟角有应奉之五行长具龙文擅陈思之八斗推梨道左非借教而能懐橘筵前本因心以得故人如福畤曽不惮于誉儿而客对休文或反称为知子髙轩偶过即知昌谷之才朗鍳长逢辄被庐陵所赏既芹香于泮水尝欲弃繻乃菜释于圜桥仍为鼔箧逢当年之郭泰许以龙头叹此日之刘蕡终成猿臂固自安于义命聊小试其经纶端木赐名列四科何嫌亿中管夷吾功髙九合独致富强既雅遂其归田益勤脩乎服耒堂前椿树频将膳鲤之盘庭畔荆花罕问射牛之矢小臣有母虽继也而加亲君子爱人即逺焉而若近且夫三宗待防百口名桥所有经营终是诗书之气偶为筹画无非仁义之心射鲁连之书恒因排难命原陟之驾常用扶危意以诚求曽赏放麋之徳交无泛及寜忘嫁鹜之言胜友飞觞席上常闻横麈名卿倒屣巷中时有鸣驺洛下英贤咸归朱勃关中豪杰愿识袁丝既夣刀已恊于三州而赠佩将驰于千里且捧檄不仕谓其乐莫过天伦而执巻自娱云吾意惟师古训朱翁子时当富贵已在今年苏子瞻生有文章适当贞嵗賔客将为之进酒先生反用以辍飡奉杖履于方康恒言奚以称老念埙箎之多故索处何忍言欢况植杖于家始能及艾而称觞非古敢以固辞遂使人似荀龙竟无欢于舞防即教仙来茅鹤且撤乐于开筵防有乾坤数始全于大衍道由河洛易实备于中宫故蘧子因之而察非尼父乃縁以知命斯时为重在古有然兹值悬蓬适当指李月名天皓斯为四季之成节号星回差在一朝之后咏髙山而颂刘涣予也爰用抽毫泛朔雪而访戴逵君兮何辞洗程君乃避席而起曰敢不拜嘉吴子遂扬觯而言曰祈为引满
　　汤惕庵夫子八袠夀序
　　尝闻具超世之学必有超世之才怀济物之心乃有济物之事故权衡内外畧有数端而粤考古今实难一见盖文章精如晁董则理学阙于程朱经济妙若臯防则节概疎于巢许道难备美品鲜兼收而吾汤夫子则其人矣夫子秀撷章山灵钟盱水以韩昌黎为尚友力振頺风作李泰伯之乡人重开正学鸣珂华胄传经髙虎观之声覆锦宏才闻礼得鲤庭之教汉宫射防广川独对天人宋殿抡英沂国寜求温饱初当解褐賔僚选重于芙蓉迨及弹冠物望风清于芍药鸦能诉枉曽闻讼院之铃虫自销寃不载属车之酒香焚五夜赵阅道事可告天雨润三春郑子游心原如水抱牍而争富民之狱宁忍避嫌开仓而济荒岁之饥何辞获罪见督邮而弛带独伸彭泽之腰抗内竖而回辕不屈洛阳之项大臣奏状偕推毂而谓非常
　　圣主知名将题屏而需不次委股肱任咨傅説乃予阿衡作耳目官有田锡是朕汲黯乃因姜桂之性不赴朱门遂致楩梓之材暂淹粉署指珠江以叱驭直至五羊过锦石而埋轮惟携一鹤李元礼之为司破柱而挫豪强陈仲举之守豫章下车而询贤士戴星出入必秉烛而治簿书竟夕勤劳每忘飱而忧饥溺入日而平杨泰羡料敌有若天神一战而防卢循叹成功乃出儒者用而兼能用抚百万众悉以投戈治兵而还可治刑十余城羣为解网靖海濵之鳬雁咸沐生成化岛上之鲸鲵总归覆育是以名高歴任勲着累朝周必大之面叱羣允资服丑王居正之力辞兼职克佐诘戎旋晋中枢耑司逺畧而心伤荆棘徒衔恨于铜驼身隐蓬蒿遂忘情于金马笋鞋桐帽有处士之家风诗巻棋枰是濳夫之日课虽制府虚席肃纁币而频将而藩侯式庐列皷钟而空返姜伯怀之防被不见画工苏云卿之移家爰逃过客事传在昔人见于今矣若乃盗可化贪惟畏知于王烈民尝经乱多就避于管寜陶氏诸儿靡营心于利禄韦家令子俱肆力于篇章既正已以化其乡爰藏身而善其俗忘机海鸟寜知野老之争混迹山麋罔计醉人之忤登临靡懈郭尚书之龙耳多徴仁智相资朱考亭之虎皮足据乃致邦君登请来为庻士仪型缉栁成编大啓横经之席折松为麈开讲徳之筵遂使负笈云从儋簦景合雾屯五里寜言市比华隂风动百城但觉车填通徳何其盛也不亦休哉兹者嵗届摄提月逢脩相在曝衣之先一日当舞彩而庆八旬曕绮季之冠裳眉真似雪随王乔之履舄足健凌云钞向朗之书蝇头未倦造宋纎之室鸾徳愈髙时间谓之地仙天下呼为人瑞绮乆疎几杖夙忝门墙老已无成谊殊惭于知己望而弗见忱未逹于行人仰厥生平已全乎三不朽揆其福泽必至于万斯年敢因捧斚之辰聊纪勒彛之实顾三鳯而告曰君能养志兼乎养身持一鸠而祝云吾将卜年且以卜世矣
　　广陵太守崔公夀序
　　盖惟三河作表同称慈恵之师两汉旌贤独首循良之传是以宠咨贤牧别造玉麟秩进上公专驰画鹿然而权分轻重事具古今才或未竟其心事且有违于志矣而况江环海滙地当水陆之交民馁军疲时值早潦之后非借抚绥于召父难期含皷于尧民兹幸生崔公用徳为才以仁行义灵钟常岳天与寳符秀诞清河人推象笏杏园对防摛文丹鳯楼前桃岭鸣琴建绩白虾池上障狂澜于既倒支大厦于将倾三防频传羡书生乃能辨贼一麾不次信
　　天子不肯负人股肱莫重于江南心膂遂膺于淮右幡熊欲度争栽百尺之棠竹马初迎已秀两岐之麦化行无欲绩报有成兹当星现之期共献日升之颂儿童忭舞迎紫马以奉觞父老欢呼持白鸠而拥毂或谓公清若水咸言君恵如膏比人在于镜中神明可感若兵过于席上保障无忧惟其存不忍以为心夲无私而出政悯劳人之已困惟爱人不致伤人识多事之维艰欲省事遂成无事何烦破柱蒲未试而先威罔待投书薤相传其自拔氷壶皎洁笑刘宠何用一钱玉尺温良较亷公寜惟五袴仁恩翔洽遂闻经月以无笞义问昭宣不俟五年而始信若乃拔素士于泥中似文翁之长随儒者拒奸人于境外若楚材之不拜国师菜佣弗问独悬榻于南州兰会维严特传经于北地斯则智炳机先识超格表公才公望虞实有兼资用武用文裴侠诚堪独立鳯来颍水伫见徴黄龙望巴陵行当擢沈岂待主簿之贺乃占宰相之祥也哉念昔贤昆用传令嗣亭伯之子以慈父而著称神武之儿以良臣而起誉养和平之福功已在乎苍生食贞固之休算自绵于绛叟而公仰齐芳躅逺绍前徽顾金仙而授箓毋须问雪之丹命玉女以行觞且愿进黄华之酒
　　大中丞汤荆岘夫子夀序
　　盖闻直方者君子之心而包举百代惟其大清任者圣人之徳而令育万彚则以和然而理学之儒耻谈功业勲名之士罕究正诚求其内外之兼全实则古今之难觏先觉后觉尹旦之迹既遥见知闻知邹鲁之传亦远谁为名世实在大贤乃数千年以来绍仲尼之学在五百世而上闻伯夷之风则我汤夫子盖其人矣我夫子名居雀箓生应龙图镇天地之偏灵异聚于中岳分星宿之闰浩荡衍之大河鸟开符远继瑶筐华胄苍麟吐篆允膺绣绂殊祥当丱角以趋庭有严君乃生哲士方香心而立庙为烈妇定产真儒继直节于徽猷品髙介石传竒文于光禄名重吞星早嵗横经已矢怀于忠孝少年登第罕自足于科名奏天人之书良如董子絶温饱之志远沂公纵覧青编自甲至乙凡四库穷搜紫府袭六为七作一经欧阳脩之在翰林文章莫大于是陆敬舆之称内相公卿罕及其才出而试焉天语相期以银信用即效也地险聿障乎金城皂盖朱幡布清风于一路青藤翠竹养重望于十年防
　　圣主之念贾生致大臣之推李泌玉堂再入还登视草之台金匮重披独据编年之席瑚入网尽东越之竒才玳瑁装书有西清之秘典班孟坚爰成七志刘知几实擅三长史局无双四百载之劝惩不爽经筵第一十六字之敷奏独详常言折柳之非时
　　上辄改容而听每效倾葵之向日人皆掩耳而惊谓畀半壁之乾坤非赵尧而不可欲出三吴于水火得用李勉以为宜汝徃钦哉惟重臣斯当重地名望乆矣欲仁政必赖仁人父老欢呼迓单车而稽首吏民震慴瞻油幕而言情于是白简频飞墨吏闻而解绶皂囊特献贪夫畏而改弦照察燃犀虫足自销其百威行破柱兎窟何虑其三请托难通兹夕止谈风月关节不到此间大有氷霜偶试雷霆已令钱神裭魄频施雨露宁容旱魃留形正风俗以正人心江汉因无防女省靡费而省物力闾阎顿絶滛巫感至徳之馨闻赖梁公以不毁念清尘之髣髴俾刘尹以重新是则政未及期而百废已举令无烦再而事远悉闻者矣至若霁月光风穷逹不移其操浑金璞玉美好弗入于怀服平仲之澣衣非因学俭具公孙之布被岂为沽名坐少重茵每念四方之困食无兼膳恒忧百姓之饥积数月之焦劳聚米频经宻画竭一身之胼胝煮糜每用亲尝岂若汲长孺之开仓惟全数千余戸乃如韩忠献之设法至活七百万人仍欲飞章减浮粮于昔所未能减常思请命言大事于人所不敢言即或奏免而未行顾吾心之已尽若其求生而不得信国法之难寛是以遍野哀鸿同登袵席一时害马悉化戈矛聴神语于空中尝云胆落遁妖踪于境外尚自心寒西蜀纶巾罗拜武侯之徳北门鎻钥羣知莱国之忠自结主知登公府惟慿赤悃行膺帝赉拜宰相犹是黑头盖我夫子由格物以致知而学术斯为有用自脩身以治国而经济乃以不穷惟与世毋欺自可有功于民物必居心不愧始能无负于君亲夲无欲以成刚善养浩然之气非有汚而自洁长存卓尔之思合朱陆之异同而折中有本浑蜀洛以参究而归正无阿故能江海为其量日月为其心乃复见古君子欤富贵不能淫威武不能屈此之谓大丈夫也兹者月为阳得冬成嵗杓方指亥调玉烛以功髙岳更生申仰珠衡而光灿虽先忧后乐寜须黄老之脩持而巷舞途歌自有苍生之祝诵绮本原樗栎谬采参苓登伊川之门何辞立雪入扶风之帐自喜披云虽承一日之知实附千秋之契自谓为大贤所得士但觉身荣况今遇君子之逢时何胜色喜南山栲北山杻聊取华封之义川之至日之升难穷绛县之期望白鹤以南飞何能吹笛值青牛之东度徒愧抽毫尔
　　徐健庵先生六袠序
　　皇上御极二十八年十有一月健庵徐公以假乞归其次年大学士立斋公谢政而还斯时也良臣因浮言而避位一朝之去就匪轻
　　圣主扩大度以容贤千古之是非自在或为
　　庙堂惜者则曰谁其弼我皇猷或为世道忧焉则曰谁其作我士气而黄陂之逋叟乃白社之旧交爰驰寸牍以申言乃酾一巵以致庆曰东海之泽其于斯而益长北极之思其于斯而益重乎盖考之人事既有进取而即有退藏稽之天时必有寒消而后有暑息今公之昆弟以不世出之才遭大有为之主偕膺荣遇并擢巍科似诸陈之并入龙墀而皆司纶綍若三洪之齐游鳯阁而専领文章继起而振佩金华同趋而联班玉笋是则科第之盛夐絶古今矣况夫宰相为朝廷之股肱而手足并系济时之任尚书乃
　　帝王之喉舌而花萼迭司执法之权元臣方蹇谔以立朝多俊亦聨翩而入选是则勲名之显照耀一时者矣尔乃简在宸衷屡膺异数光腾万丈雄文齐李杜之称宠冠百僚大儒嫓朱程之号撰书编而名高歴代总史局而功在千秋是虽燕许之鸿篇未可同日而语也至于身标物望徳重儒林所至而车马羣归多于林宗之槐市在座而人才广聚盛于任昉之兰台后进仰为楷模羣贤奉为宗主又虽君公之雅望岂可并驱而争即如周甫之鸿名奚妨同声而颂哉予之与公睽离十载今公之业日盛公之位日尊遂天壤判乎云泥而信誓盟于风雨华子鱼之挥锸久见量于管寜杨伯起之却金从不闻于王宻岂有叔子乃至鸩人可信曽参原无杀客忆今嵗之孟夏曽相见于隋堤方对酒以论心喜停飞盖且临岐而执手暂挽仙舟谓友朋之知己难忘况受恩于君父即平生之话言不茍矧毁行于苞苴曽几何时乃多快事夫贤如王曽也不能不疑公着之受赇即圣侔光武乎不能不使文渊之遭谤但正人之心事掲日月而可倾良辅之胸怀值风雷而不惧故不有所抑不足以扬其辉不有所藏不足以发其气嫌生于最近而孤立之操始明毁积于多端而流言之来可白以此立望而望益重于龙门以此受知而知更坚于螭陛将玊环之召不待再赐于九重而银信之符何必趣归于万里也而予之臆见更有鄙言昔庐陵之忠终以苍蝇而有赋眉山之直还应磨蝎以兴嗟古之大文人类有然者今之诸君子又何论焉且也志炳日星何妨身依泉石东山局畔苍生之眼自青北海樽前白傅之头正黒宋温公之再相终当福及蒸黎周诗人之九如但以颂夫元老
　　家中一七十夀序
　　余家自延陵以后代有执珪广平以来门多列棨文称三变体首创于左台词重一时名更髙于中舍鳯凰村里碧沼浮香鹦鹉筵前采毫称妙大魁洊登于昭代名卿迭见于两朝良为蔚然可云盛矣然而虎头未遇猿臂难逢叠竒字于一牀蠧鱼空老着雄文以千巻绣虎徒伤亦有其人实伤其世也予族侄中一隠君生而頴敏幼即权竒白鳯集肩应悬铃之梦苍麟奋趾兆吐绂之祥恢也相期吾家不乏季子柔之见赏君才可比扬雄而运值中衰时方多难严君已卒乌鸟叹其难存竖子营钱鼠雀为之自饱青衿一领徒嗟嵗嵗年年黄绢千箱但笑期期艾艾见小试则勇何才之多乎遇大敌而奔非战之罪也乘风宗慤空思万里之雄失路刘蕡频为六月之息乃复怨尤不作义命自安忘得防于楚弓任盈虚于鲁席趋庭有鲤学礼而还以学诗射井无禽读史而还为读易时而素甆瀹雪常含泉石之滋时而紫栈浮烟忽起楼台之气陶渊明之室内惟有琴樽许度之前无非诗画萧然自得多忘蟭螟之争淡若无营静防鸡虫之竞而情深赈患恒裹饭于雨中且义笃论交欲分金于台上焚劵非关于市义不待冯驩缨冠常为夫解纷偏多原陟是又勇于为徳厚于济人者已而世事多浇人情日薄借耰锄而见色谇语时闻破釡甑而失声伤心不免门前十丈难消蛮触之尘山下多岐莫问羝羊之径故当年之荣辱不入于心且此日之纷纭不关其累其于黄老之防得之已深何必绛人之言算而始识也哉然而人多似马总是白眉子尽如龙咸同紫色仲君某名髙石皷之碑季子某声振环桥之席森森桂叶看来絶胜燕山奕奕兰枝种就都如李浦将异日之绳乃祖逺胜于前而皇天之报善人必昌其后矣兹值斗杓之指亥适逢崧岳之生申入灵女之庙中歌传赤鳯见麻姑于海上脯擘丹虬余也忝阮氏之步兵竹林曽入似王家之痴叔椿干亲瞻实乆羡于至人遂荣观乎胜事君之醉已且待蒲轮之徴我所乐兮更酌松醪以献
  </div>
  <div class="pagination">
   <a href="林蕙堂全集_page6.html">
    上一页
   </a>
   <span>
    ...
   </span>
   <a href="林蕙堂全集_page2.html">
    2
   </a>
   <a href="林蕙堂全集_page3.html">
    3
   </a>
   <a href="林蕙堂全集_page4.html">
    4
   </a>
   <a href="林蕙堂全集_page5.html">
    5
   </a>
   <a href="林蕙堂全集_page6.html">
    6
   </a>
   <span class="current-page">
    7
   </span>
   <a href="林蕙堂全集_page8.html">
    8
   </a>
   <a href="林蕙堂全集_page9.html">
    9
   </a>
   <a href="林蕙堂全集_page10.html">
    10
   </a>
   <a href="林蕙堂全集_page11.html">
    11
   </a>
   <a href="林蕙堂全集_page12.html">
    12
   </a>
   <span>
    ...
   </span>
   <a href="林蕙堂全集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
