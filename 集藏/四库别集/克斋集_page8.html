<!DOCTYPE html>
<html>
<head>
    <meta charset="UTF-8">
    <title>克斋集 - 第 8 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>克斋集 - 第 8 页/共 12 页</h1>
    <div class="content">　　和子融韵
　　为把新诗子细寻时移不觉日西沉固知妙防存精一须察人心与道心【子融诗有精一危微共一心之句故答之如此曽举似先生先生易两字云正为人心与道心】
　　又和清明日兀坐用前韵
　　天理流行不用寻鸢飞鱼跃自升沉细观自有昭然处始信严师是此心
　　和子融闻琴
　　古曲谁弹起千年无此音尚怜惟韵在端欲后人寻指上虽传操声中要识心半生孤此志弦续自而今赵守祷雨有感枕上得句足成五十六字呈赵守
　　雨意随人自及时使君一念寔通防不知沛泽人间遍但觉炎蒸梦里非苗稼顿回枯欲死桑林又喜绿添肥从今饱吃鄱阳饭细纪贤侯德政归【二句枕上得】
　　七月廿六日豋四望亭小酌和赵守韵二絶
　　为爱黄云到晚晴一樽髙兴寄危亭风荷卷水髙低緑烟树连山逺近青
　　其二
　　极目风烟尽一城身闲无日不豋亭双明逺与孤鸿没绕郭一江罗带青
　　和赵守木犀
　　花开时节趂柔金冷露繁霜未许侵况是天香无俗韵一樽清赏有知音
　　送欧阳国瑞归铅山
　　交游无数竟谁同雅羡夫君气似虹吾道久随流俗弊义居今见古人风端能纵目秦淮上邂逅论文楚水东归去梅花开也未江头叶叶剪霜风
　　寄题吴伯丰同荣堂
　　一气同流举切身胡然于此限比隣直须静处工夫到便觉闲中意思真心逺独游千载上客来共醉一樽醇寓形防内皆生意何但名园草木春
　　舟行望峯
　　靣对灵防上峯舟中活计不为穷半春台下桃花水一霎岸邉杨桞风天巧此时穷险怪渊泉终日悟流通一生堪笑渔翁拙卧听潇潇雨打篷
　　舟次兰溪和欧阳国瑞韵
　　客子经行处吴江万顷秋风烟晓浓淡云树逺稀稠缓去花相送重来鸟劝留与君无楚粤一笑况同舟
　　赠陈敬甫
　　鄱水相逢亦偶然吴中邂逅复掀髯细思话别秋风日已是浮生一嵗添
　　月台观月
　　秋来无日不登临独喜今宵月满襟仰靣青天思把酒寄情古调欲防琴凉风舞袂身将举白露沾衣夜向深要看一台清影满尽教移转碧梧隂
　　又和欧阳国瑞韵
　　台髙无奈月明何岂惮攀缘上岌峩万壑秋声归草木百年乡思动关河遥知素影千家共不独秋光此地多中夜酒酣狂欲舞停杯且复听吴歌
　　和赵工部临安见寄韵
　　节物惊人故欲催天涯倦客防时回坐倾浊酒醒还醉手把新诗卷又开逺想含香当奏事近缘无月不登台烟波见说西湖好要趂秋风把钓来
　　十一月十四夜诵康节诗至忆弟三首潸然有感
　　人生虽是有愚贤到底天伦只一般惆怅同安何防所不堪嵗暮更天寒
　　自呉中归过钓台
　　倦游偶得赋归来我亦何心世莫猜水绿山青从所好一防风过钓鱼台
　　过赵清献墓居
　　为读忠臣孝子碑欲行回首重依依纷纷车马门前过知有几人琴鹤归
　　见梅
　　晓鸡残月更离程只见梅花不忍行水郭山村谁是伴惟伊与我共孤清
　　望灵山喜而又作
　　白云深处认灵山喜气津津眉宇间别去庭闱今八月且欣明日慰亲顔
　　程子云欲还乡阻雨聊戯之
　　霏霏小雨醸梅黄结束琴书底用忙已幸一春邻綘帐秖今十日是端阳榴花炤眼新篁翠卢橘盈煮酒香天识主人留客意故教归路滑羊肠
　　探梅不遇豋祈雨峯
　　人生何处不从容旋向僧家借短笻那为孤芳穷僻逺要留脚力上髙峯
　　送彭应期下鄱阳
　　当年心事防绸缪长记天西玉一钩【应期顷年同寓鄱阳有天西玉一钩之句】客里近来嗟我倦江邉重得送君游读书会有新功用把酒聊寻旧倡酬自愧不能追往事但劳清梦绕螺州
　　湛溪纳凉
　　是处皆炎热澄江消客忧相邀读书罢同作浴沂游自喜坐茂树谁能唤小舟月华如有待先在栁梢头
　　夜坐有感年四十
　　仲尼切戒取人恶孟子真能不动心嗟我痴顽何所得但能于此惜分阴
　　徐子融八月四夜见访值予有出寄诗三絶和韵以谢
　　云开日脚漏防明无奈秋风掠靣清因作西邻闲纵歩不知乗兴有髙情
　　其二
　　小斋虽不奉名谭此理要须见倚参料得归怀明月满不应对影只成三
　　其三
　　夜凉灯火掩柴扉诗诵城南忆退之更把新诗细防绎无言谁防防头时
　　予酷爱桂香置两枝于萧寺之寓室日出不得对花夜归月影在窓撒灯清坐为赋二十八字
　　惜香故剪碧云枝却负花香花有辞为辍清眠陪永夜月窓相对恰相宜
　　十月三夜省愆二絶
　　亲为父子须还爱分属君臣合用钦细筭天心无负我我生犹有负天心
　　其二
　　孔子九思频防检曽参三省重绸缪事来若也能思省事过何因有悔尤
　　和徐子融见寄
　　清时何故有遗材酒胆如虹亦壮哉多谢论交比金石自惭进德未涓埃政须尊酒风前共莫作扁舟月下回风雪当门须有夜要观四物一时来【子融夜相访必以杖笠灯剑自随灯名访贤剑名斩奸风雪当门见康节诗】
　　用赵国兴梅韵自赋
　　西郊有客枕溪居特为孤芳小结庐窓外横枝踈带竹花邉流水暗通渠伊方傲矣百花上我亦翛然三径余此外不闗茅屋事为谁烟雨自妆梳
　　国兴招饮后圃即席赋【甲寅以后】
　　主人命酒嫌杯浅狂客催诗恨句迟此夜直须诗酒领十分春色在花枝
　　上巳游惠泉和赵国兴韵
　　闲倚栏杆覔句时此身如在浣花溪草迷芳径王孙醉花满春山杜宇啼酒罢啜茶留石井兴余随月歩江堤清泉白石平生约未有工夫为品题
　　徐子融以诗送余方叔吴介甫二书见示和韵以谢
　　借得缄书巻又开喜同千里故人来切磋正为求真益肯使鳞鸿泛往回
　　其二
　　簪去良朋未有期无邪端欲正吾思近来自服无他药一巻中庸对证医
　　送赵德勤将漕淮东
　　逼人富贵固骎骎体国忧时一寸心符印逓迁无旷歳庙堂谁谓少知音民间利病搜求久财计源流讲究深飞挽恢恢有余地要知罢困极于今
　　其二
　　才难叹息古犹今使节双持委寄深眞主厉精思吏治累朝忠孝结人心激扬正赖扶风宪钦恤惟存布德音吏称民安两无事不妨丹扆献规箴
　　其三
　　豋亭每忆楚东时把酒吟诗对落晖拭目正看黄鹄举回头不奈白云飞未应失计荒茅屋正坐无钱买钓矶畎畆有懐常抱膝论思惟日望公归
　　送彭应期游淮东
　　昔日淮西今又东为文怪似史迁公远游要是丈夫志自足一枝眞计穷
　　其二
　　论心有约未能遂两载江头再语离纵乏青铜沽一醉临风分袂可无诗
　　六月十四夜独坐无喧阁
　　凭栏无事此时情一阕欣闻欸乃声归去夜防谁管领付他风月自清明
　　七月四夜雨过差凉闲坐和徐子融晦日所寄四絶
　　昏花病眼已经年世味甘酸总澹然堆案文书浑不读一灯危坐晚凉天
　　其二
　　珍重羲黄书一编昔经秦火不能然君今于此得消息岂外吾身更覔天
　　其三
　　毎向清宵自省愆滔滔无奈世皆然盈亏消息因而悟万事支頥一听天
　　其四
　　此理分明见各偏何时讲习到同然寄书好与随庵道千里元来共一天【随庵谓余方叔】
　　送赵国晋随侍之江西
　　如今无复酒肠宽十五年同一梦间【国晋常举十五年前话】歳月易从愁里换鬓毛多向别时斑诸公台阁总皆着独我山林自爱闲见説西风欲回首樽前重得话间闗七月廿六日赵国兴招饮山堂有诗和韵
　　满地秋隂日欲残故人相约过松闗风烟雨后呈姿态杖屦秋来起废闲喜有诗情浓似酒从渠日歴积如山清溪况解知人意为绕山堂绿一湾
　　和韵呈徐子融聊寓规諌时子融同防
　　儒党凋零类月残兴言及此防情闗杯觞固可随宜醉主宰何尝有暂闲行健要将干作马登髙须识艮为山莫教尽日劳舟楫只在当初相见湾【近衢城有溪名相见湾】
　　和赵连州雨中宿防轩韵
　　千岩万壑暮云归不但晴冝雨亦冝妙处已将诗句写吟余惟有梦魂知对床谁共三更听击节难名一叚奇安得山间伴清宿拥衾推枕和公诗
</div>
    <div class="pagination">
<a href="克斋集_page7.html">上一页</a><span>...</span><a href="克斋集_page3.html">3</a><a href="克斋集_page4.html">4</a><a href="克斋集_page5.html">5</a><a href="克斋集_page6.html">6</a><a href="克斋集_page7.html">7</a><span class="current-page">8</span><a href="克斋集_page9.html">9</a><a href="克斋集_page10.html">10</a><a href="克斋集_page11.html">11</a><a href="克斋集_page12.html">12</a><a href="克斋集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
