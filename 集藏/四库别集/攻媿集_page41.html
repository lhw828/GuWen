<!DOCTYPE html>
<html>
<head>
    <meta charset="UTF-8">
    <title>攻媿集 - 第 41 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 41 页/共 78 页</h1>
    <div class="content">　　妻淑人陈氏封咸安郡夫人
　　敕进秉事枢实倚朝廷之重载疏汤沐以旌闺阃之贤具封某钟庆相门流芳女范无违夫子形鹊巢积累之风宜其家人有鸣鸠均一之德克谨旨甘之奉居惟法度之循兹开名郡之封用锡赞书之宠其祗异渥益懋芳猷
　　中书舍人彭年兼侍郎
　　敕朕自临帝位首辟经帷详延旧学之贤不改潜藩之旧具官某始以德选久从吾游素知朕意之所安况有诏书之备列不待多训自应具知惟孟轲所着七篇之书非战国以来余子所及盖尝三复其説间有一得于中若知言养气之难存心尽性之妙人无不善圣可践形正须反覆屡陈使予通彻无蔽若夫爵禄之制井地之规凡诸所传皆我当讲食云则食坐云则坐朕当审尊贤之方义莫不义仁莫不仁尔其务正君之学
　　给事中黄裳礼部尚书
　　敕朕嗣膺大统首擢旧僚然建安七子之贤先推徐干商山四皓之盛最数黄公径跻八座之崇庸侈一时之盛具官某学足以充其性辩足以达其心贯穿经史之言而纚纚可听论议古今之变而歴歴如睹自予幼学屡得良师若夫上皇委任之专潜邸游从之久无间于我未有如卿规过举则何止血山之言执正道则不数邪蒿之説开性天之所蔽知学力之自来幸不容甘盘遯野之行是宜被伯夷典礼之命孺子王矣方夕惕以尔勤良言旨哉尤日资于献纳其祗予训益勉尔忠著作佐郎王容范仲黼并著作郎秘书郎王奭校书郎蔡幼学并著作佐郎
　　敕具官某等学士大夫以道山册府比之蓬莱瀛洲之胜而著作之庭又其高选也尔容学博而文优尔仲黼忠纯而意笃既皆升处其长奭之远业幼学之英才又均使为之佐或以伦魁而声称昭于时或以名门而学问世其家是皆称此选者朕笃意人材共兴治功公卿将于此乎取何止以史事而望汝哉
　　秘书省正字顔棫秘书郎项安世吴猎并校书郎
　　敕具官某等比嵗一日给札而得三俊馆阁之盛举也然秀頴之才将于此乎养之以待用若棫之声名发于上庠猎之才略着于剧县安世之节概又士论之所推是三人者不惟老于文学又俱练于世故举而用之何所不可况年皆自强而艾固无俟乎菁莪之育也兹命棫典中秘书猎与安世为校讐之职姑以序迁朕将有以用汝焉
　　浙西提刑黄遹湖南运判江东运副傅伯寿浙西提刑
　　敕具官某等朕分道遣使以寄耳目于外地有远近职有剧易选任之意则无不均尔遹以谅直之姿抗澄清之志使于近畿威望甚耸引疾求退故畀尔以湖外漕计少休其劳尔伯寿以精敏之才在文章之选使于江左职业日修惜其久外故授尔以畿甸臬事引以自近然飞挽谳议二者俱重事也一日不理则必有受其弊者其各勉旃以称予选
　　知枢密院事陈骙初除封赠
　　曽祖太子太保斆少保
　　敕朕嗣守大宝凛乎重器所赖左右大臣辅其不逮乃由政地进陟机庭追荣厥先是有彝典具官某隐德不耀躬行有余孙子相承代传清白之训施及三世遂登庙堂推恩泉壤至于再三是必有以致此也兹举周官孤卿之秩以告于第尚惟歆承嘉命佑尔后人
　　曽祖母河内郡夫人成氏滕国夫人
　　敕夫人之号古者谓之小君歴观在昔盖未有无因而得之者也具封某躬节俭之行有柔嘉之德克相夫子以肥其家隂功所昭至于孙曽而后见汤沐疏宠盖尝歴始兴河内之郡今兹封国间于齐楚庶几冥漠其克自慰
　　祖太子太傅防少傅
　　敕学士大夫必知尊祖非独礼典之攸尚至于为世显人往往推迹先世之所自隐德彰著其应不诬具官某出太丘之华胄生赤城之儒族栖迟衡泌不以利欲贰其心躬行之笃见信乡党虽不及施用于世而积厚流光屡被追荣之典兹登亚傅品秩益崇如有知也可以无憾
　　祖母博平郡夫人朱氏崇国夫人
　　敕妇人之爵必从夫子若夫异恩之颁加贲王母非二府大臣则不预此具封某动遵图史雅习组紃妇道甚饬隐然朱陈之好也含饴之爱素笃虽不及亲见其贵而积善之效乃暴白而不可掩疏封一国以为庙室之光
　　父太子太师谠少师
　　敕陈氏着姓自妫汭之后歴三代建国不絶汉以来多名卿大夫百世相望君子之泽未泯亦可谓盛矣具官某以隐逸遂其性以诗礼训其子内行之积既有以大其门闾而教忠之效卒为朝廷之端士存殁虽异哀荣则均夫三孤之长贰公洪化有子如此遂申命于九泉岂惟慰尔子深长之思亦所以示予体貌之意
　　前母文安郡夫人成氏杞国夫人母济阳郡夫人王氏信国夫人
　　敕延登枢臣所以赞庙谟也锡命之初必有以宠其先世又所以示恩典也具封某禀姿婉嫕处已俭约有光彤管之训不愧采蘩之诗是有贤子为吾近辅副筓六珈屡颁石窌之封矣兹彻沐邑改命于杞伯所都之地【王氏云命于广信之区】以劝天下之为人妇者
　　妻鲁郡夫人宣氏封魏郡夫人
　　敕朕初膺丕祚晋用近弼惟东西二府兼以任之夙夜匪懈是可不厚其内助之恩乎具封某性资贤明能循法度归于名士用勤俭以起其家闺阃之政不以累焉使得一意精白以承休德是足嘉者兹啓大名之郡以诏予宠其尚祗服永绥燕誉
　　知枢密院事陈骙该覃恩转官
　　敕朕祗荷慈谟钦承丕绪万几之务每惧弗堪共政之臣实资夹辅因霈恩而申命览逊牍以力辞序进一阶仅同百辟具官某忱恂而坚正浑厚而温恭久处从班以嘉谋而入告自居宥府任大事以不疑比当内禅之初尝求小毖之助善调庶事动懐永图执义示公惟知议军国之利害忘身徇主岂复计官资之崇卑乃诏攸司俾行故事不已循墙之避遂忘反汗之嫌矧东府弥缝之是兼尤当代观瞻之所系姑循防谦之志稍行进律之褒噫文武兼资尚深思于并用内外无患当益勉于交修惟肩乃心以翊予治
　　参知政事余端礼该覃恩转官
　　敕朕以寡昩之资传泰安之祚既登九五之正位允赖二三之大臣盍因覃霈以疏恩终以谦辞而改命具官某崇深而有裕庄肃而能容幼学壮行终始勿渝一节出藩入从精白不形二心比参鸿枢实赞初政俾进居于东府仍兼领于宥廷一日万几之繁既调娱而曲当三军五兵之问又该综以无遗虽官簿之当升曽身谋之不顾命由中出事则公行何陈义之益高乃抗章而不已姑徇三辞之请仅升一秩之华噫訏谟远犹乃所望于贤辅高爵厚禄岂有吝于予怀其尚钦承以副隆委
　　四川制置使丘崈焕章阁学士再任
　　敕乗干德以御图始受四方之籍念坤维之作牧久分一面之权眷威惠之并行岂恩荣之可后宠加延阁因任帅垣具官某道广而能周才高而善下躬履冰霜之操手挥河汉之文握节拥麾所在着神明之政簪笔持槖周行推仁义之言顷出镇于成都实总临于诸道先声所暨远俗自孚泸川除暴之余施赏刑而曲当武兴阙帅之久借方略以无虞兵民无不归心奸宄为之破胆封陲宴若政绩炳然东西六十州敢违号令幅员数千里燕及羌髳寛朝廷之顾忧信京师之流福尧章増焕正学士之清班蜀道借留慰吾民之素望示予隆睠表尔异能德裕筹边何止山川之洞见孔明识治或言礼乐之可兴益懋前功以需登用
　　朱熹焕章阁待制侍讲
　　敕朕初承大统未暇他图首辟经帏详延学士眷儒宗之在外颁召节以趣归径登从班以重吾道具官某发六经之蕴穷百氏之源其在两朝未为不用至今四海犹谓多竒擢之次对之班处以迩英之列若程颐之在元祐如尹焞之于绍兴副吾尊德乐义之勤究尔正心诚意之説岂惟慰满乎士论直将増益夫朕躬非不知政化方行帅垣有赖试望之于冯翊不如置之本朝召贾傅于长沙自当待以前席慰兹渇想望尔遄驱
　　翰林学士李巘宝文阁学士知婺州
　　敕登鼇戸以摛文久资润色分虎符而出守有赖蕃宣中外虽殊眷倚无间具官某性资渊静学问该通视八代文章之工欲齐驱于艺苑极三朝辞命之选几独步于禁林周旋十年终始一致古事今事问无不知公门私门行皆可迹方进迁于翰长何遽动夫归思宠西清学士之班仍寓宸奎之职为东方诸侯之长更当宝婺之躔是诚岳牧之用人宜有江山之为助徒得君重其为朕行勉着民庸以观儒效
　　检正应孟明太府卿
　　敕具官某尔以纯一之德恻怛之诚见于牧人御众之间备着爱民利物之效召由帅阃徧仪宰掾盖朝列之老成士林之标表也外府上佐大农之调度下柅有司之出纳卿士惟月实艰其选举以命之公议允谐问津要途自兹始矣
　　右司徐谊中书门下省检正诸房公事吏部郎中钱象祖右司刑部郎中沈作宾检详
　　敕具官某等朕初政是图惟二三大臣夹辅之赖枢机至重当先其大者岂可以细故萦之于是详择掾属以次而迁尔谊深沈而善谋尔象祖详审而无滞尔作宾在郎曹有通敏之称其为朕简节疏目清东西府之务俾吾大臣惟振纲絜领以赞予远猷则尔为称职矣
　　吏部郎官李沐将作监
　　敕具官某东都李固好学寻师同业不知为司徒郃之子其所成就复为李公尔以辅臣之子退然寒生蚤擢甲科仕进甚缓文敏而蔚追企古作郎潜既久避远繁剧处之缮监以遂其志素尚如此远业未可量也军器监承汪梓仓部郎中大理寺丞周珌刑部郎官
　　敕具官某等列曹为郎其选俱重非治郡有声绩者不预焉国家行之几三十年弗可改也已尔梓博涉文学有志事功出守都梁边防甚饬尔珌明习宪法恪意操守濡须之政田里妥安况俱以名臣之子尝在朝列奉最而归宜登兹选肆令并命以究尔能积贮者天下之命寛仁者累圣之规深体至怀各赞而长
　　兵部侍郎耿秉焕章阁待制知太平州
　　敕入而奉上为言语侍从之臣出则殿邦任蕃宣屏翰之寄士之从官是为通显国之用人初无重轻第于临遣之间终惜老成之去具官某天资鲠亮政术精详自其居下位之时已有泽斯民之志功利及物既所至而可称恳恻爱君凡有猷而必告甫上甘泉之列亟求故里之归旋即赐环复令持橐为真武部固有赖于论思摄事琐闱尤见推于抗直比力祈于补外亦深察其由中畀以当涂真是太平之官府宠之次对仍聨两禁之清班用昭眷怀増重侯度访民碞之疾苦谅无假于训辞控天堑之要冲尚往图于方略勿以在远而忘献言大宗正丞李大性军器少监兼权司封郎官
　　敕具官某朝士之职优而事简者无如二监非所以处才者然而铨序人物具有差等不可废也尔一门竞爽刻意记问出而丞边郡入而簉周行心计有余遇事多办进贰戎监仍摄郎曹益务靖共以俟选择
　　大理寺丞彭演大宗正丞
　　敕具官某朕惟国家本支百世繁衍盛大高出近古既择属近行尊之贤者以纠合宗盟又选学士大夫以贰其事职虽清简不以轻畀也以尔经术该综吏事精明丞于外府于廷尉践扬既久而后登此盖亚于三丞之选仕益进矣优游养望其进未央
　　大理司直朱致民大理寺丞陈朴大理司直
　　敕具官某廷尉天下之平而国家设属为尤备囚徒之听自昔以吉士临之奏当之成今又使分董而察焉以尔致民儒学老成久预臬事故俾升而为丞尔朴才具资品皆应近制故以为邦之司直朕嗣服之始专以祖宗家法为务虽罔兼于庶狱惧不获于一夫各既乃心毋懈于位
　　太府卿詹体仁直龙图阁知福州
　　敕具官某朕览长乐之志知其地大物阜真东南一都防也帅守抡才初政为急以尔学问该洽性识深明试之剧繁所在办治入为九卿向于用矣愿求闽部求便其私径疏昼锦之荣仍畀河东之直跨州连邑要风气之不殊并海负山赖威名而为重倚观政绩以究尔能
　　广西运判张釡直秘阁知广州
　　敕具官某朕临御万国一视同仁岭海之远待犹畿甸矧番禺重镇实控南服谋帅之际其何可轻以尔绍兴旧弼之孙以家学登世科润饰吏事所在称办湖湘明敛散之宜广右谨将输之要就移五筦之长以当一面之权寓直道山以为尔宠尔其填抚远氓招徕海贾斥贪残奬亷介以称予倚任之意是惟休哉
　　知建宁府陈居仁知镇江府
　　敕由词掖以偃藩久腾善最分辅邦而易镇用奬贤劳宜锡明缗以昭宠数具官某风猷凝粹心地平夷识者叹其远道之资望而知为大度之士文华纬国久从鳯沼以代言恺弟宜民屡以虎符而出守恩威并用寛猛适时不惟人乐其中和所至嵗为之登熟眷兹京口控彼江津城郭増雄有山川之映发兵民杂处无牒诉之浩繁属旱魃之为灾赖贤侯之勤抚毋庸临遣亟望遄驱坐理南徐其首修夫荒政时登北固尚有赖于良筹惟服训词嗣图襃表
　　泸州安溪寨蕃官王鉴男天麟承袭补承信郎
　　敕某国家填抚万邦燕及方外惟尔父祖恭顺相传尔之承袭请命于朝武爵之颁益务忠谨
　　江西运判赵巩直显谟阁知隆兴府
　　敕具官某国家选侯甚重谋帅尤艰既惩数易之繁重戒迎新之费就移使节俾正帅垣尔受才甚高得誉最早以文学之彦为慈惠之师其在合肥极论淮钱之弊迨移防子载言蜀戍之详主漕计以宣劳总邦条而摄事抚绥凋瘵赈救凶灾因江西颂韦侯之言念河内借宼君之意径令洗印以遂开藩俟讫外庸成尔归志
　　沈清臣江东提举
　　敕具官某士有自重其身而轻视轩冕嘉遯于世而独乐山林是虽出于一概较之浮竞者相去远矣此有国者之所当与也尔以古学为任不计时之用舍顷游馆学从予潜藩俨然自持古之畏友也兹予纂绍念尔退闲起以江左之节用慰家食之久其尚少安以俟恩渥中书舍人蔡幼学兼侍读【以下二首嘉定元年以吏部尚书兼翰苑偶西掖无兼员用故事行词并附于此】
　　敕春秋天子之事具存一国之书笔削圣人之公实为万世之法朕久勤讲贯期广见闻兹择名儒共论斯道具官某深知经旨素有师承未冠而擅论魁士皆取则既壮而登膴仕人以为迟近升禁路之华庸代王言之重予欲旁通夫六艺岂容弗措于一辞所以至日昃而不遑庶几学古训而有获惩恶劝善其力究于微言攷古验今将益明于大体
　　蔡幼学讲诗终篇转官
　　敕朕践阼十五载尤先讲贯之勤诵诗三百篇端赖缉熙之益谈经既毕第赏可稽具官某早冠时髦寖为朝望践扬已久既昭著夫外庸献纳于今喜时陈夫谠论谨鳯掖代言之职当金华卒业之辰序进文阶以酬儒效其罄格心之学用为报上之忠














　　攻媿集卷四十一
　　钦定四库全书
　　攻媿集卷四十二
　　宋　楼钥　撰
　　内制
　　拟进郊祀御札【绍熙五年也　是年七月光宗禅位宁宗未尝郊祀篇中有寖厯六年云云盖在光宗未禅位时豫拟而事不果行】
　　朕只膺慈训嗣守洪图仰天地之储休以绥四海赖祖宗之垂裕寖厯六年欲涓长至之辰载举亲郊之礼膏泽可占于农扈信盟乆缔于邻欢汔可小康敢忘昭报率由旧典无事虚文上万夀于重亲式严孝治均蕃厘于兆姓匪乡朕躬按令甲以陈仪体先庚而申命朕以今年十一月只事于南郊播告中外之臣咸谨骏奔之职其饬尔事毋愆于仪故兹札示想宜知悉
　　拟立皇子喜王皇太子制
　　朕只若大猷绍休列圣念承祧之重允属元良惟主器之严莫如长子仰稽古制详攷旧章匪予一人之私繄尔四海之望诞扬明綍敷告天廷皇子具位某夙禀谦恭动循仪法生长帝王之胄周旋诗礼之经迨予缵承勉尔谕教宏开邸第宠之茅土之封妙选英贤为之羽翼之助而能服勤讲贯尚论古先阅义理以滋多屏骄奢而不顾朕惟储贰不可以旷位国本宜先于正名其从朱邸之尊入防青宫之重于戏立嫡以长所以绵宗社之休为下得人所以系臣民之望
　　拟进登极赦文【绍熈五年七月五日】
　　朕共为子职日守宗藩烈祖上賔曽未释服圣父违豫防不胜丧属上意之倦勤屡思退托防太皇之出令遽命纂承眇兹冲人膺此大器惊惶失次涕泣固辞谓二百年社稷之传岂容执逊惟亿兆人讴歌之戴乆已属心仰有体于慈谟俯难违于众志只承丕祚以抚万方自维寡昧之资深思付托之重祈天永命用绵龟鼎之休发政施仁首播风雷之号可大赦天下【云云】于戏奉三无以劳天下敢懐以位为乐之心敛五福而锡庶民盍布与物惟新之泽罔闲遐迩之众咸瞻旷荡之恩
　　季秋滛雨震电罪已责躬诏【绍熈五年十月】
　　朕临御以来三阅月矣廼者洚水为灾畿甸尤甚悉意赈抚未知攸济而又隂气为沴天作滛雨继之震电信宿犹未已也时维季秋实已孟冬兹岂其时耶变不虚致朕甚惧焉岂朕之徳薄不足以承祖宗之休烈抑眇躬有过朝政或阙而致然欤云汉之诗遇灾而惧终篇惟及靡神不举靡爱斯牲等语葢言如此而天灾之见罪必在我侧身修行之诚见于言外此朕之所当勉也朕欲应天以实而方执夀皇之丧避殿撤乐皆无以自见惟是罪已责躬其曷敢后布告中外使知朕恐惧修省之意
　　孝宗祔庙徳音【绍熈五年十二月】
　　朕躬绳祖武日懋孝思万邦之君允有贻孙之典七月而适当同轨之期怅莫报于皇慈惟谨襄于大事卜夏禹廵狩之地近高庙衣冠之藏载谋载惟既营神域必诚必信已窆灵舆迓吉仗以言旋肃太官而班祔缛仪云备旧制可稽固已遵三年之通丧体累朝之俭徳蠲除浮费戒节虚文然念遗诰初颁都下有奔号之扰因山之际国人多供亿之勤未免烦防稽之徒宜特肆栎阳之赦神只效顺咸议恩封官吏宣劳均行赏赉寛井里之赋调清囹圄之缧囚庸推泽物之仁用继忧民之志于戏苍梧不返人心惟慕于重华温洛未归陵邑尚安于永阜咨尔有众服予异恩
　　改嘉定元年诏
　　朕嗣承大统勤抚庶邦更星纪之一周见厯元之三易频年相继寰宇多虞边衅遽开顾生灵之何罪虫蝗为孽与旱潦以相仍皆权臣误国之致斯在菲质应天之敢慢方今典刑已正纲纪益张乃因正月之和适际三阳之泰诞扬大号亶告多方取啇宗嘉靖之言暨周王耆定之义用光嗣嵗式迓休祥庶防叶气之薰太平可望行见万民之集得所为期衍丕祚于无疆与斯人而更始其以明年为嘉定元年
　　戒饬贪吏诏【嘉定元年三月十四日】
　　朕临御以来仰遵累朝恭俭之规菲食卑宫靡敢怠遑庶防躬行以移风俗而志勤道逺观感未孚况以奸幸防权故相同恶上下交利贿赂公行赃吏债帅益无忌惮监司为吾澄按之官郡守受吾民社之寄至相仿效贪婪无厌反恃苞苴狼籍已甚席卷帑藏或盈钜万郡县经费秏蠧防尽军民衣食椎剥无余积敝有年虽悔何及大臣簠簋不饬殆弗容迁就而为之讳也朕方厉精庶政与民更始申加训饬以警有位继自今各务精白一心以承至意其有并缘公家以济其私尚为故态必罚无赦至如互送无艺屡形切责遐方循习曽不少悛并当禁戢或彻聴闻攷验有迹皆以赃坐呜呼咎莫追于既往法欲励于将来宜存素丝之风毋蹈覆车之辙使人知自爱罔或敢干冀民力之少苏期士风之益媺朕意厚矣尚其戒哉
　　戒饬四川将士诏【嘉定元年四月九日】
　　朕端居法宫慨念蜀道敢泄迩而忘逺庶一视以同仁自叛将之既诛与斯人而更始已讲休兵之防冀臻彻戍之期惟是师徒屡更征役暴露乆矣夙宵惕焉毎咨督饷之臣仍饬列屯之师究心调度加意抚循然而养兵于无事之时在国家而靡吝効命于多虞之日乃吏士之当为傥馈运之或愆及勤劳之弗恤罔孚朕志岂逭官常凡尔在行亦宜深体其有狃于姑息不知律纪之遵妄肆讙哗防失等威之辨流传易惑闗繋匪轻爰颁一札十行之书用严三令五申之制各思戒儆毋抵宪章
</div>
    <div class="pagination">
<a href="攻媿集_page40.html">上一页</a><span>...</span><a href="攻媿集_page36.html">36</a><a href="攻媿集_page37.html">37</a><a href="攻媿集_page38.html">38</a><a href="攻媿集_page39.html">39</a><a href="攻媿集_page40.html">40</a><span class="current-page">41</span><a href="攻媿集_page42.html">42</a><a href="攻媿集_page43.html">43</a><a href="攻媿集_page44.html">44</a><a href="攻媿集_page45.html">45</a><a href="攻媿集_page46.html">46</a><span>...</span><a href="攻媿集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
