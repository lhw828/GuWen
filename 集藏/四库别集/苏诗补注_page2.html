<!DOCTYPE html>
<html>
<head>
    <meta charset="UTF-8">
    <title>苏诗补注 - 第 2 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 2 页/共 94 页</h1>
    <div class="content">　　巻五十
　　诗四十三首【他集互见】
　　臣等谨案苏诗补注五十巻
　　国朝查慎行撰慎行字夏重号初白海宁人康熙癸未进士官翰林院编修先是宋施宿注苏轼诗陆游为之序久无传本康熙中宋荦得其残帙而阙佚数巻属邵长蘅等补之急遽成书潦草殊甚又旧本霉黯字迹多难辨识长蘅等惮于寻绎往往臆改其文或竟删除以灭迹并存者亦失其真慎行是编凡长蘅等所窜乱者并勘验原书一一厘正又于施注所未及者悉采诸书以补之其间编年错乱及以他诗溷入者悉攷订重编凡为正集四十五巻又补録帖子词致语口号一巻遗诗补编二巻他集互见诗二巻别以年谱冠前而以同时倡和散附各诗之后虽巻帙浩博不免抵牾如苏辙辛丑除日寄轼诗轼得而和必在壬寅乃亦入之辛丑巻末则编年有差题李白写真诗前后文义相属本为一首惠洪所説甚明乃据声画集分为二首则校讐为舛渔父词四首醉翁撡一首本皆诗余乃列之诗集则体裁未明倡和诗中所列曾巩上元逰祥符寺诗陈舜俞送周开祖诗杨蟠北固北髙峯塔诗张舜民西征三絶句皆与轼渺不相闗乃一概阑入至于所补诸篇如怪石诗指为遭忧时作不知朱子语类谓二苏居丧无诗文防须笔诗本轼子过作而乃不信宋文鉴和钱穆父寄弟诗巳见三十一巻乃全篇复见元祐九年立春诗即戏李端叔诗中四句已见三十七巻乃割裂再出双井白龙诗冷斋夜话明言非东坡作乃反云据以补入甚至李白山中日夕忽然有懐诗亦引为轼作尤失于检核如斯之类皆不免炫博贪多其所补注如宋叔达家聴琵琶诗梦回犹识归舟字句本用箜篌朱字事见太平广记乃惟引天际识归舟句又误谢脁为谢灵运黄精鹿诗本画黄精与鹿乃引雷斆炮炙论黄精汁制鹿茸事皆为舛误又如纪梦诗引李白粲然啓玉齿句不知先见辛氏三秦记端午诗引屈原饭筒事云据初学记所引齐谐记不知续齐谐记今本犹载此条皆为未穷根底然考核地理订正年月引据时事原原本本无不具有条理非惟邵注新本所不及即施注原本亦出其下自有苏诗以来注家以此本居最区区小失固不足为之累矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀












　　苏诗补注原序
　　成一代之文章必能立天下之大节立天下之大节非其气足以髙天下者未之能焉孔子曰临大节而不可夺君子人与孟子曰我善养吾浩然之气以直养而无害则塞乎天地之间盖存之于身谓之气见之于事谓之节节也气也合而言之道也以是成文刚而无馁故能参天地之化闗盛衰之运不然则雕虫篆刻童子之事耳乌足与论一代之文章哉故赠太师諡文忠苏轼忠言谠论立朝大节一时廷臣无出其右负其豪气志在行其所学放浪岭海文不少衰力斡造化元气淋漓穷理尽性贯通天人山川风云草木华实千彚万状可喜可愕有感于中一寓之于文雄视百代自作一家浑涵光芒至是而大成矣朕万防余暇防绎诗书他人之文或得或失多所取舍至于轼所着读之终日亹亹忘倦常寘左右以为矜式信可谓一代文章之宗也欤乃作赞曰
　　惟古文章言必已出缀词缉句文之蟊贼手扶云汉斡造化机气高天下乃克为之猗嗟若人冠冕百代忠言谠论不顾身害凛凛大节见于立朝放浪岭海侣于渔樵岁晚归来其文益伟波澜老成无所附丽昭晰无疑优游有余跨唐越汉自我师模贾马豪竒韩栁雅健前哲典刑未足多羡敬想髙风恨不同时掩巻三叹播以声诗
　　乾道九年闰正月望选徳殿书赐苏峤








　　苏诗补注例畧
　　余于苏诗性有笃好向不满于王氏注为之駮正瑕璺零丁件系收弆箧中积乆渐成巻帙后读渭南集乃知有施注苏诗旧本苦不易购庚辰春与商丘宋山言并客辇下忽出新刻本见贻检阅终巻于鄙怀颇有未惬者因复补辑旧闻自忘芜陋将出以问世昔王原叔注杜诗既行世矣王宁祖则有改正王内翰注杜集薛梦符又有补注本黄长睿有较定本蔡兴宗有正异本杜田有补遗正谬本古人于笺疏之学各抒所得不肻雷同勦説如此非欲衒已长而攻人之短也【慎】不敏窃取此义
　　公诗自仁宗嘉祐已亥始见集中所谓南行集也牛口见月诗亦是年作注家顾系诸嘉祐元年按嘉祐元年为丙申而诗中有忽忆丙申年之句其背戾可知从来编年者或起辛丑或起壬寅南行集乃已亥庚子诗反置续集中殊失位置考宋史艺文志有南征集一巻征字乃行字之讹当时此巻本自单行今自郭纶及初发嘉州以下编次一准栾城集例虽独变序固不紊也苏诗宜编年固矣惟是先生升沉中外时地屡易篇什繁多必若部居州次一一不爽自非朝夕从游畴能定之施元之顾景繁生南渡时去先生之世未逺排纂尚有舛错如客位假寐一首凤翔所作而入倅杭时次韵曹九章一首黄州所作而入守湖州时姑举二段以见编年之难凡【慎】所辨正必先求之本诗及手书真迹又参以同时诸公文集洎宋元名家诗话题跋年经诗纬用以审定前后余家少藏书每从竹垞朱先生及马衎斋素村兄弟借阅援据考证实頼佽助焉
　　兹集旧有八注十注同时稍后者有唐子西赵防等注乾道末御制序刋行绍兴中有呉兴沈氏注【见呉兴备志经籍类中】漳州黄学臯补注【见王懋宣闽大记艺文类中】今皆不传传者惟王氏施氏两家耳施氏本又多残脱近从呉中借抄一本每首视新刻或多一二行乃知新刻复经増删大都掇拾王氏旧説失施氏面目矣今于施注原本所有而新刻所删者辄补録以存其旧漫不可辨者则缺之譬诸断碣残碑自成片段何取天呉紫凤颠倒裋褐哉
　　南宋时人有笺注先生诗句号东坡锦绣段随句撰事牵合殊无根蔕此与鲁訔黄鹤之注杜李歜之撰诗史同科固有识所姗笑若乃当代文献信而足征宁容阙畧赵叔平张退傅张天觉李诚之徐德占刘仲冯刘壮舆诸公宋史各有传非冺冺无闻者仁宗朝之制科范景仁之新乐王介甫之新法种谊之禽鬼章邢恕之搆宣仁王韶之启边衅何以一无援证元祐初年议回河七年议郊祀周思道等先后论蜀茶诠释亦复影响糢糊皆疎漏之大者余无论矣
　　疎漏之病前条畧举之更有繁芜之病有诗意本了然多添注脚者有所用非此事强为牵率者有一事经再用三用稠叠蔓引者洪容斋曰读是书者要非防童小儿何烦屡注哉凡此冗防王注固多施氏亦所不免芟之不胜芟也且二书流传已逺听其单行于天地间知此解者毋谓离之则双美也
　　此外更有改窜经史妄托志传以傅防诗辞者礼记敝帷不弃为埋马也敝盖不弃为埋狗也施氏注删去中间二语作何解乎唐明皇兄弟六人其一蚤卒宁薛兄也岐申弟也当时称明皇为三郎王氏谓岐薛申宁皆明皇诸弟何所据乎北史周乐运字承业録夏殷以来谏诤事名谏苑先生和朱公掞初夏第五句正使此事而施注王注皆云南史李承业集古今奏议作谏苑南史曾有其人乎范石湖呉郡志王诲字规父熈宁六年知苏州王觌字明叟元祐中亦知苏州明明两人也施注谓觌字规父可乎王明清挥麈録赵令铄字伯坚宗室世雄子也赵令畤初字景贶东坡为改字德麟集中有字説可考施注谓伯坚一字景贶可乎诗家秀句传少陵哭李尚书五言句也施注因先生有秀句出寒饿之语遂増二字为七言杜集中曽有此句法乎卢鸿一草堂图有十志详载唐诗纪及周密云烟过眼録而以十志为千老作何解乎出峡诗云亦到龙马溪茅屋沽村酿按乐史太平寰宇记防州有龙洞溪即善酿酒之村也地名虽一字小异与诗意正合而施氏补注谓马鸣溪俗称龙马溪寰宇记之文可伪造乎讹在原注则应驳正讹在补注咎将谁诿乎
　　郡县山川之名最易传譌防州号虎头城见宋中兴小厯而以为常州醴泉眉州山名而以为西安之醴泉县姥岭在杭州龙山而以为天姥山太白在长安而引洞天记龙潭在寿州而引延平志玉门闗在州而云沙州其他寺观楼阁妄指图经附防不一兹从十道志元和郡县图志太平寰宇记舆地广记九域志方舆胜览下逮曹学佺名胜志古今沿革考索为详至于宋朝官制亦不敢畧则本之曽子固隆平集孙彦同职官分纪二书用补他家所未及虽未必毫发无憾固巳十得八九矣
　　王注之缪呉中新刻本正譌一巻抉擿过半矣但持议有过苛者如素木之为素米盬恶之为盐恶卢山之为庐山襄楷之为裴楷范缜之为范绩狄咏之为秋咏率因字画相近传写翻刻致成鲁鱼帝虎讹由工匠非闗注家也又所纠第八巻王瀹当作伦按晋书列女传王浑中弟名瀹惟世説注则云浑弟伦然则瀹字固譌伦字恐亦譌也三十七巻望祖犹蚁蜂注云当作望祀葛立方韵语阳秋辨之详矣应仍作望祖轻为改易于义似有未安
　　本集诗与他集互见者凡九十余篇皆施氏原本所无也新刻本收入续补上下巻王氏本散见于分类中作极多颍濵及苏门六君子作率皆混杂至有割截他集半首误为全篇者如答晁以道索书则陈后山五律前半首也寄欧叔弼七言絶句则子由赠刘道士七律后半首也唐人诗甚且有阑入者若概行削去时俗恐以为疑故另为二巻每首后附注此诗亦见某集令览者有考焉至施注新刻内有本集重出者如归自道埸何山遇大风憇耘老溪亭命官奴秉烛写风竹题诗云云即游道埸何山五古全首中之四句也睡起一首即佛日山荣长老方丈五首之一也赠防州慈云鉴老一首已载第四十巻中复载续补遗下巻复官北归再次前韵二首郭功父作也既附三十九巻注中补遗下巻何以再见此类径从删例又如次韵子由闻予善射七律一首扶风天和寺五律一首答南华长老一偈旧本所有而新刻失载亟当补録要归于别真去重复无脱漏而巳若云纠缪则吾岂敢
　　和陶诗一百三十六首子由有序自成二巻细考之惟饮酒二十章和于扬州官舍余悉绍圣甲戌后自惠迁儋七年中作也岁月大畧可稽分之各巻以符编年之例其间亦有未能确指年月者则【慎】以意推之要难迁就他所也
　　文字之祸于公为烈始而牵连诗帐终则禁及藏书散轶固多收藏不乏今从编简中留心摉辑共得逸诗一百二十余首又唐人所谓口号皆近体诗也张燕公有十五夜御前口号少陵紫宸殿退朝口号西阁口号之类是也宋人帖子词及致语口号犹仍其旧施氏原注有帖子词一巻目録尚存新刻妄为删削今一并采入与逸诗厘为三巻
　　刘辰翁之评杜集也同时倡和如严武高适韦迢元结诗例皆附録和贾至早朝诗钱塘旧本兼收王维岑参作钱虞山笺注仍而不删也今视此例凡与东坡増畣者若文潞国张宣徽文湖州梅都官欧阳公范纯父王半山郑介夫以及子由子容山谷少游补之文潜后山端叔功父述古仲车三孔兄弟方外则辨才参寥幸而人有专集悉采其诗附本篇末或有集而不传传而不逺如刘景文钱穆父孙莘老李公择陈舜俞王仲至胡完夫蒋頴叔王定国鲁元翰王晋卿赵景贶柳子玉周开祖诸公赠答之什偶得一二阙畧不少其附録诸诗不加注释者盖方专精于此未遑旁及云
　　补注之役权舆于癸丑迨已未庚申后往还黔楚每以一编自随已卯冬渡淮北上冰触舟裂从泥沙中检得残本淹浥破烂重加缀葺辛巳夏自都南还夜泊呉门遇盗探囊胠箧之余此书独无恙也自念头童齿豁半生著述不登作者之堂庶防托公诗以传后因闭门戢影毕力于斯追维始事迄今盖三十年矣虽蠡测管窥何足仰佐万一顾视世之开局于五月藏事于腊月半年勒限草促成书浅深得失必有能辨之者
　　康熈壬午仲春初白庵主人查慎行识






　　钦定四库全书
　　苏诗补注采辑书目
　　十三经注疏　　　　　五经要义
　　水经注　　　　　　　山海经
　　夏小正　　　　　　　春秋繁露
　　干凿度　　　　　　　陆玑诗疏
　　吴越春秋　　　　　　越絶书
　　国语　　　　　　　　战国策
　　史记　　　　　　　　前汉书
　　后汉书　　　　　　　袁宏后汉纪
　　谢承后汉书　　　　　三国志
　　魏氏春秋　　　　　　晋书
　　南北史　　　　　　　宋书
　　南齐书　　　　　　　梁书
　　陈书　　　　　　　　隋书
　　魏书　　　　　　　　北齐书
　　周书　　　　　　　　唐六典
　　旧唐书　　　　　　　唐防要
　　五代史　　　　　　　王溥五代防要
　　陆游南唐书　　　　　马令南唐书
　　吴越备史【范埛林禹】　　　　宋史
　　吴越备史补　　　　　东都事畧【王偁】
　　李焘长编　　　　　　厯代史表
　　宋史新编　　　　　　李肇国史补
　　续资治通鉴　　　　　楞严经
　　法蕐经　　　　　　　维摩经
　　金刚经　　　　　　　金光明经
　　圆觉经　　　　　　　古今译经图记
　　释迦方志【道宣】　　　　释迦氏谱【道宣】
　　高僧传【梁释慧皎】　　　　　续高僧传【道宣】
　　宋高僧传【赞宁】　　　　法苑珠林
　　传灯录　　　　　　　续灯录
　　传法正宗记　　　　　释氏稽古录【觉岸】
　　教苑遗事　　　　　　梁武帝集
　　五灯防元　　　　　　僧宝传
　　翻译名义　　　　　　僧史
　　黄庭经　　　　　　　禅林宝训
　　吕氏春秋　　　　　　管子
　　庄子　　　　　　　　道徳经
　　真诰　　　　　　　　太霄经
　　神仙传　　　　　　　列仙传
　　十二真君传　　　　　续仙传
　　搜神记　　　　　　　续搜神记
　　抱朴子　　　　　　　淮南子
　　列子　　　　　　　　燕丹子
　　楚辞　　　　　　　　古乐府
　　穆天子传　　　　　　王子年拾遗记
　　方言　　　　　　　　周处风土记
　　荆楚嵗时记　　　　　三辅决录
</div>
    <div class="pagination">
<a href="苏诗补注.html">上一页</a><a href="苏诗补注.html">1</a><span class="current-page">2</span><a href="苏诗补注_page3.html">3</a><a href="苏诗补注_page4.html">4</a><a href="苏诗补注_page5.html">5</a><a href="苏诗补注_page6.html">6</a><a href="苏诗补注_page7.html">7</a><span>...</span><a href="苏诗补注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
