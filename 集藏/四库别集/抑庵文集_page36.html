<!DOCTYPE html>
<html>
<head>
    <meta charset="UTF-8">
    <title>抑庵文集 - 第 36 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 36 页/共 37 页</h1>
    <div class="content">　　虎赞
　　宣徳年海外诸番国以其水土物来献庭实旅百而虎与焉望之其色正黒如凝碧如染黛又如云之蔽覆而润泽鲜好也在廷之臣皆谓前所未见上嘉其勤诚不之却命置之苑中不以异物为贵也然世之言虎者皆知黄质黒章而已安知南海之外而有虎哉北方之色岂非皇化自北而南之所致与亦不可不以为异也乃为之赞曰南海之墟实为下国有虎生焉匪赤匪白其色维何防之精自北而南降气流形如碧之凝如黛之积又若云油然斯羃圣心广大岂物之珍眷彼外夷是抚是驯置之苑中弭然驯服驺虞麒麟均眎同育嗟惟有众未知其奇何以考之玩此赞辞
　　马赞
　　古称地用莫如马而国君之富系焉盖乘舆之驾征伐之举以及于狩田传置皆马之力也其用岂不大哉故问国君之富则数马以对而他物不与马为国之所重可知矣是以有国家者虽受方国之贡未有不资畜牧以致其蕃者前代逺矣惟唐为最盛其始以三千匹牧于赤岸泽中终而至于七十万有奇而国益富强自是以后鲜或能及也国朝有天下土宇之广物产之富盖视唐犹盛马散畜民间自畿甸以达于西北凡唐监牧之处悉充牣其中生息之蕃过于唐十倍而东西南朔以马来献又相继不絶于是取其尤良者处之天廏以待上之所御龙颅鳯臆权奇倜傥之姿徳循而力强者不可胜计其次以充军国之用备礼仪通制命壮武威盖优优乎有余而饱刍粟伏皁枥者犹云合而雾散盖本于皇上之徳之诚有以致之此太平极盛之世也爰作赞曰马之生禀干刚资国家称富强圣朝牧圉収俊良畿甸西北连边疆房星下照开厥祥日滋月益纷低昻追风逐电淩云翔鸿恩四达雨露滂羁金络绎献玉堂天闲十二龙腾骧郊籍巡省驰康庄仪文充备煜有光武威得此不可当逺逐蜂虿驱犬羊西极若木东扶桑足迹所至俱伏降太平盛业起汉唐作诗赞咏传万方卫风鲁颂同流芳
　　钟馗赞
　　昔唐宗甞昼寝内殿梦小鬼窃玉笛戏殿中大怒欲召髙力士捕逐之俄有一大鬼衣緑袍皂帽腰笏趋而进执小鬼刳其目然后擘食焉问为谁对曰臣终南山士人也武徳中举进士不中羞归故乡触殿阶而死当时赐緑袍以葬由是感恩誓除虚耗以报国小鬼者虚耗也宗召呉道子使图其形道子髣髴若有见故所图与梦中所见酷相似后之绘者皆祖之此画馗以福禄夀来献者盖虚耗既尽而祥庆大来之验也为之赞曰终南之秀兮产此翁战文场兮气如虹时弗利兮道不通愤鬰以死兮发上冲凛威棱兮为鬼雄食虚耗兮攘奸凶时既清兮思効忠献福禄兮厐且洪寿绵绵兮等华嵩溥大庆兮周万邦国家太平兮祚无穷千秋万嵗兮神之功
　　吕洞宾赞
　　维洞中宾乃尘外人飞行太空孰测其真可死者身不死者神后百千年庶几其存
　　鐡拐赞
　　其身虽偏而神则全所混者人所存者天短策自支翺翔淩厉宜尔优游千二百嵗
　　钟离赞
　　早擅才雄克缵武功晚师清净遂探宗栖息崆峒出入方蓬八极神游莫知所终
　　韩湘赞
　　秀出儒门早证仙道顷刻开花巧夺司造蓝关雪拥秦岭云横超然独得翺翔玉京
　　蓝彩和赞
　　睟乎其容充乎其气淩摩九霄傲睨一世执板而歌以养天和风休云行其乐如何
　　张果老赞
　　列仙之臞貌泽神愉乘此白周流太虚紫府丹台玉简金书于焉逍遥与天为徒
　　曹国舅赞
　　耽嗜虚脱略声利采药海隅炼丹云际龙藏虎伏髓緑色赪南极东华允锡长生
　　徐神翁赞
　　东海之区神仙所居安期羡门与之为徒大药刀圭足以不死三岛十洲一日千里
　　观音赞
　　玅相端严清净絶尘具千手眼化百亿身如金莲花如宝月轮以其慈悲助我皇仁
　　达摩赞
　　殊相岩岩面壁孤坐岂惟忘世兼亦忘我不由文字得性之真只履西归允矣其神
　　三大士赞
　　维三大士体相自然出华严海升兠率天法性圆融愿力宏大俯接有情同归佛界
　　防昌侯孙公像赞
　　古之君子有盛徳懿行者则必铭之鼎彛图其像貌而美其形容以传之后世使有所瞻仰而起敬起慕此君子所以贵有后也防昌侯孙公盖所谓有盛徳懿行者宣徳中在戚里表然君子之望人莫不仰而敬之上甚重焉封推诚宣忠翊运武臣特进荣禄大夫柱国防昌伯公虽贵显而谦厚恭慎始终不渝只事六圣前后如一日景泰三年寿八十五而终追封防昌侯諡康靖公在位时子继宗等甞命写公像为待漏图俨然冠服之华翼然威仪之盛而不忘乎敬盖徳容之着也画既完而未有赞兹以属予予言岂足以述公之美哉然不可辞也乃作赞曰猗防昌公启庆自躬当太平之盛时继古人之髙风睟于面而气和形于身而貌恭肆羣僚美其谦而列圣悦其忠亲居戚里之尊位登天爵之崇虽富贵不能移乃徳谊之在中怅仙游之不还歴昆阆与方蓬维子孙之象贤受遐福于无穷
　　少保户部尚书黄公像赞
　　荣禄大夫少保户部尚书东莱黄公歴事五朝凡五十余年自簿领之卑至孤卿之尊忠君爱民之心始终未甞间诚所谓国之元老其徳行之懿政事之善勲绩之殊茂文章之淳雅见知于朝廷见重于士大夫至于逺方之人亦莫不尊且信者是宜为邦家之光寿考百年终享盛福而天不慭遗君子惜之其仪形风采之可见者犹足以使人起敬起慕况直忝知遇之旧哉乃作赞曰天佑圣君必遗之臣乔岳降神乃生伟人维公堂堂间世之杰有谋有为有劳有烈昔事太祖禆赞师干一言悟合遂佐冬官雍容在朝垂绅正笏敬恭将事罔有遗阙明明太宗实克用公公亦尽诚委致其躬南夷之平帝命公往抚循劳来皇徳用畅三圣相继宠任不渝既践列卿乃进三孤翼翼南京根本之地公职留务静重以治寅亮天地弼于一人夙夜允怀亶其良臣国家盛隆贤俊是赖山頽木萎君子所嘅遗像俨然具瞻在兹不亡者存后世之思
　　魏尚书行乐赞
　　防稽魏仲房先生予友也有明正之学有端厚之徳有奥雅之文有清慎之操有忠君之心有惠民之政其出而仕荷列圣之眷知以名闻于中外者盖数十年倦而求去者屡矣辄不许年【阙】十复请焉乃防恩得致仕去嚣然自适于山水之间其乐可胜言哉子命工绘为行乐图使人持来泰和属予赞予与公游旧矣今虽亦退归而聦明日耗筋力日微山川景物枯然憔悴无复可为乐矣若东山之游兰亭之集皆予之所羡慕而未能得者勉为作赞以托公之后他日倘得厠迹于其中庶几不为生客也赞曰维天生才国之桢兮伟兹魏公天寔生兮其气至和其神清兮礼乐诗书发粹精兮采采泮芹贤俊兴兮逢时而升辅圣明兮敬恭神只肃有恒兮骞于郎署贰厥卿兮教行政施百度贞兮不矫以亢中怦怦兮春官冢宰声实兮赞襄周旋靡不胜兮简任庶僚天与能兮日月不居鬂星星兮封章以闻感皇情兮越山青青越水澄兮公今归也孰为朋兮前贤风致有足徴兮怀古啸歌适性灵兮此邦之人仰仪型兮我亦祝公福禄增兮百二十龄扬令名兮
　　刑部尚书杨君像赞
　　此刑部尚书杨君彦谧像也君钱塘人器识之瓌竒才徳之俊茂功业之卓伟显闻于当世久矣予文岂足以尽形容之美然朋友之谊不可以无言乃作赞曰天佑圣朝笃生俊才伟兹杨君乘时偕来既愽以文亦究厥武乃陞贤科乃陟郎署维皇致治式辅以刑徳威惟畏徳明惟明奉而行之罔敢不服如春之温如秋之肃诗书礼乐鞭弭櫜鞬有猷有为厥功茂焉帝曰休哉我畴尔绩司冦之荣是谓殊锡颙颙卭卭锦衣绣裳大小具瞻邦家之光周之苏公克敬由狱以长王国以受遐福维君复然翼翼令仪徳音不违神其相之神其相之君则有子庆泽所钟维君是似
　　工部尚书王公像赞
　　此工部尚书兼大理卿王公原之也原之有文武才功名赫着于当世予与交好旧矣为作像赞且祝其寿云伟哉王公实名宗世有徳义秀所钟诗书礼乐靡不通文章炳蔚声沨沨歘然起乘御史骢苍松翠栢生雄风薇垣佐政陟愈崇棠隂遗爱继召公圣明天子驾飞龙眷乃文武恩遇隆蛮烟瘴雾开晦防九重诏下褒成功周家冬官虞司空髙爵厚禄谁可同为子克孝为臣忠夙夜匪懈甚严恭中堂悬像俨徳容神降之福厐且洪嵗周八百顔如童
　　工部尚书王公像赞
　　生圣明熈皥之朝钟秦雍清淑之气既谨礼而惇诗亦依仁而蹈义始沈潜于一经遂翺翔于半刺荐歴乎方伯之崇峻陟乎司空之位极人爵之尊荣沛天恩之沾被持敬慎以不渝抱忠信而无贰是以功业显于当时誉望隆于此世兹悬车以佚老得怡情而遂志予知其受福于天绵百嵗而犹未巳也
　　尚书胡公像赞
　　礼部尚书毘陵胡公遭遇圣明致位通显出入中外有劳有烈而上之宠眷日隆其清徳懿行不特士大夫尊礼之方外之士莫不皆然释道嵿者僧箓司右善世兼大功徳寺住持雨庵和尚之大弟子自出家受具荷公之徳久而益深今荐为建宁副都纲兼南禅寺住持自谓去公逺矣而心不能忘乃命绘公像将奉寘堂中而以其法旦暮祝夀焉请予为之赞予嘉其意为作赞曰允笃胡公有美在躬温温其仁肃肃其恭永乐之初太宗即位公侍左右式克献替巍巍仁皇宣庙继之政教休明公荷倚毗维今天子维公是使绥怀万邦柔逺能迩只事列圣垂五十年令闻令望公实有焉天之于人惟徳是比一徳弗愆五福斯备岂弟君子求福不回如丘如陵如江如淮猗与休哉
　　钱侍郎像赞
　　礼部侍郎吉水钱公呉越武肃王之后以文学徳行重当时而佐天子议礼制度考文之事式克敬慎以介夀祺此其像也为作赞曰吴越世家服书诗兮庆泽所钟毓此奇兮文行之华迈等夷兮仕于圣时礼乐司兮正其衣冠肃有仪兮雍容进趋步赤墀兮天威咫尺敢弗只兮端笏澄心俨若思兮云谁之从古夔夷兮惟直惟清日孜孜兮白发苍顔福履绥兮自天申之百嵗以为期兮
　　遗安先生赞
　　遗安先生者吉水周公仲徳也先生生富贵家而不溺其习读书励行有古君子之风其行于家以及于人者皆表然可慕也元季冦乱饿死者塞途先生母夫人谭氏发金以赈施而米不可得先生顺其志艰难转籴为粥以济之有不幸死者则具棺作冢以葬生死防赖焉方是时先生之父南康知事君弃官归隠一旦冦迫其庐家人悉携赀以窜而南康君病不能行先生曰鼠辈利财耳不得将为害乃独留赀侍汤药而设馔出金以待焉冦至相感动曰公真孝子也卒受馔辞金以去国朝洪武初覈民田先生髙祖吉安路総管豫章公甞买田万三千石収利以助防年至是无所主有司悉以归先生先生曰吾祖以济贫人今吾乃利之不义悉书券以授佃者而不取直曰不可有愧吾先公南康君没葬永丰迁莺乡路逺不能禁樵采先生乃削木为书以告其地之人言词切至人皆感其诚不忍犯乡人有擅发其所寄谷以自给者而以妻之簪珥与其母所备棺偿焉先生曰若是则害夫妇之意而伤孝子之心矣竟不问里有兄弟争财讼久不决先生为至其家譬解其娣姒而开谕其弟昆举家感泣争遂定其事先尽孝事寡姊尽敬嫁族女孤甥使有归与资给故人之孤女使既见逐而复为夫妇如是者六七人言温气和未甞有疾词厉色人无少长愚良训接之皆有恩意然居家则甚严重内外之分秩如也性嗜书所藏千余巻皆手自防勘尤谨于丧礼故其著述有慎终要録有葬书演义悉本先贤之说不惑于世俗常见甞慕厐徳公之为人名其堂曰遗安学者称为遗安先生年七十九而卒其圹记盖其所自作者予从先生之孙忱闻先生徳行之槩如此而景慕焉乃序述而为赞曰维天生人维善用章匪章于人曰天之常于惟先生令徳寿岂笃于其亲以及逺迩丧乱民饥慈惠赈施生哺死藏有顺无违冦来纷纭侍疾弗去不忮不求维亲之故原田畮畮以赒困穷一朝俾之惠于先公松楸在山稔此戕贼化为敬恭积诚斯格有孑嫠孤我则归之有防于墙我复其迷孝以祀先仁以广逮处家则严申秩外内著书修文取是舍非不矫以抗不诡而随忠厚之言和平之气布帛之温谷菽之味雍容里闾髙冠正裳君子所亲小人所望或游于山或临于水既享其安以遗孙子孙子既贤食公之遗我怀不忘述此赞辞
　　周侍郎像赞
　　此吾友工部侍郎周公恂如也受四朝恩遇之隆跻三品职任之大文章足以宣皇猷訏谟足以熈帝载既优优其才行亦凛凛其风槩幸遭逢以展其中何从容而久于外求之古人盖李赞皇之辈而予朝夕有待也
　　杨侍郎祖父像赞
　　生缨冕之家逢太平之治既悦礼而敦诗亦依仁而游义其事先也孝而诚其待物也谦而惠表然者丰伟之姿温然者淳和之气山水足以畅其怀子孙足以成其志荷九重锡命之荣膺三品亚卿之贵岂非所谓徳音是茂保艾尔后之君子欤
　　杨侍郎祖母像赞
　　温柔静嘉女徳之华有仪有容宜室宜家象服煌煌三品之贵庆泽所钟永利后嗣
　　杨侍郎父像赞
　　浩乎其气之充也伟乎其貌之丰也温温乎其和肃肃乎其恭也圣贤以为师学者之所宗也义以制外仁存诸中也胡不百年未极显荣也然天之佑之不必及其躬也有子克贤爵位崇也三品之封恩命式隆也遗像在堂望之颙颙也仪于后人百世曷有穷也
　　余侍讲像赞
　　此吾友翰林侍讲余先生正安也确乎其志之端绰乎其量之寛优优乎学之博表表乎行之完遭圣代之文明袭先世之衣冠驰英声于玉堂接髙步于金銮曾嵗月之几何乃睠怀乎故山抚门前之松菊长阶下之芝兰忽乘云以迅征锵鸣佩其陪鼎湖之飞龙怅何时而来还人犹仰夫列宿之光芒常照耀于匡庐之上彭蠡之间盖可望而不可攀也
　　陈宜人像赞【曽学士配浙江按察使蒙简母】
　　徳性之纯徳容之温生于华阀归于庆门仁厚以逮下孝敬以事尊步玉登金见相夫之效含香冠豸彰教子之勤宜荣享其天禄而显受于君恩古所谓令妻贤母之载于文字者兹可以仪后来而绍前闻也
　　前刑部主事伯时遗像赞
　　以经术发身以材敏从政莅司马既诵其能赞冬官亦美其称伟成绩之可观何仙游之不还俨遗像之在位凛松栢之傲寒
　　彭御史像赞
　　防世泽之长承家学之懿温然忠厚之心凛然刚毅之气其立朝也正而不阿其按外也端而益厉故君子有所恃而小人有所畏其树立如此宜福禄之兼备也
　　彭御史百链遗像赞
　　伟兹彭君生逢盛世为贤进士为名御史今虽已矣不忘者存犹幸有子以嗣其芬续诗礼之传衍月池之绪勗尔后人以永终誉
　　陈穟佥事赞
　　惟兹陈公学博才良逢时而升与道翺翔金马玉堂职亲地禁礼乐文章天子所任帝欲养贤以隆太平政教付公以观厥成多士彬彬闻风丕变人既乐从公亦忘倦湖山之区公来于于公往不来人用叹吁我昔与公交好甚笃出入相从匪昏伊旭嗟今老矣再见何时有伟令仪悠悠我思
　　王宗睿赞
　　金谿之南明谷里中有静学隠君子诗书承家济厥美此心恬然若止水圣明霈泽敷逺迩肆乃优游乐于此深衣幅巾俨容止髙风洒落絶尘滓挥弦染翰据棐几兴入苍茫出奇伟隂阳变化有至理启蔽导愚示仪轨徳之在人众所喜贤嗣登朝侍黼扆宜寿百年介蕃祉神游汗漫讵云死遗像在堂耸瞻视我为作赞垂无已
　　善学兄像赞
　　道徳洽闻者为之祖材艺疏达者为之父既谙通乎微理遂膺荐而髙举长松流水之间长吟雅咏之所君子皆以为宜盖名昭而惠溥何仙游之不返耿千秋兮万古呜呼此直之所以怛然而凄楚也
　　欧阳观澜翁像赞
　　其行也方而淳其言也确而文薫然可挹者气之和睟然可即者色之温盖宗族称其孝而邑里推其仁不茍取以伤义不诡随以害真遭遇乎圣明之世熈洽之朝乃优游乎长林之下大江之滨示仪型于后辈绍典则于前闻宜子孙之多贤而福祉之毕臻我思其人岂非古之所谓天民者耶
　　黄澄济像赞
　　黄君澄济弋阳人有通敏之才有雄赡之文有刚毅之气有明正之学遭遇盛时取进士为名御史陞长外台赫然有声于当时矣而又以文章师后辈士大夫重之与予皆江西人以此像属予言而作赞曰黄氏世逺庆乃绵惟君力学其志坚既而约尤精专仁义为本诚为先不徇俗以矜髙不枉已以效妍掇科目而身荣陟宪台而誉传斯无往而不可听天道之自然世之君子观其自号如此则可以信其贤矣
　　龙仁安遗像赞
　　承阀阅之华服诗礼之懿当太平之盛世乐恬退以肆志宗族既称其仁乡党亦推其义惟济美于前人故钟庆于贤嗣虽未及三釜之荣终得防六品之贵降玺书于霄汉炯光辉于封隧瞻遗像之俨然足以观其徳之所至也
　　尹子源像赞
　　此予友尹君子源也予甞为教其子琏因与君相好死生契濶逾四十年今孙直为翰林编修持以属予赞为作赞曰其才则闿敏而有为其智则明达而能辩不汲汲于近名乃孜孜于为善遂翺翔于天衢承世泽之充衍共谒承明之庐同朝紫宸之殿盖善处而相欢亦交修而防倦是以君子称其贤而众人皆称羡何仙游之不返嗟寒暑之屡变维令孙之济美实明时之俊彦登金门而步玉堂钟余庆而可见俨遗像之在堂念昔日之闲燕抒吾情于赞辞于以示故意之犹恋恋也
　　郭公绪像赞
　　表乎其仪之着于外也确乎其实之存诸中也忞忞其慎而勉勉其恭也是以防恩遇而致显荣也持法平而誉绩隆也我思古人司冦苏公也惟企而同之则百福来崇也
　　龙中书庭侍赞
　　堂堂乎祠部之英楚楚乎鳯池之俊炯氷玉之明洁蔚桥梓之芳润其居上也肃而和其侍侧也恭而顺蔼龙门敦厚之风绍孔庭诗礼之训由是沐圣仁际昌运俨充贡以先登勇掇科而继进遂皆列于朝着亦同怀于忠荩已致夫位望之华声誉之振尚不变其处心之端持已之慎宜神明之相之萃遐福于其躬流庆泽于其也
　　子珩姊夫像赞
　　杨氏之隆由汉五公君能不忘前人之风君之用心岂曰为已矻矻勤劳干蛊而已翺翔诸藩来往二京有伟令才克骏厥声夀不百年其福未艾忆与君别五十余载遗像在堂君归何时君往不来悠悠我思
　　文贡姊像赞
　　幽闲静贞女徳之良孝顺勤俭妇道之光生于琅瑘之王归于闗西之杨谨礼义而不愆聮姻戚而允臧虽子少而孙多喜源逺而流长瞻遗像之在兹俨仪范之未亡
　　杨子珹兄弟行乐图赞
　　承清白之传敦友悌之风盖同气为至亲故同徳而相从诗礼足以绍其家和裕足以亢其宗当太平之闲暇得朝夕以从容翫青山与緑水抚雪竹与霜松将三夀以作朋蹑昆阆而升方蓬予安得厠迹于其间游汗漫而无穷
　　梅岩居士遗像赞
　　此泰和吴汝霖先生也表其室曰梅岩称其号曰居士生于文献之邦长于太平之世所业者诗书所服者仁义夫既负絶俗之姿而亦谙和鼎之味当圣神之御极宜贤俊之得志何升进之迟而退休之易君子知其有为已之心达士知其有出尘之意从容于名教之乐歌咏乎雍熈之治兹一往而不复洒知己之涕泗吾闻天佑善人不在其身必在其后嗣则先生之福庆之及其子孙将绵绵延延愈久而不替也
　　刘文复像赞
　　文复予故人居县东平易坊虽在防市而恬于势利独好从贤士大夫游其存心忠厚言行必谨于礼义闻人有善则取以自资人或有未善则婉词微讽必欲使归于善故旧亲戚有忧患必赴救汲汲然恐弗及务得免乃已君子又谓其厚于仁少师杨公侍读梁公与予辈家食时皆与文复善及官京师而文复长子选为邑庠生以能书徴入馆阁与修永乐大典文复甞一来视之而平生交游亦多在因得复相与款洽其情好加焉及文复南归予辈亦往来两京间不能复相聚如前时每念文复未甞不怅然兴叹也抑孰知文复遂为千古之别哉往年予以忧归痛文复之亡而哭之顾视乡闾求如文复者不可得心益为之哀欲托之文字以传而未暇呜呼文复其可使泯泯无闻于后邪今其季子达自南京来以此像求予赞乃为述其大槩而系以辞性淑兮情真言确兮行惇薰乎其气之和粹乎其色之温盖于物也无竞而于人也有恩履忠信而厌鄙薄安静处而絶嚣烦故君子谓为一乡之善士每叹惜而弗谖观遗像以述赞庶千载兮长存
　　陈公复像赞
　　此吾姻家陈公复先生也承簪缨之世惇孝弟之行居则循理之常行必由道之正不徇利与近名乃乐天而知命经史足以备讲论山水足以供吟咏盖亲戚之所笃爱乡里之所深敬宜享福于百年而衍子孙之鸿庆也
　　郭祖仪像赞
　　此郭祖仪先生像也居文献之邦逢尧舜之治诗书礼乐以继乎前修孝友忠信以裕乎后嗣不矫矫以取名不汲汲以营利青山緑水足以肆髙踪芳草闲云足以谐逺志有澹台之雅怀有靖节之幽趣是宜正衣冠尊瞻视以垂像于来世也
　　李伯昻遗像赞
　　其始也防富贵之资其后也得静退之宜肆幽情于山水求至味于书诗既探古以为仪亦开塾而为师览黄花之独秀畅素怀以自怡爰抗志以髙蹈儵神化其何之非年夀之不延循天命其奚疑伟二子之并美宰百里而同时虽禄养之弗待谅显扬之在兹
　　敇书赞
　　皇明有天下将百年其治道一以仁义为本盖必使斯民皆足于衣食而兴于礼义是以天下熈然大安圣天子綂临万邦尤笃于是道民既安矣犹虑或有水旱之变诏有司预积谷以振民富室有愿发廪佐官者皆勿拒江隂徐景南孝友于家厚于其乡之人观上之徳而兴起焉出谷二千石以归有司其弟景州亦如之郡太守以闻天子嘉其义遣使特敕旌之为义民劳以羊酒复其家景南既受敕珍袭而宝藏之俾后世子孙以为荣而思所以继既而谢恩来京师因翰林修撰张益士谦诣直告曰景南为此盖推其余以周人之乏岂敢自谓明于义哉而朝廷宠褒之如此诚非常之幸也惟古之人防上恩徳固有赞颂以传诸逺者景南未之及也敢以为请直谓人之徳莫大于仁义惟有其实然后有其名名者实之表也今天子笃意养民惟恐一夫不得其所于是有豫备之令所谓如天之仁也景南只顺徳意出其所积以佐官此天下之义举也上有行仁之君故下有好义之民旌褒之恩出于上赞咏之诚见于下不亦交尽其道哉为作赞曰惟圣天子惠养下民豫为之思肫肫其仁惟此令人克笃于义爰发其储以充厥惠云章煌煌寔降自天载驰载驱其来翩翩义问孔昭滂泽斯溥既有防酒亦有肥羜勾呉之乡为龙为光山川增辉草木效祥仁覆于上义流于下休哉斯民靡不受嘏尧徳巍巍汤敬日跻惟皇兼之何有旱菑川只山君各谨尔职防此玺书传之无极
</div>
    <div class="pagination">
<a href="抑庵文集_page35.html">上一页</a><span>...</span><a href="抑庵文集_page31.html">31</a><a href="抑庵文集_page32.html">32</a><a href="抑庵文集_page33.html">33</a><a href="抑庵文集_page34.html">34</a><a href="抑庵文集_page35.html">35</a><span class="current-page">36</span><a href="抑庵文集_page37.html">37</a><a href="抑庵文集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
