<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 64 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 64 页/共 193 页</h1>
    <div class="content">　　又
　　浇书满挹浮蛆瓮摊饭横眠梦蝶牀莫笑山翁见机晩也胜朝市一生忙【东坡先生谓晨饮为浇书李黄门谓午睡为摊饭】
　　又
　　午枕闭门无客搅夜灯开巻有儿同若为牋与天公道尽乞余生向此中
　　沽埭西酒小酌
　　埭西小店酒新篘一醉今朝觉易谋从旷刼来俱有死出青天外始无愁功名未许妨髙卧风月犹能赋逺游造物向人元不薄巻帘万顷镜湖秋
　　戏咏村居
　　歌起陂头正挿秧梯斜篱外又求桑日长处处莺声美岁乐家家麦饭香林杏半丹禁宿雨樷萱自敛避斜阳北窗合是羲皇上巳置临风八尺床
　　又
　　马迹车声断已无隣翁笑语自相呼衣裁大布如亭长船设低篷学钓徒愍物欲师僧施食畏人愁报吏催租陈蕃壮志消磨尽一室从今却埽除
　　戏咏闲适
　　钞书字细眼犹明捣药声清疾渐平桐叶雨边寻断梦菊花香里散余酲人间荣辱知难到纸上兴亡看亦轻惟恨暮年交旧少满怀情话向谁倾
　　又
　　剡曲稽山是故乡人言景物似潇湘三升花露春壶满八尺风漪午枕凉树合緑隂山鹊閙盆镌紫石水栀香囘思乌防京尘客始觉幽居白日长
　　又
　　渉世心知百不能闭门嬾出病相仍箪瓢味美如烹鼎隣曲人淳近结防半颗鸦残墙外杏一枝鹊袅涧边藤萧然埽尽弹冠兴敢为诗情望武陵
　　夜与儿子出门闲步
　　家住黄花入麦村闲将稚子出柴门草根萤堕久开阖云际月行时吐吞未分悲忧攻齿髪已将生死付乾坤旧书半蠧犹堪读粝饭藜羮莫更论
　　老景
　　老景虽无几为农尚有余曽传种鱼术新得相牛书黍酒时留客菱歌或起予平生湖海志髙枕看严徐
　　初夏
　　笋生遮狭径溪涨入疎篱渐及分秧候还当煑茧时雨昏鸡共嬾米尽鼠同饥村巷无来客清羸只自知
　　晨起
　　老病少睡眠卧见天窗白栖乌亦己鸣一一翻去翮我起将何之且复守书册收敛万里心未厌容膝迮吾家读书法一字亦当覈勉哉积新功莫问几时客【王右丞叹白发诗曰俯仰天地间能为几时客】
　　月夜短歌
　　老夫倚杖当户立霜气青冥月轮湿飕飕短髪冷入顶更觉衣屦清风袭月落欲尽夜苍茫囘顾明星已煌煌明星虽髙未须喜三足阳乌生海底
　　小轩
　　四面山如碧玉城小轩聊得惬幽情乍飞乳燕低无力自落来禽静有声麟笔残功成水品蛇图余思入棊枰闲中事业吾能了未恨林庐送此生
　　爱闲
　　爱闲惟与病相宜壮岁怀归老可知睡熟素书横竹架吟余犀管阁铜螭水芭蕉润心抽叶盆石榴残子压枝堪笑放翁头白尽坐消长日事儿嬉
　　静院
　　静院房栊雨送凉熏笼衣帻润生香小屏风疉图遥碧古锦囊书榻硬黄己占江湖宽处老絶知日月静中长敲门无客妨人睡更觉余年乐未央
　　雨晴
　　闲曵枯笻自在行曲廊小阁赏新晴幽禽叶底吟风久残雨枝间照日明茶映盏毫新乳上琴横荐石细泉鸣亦知老健终难恃且复萧然得此生
　　读史有感
　　英雄自古埋秋草世上儿童共笑狂射贼曽飞白羽箭闭门空枕緑沉枪隆中髙卧人千载易水悲歌涙数行读尽青编窗日晚一尊聊复吊兴亡
　　暮归
　　意行无所之偶傍陂头立空村犬吠豪髙树蝉嘒急风尘一身老海宇万感集还家日己暮草露青鞋湿
　　仰首座求钝庵诗
　　钝庵来问钝何如真个能参钝也无掘井及泉那用巧磨砖作镜未为愚先师鉢袋当传后上座蒲团莫负渠我亦年来念休歇约君同作钝工夫
　　壁老求笑庵诗
　　台省诸公六出奇江湖狂客一生痴无人为问净光老抚掌掀髯端为谁
　　又
　　车马往来尘暗天净光欣喜接诸贤半瓯春茗无多费且结来生一笑縁
　　浴罢
　　浴罢西轩物色幽卧看香雾上衣篝半廊月白初侵夜一叶桐飞忽报秋老觉年光殊衮衮病知心事断悠悠碧筩且作池边醉玉色新醅手自篘
　　夜坐水次
　　房星纵心星横北斗髙挂南斗倾蓼根熠熠萤火明苇樷哀哀姑恶声我倚胡床破三更溪风吹衣月未生玉门关拂云城何时连营挿汉旌白头书生未可轻不死令君看太平
　　六月十四日微雨极凉
　　湖上清秋近斋中白日长云来树収影雨过土生香莲小红衣湿瓜甘碧玉凉晩来幽兴极移榻近方塘
　　十五日云阴凉尤甚再赋长句
　　褦襶京尘触热行岂知世有野堂清硙茶落雪睡魔退激水跳珠凉意生亹亹清风随尘柄悠悠长日付棋枰小舟先向苹汀泊浴罢还须泛月明
　　水亭晩眺
　　暑雨初晴浦面宽水亭景物巻帘看聨舟作阵围鱼队屈竹成篱防芡盘四海诸公半丘垄百年几夕倚阑干日沈未用怱怱去待挽银河濯肺肝
　　自咏
　　万事不挂眼终年常避人荒畦荷锄晩环堵结茆新病马何劳斥轻鸥未肯驯虽慙市门卒聊作葛天民
　　立秋前四日夜泛舟至跨湖桥
　　短楫追凉十里来夜深却御便风囘离离蒲叶先秋老嫋嫋苹花带露开陌上歌呼簪稻穗桥边灯火卖官醅时平乐事知何限未叹流年两催
　　信笔
　　为善得旤吁可悲顔囘短命伯夷饥何人长号血续泪天自无心君自痴
　　又
　　少年醉眼傲王侯末路悲歌夜饭牛济世有时生一念镜中白发劝人休
　　又
　　急雨初过景物奇一天云作细鳞差画桡弄水三十里恰是西村烟暝时
　　示儿
　　斥逐襟被归招唤振衣起此是鄙夫事学者那得尔前年还东时指心誓江水亦知食不足但有饿而死小儿教汝书不用日十纸字字讲声形仍要身践履果能称善人便可老乡里勿言五鼎养肉食吾所鄙
　　青山白云歌
　　青山白云翁放浪酒中死埋骨长松根夜夜听谿水松老防作薪骨朽防作尘但留千载狂名在知我它年自有人
　　小市
　　小市狂歌醉堕冠南山山色跨牛看放翁胸次谁能测万里秋空未是宽
　　蓬莱馆午憩
　　驿门系马听蝉吟翻动平生万里心桥畔笛声催日落城边草色带烟深关河歴歴功名晩岁月悠悠老病侵忆戌梁州如昨日凭阑西望一霑襟
　　梦游散关渭水之间
　　平生望眼怯天涯客里何堪度岁华但恨征轮无四角不愁归路有三义驿窗灯闇传秋柝关树烟深宿暮鸦叱犊老翁头似雪羡渠生死不离家






　　劎南诗稾巻二十四
　　钦定四库全书
　　劒南诗稾巻二十五
　　宋　陆游　撰
　　秋夜
　　清夜不成寐出门还浩歌断云微翳月薄露不倾荷络纬知时早梧桐奈汝何非关老懐恶秋物感人多
　　世事
　　世事本难全吾生已媿天借书常稇载餽酒亦蝉聨饘粥随时具湖山此地偏残年更何慕未死即神仙
　　夜半池上作
　　夜永空斋睡不成起扶藤杖池行露浓双鹊移枝宿风急孤萤堕草明断续更筹传古戍纵横河汉接髙城寒泉未潄神先爽静聴铜瓶汲井声
　　秋夜将晓出篱门迎凉有感
　　迢迢天汉西南落喔喔邻鸡一再鸣壮志病来销欲尽出门搔首怆平生
　　又
　　三万里河东入海五千仞岳上摩天遗民泪尽边尘里南望王师又一年
　　夏秋之交久不雨方以旱为忧忽得甘防喜而有作
　　乱防洒庭芜凉声集井梧緑荷倾作汞翠蔓缀成珠卧听病良己行吟愁欲无天公终老手谈笑活焦枯
　　药圃
　　少年读尔雅亦喜骚人语幸兹身少闲治地开药圃破荒劚瓦砾引水灌膏乳玉芝移石帆金星取天姥申椒防芜軰一一粲可数次第雨苗滋参差枫叶举山僧与野老言议各有取香躬采曝泉洁谨炊鬻老夫病若失稚子喜欲舞余年有几何长镵真托汝
　　书叹
　　只道才髙始不容无才也堕骇机中市朝回首已陈迹日月催人成老翁仗马自贪三品料云鹏方驾九天风今朝有喜君知否拣得烟汀下钓筒
</div>
    <div class="pagination">
<a href="剑南诗藁_page63.html">上一页</a><span>...</span><a href="剑南诗藁_page59.html">59</a><a href="剑南诗藁_page60.html">60</a><a href="剑南诗藁_page61.html">61</a><a href="剑南诗藁_page62.html">62</a><a href="剑南诗藁_page63.html">63</a><span class="current-page">64</span><a href="剑南诗藁_page65.html">65</a><a href="剑南诗藁_page66.html">66</a><a href="剑南诗藁_page67.html">67</a><a href="剑南诗藁_page68.html">68</a><a href="剑南诗藁_page69.html">69</a><span>...</span><a href="剑南诗藁_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
