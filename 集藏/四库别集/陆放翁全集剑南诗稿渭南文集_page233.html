<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 233 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 233 页/共 361 页</h1>
    <div class="content">晚步湖塘少休民家
瓜蔓缘篱竹，芦芽刺岸沙。横陂浮雁惊，古道暗桑麻。适遇扶犁叟，同休织屦家。村
童亦可念，唤客手吒叉。
独酌罢夜坐
不见麴生久，惠然相与娱。安能论斗石，仅可具盘盂。听雨蒙僧衲，挑灯拥地炉。勿
生孤寂念，道伴有貍奴。
雨中出门闲望有作
急雨初来已泻檐，清香欲散更穿帘。年开九秩尚不死，坐对一编殊未餍。人笑黠痴俱
得半，自怜贫病每相兼。说梅古谓能蠲渴，戏出街头望酒帘。
示二子
岂不怀荣畏友朋，一生凛凛蹈春冰。任真虽笑拘边幅，达节宁容出准绳。自喜残年如
白傅，更怜诸子慕崔丞。耄期尚有江湖兴，顽健人言见未曾。
道室秋夜二首
江上穷秋日，庵中独夜时。丹灵驱竖子，神庙出婴儿。梁熟犹余梦，柯摧未毕棋。神
仙元可学，往矣不须疑。
又
道室生虚白，仙经写硬黄。晨杯擎石髓，夜几照松肪。眼力新生犊，心源百炼钢。何
当登日观，万里看扶桑。
醉题
云栖涧饮未为高，起舞行歌亦足豪。试问食时观本草，何如酒后读离骚。游山不待飞
双舄，翦水无因得快刀。熟睡市垆君勿笑，年来随事学饣甫糟。
自咏二首
忽忽残年及耄期，清晨对镜不须悲。远行久立虽差倦，未到人扶见客时。
又
食饮从来戒失时，衣裘亦复要随宜。老人最索调停处，正在初寒与半饥。
秋晴
身健心闲百虑轻，秋晴未必减春晴。晨窗暖日烘花气，午枕微风送鸟声。韫玉砚凹宜
墨色，冷金笺滑助诗情。少年风味嗟犹在，虚道归休学力耕。
门外独望
离离远树傍烟津，又见清秋一岁新。老眼厌看南北路，流年暗换往来人。铸金遗像谁
能记，执玉来朝适已陈。况我风中断蓬耳，夕阳空复一伤神。
贫歌
寿居福之首，贫为士之常。造物赋我贫，乃以寿见偿。处常而受福，每恐不得当。掬
涧以沃渴，屑柏以为粮。虽云未免饥，何至死道傍。犹胜辽东丁，化鹤还故乡。
秋晚杂兴十二首
汀树犹青未著霜，垅间稗穗已先黄。放翁皓首归民籍，烂醉狂歌坐箦床。
又
昔遇高皇起众材，姓名曾得厕邹枚。年逾八十犹赊死，却伴邻翁属斤芋魁。
又
老病侵凌不可当，时时揽镜自悲伤。西风吹散朝来酒，依旧衰颜似叶黄。
又
冷落秋风把酒杯，半酣直欲挽春回。今年菰菜尝新晚，正与鲈鱼一并来。
又
置酒何由办咄嗟，清言深愧淡生涯。聊将横浦红丝石岂，自作蒙山紫笋茶。
又
洗耳高人耻见尧，看渠应不受弓招。精神徇物那能久，刀砺君看日日销。
又
石帆山下醉清秋，常伴渔翁弄小舟。箬笠照溪吾自喜，貂蝉谁管出兜鍪。
又
烟波万顷镜湖秋，清啸虽闻不可求。自是世间知者少，山林何代乏巢由。
又
禹巡吾国三千岁，陈迹销沉渺莽中。岂独江山无定主，苔矶知换几渔翁。
又
江东谁复识重瞳，遗庙欹斜草棘中。若比咿嘤念如意，乌江战死尚英雄。
又
漠漠渔村烟雨中，参差苍桧映丹枫。古来画手知多少，除却范宽无此工。
又
渺渺风烟接小江，牛头山色满蓬窗。门前西走钱塘路，也有闲人似老庞。
霜风
霜风近海夜飕飕，敢效庸人念褐裘。关吏虽通西域贡，王师犹护北平秋。黄旗驰癸有
三捷，金印酬功多列侯。愿补颜行身已老，区区畎亩亦私忧。
赠丐士
志士宁闻毕世穷，此间从古混蛇龙。尚能忍耻墦间祭，安用追惭饭后钟。
赠目眇者
达人所遇有生涯，高卧穷阎自一家。阅世正嫌岩下电，开樽且看雾中花。
诗集卷七十二一百首
闲游所至少留得长句五首
画桡艇子短驴鞦，野店山邮每小留。瓜蔓水生初抹岸，梅黄雨细欲遮楼。辽东邂逅从
归鹤，海上逢迎得狎鸥。岂是人间偏好异，暮年难复作沉浮。
又
垣屋参差桑竹繁，意行漫漫不知村。眼明可数远山叠，足健直穷流水源。鹭引钓船经
荻浦，牛随牧笛入柴门。试寻高处休行李，清绝应须入梦魂。
又
太平人物自谐嬉，及我青鞋布襪时。丁壮趁晴收早粟，比邻结伴络新丝。圆鼙坎坎迎
神社，大字翩翩卖酒旗。唔语岂无黄叔度，欲寻幽径过牛医。
又
已过樵坞到渔村，逢著人家即叩门。僧釜藜羹加糁美，市垆黍酒带醅浑。颓龄更愧才
能薄，故里方知辈行尊。身迫九原儿亦老，一经犹欲教诸孙。
又
高僧宴坐雪蒙头，闲牧从来水牯牛。深院阴阴四檐雨，高堂寂寂一帘秋。光明本自无
余欠，梦幻何曾有去留。我亦翛然五湖客，不妨相与试茶瓯。
晚雨
春旱久闵雨，夏潦复望晴。米尽薪亦绝，涨水与阶平。山信得新粟，欣然听舂声。书
生易满足，笔砚还施行。南风柱础乾，西照窗户明。雨其遂已乎，努力趣秋成。
翌日早晴
泽居傍海壖，暑雨困积潦。四顾路俱绝，所至泥浩浩。坐卧败屋中，兀若在孤岛。得
米无束薪，端忧令人老。今朝复何朝，浮云散如扫。一蝉鸣高槐，两蝶点平草。欣然受凉
祑，便欲事幽讨。呼童羁我驹，东走天台道。
一雨二十日
一雨二十日，雨意殊未阑。我庐大泽中，四顾烟水宽。东家有小舟，借我不作难。鸬
鹚与交鸟青鸟，自是平生欢。更作十日期，水浅生小滩。相与极幽赏，勿待江月残。
入夏多雨虽止复作六月甲寅始大晴
兼旬大雨无昼夜，积潦深虞败吾稼。岂惟一饱堕缈茫，直恐下湿侵腰胯。南风忽从木
未来，新月徘徊出云罅。州家出符县家喜，泄水渐空梁可架。放翁亦复扶病起，旋筑颓墙
补茆舍。便合观身作老禅，安心稳坐今年夏。
题尊信斋并序
吾友陈希真求序名其书斋，予告子曰。韩文公言读孟轲书，然后知孔子之道尊。晚
得扬雄书，益尊信孟氏。因雄书而孟氏益尊，予谓孔子岂待人而尊。孟子亦岂待人而
信，韩之言则过矣。然尊信孔孟者，实学者之本务也。请以名君斋，且为诗以终吾意。
於虖孔孟何其卓，如天日月地海岳。正令举世皆杨墨，邪正岂复劳商榷。虽然此道久
</div>
    <div class="pagination">
<a href="陆放翁全集剑南诗稿渭南文集_page232.html">上一页</a><span>...</span><a href="陆放翁全集剑南诗稿渭南文集_page228.html">228</a><a href="陆放翁全集剑南诗稿渭南文集_page229.html">229</a><a href="陆放翁全集剑南诗稿渭南文集_page230.html">230</a><a href="陆放翁全集剑南诗稿渭南文集_page231.html">231</a><a href="陆放翁全集剑南诗稿渭南文集_page232.html">232</a><span class="current-page">233</span><a href="陆放翁全集剑南诗稿渭南文集_page234.html">234</a><a href="陆放翁全集剑南诗稿渭南文集_page235.html">235</a><a href="陆放翁全集剑南诗稿渭南文集_page236.html">236</a><a href="陆放翁全集剑南诗稿渭南文集_page237.html">237</a><a href="陆放翁全集剑南诗稿渭南文集_page238.html">238</a><span>...</span><a href="陆放翁全集剑南诗稿渭南文集_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
