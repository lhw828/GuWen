<!DOCTYPE html>
<html>
<head>
    <meta charset="UTF-8">
    <title>文端集 - 第 61 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文端集 - 第 61 页/共 66 页</h1>
    <div class="content">　　天恩事【臣】以谫劣微才蒙
　　皇上髙天厚地之恩养育生成至于已极因衰疾乞休复叨
　　圣慈俞允回籍
　　优渥之仁有加无已
　　内廷钖宴特给与驿逓夫马沾被汪濊感激涕零臣途次观二麦正茂物阜民安自入江南诸郡比嵗豊稔更蒙
　　皇上殊恩蠲免正赋家有盖藏春来雨水沾足民生乐业【臣】仰頼洪慈勉自调摄以三月初三日抵里谨捧御笔笃素堂匾额悬掲中庭又以厯年所
　　赐
　　御书及法帖陈列恭设香案率子孙叩首谢
　　恩【臣】日曕
　　圣翰如觐
　　天顔云汉昭回顿令山川改色城郭増辉草野章缝争窥
　　鸿宝闾阎父老共庆遭逢【臣】抚念生平防
　　皇上豢养大泽三十余年未能仰报万一自非老病交迫何忍躭逸偷安叩辞
　　阙廷逺离
　　君父依恋无已梦寐靡宁抚躬自慙莫知所措惟依尧天舜日之下息贱体之衰羸偕耕田凿井之民颂圣恩之深厚谨缮本奏
　　谢【臣】不胜惶悚感激之至谨具奏
　　闻奉
　　防览卿奏谢知道了该部知道
　　为恭请
　　圣躬万安事
　　予告大学士兼礼部尚书加二级【臣】张英谨
　　奏为恭请
　　圣躬万安并陈谢悃事【臣】荷
　　皇上髙天厚地之恩异数殊荣优渥无已江南恭迎圣驾得觐
　　天顔防
　　特赐
　　御笔匾额对联
　　御制诗章及大幅长巻皆超神入化之笔旷古罕俦天章灿如琬琰光彩炳如日星士林惊观未有之奇子孙传为万世之宝【臣】敬捧璧不胜感激惶悚顷以衰朽残年拜辞
　　阙廷亲聆
　　天语
　　温谕静养复
　　特赐
　　御用帽一顶袍一领套一领天香异锦内制辉煌【臣】谨奉以留示子孙又防
　　赐人参三斤灵药珍品于【臣】贱体甚宜从此仰荷圣慈得以少延残喘皆
　　天恩之所赐也【臣】以四月二十九日抵里犬马依恋之忱不能自己徬徨感愧惟有涕零沿途见直山东麦皆收获江南庐凤安庆之地雨泽霑足家家耕种田禾徧野可冀有秋谨借以仰慰
　　圣怀兹特具本遣家人赍付【臣】男翰林院庶吉士【臣】张廷玉送通政司衙门呈
　　奏【臣】不胜惓惓感激之至谨具奏
　　闻奉
　　防览卿奏谢知道了该部知道






　　文端集卷三十九
　　钦定四库全书
　　文端集巻四十
　　大学士张英撰
　　笃素堂文集四
　　序
　　丁丑会试録序
　　恭惟
　　皇上御极以来会试天下士于京师已十有二科今嵗在丁丑值礼闱校士之年【臣】英猥以谫陋叨防
　　简命俾偕【臣】赐履【臣】琠【臣】雯典厥事【臣】悚惕靡宁兢兢以不称任使是惧窃惟我
　　皇上振兴文治崇奨儒术为振古所未有又际海内承平嘉生乐育士之生其时者得以自力于学问而长养其才识以故蒸蒸丕变人文蔚兴若斯之盛也然其气机之相感召风声之所渐磨又有本焉不可不知也【臣】荷
　　恩遇侍从
　　内廷将逾二十年朝夕在细旃广厦之侧得于见闻者最亲且切恭覩我
　　皇上万几有暇即研穷六经殚究诸史博罗百家游心翰墨自晨兴至于夜分祁寒盛暑罔有间辍又叨侍青宫趋承鹤禁仰窥
　　圣人训诲之勤
　　睿学敦修之密复见
　　诸皇子勤敏嗜学日有课程皆以
　　天潢之贵而躬韦布之修诵读相闻声彻殿闼诗书之气洋溢充塞可谓极盛矣是以
　　上之所向下之所趋潜化黙孚捷于桴鼓宜乎海内文学之士日新月盛咸蔚然奋兴而彬彬乎进于大雅之林也【臣】承乏礼曹屡勘校十五国省试之文窃见滇黔蜀粤号称荒逺乃其文皆日进于醇邃与中土无异因叹
　　圣化之隆文教之敷无逺弗届所以沦洽而感通之者非一日之故矣顷者扃钥棘闱焚膏继晷阅多士三试之文絜长比短谨拔其尤者百五十九人例同诸臣署取中字每署字时辄抚其卷而祝之曰尔策名于朝矣将来必务为端人良士以无负科名抑【臣】又思古人以言取人岂尽渺然无可依据夫言者心之声也古者敷奏以言又曰不知言无以知人大约心术端纯者则其言必正大而无偏驳之病识解明通者则其言必条畅而无结塞之律已恭慎者则其言必谨饬而无叫呶之习且先之经书以观其义理继之表策以观其才识阅者沈心静气以与作者之精神相遇谁谓制科之文不可以观其人之梗槩哉今多士自献之文具在其尚勉思立身行已期无负乎其言以仰副
　　圣天子敦厉人才之至意俾典司试事者稍得以慊其为
　　国树人之悃诚宁不有光也夫
　　恭进易经参解序
　　【臣】窃闻易之为书贯彻二仪囊括万类微以穷阴阳之变化显以系人事之吉凶幽以明鬼神之情状探赜索隠彰往察来读者得其中微言大义之一二可以服之终身而无尽况取四圣人之所发挥而朝夕涵泳其间者乎又尝窃观先儒论易其大者极于扶阳而抑阴夫天地之有阴阳犹四时之有寒暑日月之有昼夜也以气化言之万物不能有长而无消人事不能有得而无失运会不能有治而无乱举世不能尽君子而无小人是以卦之爻三百八十有四阳爻居其半隂爻即居其半虽圣人安能损益于其间哉然圣人兢兢业业于阳刚也则扶之进之于阴柔也则抑之退之此固六十四卦中无在不存斯义而于否泰剥复夬姤诸卦之辞尤其深切着明者也圣人不能使四时有春夏而无秋冬而制为室庐衣裘以御之不能使日月有昼而无夜而制为镫烛以继之不能使万物有长而无消而制为度数以节宣之不能使人事有得而无失而示以修省戒惧以补救之不能使运会有治而无乱而立为纪纲法度以维持之不能使举世尽君子而无小人而立为教化刑罚以劝惩之易之中数者备矣此则圣人扶阳抑阴之至意隠见于六十四卦之中所谓参赞化育裁成天地者岂有他哉故曰天地之性人为贵必读易而后知圣人之尊且大也【臣】草泽微材至愚极陋遭逢圣天子崇儒典学之时叨随
　　讲幄入侍
　　禁中恭覩我
　　皇上孜孜图治未明求衣躬理庶政退朝即御便殿讲诵经史至漏下数刻不辍祁寒盛暑率以为常【臣】自顾学植浅薄惟切惶悚侍从之暇伏读周易望洋测海茫无津涯欲纂辑训诂一书期先通晓章句然后徐求其精义爰奉朱子本义为标准而诠解训释则杂取于大全直解诸书芟其繁冗务存简切至于释卦名义则程传最精故节取以载于本卦之首大全诸儒之説发明经义有禆讲席者并采録之阅两期而成名之曰易经参解条分缕析一以先正之言为矩矱絶不敢参臆説于其问因【臣】质性愚鲁着此一编借以自备遗忘荒陋粗浅深知不免又念在
　　禁中修辑之书不敢不上尘我
　　皇上睿览亦以见文明化成在上小【臣】亦有不敢自弃之私非云于经防有所阐明羽翼足以献之
　　当宁也谨序
　　恭进书经衷论序
　　【臣】窃惟人君之以道治天下至尧舜禹汤文武之盛而极矣人臣之以道事其君至臯防伊傅旦奭之盛而极矣迄今相去数千载当日之言论谋画纲纪设施与夫忠恳诚爱之心谐弼绸缪之计虽散见于六经旁流于诸史而纲钜节之所统会则莫备于尚书使后之人犹得于方策之中想像唐虞三代之君臣如见其形容若聆其罄欬不觉有时代旷逺之隔者则由其文至古其意至厚其防趣至逺流连往复而可以不穷也【臣】自供奉
　　内廷之初正值我
　　皇上讨论二典讲贯三谟穷究精研无微不彻由是而下逮商周誓诰之篇靡不再四寻绎凡昔人之所谓苦其奥博而难通者
　　皇上必深求义理之归而亦不辞夫章句诵读之劳二帝三王之言与夫古圣贤之所以告其君者朝夕沦浃于
　　圣心至深且渥也故以言乎典学则髙宗逊志之勤以言乎服逺则虞廷干羽之格以言乎六府三事则九功之时叙以言乎官人亮采则九徳之日严
　　皇上以圣学之渊涵发为治功之醇茂岂仅稽古不倦而已哉【臣】质愚学陋寡识渺闻窃从
　　讲筵余暇退入直庐伏读尚书偶有一知半见録以纪之积久遂至成帙非敢自持臆説皆取衷于昔人之言谨依篇章次第分为衷论四巻又因在
　　内廷编辑之书不敢自藏其短冒陈
　　九重乙夜之览伏念我
　　皇上于尚书全编心源脗合精义黙符每发一议逺超汉宋诸儒之説【臣】忝侍
　　左右闻之熟矣如【臣】谫陋肤言类培塿伏于泰岱之前爝火耀于日月之下弥自増其悚惕云尔【臣】谨序
　　古今释疑序
　　甚矣读书嗜古之难其人也士子幼而从事于呫哔帖括之学皇皇焉求合于有司之尺度其不售也则数变其体以从时其售也则又将潦倒于簿书竭蹷于期会求其讲明古学淹贯经史岂不戛戛乎其难哉方子合山自束发受书以来即不为制举业所羇馽沈酣于六经诸史百家之书寝食沐浴其中者三十余年于天文歴数律吕之精奥经史之源流异同疆域之沿革郊丘庙祀之分合文物制度之损益旁及于字学算数医卜方技之説靡不殚究博采昔人之众论而条分缕析权衡其可否审定其从违着为一书名之曰古今释疑猗欤盛哉方子之为此书也负敏异之材具研穷之力承累世之家学用英妙之盛年家有藏书门多长者兄弟切劘交游讲贯且赋性恬淡于世俗所欣羡嗜好之事方子一无所慕而独抱简编于长林丰草之中嵗时伏腊风雨鸡鸣孜孜矻矻无间终始其取材也博其辨物也精其经时也久其庸心也専故能祛繁归约去疑得信以成一书为萟林之统会正学之津梁良非偶然也姑孰郡守杨公好古乐善梓是书以行于世予请假归里门适见是书之成快古乐之修明托鸿编以不朽敬识数语于简端焉
　　补岩居近科程墨选序
　　本朝以制举业取士三十有八年中间更用策论三载旋复旧制岂非以四子五经之学精微宏濶足以觇士子之器业才识苟取之不失其道遂可以为
　　国家得人才之用非仅词章比偶声律之学而已也从来世运当太平之日朝野清宴民物恬安则其文应之亦必有鸿厐醇厚邕和寛博之气上以此求下以此应不谋而合譬如春林之鸟防漾之鱼不自知其声音之和而泳游之适暄融之草木不自知其枝叶之扶苏华实之昌茂必无有激楚噍杀之音萧槭寒枯之色足以奸乎其间汉之极盛则有董子贾子之文唐之极盛则有许公燕公之诗类皆典硕敦重足以养国家长裕之气以蕴藏涵蓄其所不尽断非末季文人之所能及者噫文章闗乎世运可不慎哉可不慎哉昭余戴子枫仲萃本朝制科之文而论定之其言曰论文以气为主气胜而后及于理与法数者备而入吾选焉善乎戴子之言夫天地之气嘘吸之于两间贯注之于万类而后宣泄之于文章诗赋当今海内荡定防氛廊清天地太和之气絪緼融结则一时文章之士必争趋于昌明俊伟颢博端凝以应
　　国家之盛如董贾燕许诸人者戴子复以是编倡之其禆于制义岂小哉戴子少负奇气文博而学富为海内所推重者数十年今老矣而气不衰故其论文者如此
　　潘木厓诗集序
　　英获与蜀藻交在二十年前是时蜀藻以诗文负盛名为诸生祭酒英甫束发补博士弟子员蜀藻挈之坛坫教之为诗文朝夕奉余诲故读蜀藻之诗最久而殊未能测其涯涘也自少壮以来为诗不下数千首大约体凡数变变而益上每与同人把卷太息决蜀藻之诗之必传今年春书来京师谓且裒辑全篇镂之于板为喜而不寐者累日蜀藻诗少宗少陵中年沈酣于香山少陵雄浑苍深体兼众妙香山排宕潇洒自为一家要皆不束缚于声律比偶之中独抒写其性情务为极言竭论穷变尽妍凡所为忧乐欢戚之言千古而下犹如即乎其人见其事而闻其声此则杜与白防趣之所以同亦即蜀藻所以宗二家之意也尝窃谓香山之诗务于尽人固知之而少陵亦未尝不务于尽也少陵务于尽而不伤其涵蓄者气有余也香山务于尽而不伤其髙淡者韵有余也子瞻山谷皆力摹少陵而其后不得不入于香山者才人握管思以畅发其性情类不乐为初唐诸子句镂字琢比拟属对之工而浩衍流畅以务尽其才故宋元以后之诗人大约不出此二家之法少陵香山之所以貌殊而致一者亦在此哉蜀藻天才髙卓沐浴扵诗学者三十余年天复啬其遇而老之于诗游齐兖陟泰岱登戏马吊梁园两入京华又南浮江楚泛赤壁过浔阳望匡庐山所至登临览观与海内诗人相酬答以发抒其卓荦抑郁之气其遇稍类少陵而性复恬裕闲逺善于縁情写物又于香山为近故其为诗能兼二家之胜长篇短章皆直写其胸臆几于极言竭论穷变尽妍而不伤其涵蓄髙淡者由其气足以包举融贯韵足以掩映舒徐此所以得古人之深而非与貌似形肖者比也蜀藻母夫人予姑之子也髙节博学有松声阁前后集行于世蜀藻少孤奉母夫人教为多今七十余矣白华兰陔蜀藻其以诗养乎吾邑僻处江上蜀藻与母夫人独以诗文名海内四方文学之士莫不宗之然则予于蜀藻又何庸以不遇为感哉
　　归孝仪制义序
　　文章之于遇合甚无取乎躁而获也夫躁而获者或凭其才思之飚发锋锷之犀利以取悦于一时经有识者按之其气必不能沈其力必不能厚其识必不能精其格律必不能完浑其理解必不能纯粹是以博学深思之士以文章显天下者其于遇合之际造物者若稍迟之以待其聚精会神含英而咀华闳中而肆外卓然自成一家之文一出而传诵海内非文章之以遇合重而遇合之以文章重也归子孝仪弱冠荐于乡与予受知于即墨黄夫子同门生中孝仪年最少才情丰度擅一时无双之誉无不以联飞髙第相许者甲辰之役以兄雪采先生分职礼闱格于例不得入试丁未复不第春明门外潦倒车尘马足之间同人又无不为孝仪叹惜扼腕而孝仪泊如也吾于此知孝仪之自待者方大而天之所以待孝仪者有在也已酉春遇孝仪于吴门时方谢尘嚣屏交游絶不问家人生业而担囊负书走百余里坐兰若中青镫荧荧与佛龛相对朝暮一编肆力揣摩举人世所谓岑寂不堪之况而孝仪甘之予观其气沈其力鋭其色蔼然其光黝然及再拜啓其笥箧而快读其制举之文则如长江大河之奔注而涵育也如珠光剑气之苍茫而温润也如千门万戸之闳敞而清庙明堂之钜丽也才识明通而不伤于浅榘矱先正而不失之拘力大而思深理纯而法备如此弁冕南宫黼藻文治真能自成一家之文絶非小儒曲学摭拾饾饤之可望其项背者噫孝仪之自待与天之所以待孝仪者固如是乎向固知之而今益信之矣大约功名之器类以郑重迟回而得之者其经济识力始能任重致逺独文章然乎况孝仪由此而显天下犹然英妙哉举数年来之为孝仪郁郁者而一旦为孝仪快也遂濡笔而序之
　　日照李氏族谱序
　　余自康熙癸夘举于乡先大夫时年七十余即以一编示余曰此族谱稿本久未诠次予年且老前人行事予犹能缕缕叙述子盍为编葺成书以母坠祖宗之绪予敬受而卒业首世谱次世纪次丘陇次纶言次家传为若干巻每念欧阳文忠公集中载家谱一帙其言皆简质不事摭拾藻采斯可以传示久逺故义例多仿之又念先大夫以耆耋之年独惓惓于此葢木本水源之思行苇葛藟之爱古人敬宗收族之道谊莫大焉事莫重焉今读日照李氏族谱不禁重有感于衷也愚庵李先生为当世名公卿其太翁封大夫孝阳先生敦厐闳硕道徳文章世其家年已大耋以谱牒属愚庵令其编次而先生序之因知前辈敬宗收族之心本于仁孝之至隠其不谋而相合者固如是也且胪次详明而叙述简要得欧阳公家乗之义其可以垂示久逺无疑书丘墓使子孙识所瞻依载训词俾后嗣无忘忠孝与余曩昔纂辑之事适符可以见心理之同而愚庵之用意深至也夙闻李氏有隠徳蟠根深固而枝叶蕃昌玉蕴珠胎而光气腾上理固然矣我观孝阳先生与愚庵先生光明俊伟英姿磊落实能树鸿名而緜景祜李氏之族方大而又以亲逊敦睦庇防其本根教诲其宗族其所发越流衍又安可穷哉敢拜手而为之序
　　左国颖序
</div>
    <div class="pagination">
<a href="文端集_page60.html">上一页</a><span>...</span><a href="文端集_page56.html">56</a><a href="文端集_page57.html">57</a><a href="文端集_page58.html">58</a><a href="文端集_page59.html">59</a><a href="文端集_page60.html">60</a><span class="current-page">61</span><a href="文端集_page62.html">62</a><a href="文端集_page63.html">63</a><a href="文端集_page64.html">64</a><a href="文端集_page65.html">65</a><a href="文端集_page66.html">66</a><a href="文端集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
