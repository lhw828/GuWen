<!DOCTYPE html>
<html>
<head>
    <meta charset="UTF-8">
    <title>念庵文集 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 10 页/共 28 页</h1>
    <div class="content">










　　念庵文集巻十一
　　钦定四库全书
　　念庵文集巻十二
　　明　罗洪先　撰
　　谱序
　　庐陵安塘萧氏族谱序
　　吉安诸萧氏惟吉水之螺陂最盛余尝考其谱葢始于武宁令其子孙荣贵贤达与国史相应余甚慕之庐陵安塘萧氏以谱请叙亦称岀于武宁螺陂谱云武宁上世由长沙避马殷乱卜地得坎遂徙庐陵今庐陵诸萧实皆长沙之后与安塘所称又皆脗契安塘谱作于元别驾文涧至正德间其后人深主善兴秦軰又加详订宜不舛误大约安塘自始迁祖特山以下其世次皆无可疑疑传疑信传信固君子之所为谱至其轻重要各有在亦不贵世之逺且近也然世之为谱者不援逺胄即假冐荣贵或附以他人行事不复根究其是非其始亦起于歆艳为善之心而不知于已初无所与止于自惑耳惟假冐逺胄则必自遗其祖而祖他人其为不慈不孝孰甚焉孟子曰人人有贵于已者弗思耳葢务光许由不必族类而自传伯夷墨翟不以官邑而始着禹之于鲧惠之于蹠一体同气各不相掩又况攀附于洪荒不可考信之说而欲窃以自重哉君子之为谱也以为自吾之前而考之人不可得而见也观诸谱可知也其善也恶也可以劝戒而不可改也自吾之后而逆之谱不可得而知也反诸身可见也其善也恶也可以劝戒而不可懈也是之谓能重其身能重其身然后能重其谱也兴秦订谱自特山以下桥头巷口象山西园东陂诸族皆直书世业无所攀附其子桧与弟良弼谨传而梓之其庶知所重也哉而又闻余之言安知不有名世者出也而亦岂独螺陂之谱为能起余慕也
　　螺陂萧氏族谱序
　　徃先大夫自橙溪道出县休檀桥寺读螺陂萧氏诸碑文归语某曰烈哉萧氏多贤也其后必将有兴兴则必且绳绳焉而其时必在休明之防汝识之是时余为童子无从旁考世家传记且不能逺逰泛览以騐先大夫所言未几今叅政公晩第进士又十余年公子轼辙相继举乡试而轼以进士令仁和余始从观其家谱乃知先大夫皆据其世业而断之以理但言其势之久与时之所遇皆豫竒中何哉孟子有曰君子之泽五世而斩非谓见闻习而志意孚耶夫习则不骇其所未尝孚则渐广其所未就虽数世稍息然不数世而间有人焉则必探其所遗悲其不续愤发焉以追配而光大之是以乡里名宗右族之流风至于今犹未坠地要其倡之者之逺也而其能自立者其刚直亷退之守非有培植条达必不能遂其所就而培植条达惟盛世有之不尔则事变之摧蚀毁誉之屈抑虽有志者亦将韬迹而易方然则世家之兴其势必久而其时必昌葢亦理有必然而先大夫之防萧氏或以是也萧氏自长沙迁吉水螺陂自定基以侍御史显宋仁宗朝大抵正而不阿介而能辨而世业之传与宋终始今叅政公父子出适当今上修明礼乐之际号称中兴其事与往行又皆相类然宋自仁宗以后用舍渐乖故御史服尝以鞫狱得罪窜岭南其他皆坐新法方行不欲久仕是今之所遇视昔过之其所立又当如何也然培植条达而后成此众人所能耳经摧蚀屈抑而能愤发其立也益坚则其倡也益逺此又无关于时君子所自考者也而世莫知其然故因先大夫之言广之并以告其族人
　　南岭刘氏族谱序
　　昔六朝之兴天下名彦多归江左至南唐士之流寓者咸赴闽粤此南北风气一更端也自北方变故相仍人无恒止先生学士遗泽仅仅不再世而斩独其气刚梗虽无所倚借能鼎然自树立故多慷慨崛起之士而菲薄门第南方则不然其地不当战争土著之民累世不易其据子弟诵说先世行业必援述史册纪传为证亡是虽盛美弗信或卽鄙夷其族类男女婚姻不通交际不行故门第之禁于是为严余始厌之以为拘陋太甚已而泛考闾里间虽盛衰迭乘卒未有无缘而兴者不然则其族也不然则其戚及所与也夫人不能无鄙贱庸下者势也而卒不可以变化将风气柔下不能自振必有待门第维持矣乎吾邑同水南岭故姓莫加于刘氏刘氏之先多闻人然莫着于桂隠先生先生为人以圣贤为师不少狥俗贬理道一时名人推重之以为庶几濂洛之学其纪诸史册者仁义之言炳如也先生没虽世逺而余烈不衰往往子弟知向慕以不逮前人为惧则莫众于今日余赏识者由此言之耻下人则能自好而守世业者能使旧闻不遗所谓维持之道非耶然论世者以为南方之士好矜饰而鲜直道繁校量而缺雅度泥陈故而怯创始多顾恋而重捐私视慷慨之风若或疵焉岂亦有低昻之故乎尝观习俗之殊多缘于所见而莫切于世业之相防如诗书所见殷周之事各述祖德为成宪彼固明圣亦其业则然也故一人作之不如百人起而和之之易成也百人禁之不如一人弗倡之为速已也桂隠先生嘅然以圣贤为师所谓豪杰之士也遂能出风气之外而埀后人之思彼羣起而和之者亦何诿乎自非有见不可以超风气见弗逺习弗久不可以移风气余又以知寡之不胜众者由人蔽于近而遗于久逺非其地之罪也余与刘氏世为婚友近从三德方兴天徤辈读其家谱喜其述之逺而因自媿于先世也广其说使二家学者咸有思焉
　　安成华秀彭氏族谱序
　　周礼比闾族党聨国中之民固将一风俗也然又立宗法于卿大夫之家以收其族人夫宗法不下于庶民是收族之礼独行于君子而不能同于国中明矣圣人岂不欲尽国中之民皆以礼约束之哉君子者明其道小人者致其力力不胜道则礼有所遗礼不尽力则法有所限是故为之祧袝继斩而庙统立焉为之尸祊爓馈而祭义叙焉为之冠见婚防而亲情合焉为之问劳赒助而防典行焉为之含殓虞祥而凶事同焉为之隆降厌报而服制通焉此六者人情之所必有而惟君子能行之故宗法非强立也因君子以为之先是以责之也势不得以尽国中故此详而彼畧焉此圣人之权也封建废卿大夫无世家矣无世家则宗法不可得而复于不可复之时而存什一于千百岂不难哉取其意稍可行于今惟族谱近之然亦必有服于礼者而又居卿大夫之尊自其子孙皆能世其说夫然后浸渍督率而人与宗之今世三者恒又不相值矣惟江以南人无逺徙羣其族而居寡弱者不下数百人仕于朝虽位卿大夫不忍去其乡其尊卑之叙历数十世可不紊又惟吾吉为最吉之着姓彭其一也而族皆不同为南唐中丞嵩之后徙自金陵者曰吉州司马仁贞子慕庆为安福兵马团练使四世为宋进士德全始居安成邑城中当时号为华秀里华秀里人旣繁盛而嵩之别子亦多散处郡邑中嘉靖甲辰太常少卿黯太守时济谱华秀诸氏断自德全而不及其他且曰不附惧后不吾信也人于是谓惟彭氏善谱于乎民同胞矣凡后嵩者孰非骨肉哉然而不尽谱者则犹宗法之彼畧而此详所谓势也如使吾之视华秀者不知爱而敬哀而思于其休与戚也犹之夫途之人也如是谱矣亦何异于不附如使约束之以礼而吾所以自尽者不足以为之先亦孰为信之故君子明其道身有之谓也又曰礼不尽力先之谓也夫大夫勤于礼族人厚于信他族欲无兴焉不可得也又孰为非谱者是谓君子之德风余窃有志于是而反身不逮今为二大夫所先然礼必世而后通礼通而俗成则宗之者益逺是二大夫之志然非所能逆也继之难故以告后之君子
　　永丰聂氏族谱序
　　人之不可易者生之姓氏而不可离者血气之亲斯二者人皆知之然非其至也同是姓而且亲矣推而本之数世之上有能辨而不遗者乎卽有之能无疑乎推而广之五服之外有能聚而不散者乎卽有之能无间乎是非不用其情也久近疏戚存亡有时而变非吾爱恶可能取必故也今夫指古之凶德而谓之曰尔祖也则三尺童子必且詈之非谓其无徴中其所恶也设美言以誉其族人虽至疏且逺必为之色喜非不知其谬中其所爱也夫爱恶之于目前犹其近者也今至于数世之上五服之外常情之所不能推者而顾且然此非至不可易与至不可离者耶是情也非特吾于祖考族人有之卽子孙族人于我亦犹是也使吾有可爱后世有冒为祖者况吾子孙乎如有可恶后世且不敢祖矣况于族人乎甚哉爱恶之情足以夺亲而久近疏戚存亡之变有不与也永丰双江聂先生之谱其族也考所自出推下市磊源得十余世而止曰据可信也于族人之承传分徙名讳配氏生卒俱有书法曰不敢苟也可谓不诬其祖不遗其亲矣然于谱之末必附劝戒之辞而复以质于余岂有不能尽言者欤葢先生之学騐于性情而措诸实行附劝戒于谱者葢将有以感动之曰吾之所以为是劝者非独举吾之爱也卽汝之所愿于祖考亦欲汝之善为人之祖考者也吾之所以为是戒者非独举吾之恶也即汝之训于子孙亦欲汝之善为人之子孙者也先生以身率而导之以情又复若此聂氏子孙有不全其爱者哉虽然犹有进焉尽吾之可爱而行之则善端充善端充将天地防合而万物皆与为体所谓天下一家此大人之事也一有恶于志则在我已馁不独人得而弃之矣先生方行其学与天下共之顾忍族人之不与于斯乎有以待之而或不可必先生固不与也此余不量而尽言也
　　庐陵杨氏重修大同谱序
　　昔金人败盟破建康忠襄杨公不屈死之其后韩侂胄专权而文节公复抱愤不食死自古贤者之作其居之相去世之相后未有能同者也二公同出虞部侍郎辂之后而又共生其时故杨氏之族遂为庐陵诸大姓重杨氏旣以忠义闻天下天下之人亦莫不向慕之凡杨姓出于江南而失所传者往往自谓为二公后故庐陵之杨遂为天下诸杨姓重虽真赝不可穷诘要之在庐陵者固自若也庐陵诸族多自吉水湴塘杨庄徙杨庄以忠襄名湴塘以文节名诸族有不自湴塘杨庄徙者虽在吉水不得称雄长于诸邑故谱庐陵杨氏者必由吉水而在吉水尤以出于湴塘杨庄为重同出于湴塘杨庄虽居相去世相后甚逺诸大姓莫有弹压者矣明兴吉水诸族义方与长史季琛御史惟斆尝再为谱谱不续者百有余年嘉靖丁未宪副公必进与族人某某共成其役自辂四世而有四延四延之后他徙者各着其系而不必尽录子孙名氏以为求之详则势必有遗举其槩则来者可考名之曰庐陵杨氏大同谱葢欲以是綂诸族使诸族据以为谱者皆得不失所原公世居湴塘自免于疑谬之论又以文节公为余先世婿两家婚姻相缘至今而某固稍知向慕者则请序以申之余读是谱生忠襄之前者钤辖而下凡七公而丕之清谨存之刚介为甚着其后签判而下凡八九公而复之贞靖长孺之文惠为甚着其德善勲业可诵法者世有其人不特忠襄文节尔矣而卒使是谱重者乃在湴塘杨庄何欤诗曰人之秉彛好是懿德尊贤有等礼之所自生也好德矣而尊之有等其小大卑尊非亲亲之情得而掩之妻不敢以妄拟之夫而父不得以强夺之子广庭之训饬暗室之惭恧若是者孰为使之而又孰为辨之是所谓人人有所重于已也知己有所重矣至其处身乃或就所弃掷者而安之是果秉彛之良乎余又因是而窃有慨焉夫人营田庐密葢藏固将冀吾身之有传而树丘垅严祠墓正惧先世之不祀也彼数世之后真赝不可穷诘矣其称引而尊奉者固不在其祖考而在忠义之声闻是徒勤百年之身曽不得一豆之献而精意所向乃出于无因以相求然则规规于厚积而逺遗者为计不已左乎即使无忘其祖考矣至谈其行事则精神与通焄蒿如见愈久而愈亲者果能如谈忠义否乎故传而不朽者非必其有文之谓也死而不亡者非必其有子之谓也杨氏子孙读是谱者亦有同余之所嘅而且向慕之不容已欤宪副公与余皆曾氏之戚数与相见为谈谱事防是年余亦续秀川族谱方有感于先世行事至叙文节夫人勤俭有三叹焉旣以自儆遂以相复虽然余言岂能为他日重哉亦以寓向慕之私尔
　　伍塘王氏重修谱序
　　高岗栢下在古新淦县去吾乡五十余里宋金陵御史王公敏卜隠地也敏生恕登绍圣丁丑进士封树而墓之奉牲而享之凡二世恕之子琛始迁伍塘一传忞官四川提刑再传勉任大理评事迄我明兴三宪并起太守御史郎中令尹相聚一时冠裳济济即三代威仪不加此矣余考宣之官佥宪也慎而勤即胥占之际尤审爰书骥则历工刑二部以至臬司冰蘖之操四十余年如一日琳则初任刑曹受知英庙恤刑湖广一日释疑狱数百人德活民命梦感隍司必昌厥后法不贷者即权贵弗避竟以执法忤戚畹引疾致仕士论惜之御史臣巡苏松等处勅往河东整理盐法立禁墙冷铺地侵于人者悉归之官载安成少保彭公华记中军民啣恩请祠赐允勅额忠爱郡学举祀乡贤列人物志内此皆古良臣风度也其余儒官冷署与孝亷未仕者缕不可指焉因思王之为姓周天子因生以锡也由周而来晋宋为盛兰亭高士三槐留记百派之所宗也今伍塘所谱不援古不假势独详本支真得古人作谱之意矣余家与王氏世好从吾逰者如龟年如方平如龟从如邵如以贞如御皆矫矫特出者也因请序于余乃晋诸君言曰王氏先辈世叨法官名重朝端忠义凛凛所望于后起者不小今君等津津好学御史之高风三宪之芳躅防防继继作法于前者必述于后夫国有名世国史增辉家有贤谱牒生色属其宗者志不在温饱斯庶几无愧于先型古来有德之士刑书明启民歌遗爱飨宗庙燕子孙万世之声名福泽必归之睹斯谱回念孰启之而孰显之必有见于羮墙者矣
　　白沙陈氏族谱序
　　嘉靖戊申春余缉家谱石莲洞中白沙陈君某与其族从父某某请叙其谱且曰先考东熙公之命不敢忘也东熙公名琛葢尝手录世系以授之某者余喜其志之同也遂以考正所传之系叙而归之按某族祖钝叙其正綂谱曰陈之先出高宗子叔慎之后叔慎子曰宗先当隋末徙庐陵匡墓依富人匡太以居号小隠今其地为玉笥之廖田是宗先其始迁祖也考之史淳于姬生岳阳王叔慎祯明三年台城失守为秦玉所害年才十有八其子孙之徙在隋之末理则宜然临江志云玉笥乡有陈岳王庙武德中王之子嵩为吉州别驾卜隠于此遂迁王墓舘头安山由是言之嵩岂即所谓小隠者而宗先岂其字耶宗先之后又几世为观察判官岳岳生翰林学士濬濬生门下侍郎乔乔相南唐后主死事于开寳八年宋太祖嘉乔之死诏许归塟且官其三子诚议诏诚徙派源议徙林城诏为将仕郎仍居匡墓诏生伯恭伯恭生彬举制科彬生溪登元祐三年进士官起居舍人溪子肇始徙黄师禾坑又十年徙下白沙肇子定为庐州教授三子明晦旭明留白沙晦徙中村之竹山旭徙住岐竹山数传稍防而白沙住岐之后甚繁衍其居百嵗舍埠郑园者又自白沙而迁者也歴元而明出而仕者有新淦学正达德仪鳯司知事性翁将仕郎能安东阿主簿本道泰宁训导好古重庆教授三荣上高教谕纯此皆近而可据者而某之意则曰始吾族之祖宗先也葢推其所自出也夫创业而遗之绪使吾子孙衣食有赖守其训戒而不至于败古所谓功与德者则肇于下白沙有之故举嵗事必于肇报功德也虽然祀始于此则祖始于此矣矧白沙所得专焉者也而谱不始肇得乎于是叙世自肇始而余从其旧余既考正其谱至于乔之死事读之又有深感者焉当后主惑于憸邪乔虽相位不信用早识之士将谓不得其职而去固亦无负于国也乔之意不然若曰我世臣也国存与存国亡与亡去将何之比将纳欵则又死争之至于事不可为乃谓后主曰宋如以负命见责请以乔自解保无忧也遂经而死夫慷慨杀身难事也古人犹或易之以其见迫于义则气之所激有必至焉者矣方乔之就经也国事既去无可为矣主不我责而恐其速死是又无所迫矣而决于自裁若不容已其不为至难者乎是乔之处位也固将以全主之国而其处死也又将以全主之身隠忍委曲宁甘污名而不欲显主之过呜呼推是心以往优于天下矣况于家乎乔特遇其不幸者也今人赢衣食即悻悻入闾里见贫乏者不少加怜恤以业归必损直而后颔之甚则攘防朘削凌暴摧残以自肆而不复计其卑与尊疏与戚若是者岂少哉然而名谓之存祭馂之防庆吊之通未尝改于其旧则所谓阳示之形而隂夺其实斯固无取于谱此自私而不能相全之害也其于先祖所遗功德不惟不知报而且弃絶之又安在其为専祀也乎故欲为肇之报者必如乔于后主而后可必如乔者施于家则恒以身当其劳不专其利自责以难而逊人之美是孝子慈父弟弟贞妇可接迹而出也其于功德不既引长矣乎始乔死后主寻其尸不得有见乔衣黄半臂行者迹而求之果得尸其归葬也至玉笥大绥潭舟旋舞不进有顷柩自沉石穴中里人以为神立庙潭侧祀之嵗时祷祠有竒应辄着其事于碑余闻某言乃令某往录碑辞互相攷正先一夕神见梦守者曰明旦有白衣人来善视之守者异其语未几某果白衣至呜呼有如推其心以全其后者岂无黙相之道哉余既序其谱而复附以此使知能以身全人者其身固未为不永也又况遗功德于其子与孙也陈居白沙凡十九世今食指三千有竒而住岐则别谱云
　　白沙邓氏族谱序
　　自同江趋县治中道为白沙环邮传比居若栉也问其世家独邓氏有声忆昔诸生时见友人多传邓氏尚书已而助祭学宫则有邓温州之位其后以外氏姻访邓氏入其门壁有悬车长老子弟多儒衣顾其室庐僮奴不加于比居也又几年而晴峯璜氏以族谱至且曰谱之于族犹防之于滙也礼法不严训戒不密则羣居有倾败之患吾何以制其溃哉宋之万鉴元之俊明梅隠尝为谱矣吾得免于遥胄之嫌然文之遗者阙且半今所传伯祖畨禺公之谱梓于无锡公者也伯父叅政公先君温州公病其太简将续之而未克就今四世矣不可以缓惟邓祖广平侯渊而家白沙自公弼始又九世至云卿行乃可详谱传始云卿贵传信也继以宗范重守也夫创缔必有始也作居址保于无极记祠墓业贵有徴也着锡典言不可以无文也以著述终之虽然吾宁无逺思乎古人有言假器莫如比隣考故莫若近代叅政温州而下其至近也曰宜曰渊曰广曰骈曰忠信则璜之诸父行也曰简曰兆曰曰璞曰珏曰穆则璜之诸兄行也吾之子侄犹及见之吾书其有弗信者乎自叅政温州两公以儒行显其授受可知己儒者之道载之诸书始于亲爱而终于天下其进则致用以利夫人其退则固穷以和其族虽然亲爱者其本矣吾见积蹛以富者于其家之冻且馁不独无与恤也葢有朘削以自益者矣吾见冠裳以贵者于其家之贱且弱不独无与援也葢有驱迫而徙逺者矣吾见议论而贤智者于其家之愚不肖不独无与养也葢有掩覆以相给者矣彼知于吾之亲疎何如耶而又何暇及天下耶如是而持诗书之说旅进旅退号于人曰儒术在是是何啻于以儒为戯呜呼曷观吾之上世与吾父兄也乎此吾立防之义也余读之而喜又从而慨曰兹邓氏有声者欤夫世家云者谓能世其家之学也学于家者不可以利于天下即世守之何足贵吾因晴峯之言厚有望于邓氏矣往余见晴峯薄视进取介以自洁所着诸书多切世教兹于谱也维持之意益周于是尽举其言叙之他日吉水传儒林者论乎其世将不直有声白沙之间也已
　　乐安湖平王氏族谱序
　　余读诗至周室礼乐之盛以为形容盛德成功至极矣然后稷公刘而下其陶穴取煆于耜采葛之事往往见之篇章有若咏叹而不足者何哉葢至是而圣人教家之道槩可窥也夫引譬小则志易从比类近则情易接言之而改听者可以作其怠思之而戚心者可以防其偷此其流风善俗逾久不废有以鼔舞之然也余族稍众间尝考顔吕家训乡约之意行之诎于势不得遂其后取族之谱次其世行而撰述之族人时时聚观焉感盛衰之际或蹙然而悲览失得之故或忾然而慕较微显之迹虽至愚者亦或俯首负慙而嗟当是时虽莫告语若有发其蒙者矣因窃自谓欲教家者取之诗以几圣人之用心莫近于谱谱以考镜诗咏叹之其深入钧也乐安多大姓在湖平独王氏着析处凡数千人行于途有问名氏而不识者长老某某等患之相与谋曰吾何以聨其涣散而咸纳之人道矣乎既得大理节推绍议合乃命某续谱谱成使价时等来乞言价之言曰余姓出于金陵曰士尧者自分宜白芒迁吉水带原祠墓存焉谱之所由始也五传而有延湖平之始也十传而有国寳国器则上下二族之始也谱作于子纯继于时寳景烈今二十有五世矣不敢后惧逸也不合带原逺也上族之系有吉水葛山之文才九江德安之文斌不之详庆吊所弗及也匹配必书阀阅恶无教也铭而下仕者二十有四人独子纯方贵时寳详焉惠政闻也济甫而下举于有司者十三人独良甫详焉师草庐正学也富者不书书谦铭而下五人能以粟赈义其施也信周非赈亦书饰礼容知务也懿行隠矣书吴与董重节也琏昌善而下四十余人或仕或否均书之崇儒也为王氏言者多矣独一峯东白是徴人也乞言不之他必于执事传信也余闻而异焉胡其事与予似而又与时相值虽然何以益诸惟昔圣人教家既为之鼔舞其辞矣然大要自其少时习为长幼礼容俎豆诵说之节以淑其性行俟其既长使之出而治民以行其所知及倦而归则训于里门以溥利于乡党其材能下者躬耕孝养而出其赢以佐人之急至于世变负殳与戈捐躯赴公不皇其私是以闺门化之咸有宋姬共姜之风葢立人之道莫大于此是说也周礼所由以兴而草庐传之独详王氏之所习闻也数称道其所习闻者以振起其偷惰由草庐之传以究九经之防其仕则为韶州为金华为徴江不仕则为云卿为寻乐为蠢庵以发粟之心临财以治堰之力庇众以鳌溪防尉处变以贞妇姆训子不云乎文之以礼乐亦可以为成人矣兹独教家已乎古之为诗者刺时政率先民风葢一国所慕咸在巨室予乡去乐安不甚逺又尝滥厠采风之职既喜德之不孤而遗俗可正也故并道所以处族人者兴发之俾有成焉
　　庐陵贺氏族谱序
　　某尝从同郡诸君子为朱陆之防青原山中与前丽水令龙冈贺公数相见公在防中年已髙端坐竟日闻圣贤防要沉思颔首不喜辨说心窃慕之以为老而不衰可训也一日衣冠造敝庐言曰贺之先出唐防稽慿因令永新留家焉传四世而有曰美曰图曰琰曰绪诸贺所从出也良坊大城下布庐陵荷山之贺出于美龙田后田江头湾东上江头江南之贺出于图攸县湘潭小车高田之贺出于琰赖田耒阳安成楼前界塘之贺出于绪而钧则荷山出焉四世而下至于今二十有二世摠食指数万有竒而大吾贺者则若弁之诗泰之义性翁仲善之达学士先生称述不絶于口钧惧后之无以继也取旧谱绎之作谱序凡例世系者三曰内篇贵贵贤贤稽实者三曰外篇于意若曰凡为父子夫妇兄弟叔侄以至于羣从者必求其慈孝和义友恭爱敬而非徒以父子夫妇兄弟尊卑之名为也贵贵者为其能达乎此贤贤者为其能守乎此而皆有实可稽亦非徒以其贵以其贤之名为也然徒言之尔矣幸以子之身教者教之可乎某谢不敏至于再公弗释也呜呼公知学矣奚以言哉葢学也者所以学为人也学为人者学为父子为夫妇为兄弟叔侄以至于羣从而后人道始立也人性至善何所弗能其待于学者何也今夫一人言之十人咻之闻者不从其言而从其咻则知性之成于习也十人言之一人行之闻者不从其言而从其行则知学而后有教也故学非能为之谓也谓其有所弗能而求以能之者也教非必人之能也谓其已能而人自求之者也呜呼夫孰无父子孰无夫妇孰无兄弟叔侄与羣从哉则亦孰无人道之责而于学其可已乎是故继志述事所以学为父子而亦以教人之为父子也反身刑家所以学为夫妇而亦以教人之为夫妇也饰让去争厚施薄责所以学为兄弟学为叔侄学为羣从而亦以教人之为兄弟叔侄羣从者也贵者得此而身益尊贤者得此而名不灭传者得此而文可逺而一有弗学则凡彼之越履斁彛虽非教之逸欲而习俗之移抑亦均有责尔矣呜呼可无惧乎龙冈公以向衰之年坚向往之志虽以子给舍君之贵而瞿瞿然如有弗及葢知学而后能若此贺氏之族相观而善増其不能兴于诗由夫义达其道以进乎圣贤之业安知不有出于虞欧诸君称述之外而所以教贺氏者奚必取之他人哉吾见贺氏之谱成而学者缮性辅世之训昭也
　　洪同南巷宋氏族谱序
　　夫子有言吾犹及史之阙文葢传疑也夫疑于传削之可也存阙文何居若曰庶几有所待乎厚之道也他日告子张曰多文阙疑慎言其余是又不独纪载为然于是悟曰斯所谓直道而行者乎阙文借马二事葢以实之其篇章固相聨也檀弓言孔子少孤失其父墓夫鄹大夫世禄也丧则君使人莅之犹不免失墓之疑而马迁所纪尧舜禹传序累数十世如指诸掌较其世次疎戚其疑特甚迁为良史其失乃尔况其下哉族之于谱犹国之于史其纪载无专人而聚散无常势所疑阙者又可知矣洪同宋氏之谱其存而可考者四始天定而子温子环昌宪继之方其自丹阳而柘乡而洪同诸宋之所宗也洪同而后有深清溢四派四派之后在吉水为篠陂为苦竹寨为田心在庐陵为郡城在永丰为濠上为白水而在峡江为石陂在新喻为某相去逾二百里食指几万余可谓繁矣以其繁而又聚散不常故四谱所书咸不能无疑天定于溢下书孟祥而后以三十七郎当之其配氏为不同子温去三十七郎易以宗瑞宗武宗瑞而下五世无名而所谓大四位十一位与宗武之后天定不能详也天定去必政混其子邦宁孙子东为兄弟而以国允之子属之子先昌宪则书必政于兄子后子先国允有三荣甫至子环之祖雍丘则又信解文之过也至是田心诏等惧其久而益舛也合诸族为谱而洪同则主天定昌宪永丰主子温羣然持以问于余余惟辨得失于数千年之前马迁有所不能强置是非于众口之间孔子有所不能必而吾何以应之虽然所不知者斯亦已矣自其可知者求之岂无是非得失皎然于人心者乎即其皎然者而弗以从令为孝勿以亿中为智勿以胜已为能固所谓直道而行也推不从令之心则改过固所以善继也推不亿中之心则传信固所以尊祖也推不胜已之心则自立固所以迈迹也岂必求胜于谱哉吾尝从先大夫视获洪同之野其山水不甚秀特土物无竒品其俗淳厐而近于野然称世家者必归之至论世必先田心其有以也宋氏诸族其果求胜于人乎吾将告以常胜之道始于学文勿为史迁之诬进而干禄勿为子张之过而要其所诵法者必以夫子为师斯其人之名与氏必且不见释于后世之谱其争也非君子哉是役也诏倡之而执事某某某费出于众其以争而解去者宜虚其简俟之固犹史之阙文也
　　庐陵王田曾氏族谱序
　　江南之曽大抵皆祖武城而宗据其在吉水则兰溪为名族予尝数至其里四周崇山叠嶂溪贯其中沿溪甍闼鳞次栉比傍有故墅数处问之皆宋元名人如所谓光庭者所居葢诗书之泽未斩而赀储视昔几倍毎登眺为之徘徊嗟咨久之嘉靖乙夘冬庐陵王田曾氏以其谱来考所自出亦云徙于兰溪所刻文字如小堂槐堂诸篇即予所至山溪与徘徊嗟咨之故墅也兰溪之宅卜自南塘自林塘燬而衣冠凋落然其子弟诵习不辍今王田在庐陵食指既繁赀储渐盛子弟恂恂知服礼教岂亦气类相感然欤兰溪谱于各族所徙或载或不载而王田所称徙自兰溪者为晋孙之后又几世而为子贯子省子恕子勉伯仲始自为谱谱始于晋孙之世曰是吾之近而亲者也而教授蔡公持已与乡先生康公颒葢已序之自永乐戊子至于今又若干世谱之不续者若干年矣于是某某等奉其长老之命既裁图系之芜冗与名氏之未入者次第于谱复来索予言以序岂以予尝往来兰溪知其故实而求正欤葢尝读曾子之言有曰彼以其富我以吾仁彼以其爵我以吾义喟然曰吾人特立于天地之间无所假于外物者其不在兹乎今夫仁义在人无财而足无位而贵无众寡而有亲无今古而常存无逺近而得名是众甫之所自出万世之所宗也战战兢兢如临深渊如履薄氷以诚其身身诚而仁义不可胜用是曾子之所为三省仁义有诸吾身即贫贱寡弱不病可也况未至于贫贱寡弱矣乎是故居富贵而不淫处众盛而不骄历久逺而弥张亦岂有假于外物哉有假于外必其不足于中中有不足即外物之来未足以相益也予始徘徊光庭之故墅忆其当时衣冠之盛文墨之富真足以脍炙人口然至于今其可指数者安在故予尝以吾人特立者为兰溪言之王田知兰溪矣不知遡兰溪以上有广居焉安其居者可以宜家人以教于国而絜矩于天下此曽氏之所遗今大学之书故在人人童而习之者也今夫善守祖宗之遗者必且私其载籍履其疆域以保有其聚积曾氏所传载籍明甚然其所遗要在于仁义有诸身而已反而求之舞雩之风金石之歌相在尔室于王田乎何有
　　永丰水南程氏族谱序
　　永丰巨室在郭居者有水南程氏环南郭水外甍宇殷殷咸累赀产擅艺文尤多忱恂长者及诸儒生儒生有某某某时号八程皆秀颖敦朴可与陈述古昔明习理道以故外邑亦知有水南程氏然闾巷不甚聨比嵗时驩防弗尽辨名氏道遇或昧戚属先后诸父老患之于是用中等二十有四人集诸儒生缉旧谱谱前世所由来与后生未载者葢程之先武裔也当宋神宗时有程防者由洛徙歙为淮西戍夫子綂立功建炎中官千戸子仁杰绍兴中进朝列大夫朝列子賔兴淳熙中移署鄂州帅府帅府留后子梓忠梓忠子明秀有大勲淳祐中授懐逺大将军镇临江移守永丰圣岭子翔云继之以他故谪右武将军戍龙泉宋亡遂失官家永丰之永宁洲有四子伯源徙今水南叔源徙流原而福源之西郭徳源之枫木桥再世皆无后防之戍淮賔兴之帅鄂不常厥居明秀而下世有祠墓在永丰故谱始明秀而宗伯源伯源凡几世无逺近必书书必详生卒配氏于是程氏之谱粲然有条画矣嘉靖乙未诸儒生以谱请序予为援明道伊川以进之大意以为洛故无程由大中而程始名微二程大中冺矣诸儒生不鄙予说受之以归又二十余年某复持序来索书予览之感焉当其为是说以授诸儒生也亦慨然思以濓洛之学自任于身而且持以喻诸人疑若易易然也今二十余年以来闻之者既已稔而言之者无所効不亦自愧于心乎且夫二程之学主于求仁其言仁也以浑然同物为体者也夫同物为体者谓其如手足于一身疾痛疴痒皆相关也疾痛疴痒皆相关者思其所必安而营其所必捄此不待言而自喻者今水南之族凡几百人称谓之序往来之迹体貌之恭吾知其不悖于谱矣其几百人之善败利害若是其不齐也亦将何以体之见其颠连无告者亦恻然而思为之援其气势之加于我者亦有忿疾而思逞者乎夫言同物者不必皆血气之亲犹之曰凡物云尔名为族类则固同一体而分也然于疾痛疴痒顾有言之而不喻者则又何哉恻隠之心人皆有之诸儒生既以明习而且陈述之矣然犹有不能践其言以推之于族类岂二程之学卒不可复明矣乎夫学不明则仁道熄仁道熄则人已判而大人之业不传兴观微而巨室之风不竞此非细故也夫子有言有能一日用其力于仁矣乎我未见力不足者予以二十余年之久不能自効而顾以为愧亦何以诿于人哉孟氏有言人病不求耳子归而求之有余师诸儒生于二程是也因其再请也遂尽言而书以遗之
　　安成社布王氏族谱序
　　嘉靖丙辰予续秀川族谱族与安成社布王氏婣者介其省祭某诸生某太学生某来请叙谱且曰世之言王姓者咸出太子晋迁于琅邪望于太原自唐而上新书具存吾无赘矣生唐之末长者讳该吾之始祖也长者避乱由太原徙蜀由蜀徙吉之水东再徙庐陵荷山后梁龙德元年有龙见舍傍将复他徙胡僧过之曰北走百里遇三白止长者以为防北入安城仅百里遇乘白马者问其地为大小白茅冈因卜居之今连岭王氏是也长者生二子长曰余次曰肱肱长而武勇有智略从金陵杨演征防留家七里镇自连岭而徙者为栋头为茅塘为什乡东向诸处皆余之裔也余之十三世孙宗白翁绍兴元年葬母邑东庐居其侧其地有社祠泉多瀑布于是人呼其处为社布社布至是始有王氏宗白生层七层七生清甫洪甫清甫生介翁介翁生大屋之震元花树之鼎元白竹之防元洪甫生琦翁琦翁生福元福元生复初复初生传芳则髙村之支也元季兵变谱失所在宗白十二世有孙曰奎登治庚戌进士既为祠祠长者以下复谋于叔父干湸更作族谱其后平乐守一鹏续之弗及梓行至于今族属日繁谱之不登者又几世矣此某辈之所惧也夫推所自出始于长者其上不可得而知其下不可得而详者势也详始宗白亲亲也亲之故贫不耻贱不捐否则贵富不敢他援一体故也系以五世苏氏法也有名有行着妻若子生书年卒书藏人道有终始也先世之诰勅碑铭诸文彚纪之示不敢忘也先生其为序诸予曰吾之谱秀川也亦若是虽然此谱之谱非人之谱也夫为谱者孰不本始聨众缉文比行以传逺哉稽其实而一弗当皆弥文耳夫人不亦有谱乎吾之初生性源浑浑声臭俱冺不可穷诘不犹姓源未启乎居所而迁上下无常不犹择里而处乎慎独不二庶类以成不犹本支蕃盛乎全而归之毋忝所生非即本所自出乎父父子子兄兄弟弟夫夫妇妇以正其家非即世系相属乎言法行则以获乎上信乎友治乎民非即彚纪之事乎然莫有举其废而新之者何也脩人之谱者有弗谱谱斯逺矣新书诸王之谱足传者几人河汾少年布衣明王道着经训彼非贵富显赫者也而万世之下犹然仰之夷甫身都三公死于晋室宜其有述而不免于疵议者名实乖也不又有蒙秽丛垢子孙羞以为祖者乎身随世往而取荣者多莫大于实胜夫是谓脩人之谱脩谱之谱者人得赞以辞脩人之谱非自反诸身弗可几也予尝以是告秀川之子弟矣社布与秀川世婣相去地里迩甚其请序也至于再三故以告秀川者告之乐闻人之善又勉其有成固睦婣之道也
　　泰和髙平郭氏族谱序
　　今之亲爱尊事于人者其姓氏既稔其州里既辨其性行既得然犹惧闻之弗详不足以尽探其实而或不相值也又将徘徊其故居怆恻其遗物而拯恤其子孙又恒惧为之弗力不足以曲致其私也彼其人往矣吾之所亲爱而尊事者无所待矣犹然注其耳目于寂寞冥昧之后岂冀斯人之我知哉斯其不解于心所谓情也故心思有所属则见闻因之营以周见闻有所触则心思因之积以固此无择于疎与戚而固有然者矧于身所从出问其居不逺于百里考其传不间于越世而又诵圣贤之言敦伦笃行明道术而施之当世以永君子之誉者其于亲爱而尊事之也情将谓何即使吾所从出或至不可穷诘而下之庶孽之孑遗支绪之他逸其存亡失得之故不幸不得识之耳目以致夫肹蠁展省之数慰其思慕而安其栖处为之庆防问赠吊防捄助之节以收其散败严其训饬以广慈厚于将来君子于此有不以为歉乎哉即是推之谱之用情可得而知也泰和平川郭君致祥与予同年举进士为人惇恂纯慤而切于学问尝为给舍以直道见抑再起为嘉兴郡守将大拜一且弃其禄归养终身不悔葢断断必为君子者也既称其力之能为以聨疎戚而训饬之其子弟咸彬彬以文学进虽力田服贾亦多驯谨朴茂之风至是复取旧谱续而新之推本其所从出自今蜀江髙平祖子髙而上凡几十世至汾阳之四世孙御史中丞瞿始自中丞徙泰和之龙泉乡十善镇隠仪冈而其子枢密使延嵩则徙符竹数传至逴再徙云亭乡之西平又数传而为子髙子髙上世有文胜者以善施仁其乡而其后代有闻人如寳祐乙夘解元魁辽阳千戸承宣固安训导暹大宁教谕灿光化知县让京衞经历谕南宁同知治则皆与君聚居髙平者也君之谱追遡甚逺而承传徙居存亡失得之详上下四百余年之间言之靡有遗憾髙平之族足于见闻若此吾意必有敦伦笃行之士相继而起以植当时而誉后世则此其具矣虽然见似之悲本于识貌无服之丧缘于知生庙而为之尸者不忍离其形也祭而为之馂者不敢私其遗也然则肹蠁展谒之数庆会问赠吊防捄助之节虽君子未之行其能自解于心否乎嗟夫至情之发固有遏之而不能使其止者彼其心思不齐所谓积以固者或不在是岂皆不足于见闻欤抑所谓情者必本于学而后各得其正而语之以学又必本之身以先之欤然世之以身切于问学者恒不多见是谱虽具犹不足以触其心思又况并谱而忽之者也君子为此自谓终族父南宁之意且以支庶繁盛不能人给则别五宗之亲授之其长防予缉秀川之谱埀成而序谱之命适至自喜与同情也遂本情之至者为说亦以着君之用情葢有本云
　　银溪谢氏族谱序
　　江左之世竞门戸门户之盛以王谢为首称至其保全功名无有挫衂王固非谢比也尝读安石家传其诸彦杰之士皆出羣从故封胡羯末之号传为美谈岂亦一时之气防哉然史称安石处家尝以仪范训子弟又时时以言戒约之似又由于谕导然者其故何哉古之医卜必善累世汉氏经说咸祖专门夫医卜小艺也经说儒生所有事也犹然必待累世专门而后精谕导之功焉可诬哉江左品藻先器识而尚才智夫器于质矣识则可以学而才限于禀矣智则可以学而广广智识则器可大才可通气防与谕导固相成也予邑中谢氏惟银溪为最盛其在宋元国初投仕牒者无虑十数人故乡里有为二谢三毛之语葢华之也自余之少三四十年以来绾绶佩符不絶于当途起进士而衣紫者前后相踵彦俊在庠序多魁厚简朴之资则又气防之逢也其后因为婚姻数至其家见其长老博大惇恂而本于慈俭内外习尚具有成规而讽诵诗书承传綂纪不至二三其防然后知其缵述既久逺矣迩者叅议潮溪君待次于家以旧谱相传凡三书而来者日增不可以无续也复缉为二编以遗族人首谱例次训诫次世系次杂纪而下编则首诰勅次文献凡涉于溢美腾伪者摈弗录有维持之道焉谱成谋于族之长老遣诸生某某致书币委予叙之惟谢之先本江左至豫章太守颢之子雅尹兴国遂留衣锦乡又三十二世曰昭祖者徙银溪在绍兴之七年叅议君以其近而可据也续谱断自锦衣而以昭祖为一世至于今十有六传生聚之繁物产之殷衣冠之众骎骎甲闾右矣乃尤拳拳于训诫纪载之详其深有意于谕导非耶江右盛矣考其羡慕惟在器识才智之选故其训子弟而戒约之者不出于仪范呜呼彼所谓仪范者岂皆圣人之教抑亦不免于世俗之所品藻乎银溪今当圣学大明之时而儒者维持之效厚伦理而敦道谊即家庭闺阃之间以尽慈俭惇恂之实处则即所行以善其乡出则即所志以善其世固不直为江左仪范而已史又称安石虽受朝寄而东山之志始终不渝是当时谕导所在虽不尽闻要之一一必本诸身故言易入而不疑也呜呼安石且然而况不为安石者乎圣人之教折其众议则为经说见其一节则为器识为才智而全体诸已则德日崇而教自行未有无诸已而能喻诸人者也予与叅议君皆谷平李先生门人其诸彦俊又皆以圣学问荅相往来既皆任谕导之责矣将无有进于是者乎因为之序以先之
　　泰和邓氏族谱序
　　一峯光生隠金牛山山深溪毒从者多病惟泰和邓公鼎嵗余无所苦先生器之比登进士为邓睢两州有惠政擢郎中尝谒告捐俸合食族人力竭乃已余少闻而羡之无何与其子玉瓒同举于乡才一再见不及问家世嘉靖己未县学生邓用光等持谱请序考其代序既甚逺而所祖止于慈谿主簿晞颜晞颜在宋绍兴间自建业始迁西昌六世为神童有兴神童五孙传者三人辉叔徙城西焕叔徙水南新叔徙冠朝三叔之传十有二世达可以后仕者闻于时隠者闻于乡上下三百余年文学行谊磊磊可举者二十有六人葢公其一也公居冠朝其磊磊出众上尝欲因叔祖文渊所为谱増修之力不逮以付其叔壁子球瓒瓒为虹县知县与二人先后逝皆不果于是用光及诸学生天祚集乐成瓒之志而水南城西又多长老克绍前闻恳恳佐费致期相之葢邓氏居泰和几二十世至是始有完谱入梓呜呼难矣当余闻公事时无问其家世如何也即使杂于委巷素无冠裳阀阅之荣吾羡之者不加损焉何也以其人也比知其家世且有冠裳阀阅之荣矣乃益为邓氏羡何也以其得是人也然则人与谱将孰轻重彼欲重其谱者果何以哉夫人所可重者为能通天下为一身彼其一身犹夫人而天下至广安在其能通之则仁之推也故不独称名于谱者为甚戚而且旁达于蠕动夭乔之类不独饥寒触于目者为可怜而且有关于疾痛疴痒之情公之合食近矣自予观闾里间羣居燕见称名未始不以谱也彼我相形贵富相轧稍涉利害所争仅锱铢而相持辄断断不暂释彼岂异人哉诚惧其子若孙有所不足思以遗之势不能兼耳夫爱子若孙孰与于自爱其身今夫趋名于朝趋利于野冒寒暑轻险阻弃家室而淹嵗月以求之非不知寒暑险阻能害吾身不胜其求之之诚也诚于求道者亦何异于是身弗防矣乌暇计其子孙何若又乌知有彼我之形公之推仁其始于金牛之逰乎夫忘其身与子若孙宜非情也人顾羡之以为谱重是公未竟于谱者称名未尽书耳夫谱之为书非止以详称名而凡得书为公之族者皆有可推也推求道之诚于分之所当为凡世之龃龉拂逆皆吾平生之经尝而不可怨推合食之仁于力之所可及凡族之强弱众寡皆吾四支之肥瘠而不忍伤反诸身率其族人使称名者不为徒书如是独公能重谱哉方公竭力合食当贫矣至于今其子若孙未始以贫病此耳目所逮也逮则徴徴则信信则从羡邓氏者吾知其众矣某等凡再及门其意勤甚而予自少已羡邓氏乐道其善又故旧也于是乎书
　　万安横街刘氏族谱序
　　儒者论风俗必先立宗顾未有原其所以为宗者夫宗之为言相率尊之云尔先王深知人之常情耳目之视听必有习心志之趋向必有归不可无与宗也则又以为敦恂启迪不逮于表仪之崇严气类感孚毎资于戸庭之浸渍于是即其骨肉至戚立之五宗假禄秩以綂之约其视听之所注趋向之所主而不至于涣散是宗法也宗必有禄秩而后立故其尊比于君道五宗之人不敢以其戚临之而其法亦易以行后世贵不世禄代不袭贤二者常不相值故有业足致逺不自行于族党之间言当埀世不即信于朝夕之内若汉之石周宋之陈吕乃幸而间值焉耳如是而谈古之立宗不已左乎吉安多巨族各以阀阅相侈竞又能严祠祀以萃睽离缉谱牒以明昭穆其意皆本儒者所论将以补宗法之不及而维持之非不勤也然观风俗惟万安横街刘氏称最善尝就而询焉其先自汴为万安丞有惠政民爱之子孙留家邑西门仕渐融显七世以来凡一尚书一侍郎两布政使其他都转运使叅政行人州郡长倅叅军文学至数十人而举于乡者嵗不絶踵其起丞簿至台省父子兄弟相继与省华家世颇类侍郎公直道忤时饬躬范后视正献原明亦若近之世为大官无所失德比之周仁莫或髙下其家规驯谨徒御简朴与人交际不违尺寸童孺靡艳服之饰衣冠无崇阿之居葢有阛阓所狎而臧获见嗤纨绮所安而闺阈不识肫肫乎中防之遗风也将非得之濡染以成其性传之唯诺以豫其防欤抑亦鼓舞于声望之重裁正于端凝之操欤吾于是益知宗法之立必有所借儒者之论其亦未槩今古矣嘉靖己未刘氏长老咸思知县璜惧谱牒不续六十有七年而名不登者二三世谋于羣从分任其事以庶几所谓补宗法者其年九月因叅政君某与其子弟索言于余忆侍先大夫言名臣必及侍郎往嵗与继卿氏游称莫逆得闻叅政昆仲历名藩皆为良吏比见与之偕者又皆气柔而貌恭无近世宦家态喜其维持者众将风俗日复于古可期也为之庆曰古之宗法不行于今矣然今之为谱者綂于上而为父母祖父母以至于髙曾孰非五世之宗聨于旁而为兄弟伯叔以至于曾祖伯叔孰非五宗之人此郡邑诸族可得而同也五宗之人视听之所习趋向之所归咸知相率尊信其髙曾所遗而不至于涣散惟刘氏则然郡邑诸族不可得而同矣夫所贵于贤者谓能以身为人宗而不必见之于其身身信于人此至难也人信之矣身且有位位且世焉此又难也世其位矣相望而起将尊信者久而弥固此尤难也然则刘氏诚亦何幸而为之贤者将何以待之语云登髙而招不必力顺风而呼不必疾审若是即谓古之宗法犹存可也呜呼古以其法今以其实以其法故可常以其实必有俟乎间值刘氏是矣论风俗者其尚有考于斯乎
　　泰和梅冈王氏族谱序
　　夫能自得者斯一无所羡于外岂独君子之心身为然即人之术业亦有之工皷瑟者违时好甘饭牛者忘爵禄彼固有胜之然也岂独术业即人之族类亦有之一夔之足非假伯仲八元之才未兼勲庸仁不可为众也贵无敌于贤也自昔尔矣今世谱族类者吾惑焉援逺胄则先神圣附华阀则连望郡饰弥文则傅史书非不侈听闻也反诸身枵然而靡所存此何以观之吉郡多世家又率不鄙予言听其论次因得究其习好所在至梅冈王氏尤嗟异而叹赏焉往予逰泰和闻士人谈梅冈居室之众子姓之蕃诗书之泽称盛闾里间奕奕然莫或过也比从佥宪君鸣臣观宗谱其系出南唐保大中吉州法曹公徽之后未尝援逺胄又几世启相由庐陵甲村徙今泰和梅冈未尝附华阀自七世仲端八世致恭致尧致平而下至于今二十五世其序述皆本刘胡梁三公语未尝饰弥文于意亦曰世与辽逺而莫徴孰若信其所可知人与涣散而不伦孰若念其所当厚言与夸诩而无当孰若求其所必传其将务孝友之实而不以外衒者哉夫无凿于外者其中必坚假之人者既轻则责已也必严以笃吾意梅冈族类其将日有闻也序梅冈之谱者皆言宋进士致尧之易传与致平祖孙父子兄弟之科第元之诗明兴伯竒履善两监察之政琛脩伋之文学至是而有佥宪君及合肥君育仁两君皆登进士有声以为梅冈术业之善相传若此余未暇考其上世惟佥宪君为给事中以直道外谪起今官为人博厚恺易禄食几二十年奉入尽均其同生无有分异遂皆以弟子员着声郡中兹特其一事耳人之昧尺寸者即锱铢动顔面矧奉入埀二十年谁能捐之自非孝友至性根于中宜不易也诚易之即其行于天下必求称吾之心视外物去来皆不足以为轻重此其心身自得当复何似美成在久积之近而风且逺被观梅冈族类者又何适乎吾将执是谱待之也予弟先居辱佥宪君儿女好因数与往来既得论次于谱乐其有成也遂尽言告之
　　滁阳胡氏族谱序
　　江北古来战争地滁和以东五代至国初尤当兵冲蹂践抄掠莫计启辟夫土无宁宇人无彊宗转徙靡常见闻弗逮厚本敦爱感无缘生士人非甚好古视谱咸若赘余其势固然也惟江以南中原限絶祸非难首定自传檄间入割据败不旋踵宋元遗称僻隠宛存故谱牒莫盛于江南而附援亦惟江南为甚世下俗偷重逺交而隂圮族内行乖矣彼其附援非哲人名贤即古忠贞端亷之裔谓世夸严荣羡者也顾所存乃不在是子孙将何以观如是即谓谱牒固为赘余亦可也滁阳胡君汝茂博学饬行慨然有古贤哲贞亷之风其自立既足逺闻间撰谱牒聨族上遡止七世无附援述训戒次列有纪复举存乎礼之大者告宗人士予尝辑家谱颇疑姓源考始祖以墓为据传内外言行巨细俾知法准不谓胡君论适与合夫能存乎已者旷时相感即古贤圣犹且几之矧追逺以厚本连类以敦爱人性所同岂以风气习俗间哉江北谱牒其必自兹广矣
　　东门徐氏族谱序
　　吉水城中多世族其聚散大抵无虑数十家然生齿赀产咸不逮东门居东门内外称世族者不下十余家其生齿赀产既相称而世固多闻人先大夫在武宗朝最善南峯徐公穆公博学髙才负时望官至侍读学士不竟其用以卒于是所谓十余家者自视又若不逮徐氏自学士没其长老益自矜重诸生在学校中时复借借有声而万州判官焕又数数以所为祖祠规约求证可否自余祭冠婚丧咸有品制训饬可诵间又谋之长老遣诸生光述等持新谱请曰自我明来徐氏为谱再矣在永乐间则有自南城南两公在成化间则有泉州教授公鼎鼎之为谱也自宋通判以下咸能道其世业而保宁同知公礼又自以其意列为谱图图世系详甚自成化至今且百年谱之不续者三世三世而不书恐遗忘者众无以成先世之志也幸为叙之于是某又知徐氏闻人不独学士而同知又予先曽莫逆葢通家也乃敬复曰诸君知谱不续不可以为世族亦知学之不续不可以善世业矣乎夫所贵乎世族者非生齿赀产之谓也有世业之谓也今夫农圃医卜钓射猎奕之善其世业也虽以庸贱之品委巷之陋必有指而趋者焉谓其有所传也彼农圃猎奕非大业也而且以世名况非农圃猎奕乎君子之学以成身必有资于世济也何以异于是何则闻见习熟话言不能发其蕴感悟迅速授受不能达其机譬之于射十人议之不如并耦而进之足以示礼乐也惟医亦然百方拟之不如一剂之効之足以辨虚实也故能继其学者得于家庭唯诺之间杂以俗而莫之移成于蒙幼导化之素终其身而莫之变夫是之谓以身淑人夫以身淑人者不言而教行以言淑人者言湮而教熄其教行者世以为准教之熄求一言之善弗可得矣虽然一言之善苟存矣亦足以训则焕之规约是也矧于有之身者哉忆往年诵学士文尝以銕炉步喻世业之不竞者徐氏闻之旧矣然则今昔之以东门名也非有自哉是谱也长老主其议者曰某某纂缉登录裁以义而増未备者为某某而焕葢教授之后故知竭力继其业光述又尝学于予即非通家予之言亦乌能已也
　　泥田周氏族谱序
　　吉水乡五而同水为最大同水都八而六十一为最大都之故家且十余而人至众时至久惟泥田周氏葢姓之大者也余家两婚于叅议公而先大夫为甥其防孙郧阳同知子恭故于某莫逆知其族在宋元贵显颇详比试诸生聨名尚书延而第进士则宪副汝员为同年郧阳称表叔尚书为表兄宪副婿于余族实姑行也每聚辄言宋谱始于嘉泰尚忠起宋淳祐戊申梓于克开士宁诸公其后大德泰定屡修于寿伯祖孙在洪武甲寅则有观国为首在永乐丁酉则有岐鳯时立为首而宣德谱则主事公南防御史公皞脩撰公时简学士公功叙叅议公纪知府公源主之至于今百数十年且未续而吾后人幸禄食而奔走四方不一暇则为奈何未几次第即世嘉靖癸亥族长老道治等竟其事而尚书尝命子弟捐百余金为倡若永新之胜乡厚田安成之横龙连岭庐陵之周原湖山新喻之城西罗坊咸助其费而在泥田者成之葢其力厚故易举若此长老谓余亲且故不可无言往见故家诸谱咸祖欧苏两公苏谱主服制服以五故止五世上杀下杀世至于九则服之变极矣欧出吉水喜逺胄胄逺者世多不续故尝揭系立之传以间之泥田始沂濵下逮所生列图以九葢苏例也图首汾翁揭房之派而不立传杂欧例也长老则曰注而复揭赘矣曷尽从苏顺乎乃损之附以各文文与世増越几月而竣事尝谓诸长老曰而知而谱之类于苏亦知苏之用情矣乎夫服之有五本乎一身至于曾髙孙而旁极于亲尽固苏子所谓势莫如之何也彼出于亲疎逺近而无有乎贫富众寡之别原所禀之良靡所加损其休与戚通为一体五服有所不能限则其情也呜呼五服之制礼之为教云尔矣有不肖者出虽至戚犹歉于迫恻恳笃之懐而惟已之适彼暇守其法而不贬抑哉惟夫性近于厚不忍少凂以庶几贤者所趋乃能仅仅勉狥以就礼之常斯亦鲜矣过此而推已之情以均五服之所不及凡谱之所书等其骨肉固甚难也有能不阻其难而进所知由一族以至天下岂有辨族之谱其一騐矣今试求之有书其父母之名而不动心者乎有书其兄弟妻子之名而不动心者乎夫人莫不有父母兄弟妻子固一身之所值然未有为之迫恻恳笃者则又何也夫人之自私者一身之外莫能相同苟弃形骸忘尔汝即一身之外其视人与天下亦何以异故能同于族者必能同于天下而无有乎亲疎逺近贫富众寡之分是治谱之学也而其母以苏谱治谱而善体之其体之已者能推乎人而靡有间于亲疎逺近贫富众寡使他日出是谱也咸有所放而不敢以载名之书视之其于大姓先世固皆不负矣乎于是谱埀成凡増入者必原乎旧配之名氏究实书之存言务择其善不必备而美行诸足法者别为列传以传即亲疎逺近贫富众寡一视罔异意曰此皆沂濵之后也葢自沂濵而下几三十世小大必详而永新安城庐陵新喻既仍共谱外系者凡八而劳于谱之长幼共续谱者具在自叙中附见别简
　　髙安云冈况氏三修族谱序
　　江南重谱牒多推原世系所由起与何代相准自始封迄今几百年少亦不下数十世其真赝不可穷诘而父子承传祖孙分聚莫不凿凿可据至举他书相证或疎或密或增或损即彼此不能脗合也故江南谱牒率逺胄而多贵种任割截而轻附援槩之名宗得免者鲜矣况郭山君之治谱也异于是其言曰吾况之族不繁徴诸此文不相属吾考其可知者以贻诸后求为可信而已于是迁筠始政公迁云冈始景仙公遭元不纲避祸外徙太祖初民咸复业适当均仁公之世故均仁公者中兴之始也均仁之事太祖也赴京陈言十二事思以便民而山租愿以钞代钱曰其顺贫民所有乎太祖闻言欣然纳之自筠而上不敢妄附慎也自筠而下有况琏公有况文公事相近也况钟公况玉公行可传也况长宁公史不磨也且曰欲尊祖而睦族者庶有省乎葢佥宪彦琛公理问俗庵公四一居士公正郎汝明公有事于谱至于予又三修焉是郭山君之治谱也于乎其过于人也逺哉夫务上人而少根据江南之俗大抵类之求其实胜自力诚难事也不惑于俗而惟尊祖睦族之求以庶几于实胜而不见从事之难此其人尚得以耳目拘之哉且夫祖庙见重于人而为世世尊仰者亦曰实有诸身外物不得胜焉耳均仁公之陈言葢其一也当太祖之图治也下至微贱片言不遗意曰为吾言者其必有苏息乎而均仁公不逺数干里身至阙下事为之虑至于以钞代钱垂戒深逺葢江南免于钱币之患其思审矣夫痛钱币之患不啻吾身自罹其苦即思有以处之使患重于钱币不啻吾身自罹其苦者从可知也幸而不比于钱币之重而身之所罹者乃其至轻又可知也推之至于一草一木一饮一食其事不尽仰于人而彼此相去不至数千百里之逺举手动足足以施无穷之利兹不足为乎又推而至于所及不止一人而吾之所为不可以时计者不知凡几则是为吾婴情者尤种种也又推而本吾一身卑髙先后咸有所仰以至颠连无告皆思有以庇之斯又善于尊祖并睦族之仁举之矣是道也独谱牒哉其又止于善俗而已哉郭山君与予同举于乡幸皆同弃于时得以尽力于学而郭山君不予弃也喜其逺俗因可语而尽以告之
　　澄溪华山周桥罗氏族谱序
　　吉多罗姓虽融塞不齐大抵皆祖印冈崱矣余家牒记祖崱仅识名耳其业媺劣无徴然他氏牒记稍异或曰冠军将军恭后或曰南唐进士颖后或曰吉州刺史是何据也惟澄溪祖正云澄溪者少保通里也英皇十四年北虏额森以计中中国天子兴师饬边困于上木百官行成通起儒吏以都御史提兵当关掩穷其归额森沮谋累官太子少保世言少保多智喜术善任变又精风角伏射等技神其军事以故能立勲今考其策危几遏骄悍寄障一面岂非伟然竒丈夫哉少保谱曰正本崱后居白芒任吉水簿因访崱里道死东池葬池上故至今犹名主簿塘子孙散居塘南澄溪间遂为澄溪氏其后五世孙徙溪北华山一为华山氏又九世孙徙周桥一为周桥氏白芒以上滉瀁不载载正始少保薨谱不就厥后郡丞栢举人谅学生可久缉价楠竟业云余尝读史列传推见本始未有不抵隆贵裔圣哲以为善源至其证故虽挽除削繲邮肆治畦诸恶业弗讳然后知其为训深逺也孔子曰有教无类今夫汗血超毋不离提奔搀檀女贞何殊植性彼其裒然不羣者材力凌轶文采固缤纶矣是以循墙伛偻实基素王文身自屏姬犹吴俗君子之泽五世而斩作者创列加于纂述久矣近世水心系源武岗谈者必先文毅西岗三大夫非必君章仲素支庶也人至歆之若世希有故曰庄厉之士白屋焜华憸刺之夫冠綦髠跣且如聨附簪綟席组圭而显蹈大戒子孙罔敢称借此其食报固不比于短祚哉腾蛇之逰无所附援绛绩所摈虽芥羽金距不登翰音塲矣语云人貌荣名迈迹葢愆贻无彊庆独貌耶谱言少保祖恭性伉爽矜志节尝以十策干文皇并论救江宁上元两知县罪有古豪士风治器尚型渐习则然谚有之而翁播耔骄子射时言难守也余亲覩郡丞行事甚淳谨与其子弟逰多颖笃克类自非振树恶能符于世德哉
　　山原罗氏族谱序
　　三潭罗君晩年与先大夫为莫逆交嘉靖辛夘壬辰延为子弟师于是昕昕相对毎程课诵稍暇即索纸就窓隙细书及暮乃罢取而观之山原之族谱也予起告于京师君送至桐江袖中出二简斋铭一请谱序癸巳以后予以忧病出入不获践诺者二十四年丙辰予辑秀川族谱因忆前请索谱于君之子瑾恍然今昔而予之颔且垂白矣予族与山原同然所出秀川祖崱之先本湘东人而序谱者咸谓豫章徙同江莫辨其自独山原祖襄阳拯拯为吉州推官在郡志可考子日宣举庆歴进士具载学碑中是时秀川科第尚未兴也秀川诗学始于印山武知军棐恭实状其行印山仲子上行卒安仁智县武冈闻讣而泣且为之铭载其仝官相得之殷两家气味之同又不独先大夫之于三潭君矣君之谱既增昔之未备至于家规礼训使人人展巻而兴孝弟之心有所依仿以保合亲睦有维持长久之道贤里皆有所益又足以起予之不逮山原为世家其维持者代有其人后之人尚思体君之言等而上之使秀川之族感发而兴以复相与之盛是非人间大快事君虽不及见必且瞑目地下矣
　　秀川居徙考序
　　余观生民诗述后稷之生至于平林委巷不隠其陋岂直显神异张幽恠葢反始懐旧人性本诚而积累难艰固足耸示子孙动忧勤矣今人去家数舍许闻故乡事无问验否瞿然悲感或至泣下此非好诬崇诞也耳目不逮则见闻因之易不可得而强抑也余往入秀川见頽垣败瓦杂榛荆间问之长老或曰是先世之遗今某其子孙也或曰是外徙而不归者也于宅姓屋庐则曰是吾族子孙不能保而归之者也而幸存者又皆经歴兵火凡几易地而始复余于是徘徊嗟叹若不能去久之颇尽时变兴衰之故有郡乘国史所缺遗者十余年来长老渐亡虽欲再从追问且有不及之悔况后余而出者耶于是别简识之崇宁前事简而语详其后变数而语畧简者系以世数者系以年总其纲故特书尽其变故分书此二者书之大较也年莫可考约其时类书之析产编戸以着齿繁夫四民未有不出于编氓者比闾什伍以聨之王政之大经也室败与更主书废反旧书复轻弃所有书失家之正寝尊与祠同先人神灵在焉弗可后也祭田之失复谱之续书皆事之大者也表宅树风声也灾祥辨安危也潴堰守望以厚义也不名所自出苏氏法也旁及不遗亲也详先君情之至也不旁及闻不逮也复为之说不没所闻也而朝廷郡邑之事因以考焉观时变者必有取于此
　　秀川内外传序
　　易有之男正位乎外女正位乎内男女正天地之大义也其象曰君子以言有物而行有恒呜呼言行善固所以正位内外言行善矣家人之道有弗尽乎虽然其外云者非独昼不于寝之谓也其内云者非独夜必以烛之谓也孟子曰其君用之安富尊荣其子弟从之孝弟忠信明进与退皆有事事记曰男子之生桑弧蓬矢志于四方是也妇人之事不逾阈谨酒浆共蚕织而顺教令可以称幽贞矣故礼男尊而女卑言乎内外而职之小大逺近不亦较然矣乎圣贤之学千古之逺六合之内不出于性分性分得而天地参是故上焉者以辅世其次易俗其次宜家其次保身自保身至于辅世其小大逺近亦有间矣槩于善则一也故一言一行之足诵人斯传之矣传也者传也传之必爱其美而则效之其能已乎洪先自幼服膺庭训口授耳熟不敢怠忘比考手泽见闻益广缉而纪之渐成篇帙足则徴徴则信故遗稿附录备载下方昔鲁衞同姓史记别立世家葢贻谋择术家殊人异启后不可不慎也人居不比者其传亦再更端以着世业疎与数皆据情实无敢借辞妇不别简取诸从夫与子之义抑亦观其刑于云尔夫人不皆善也固亦有为不善而书之足以戒者详其善隠其不善虽其人无足诵而交防有以善言至者存而弗去抑又何哉所以示友道至重亦曰顺人之至情且诱之也虽有至弗良之人未有不爱其先人者呼其祖父而誉之即絶德不以为饰伪蒙垢秽语辄艴然赪色不悦而于他人则否非好善之心独明于此而闇于彼也此诚骨肉之亲不可强而同也今夫谈圣贤之事咸恐畏而不敢当者其故非难知也以其出于教诏非耳目所睹记也惟夫家庭唯诺之间闺闼宴昵之实声闻之所薰蒸意熊之所浸渍不俟察而明不待诏而喻其去耳目睹记又加切矣有举祖父之善而夸诩羡慕之不置其言岂不易于相入而其行岂不易于相袭哉夫善者必可传矣而于骨肉之亲又诚好而莫或疑则是余言必有取于族人也虽然余岂徒以言也哉传曰身不行道不行于妻子其身正不令行矣父为子纲夫为妻纲作内外传
　　秀川名位表序
　　呜呼自大时府君而上其隐与显世代辽邈吾不得而考矣府君居戡村者又八世凡二百四十余年而始以儒术显岂不难哉葢攷宋大观至于今四百五十七年之间致有名位者二百三十九人云孟子曰孔子三月无君皇皇如也彼圣人者用则行舍则藏何遽至于皇皇哉伊尹曰一夫不获时余之辜天下之饥溺若禹稷之饥溺也是故畎畆稂莠农之耻也器用楛窳工之耻也臭载背时商贾之耻也违教丽法齐民之耻也缺卒败伍将帅之耻也教化未明德泽未降庶职未熙羣生未和此独为士者之耻非它人所当与矣知耻而皇皇矣上之人不能以礼罗致则亦不得枉已从之故三月皇皇不能已于一日接淅而行者乃所以为孔子也为之礼罗致之矣名不显位不当则亦不足以为士故名与位者上之所以致士亦士之所以自致其用也于乎后之罗而致之者未始不为礼矣果不媿于士矣乎君子疾没世而名不称不患无位患所以立于乎此吾表所以作也宋之罗致凡九途曰舍贡曰解试曰童科曰国学曰漕举曰正奏名曰特奏名曰铨试曰恩封元有乡试国学铨除加辟举军功道术而为六明则乡试防试嵗贡国子保举吏员军功恩防封赠其数视宋而制不同时势异也当宋之初有解试进士童子国学诸科其诸州解试得省试对策者为进士赐上二甲曰及第三甲曰出身四五甲曰同出身皆谓之正奏而落第仍还本州故由进士者其散官书左而它途书右示所重也开寳间与十五举者本科出身名为特奏一曰恩科其后虽一二举间亦得与而其科亦且四等童子科有明经有文试明经止于记诵而试文者得永免解若国学升补止在京师崇宁以来行其法于天下罢诸州解试而州以学生分外内上三舍入辟雍登太学俟命殿试谓之舍贡宣和三年罢之南渡后止一太学其法嵗一放补入外舍为补试内舍为监举上舍为舍试而以外学中下等入者为混补取之诸州解试乙榜者为待补天子幸学特与免试入省为恩免此三者国学法之稍变者也景祐以来虑取士不广凡依亲游学与职官门客去家二千里者得就所寓转运司解试谓之漕举一曰白头科淳熙中进纳借补军功官皆得相防而防补及杂科人则就吏部铨试其防补之法自朝奉郎以上遇大祀大庆及当磨勘辄与一资而父母之封则自国子至于解试者皆得请焉此宋之九途而待士之厚亦畧可见矣元时贵国族而薄汉人宠吏书而鄙儒士至于道术亦甚尊显故铨除中多属吏胥杂流若所谓舒库尔齐者则御前控鹤诸执事也延祐八年始行乡试于行省葢混一者三十余年矣然解额既亏未久而罢至正初始复再举而天下且乱有行之一州者若贑榜是已其他国学所举与荐辟所授止于学职天下既乱百姓自为团兵乃有义兵军功其死事之赠行省承制天子无所问也我太祖皇帝之兴不吝爵赏豪杰景从既以武功取天下即定乡试防试之期而乡试一举即名贡士得防试礼部其进士止于三甲而乙榜为下学校年深者拔为嵗贡与保举明经贤良诸科列为三途国子则以落第贡士与嵗贡生为之其始犹行积分近皆因序注选有限年嵗贡者谓之恩贡不拘年次者谓之选贡或以进纳谓之援例皆间行而止其吏选限以三考士人鲜复为之至于恩防则自三品推恩与死王事者其封赠通于七品非遇大庆皆以给由为限葢酌宋之制而行之然皆据表中所及为言未尽其损益也大要我朝与宋皆务重儒故外是途者百不数人焉至于元末才一举乡试就学职者十人而九则犹足以见罗氏士风之端亷而时势之异亦较然矣虽然此岂细故哉于是起大观迄嘉靖上列诸科年嵗下系名位皆遵其世错书之俾后之为士而有志世道者因得以考镜焉
　　田心张氏族谱序
　　古之君子尝歉其所不足而不敢恃其所长其为歉也不独一言一行必欲反诸已也即身世之勳伐功行爵邑籍属犹耻言之而况蒙诸人乎后世不然尝侈其所长而不知勉其不足其为侈也不独一言一行必欲加乎人也即交接之勳伐功行爵邑籍属犹冒言之而况有诸已乎予每见人之称引而有感于古今之异窃为之深怪因叹古之君子何其鲜能而后世之流风滥注密移于人心何若是其逺也往年惠安张中丞净峯公为巡抚求曲江公之谱于吉水近邑志张氏悉上谱大抵皆祖五宏如永丰杏园所言徙自宏渊是为五宏之一而其父景重居吉州则曲江孙也净峯公据史系驳之谓景重为继髙之宗不应逺徙且史不载五宏何世独景重之传而有涉渥沦沼洪五宏是其字耶葢其子孙不能纪载或亿言之而吉水田心之谱视诸张详甚净峯公固未见也田心之谱曰徙吉水非始景重景重生焴焴生廷杰廷杰生涉渥沦沼洪洪字宏海始居恩江之蟾塘宏海生瑛瑛生铸铸生仕谟仕谟生才寳才寳生大猷大猷生公翼公翼生端仁端仁生乔林乔林生季成季成生子庚子庚生伯瑛伯瑛生引年始徙吉水田心自曲江而下至是二十世矣其前系既与史合而其后人又足以补其亡遗葢信谱功当净峯公求谱时诸张狺狺言如聚讼咸说田心辨之其长老子弟不可曰是侈吾籍伐而显诸族之阙失也又数年家石洲君钝为武昌太守以书告其父老子弟曰吾谱尝燬而幸存其畧今不梓后世得无有为杏园之言者乎则又曰曲江吾所自出也其世逺引年吾始迁也其世近逺者情尽近者情亲是详畧不得而比也又曰迁田心子庚志也引年成之吾乌乎可忘于是别曲江而下十有七世为衍图别子庚一世为肇基图图止书名不详其世数功行叙功行纪世数自引年始曰谱自田心作也居田心十四代代有闻人别为大传证以众论而不溢辞曰庶其免于诬乎谱成既自捐俸梓之复以书索序于予予终始成之葢深信其称引之非亿言也夫蟾塘之绪重矣而不必持辨于人曲江之裔贵矣而不必尽详其事田心之闻人众矣而不必自章其美是曰父干母坤人肖乎其中固有至贵于已而辨之尤所当先以进后人者乎尝观曲江公争仙客之封明皇怒曰卿固素有门阀哉曲江贤相也明皇钦其丰度旧矣彼岂有意于勳伐功行爵邑籍属之荣显而君臣猜嫌之际乃复云云若此则其滥注密移于后世之人心者又何怪哉夫惟人心滥注密移于勲伐功行爵邑籍属之荣显则其有所恃乎人也不得不至于捐已其得之于已也则亦不得不至于加人苟于滥注密移之中有能反已之所不足如夫子所谓未能于君子之道者辨之于一言一行之微以求身之可贵真有见于勲伐功行爵邑籍属不足以为荣显则于祖功宗德但笔记之以传信于后嗣而不必频入于人之耳屡出于已之口斯固君子用心也予家世与田心聨婣俗尚重伦理而笃于义其前闻人行事钜细莫可悉述自方枘野塘竹丘静庑孚斋诸公予得以文着其志复请益于西墅先生而与其令子象溪君幼桢为莫逆其奉长老诏之命而速言者为品为铣为少中为少均为镒为日熙为应之为应举为鸿渐为忱为登选皆髦士之选也才既各有所长而又儳然若有所不足皆可以谓之君子也故即有感于称引之非亿言也而序之谱言宏海崇仁主簿而史所谓防州签判者乃宏渊也崇仁与恩江蟾塘接境揆其势谱如之
　　永新文竹周氏族谱序
　　余族与泥田周氏衡宇相望婚媾相寻出入守助称为仁里而泥田则膏梁华腴诸姓莫能与匹余尝与其缙绅先生同逰知其族有衍于禾川之文竹者敦诗说礼度越时流心窃慕之及余与东廓先生讲学于复古书院尔时周君娄偕其犹子太学生一才与焉余观其进退雍容中规中矩望而知为泥田家风也其后二年复讲学于禾川因得至两君家两君与其族之贤者孔举孔庠孔章等出其初修谱相示且踵事増华为之重修而问序于余余披览其籍见其条理井如也其昭穆森如也其亲疎同异晰如也斯固家乘之大观矣吾因是而知谱为人伦之重也昔者天子赐姓命氏以彰有功是时人皆土著情文欢洽而谱系作焉虽至遭逢变乱或去坟墓而离宗族者犹挟其家谱以示相承中叶而降风教渐薄谱录多废于是李失陇西刘失彭城华贱一区可为三叹即如陶元亮自谓与其族祖长沙公同出于大司马而后属渐疎渐逺矣故其诗曰同源分流情殊世隔悼彼行路眷言踟蹰杜子美在蜀邂逅侄孙济而不免于形骸矣故其诗曰所来为宗族亦不为盘飱勿受外嫌猜同姓古所敦黄山谷谪居岭南经衡阳过黄成而相见不免于感叹矣故其赠成之序曰殊乡异井兄弟未逺六十相识中心是怆向使诸君子果亦有泥田之合谱文竹之谱元亮何至于踟蹰子美何嫌于盘飱山谷何至戚戚于殊乡异井也哉今泥田之有文竹也墨潭琴水聨如一气墟墓与共裸将与同非如大司马之疎逺也文竹之与泥田也主伯亚旅合为一身非如子美山谷之流落贬谪对面不偶也入其家而少长有序内外有别上下有章勃谿不争防墙无怨乔梓之俯仰凛然葛藟之本根常庇亲亲故尊祖尊祖故敬宗敬宗故睦族兢兢乎有礼以相绳彬彬乎有文以相接宜其硕大而蕃滋源逺而流长簪缨之盛将与泥田而继美也哉是役也纂修者为周君娄暨其侄一才同纂修者为孔举孔庠孔章勷劳恊理者则庆梅孔寛孔鸾孔褒禀梓宗典养和养恕等例得并书
　　玉峡罗田袁氏族谱序
　　人道莫大于亲亲亲亲故尊祖尊祖故敬宗敬宗故睦族凡支分别而族属不等于涂人者皆谱之所系也故苏氏作谱以教孝顔氏作谱以教弟诚以长幼昭穆尊卑大小亲疎之伦不明将以富贵而加于父兄宗族者有矣抑先人之有德行功名勲劳爵位学问文章而不知著娶不知其氏生不知其日卒不知其年塟不知其所类由无纪传焉故也谱之所系顾不重哉今节届上已余欲往潇江陆通罗田会雨溪涨留于袁君本节本清书舍因见袁氏谱牒为蠧鱼朽昆季前而请曰先生辱临敝庐是家之光也意欲重修此谱乞先生一言弁之宗族于以增重余乃详阅旧帙始知袁氏之先本轩辕黄帝八代孙有虞氏七传至庄伯爰生诸诸生涛涂遂以王父字为氏曰爰爰即袁也及汉兴博士固申儒遏黄倡业于前袁氏遂大显至司徒安懐德于身望重汝南歴任三公其子敞京孙汤曾孙逢隗孙绍并居公位故称四世五公官袁氏之盛甲天下其后十四世孙顗仕五代宋为雍州都督顗九世孙滋为唐永贞相后谪吉州刺史遂家于吉州及子致辅复迁袁州之袁家坊至赵宋至和元年致辅六世孙日严为袁州教授有幼子武仲字志安英宗治平四年授评事寻刺吉州时淦属吉公因游淦县卜隠地乃择处于沙坊之乌石冈厥后嗣续日蕃其由乌石冈而徙者不一处而惟罗田为盛罗田自艺公肇基子孙蛰蛰衣冠防防如思文公崛起军官以武功显者无论即佥宪朝阳公越今未逺以余幸魁多士之日去公登第之年仅六十有四载似僾然其若接也而当年内阁东刘先生吏部侍郎名珝暨秉鉴侍读学士丘濬少詹事徐溥深为公雅重如谢迁刘戬王鏊等名甲一时尤于公有声气厥后官河南政绩为河南所称是公之文章事业声名爵位彰彰在人耳目间虽与本节昆季为同族而要之其始皆一人之身也夫万必始于一本小宗悉合于大宗乃有次而不紊有伦而不凟今昆季欲修兹谱岂非孝敬之至念亲亲之仁爱欤故虽世逺年湮先人之事迹未能悉详务纪其大槩俾世系不至于紊凟衍得及于奕叶其中为孝亷为明经为弟子员有徴必书为封诰为勅命为忠孝节义有美必载至娶妻必书者何孔子曰天地不合万物不生婚娶万世之嗣也可不书与故书之曰娶某氏使子若孙知其所从出也又曰天地之大德曰生生者人之始也故书之曰生某日有生必死死者人之终也故书之曰卒某日是以君子有终身之丧忌日之谓也死必归土故书之曰葬某地使雨露既濡而愓之心生焉是皆所以教孝也且长幼辨则大小无凌躐之咎昭穆序则疎戚无陨越之失而尊卑不有定位乎是又所以教弟也如是而宁复患有致相见如涂人者乎无有矣又致有以富贵加于父兄宗族者乎无有矣谱既成劝宜先勤俭以立其本忠孝以植其基积德积学朝夕而灌溉之则日新月盛自能保世以滋大也余深嘉斯举且属在婣亲爰抒数语以谢所请








　　念庵文集巻十二
　　钦定四库全书
　　念庵文集巻十三
　　明　罗洪先　撰
　　行状
　　明故通议大夫总督南京粮储都察院右副都御史谷平李先生行状
　　昔孔子没门弟子无所归欲师有若当是时非赖曾子数言其事固未止也夫因言而止亦必因言而迁其于是非之微固非斩然辨也明矣彼皆亲炙圣人而终身其速肖亦且七十不可谓不众也而易惑犹若此况其逺者哉自孔门至宋儒得数人矣自宋以后其言愈明其实愈晦于极晦之余有能得其立言之防虽未计其所至浅深要之皆可追逸驾于诸子岂虚语哉夫学至不易矣而端绪之别又且什百而千万于什百千万之中歴世既逺幸一人焉有志者闻之其不切思审问求其传述探其纪载固非情也今世之于宋儒宋儒之于孔门槩可见矣后之视今岂异昔哉故谷平先生之行无问巨细洪先必究终始次第言之要亦有待其人焉谨按先生姓李氏讳中字子庸吉水谷平里人也李氏居谷平久而繁世为着姓宋有讳次鱼者以道鸣南轩晦翁善之学者尊为复斋先生又几世为先生髙祖沂泳沂泳生复泰复泰生尔肃尔肃生崇道号坦翁是生先生先生贵自坦翁二世俱赠中大夫四川布政司右叅政配罗氏欧阳氏俱赠淑人先生生有异质不假训习而颖悟絶人在襁褓欧阳淑人抚之曰汝继舅氏业乎葢欧阳出文忠公后其父西原先生有道者也五六嵗未识书解为声偶数试之不能穷八嵗读书忘寝食大父叹曰是儿必昌吾家然自髙祖以下世敦行谊无厚赀防淑人亡束脩不常继治壬子年十四始授尚书学举子业明年从坦翁如郡城道出周文襄公墓下闻行事心慕之丁巳受学玉斋杨先生之门玉斋先生名珠里之谌溪人欧阳淑人母舅也其学自传注遡濂洛能躬理道不苟荣势贫老瞽而无子横经授徒未尝见戚容出其门者以解释考据为名家然自谓所学不在是也晩得先生与语喜曰吾甥女固未亡乎尽以其学授之且谓曰吾言本之明道明道其醇者也而吾未尝轻语人验其资皆不足多也圣人与人何异亦为之而已矣子勉之夫财利者人所至欲而易以迷动意于此不可以语道吾尝有言金用火试人用财试未有役于财而强于义者子勉之先生自是慨然有志圣贤之学戊午逰澻江为子弟师明年冬坦翁携如楚寓景陵景陵多师之辛酉访大父寓舍如随州是时大司马李公士修初为州守见其文异之荐为州学增广生明年议婚又明年年二十有六张淑人始来归然犹不能市书一日见一峯先生集手录归叹曰大丈夫不当如是耶始独居遇大雪食且尽室无烟火诵书不辍忘其饥寒在身也比为州学生月廪矣复分以给乡之窭人窭人异之闻于随愈益敬惮先生故不假辞色即州守子弟来学意不合不能少留以是行辈私语不名而指所居里称为白石先生正德丁夘举湖广乡试第一人甲戌赐进士出身髙等杨少师一清为吏部将举台谏数召试不往六月授刑部浙江司主事是时武宗皇帝纵西僧出入禁内宦官用事居中先生忧之上疏切谏疏有曰今日大权未收储位未建义子未革纪纲日弛风俗日壊小人日进君子日退士气日靡言路日闭名器日轻贿赂日行礼乐日废刑罚日滥民财日殚军政日敝天变于上地变于下此道之不明不行陛下之心惑于异端故也其他指斥忌讳辞气激壮疏入武宗大怒人人危之先生藁坐饱食待罪从容以当道捄解得免逾月忽出内降谪通衢驿丞缙绅嗟曰先生辞言职矣顾以言去岂常情哉争为诗歌之乙亥奉坦翁之通衢辟爱梅亭读易其中戊寅病移长乐学宫新建伯王公守仁镇贑州檄先生与王公思议军事己夘三月至贑而宸濠方谋不轨时论煽揺王公问计先生豫防其败引古为证力赞其决变作王公邀以助已平居不屑自叙语莫得闻濠既平返通衢辛巳今上即位有诏叙复未行壬午擢广东按察司佥事八月监乡试事多仰成部下有诉乡贵人夺民田乡贵人方恃宠多畏惮之闻监司受诉求质语甚厉先生不与辨无何竟还民田张都御史某镇梧州家人自乡杂啇贩来为巡检所诘张将罪之先生叹曰逢人怒以夺官乌用法为不听判张心衔之以他故上疏论劾为朝中所理不行癸未春陞广西布政司左叅议其夏陞广西按察司副使提督学校先生悯俗学支离丧失真性凡教一本于身不事言语尝曰玺书所载迪正道崇正学此吾职也又曰感于此应于彼不行而至自有以潜夺污俗兴起善心诚之不可揜固如此于是择诸生聚处五经书院五日登堂讲说敷悉自晨至暮不休人多向之甲申夏以继母某氏忧归诸生追送有泣下者丁亥起复补前职广西人士闻者交贺己丑陞浙江布政司右叅政督粮储除催科苛令辛夘夏陞广东按察使八月监乡试九月监武举十月以坦翁忧归往先生官广浙必奉坦翁行曲尽娱乐是年再强入广不听讣至即日就途不复候谒同官以赙金至尽却之乙未起复陞广东右布政使巡按御史戴某用法峻刻欲罢南海番禺吏六十人先生验无实面直戴戴不乐且曰是六十人者宁无枉法意耶先生面发赤曰法者治其太甚者也以意罪人何以捄过且不闻有故入律耶径趋出戴既慙怒防曹叅议卒于官都御史以婚故令赙千金先生曰不能还乡者法得赙曹也何待赙即赙岂必千金也竟赙以法同官请益不可都御史面语又不可而故事平大盗布政必具宴犒诸司借以赂者数十百金先生举宴不以赂都御史愈怒故拒宴尝先生先生既无所谢而前宴金亦不复偿于是与戴交诬坐不称职当罢朝中顾哗都御史而直先生为疏解曰李某素着亷节复有才望第不能俯仰为众所嫉应留用以责后效葢霍公渭厓笔也而时宰中复以先生无关说为慢已竟谪四川布政司右叅政督粮储始先生在广东闻弹章欣然且归荅同官书曰此事于余无损益但恐仕者以余为惩则薄俗日流于苟媚世道何赖独此不忘情耳及是之蜀无悻悻状丁酉至官数月乃具疏乞休人有问者复之曰士君子行止自有孔门家法不可苟焉自小也所谓家法吾心天理是也进退迟速莫非天理之流行叅以毫发意气不免为过高之病皆私也同官力沮乃止明年告之抚巡不允己亥明堂礼成得推恩三世先生以为方切感恩未可言私其夏假入贺归道陞浙江按察使未上陞都察院右佥都御史巡抚山东庚子春至厯下始谒学庙见车马取道屏外先生瞿然曰是不可徒行耶命彻之曲阜三氏学生旧无廪建议增给曰使东土人知天子敬学庶其兴乎是年大歉蝗蝻且起饿者流离道路先生防计郡县不足取泰山祠金以待赈乃命流民捕蝗与谷与蝻谷倍蝗数又虑盗贼将炽下令曰官军非郡县得调缓急全恃民兵今应募多白丁防食不识弓矢万一何计其限郡县募骁勇籍记练之河南关继先黠盗也能散金帛得死力尝被擒钳锧加三木守衞之其党竟穴地入狱脱去不能得遂流刼燕赵韩魏间数十年无敢当者至是由燕入青先生部下设法擒之而燕之抚臣攘以为功先生不辨其他讼狱细务责成所司不欲侵职务存大体辛丑陞右副都御史总督南京粮储往时运艘泊江转搬既为市民所绐而官稽程期鲜不得罪先生乃令自水门入庾次又檄监视者无先放衙无使庾人侵羡病诸役者人皆便之壬寅十月偶得痰疾而是时先生为金御史所诬当调金御史者尝按四川疏先生之贤于朝及是怨不德已而公卿中又多懐忌以故其诬得行是日晨起将出忽端坐而逝十一月九日也距生成化戊戌十月一日年止六十有五而张淑人先卒十有五年子男四人女一人长元生戊子举人次绍生县诸生女适县诸生杨浩皆淑人出次寅生庚生俱县诸生出侧室杨氏孙男五人长太学生曾次县诸生春次兆华次兆宗兆龙孙女三人皆幼嘉靖癸夘十二月二十三日元生等奉柩塟桐江赤石潭某山迁张淑人合窆焉先生气刚而豪貌庄重声吐震厉对客终日危坐身不倾倚步趋如有循手容张拱望之严不可犯然意态安舒不甚求异言有可采虽田夫孺子皆得曲尽其情意有不存虽王公大人未尝辄阿所好每黙坐问荅注目倾听随言剖析亿逆比昵之态不少藏蓄平生于物价低昻事情防瞹曾不经意至当大事决大疑闻大谤众人牵系于利害得失噤而不敢发者洒然脱卸若江河百折东下而不可囘葢其性成然也是以平生虽极穷苦而出纳之间校量不形自入仕至按察副使十余年俸入不足以供朝夕居忧尝留门人饭贷米乏薪至防浴器日暮矣竟不及饭而别起复见时宰无一帕以为质终其身官且显而田庐居室败壁腐榱鸡埘豚苙不蔽风雨然竟不知支一木覆一瓦为子孙计其兴致萧旷若处九层之台俯万有而享百也葢先生早年闻玉斋先生之言即以圣贤为必可至以学为必不可已渟涵操习之久失复困顿之频于是性命一委于斯道而无一毫常情俗见叅杂其中惟其不知不愠不见是而无闷故惩创履蹈必极其茂实信其可信阙其可疑故辨难往复必极其精研早悟髙明则以何思何虑为标准而未尝冒古昔之训以为门戸晩循渐次则以知及仁守为难能而未尝矫世人之弊以为高竒尝述程子之言曰吾学虽有所受天理二字却是自家体贴出来由是观之先生之学虽受之玉斋至其主张斯道以求仁为主本以闲邪为入手以直任天命流行无事安排而心中洞然四无畔岸为实际则其植立扩充濯磨究竟岂一朝夕之故哉虽其一时嫌忤萋斐横生而燕居闲言不一致辨家庭族党或有不悦而出入接见曾不加损至于日侍左右不善触机则又沉黙浑沦畧无强聒此其积累之厚蕴借之深即谓之间世一遇犹未足以喻其难也如是而视其冺没不为撰述以传于世而待乎其人呜呼将非自絶于先生哉洪先不肖自丙戌嵗与王龟年周子恭辈始趋门墙得闻绪论躬行不逮实负仪刑尚冀来者可追期之末路而天不憗遗遽尔痛割悲夫先生祭玉斋文曰斯文未坠先觉在兹窃图晩境以报夙知是在先生犹有未已者也况于门人小子哉诸孤俾撰至行得效管窥不愧防愚辄加诠次先生晩年好易不尚语言诸所著述竟未笔札应酬感述成寓道机手泽所存谨各辑录总为疏草二十有八日录三百余条书问三十有三诗与文一百六十有五藏诸其家并示来者
　　刘忠愍公死事状
　　乡人锦衣指挥彭德清往来王振门下颇用事诸公卿率趋谒而公独不为礼彭御之防公上疏彭欲假以相报乃激振曰刘某疏中权不下移之言暗指公也振既大怒而公疏中尝言太常不可用道士宜以进士处之未几编修董璘自陈愿为太常少卿振因诬公与璘同谋故先以言为璘地并逮下狱已而隂嗾锦衣衞使马顺以计杀公顺是时掌衞事一日五更携一小校惟监门入公与董璘同卧小校前持公公知有变大呼曰太祖太宗之灵在天汝何得擅杀我小校持刀断颈流血被体屹立不动顺走前举足踢倒因曰如此无礼遂支解之褁以蒲包埋衞后空处董从旁匿其血裙数日密归公家家人始知公死乃以血裙为榇归葬小校失其姓名本卢氏人与耿公九畴为乡隣耿素爱其年少俊美因与往来后久不至甚讶之一日见耿耿视其貌羸黄不类惜之曰得无有他疾乎何羸至是小校吐实且曰顺先一夕密语某曰今夜有事汝当早来至期令懐刅相随迫于势不敢不行比闻刘公为忠臣是某无故作逆天理事死有余罪特来别公且谢误爱耳因恸哭悔恨不自已未几果卒耿与广信佥都御史高公明尝言之高语永丰钟恭愍子知县启启以语东廓先生而洪先读先行人如墉手记公下狱在正綂八年六月十二日至二十一日而变作二十三日家人始得闻之又二日乃敢发丧当是时亲朋无相吊者逾月而归此事固秘莫得其详公家讳祭自二十一日后连三举葢亦疑之不知实二十一日也先行人手记日载晴雨诸细碎此事甚大且经目击其必审不谬且数往哭其家无所嫌畏土木之难甘心陨首岂朝夕之故哉始钟公复与公同馆相厚善封事实约与偕疏成为妻所窥泣劝乃止明日公如其家钟他往妻大骂曰汝自干事何得累及他人乎公惊走且叹曰钟固谋及妻孥耶遂独举未数日钟病死妻亟悔之每号辄曰早知若是曷与刘侍讲公同死耶其子同年尚穉习闻之比长疑以相问母告故同懐忿恨常欲申父志比后谏易储杖死入祀郡中忠节祠与公同日迎主且聨坐云
　　东川先生行状
　　东川先生吉水乡先生也先生居富溪东而行又甚髙闻士大夫间于是学者尊先生率称东川先生先生姓罗氏名侨字维升生天顺壬午十月二十六日幼有竒名六嵗偶文句应声成十二通文词是时父通判君为南京太学生先生因学太学中闭戸诵习貌甚庄诸太学生见之呼为小先生长为邑弟子员有文声是时弟子员拘制业咸有门户牵缀试目穷年不得休息而南昌张东白公元贞以道术鸣先生往从之居半载尽得其说以归自是授生徒辄以收放心为言于是行辈益推先生乙夘举乡试明年试春官不第为南京太学生祭酒刘震闻其名特礼之已未举进士癸亥授广东新防县知县新防广东剧县号难治先生治尚风化谓学者溺章句无本实而专内业者辄目为异端于古人甚悖于是表陈白沙公言辞行事令学者诵法朔望坐学宫讲论不辍诸所行罢多放故事之善者三年民安之已已内召补大理评事是时阉人刘瑾擅王命用淫刑先生自念刑官无状庚午嵗旱上封事其畧曰臣闻人道理则隂阳和今旦夕斋戒而雨泽尚滞臣窃以为天心仁爱未已也夫先王视朝逰观咸有常度故贤妃有鸡鸣之警召奭陈巻阿之诗此敦穆穆之化也今陛下日昃不朝戯狎羣小殆非所以基大业矣宰相谏官者将以辅政通蔽者也今文法太深诛求太急盗贼白昼杀人流移载道元气竭矣而宰执谏臣噤不为语安得不致壅蔽为大患哉是以黥劓之刑上于大夫窜戍之罪加之耆旧如刘大夏忠荩置之行伍潘蕃谪逺几无生还陛下置而不问是岂劝大臣之道欤先朝律例裁酌古今咸足以禁奸而惩罪今往往比附深巧隠中善人窃臣之所不忍也诗云迨天之未隂雨彻彼桑土绸缪牖戸今日防患如防巢然防不密则巢倾天下固大器也爱惜预防可不如鸟乎当是时瑾肆虐立威道路以目无敢言时政者先生疏上瑾意疏语隠约咸有所指将处之极刑大学士李东阳力解得免官归其年秋瑾败于是御史凌相上疏谓评事罗侨烛事几之未露遏气熖于方张君子之所难也宜大用以劝忠直明年复大理评事病作复告归又明年丧母与伯兄独居者三年己夘宸濠反都御史王守仁起兵吉安讨之聘先生居守吉水濠既擒王奏功疏先生名而前后台谏亦交荐辛巳今上即位有召防先生感激就道数日檄至陞台州府知府先生自辛未病告家居十余年蔬食读书于公府无所干谒及治台摧奸惠良兴学礼士恺悌宜民民讼姁姁语利害多解去嵗时循行阡陌举冠婚丧祭礼教民布衣张尺贤而贫延之上坐访民间何所疾苦尺具以所闻对乃为尺置僮仆给侍于是台人因多感悟戍衞食倚各郡饷前守渔其中即溢取啬出之入觐治装咸苦民先生首除羡饷而觐行自给无他与于是吏部上天下守令殿最以先生治行第一赐袭衣牢醴旌异之癸未二月巡抚延绥都御史姚镆奏云人君之道莫大于纳谏人臣之道莫大于进谏谏固难也而势尤难者则独处雷霆之下与首击豺狼之横者耳臣闻武皇临御八党擅权皆逆臣刘瑾为之魁也故尚书韩文伏阙倡言旋遭斥逐其后敢有婴其祸锋者乎而给事中刘茝复言之已而评事罗侨继言之已而竟不复闻是所谓独处雷霆之下与首击豺狼之横者也今遇圣明首宜奬擢以风天下顾茝知长沙侨知台州皆常调也夫以懐忠尽节之士而待以常调人将何劝臣伏悲之四月擢广东布政司左叅政台人呼号留之不得强脱靴去而郡县咸为立去思碑甲申先生至广东分守岭西道是时西山诸贼猖獗先生设擒捕法竟多敛避八月以故事当引年即上疏乞骸弃官归总制都御史张嵿巡按御史熊兰奏畧曰左叅政罗侨学靡词章志趋道义劾权奸而直气不挫遭摈弃而贞节益坚诚未可遽听其去也先生乃复上疏词防哀恳而吏部移檄以先生忠贞在朝廷循良在郡省且引年乞休于故事未协使者促行甚急先生不得已复至韶州固以疾辞于是总制都御史盛应期疏其事竟得请云先生既归杜门谢客日对书史着潜心录探索理道谓学须寡欲则心中无事平生自处甚俭食无兼味家无竒玩賔客至具常食无所计量事伯兄终身怡怡嵗获赢分给诸族时聚谒诲以孝友故终先生之世家人鲜有违教令者先生早年以学自命故诸制行必谨防矩为新防厓山在治境感宋死事诸臣嵗泛海祠焉在台建忠节祠祠方孝孺置祀田若干壬午东廓邹子讲学青原山中时与往来议论而洪先居丧不废业先生以为不应古礼责以书曰讲学之功尊德性之资未为无补也何独嫌于丧次乎愚以为取益于友不若取益于心取益于天子何不自信而过逊哉恐索子者当于牝牡骊黄外矣是时先生方病痰书皆口授而据礼严振无少让九月五日对客理前语端坐卒矣呜呼儒者之学至近世门户各异先生独逺探览古昔是尚虽宗防异同砥砺疎密未敢溢词然自壮至老凝然树竒履坦不杂浮鄙其可不谓志士哉吉水民俗朴而士负气故多伟人自先生所及见张黻以谏留大臣谪死刘观好学弃官贫居袁道守法暴死岭南刘恒令上邑家无帛钱先生行事视此四人者颇相类岂亦地使然哉语曰鲁无君子者斯焉取斯先人与先生同举进士皆以行谊相髙洪先以故得幸侍侧时受成训悉闻诸懿恐盛美不传后世何述于是攷先生操向列其行事俾风流逺遗尚有兴者先生子二孙男一孙女四长子卿谷坪李宜人出次子宰侧室济宁于氏出卿子忞县诸生先生上世曰必先宋季由庐陵大安家湖南再徙吉水富溪曾祖支顺富而好士祖声振精易学负时名屡聘不就父颖世其学后为太平府通判有惠政壬午先生以恩泽请于是敕赠颖承德郎职如故妣袁氏配李氏俱赠安人而先生墓在所居南半里

</div>
    <div class="pagination">
<a href="念庵文集_page9.html">上一页</a><span>...</span><a href="念庵文集_page5.html">5</a><a href="念庵文集_page6.html">6</a><a href="念庵文集_page7.html">7</a><a href="念庵文集_page8.html">8</a><a href="念庵文集_page9.html">9</a><span class="current-page">10</span><a href="念庵文集_page11.html">11</a><a href="念庵文集_page12.html">12</a><a href="念庵文集_page13.html">13</a><a href="念庵文集_page14.html">14</a><a href="念庵文集_page15.html">15</a><span>...</span><a href="念庵文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
