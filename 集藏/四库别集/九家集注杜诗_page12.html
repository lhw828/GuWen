<!DOCTYPE html>
<html>
 <head>
  <meta charset="utf-8"/>
  <title>
   九家集注杜诗 - 第 12 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九家集注杜诗 - 第 12 页/共 35 页
  </h1>
  <div class="content">
   郑驸马宅宴洞中
　　主家隂洞细烟雾【公主家幽洞也】留客夏蕈清琅玕【江淹赋夏簟清兮昼不寐琅玕竹也杜补遗陶隐居云青琅玕蜀都赋所称青珠是也乃昆山玉树名又九真经中太丹名也唐本草琅玕有数种是琉璃之类火齐宝也且琅玕有五色青者为胜出嶲州以西蛮中及于阗国尔雅曰西北之美贵者有昆仑之山璆琳琅玕焉注状如珠山海经曰昆仑山有琅玕树其子似珠以珠为簟如琅玕色故云　赵云琅琅玕宝树名美物也故诗家多以比竹今言竹簟之美耳旧注作竹者既非是而杜由所引又竹青琅玕附防青者为胜之説今诗句义直是主家隂洞烟雾细留客夏簟琅玕清而句法深稳当言细烟雾清玕琅此又如砚寒金井水檐动玉壶氷】春酒杯浓琥泊薄【本草琥珀是千年茯苓所化言酒色如之杜补遗李肇国史补曰松脂入地千年所化今烧之亦作松气开元时陈藏器注本草宋髙祖世寕州贡琥珀枕捶碎以赐兵士传金疮又云琥珀出賔国初如桃胶凝乃成焉　赵云本言琥珀杯旧注以为酒色非是】氷浆椀碧码碯寒【陆机苦寒行渇饮坚氷浆杜补遗魏文帝码碯勒赋序码碯玉属也出自西域文理交错有似马脑故其方人因以名之博雅曰水精谓之石英琉璃珊瑚玫瑰夜光隋侯琥珀金精玑珠也蜀石硬砗砾码碯碔砄瑰珸琘石瑊玏珂石次玉也神农本草云码碯红色亦美石之类重宝也生西国玉石间来中国者皆以为器】误疑茅堂过江麓【堂一作屋】巳入风磴霾云端【陆士衡飞陞蹑云端　赵云两句言在富贵之家都城之地而有幽逸之兴故误疑其人自已所结之茅屋过越江麓已深入风磴霾藏云端之处也　师云鲍照铜山掘地精诗既类风磴复象天井】自是秦楼压郑谷时闻杂佩声珊珊【孔子入见卫灵公夫人南子自絺帷中再拜环佩之声璆然　赵云此言主家本是秦女之楼而气象幽压郑子真之谷口矣虽其幽趣压郑谷而终自富贵故时闻佩声也杂诗佩以赠之迳有拂墀声之珊珊】
　　李监宅
　　【赵云按灵怪录李令问开元中为秘书监左迁集州长史令问好服翫饮馔以奢闻于天下其炙驴罂鹅之属惨毒取味天下言饮馔者莫不祖述李监以为美谈今公诗题李监宅而有异味重之句岂李监者乃李令问乎开元中左迁集州今岂自集州归赋诗者尚从故称乎】
　　尚觉王孙贵豪家意颇浓【王孙王者之后亦相尊敬之称韩信传哀王孙　赵云宋书恩幸传论曰都县椽吏并出毫家今李监盖大富之家其姓李又是宗室之富者首句似言人之所贵重者莫过于王孙然尚觉王孙所贵慕豪家之意为最浓盛】屏开金孔雀【隋长孙晟贵盛常画二孔雀于屏间以择婿】褥隐绣芙蓉【赵云此言其富贵于屏画孔雀亦富贵家常事旧注所引在隋书并北史并无之屏言开则崔融新体云屏帏几处开又徐彦伯芳树诗云金缕画屏开吴均述梦诗云以亲芙蓉褥而绣芙蓉出崔颢卢姫篇云魏王缕绮十二重水精帘箔绣芙蓉隠者蔽也如王维暮省隠花枝之隠】且食双鱼美谁看异味重【何敬祖食必四方珍异　赵云此微诮之也言我但知食双鱼之美耳谁复顾其异味之多也古诗客从逺方来遗我双鲤鱼左传云吾食指动必尝异味】门阑多喜色女婿近乗龙【后汉明帝纪劳赐元氏门阑走卒薛云楚国先贤传孙隽与李元礼俱娶太尉桓马之女时人谓桓叔元两女俱乗龙言得壻如龙也　赵云今云近乗龙则公诗下字轻重可见旧注引门阑事是盖明帝纪注引续汉志云五伯铃下侍阁门阑部署街里走卒皆有程品多少随所典领则门阑之品贵家方有之】
　　重题郑氏东亭
　　【在新安界鲍云即驸马郑潜曜】
　　华亭入翠微【尔雅释山疏未及顶上在旁坡陁之处名之曰翠防也赵云左太冲蜀都赋云郁葐蒀以以翠微注山气之青缥者陆倕石阙铭上连翠防皆言其气之状入则亭势欲入其闲】秋日乱清辉【谢灵运山水含清辉　赵云秋日之光乱山之辉也入字乱字乃诗句之好处】崩石欹山树清涟曵水衣【薛诗河水清且涟漪水成文曰涟赵云水水衣水上之青苔出説文而张景阳霖雨诗曰堂上水衣生选诗风防隂山树又云山中有桂树】紫鳞冲岸跃苍隼防巢归向晩寻征路残云傍马飞【赵云蜀都赋有鲜以紫鳞又云镂甲紫鳞又有华鲂跃鳞参用之也】
　　题张氏隐居二首
　　春山无伴独相求伐木丁丁山更幽【师云宋王借入若耶溪诗蝉防林逾静鸟鸣山更幽　赵云刘越石四言诗云独坐无伴也诗伐木丁丁公今此句亦喧中有静矣】涧道余寒厯氷雪石门斜日到林丘【陆机苦寒行凝氷结重涧积雪被长峦谢恵连又有诗云落雪洒林丘赵云此在春时言之故首句言春山庄子肌肤若氷雪旧注合字非是也】不贪夜识金银气【史天官书败军破国之墟下积金寳上皆有气不可不察以隐居不贪故夜识其气象也】逺害朝看麋鹿游【伍被谏淮南王曰昔子胥誎吴王吴王不用乃曰臣今见麋鹿游姑苏之台也　赵云古人有地镜图之书以观地下之物曰黄金之气赤黄银之气夜正白流防在地今言性虽不贪而能夜识金银之气旧注云不以贪故识非是相如子虚赋有锡碧金银而郭纯游仙诗神仙排云出但见金银台左传传我以不贪为宝传云全身逺害麋鹿之游本在山中人在山中则为逺市朝之害矣故得朝看麋鹿游也】乗兴杳然迷出处【言不以出处介意也】对君疑是泛虚舟【庄子山木篇方济于河有虚船来触舟虽有褊心之人不怒人能虚已以游世孰能害之赵云公言其乗兴而来欲出欲】
　　【留杳然以迷盖对张君如泛虚舟耳旧注却似指张隐居非是】
　　右一
　　之子时相见邀人晩兴留霁潭鳣发发【诗硕人鳣鲔发发释文鳣大鱼口在颔下长二三丈江南呼为黄鱼与鲤全异发发盛儿】春草鹿呦呦【呦呦鹿鸣食野之苹注鹿得草呦呦然鸣而相呼也赵云之子出诗言此子也】杜酒偏劳劝【魏武帝乐府何以解我忧唯有杜康酒康造酒者】张梨不外求【潘安仁闲居赋张公大各之梨】前村山路险归醉毎无愁【赵云不外求言不必求之大谷也杜酒张梨以人着物言之此亦使字之一格须是当体稳贴又时复用之耳北齐幼主为无愁之曲自谓无愁天子】
　　右二
　　天宝初南曹小司防舅于我太夫人堂下累土为山一篑盈尺以代彼朽木承诸焚香瓷瓯亦甚安矣旁植慈竹盖兹数峯嵚岑婵娟宛有尘外格致乃不知兴之所至而作是诗
　　【赵云周礼秋官司防掌邦刑小司防者刑官之贰也今公小司冦舅则必为刑部侍郎土山上裁慈竹故云嵚岑婵娟嵚岑言山前汉刘安招隐士诗嵚岑碕礒后汉池注引开山图云积石嵯峨嵚岑隠阿婵娟言竹楚辞防修竹之婵娟】
　　一篑功盈尺【论语譬如为山未成一篑注篑土笼也】三峯意出羣【犹华岳之三峯也赵云今句实道土山之三峯而华山记有云其三峯直上晴霁可覩则却有出处故对一篑旧注非盈尺取盈尺之璧世説载殷中军道韩太常曰□伯少自标置居然是出羣器】望中疑在野幽处欲生云【赵云诗君子在野又礼记在野则曰草莽之臣选河海生云】慈竹春隂覆香炉晓势分【庐山有香炉峯杜补遗陆机草木疏云南方生子母竹今慈竹是也又谓之孝竹汉章帝三年子母竹生白虎殿前谓之孝竹羣臣作孝竹颂此诗序云累土为山代彼朽木承诸焚香瓷瓯非谓庐山香炉峯也　赵云两句并指实事下句言土山上承香瓷瓯其晓烟势与春隂分也】惟南将献夀【诗如南山之夀】佳气日氛氲【赵云以土山之南便可当南山以献太夫人之夀也字取诗惟南有箕宋顔延之七绎有云昵賔献夀中人奉膳张正见芳树诗春浮佳气里氛氲字祖出楚辞王逸注云氛氲盛儿而雪赋云氛氲萧索也沈约芳树诗云氛氲非一香】
　　龙门
　　【在洛阳之南逺望双阙对峙如门然　赵云韦述东都记云龙门号双阙与大内对峙若天阙焉东都乃今之西京地志曰河南县阙塞山一名伊阙而俗名龙门耳】
　　龙门横野断驿树出城来【赵云言驿树则相近必有驿故下云相阅征人上宜乎有驿矣】气色皇居近【东都也】金银佛寺开【山有佛寺金碧照耀最为胜防　赵云谢恵连西陵诗曰气色乆谐和孟浩然上张吏部诗神仙气色和又夕次蔡阳舘诗章陵气色微皇居近则言其对大内也祢衡表曰帝室皇居佛寺则公古诗所谓游龙门奉先寺也佛家谓其所居之庄严多言金银七宝相如子虚赋有锡碧金银郭璞诗但见金银台】徃还时屡改川水日悠哉相阅征涂上生涯尽防回【赵云列子有云入火徃还选有趣走徃还陆机云川阅水以成川选积水成川诗云悠哉悠哉末句盖言在龙门阅视征行之人尽此生涯能几回也生涯见庄子】
　　赠李白
　　秋来相顾尚飘蓬【潘安仁诗譬如野里蓬转流随风飘赵云庾信燕歌行千里飘蓬无复根旧注虽是而非字出】未就丹砂愧葛洪【赵云葛洪以交趾出丹砂求出为勾漏令时公有胄曹之命白以贺知章荐而特诏然公意以无益于身不若稚川为句漏令之能养生也】痛饮狂歌空度日飞掦跋扈为谁雄【跋扈强梁也质帝目梁冀曰此跋扈将军也　赵云北史齐髙欢谓其子曰侯景专制河南十四年常有跋扈飞扬之心飞扬之义如鸷鸟不受绊绁而飞去跋扈之义扈竹篱也毎海水潮海上人于水潮至时先作竹篱以使鱼之入潮水既退小鱼独留其大者跳防篱扈而出飞扬跋扈皆强狼不臣之谓公意谓如吾辈痛饮狂歌亦空度日而巳如强狼之辈跋扈飞扬亦何所为而自雄皆不若句漏令之能养生为有益于身也】
　　与任城许主簿游南池【任城属济州】
　　秋水通沟洫城隅集小船晩凉看洗马森木乱鸣蝉【语卑宫室而尽力乎沟洫　赵云诗俟我乎城隅古有太子洗马月全有寒蝉鸣】菱熟经时雨蒲荒八月天【赵云蒲当八月未至于荒其荒者以经时之雨故然邪此范元实之説公诗有云风断青蒲节霜埋翠竹根乃穷冬事也推此可见矣】晨朝降白露遥忆旧青毡【王献卧齐中有偷人入室盗物都尽献之徐曰偷儿青毡我家旧物可特置之偷人惊走　赵云白露降则月令孟秋之也承八月下言之则八月尤是有露】
　　登兖州城楼
　　东郡趋庭日【兖州汉之东郡也】南楼纵目初【赵云公在夔峡赋热时有云何似儿童嵗风凉出舞雩则小年在兖州矣意者公之父为官于兖而公随侍乃若鲤趋而过庭耳今此当壮年为布衣时再游兖纵目初则追儿童时耳其下数句皆纵目事末句又言临眺则今再临眺也】浮云连海岱平野入青徐【书禹贡曰海岱惟青州又海岱及淮徐州　赵云海岱是两字东海与岱宗也对青徐此言纵目之景物其开广如此】孤嶂秦碑在【秦本纪始皇东行郡县上邹峄山与诸生刻石颂徳李斯作文】荒城鲁殿余【王文考鲁灵光殿赋序云防王余之所立遭汉中防未央建章之殿皆见隳壊而灵光岿然独存】从来多古意临眺独踌躇【赵云秦碑谓秦山上刻所立石之辞此两句则想像之而已断句所以结秦碑鲁殿为古意自趋庭日至今为从来矣】
　　刘九法曹郑瑕丘石门宴集
　　【赵云瑕丘县名郑知县来而刘宴之也】
　　秋水清无底萧然静客心【赵云上句虽实事而无底字专出列子载海之东有无底之谷沈休文诗题有新安江水至清浅深见底又挨傍而翻用于字为典实师云谢宣城诗江月清无底】椽曹乗逸兴【汉制以曹宦为椽如屋之椽也言有所负荷】鞍马去相寻【赵云别作到荒林旧本作去相寻则荒林方成对且二君之宴公在其间所以赋诗无专言刘寻郑之义此盖刘为主人也鲍明逺鞍马光照地】能吏逢联璧华筵直一金【潘岳夏侯湛毎同行人以为连璧赵云能吏指二公也直一金字亦挨傍古人云此劔直百金又壶直百金者也班彪符命论饥寒道路所愿不过一金王导传导与朝贤俱制练布端衣于是士人翕然竞服练遂踊贵端至一金】晩来横吹好下亦龙吟【马融长笛赋近世双从起羗人伐竹竹未及已龙鸣水中不见已截竹吹之声相似　杜补遗后汉班超饭鼓吹注古今乐录曰横吹胡乐也张骞自西域传其法于长安唯得摩诃兠勒一曲李延年因之更造新声二十八觧乗兴以为武乐后汉以给边将　赵云横吹好则当似龙吟矣所以感龙吟于下以应之也横吹虽云胡乐纵非笛而别是一物公今只是借字以言横笛耳】
　　暂如临邑至防山湖亭奉懐李员外率尔成兴【赵云临邑县属齐州防玉篇助麦或曰防山湖即鹊山湖非也地志云齐州治厯城城县东门外十歩有厯水鹊山湖今公云如临邑至防山湖按本朝王存九城志临邑去州北百四十里而防字之音又鹊不同则所谓防山湖又别湖之名】
　　野亭逼湖水歇马髙林间鼍吼风奔浪【鼍吼则风起】鱼跳日映山【日暖鱼跳跃也　赵云鼍吼在有风而浪起之时鱼跳当日暖映山之时也】暂游阻词伯却望懐青关【赵云词伯指李员外矣王充论衡文词之伯也李应在青关故回望】霭霭生云雾唯应促驾还【促驾犹速驾也　赵云此言景物之可愁矣故当速驾而返】







　　九家集注杜诗巻十七
　　钦定四库全书
　　九家集注杜诗巻十八　　宋　郭知逹　编近体诗
　　奉寄河南韦尹丈人
　　【甫故庐在偃师承韦公频有访问故有下句】
　　有客传河尹逢人问孔融【孔融公自比也　赵云言见问者何南尹也李膺问河南尹而孔融造门为上客】青嚢仍隐逸章甫尚西东【郭璞受业于郑公以青囊书与之孔子生于鲁尝冠章甫之冠长于宋故衣逢掖之衣章甫儒冠　赵云孔子尝曰丘也东西南北之人也谓其身挟青囊而隐逸冠章甫而西南其着仍与尚字则公言河南尹问人之辞也】鼎食为门户词塲继国风【列鼎而食门户阀阅也诗列国之风　赵云上句言河南尹之贵下句言河尹能诗】尊荣瞻地絶疎放忆途穷【言地望崇重也阮籍诗途穷能无恸　赵云任彦升作竟陵王行状有曰地尊礼絶疎放公自谓也忆途穷则又言河尹忆问之】浊酒寻陶令丹砂访葛洪【王九月九日送酒与陶潜潜得之便饮而归谢混浊酒聊自适晋葛洪字稚川欲祈遐夀闻交趾出丹砂求为勾漏令　赵云放意于杯酒故寻陶令祈心于遐年故访葛洪】江湖漂短褐霜雪满飞蓬【短一作裋淮南子霜雪亟集短褐不完褐毛布诗首如飞蓬　赵云短褐并见上北征诗注飞蓬言髪飘乱如之乆在江湖之间故云漂短褐髪如飞蓬而霜雪满言其白也窃又谓霜雪非以言髪之白乃真所谓霜雪者盖公诗作于潭州适当冬时两句述其羇旅流漾江湖故短褐为江湖所漂犯冒霜雪故飞蓬之髪为霜雪所满此又可考作诗时节为冬时甚明二説以俟明识】牢落乾坤大周流道术空【赵云上林赋牢落陆离易系辞云周流六虗言天地广大而我独牢落虽挟道术竟于周流之际成空而无用荘子云古之道术有在于是】谬慙知蓟子真怯笑扬雄【后汉方术传蓟子训有神异之道公卿以下侯之者常数百人解嘲曰子乃以鸱枭而笑凤凰子徒笑我之尚白吾亦笑子之病不遭扁鹊悲夫　赵云扬雄注太人皆笑之至以为可覆酱瓿惟其周流道术空故继之以今两句】盘错神明惧讴歌徳义丰【虞诩曰不遇盘根错节何以知利器　赵云此言韦尹为政之能讴歌如郑歌子产汉歌岑君是也】尸乡余土室难説呪鸡翁【一作谁话后汉地里志偃师有尸乡列仙传呪鸡翁居尸乡下养鸡百余各有名字呼名则种别而至　赵云旧本又云一作谁话闘鸡翁公题下注云故庐在偃师云云以义详之难説字当以谁话为正闘鸡翁无义当以呪鸡翁为正盖言谁人话及呪鸡翁乎惟我韦丈人而已或云难説谓难説得到也众人难得説到而韦丈人独念之亦有义然讲解费力】
　　对雨书懐走邀许主簿
　　东岳云峯起溶溶满太虗【赵云楚词云云容容兮雨字异而义同】震雷翻幕鷰【襄二十九年传公子朝曰夫子在此犹燕巢于幕上】骤雨落河鱼【河一作溪　赵云旧本一作溪鱼非盖幕鷰字出左传不应以溪鱼无出处为对河鱼固言河中之鱼亦以左传有河鱼腹疾雨中鱼落今亦有之】座对贤人酒门聼长者车【魏志徐　传鲜于辅云醉客谓酒清为圣人酒浊为贤人陈平家贫居陋巷以席为门然门外多长者车辙　赵云座对贤人酒则徒有酒而已故聼长者车之相访也既未有过之者于是相邀许簿矣】相邀愧泥泞骑马到阶除【赵云魏都赋中逵泥泞山简传云时时能骑马登楼赋循阶除而下降】
　　已上人茅斋
　　已公茅屋下可以赋新诗【赵云潘安仁秋兴赋序云偃息不过茅屋茂林之下苏子卿云可以慰嘉賔阮嗣宗云可以慰我心刘公干云可以荐嘉賔下四句乃可赋者也嵇叔夜琴赋云临清流赋新诗衡门之下可以栖迟】枕簟入林僻茶留客迟【赵云枕簟字礼记敛枕簟】江莲揺白羽【白羽扇也】天棘蔓【旧本作梦】青丝【杜正谬梦当作蔓天门冬荆湘间谓之天棘抱朴子及博物志皆云天门冬一名巅棘以其刺故也然不载天棘之名岂非方言欤本草图经云天门冬生奉髙山谷今处处有之春生藤蔓大如钗股髙至丈余叶如茴香极尖细而疏滑有逆刺亦有澁而无棘者其叶如丝而细散皆名天门冬以此考之则天棘为天门冬明矣一本作天棘然本草及尔雅诸书并无此名必有博物者能辨之冷斋夜话云王仲至言天棘非烟非雾自是一种物曾见一小説今忘之矣髙秀实云天棘天门冬也见本草其枝蔓延疑蔓字非梦也然本草天门冬一名巅棘王元之诗水芝卧玉腕天棘蔓金丝则天棘盖栁也学林新编云天棘蔓青丝今改蔓为梦盖天门冬亦名天棘其苗蔓生好纒竹木上叶细如青丝寺院庭槛中多植之可观后人既改蔓为梦又释天棘为栁皆非也胡仔曰按本草载抱朴子云天门冬或名巅棘冷斋学林二説遂以为天门冬何也其引王元之天棘蔓金丝又以为桞亦何所据蔡伯世云此句最疑学者或曰梵语名桞为天棘又近传东坡杜记事实一编更以王逸少诗云湖上春风舞天棘为证因悟梦字乃由舞字之讹缺况以上句考之正应用草木为对偶非有奥义也　赵云天棘蔓青丝其蔓字是欧阳文忠家善本未见善本已前惑于梦字之义羣説纷纷如洪驹父云尝问于山谷山谷云不解又问王仲至仲至云出异书洪觉范作泠斋夜话又引髙秀实之言蔡伯世又以近传东坡事实所引王逸少诗为证其説不一然东坡事实乃轻薄子所撰岂有王羲之诗既不见不集而不载别书乎且既使真是王诗亦何所据而谓之桞乎此因王元之诗句而添撰也又有所谓杜陵句解者南中李歜所为也且云闻于东坡云是天棘弄青丝此求梦字之説不得遂取梦字同韵之字补之然弄字于青丝为无交渉矣髙秀实之説颇为是明矣杜田亦知引此余窃谓王元之诗天棘舞金丝正是用杜诗若指言天门冬亦自有金丝之实本草注又云叶细似蕰而微黄是也洪觉范安知王元之不见诗　善本知蔓青丝之义而用之乃遂强解之为桞乎若山谷仲至皆大儒博雅以不见善本为梦字所迷而仲至不为无可讥也且其题自是已上人茅斋亦一幽居之僧耳茅斋前有何非烟非雾之异物乎其言江莲揺白羽亦不过种之盆罋中而花如白羽之揺以明其虽种于茅斋之前而莲乃江莲也则对天棘蔓青丝乃是种天门冬枝枝条延蔓如青丝之长自足以形容幽居之景物何逺求他物以当天棘邪江之莲天之棘抑亦公自造耳孟子曰犹白羽之白萧子范之言马曰繮以紫缕系以青丝】空沗许询軰难酬支遁词【支遁字道林讲维摩经遁谓众议无以厯言许询设一难遁不能复通　赵云盖言我空沗为许询之流而难酬对支遁所以美已上人也】
　　房兵曹胡马诗
　　胡马大宛名锋棱瘦骨成【汉伐大宛获汗血马作西极天马之歌　赵云古诗胡马嘶北风李陵书云举刃指麾胡马奔走陆士衡汉髙祖功臣颂曰韩王窘执胡马洞开盖凡西北之马皆谓之胡马汉天子初发易卜曰神马当从西北来得乌孙马好名之曰天马及得大宛国汗血马益壮遂更名乌孙马曰西极马而以天马名大宛之马如是则胡马得大宛名者岂不贵乎】竹批双耳峻风入四蹄轻【刘孝标诗四蹄不起尘　赵云后魏贾思勰载相马经耳欲鋭而小如削筒则所谓竹批矣故公李丈人故马行又曰头上鋭耳批秋竹鲁国黄伯仁为龙马颂云双耳如筒相马法不取三羸五驽其一羸是大蹄其一驽是缓耳而刘义防白马赋有竦身轻足故公诗于耳言峻于蹄言轻也】所向无空阔真堪托死生【如髙欢之的卢是可托死生也郑之小驷则异于此　赵云两句是一义如世説载刘备之初奔刘表屯于樊城表左右欲因防取备备觉如厠便出所乗马的颅曰今曰厄可不努力的颅逹备意一踊三丈得过又如刘牢之为慕容垂所逼策马跳五丈涧而脱此其事也】骁腾有如此万里可横行【顔延年赭白马赋艺品骁腾】
　　画鹰
　　素练风【一作如】霜起苍鹰画作殊【赵云素练绢也因其画鹰故风霜起若作如霜则止言綀之白而已又起字无分付非是】身思狡兎【身犹竦身也孙楚鹰赋擒狡兎于平原史记狡兎死良犬烹】侧目似愁胡【隋魏彦深鹰赋立如植木望似愁胡　赵云音竦义亦同鹰事中有竦翮而升之语鹰常倾侧其目故傅赋曰左看若侧右视如倾晋孙椘鹰赋深目蛾媚状如愁胡故公于王兵马使二角鹰诗亦云目如愁故视天地】绦镟光堪擿轩楹势可呼【绦镟所以絷鹰　赵句上句则所画绊鹰之绦镟也光而堪擿取焉下句则置画于轩楹之间其势如真可呼也孙楚赋云麾则应机招则易呼魏彦深鹰赋奸而难有往不可呼】何当击凡鸟毛血洒平芜【师云凡鸟以况小人班固西都赋风毛雨血洒野蔽天　赵云陈孔璋为曹洪与魏文帝书有园囿凢鸟之语而吕安见嵇喜题门作鳯字其凢鸟则又出于此毛血洒字亦暗使鹰事有献鹰于楚文王者王时猎云梦鹰耸翮而升须防毛堕若雪血洒如雨有大鸟坠地博物君子曰此大鹏雏也言其画之真有飜韝掣臂噬之志可见矣公于楚姜公画角鹰落句乃云梁间燕雀休惊怕未必博风上九天则以徒有形而无其实者一曰何当一曰未必诸人变化之妙如此】
　　与李十二白同寻范十隠居
　　李侯有佳句往往似隂铿【陈书隂铿字子铿五嵗能诵诗赋及长博涉史传亢善五言诗为当时所重　赵云铿诗虽见艺文类聚恨无全集可考】余亦东蒙客怜君如弟兄【师云子美居斋兖故云东蒙客也　赵云东梦山名乃诗所谓防之一也以其在东故谓之东蒙公在兖州故曰东蒙客此两句却不对不知此格何以谓之近体也】醉眠秋共被【姜肱兄弟同被而寝】携手日同行【师云诗卫北风惠而好我携手同行　赵云前句怜君如弟兄故于共被中暗使姜肱事又晋祖逖刘琨情好绸缪共被而寝】更想幽期处还寻北郭生【列子与北郭生连墙而不相通　赵云北郭生指言范十隐居也旧注引列子所载乃南郭生耳】入门髙兴发侍立小童清【赵云殷仲文诗云犹有清秋日能使髙兴尽鲍照园中秋散诗云临歌不知调发兴谁与欢黄帝曰异哉小童】落景闻寒杵屯云对古城【赵云梁元帝纂要曰晩照谓之落井列之望之若云屯焉谢灵运诗岩髙白云屯】向来吟橘颂【张华有橘诗郭璞有賛谢惠连有赋】谁欲讨莼【陆机传机尝诣侍中王济济指羊酪谓机曰卿呉中何以敌此荅曰千里莼未下盐豉时人称为名对　杜正谬楚词自有橘颂非橘诗賛赋也　赵云橘颂主意言其受命之不迁耳莼事即是张翰在齐王冏府冏时执权翰忧祸及因见秋风起乃思呉中菰菜莼鲈鱼曰人生贵得适志何能羁宦数千里以要名爵乎遂命驾而归俄而冏败人以为见机今诗意作谓其身与李白范隐居并吟诵屈原之橘颂守已之有素又谁肯待倦游睹秋风而后思莼乎旧注皆非】不愿论簮笏悠悠沧海情【赵云惟其前句如此故无复簮笏之愿而欲寄情沧海也】
　　临邑舍弟书至苦雨黄河泛溢隄防之患簿领所忧因寄此诗用寛其意
　　二仪积风雨百谷漏波涛【老子江海为百谷王】闻道黄河坼遥连沧海髙【赵云易有太极是生両仪言天地也广雅云天地曰二仪以人参之曰三才薛道衡祭江文帷盖静于波涛西都赋帯以洪河泾渭之川选东烛沧海又东临沧海】职司忧悄悄【谓当职司水之官　师云诗职司其忧】郡国诉嗷嗷【赵云诗忧心悄悄后汉有郡国志选诗众人何嗷嗷职司指上位之人也郡国则水所及者非一州】舍弟卑栖邑【赵览为主簿人谓之栖鸾于枳棘言位卑下】防川领簿曹尺书前日至版筑不时操【以版筑夹土而筑也书説筑传岩之野　赵云此言书中云水遽至不得即时操版筑以防之也古诗客从逺方来遗我尺素书顔师古注云今俗言尺书或言尺牍乃其遗语耳】难假鼋鼍力【江淹方驾鼍以为梁】空瞻乌鹊毛【淮南子云乌鹊填河　赵云言无是物为桥梁也纪年曰周穆王三十七年东至于九江比鼋鼍以为梁古传七夕鹊为桥以波纎女也】燕南吹畎亩【赵云孟子畎亩之中】济上没蓬蒿【泛滥至于燕南济上皆漂没也庄子蓬蒿之间】螺蚌满近郭【赵云为蠃为蚌】蛟螭乗九臯【滥滥故螺蚌在陆蛟螭在霄汉也赵云选或藏蛟螭诗鹤鸣于九臯】徐关深水府碣石小秋毫【徐关碣石皆地名书碣石入于河　赵云燕南济上徐关碣石皆齐州近璄后有送舎弟频赴齐诗三首有曰徐关东海西有曰长瞻碣石鸿可以椎见】白屋留孤树青天失万艘【赵云上句言屋已漂矣惟孤树存下句言万艘乗涨速去青天长逺之间顷刻之中望之若失矣吴志赵咨传魏文帝曰吴王颇知书否咨曰吴王浮江万艘帯甲百万】吾衰同泛梗利涉想蟠桃【山海经曰东海有山名度索山有大桃屈蟠三千里名曰蟠桃　赵云论语甚矣吾衰也周易利涉大川齐地接东海而蟠桃在东海故因水涨而观万艘去之之速可以利涉想望之也】頼倚天涯钓犹能掣巨鼇【赖一作却列子言龙伯国天人一钓连六鼇　赵云钓鼇亦东海中事】
　　过宋员外之问旧庄
　　【员外季弟执金吾见知于代故有下句】
　　宋公旧池馆零落守阳阿【守一作首阿山阿也　赵云伯夷叔齐隠于首阳山史记注云在河东蒲坂华山之北河曲之中之问乃汾州人去河中皆晋地则宜为首阳矣旧作守阳则无义况诗有首阳之巅首阳之下而潘岳诗有首阳岑则首阳阿依仿为熟或云公方在齐地而此便蓦大河在晋地为可疑然隔此一篇是送蔡希鲁还陇右则已在长安矣】枉道秪从入吟诗许更过【赵云凡枉道而游者犹任其入况能吟诗者而不许其过乎则公自负可知矣葢以宋公平生好诗故也】淹留问耆老寂寞向山河【赵云淹留驻□之义欲问耆老员外平日事员外亡矣其荘空存对此山河徒寂寞耳楚词胡为乎淹留庄子恬淡寂寞礼记秋食耆老刘越石云如彼山河孟子乃属其耆老而告之】更识将军树悲风日暮多【冯异每所止舍诸将并坐论功异常独屏树下军中呼为大树将军　赵云公题下自注云云则以冯异比员外之弟也考之唐史之问有二弟曰之悌者史载其以骁勇闻又曰长八尺开元中厯劒南节度使既□事流窜复为撃蛮防管但止附之问传尾而无正传不载其为金吾将军今因公自注见之之悌既为金吾将军则公题庄舍指其大树宜矣】
　　夜宴左氏庄
　　风林纎月落衣露浄琴张【师云张绰诗云哀挂纎月庾信诗独识浄琴意　赵云纎月初生月也古两头纎纎诗曰两头纎纎月初生衣露净琴张此句亦似艰閟葢言当月落之际衣上有露而拂扵琴以张之则浄庄子之名人名率用用义理寓言为之有子琴张用张琴为名也此琴张因可使矣东坡诗云新琴空髙张丝声不附木亦有琴张字】暗水流花迳【师云孙登诗暗水度潜溪】春星帯草堂【赵云呉都赋云帯朝夕之濬池佩长洲之茂苑注云帯佩犹近也又魏都赋曰列宿分其野荒裔帯其隅则帯字又可单用不必以襟帯佩帯为类也】检书烧烛短看劒引杯长【看一作説一作煎茗　师云古诗看书怯烛残因话録徐世长看劒饮酒酒酣舞劒狂不知止　赵云谓之检书则必寻讨事出之类检或未获宜乎烧烛至于短此理之常然因看劒而豪气生于此快饮亦宜引杯长矣东坡有云引杯看劒话偏长正使此句一作煎茗无义又作説劒亦未必因之而长引杯又説劒犯荘子不应只用检书为对】诗罢闻呉咏扁舟意不忘【呉咏作呉人咏诗声也　赵云惟其闻呉咏故动扁舟之兴】
　　送蔡希鲁都尉还陇右寄髙三十五书记【时哥舒入奏勒蔡子先归】
　　蔡子勇成癖【癖好着也如王济马癖和峤钱癖杜预左传癖之义】弯弓西射胡【曹子建白马篇宿昔秉良弓楛矢何参差控破左的右发摧月支　赵云前汉书士不敢弯力而报怨西射胡义自分明旧注却引曺子建诗控破左的右发摧月支左的自是射的月支自是射贴名假使错认月支是胡名亦何干也】健【一作男】儿寕闘死【世説桓车骑使健儿鼓行刼钞】壮士耻为儒【郦食其传沛公不喜儒诸客冠儒冠来者沛公辄溺其中赵云健儿强健之儿非今日黥面者故对壮士旧注引世説却是项羽目樊哙曰壮士也耻为儒此乃治天下当用长枪大劒何用毛锥子之类旧注非公尝有句云健儿胜腐儒】官是先锋得材縁挑战须【先锋谓先师众而行也锋取锋鋭之义挑战挑之使战如左传云致师汉髙祖纪项羽谓曹咎曰谨守成臯即汉欲挑战勿与战李竒曰挑徒了切臣瓉曰挑战擿娆敌求战也　赵云国志蜀马谡传云魏延吴壹论者皆言宜令为先锋】身轻一鸟过枪急万人呼【轻健如飞鸟李广趫健人目为飞将军呼惊呼也赵云前叙其得官之因今方以美之也庐陵尝云陈公从易初得杜集至身轻一鸟其下脱一字因与数官各补之或云疾或云落或云起或云下莫能定及得善本乃过字陈公叹服虽一字不能到也虽然过字盖使家语见飞鸟过及荘子犹鸟雀蚊防之过乎前又张景阳杂诗人生瀛海内忽如鸟过目而公亦屡使鸟过字如愁窥髙鸟过诸君犹不至是亦未之思耳然両句好处尤在枪急字非身轻而枪急何以致万人之呼】云幕随开府【幕府以幕为府也西京杂记成帝设云幕于甘帛】春城赴上都【赴一作入　赵云此言哥舒入奏也唐史天宝十一载翰加开府仪同三司冬入朝今公云春城岂由冬末而渉春乎凡大将则有幕府见李广传注古乐府春城起风色开府字晋宋以来官号亦用矣班固赋云隆上都而观万国也】马头金匼匝【古诗白马黄金羁骢马金络头】駞背锦模糊【以駞负锦也　赵云金匼匝言金络头其状宻而匼匝鲍照白纻歌云雕屏匼匝祖帐舒駞背负物而以锦帕防之此之谓模糊公诗有云子璋髑髅血模糊亦遮盖之义匼匝模糊皆方言】咫尺雪山路【郭义恭志广曰西域有白山通嵗有雪亦名雪山班固賛曰定逺慷慨専功西遐坦歩防雪咫尺龙沙注言不以为逺也】归飞西【一作青】海隅【言归陇右也赵云此谓希鲁先勒还陇右视雪山咫尺不以为逺故归飞西海隅也】上公犹宠钖【上公哥舒翰宠锡希鲁】突将且前驱【师云曹植赋突将猛快　赵云上公言哥舒翰犹有锡命未已固当少住则蔡子突将当往为前驱以先归旧注以为锡赉希鲁非是诗为王前驱石季伦王明君辞前驱已抗旌】汉使黄河逺【汉使张骞穷河源】凉州白麦枯【汉桓帝时童謡曰小麦青青大麦枯谁当获者妇与姑丈夫何在西击胡　杜正谬唐陈藏器本草云小麦秋种夏熟受四时气足兼有寒温面热麸泠宜其然也河渭以西白麦面凉以其春种阙二时之气故也以地理志考之凉州正在河渭之西其出白麦盖土地所宜　赵云翰为河西节度使故言黄河逺暗用张骞比之下句言其地其时也公诗送髙书记亦云崆峒小麦熟且愿休王师亦言麦以志时矣】因君问消息【问髙消息也】好在阮元瑜【王粲传陈留阮瑀字元瑜少受学于蔡邕建安中都防曹洪欲使管记室瑀不为屈　赵云此题所谓因寄髙书记也记室乃书记之任】
　　春日忆李白
　　白也诗无敌【敌一作数】飘然思不羣【赵云此诗破头両句已对呼人名为某也起于左传而回也赐也之类在类语尤多今所谓白也却犯檀弓孔白之母死而不丧子思曰为伋也妻者是为白也母不为伋也妻者是不为白也母有此両字故对飘然尔雅曰回风为飘白是人名飘是风名方是可对晋成公绥啸赋有云心条荡而无累志离俗而飘然旧正作诗无敌虽有仁者无敌用真儒无敌于天下用对不羣字则史有爽迈不羣逸志不羣独立不羣也小注又作无数则如食力无数修爵无数其无敌不若无数盖下言不羣则已是无敌矣不应更叠意也今此亦松公寄言于为戱露出消息以示太白以为对属湏字有出处然后为公之意乎其云细论文亦在是也】清新庾开府【萧扬州荐士表辞赋清亲陆云别传云亦善为文清新不及机】俊逸鲍叅军【鲍照字明逺为临海王叅军钟嵘曰鲍叅军诗如野鹤鄱云良马走隄俊逸奔放　赵云世説注有云文翰清新自有挚虞之妙俊逸世説载谢安目支道林如九方臯相马畧其黄取其俊逸庾鲍所以比白庾信在周为开府鲍照在宋为参军二人本传及其文集序与夫诸人议论如钟嵘诗品初无清新俊逸之目则自杜公品之也今读其诗信然】渭北春天树江东日暮云【事见昔游诗江淹诗曰日暮碧云合　赵云此以引末句之意公于凡寄逺及送行或居此念彼则于両句内分言地之所在渭北指言咸阳咸阳在终南山之南渭水之北故得名时白在防稽越州也斯江东矣】何时一樽酒重与细论文【沈休文勿言一樽酒明日难重持　赵云苏子卿云我有一樽酒欲以赠逺人魏文帝着典论有论文而至于廋信诗云论文报潘岳咏史荅应璩今云论文而至于细则臻其妙矣非李杜莫造也若両句之势亦孟浩然何时一杯酒重与李膺倾者矣】
　　赠陈二补阙
　　世儒多汩没【汩没不振之貎】夫子独声名【赵云夫子指陈补阙礼记声名洋溢乎中国】献纳开东观【谢朓诗献纳云台表后汉和帝幸陈观览书林阅篇籍博选术艺之士以充其官　赵云両都赋序日月献纳】君王问长卿【司马相如字长卿上读字虗赋而善之曰朕独不得与此人同时哉狗监杨得意侍上曰臣邑人司马相如自言为此赋上惊乃召问相如左传曰与君王哉髙纪韩信曰项羽背约而王君王于南郑礼记西方有九国焉君王其终抚诸范増曰君王为人不忍又曰天下事大定矣君王自为之】皂雕寒始急天马老能行【所谓穷而益坚老而益壮也】自到青防里休防白髪生【言自可致于青霄之上无以老自怠也　赵云大宛国汗血马谓之天马以其先乃天马之种也楚词载青防而摅虹】
　　寄髙三十五书记【适】
　　叹息髙生老新诗日又多美名人不及佳句法如何【按新唐书适五十始为诗即工以气质自髙毎一篇已好事者辄传之　赵云汉蔡邕　师赋曰咏新诗以悲歌句法本是佛书有法句经□而诗句之有法亦然故公于诗句问其法如何】主将收才子崆峒足凯歌闻君已朱绂且得慰蹉跪【赵云主将哥舒翰也翰为河西节度使以适为掌书记崆峒陇右山名足凯歌言其必胜也军防而还则奏凯歌出周礼朱绂虽出易乃芾字而曹子建用则是朱绂字江淹杂体诗用敝字义皆同朱绂则赐绯之谓】
　　送裴二虬作尉永嘉
　　孤屿亭何处天涯水气中【屿岛屿也】故人官就此絶境兴谁同【赵云永嘉乃唐之温州倚郭县属江南道故曰水气中孤屿亭想是永嘉县尉司景物故人则指裴二就此同境则指孤屿亭矣】隠吏逢梅福【汉梅福九江人补南昌尉家居常读书养性为事至元始中王莽専政梅福一朝弃妻子去九江人补南昌尉家其后见福于防嵇者更名姓为呉市门卒所谓隠于吏矣　赵云指言裴二也】游山忆谢公【谢安石寓居防嵇与羲之游处出则渔弋山水常往临安山中坐石室临濬谷虽放情丘壑然毎游赏必以妓女从也　赵公谢公谓谢灵运为永嘉守好游山水当时号之谢公今积谷山南有谢公岩焉郡又有东山公登东山望海诗云开春献初嵗白日出悠悠可以见其游山之实矣旧注非】扁舟吾已就【一作具】把钓待秋风【张翰见秋风起乃思吴中莼鲈鱼鲙遂命驾东归也　赵云待秋风而把钓是时鲈鱼可鲙也张翰吴郡人正是吴中事】
　　城西陂泛舟
　　【赵云北渼陂也在鄠县西五里后篇有与源大少府游陂诗应为西陂好可知也】
　　青蛾晧齿在楼船【见大人食刀诗注杜补遗宋玉笛赋曰严春使午子延长颈奋玉手摛朱唇耀皓齿吟清商起流徴朱买臣传诏买臣到郡治楼船　赵云宋南平王白纻舞曲曰佳人举防曜青蛾相如赋皓齿粲烂】横笛短箫悲天逺【赵云隋江縂梅花落诗横梅短箫凄复咽】春风自信牙樯动【庾信赋铁轴牙樯　赵云古歌辞象牙作帆樯緑丝何威蕤】迟日徐看锦防牵【吴甘宁以锦防牵船隋炀帝锦防龙舟】鱼吹细浪揺歌扇鷰蹴飞花落舞筵【以扇自障而歌故谓之歌扇揺则言浪之影也师云刘孝标诗屡将歌罢扇回拂影中尘】不有小舟能荡浆百壷那送酒如泉【师云古诗舟子荡浆游韩奕诗清酒百壶赵云浆所以隠楫之处古诗艇子打两桨洒如泉放左传酒如渑之语也】
　　赠田九判官【梁丘】
　　崆峒使节上青霄河陇降王欵圣朝【欵纳欵也　赵云此诗乃哥舒翰献防之事崆峒陇右之山名也翰于天宝八载为陇右节度使与吐蕃战于石堡城号神武军军上青霄言入朝见天子也葢领吐蕃降王以朝矣】宛马总肥春苜蓿【大宛国汉时通人嗜蒲萄酒马嗜苜蓿后贰师至宛取善马遂采蒲萄苜蓿种而归】将军祗数汉嫖姚【汉一作霍霍去病为嫖姚校尉注嫖音频妙姚音羊召反皆劲疾之皃今读音摽揺者非　赵云上句则得吐蕃之马矣大宛最出善马而吐蕃亦连彼一带马无不善者苜蓿所以饲马肥春苜蓿则其人朝在春时也下句指言翰也嫖姚字在汉书音去声而公作平声使又常曰借问大将谁恐是霍嫖姚沈存中笔谈亦尝论矣岂杜公传受为平声邪无害于义葢周庾信画屏风诗押飘字韵末句云寒衣湏及早将寄霍嫖姚又梁箫子显日出东南隅行云押霄字韵而云汉马三万匹夫婿仕嫖姚】陈留阮瑀谁争长【王粲传始文帝为五官将及平原侯植皆好文学粲与北海徐干字伟长广陵陈琳字孔璋陈留阮瑀字元瑜汝南应防字徳琏东平刘桢字公干并相友善　赵云以比田九也谁争长则瑀在七子之中为胜太祖辟之为寕谋祭酒也左传滕薛侯来朝争长】京兆田郎早见招【田奉为郎入奏事灵帝目送之曰堂堂乎张京兆田郎鳯字秀宗赵云又以比田九取其同姓见招字翻使左太冲诗冯公岂不伟白首不见招】麾下赖君才并入独能无意向渔樵【麾下谓军中旌麾之下渔樵杜公自谓也　赵云言主将麾下赖田君之才与诸俊并入可独能无意而甘心向于渔樵乎旧注以公自谓公时是布衣亦岂有便千人提挈入大将幕之理邪】
　　赠献纳使起居田舍人
　　献纳司存雨露边【武后初置　以受四方之书谓之理使宗改为献纳使　赵云唐制献纳使掌受封事以献天子盖取两都赋序日月献纳也论语笾豆之事则有司存雨露边则言天子施恩泽之地】地分清切任才贤【刘公韩诗拘限清切禁　赵云此言田君之为起居舍人起居舍人从六品上中书省斯为禁近矣】舍人退食收封事【唐以舍人给事中知匦事】宫女开函近御筵【函为匦函也宫女开函以所投封事奏御也　赵云诗退食自公旧注引武后置理匦使宗改为献纳使其説是在天宝皆载帝以匦声近故也旧注又引唐以舍人给事中知匦事非是盖至徳元年方复理匦使之旧名至宝应元年命中书门下择正直清白官一人知匦以给事中中书舍人为理匦使今旧注乃以中书舍人当起居舍人以理匦使为知匦以宝应事当天宝皆非田公以起居舍人为献纳使故公诗有舍人字矣】晓漏追趋青琐闼【青琐门也范彦龙诗摄官青琐闼遥望鳯凰池】晴窻防检白云篇【薛云右按汉武帝秋鳯诗曰秋风起兮白云飞淮南王安武帝毎为报书及赐常召司马相如等视草乃遣　赵云汉宫室有青琐门刻为连琐之而青涂之防检白云篇盖言天子亲昵田君如此】扬雄更有河东赋唯待吹嘘送上天【扬雄成帝时客有荐号文似相如还上河东赋此子美自比雄也故有待吹嘘之句　赵云汉成帝追观先代遗踪亦思欲齐其徳号扬雄以为临渊羡鱼不如退而结网上自西岳还雄上河东赋以劝令公自比于雄欲有所讽誎而上河东赋以田君为献纳使有吹嘘之理旧注引有荐雄者考雄傅荐雄时止是甘泉赋乃附旧其説】
　　送韦书记赴安西
　　夫子歘通贵云泥相望县【云泥犹贵贱之逺如云之与泥　赵云歘音许勿切有所吹起貎忽然而贵也详公诗意则韦君亦贫困矣忽然通贵遂有云泥之隔扬雄解嘲当涂者入青云失路者委沟渠呉苍与矫慎书遂有乗云行泥之语　晋丁彬书云泥异途邈矣悬絶】白头无籍在【无籍在朝列也籍如通籍之籍】朱绂有哀怜【曹子建俯愧朱绂有一作即赵云上句公自言也谓无所倚借故用对哀怜字或一作籍为通籍之籍非惟不对又不连接上句又不指言谁人盖以言韦君则既为官矣以言公身则作此诗时未曽有官也盖后篇重过何氏云何路霑防禄归山买薄田岂不明甚下句言韦为书记则服绯矣有哀怜则言朱绂之人有哀怜于我】书记赴三防【采薇岂敢定居一月三防注防胜也三胜谓侵伐战也】公车留二年【东方朔待诏公车师古曰公车令属卫尉上书者所诣】欲浮江海去此别意茫然【公以道不偶时欲放迹于江海论语道不行乗桴浮于海赵云三赴战胜之地指安西主将也又以言韦君公车留二年则公自谓公自负其才既见韦之通贵而身】
　　【留公车故欲去而之江海矣公三十九嵗之冬上三大礼赋四十嵗之春后方召试得官此三十九嵗已前未有官诗盖尝有诣公车之事矣应是三大礼赋已前屡进赋而无报所以云留于公车矣】
　　陪郑广文游何将军山林十首
　　【东方朔传窦太主曰回舆枉路临妾山林应劭曰公主园中有山谦不敢称第故托言山林也】
　　不识南塘路今知第五桥【师云南塘第五桥皆秦川地名　赵云此両句是对南塘第五桥之名于志在万年县郭外之西南后有郑十八防贬台州司户而题其居云第五桥邉流恨水皇陂岸北结愁亭则第五桥与皇陂当是目前相近之处长安皇子陂在万年县西南二十五里以秦葬皇子起冢陂北原上得名以皇子陂推之第五桥可见如是则何将军山林所过之地矣故于首句言之】名园依绿水【谢晖逶迤帯绿水】野竹上青霄【北山移文干青霄而真上新添庾杲之泛緑水依芙蕖虽其义不同而必谓以有出处对属则摘字当本诸此】谷口旧相得【前汉王贡传郑子真修身白保成帝时大将军王鳯以礼聘子真子真不诎而终扬雄曰谷口郑子真不诎其志耕于嵒石之下名震京师　赵云指言广文也】濠梁同见招【庄子与恵子同游濠梁之上　赵云相亲为荘惠也】平生为幽兴未惜马蹄遥
　　右一
　　百顷风潭上千章夏木清【师云谢灵运诗风潭寒皎防赵云此篇真道景物旧本作千重非是师民瞻本作章汉食货志注大木曰章夏木则言其功用在夏而清也】卑枝低结子【赵云魏文帝芙蓉池作云卑枝拂羽盖师师云古诗卑枝成屋椽】接叶暗巢鸎【师云庾亮赋接叶巢春语之鸎】鲜鲫银丝鲙香芹碧涧羮【谢灵运铜陵映碧涧赵云言所煑之羮乃碧涧之香芹也薛补遗碧涧地名唐长卿有碧涧别墅诗】翻疑柂楼底晩饭越中行【赵云公往时在越州今言何将军山林之景似之也】
　　右二
　　万里戎王子何年别月支【张骞传匈奴破月氏王师古月氏西域胡国也氏音支】异花开絶域滋蔓匝清池【赵云戎王子説者以为花名义固然也下句云异花自分明矣言万里则其来远言月支是必月支之物】汉使徒空到【如张骞李广利之类】神农竟不知【神农尝百草之滋味而竟不知言多异卉也　师云汉使如博望侯之得石榴贰则师之得蓿胡桃种于絶城而无此异花故曰空到本草亦不载故曰不知】露翻兼雨打开坼渐离披【扬雄赋配藜四施注配藜披离也　赵云雨打虽常语而涅□经有风雨所打宋玉云白露下众草兮奄梧楸以离披旧注所引非祖出】
　　右三
　　旁舍连髙竹【赵云汉髙祖纪髙祖适从旁舍来】疎篱帯晩花碾涡深没马【碾涡碾硙问水涡漩也】藤蔓曲藏虵词赋工无益山林迹未賖尽捻书籍卖来问尔东家【赵云时公方为布衣故曰词赋功无益又言我之踪迹亦不逺在山林也王粲邕蔡邕见而竒之曰吾家书籍文章当与之鲁有东家丘问舍盖问舍之问】
　　右四
　　賸水沧江破残山碣石开【师云谢琨诗小江流剰水赵云任彦升诗沧江路穷此故对碣石禹贡地名碣石以其碣起之石矣所谓碑碣盖取此沧江破而为賸水碣石开而为残山賸水残山杜公之新语宋子京得之于唐书中有残膏賸馥之句賸俗作剰】緑垂风折笋红绽雨肥梅【赵云上句义言风折笋茵緑下言雨肥梅绽红句法以例言为老健】银甲弹筝用【古诗十五学弹筝银甲不曽卸以银作指甲取其有声】金鱼换酒来【阮孚为常侍以金貂换酒帝宥之】兴移无洒扫随意坐莓苔【赵云此尤见其野逸之兴】
　　右五
　　风磴吹隂雪【磴石道也师云鲍照诗既类风磴复象天井　赵云石梯之道也】云门吼瀑泉【师云谢光逺山近云门防】酒醒思卧簟衣冷得【一作欲】装绵【赵云得字似问辞言衣之冷矣得装绵乎宜装绵也】野老来看客河鱼不取钱秪疑淳朴处自有一山川【赵云丘希范诗野老时一望左传河鱼腹疾淳朴者太古之世也以其山野乃淳朴处矣】
　　右六
　　棘树寒云色茵陈春藕香【师云本草经冬茵陈经不死因旧茵而生故曰茵陈云】脆添生菜美隂益食单凉【赵云四句连义脆添生菜美言生菜非一矣而茵陈春藕之香脆又添其美也隂益食单凉言铺食单于棘树之下隂益其凉也谓之则山中已凉而又凉也盖】野鹤清晨出【一作至】山精白日藏石林蟠水府百里独苍苍【山精魅　赵云嵇绍昻昻然如野鹤之在鸡羣蜀帝得山精以为妻庾信诗山精镂宝刀水府则积水之府庾信温泉碑云贝阙龙宫沈沦于水府】
　　右七
　　忆过杨柳渚【渚洲渚也荆州有渚宫】走马定昆池【唐安乐公主作定昆池言胜昆明池也　赵云皆何将军山林所经】醉把青荷叶狂遗白接防【世说白接防衫也山简为襄阳守尝醉习家髙阳池襄阳小皃歌曰山公时一醉逍遥髙阳池日暮倒载归酩酊无所知复乗騘马去倒着白接防举手问葛强何如并州儿　赵云陈柤孙登诗有青荷叶日晖及古诗有荷叶何田田故合而用之】刺船思郢客【郢客善操舟　赵云宋玉对问云客有歌于郢中者可化用郢客矣】解水乞吴儿【吴儿善泅　赵云南人谓北人为伧父北人谓南人为吴儿皆常谓也暗使晋书夏仲御能随水为戏操柂正橹折旋中流继而贾充以卤簿妓女绕其船统若无所闻充曰此吴皃是木人石心也又可证其解水之字】坐对秦山晩江湖兴颇随【赵云言虽在秦地而其山清幽有江湖之兴也】
　　右八
　　床上书连屋阶前树拂云【赵云公于竹诗亦云防见拂云长郭景纯游仙诗有逸翮思拂霄】将军不好武稚子揔能文【赵云魏武帝令曰往嵗造百辟刀五枝先以一与五官将其余四吾诸子中有不好武而好文学将以次与之】醒酒防风入【嵇康四言防风动桂】聴诗静夜分【沈休文月华临静夜】絺衣挂萝薜【师云潘尼赋絺衣独桂于青萝】凉月白纷纷【赵云月白谓之纷纷言其影在薜萝之间如此萝薜者藤萝与薜荔也诗人毎使薜萝谓是雨物故得倒用东坡亦尝摘此为句云九衢人防月纷纷】
  </div>
  <div class="pagination">
   <a href="九家集注杜诗_page11.html">
    上一页
   </a>
   <span>
    ...
   </span>
   <a href="九家集注杜诗_page7.html">
    7
   </a>
   <a href="九家集注杜诗_page8.html">
    8
   </a>
   <a href="九家集注杜诗_page9.html">
    9
   </a>
   <a href="九家集注杜诗_page10.html">
    10
   </a>
   <a href="九家集注杜诗_page11.html">
    11
   </a>
   <span class="current-page">
    12
   </span>
   <a href="九家集注杜诗_page13.html">
    13
   </a>
   <a href="九家集注杜诗_page14.html">
    14
   </a>
   <a href="九家集注杜诗_page15.html">
    15
   </a>
   <a href="九家集注杜诗_page16.html">
    16
   </a>
   <a href="九家集注杜诗_page17.html">
    17
   </a>
   <span>
    ...
   </span>
   <a href="九家集注杜诗_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
