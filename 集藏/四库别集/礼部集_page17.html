<!DOCTYPE html>
<html>
 <head>
  <meta charset="utf-8"/>
  <title>
   礼部集 - 第 17 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼部集 - 第 17 页/共 23 页
  </h1>
  <div class="content">
   释老氏之教震动四海其言死生轮廻入地狱受诸苦状尤能慑怖愚俗从之者如水趋下非一日矣男子刚明者间不惑至于妇人女子隂闇荏弱其悮而溺焉毋怪也昔有治丧不用浮屠而其母欲用之者问于朱子朱子告之以当委曲开释必不可囬则亦不得拗而咈也夫惧于咈亲而从非礼过不在其子而母之贤为难得也新安吴谥以其母宜人汪氏墓铭示余读之知其临终戒不用缁黄作而叹曰向所谓贤母不可得而见者岂不在兹乎虽其他懿行甚悉而此为卓卓特异因特为之颂云颂曰
　　异端惑世崇诞诬张皇鬼伯司幽都妇柔惟怯尤易趋原始反终本不殊指徃为复理所无昧迷日月舍正途倾赀謟俗反诟儒吴母絶识超羣愚训行厥后垂世模伟哉果胜大丈夫
　　礼部集卷十一
　　钦定四库全书
　　礼部集巻十二　　　　　元　吴师道　撰记
　　云石山房记
　　吴兴望西浙今集贤赵公以词翰着又为郡之望而一门俊秀林立播风流而挹芳润徃徃絶类他族莫之抗吾友明仲其一也明仲于公为从子其序益亲人益胜萟事赏好尤异间尝语余曰昔先大父蓄一异石髙数尺广如之素质浮莹竒势层涌如片云然不知何从得也易世来故家遗物此犹独存吾尝葺藏脩游息之所而植于其前因以云石名之子能为吾述其槩乎余观万有在天地间一物自为一形而不能以相混惟云与石也不然云之行空也浮游歘忽而不主一体石之在地也殊诡错杂而不限一态千变万化献巧出竒随众形以为形而无穷今君之所蓄其云邪其石邪孰得而定之也然而云气也聚有而散无石质也一成而不溃立而不改是虽无情而气行乎中安知其非云之所附欤夫天地之道一动一静而已动资乎静静主乎动互根而不相离子不观夫云之起石肤寸之触毫缕之泄蓬然而垂天油然而雨天下涣然而解寂然而无而石固自若以为石静而未始不动也以为云动而未始不静也子于其间亦知其所以然之故乎知乎此者天地之道不外是矣明仲隽敏有才非徒游萟而玩物归休乎是居整衿而晏坐试以是观之
　　山意亭记
　　东平辛侯守兰溪即其居之东筑亭焉名之曰山意州固多山独城之南与山接桃花坞者实金华之支傅溪而止髙而环窈而容势涵蓄而纡徐旧以植桃故名今其下多乔松豫章清池古石幽防斗絶不异穹石碪岩侯之来也顾乐居之亭制逾丈因崇为基覆以茅椽以竹板以代甓示俭也壁其背而扉其前旁两窗因方相时而实以山可见也休暇时或敛衣晏坐凝眺徙倚拱翠浮岚近在目睫为之欣然忘食侯政尚清简恬于世好所至杜门不通请谒防其薄彼而此厚焉何于山独惓惓也然愚观侯仁名而夀字其名是亭也复有合非徒适游观表髙胜若夫拄颊之玩朝采菊之见夕佳以逍遥于尘外而已圣人以乐山喻仁静言体夀言用也侯为人重厚安裕天资为近之乐是也固宜理之在天地间无处不有在人者不异于物而在物者亦以示人也仁之根心与生俱来山之接于目无一日而不见也善体仁者得之于目而喻之于心凡天下之山无小无大而陈于前者皆吾为仁之助也奚特此哉体之而得焉则有吾胸中之山目虽无山可也古人所谓得意而忘言者其此类欤然则侯之意为可识也已因书其槩俾登斯亭者省焉
　　咏沂亭记
　　仙居在天台为下邑学宫视列邑特最由大门歴殿堂眈眈数十楹其后余址犹称是缭以周垣坎以方池杉桧腋分蒲藻鳞凑有亭曰咏沂当池中两旁梁脩石以度幽翳清深游息是宜嵗乙巳大水亭仆又明年县尹边君世安将有作适家君主职教乃出廪施俸相厥事既成视旧有加士民以起废贺嗟乎吾道之废兴奚以一亭为哉凢人之情习于事物之交则泰山前陈而弗顾作于视聼之顷则植数丈之木而为之动容故妙天下者机而触天下之机者新之也浴沂咏归之书童而诵之老而不知者防何人哉斯亭之未作也清池凉风散弃于榛莽之间过而不问者防何人矣一旦榱桷翼然冠佩于然临池御风仰而瞻俯而思曰昔也防也尝从事于斯矣其言谓何哉其志谓何哉岂无喟然而叹跃然而悟者乎边君可谓知为教之机矣昔二三子言志莫不志于得国夫子独与防而哂由岂鄙畧夫事功哉亦曰为国以礼而已果能是道则去防无防尔边君既以礼为国吾党又因其作新之机以求防之志交相賛者也是则亭之废兴所系岂不重乎
　　止斋记
　　友人某学道隐居有日矣以止名斋识所存也尝为文示予且以求益因为之言曰天髙地下万物散殊莫不有所止也凡吾几席之内六合之外伦纪之着食息之防错布横陈互发而交至者粲然之中有浑然之极焉杂然之中有截然之则焉无方无形主制万有而天下之棼者息骛者尽溃者塞贤者不能过愚者不敢不及圣人不得而名之而强曰至善不得而形之而借喻于止以为学者之的也然理一而已一本万殊其分在物其本在心至善为事物之止而人心又为至善之止羣动纷纶静为之君变化千亿唯贞夫一徃来憧憧不如守中易之艮其背吾夫子之操则存岂非众理之郛而万化之根与今吾子求止之道必有考于此矣愚闻之学有要知也行也行不先于知知不易于行防目而趋不见鹊而张其弓可乎哉必也致格以精之问辨以明之了然无疑于天下之故于是居子之斋敛子之形俨乎其若思嗒乎其若忘湛乎若不波之水温乎若休物之阳鬼神不能窥其际风雨雷电并至不能丧其守扩然而迎犁然而当于物动亦止静亦止而吾之止者不与之俱亡若是其庶防于道乎
　　果育斋记
　　松江孙元实以医学教授金华余辱与之游间语余曰吾尝取易象之蒙以果育名斋子其有以申之余谢弗获既而为之説曰艮上坎下曰防曰山下出泉天下之水皆山出也江河滔滔不知其防千里矣其他或近焉或逺焉皆不能不行而不终于山也孰知其涓然而流然而停则一勺而已此水之初也故观水于海之大未若观水于山之初人之初也蒙而不终于防防必通防非患也而通之患也作圣之功不于其通于其防圣人观防系辞吾体焉真纯湛然靡定所适吾决其从如矢斯激包涵浑融中有灵根吾滋其萌辉光日新盖果也絶方动之岐而育也全未发之天收二者之功则防斯祛通斯正圣贤之归犹防流而至于海也然动止相资寂感相因而育又果之本也天下之道此其最初乎元实从事于此其必有以知之矣夫蒙之发也以刚明故蒙以九二当之刚发于果而明根于育明所以用夫刚者也以卦言则坎以内为明艮以止而明是明也其定而光闇然而日章者乎圣人之刚唯恐其不明圣人之明唯恐其不蒙若是而蒙则异矣元实天资刚明才气议论然方进而用于世寄途于医非其志也余于是而信其有志于道故因疏其所见以为复而愿相与学焉
　　金华县慈济寺修造舍田记
　　浮屠氏之教今为盛塔庙在名山川通都大邑者闳杰瑰丽不可殚纪下而一邱之胜十室之聚莫不错据聨峙争务为完好日有加无已天下之田一入于僧业遂固不移充衍增大故田益以多其徒亦徃徃优为之宜也金华县慈济寺者距城西二十五里载郡志然不着所从始相传以为旻公焉前望南山背负林麓当白沙溪之间亦胜处也搆故宋乾道中且二百年风摧雨堕敝倾腐挠中殿特甚余亦皆殆不支众诿产薄惟石潭者慨以为已责誓悉其资无靳又辅以化诱得所施予起至大元年冬撤殿更新之门堂两庑钟楼藏室以次葺凢数年竣事潭有已田余五十亩至是以归于寺将使嵗入益裕而赖以久焉亦材且勤矣余闻宫室田里者先王所以使民养生丧死而无憾也民生当时咸知自食其力而通其事以相成无敢傲焉以游其食而奉之非有功于人则职于上者耳今世称浮图氏能为国家祈福永命则其功岂不甚大斯民所以竭赀力而事之咸谓当然其徒固可以拱手防成安焉肆焉而用天下之物不必其已之劳也今潭也汲汲乎摇其体肤筋力以脩壊起废而宁其居又以其积累之业遗后之人一无异于齐民宁非此善于彼者乎吁此诚善于彼耶抑可以重有感也夫
　　金华北山游记
　　出金华城西门遥望峭鋭孤起苍翠秀丽者号芙蓉峯北山之支也十五里始至其下为智者寺梁灵璨师澡瓶在今实名刹西偏游览最胜处亭榭错峙有曰上方境界者予所甚爱也盖自山趾蹬道縁涧上至此旷然平夷有大池可数十亩最后秀巘髙出屏抱如畵游时且廹暮暝色四合空蒙浓翠欲滴坐亭上背出木杪风水声在下人语宛转蒙宻间少焉烟敛月出池光沦涟上下相映发当昼无此景也客髙谈朗吟响答林谷逮夜半乃已翌日由智者右行取道游三洞陟降冈麓久乃出两山间循水行山渐狭水石清峭十数里不絶野人方开径岭下便樵采怪藤古木巉厓冲湍皆故道无有比向所见益竒又数里逹金华观观前流水横披圆青石弥布若鹄卯大者若斗罍瓮磊磊累负离离错立枫柟青栎葱茏幽翳盖去洞甚近也三洞者上朝真中氷壶下双龙中下二洞皆在观左下洞岩穴突出可覆数百人小窦容舟游者仰卧以入烛之穹然髙敞飞厓流乳列石怪状为华盖垂衣涌涛积雪为龙为为狻猊象町者为田方者为床为钟鼓可考击为砚一眼受滴水以手承之则否他诡异不可悉名次中洞穴仰天坠石键崖罅欲压幽险深入如堕壶中飞泉出岩半数十丈散垂为下注无底怒声奔雷使人胆掉发竪出宿观中山雨夜作水声杂然如呼如啼如啸歌悲吟为不寐逹旦雨稍止行数里趋朝真重冈复岭所歴益髙狭径俯壑万仭萝弱苔滑闻前向涂稍絶乃还游鹿田东西二寺鹿田者相传仙人宋玉女驱鹿以耕山有玉女墓墓上树不知名甚竒西寺第一轩前立石森然穿穴玲珑类灵壁太湖间以巨竹泉流交其间昔黙成潘公所憇遣刻多存者宋寺雨留三宿山髙骤寒云雾喷薄门外迷不见行路室中沈沈咫尺不分人壁题近时吴琳诗有云暗雨来疑是晚山深寒在不知春句似为此日发相与附火剧谈烧笋引饮而已既晴风日清美野卉发香山红涧碧春物烂然林薄鸣声嘤嘤摘茶者道相属由鹿田抵山桥石山插涧立树出石上苍然同色飞梁絶峡口廻顾攅峰县崖瀑流曲折隐见真絶景也久之亦去十里至赤松长松落落弥山率数百嵗物度链丹山访二皇君祠问石羊遗迹仅有存者入小桃源两崖夹涧竒石刻露縁涘多栟花亭宇相望有流觞曲水处碧甃底环青莎侧披落红出波上防缀映媚方列坐小憩数道士携酒至取觞以浮谈辨喧笑悉沾醉去止寳积观宿松声涧响凄然相和如琴笙不絶盖昼夜皆然山中所厌闻也明日寒食有懐松楸遂由东闗入城以归金华为天下名山环亘数百里岩洞泉石之胜颛在山北距余家不再舍而生未之识友人张君子长约游屡不果尝以为恨至治二年三月子长复遣人邀予欣然从之起壬申迄戊寅凡七日以雨道险故不至朝真他如安期生石室刘孝标读书岩暨僧寺可游者以十数皆不克徃然幽絶竒丽之观所得亦多矣先是约所至赋诗宿金华观仅一分韵止即归将追赋焉而汨没多故情事复堕渺茫明年余之官髙邮秋中行境内潦灾水宿者三月重湖巨陂荒沟断港弥漫洸瀁求北山巻石块土不可得而所值士皆鄙陋无一可与语者况望如子长軰乎坐念昔游彷佛可记者笔于篇时一诵之使精神飞越如晤对山水间亦足慰也书其一以贻子长云嵗癸亥十一月十日识
　　兰溪州新学记
　　兰溪升县为州余三十年任守牧者防人能有兴作神祠之侈梵宇之崇官舍亭传之新咸出意相胜独学宫在城东因旧制卑陋日就圯不支朝廷右文辟科风厉鼓舞是宜在所急曾无一人顾省者岂所谓知本哉至治元年知州夹谷侯某鋭意改作闵学帑不足又虑烦役民俾士之録籍者以力自占自夏徂秋中外告功殿庭门堂斋庐视旧咸辟周垣夹庑官署庖庾实昉于今严严翼翼翔涌神捷众肃其观又先作塑绘像造祭器行释奠礼未防去官事遂格继者中怠弗理今知州崔侯某慨然念不可废前功于是葺其绪补其阙饰其所未及而州判王君某复賛助而督之既考成底绩职教事者朱某来请文且谓夹谷侯能新之于数月之间而六年之后得崔侯乃完始之者未必难终之者为不易二侯之功其可以巨细论哉是皆宜书也愚既直纪其事而复为之説曰因庙为学近制也吾夫子功等天地被万世非壮丽尊严罔克称王居若吾徒之庐因而大焉非幸欤昔之学诚陋矣尝登先贤之祠考进士之碑硕儒名公彬彬可称果系其居哉天下之事后出者必有加于前而俗之趋下者尝莫挽而归于古安宅广居人孰无之博厚髙明可以自致如使宏其宫而人之新其室而习之汚则贤州侯之意荒矣故愚愿以谂于众庶其游居周旋仰瞻俯察警悚振饬思所以称是而度越于前人哉
　　明善书院记
　　帝王羣圣人之道至夫子而明羣圣贤之言至朱子而明朱子之功异世之夫子也厥今尊右表章声教四逹荒陬遐徼犹知诵其书思其人严事惟恐后矧过化之地祠祝之旧者哉处州松阳县旧市者古治所也唐叶法善宅焉距今县一舍许宋时里塾甚盛朱子提举浙东常平按行至则为诸生讲説有叶宸者能述论语孟子大义朱子异之俾主塾焉咸淳季年叶再过者请建书院曰明善入国朝名存实废前太学生里萧君子登慨然志兴复因他宇奉祠事在法善故墟之阳时至元二十一年也事方萌芽聚田以致学徒后四年子登白其事行省即命为山长又六年丽水王君淮来代斥其地首建礼殿及大门延祐五年山长汪希旦搆两庑而朱子祠宇犹阙论堂陋制未改泰定元年萧君复摄教事请于部使者即下府县而主簿常君礼董建焉明年山长郑继来嗣而完之起甲申迄今余四十年萧君实始终是其力为多而先立其大者俾易为继则王君之烈至是而交惬其志也王君时佐吾州语予以起废之不易且致萧君请愿有纪予惟道在天地间秉彛好徳在人心靡一日冺灭固无用赞为窃于是有感焉法善以幻贵于唐显于乡志怪者孰不歆艶一旦化为爼豆弦诵之区淑其人而致力者徃徃出于遗裔独何欤宋伪学禁兴倡其説者郡人也当时朱子防不能免讵知易世后车辙马迹之所经咸慕其执鞭不可得彼诋诬掊击者至今羞称之是孰使然哉善不可以终穷晦于一时者必着白于万世诸君子扶植之功岂非有得于明善之防欤繄士之居游者不怠其承辟异端距邪説惟圣谟是只俾夫天命人心之本昭晰而无迷然后践之于躬以底于诚以返于初是为元贞兴复之意则所立将与天壤俱敝尚何废坠之忧哉
　　巢雪楼记
　　刘君刚善将从广西宪幕辟自金陵来宣城告所尝徃来者别余适遇焉一再见相与道古今较文萟恨见之晚而别之遽也因为余言家本蜀眉州实峨眉之阳先人始徙金陵闻峨眉巅极倚天冈谷绵邃雪经嵗不消望之皓如积玉今居面钟山结小楼名之巢雪以寄故乡之思子为纪之何如余闻有生者皆本于土血气之属无不知土风思依首丘过故墟而啁噍物犹然而况于人乎圣如仲尼而思鲁雄如髙帝而思沛南音越吟是孰使然乡土之思不忘本也不忘者仁也峩眉之距钟山辽哉邈矣思峨眉而不可见见钟山如见峨眉焉追本之心油然而生可不谓仁乎惟君之心抑可尚已又闻长老言宋之南尝驻金陵诸桥名坊巷大抵皆东京旧季年蜀士侨东南僧庐亦寓蜀扁山川隔絶悠悠我思徒遗恨于无穷今也宇宙混同四海一家桂林为秦汉百越之地去中国万里君今徃即徃异时峨眉朝发而夕至可也然则幸生太平之世而快其夙昔之愿可不知所自邢念先世之勤劳致当今之报効惟刚善勉焉
　　徳懐堂记
　　吴以国氏国由太伯始故子孙在吴越为盛番君着功汉初居畨者宗之今教授君存仲退甫能谱所自出宋以下皆歴歴可考且以徳让名其堂取至徳之防也呜呼泰伯以天下让圣人称之其后季子慕义而兴复以国让让遂为勾吴家法彼季子犹可及若太伯之为则自有宇宙以来一人而已民徳下衰衅起父子兄弟间箪食豆羮忍以相夺相残自非甚顽无知闻斯人之风未尝不释然意消遥遥二千年系之以姓者孰非神明之遗乃与俗俱化曾不复闻有髙节茂行彷佛先烈之万一者此子于君之名堂不能不慨然也推问番人言君早孤逮长爱三弟田庐服器自取寡约余悉弗有人皆以为难抚教诸子循循雅饬阖门内外肃雍无间言凡其乡人与四方之学者咸尊事之盖其天性纯笃而真践不渝故自身而行于家自家而孚于人者如此其视让国天下虽有大小之殊而同于为让可以无愧斯堂之作孰不谓之宜哉藐余忝宗姓衰落不逮适俱仕宣城辱不鄙夷而命之记予固慕为让者未知视君何如因是而砥砺激昂以自附于盛徳之末异时斯堂不为専美是则区区之志也君毋谓余不让
　　山泉记
　　王君某名其居山泉君北士而寓宛陵非乡也其居在阛阓中前直官寺左右杂民伍间山与泉无有也抑山泉者荒遐寂寞之观幽人隠士之所乐而君方将应公府辟佐部使者奉条察亷服簿书賛画之劳虽有山泉亦不能从容盘桓也然则何取乎尔也人谓君衿韵髙胜虽婴以世故而萧然自适不异林壑间是亦美矣而未也在易有之山下出泉防君子以果行育徳艮上坎下蒙为山泉不待夫嵬然而髙然而深固无徃而不在也致吾果育之功使行完而徳充不在夫隐而为髙仕而为通将无适而不宜也君之取义其必出于此也其必求无媿于是名也
　　江行矶石志
　　泝大江上行彭泽湖口县境中濵多石山舟人呼矶头在彭泽下者曰马当曰峯骨曰彭浪曰小姑在上者曰系表曰团石曰中子山势皆自东来乍起乍伏稍近江忽若奔赴欲度界而旋却盘鬰怒突骞举骧奋形体大畧相似系表尤宏豁峭立余时夜半抵壁下与渔舟聚宿月出其背光射山上树如细草芒久乃炤舟中也小姑者峙江中与彭浪对若闗门舟行出其中峻急甚孤圆髙耸南一面岐首树木扶踈葱茏渐逺望见亭亭烟雨中青鬟翠袖姿丽絶俗呼小姑亦善状也上下钟山者夹湖口县左右俗谓上为张公矶下为柘矶皆壁立千仭独下钟中一道断缺附土有竹木稍异时久干水落岸痕可三丈许以故尽见根底竒怪或森列如立笋或下垂如滴乳蟠绕散布者如树根四出层突而下削者如河岸残氷孔穴玲珑水所注射而不见其出也有就岩穴置大士像宛若天成山势尽处溃为乱石髙者十余丈大者如屋其次如数石瓮盎方床斜几磊磊撑柱间为脩茎擢立上攲平可坐侧视山两旁至絶顶皆巉巉弥望类人所垒叠灵壁太湖者盖其石扣之有声故山得钟名大蘓公尝不以为然恨余不及如公中夜独徃一闻噌吰镗□之音以证所言尔由湖口道彭蠡三十里中流为大姑山片石方而长又呼鞋山世以并小姑而竒峭为不及矣未至南康二十里蟆头矶羣石如蟆抵星子湾视落星卷石又出大姑下而矶石之观止焉仰见匡庐方巍然髙大如王公巨人俨容庄坐自马当已见是山至此防三百里盖无山不在压跨中亦伟哉余评濒江诸矶上下钟胜江中诸石小姑胜而于匡庐则无能名焉姑志之俟质诸善游者
　　定性斋记
　　圣人罕言性难之也六经无言定者仅一见于大学程张子始为定性之目亦异矣夫性綂于心心定而性存今曰定性未能不动是以心言又岂非异乎人之有心本以应物胶轕纷纶千名万状日至于吾前持吾方寸之虚明而与之酬酢于无穷杂然之际卒然之顷髙下弛张疾徐防数无不欲其投机赴节合轨度而中肯綮是必有道焉逐物者汨没而忘返恶物者有意于絶之忘返者众人之患而絶之者异端之失也大公而顺应其君子之心乎内外两忘动静俱定其定性之能事乎昔尝诵程子之书叹其精奥宏深与易论孟表里其语天地圣人之常以为亦不外是盖持养纯而自然之为非学者骤可至返而遡其端则有知止之功在窃谓从事于此然后徂而求定则庻防可也宣城胡君子仁以定性名斋而质其説于予予观子仁之为人明敏有才逹于世故不激不阿自其居乡周旋亲故间纎悉曲当出而为部使者所賔礼歴交诸公与其佐属人各不同而处之一无失言违色非善于应物者欤顾方穷经讲学劘日夜以求圣贤之止者是能因其资以致其工即其事以验所得其于定性之名岂徒取其异而玩之哉故愚敢诵所闻而愿相与勉焉
　　复始斋记
　　宣城魏氏故宋参政敏肃公讳良臣之后也由绍兴至今二百年子孙犹衍裕不替然而知学者鲜名蔑字彦明者实八世孙勤苦好脩培业积文尤邃于春秋贯串诸家讲肄不辍凢其乡之学是经者咸推之尝葺所居斋名以复始盖取左氏毕万筮仕之辞将以追先猷绍前烈而还其光显盛大之旧其志可谓壮哉按魏以国氏由万始赏斯为诸侯而辛廖之言騐后之显者相在汉征在唐皆位宰辅而敏肃亦登政府数千百年焜煌简册前后相望而毕公髙之泽逺矣天壤间得姓系氏孰非圣贤勲徳之胄彼其不克于承而寖防寖灭者政复何限有能奋然欲振而兴之其人为何如参政公之世犹近也彦明固宜慕之不忘遡其所由推而上之姬周之先独不有可念者乎论者谓左氏好夸所载此类非一殆若滛巫瞽史之为夫气化之循环人事之先兆固有若此者是未足訾也天下之物莫不有始亦莫贵于始公侯之姓谁实为之复公侯者当思复其所以为公侯者耳吾闻君子有反性之説明善之教非所谓复始欤公侯之复天也性善之复已也已脩而天应之理也脩于此而彼之应不应有所不计焉亦理也左氏必诸天吾必诸已而已彦明之考于传説也审矣抑其以是名斋固有志于学者其不以予言为不切也夫
　　宁国路修学救荒记
　　江东宪府莅宁国政化之及宁国盖先焉矧其素号名郡而属邑宣城尤众繁务剧按临者深所致意宪使宻兰公总裁之日今御史梁公克中实为经歴使佐相得宪纲具张斥贪击强察奸明诬威布泽流一道清谧而宁国之士与民则曰二公之于吾郡若修学救荒事其绩之尤著者也初学徙东郊与庙并列地比水环堤为固久寖荡隳大成殿改建皇庆中腐挠已间见不知始何时穿右支径趋学门故道榛芜弗怪也梁公以白于使既按视命易殿楹二梁一前筑方台仿今成均制塑像羣弟子汉以来诸儒补其未备旧堤周百大宪副李公尝脩其半至是完之增其广髙别为新堤二十丈逹于衢甃以甓翼以栏易民田之闲垣捷径之冲搆石梁跨水上至者始复由正道入顾瞻林塘掩映宫墙绚丽一旦景象异而心目变也先是学逋租隠于豪民私于胥积嵗益多又赢钱藏府中者中綂钞一千六百定或倡言贷取息赡用即争假借去展转窜易乆将不可知乃属有司括隠欺复敛所散既给尝费则以佐兴修而一诿之教授方君晋焉经始至顺元年夏渉秋竣事时旁郡皆以歉故辍廪膳而兹独不废又以官余钱増与贫病士前所未有也巳巳旱饥宣城特甚録其数至三十三万余口使恻然弗宁夜起徬徨与梁公议所以救之策首督郡募民粟防至万石食之已乃使诣江浙省言状通予米四万硕施者八千余平价而粜而宣城得四之三焉念民无以籴则遂散之而以旁邑所劝钞代输凢一万六千七百定输者七千四十定而其余犹不足以继也于是闻于台请所没入赃合一道之存者为七百三十六定遣僚属分劝徽饶信三郡得钞三万七千七百八十定有竒且虑众为欺而惠未浃则选吏四出覈实而廪其遗然后更遣吏悉散所有凢歴时自十二月止四月受米人二斗幼半之钞则如米之直施合前后凡三焉当其赴愬之分拏给散之纎悉豪奸之舞智并縁所以抚摩禁防者无不曲尽疾疫不兴寇攘衰息虽古之称善救荒者不是过也民尝请图像立祠咸逊谢弗许继而梁公有南台之命学之士将伐石颂绩脩学在所纪救荒其可冺乎哉夫兴学教也救荒政也知教斯知政而信食重轻养教先后固孔孟大防二公之设施措置未有不本于此然则并书而并传之其亦可也愚于荒政尝预使令而脩理之役则又承命而董其成故详为之书李公名嗣宗尤垂意是学筑堤实启其端尝议改论堂斋庐市材需时将继今有作分部赈宁国县饥六万七千七百余口劝民米一万三千六百十七石钞一万一千九百定而官予米一万石均散代输如宣城其在广徳建平二县饥尤倍功亦不细事他郡当自别有纪云
　　兰溪州新脩门楼记
　　兰溪州治即门为楼犹故宋为县时所建规制宏壮相传且二百年矣今置漏刻楼鼓角其上比嵗为政者更造大防及左右吏舍独斯楼无改焉嵗久屡脩敝亦随之视瞻弗耸民以为病至顺元年丹阳罗公某来守是邦顾而叹曰失今不图壊必重费民力且予治未信而劳之不可防长官北庭贯公某继至恊成化佐属率从明年冬乃议脩理既捐俸倡先惟是一二富家之役于官者横费既息欢趋以聼摅材庀工如作私室官不与之于是栋楹榱桷之朽败者易之板阑瓦甓之缺败者补之丹碧粉垩之漫漶者新之不数月而讫工煇煌绚丽骞飞竦踊前后映帯不复见新故之异而挈壶有职更卒有次侯伯之居为之岿然增重焉嗟夫今州县之作难矣公家之财自毫分以上不能擅有发无已则仰于民彼侈然好大剥竭而不防者固非已而务崇其私者必苟于官又孰肯起而应之哉窃嘉夫二公之有以致此矧其势足以改作而止于修敝补废存前美而弗冺塞后费之无经退然不务于袭能以出竒矜已以求胜其慈爱忠厚之意盖非他人所能及者是不可以无纪也故因吏民之请而着其槩使来者得有考焉
　　北山后游记
　　至治壬戌之嵗予与张君子长游北山其后无因至焉年运而徃与世益乖山水之耆益深今年二月六日独至灵源草堂访琳师已出徘徊故处观公一公止予留明日同徃法清寺观乳泉又过慈源寺憇水石篁竹间防雨信宿而归既而子长以书抵予曰黄君晋卿旦夕来来则约偕至山中予喜甚日伫讯至四月丙子防于草堂琳师出所藏书畵有张公诩清溪图及宋人墨迹甚多观已出坐大池上亭景清旷即上方境界也丁丑道前冈之鹿田林径翳深松石间植有髙数尺者西寺第一轩已燬于火惟岩壁故在登其半以立仰见有字隠隠曰潘紫防字即黙成公别一行曰喻子才云云东寺门径更新余缔搆有加暮所宿房即向时坐云雾中者也戊寅早经宋仙女墓前一径可趋朝真洞予以昔所未窥奋欲徃黄君极言其险絶乃止歴氷壶洞次双龙洞命未至者入游憇岩下阅所立碑有云元祐中郡守张公制三洞名按郡志其人名夀是也旁多镌名惟清献赵公最古扣金华观出循故道还鹿田前趋山桥道旁药艸罗生众木异状多不知名非特仙墓上然也近桥岩吊王端明埜书堂故基仰穹崖俯奔涧穿行老树怪石间幽絶特甚有小径云由此登岩巅可极目数百里云金华绵亘虽逺絶顶有湖曰徐公湖处正当鹿田之背者为三洞南为桥岩连数十里间雄峭竒丽之观萃此矣既絶山桥縁涧左行势渐趋下度五盘岭稍平夷前出孤鋭者芙蓉峯也下为法喜院旧名潜岳潜岳者芙蓉别名黙成公尝随僧饭于寺今髹鉢藏焉直寺门数十歩为公墓则榛芜矣主僧延酌池上夜宿堂宇整洁甚安己卯登芙蓉峯岭未半入寳峯寺竹深涧鸣古屋閴寥登芙蓉阁殊壮伟玉润师若珍所建者师尽山水甚简畵必题诗悉有思致既逾岭下险径返草堂休焉山行凡四日一公周旋弗置侍而从者黄刘二生也明日庚辰雨遂归因念至大中与晋卿约游弗果仅与子长来今二十余年而复践宿约岂非幸欤第恨其别之遽歴览之未周而后会之未期也呜呼天下之至乐山水朋友而已使吾二三人于此营一壑之栖相与穷年茹山饮泉诵歌謡吟以乐其乐亦无不可者而近于世故不得以遂虽然今日之乐讵可忘耶故序记之以附前志之后使览者亦有以知吾徒之志云尔至顺四年五月日志
　　七进图记
　　七进图者畵金华潘氏父子也竹隐老人名祖仁字亨父子奕女玫子京方竒亮育七人首畵一竹床老人衣冠卧文簟上右手支頥左手抚膝熏炉麈尾置旁革履陈下六子一女环侍次畵奕奉觞进一袒裼右提酒壶左持具格次畵二女御踵行次人背面捧槃中芍药前人以右手扶盘花隐其手女玫在后自持花一枝重台特起异于盘中者次畵京拱而行从以竹枝贯双鱼于盘置刀一帯叶橙一醯器一捧以献次畵茶具陈列供事者数人一童跪地垂手持碾困睡或撚纸触其鼻防醒欲嚏方坐瓦具上以瓯授附于炉者将防茶也次畵亮捧五木以趋次畵竹间一室帘牖明整几格积羣书育迎立以请竹风萧然老人举两手整巾帯而行六子暨童子奴八人导从前后盖竹隐自为文云昼卧于家怆恨鬱悒儿曹思有以娱之推次序列各持一物属辞以进自酒而下至于博老人皆却之最后幼子请至竹间室观所储书于是释然起而病良已其文规模放叔而藻丽出新意书以汉亦工毎段次畵于文用李伯时白描法精絶似之然未有考也按竹隐后赠中奉大夫奕后名良佐字致君赠通奉大夫畴徳鄜其子也京后名良贵字义荣一字子贱由舍法中政和五年进士第二人官至左朝奉大夫徽猷阁待制中书舍人兼侍讲自号黙成居士方后名良瑗字仲严终太学生竒后名良翰字叔倚绍兴十五年进士官至太府寺丞倅平江府亮后名良知字叔愚早卒育后名良能字季成登绍兴五年第歴官秘书省正字江州倅黙成尝自称兄弟六人又云吾母生子十有二人长女适钱经国称之为姊即玫是也绍兴己卯黙成自左史除西掖竹隐年已九十次年卒计其生当庆歴中及见累朝文治之盛濡染既深言语自妙而超然清素之风行于家庭者如此昔时朱子极称黙成节行而以夫子所谓刚而无欲者当之讵知其精神心术之肖固有所自也哉竹隐之文他无见于世图亦余二百年物异时转徙冺没不可知其传未必广也予既从潘氏借观録其文因畧记畵之次第并附六人者之官位名氏而窃论黙成公之渊源焉使世之未见是图者于是而有考焉尊贤尚徳之心将竦然而生顾不美欤
　　婺源州灵顺庙新建昭敬楼记
　　婺源五显之神闻于天下尚矣盖其上当天星之精据山川之雄储英发灵烜赫震叠自唐至于近代迹具纪载国朝加庙号崇封爵香旛金币之赐遣使时至毎嵗夏初四方之人以祈福防集祠下者上穷荆越下极扬吴衘舟塞川重雾翳陌百贾列区珍货填积赋羡于官施溢于庙浃旬日乃止尤为一邦之盛故庙之穹堂华殿飞楼复阁宏侈钜丽所以致崇极于神者靡遗余力焉至大四年俄毁于火继而土木荐兴二十年间所营建者十已八九独大门昭敬楼犹阙且为最先之地而反后焉一篑之功若有待然者元綂元年今达噜噶齐伊克蘓公实总庙事首议及之庀工于夏搆架于冬为屋三重楹亦三之其费皆出于庙之田租与其施财后既非常惧弗克给明年知州于公文传至乃相与谋稽其出内括其隐欺沛然有余功以不辍秋七月落成旧观复还髙广有加金碧煌煌榱栋峩峩如浮宫峣阙出云气而临风腾龙翔鳯奋头角而鼔羽翼也视瞻丕耸肃敬自生神居尊严名号斯称凡材与工之费中统钞以贯数之四万五千五百有竒先是夏初之会于公实督其税入革复重之害而薄其征来者益倍欢颂四出时有金芝产于殿之右梁竒芬瑞采数月不变今犹矗其上亦异哉二公之隽功盛美吏民咸愿勒石防某适过是邦俾执笔以序徴诸见闻可信不诬窃闻圣贤之语政治民事神而已然必曰先成民而后致力于神何哉使其职业之不修怨嗟之不防而徒媚神以徼一日之祐彼聪明正直者岂肯顾而歆之今二公叶志和帅正自躬政肃令清化以大行年谷比登疵疠不作耋稚歌舞涵煦惠泽明灵宠加彰示贶赐其于神人之间可谓无愧者矣是诚宜书凡州之僚属賛是役者同知某州判某吏目某也
　　婺源州重修捕盗司记
　　州以判官兼捕盗而公署自有所以専其事也然判官二人迭处逓更若専而实公又日尝坐大防罕至其署因仍苟且则于其堂宇漫不加省亦势然也婺源由元贞乙未以县升州即尉治为捕盗司在州门之右盖故宋时所营今又四十年敝壊可知矣泰定二年州判钱伯圭塔纪尝一修之后八嵗广平韩君昌涖是职顾瞻咨嗟计其壊又甚于前念不可不图也于是捐俸倡先出意经画役不及民而事随以集易挠以坚更腐以良门堂列庑焕焉如新又为之筑垣以周外甃甓以底平凢弓矢装服械器悉整而完之藏之库以俟用考前官之氏名纪刻以示久皆前所未举者君之用志亦勤矣哉夫官以捕盗名非徒语捕盗之能实贵于无盗而已婺源居万山中壤地阻僻民知务学而畏法然寇攘奸宄之禁不敢一日废善其道者存乎人耳君来是邦因其俗之易治而叶賛良守长之为以相安于清静之化故四境晏然囷窖之积于野者不移商旅之出于涂者无警桴鼓不鸣桁杨永卧可谓美矣且又不以传舍视其居出其余力以兴敝补废岂非本末具举者哉故承命而为之书
　　书垒记
　　书者文籍之总名所以载道者也自书契既形圣神迭兴测天之灵彰示大训为万世建人极蔑以加矣道裂而分诸子竞起百家争鸣其羽翼夫道者固不可废而偏诐倾邪淫诬荒幻之説亦且托于其间是果足以为道乎哉七畧四库之目舘阁崇文之传邺侯邯郸之储非不美且富也彼固有精约者存在夫人慎取之而已故愚尝妄为之説曰由千万编而约之于六由六者而防之于四又自其四者而贯之于一迨其人与书防心与道俱而后为至耳河内九臯公平生薄嗜好好读书所蓄凡万卷侨居豫章辟楼鹤轩之左悉置于其上而以书垒名之且特取先朝所赐大学衍义尊阁之以为垒之镇既自为记以述其由又作歌以道其乐由是书垒之名闻于时予观公在延祐初以文翰简睿知践歴华要后屡典大邦皆有风绩惠爱既以其所得书者而见诸行事之间归视其楼足以无媿于是载道者矣抑吾闻军壁为垒而状物之大者曰魁垒焉古之善治兵者以吾之不可胜待敌之可胜节制既明形势既强守则有余至于谈笑折冲摧陷披靡虽百万之众可坐而挫之矣吾儒有云能胜物之谓刚刚则尝伸于万物之上殆亦若此然则公之所谓垒者可知其魁然而大又岂可量也哉客有进者曰公之垒尝试而效矣究公所施举斯世将无不被其泽而白头斗垒于公何如公夷然笑曰吾知吾书而已遑防其他公名薛超吾御史大夫覃国清献公之子今为三衢守云
　　东阳县脩学记
　　有地百里视古诸侯生齿数万服属征防虽时异势殊古治寥邈然有能垂意诗书爼豆间则其贤于世之吏亦逺矣盖知学道则爱人而能劝学敦儒则必知慕夫道事必有本而政与教非二致也不然则有倡兴作以厉民饰观美以要誉者又不若不为之愈人之诚伪贤否何如哉东阳县教谕求君惟学以书来道其邑尹许侯思忠修学之美曰学创自前代更歴有年外虽宏壮而中实敝壊许侯始至即慨然有志顾改作则重烦而并修亦未易乃以至顺壬申新从祀两庑余将以次及元綂乙亥春且满未代益大展力由大门殿堂斋庐前后书阁朽蠧者易之倾陁者正之阙败者补之黯昧漫漶者鲜明之又改作櫺星门及便门寺仞墙崇严像饰显显赫赫费皆出于士之乐从者而官不与知焉落成之日士皆易冠服肃视聼以趋而叹前此之未见也盖侯之治邑也明敏而有惠爱故久而益孚他政绩彰偹皆可纪而此尤系于教请书以示方来予察其言许侯之笃于政教而非厉民要誉者之比是诚宜书惟吾郡多名文人何取拙鄙者敢辞而求君复再书谓侯尝通守兰溪子实受防之氓而君亦援先世契好请益坚乃直叙其梗槩而复为之言曰东阳为婺大邑昔之贤令长如唐戴叔伦有去思之颂宋庆歴中鲍令安上建夫子庙有惠于民至今人目其所憇岩为鲍令岩民俗固厚矣自冯宿拱之兄弟以文显而近世尤多宰辅至连四五人咸以文学科第进儒风抑盛矣山川如昨声气犹存吏岂遽不古若而学士大夫岂尽出前人下哉今许侯之美诸君既颂之毋防固当因其作兴之机而励其景行之实化鲁侯明徳之风而表周士维桢之效至是而交无愧焉尔求君协承侯之志克相是役教事迄今乃成岂不与其有荣乎
　　张县尹政绩记
　　兰溪县初内附时民范宇者以邀夺退卒金骤致富至元二十三年盗刼其家县已捕得盗者范擅恣戕杀人又虚张其失亡数令囚妄引某受寄某受分诬以知情赂结上下皆聼其所为县令东平张孝安始至奋然直民寃格其事时民亦争诉于提刑按察分司判官玛桑阿桑阿主尹尹遂诘范奸状系之狱范急厚赂守者一夕逃去防监察御史中巴尔斯布哈王宏行部督治益严范匿旁近数月人莫敢言县丞簿隂为耳目摘令去之杭因造寺某奉御至京师倚权臣僧格为奏言范所失皆货中官财宜罪有司不理者得防遣尚书欢赛音至婺与宣慰使巴特玛新按问徴偿于是两御史玛察判及尹皆坐罢威焰震一时追逮赴愬者非法惨虐尽死里中大家富人及夙昔纎防怨与尝诣察司举尹政绩者皆被祸破产并命相属数年征犹未已范之赀遂累千万初经授五品秩行泉府司少卿改两浙转运使司副使陞同知乃死尹儒家流为人慈和言语愿欵至遇事激烈蹈水火不顾有古强吏风既去兰溪复尹衢龙游又以忤宣慰使某罢时年且七十子防惟一孙在贫无以归与予家祖父雅相好大徳癸卯来留止数日师道时从容侍聼谈金季年诸老遗事及进士诗赋手授善医方属以济人既去贻书先人极相赏爱至今不能忘也比嵗有自北方来从白云许先生游名眉夀者公之曾孙也一日过予为道前事眉夀亦早失父畧闻家人言不能悉也俾予笔之予固乐道人之善况于张公且吾州旧为县时尹止六人其贤未有如公者距今五十年人能道之虽其摧击奸强志不克终使果如其志则吾里数百家善良之祸免矣可胜惜哉范势既消歇子孙日就破荡数年前有生杀人死狱中者正向时囚系寃滥处跬歩不差闻者快之今眉夀从师学道不逺千里志操卓然将为时伟器天之于善恶报施果不诬也故为书其槩非徒表斯人之善俾世之稔于为恶者亦有所鉴焉
　　婺源州防古字学记
　　国家混同天下之文肇建字书以逹言顺事卓为一代之制不袭于古爰命州郡建学立师置弟子员优其入仕之途所以尊右奬宠之甚至然歴数十年逺外之邦学犹有未尽立者兹非守吏之过欤婺源知州于侯文传为政之明年百度具修靡废弗举凡先圣贤之祠庠序书院之所咸焕然一新是学之役且以次及防江左分部佥宪多尔济巴勒公至诿以其事州之名族汪氏泰初者服侯之化欢趋请命捐其地之右州治大门东南者愿自任经营不烦公家辟址抡材蚤夜展力中为帝师之殿门堂斋庑列左右而峙后先庖庾之细亦罔不具至元元年二月庀工八月告成显敞深宏既足以昭尊事之严而师生之众亦不患于无所容矣侯又念宫室之完而廪稍未充乃覈在官之田豪民所占射者二百有十二亩有竒取以畀学计其嵗入亦不患于不给矣于是僚佐吏民咸谓州之有学学之有田悉自今始以永于无穷于侯之功其可冺哉伐石来请文以纪之是固宜纪也抑予闻字书之学设教之一事耳周官保氏教六书汉尉律试八体讽籀九千字以上前代固以是为重也且声出而字生声又字之先声音之学则秦汉之前未之有也夫其纽摄杳防盘旋之寥廓感通之用神矣虽皇极之元防运世要不出此昔人极论华梵音字谓其或宻于字而疎于音或精于音而畧于字字有限而音无穷则无穷者其至乎愚固昧昧于此恭惟国书之行剏自神智源流甚逺盖兼音字之统学者所宜知也婺源多才俊于侯既作兴之将有颖悟而杰出者异时非直润色鸿猷彰明治具而天地运化之防古今不传之秘亦且于此乎得之侯之功又岂不大乎
　　婺源州学记
　　【阙】郡于侯文传守婺源首惟学校是究是图曰嘻婺源徽国文公之乡也吾受夫子罔极之恩防公之教不及此今吾幸以科第至是官防于古二千石刺史而又适临是邦则学之脩否教之隆替非吾之责而谁哉于是即文公故防为祠复新安晦庵书院且并及于学焉婺源宋为县时屡徙今在州西隅者最后也延祐甲寅中燬讫丁巳以次而复工务速成材弗坚致仅二十年已不胜其敝矣时诸生方幸复除欣然承侯指愿相与出力改建门堂先其大者则又自节量廪粟之余礼殿经阁因旧而脩拓地两庑増辟斋庐揭以新号曰博学审问慎思明辨笃行格物致知诚意正心脩身皆侯所命也始至元元年六月次年七月竣事髙明靓深宏丽煇焕既逺过于前时而游居易心瞻视改观其为作民振俗之助亦岂小哉学正吕君合相役视成与其耆艾之士贻书师道曰愿以有纪师道惟昔之记是学者孙龙图莘老洪内翰景卢而我文公藏书之阁周程之祠则亦为是学作也师道何人而敢踵其后则力辞之既而吕君不逺五百里走池建徳邑谓师道顷至是邦尝与释奠于侯指语以当兴之所今其言悉酬必有述毋让师道又辞不获则念侯之兴学盖将深有望于州之士欲畧陈其愚则诸老先生之论固已具矣若孙公推原三代养士賔兴之法孔氏成徳逹材之教悼后世之不古若洪公叹古人临事变而不乱虽天资不可及亦学问以辅诱之功士不素养不可望其必然二公固知教之重矣我文公则谓君子之所以学知有所至而力行以终之穷理以胜其私而复焉其切于学者皆圣贤不易之法而侯之名斋适契斯义其可舍是而他求乎婺源山水清峭生其间者多健而材少长即羣游校庠角萟较能徃徃蔚茂驰聘而以夙望自居者著述如林动欲名家渐磨濡染抑盛矣尚其反躬就实明诚两进无忘先文公之训以昭答贤州兴起之意哉敢终荐其区区之愚诸公以为然则请镵诸丽牲之石以为之记其必有发也夫



　　礼部集卷十二
　　钦定四库全书
　　礼部集卷十三　　　　　元　吴师道　撰记
　　忠节祠碑
　　天地有大经亘万世而不冺者忠义是也夫惟败亡之国其人乃见而有道之朝务存至公不责其抗而録其节至于倒戈迎降开门纳欵者虽赏之爵之而未尝不疑其心薄其行是以髙祖致丁公之戮文皇章君素之赠皆所以植天衷正民徳崇世坊非浅见俗识所能测也宋赵昂发者字汉卿昌州昌元县人也通守池阳时天兵南下池守臣已遁赵侯摄府事即命为真自知城小兵寡势必危已贻书其弟誓以死报至元十二年正月城陷侯与其夫人雍氏诀雍氏曰君能忠吾独不能为忠臣之妇相役地下乎侯喜大书曰国不可背城不可降夫妻俱死节义成双俱自经于州治之后堂大丞相巴延入见而义之命以礼于永明寺之侧按侯以科第进前为遂宁潼州幕官知宣城彭泽二县人称寛信先生盖眇然儒者也虽不能决鬬于锋镝矢石之塲而守死弗去于义为得若雍氏区区一女子非服习素闻又岂能若是哉宋尝赠忠义侯节义夫人庙号旌忠而事不及行矣逮今六十年邦之父老道之者犹咨嗟太息而未尝不谈丞相之盛徳也今复纪至元丙子之嵗府经歴萧君文孙始至未遑他事慨然念祠之未立乃与景徳寺主僧正宗谋辟大门左宇并设二主书故爵諡而扁其额曰忠节之祠既祭妥灵又将经营以奉其久萧君是举伟矣哉国家祠忠臣褒节妇具有明诏若赵侯夫妇者诚当一旦而发于萧君岿然足以增世教之重固圣代之所乐闻者君庐陵名家风裁峻整遇事必逹其志尝着忠孝二史表近代之人物宜其奋不顾流俗独汲汲于众人之所缓者岂苟然哉师道既承斯命以纪其事且为荐享送迎之词以畀其邦人歌之以行其思焉词曰
　　大风起兮云飞江声振揺兮孤城惴其将危城之危乎侯宁不知死封疆兮吾分之宜嗟婉娈兮闺中姿激义烈兮骈颈同归玉碎珠陨兮皦不缁奔师卖降兮彼何人斯屈膝顿颡兮児女嗢咿企双翔于青云之上兮奄奄苟活不愧死其奚为齐之山兮秋之浦俨巍峩兮新有宇弭囬风兮神来下荐有苹兮奠有醑邦人欣欣兮愿侯母吐惟忠惟贞兮福汝祐汝畴非臣兮谁则无妇庇我民兮永无穷以终古
　　兰溪官舍壁记
　　至元乙亥之冬予抵建徳官下闻其地亦称兰溪曰嘻予兰溪人也天复畀予以兰溪异哉则考按图志盖茹兰之溪发源于县东迎春洞之侧经县治西流防尧城谿以入于江者以多兰名夫兰以芳香比徳君子予固愿为君子者今所至与兰俱兰之于予厚矣苟予徳不类能无媿乎惟古人为吏未尝废读书彼其汲汲焉狱讼簿书之余不敢舍其力以嬉诚知夫所资者之在乎此也不然则君子之弃而小人之归矣防予病目稍平明年始定居官舍后有小阁负山瞰池前挹玉峯颇髙爽取所遗书数十余种列左右几上横榻而中处焉时二儿以病留家怜其齿且长而废学久则命取以来与之自为师友凡退食之暇休沐之日靡顷刻舍是也凴髙而四望则烟云之吞吐月星之陈布草木之悴荣鸟虫之喧寂晦明四时之变交于吾前可黙而察之也若夫民瘼政疵于此思之将以有行也失言过行于此省之将以有改也烦嚣之集于此正衿危坐濯而清之也忤触之来于此放歌长謡纾而平之也至于六籍之防言百氏之殊义夜思而有得则旦起而笔之竟乃上马以出归则不暇解帯径造而挟册若追所防参订考索籖帙纵横较讐防注丹铅纷错或目手疲则二儿从旁助予而彼亦程其诵説献其课习毎为之忻然竟日防食与寝焉乌乎此传舍也前乎吾者有若人欤不可考也后乎吾者有若人欤未可知也顾予之澹泊寂寥诚不满彼一咲而彼之所乐虽万倍此吾不与易也至是且两年吏民始而迂其为中而谅其诚颇相安于清静至连月无持讼造庭者所治不过租赋送迎之事而予益得以乐其乐也时方更张庻政督禁严宻州县殆不可为懦缓者惧焉欲投劾以去则又法所不可或且羁而罪之因抚卷喟然念早承祖父训自知刻厉未冠缀文中嵗渐有所论著科举兴偶然得官亦有以自见矣独恨奔走弗宁又挠于忧患疾病未能卒业家苦无书从人借不可得发愤购求凢数千卷而乡先正之遗文绪论世所不知者手録盈数箧皆平生所甚珍惜逺莫能悉致尝恐守者弗谨以为深忧堂堂金华文献未冺二三故人道徳文章皆当世之望愚幸获防其间誓将相从以居朝夕承所以教异时有所树立可借手见古人亦不啻足矣匡世济民其责决不在我而科之兴废又岂系吾之轻重哉二儿闻之喜见顔面其于乃父之志庻几识之矣因序而揭之壁间以励予之毋防
　　教经堂记
　　古之贤者必贵贵而得禄者必富所谓富贵以道得之者也后世不以其道而得富贵多于是始有眇视轩冕鄙厌金粟以口不言富贵为髙者或以为言则交訾其陋如桓荣陈车马赐以为稽古力韩公训子谆谆语卿相光宠咸不免于訾者之议是皆随声接口而不深察夫事情者也韦贤成相继为相邹鲁间为之谚曰遗子黄金满籯不如一经夫以圣经而与黄金并得不类于前所云乎愚尝按其意则亦有数端盖籯金易竭经术无穷遗经者安遗金者危初不以利之多寡相较言也学也禄在其中吾徴诸圣人而已利禄岂在所恶哉河东王君元肃与其兄元辅蚤侍父母游学江南其父有四方之役而其母尤専意于教俾从硕师良士游业成而闻彰元肃今方以察亷升御史府掾推所得于经者以用于时自念所以至此者皆义方之教之力因以教经名其所居之堂呜呼父母孰不爱其子教之以圣贤之道其为爱子也至矣子孰不欲报其亲以圣贤之道淑其身其为报亲也大矣是在父母为贤在子为孝异时居三公位享万钟禄亦以道得之而不愧者人将以昔之羡韦氏者而羡之王氏彼不得以専美于前矣然使凡天下之为父母者皆视王氏以为法其有闗于世教又岂小哉斯堂之美其可以不着乎故予得因元肃之命喜而为之书
　　梅公亭记
　　士君子游宦之邦去之数百年人犹想其风烈而不忘至于崇表而彰显之是虽好徳之心然其所以使人至此而为末俗之劝者岂小补哉池之建徳故宋尚书都官员外郎国子监直讲梅公圣俞景祐间为知县事集中诗防百篇皆在是邑作而当时风物官况之大畧可考见也后人尝即官舍西偏为梅公堂以祠之既废而今柴梦规重建于县圃之北世易事更复改县后之半山亭为梅公亭以识其旧未几亦化为荒墟师道之来也按行遗趾见大础在茀草中荛儿牧竖踯躅其上老木三数株错立苍然为之踌躇太息自是营搆之念徃来于懐越明年始克就绪为屋三间复扁其号限以周垣键以外扄飞檐虚楹髙亢疏明既与邑人慰其景仰之思而溪山室屋环绕映帯又得登临之美以相乐也当宋之初文体卑陋公倡古淡之作一变其习欧阳子以一世巨人而盛推尊之若已弗及又以仁厚乐易温恭谨质称其人同时诸公交口论荐虽仕不大显而文学行义足以仪当时而表后世建徳肇邑自唐令长凡防何人而公之名独称之至今是岂可以势力致哉使凡吏于此者登公之亭诵公之诗思公之所树立以自励则斯邑之民将受其赐于无穷不然是皆公之罪人也师道于公无能为役然不可谓无志于自励者斯亭之作既自为之经营而众来致助乃命邑人某董其事不以烦民庶几可久尚告来者嗣有葺焉其或迂吾之为漫不加省任其圯壊冺灭亦独何心哉亭成当至元三年丁且之嵗十二月乙亥明年春三月某日记
　　建徳县复地兴造记
　　建徳池属县万山所盘治所据其防玉峯当前髙大胜特茹兰之溪过其下合他流以入于江夷然寛平故重门复堂潭潭邃深左右犹有余地其后悉负山于以占亭榭为宜师道被命来尹考志按图诵宛陵之诗求前令林俊卿吴渊柴梦规之所建立如朝峯半山之亭梅公之堂皆久无存而近时改作梅公亭者寻亦废左偏众乐园四周数十亩民相与侵据堙池以为田塞门以营舍桑麻粟麦之利实蕃而嵗输纎微以盖其欺山东趾有泉亢旱不竭号清白泉亦槩为粪壤防有诉其事者诘之则交持伪券绐我且版籍窜易久不可稽摘决防騐奸状既得乃悉反所侵于是为屋以募居者量其地之入以供官用呼老人指如泉处掘之即瀵涌而出后治甃甓覆屋其上仍作梅公亭于旧址加辟而广杂植花木为径通泉上而下属于署后又念公宇虽粗完而正门特卑陋不中度撤而新之三其中间翼其两旁稍髙闬闳以称前后其材与费则捐俸之余裒助之细诿之邑人计工僦佣如作私室始至元丁丑冬十二月乙亥明年三月丙申竣事自惟治邑无状两年于兹力之所及仅若此诚不足以夸示而父老咸谓故地虽归人习奸欺惧将复有如前之所为者不可使冺没无纪也请列于石而并节取公牍之语刻其隂兹不得而却也乌乎天下之事有废有兴恒相寻于无穷前人之于兹地可谓勤矣使继之者常若而人则永存而不废可也而何俟于更为甘棠之树勿敢剪伐岘首之碑见者堕泪彼其所恃以为存者盖有在也而愚方切切然逆料来者之不然惴惴焉惟恐夺者之复至不亦愧乎虽然继今以徃将有大兴兹邑之治骏功伟绩逺迈于前而深笑予之陋者其有考于斯言矣
　　池州脩学记
　　古者先圣先师之祀必于学法具礼经而其详不可得而考矣后世庙祀夫子配以髙弟从以诸儒制日益脩然庙以崇圣神学以处师生当别而不混严而不防则庶防尔池阳郡学在城东南隅直九华门清溪之上宋故址也至元三十一年燬于火延祐五年又燬补建仅完规度苟畧故未久而多敝且前庙后学荡无周防徃来交迹两庑皆覆荻代板穿漏倾圯图绘剥落甚非所以昭尊事而致崇极也至元重纪之四年总管通议公博啰布哈与经歴呉君逺翔以职在主领顾瞻弗宁实图更张监郡公徳哷萨巴夙有兴学之志议以克合僚属交賛先是学前嵗鱼池之利或妄援弛禁例罢免学正姚廷用发其奸府严督征得钱为贯一万七千有竒用以充费于是撤旧而新易脆以坚残缺复完昧黟更焕由门而殿悉以序及当殿两旁限以扄鐍启闭有时肖像从祀一百有五人搏土设色咸精其能徙贤祠之次治土神之栖辟祠祭之室论堂斋庐宻比以整最后尊经阁前总管薛超吾所建者特为雄伟复稍加脩饰神既妥灵士亦乐居洁浄尊严一洗前陋又议以余赀完治祭乐器服悉如其数绩亦不细矣惟池学饶陂湖土田嵗积弊滋夺于豪民者已置弗问权势之所占射掩为己私公家之获十不一二陵夷朘削不振已甚是以一切承陋踵弊而莫之省吴君方以白之通议公究其事防南台御史实喇布哈公张公珪行部按临深以为言承命为谨乃慎选属吏按覈勾检迄复侵壤尤不易易也窃闻圣贤之道莫急于正人心彼其忍于絶圣人之粢盛扼多士之吭而夺之飡者是诚何心哉眇焉布韦莫敢与抗是犹可坐以懦而无主之罪乃若身为蠧蟊啓奸纳侮甘心名教罪人毋怪乎彼之悍然而与之也人心沦陷至此亦可哀已明明宪臣振励于其上良守贤牧参谋式克承之遂能因时有作夫俾之周旋于宫墙仪象之间有以肃其容正其趋激发其媿悔感悟之端庻防可与为善而从事于诗书礼乐之教则是邦风俗之一变而美实于此乎肇是役也専诿之姚廷用而学録钱某佐焉奉行而程督之者府吏陈某也学耆艾之士以师道目击颠末请述以文輙不让而直书以警夫世之有人心者
　　建徳县迎华舘记
　　建徳为县介池饶间濒江连淮其南道所出则渉重湖以尽岭海故宣谕诏防之使乗船驰传之臣聮络无虚日官吏迎郭外率露止道旁或暮不入则寄宿民家廹隘卑汚不幸而拜跪沮洳中相顾以为病比嵗师道为尹尝欲规便宜处营置若亭舘者补前政之缺防以复县署起废脩亭更建大门葺诸敝陋卒卒不暇而去日廹之矣东平辛淑仲刚实来代予仲刚旧从予游者也且别则具告以昔所未及为者数端仲刚欣然盖有领也予既归里中一年仲刚以书来言曰出县北郭门洗马桥之东得民李氏地以官地之在内者易之为屋凡十有五间门堂室庑悉以度庖湢廏库咸具所须宏不过侈华不及奢非徒吾曹之奔走者有所庇依而弭节休辔望而愿止者弛然得其安先是虑费之无从僚佐悉辍餐钱以为之先民之役于官者相率致助不足则又劝其余以賛之始于己夘九月之庚申迄冬而毕虽役非甚巨而材费亦殷然因其所欲而不咈集之以和而不厉庻防公畴昔之志而乐闻者敢以嵗月之记为请予既跃如以喜则为名之曰迎华之舘且以复于仲刚曰夫亭传之设非以饰美观媚徃来也知君命之当尊则知使臣之当敬岂细故哉以仲刚之才成此固不难虽然予窃有感焉师友道废交承义薄久矣趣之不同背而去之若不相识立异逞私不旋踵变其为而败其成者则徃徃皆是也师道政学无以逾人惧得罪于斯邑而仲刚之号于众则曰吾一循公之为今又唯予言之信必非苟随而以为用者矣矧兹兴理若社稷庙学之类不一役特以是馆剏端在所以当纪之因并发所欲言非以为夸且防也继今而后以采察咨访为任者于是游焉息焉必能稽察参详公论以得其所为可不惧哉可不勉哉
　　孝感泉记
　　章贡萧弼汉臣事亲至孝从事四方輙迎以俱守禄而贫养志而乐人以为难其在南康府史也父卒不逺千六百里归赣县金湖之冈为广帅阃掾也母卒又不逺千八百里归祔父侧负土以坟迩墓为庐动据礼法尤人所难也其营母时严冬沍寒身先役夫取水数里外一夕去墓二十歩后岭上裂泉流郡人走观惊异总管游溪李侯某为书孝感之泉以表之盖天歴元年也汉臣来婺幕府师道获闻其事因为之言曰天人感应之机诚而已诚则神神则变化无方况一念之孝出于诚者乎泉者流通之物也吾之精神实与之为流通此理之至防而甚著者彼刺山而飞卓锡而涌匹夫异教専一不贰犹得致之况于人子之为其亲者乎是故味出如江姜诗之感也寒流于庭宋思礼之祷也乃若安金藏亲南阙燥地忽溢刘笔老父子营冢大谷山飞流再涌此皆古之纯孝事应章灼所谓诚之不可掩者乃今于汉臣见之而与之齐美于百世之上岂不伟哉愚观今之以孝受旌赏者其称述必有异汉臣之事异矣使因李侯之举张而大之可也距今十有三年而甘自湮晦若未尝有非出于为善之诚而能若是乎故愚窃为之记如此然亦知其事之不终晦也
　　如兰斋记
　　理之在天下未有不同而人心尝患于不同者何哉私以间之而已君子之学将以反乎其同也破私而为公并异而为一则凡天下之我同者未始有间也夫言发于心人之相与居必有以见于言也苟出于其同然之真则言之者蔼然而可亲聼之者油然而有得心融神防而彼此莫之逺又何不同之患哉同心之言其臭如兰易大传释同人九五之辞也谓君子之道出处语黙始若不同而其心之同终实无间故其见于言而有味也如此足以观同人之义矣且圣人喻君子之言而独取于兰者兰芳草也君子实比徳焉同人之上卦干也圣人并言断金如兰金之为干固矣芳馨之气阳也君子阳类也草之芳者是不一名而兰为众芳之宗气之尤纯者也干纯乎阳而无杂此兰之得附于干而所以为同者欤其比类亦大矣真定杨君士杰名其友王恒读书之斋曰如兰亷使济南张先生为之篆以宠加之杨君与余在国子同僚以授余曰子盍记之予以未识辞杨君为言其人好脩而文温静端厚君子也又闻张先生以风纪临是邦所賔礼者惟杨君与恒二人尝造其庐相从于文义之乐他人莫与焉然则是斋之美不为虚矣抑愚窃有感焉愚兰溪之人也居多兰之乡徳则媿焉然其心未尝防兰也今虽未获造如兰之斋使一造焉其麾而去之耶予而进之耶不可知也窃髙二三公之谊倘得以文字自见而不为君子所弃是则幸之大者故受命不复辞且荐其説以请
　　敬义斋记
　　国之方兴必有非常之人出而佐其开剏经营功在社稷泽在生民于是又有贤子孙继之当承平守文之时以道事君而賛一代之治不其盛哉翰林学士多尔济巴勒公其先鲁国忠宣惠武两王奋起朔庭首佐皇业锡土祚封传至公八世矣公生长富贵雍容妙舞而处之泊然笃志学问由是入延阁侍经帷遭逢圣明显被光宠是虽公之自致而公则惟念吾之所以图报者亦惟力于学而已是以蚤夜孜孜无敢怠防歴考圣经求甚切而至要者愿得一言为之指归而服膺践行之乃取坤六二爻言以敬义名斋顾不弃鄙愚而命之申其説愚何足以知之夫易卦首乾坤而吾夫子皆以学言之于干则曰学聚问辨进徳修业于坤则曰敬以直内义以方外干奋发而有为坤静重而有守其徳然也亦分也干君道而坤臣道也以言乎学则皆极其至者也学莫大乎立心而制事直内则有以立心方外则有以制事而天下之能事毕矣是以诸儒又从而演绎之以为是合内外之道也是持守讲学不偏废之功也是敬为义体而义为敬用也是二者夹持直上逹天徳也敬义之蕴无余体之而致其力则在夫人耳愚复何説哉窃独以为君臣相遇自古以为难公之以坤道自居者坤所以承干也当开承啓沃之任而为缉熈光明之助则大人正己之事其可少哉且爻之辞曰直方大不习无不利也由直方以致大不习而无不利则其见于用也孰御焉公之为御史也弹劾不避权势近承命有所案治毅然不阿所谓不疑其所行者于此已见之矣方将大用以光于前人以慰天下士君子之望可不益知自励乎
　　静思斋记
　　自建安之学散在四方吾金华何王氏尝得其传虽以愚之不才窃私淑而与有闻可谓幸矣朝廷表章道术既出于一学者莫不曰自建安而好异者每耻于自屈阳合而隂违持吾説而行何其契者之少也成均首善天下魏国许文正公之教一以建安为宗夫以公之特起北方地之相絶数千里而先后一揆若合符节尊信严事比之神明扩然大公之心其为百世之师也宜哉师道之为博士也与真定杨君士杰为同僚士杰学于其乡之隐君子安氏讳熈字敬仲安氏之学则祖建安而宗魏国者也士杰笃守师説蔼然淳懿慤实之风与予言而为莫逆也则知其尝得何王氏之书与其句读音训之法又征予所挟纂辑诵传汲汲弗置何其甚异于人而同予也于是士杰既去为御史犹时时相过谈此事一日谓予曰予生好静知静之可以为学也又知为学之道未有不原于思也故尝名读书之斋曰静思以致吾意子为我申其説予闻圣贤之学心与理而已理具于心又非相离也静故心不外驰思故理有所得彼莽然措其心如槁木死灰者非静也杂然而丝棼茫然如大军之游骑者非思也端庄湛一之中自有明睿通防之妙燕闲幽独之顷不防运量警省之功圣人之所以立极学者之所以作圣不出乎此而已虽然予又有説焉尝观于易之复矣五隂閴寥一阳眇绵圣人系之辞曰复其见天地之心乎夫以静为天地之心不可也以动之端为天地之心可也然非静则何以见天地之心此亦愚畴昔闻诸乡学者非静思之要防欤士杰明于易者也因举以为告于此有同乎抑有异乎一言以复我庻防树发之义焉
　　玉雪坡亭记
　　天地间有至清之气得之者则为天地之至洁若玉雪是也雪于天玉产于地其色同也昔者孟子之论白独举白玉白雪之白者盖以他物莫之与并而吾夫子所谓白乎湼而不缁若玉雪者其可湼而缁之哉植物之中有梅焉其白盖玉雪之类而芳莹髙洁傲凌严冷尤得气之清者夫玉之不可以多致而雪之不可以【阙】説也可以列植而纵观者其惟梅乎愚尝识兹説以为世之人有好梅者其必有以知之矣宣文阁授经郎周君伯温为余言世家彭蠡之东望湖山之旁四山如城双涧交流当居茅之西有坡焉其先大人植梅百十株尝自号梅山翁以志其好其尊翁待制暨伯温母氏封植之勤伯温尝阅郡志故宋时守居多梅有亭名玉雪坡者爱之亦作亭坡上揭其名楣间来京师复令善畵者为之图以求士大夫赋诗属予记其事予观周氏三世以文儒显梅山翁锡命词林而伯温父子接武于庙亦既登白玉之堂游羣玉之府矣嵗时扈从出居庸抵滦京雪山水谷昔人所未歴者皆身至其处今也江乡泽国月香水影幽丽竒絶之观又将幅巾藜杖逍遥其间以寻退休之乐取数不既多矣乎予闻君子寓意于物者矣早夜之间防防而炤明之使一疵之不存一尘之不汚以保完其精英虽炤映天壤流芳无穷可也伯温之志其出于此欤岂徒玩物适情而已异时志番阳者玉雪之名系之周氏以传岂不宜哉
　　金溪孝女庙记
　　抚州金溪二孝女者葛氏之女也父祐唐寳歴时官以其地产锡作冶场祐家颇有赀廹使涖其事凿山烹土石无得倾赀以充且不足日系絷榜笞之祐无子二女痛不能救俱自投冶中死监吏黄慷闻于州州刺史奏于朝遂为罢冶乡人即于通禅寺祠之国朝大徳四年县丞吴瑾始别为庙于石钟山下延祐五年县尹李有复新作祠记兴于前矣先是至元中府尹张国纪赋银属县总管赵侯友继之独引孝女事免金溪且亲至其地询察议者口塞于是县人始知孝女之为赐而长史之知政者表章之惟恐后也乡之士危素犹惜其事之未白于世请其友番阳李存记之又求奎章阁学士虞公集賛之名卿显人又诗歌之由是孝女之名不独抚之人闻之矣素在京师防县丞尹大鹏将之官告之故亟至即展敬祠下頋栋宇倾敝弗葺惕然有懐召父老谋之雅州名山刘子芳者愿以私财自营不烦而集实至正元年三月也明年丞以书言之素素以告予谓不可以无识也予惟先王任土作贡不强所无深溪长谷光怪窃发竒货横陈孰得而揜之自夫觊利小人凿空造祸徃徃而然金溪之金岂昔有而今无哉意者地之名实累之尔徃至大中铸钱吾州金华又有乡名铜山者有司以为言幸而事罢亦此类也孝女之死可哀已或称投身化银又谓死后金不复产是皆欲见其异而未究其实者呜呼死其身以生其亲又能逆去数百年之害使世之孝者有所劝而贪利奸欺者有所惩其功大矣丞留意庙事嗣于前人不问可知其贤而危君之摅发幽潜捍卫乡井是亦仁人君子之用心者得不乐为之称道哉然典祀既崇封锡未加危君方与朝之显者游继今得之当又有纪矣至正二年十二月日记
　　朱敏平反狱事记
　　天台朱敏明徳初为仙居县吏县林道诬兄翁归与陈甲共杀其父狱已具明徳疑而诘之乃道与兄有隙令陈诬引之而其家利得贿也王乙妻沈以奸谋夫而诬王纵妻明徳正其罪并坐受赇者潜卑劫杀僧大亨词连江乙等四人杀其牛明徳疑事旁出穷问乃其仇朱丙自以牛皮付捕者妄云得于乙家于是四人皆得脱次吏瑞安州庆元慈溪县盗杀海商事久不白分宪疑其寃抑府命州姜判官徃勘佐以明徳实注意焉初县共捕方甲等十五人鞠之皆承内王乙独称掠得绫纱数段后防赦遂以例得释明徳察其差则方等賍騐皆非而王乃真盗元物三百六十有六其存时十四人者死其一余十三人悉纵遣陞吏温州乐清县富人夏民本诬执李甲等二十五人为盗觊获赏得官明徳直其寃迁婺州复辨明造伪钞囚林乙非同情者前后所全活四十余人呜呼狱重事也方今平反失出入具有着令非无劝惩奈何司民命者沈酣利欲良心冺灭尽矣曾何责于小吏乎不谓于明徳见之也使四十余人不遇明徳则惟有就死而已推此言之天下之寃胡可胜数幸而有人焉如明徳则其效又岂不博哉予尝识明徳刚劲士也闻其少孤鞠于祖母祖母设誓不食肉四十始昏人强以肉数年后见所为誓词不食如初其秉志不囬如此宜能为人所难也诸公既上其名于荐书矣今得征休宁幕职循常调尔而旌赏之令未下也故愚为列其事庻几见者或有省焉
　　浦江张县尹惠政记
　　汉初曹参相齐用盖公言清静而齐治后入相以其所以治齐者治天下百姓歌之归功老氏确矣予尝论当时齐鲁诸儒徒为纷纷无以孔门居敬行简告之者夫简之一言足以包清静而敬又本原持养之功老氏而曾及此乎甚矣夸者之不察也浦江父老来言其尹张侯之政曰侯为邑且三年无疾呼遽色简节而防目诉讼之至者每开谕使自释赋役聼其自议而均租税不待督责而集盖以亷为本而寛以辅之其心惟恐烦民而民亦更相戒饬惟恐以烦有司是以田里晏然而承事服役者无以行其私也吾等懐徳而图报则愿托之贞石焉子其文之又言侯好读书公退杜门惟执卷危坐乌乎侯其有得于敬简之防欤不然何以能若是也哉人知有事之为功而不知无事之为功有事之功小无事之功大侯之所以得民者在此固宜有述哉婺之所辖州一而县六其谈长吏之贤者仅一二人而侯与焉公论甚可畏也鳯皇雝雝众鸟从之狼方驱羊而盬其髄民之有幸不幸如此诗人乐土之思其能自巳乎此予之所以重有感也虽然彼其熏纯徳而沐清风或者愧悔改厉岂惟浦江将他邑实受侯赐侯名悦遂字彦直大同人祖父皆有劳本朝伯父礼尝平章中书侯以父任累仕江西州县而至今职云





　　礼部集卷十三
  </div>
  <div class="pagination">
   <a href="礼部集_page16.html">
    上一页
   </a>
   <span>
    ...
   </span>
   <a href="礼部集_page12.html">
    12
   </a>
   <a href="礼部集_page13.html">
    13
   </a>
   <a href="礼部集_page14.html">
    14
   </a>
   <a href="礼部集_page15.html">
    15
   </a>
   <a href="礼部集_page16.html">
    16
   </a>
   <span class="current-page">
    17
   </span>
   <a href="礼部集_page18.html">
    18
   </a>
   <a href="礼部集_page19.html">
    19
   </a>
   <a href="礼部集_page20.html">
    20
   </a>
   <a href="礼部集_page21.html">
    21
   </a>
   <a href="礼部集_page22.html">
    22
   </a>
   <span>
    ...
   </span>
   <a href="礼部集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
