<!DOCTYPE html>
<html>
<head>
    <meta charset="UTF-8">
    <title>元丰类稿 - 第 57 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 57 页/共 70 页</h1>
    <div class="content">
　　世宗、太祖之驭军赏罚如此，故世宗取淮南、关南之地，太祖平五强国，如拾地芥。由是观之，军无骄否，惟所驭之术何如。

　　【雅乐】

　　周世宗患雅乐陵替，得王朴、窦俨考正之。宋兴，俨定文舞为文德之舞，武舞为武功之舞，大朝会用之。又定十二曲名，以为祭祀、会朝出入之节焉。朴、俨所考正，有未备者，和岘继成之。然裁减旧乐，乃太祖之圣意。章圣用随月之律，主上新皇之制，雅乐备焉。

　　【佛教】

　　建隆初，诏佛寺已废于显德中，不得复兴。开宝中，令僧尼百人许岁度一人。至道初，又令三百人岁度一人，以诵经五百纸为合格。先是泉州奏僧尼未度者四千人，已度者万数。天子惊骇，遂下诏曰：古者一夫耕，三人食，尚有受馁者。今一夫耕，十人食，天下安得不重困？水旱安得无转死之民？东南之俗，游惰不职者，跨村连邑，去而为僧，朕甚嫉焉，故立此制。

　　史官天子，动则左史书之，《春秋》是也；言则右史书之，《尚书》是也。汉武帝有禁中起居注。魏晋归之著作，其后亦命近臣典其事。后魏始置起居令史，行幸宴会，则在御座前记君臣酬答之语，又别置起居注二人。北齐有起居省。隋置起居舍人二人，以掌内史。唐起居之官隶于门下。显庆中，即与舍人分隶两省，每天子御殿，则左右夹香案，分立殿下螭头之侧，和墨濡翰，皆就螭头之坳处，有命则临陛俯听，对而书之。典礼文物、册命启奏、群臣薨免惩劝之事，悉载于起居注。季冬终，则送于史官。长寿中，姚以为帝王谟训，不可使无纪述，若不宣自宰相，史官无由而书。请仗下所言军国政要，命宰相一人专知撰录，季终付于史官，即今之时政记也。元和十二年，又委承旨宰相宣示左右起居注，令其缀录。大和九年，诏郎舍人准故事入阁，日赍纸笔，立于螭头，以记言动，故文宗实录为备焉。至后唐，明宗亦命端明殿学士枢密直学士修日历。世宗用陶之言，修明宗之制。开宝中，扈蒙为修撰，以谓内庭日历，枢密院抄录送史官所记者，不过对见辞谢而已。盖宰相虞漏泄，而史官限疏远，故莫得而具也。请言动可书者，委宰相、参政，月录以送史官，使修日历，遂以参知政事卢多逊专其事。

　　兴国中，诏书病史氏之漏落，又以参知政事李专其任，而枢密院亦令副使一人专知纂述。请每月先以奏御，乃送史官。时政记之奏御，自始也。淳化之间，从张亻必之请，始置起居院，修左右史之职，以梁周翰掌起居郎事，李宗谔掌舍人事焉。周翰、宗谔言：崇德殿、长春殿宣谕论列之事，时政记记之。枢密院事关机密，本院记之。余百司封拜除改、沿革制撰之事，请悉使条送，以备论撰。月终皆送史官。从之。又令郎舍人分直崇政殿，记言动，别为起居注，每月先以奏御。起居注奏御，自周翰、宗谔始也。

　　【正量衡】

　　建隆初，颁量衡于天下。淳化中，以太府之式，不足以合信取平，守藏吏缘为奸，天下岁输者，至于破产以万数，守者更代，动必数岁计争。于是天子诏有司，使为新法。刘承、刘蒙言：权衡之法起于黍，十黍为，十为铢，四十铢为两。度之法起于忽，十忽为丝，十丝为毫，十毫为厘，十厘为分，为一四黍。以开元通宝钱肉好周均者校之，十分为钱，十钱为两，自分厘毫丝忽，转转十倍增之，凡一钱为十万忽，因取毫发计之，皆有准。自一钱至半钱为衡以较之，得钱二千四百，轻重等者为十五斤，可施用，并以丝忽毫厘铢累之准。奏御，诏三司较之，以御书淳化三体钱二千四百，磨令与开元通宝钱轻重等，定其法为新式，颁之天下，权衡之法得焉。

　　【户口版图】

　　太祖元年，有州一百一十一，县六百三十，户九十六万七千三百五十三。末年，州二百九十七，县一千八百六，户二百五十万八千九百六十五。兴国初，有上言事以闰为限，三岁一令天下贡地图与版籍，上尚书省，所以周知地理之阴易，户口之众寡。至道初，又令更造天下州县户口之版籍焉。

　　【任将】

　　太祖之置将也，隆之以恩，厚之以诚，富之以财，小其名而崇其势，略其细而求其大，久其官而责其成。每朝必命坐，赐与优厚，抚而遣之。尝令为郭进治第，悉用<同瓦>瓦，有司言非亲王、公主不得用之，上曰：“郭进控扼西山十余年，使我无北顾忧，我视进岂减儿女耶？”趣作无复言。此可谓隆之以恩矣。取董遵诲于仇雠，取姚内斌于俘虏，皆用之不惑。郭进在西山，尝有军校讼其不法。上曰：“进驭下严，是必罪人惧进法，欲诬进以自免也。”使中人执以赐进，令诘而杀之。此可谓厚之以诚矣。西北边军市之租，多赐诸将，不问出入，往往赏赉又辄以千万。李汉超守关南，属州钱七八万贯，悉以给与，又加赐赉。汉超犹私贩榷场，规免商。有以事闻者，上即诏汉超私物所在，悉免关征。故边将皆养士足以得死力，用闲足以得敌情，以居则安，以动则胜，此可谓富之以财矣。李汉超、郭进皆终于观察使，所居不过巡检使之名，终不以大将处之，然皆得以便宜从事。郭进在西山，上每遣戍卒，必谕之曰：“汝等谨奉法，我犹赦汝，郭进杀汝矣。”其假借如此，故郭进所至，兵未尝小衄，此可谓小其名而崇其势矣。王彦升之好勇，冯继业之自伐，然用彦升守原州，继业守灵州，皆边境以安，此可谓略其小而求其大矣。

　　何继筠屯棣州二十余年，董遵诲屯通远军四十年，其余皆不减十余年，边境赖之，此可谓久其官而责其成矣。

　　夫宠之以非常之恩，则其感深；待之以赤心，则其志固；养之以关市之租，则其力足；小其名而不挠其权，则在位者有赴功之心，而勇智者得以骋。略其过则材能进，久其任而功利悉，自古用将之术，不易于是。太祖兼用之，故以李汉超屯关南，马仁守瀛州，韩令坤镇常山，贺惟忠守易州，何继筠领棣州，以防北虏。郭进控西山，武守琪戍晋州，李谦溥守隰州，李继勋镇昭义，以御太原。赵赞屯延州，姚内斌守庆州，董遵诲屯环州，王彦升守原州，冯继业守灵武，以备西戎。如姚内斌、董遵诲之徒，所领不过五六千人，而威名皆行乎戎狄。当此之时，建隆元年六月，诛李重进，收潞州。十一月，诛李筠，收扬州。四年，收湖南北。六年，收蜀。十三年，收南越。十七年，定江表之地。内则吴越闽海岁奉贡职，外则交州丁琏、高丽王请吏向化，而契丹修好之使，数至于阙庭。拱挹指麾，而天下一定，不知封疆之忧，盖太祖用将之术如此，故养士少而蓄力多，操术简而收功博也。

　　【水灾】

　　周世宗尝使窦俨论水所兴。俨以谓阴阳者水火之本，阴之主始于渊献，水之行纪于九六，凡千七百二十有八岁，为浩浩之会。当此之时，虽有周唐之君，不能弭其患者，数也。若至于后辟狂妄以自率，权臣冒昧以下专，政不明，贤不章，则苦雨数至，潦水厚积。德宗壬申之水者，政也。汉以来言灾异者亦然，然则诚古今之通论。

　　宋兴，常雨之，间辄有之，然未尝有百川沸腾、黎民昏垫之患也。而太祖开宝之间，常以霖雨之忧，出后宫以销幽闭之感。太宗淳化之岁，尝自七月至九月雨不止，崇明门外皆浮罂筏以济，壁垒庐舍多坏，人多压死，物价踊贵，秋敛用微，于是流移者众，而陈颍宋亳之间，盗亦稍稍而起。太宗加给复之恩，赐糜淖之饷，以救其变。此祖宗所以惧天灾、图政务之遗事也。

　　【汴水】

　　昔禹于荥泽下分大河为阴沟，出之淮泗，至浚仪西北，复分二渠。其后或曰鸿沟，始皇疏之以灌魏郡者是也。或曰浪宕渠，自荥阳五池口来注鸿沟者是也。或曰浚仪渠，汉明帝时，循河流故渎作渠，渠成，流注浚仪者是也。或曰石门渠，灵帝时，于敖城西北累石为门，以遏渠口者是也。石门渠东合济水，与河渠东注，至敖山之北，而兼汴水，又东至荥阳之北，而旃然之水，东流入汴。荥阳之西有广武二城，汴水自二城间小涧中东流而出，济水至此乃绝。桓温将通之而不果者，晋太和之中也。刘裕浚之，始有湍流奔注，而岸善溃塞，裕更疏凿以漕运者，义熙之间也。皇甫谊发河南丁夫百万开之，起荥泽入淮，千有余里，更名之曰通济渠者，隋大业之初也。裴耀卿言江南租船，自淮西北，溯鸿沟，转相输，纳于河阴、含嘉、太原等仓，凡三年，运米七百万石者，唐开元之际也，后世因其利焉。太宗尝命张洎论著其兴凿漕运之本末如此，宋至道之间也。

　　【刑法】

　　太祖始用士人治州郡之狱。太宗即位，尤重用典刑，哀矜之诏，岁辄有之。刑部设详覆之员，诸路命纠察之使。至于淳化，又置审刑院于禁中，防大理、刑部之失。凡具狱，先上二司，然后关报审刑，事从中覆，然后下丞相府，又以闻，始命论。盖其重慎之备如此焉。

　　【管榷】

　　太祖知百姓疾苦五代之政，欲与之休息，故诏书屡下，弛盐禁于河北，实盐价于海濒。有司尝欲重新茶之估以出于民。上曰：“是不重困吾人耶？”遂置其议。既平五强国，收天下之地，未尝不去其烦苛，与百姓更始焉，故民始得更生于水火之中。当是之时，靡敝少而用约也。自时以来，兵籍既众，他费稍稍亦滋，锢利之法始急。于是言矾课则刘熙古，深茶禁则樊若水，峻酒榷则程能，变盐令则杨允恭，各骋其意，从而助之者浸广。自此山海之入，征榷之，古禁之尚疏者皆密焉，犹不能以为足也。

　　【历】

　　察天时以授民事，则历象不可不谨也，唐虞以来尚矣。唐高祖有戊寅之历，高宗有麟德之历，中宗有景龙之历，明皇有大衍之历，肃宗有至德之历，代宗有五纪之历，德宗有正元之历，宪宗有观象之历，穆宗有宣明之历，昭愍有崇元之历。自时以后，至于梁唐，日官之任缺焉。晋高祖始用赵仁，有调元之历。周世宗用王朴，有钦天之历。当朴之成历也，王处讷谓之曰：“此历可且行，久则差矣。”既而果然。宋兴，命处讷正之，于是有应天之历，久之又差，而苗守信等承诏论定，于是有乾元之历。至道、淳化之间，王睿、郑昭晏之徒屡校其疏密，而日官韩显符始定浑仪之器，杨文溢增用甲子之数，皆施行焉。

　　【钱币】

　　兴国初，绌江南铁钱，铸农器以给流民。而于江东之地，始铸铜钱，民便之，自樊若水始。其后以铅锡杂铸，虽岁增数倍，而钱始粗恶，自张齐贤始。淳化之间，赵安易请铸大钱行于蜀，自大臣皆以为不可，而安易之辨不可屈，既铸非便，天子卒断而罢之焉。

　　【宦者】

　　淳化中，改黄门院为内侍省，而置昭宣使，以王延德、王继恩、杜彦钧处之。继恩收蜀有功，宰相欲以为宣徽使，天子以为宦官不可令预政事，切责宰相，而置宣政使以命继恩。其后张洎居翰林，请以蓝敏正为学士，裴愈副之。上曰：“此乱政。朕方复古道，安得踵此覆辙邪？”洎惭而退。盖祖宗之明理乱、慎威福之渐如此焉。

　　【学校】

　　宋兴，承五代之乱。建隆初，尝命崔颂教国子，始聚生徒讲学。天子使使者临赐酒果，以宠厉学者。淳化中，上始视学，命孙讲《说命》之篇，天子嗟异久之。

　　【名教】

　　唐氏五代之乱，教化之事久缺。雍熙初，始敕群臣用通丧之制。至道之间，近臣有不能养者，上为赐钱，使迎其母。而使者亦言蜀人有仕于中州，其父家居不能自存者，天子惊叹。于是诏书遂下，称人子之义，以风晓切责，而使执法举不能养者，定著于令焉。

　　【铨起】

　　建隆初，定考判之制，著循资之格。

　　【礻昔祭】

　　博士和岘言：礻昔始伊耆，而三代有嘉平清祀礻昔祭之名。礻昔，腊之别名也。汉乘火德，以戌日为腊。腊，接也，言新故相接。故田猎取禽以报百神，享宗庙，旁及五祀，以致孝尽虔。晋魏同之。唐以土王，贞观之际，尚用前寅礻昔百神，卯日祭社宫，辰日腊宗庙。至开元始定礼制，三祭皆于腊辰，以应土德，议者是之。宋兴，推应火行，以戌日为腊，而独以前七日辛卯礻昔，不应于礼，请如开元故事，礻昔百神，祀社稷，享宗庙，同用戌腊，如礼便。制曰“可”。

　　【感生帝】

　　乾德初，用博士聂崇义之言，以赤帝为感生，每岁正月祠，用坛。其后又以正月上辛祀昊天上帝，五帝皆从祀，与感生帝祭同日。既渎，且从祀礼杀，失所以致崇极意。自此，感生帝始别祭，不从祀昊天。

　　【西京郊配】

　　太祖开宝元年，幸河南，定圜丘之位，以四月郊祀上帝。将行，躬告于太庙。既行，不载主焉。

　　【祠太一】

　　兴国中，兆太一于城南，用学士张齐贤、春官正楚芝兰领祠事。齐贤等以为太一者五帝之佐，天之贵神，祠宜半祀天之礼，又小损之。天子使加伶官百人，自昏祠至明，如汉制焉。

　　【郊配】

　　太祖已尊四祖之庙，郊祀以宣祖配天，宗祀以翼祖配帝。及太宗继大统，礼官以为王业所兴自太祖始，故兴国之初，天子再郊，皆太祖配天。及欲封泰山，扈蒙建白，以谓严父莫大于配天，宜以宣祖配天，太祖配帝。其后封禅之礼辍，而雍熙之郊，遂用蒙议，学者病之。至淳化之春，合祭天地于圜丘，遂以宣祖、太祖同配，如永徽故事。自此，孟春祈谷，孟冬祀神州，季秋大飨明堂，用宣祖配。冬至祀昊天，夏至祀皇地祗，孟夏雩祀，用太祖配。如永泰之礼，皆礼仪使苏易简所定焉。

　　【赋税】

　　周世宗尝患赋税之不均，诏长吏重定。颍州刺史王祚躬行部县，均其轻重，补流民逋赋以万数，增其旧籍，百姓诣阙称颂焉。

　　【三司】

　　盐铁户部度支凡二十四，案吏千余人。乾德定考课之法，兴国增判官之员，淳化之间，或专置一使，或离为二司，已又复之为三，而副贰官属之损益视焉。天子尝召见其吏李浦等，问利害之理。浦等言七十余事，多见听纳。于是三司使陈恕等，皆以不胜任见让，而浦遂试用显于世焉。
</div>
    <div class="pagination">
<a href="元丰类稿_page56.html">上一页</a><span>...</span><a href="元丰类稿_page52.html">52</a><a href="元丰类稿_page53.html">53</a><a href="元丰类稿_page54.html">54</a><a href="元丰类稿_page55.html">55</a><a href="元丰类稿_page56.html">56</a><span class="current-page">57</span><a href="元丰类稿_page58.html">58</a><a href="元丰类稿_page59.html">59</a><a href="元丰类稿_page60.html">60</a><a href="元丰类稿_page61.html">61</a><a href="元丰类稿_page62.html">62</a><span>...</span><a href="元丰类稿_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
