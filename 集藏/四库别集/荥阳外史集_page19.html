<!DOCTYPE html>
<html>
<head>
    <meta charset="UTF-8">
    <title>荥阳外史集 - 第 19 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>荥阳外史集 - 第 19 页/共 81 页</h1>
    <div class="content">　　跋九成宫碑 

　　欧阳率更所书醴泉观铭曰在今麟逰即九成宫旧石刻也昔人谓率更貌寒寝陋而敏悟絶人其书劲险刻厉正称其貌今观此碑用笔坚劲如直臣正士规行矩步有中立不倚之势予在濠得之因以转寄乡友李辅仲氏辅仲学于先君子博学好古尤知书法必有以辨之 

　　跋永禅师真草千文 

　　世传永禅师书骨气深穏体兼众妙精能之至反造踈淡如观陶彭泽诗初若散缓不收反复不已乃识其竒趣信知书者也今观石刻千文用笔妍媚遒劲深得右军笔意其盛传于世而为人所爱玩也宜哉 

　　跋颜鲁公多宝塔碑 

　　蘓长公论颜鲁公书雄秀独出一变古法后之作者殆难复措手世盛传其大字稍少而楷者独多宝塔碑耳碑系南阳岑勋撰勋之文不槩见而此文乃以公书得传其斯文之幸也耶 

　　跋定陶石本孔子庙堂碑 

　　此济南定陶县石本也县有是碑不详所始至正间黄河泛溢碑没入水中县尹王瑶叔玙埀意斯文俾夫工拽出之复立诸县治石文理若银星日出光曜天阴辄湿润水流如缕亦其异也文人嘉兴盛起潜为予言之碑画视陕刻颇瘦较之锦江石本则相伯仲云 

　　跋九成宫碑（送王叔逺先生孙驯骈二器） 

　　予徃见胡先生仲厚讲授弟子时临欧阳率更九成宫碑波磔之精辉暎毫楮客居中都怀想风流恍二十余年有如梦寐偶得陕右石本系太宗时旧刻敬致逺意夫先生焉用此哉姑以贻二令孙学书之一助云 

　　跋皇甫君碑 

　　晋人书法至唐而变欧阳率更寔得右军兰亭笔意所书皇甫君碑遒健坚劲识者定为晚年所书信矣碑在今西安府学 

　　跋禇河南书 

　　禇河南书下笔遒劲得王逸少体魏征为太宗言之而后之论者谓其清逺萧散微杂隶体其为善鉴者哉 

　　跋九成宫石刻 

　　九成宫在陕右骊山唐时故宇尚存率更所书则在今麟游碑仆为三段以木匣构置于地太宗时刻也率更书学右军书法至率更而变而此碑八法实得之兰亭予与鄱阳周先生克复夜宿论及之时霜月满空残灯明灭不知为羇旅也翌日书以附乡友徐子民氏子民尝従先君学书隠居教授弟子常数十人必能深辨之 

　　跋王景彰行巻 

　　此怀逺邑大夫及寓公寄士赠王博士奔父丧诗也夫见星而行见星而舎奔父丧之礼也王博士罹此大故其情亦云亟矣诸君子所以发其哀思者何其従容深至耶噫其秉彛好德之良者欤 

　　题孔子庙堂碑后 

　　虞永兴孔子庙堂碑传刻甚众首题有大周者甚古碑首系相王旦题相王即睿宗也武后尝立以为帝已而被废为周王嗣者九年为相王者十年武后易唐为周相王题额用大周国号唐既返正碑遂去其角后刻者皆仿是碑葢永兴官著作郎时书撰距武后大足长安间逾六十年安得相王书碑额耶此必先有其人至武后时重刻因易以相王耳予闻夏氏士良言之虽未敢必然亦传疑之义也士良松江望族好古博雅旧时尝用白金五十两购一善本来濠梁减原价三之二以售天台戴颖仲戴已谪死嗣而守者其谁哉每为惋惜此在陕右为三段石又名王彦超本较之古刻寔其曾玄亦可以得八法之妙旨张士信在吴爱学虞书多士慕效之时陕右阻絶若兹者视之不啻宝玉然则斯文之好尚其亦在上者有以鼓倡之耶予客居得南北刻数本辄辨其所自出因以得于夏氏语书陕刻后以寄里友陈子云氏并求教于郷先达君子云时洪武十年五月既望寓中都郑真识 

　　题永年郭先生行巻后 

　　永年县博士郭先生頥卿以通经博古征广平府教授呉先生士英着序以赠之始终大槩以圣朝崇尚斯文为士者上体圣天子之心其于属望盖拳拳焉可谓得古人赠出与处之道矣頥卿入天官以告老归复教职与士英敦叙旧好菁莪乐育所以上报吾君者庶几不媿斯言哉予与士英同里闬乆不见其文读之再三因书二诗以赠頥卿且为士英致意云白髪如霜告老还故园秋菊正班班相逄却咲淮南客望断瀛洲海上山文明盛世照三台博士重欣教席开为语延陵呉季子好令多士咏台莱 

　　跋虞永兴公孔子庙堂碑旧石刻缺本 

　　此陕右旧石刻也识者谓其深得永兴公笔意今王彦超本是就其中翻刻者世传永兴此碑在唐则天时所刻首题有大周二字者为古于今已不可得其在元至正间夔夔子山所进金圈儿本藏在秘府亦不可见其为人寳玩若此者殆亦不多也予同年友三衢徐景颜教席颍上以通经博古征至鳯阳府辞归着序以赠临别出此为润笔虽非完本譬诸缺圭半璧得善琢者当别为美器况金石所刻八法之精不啻寳玉者耶得其一二习之亦可造其微矣因略装辑寄儿子复升使谨藏之以为异日学古之一助云时洪武十年歳次丁巳嘉平月朔日荥阳外史姓某谨书 

　　跋欧阳率更九成宫碑 

　　右欧阳率更九成宫醴泉铭乡友知咸阳县事臧九畴所寄碑在今鳯翔府麟游县唐太宗时故刻字画日就磨灭而凝重劲正如见率更于数百载上视江南诸翻刻锋铓削露髙下居然可见九畴在陕右以能书名其寄此帖深寓古意用转寄弘道李君弘道方以八法教学者于此能契其要矣 

　　又 

　　虞文靖公论欧阳率更书如深山道人肌肤若氷雪绰约如处子者以其瘦硬通神之可贵也醴泉观铭外坚正而内混融寔得右军兰亭笔意虽渐就磨灭殆如见肃肃其容正襟为宫僚时也予客濠梁海州学正刘先生南金求予着事物提纲序以此帖藉手遂书以寄乡友俞茂弘云 

　　跋范太史五体千文石刻 

　　宋髙平范太史五体千文山阳沈生在新购得之临濠宋人书法以薛绍彭米元章为首称今观此帖汉唐之法无不备具其何慊于米薛哉在新临冩之余当有得八法之妙毋徒为箧笥寳藏之秘也 

　　跋三藏圣教序石刻 

　　右三藏圣教序石刻拓本唐僧怀仁集羲之书识者以为深得右军笔意夫心经于佛书为最古梵释之学莫先于此其与吾圣门全体大用之说异矣唐之太宗亲御翰墨制序以传创业之君慕佛如此后世子孙固有迎腐骨入禁廷求福田利益者矣名士大夫不求其本乃欲人其人火其书可不可哉 

　　跋醴泉观铭 

　　欧阳率更所书石刻如皇甫君虞恭公等碑用笔皆同而精神丰采则异矣岂非所书之时有先后耶醴泉观铭今在陕西麟游县虽磨灭已乆而浑厚劲直之气殆如见其峩冠肃容为宫僚时也 

　　先伯父府君谱系后録 

　　先伯父府君姓郑氏名孙字以承先祖考学録蒙隠先生长子也为人精悍短小动如礼法人严惮之博学颖悟日记千言蒙隠公朝夕坐堂上取经史训迪诸生府君侍侧听受不倦他所不及识者辄先解科举未行故家子弟以诗赋论策相尚府君援笔立就每出一篇则咸以为不及也前太学生黄君（阙）时寓居于舎之东偏其为诗文多用古语府君笑而指摘之黄君不以为忤亟称之年二十以疾卒蒙隠公为丧服卿士大夫咸出涕监察御史王公余庆少与为友为诗歌什以哀挽之后按节四明尤悼念不忘云葬鄞县桃源郷先茔之侧不娶无嗣时先考处州教授年十二自幼至老言之必涕泣歳时丘墓则徘徊松栢间不忍去尝以春秋三传及胡氏传他书俾子真曰吾兄书无不读而此书者尤其苦心精意而不已也传其学而承其祀其有望于汝乎又曰古者重宗法吾兄所谓继祢为宗者也以吾子为之后不絶其宗而已茍日逺日忘于二世三序则吾兄为不享矣忘亲之罪其孰当之及疾革将属纩呼不肖驹等曰自吾父来后郑氏宗祀不絶如线吾长兄不幸早世尝以次子真类之俾为后继因循至今者葢有待也今吾目其瞑矣不可使吾兄无后扵郑呜呼汝念之哉驹等衰绖之中黙思此言辄恸哭陨絶以为先世以来贫而且贱固非有资产之利与禄荫之及也而先君所以眷眷不忘其兄岂非念其宗承之重而人道莫大扵继絶欤为人子者岂忍舍所生而后所后哉而所生父母之名终不敢改焉庶几以为恩义之两尽也传曰君子之泽五世而斩意者郑氏其复有人乎因书于家乘之末使后世知先君于兄弟父子之间所以致其重者如此伯父君有文集为邻人胡氏假去不存此尤先君所深惜者也其生死葬月日皆不书 

　　荥阳外史集巻三十九 

　　●钦定四库全书 

　　荥阳外史集巻四十 

　　（明）郑真 撰 

　　○题跋杂识 

　　书盘峰先生墓表后 

　　予读元故侍讲黄公着盘峰先生孙公墓表窃有感于心宋至咸淳间权奸擅命强敌构兵剥床及肤之时也先生以科第显而弗得在尊位其为硕果之君子乎当时缙绅之士号知先生者若王公龙泽对策以舍和吐气为说附会贾氏遂取上第逮仕北朝官为台豸出处大致殆无足言方公虚谷上十可斩之说得领郡符不旋踵降敌复领守事言与行违士论羞之与王公无以过也留忠斋由状元至宰辅不能出一言效一策以救其危乃従瀛国入觐复取显宦视先生有愧矣独则堂家公以清节着其不署降表首为文丞相所称虽以祈请使北终不受爵命居河间讲易北方学者师尊之归殁临安遗爱在民有不忘者扵先生其志同道合者乎先生与诸君子生相先后而同仕于朝运去物改其富贵也非有攀附之荣沦落也不失久要之谊节义天下大闲惟先生守之终其身是岂不足以扶世教敦薄俗也耶侍讲公论著其平生而表之墓隧宁有浮辞溢美者乎子光王君侍讲公高弟已而复以铭其弟求心翁一门师友之言为天下后世取重孙氏伯仲文献之传其不朽矣哉 

　　跋彩烟杨氏族谱 

　　予尝习谱系学杨以邑姓周伯侨之裔号杨侯系本轩辕世家弘农汉太尉震其流派也自汉至宇文周胤祚乆逺普六茹由隋公受禅杨氏遂为天族贵莫与比今越之彩烟者相传为隋荣王之后葢自三评事以下次第可谱凡十有三世夫万物本乎天人本乎祖黄帝子孙有本有支分封别姓散满天下传数千百载以至于今日殆不偶然也彩烟之族知其祖之所自出始扵荣王庶几木水本源之义矣后人嗣而承之足见世胄神明之盛而其族之亲踈逺近与其人之贵贱贤愚因可考证岂非古者维持宗姓之法欤昔荆国王文公谱临川许氏天下后世诵其言而信之杨太史秉喆叙彩烟族谱文雄事实无媿前烈士大夫乐道人家世者孰不取证于是哉 

　　跋番阳范氏宗谱 

　　士大夫家敦睦之法莫重于立宗立宗莫先于叙谱谱所以辨昭穆明长幼分逺近也世异事殊仁义诗书之泽微忠信孝敬之道缺大家巨室有铁垆步之讥家世图谱狼藉废弃至于贵贱分殊亲踈势隔遇诸道涂如不相识其有能追念本始而克尽其情者乎呜呼古者九宗五两之法既已废矣有能叙其得姓之由自源而流由枝而叶以永一家之传岂非先王遗意哉番阳范氏系出高平家于蜀西始祖招在唐时为番阳守黄巢之乱徙居乐平岩前招之子镵为都大司官领众攻巢战胜罗婆桥旋师屯岩前卒死之唐封为忠勇侯庙祀不絶自唐歴宋以至于今日数百余年以诗书守其世祚寔忠勇之报也有某字仲暹者好学而文际今兴运以秀才征入太平府（阙）县簿升平凉静宁州庄浪县丞尝着图谱自番阳府君以下官阀世系歴歴可考范氏子孙守而勿失虽千万里而远千百年之隔一有会合亲亲之义将悠然而生矣其为敦睦之计何深且逺哉予家四明先祖学録公亦以范氏式斋従孙来继式斋事宋宁理两朝累官至文华阁学士工部尚书赠少师与番阳范氏皆本髙平夫天子建德因生而赐姓姓不可变也支流派演分而为二可不谂其祖考之所自出哉孟仲季同出于鲁向华同出于宋栾髙同出扵齐吾郑氏之出于范木水本源何可忘也予弟竒倅簿庄浪与仲暹为同僚谊如兄弟况宗盟所自可不敦始终之好哉 

　　书昭仁寺碑后附欧阳公跋语 

　　（右昭仁寺碑在幽州唐太宗与薛举战处也唐自起义与羣雄战处后皆建佛寺为阵亾士荐福汤武之败桀纣杀人固亦多矣而商周享国皆数百年其荷天之佑者以其心存大公为民除害也唐之建寺外虽托为战亡之士其实自赎杀人之咎尔其拨乱开基有足壮者乃区区扵此不亦陋哉碑文朱子奢撰而不著书人名氏字画甚工此予所録也） 
　　此欧阳公集古録昭仁寺碑跋语也碑在豳州宜禄镇荒烟野草中拓工罕至碑传于世者少予至正间居四明与博古君止斋尝论及之际圣运典教临淮七年始得于乡友知咸阳县事臧君九畴碑盖朱子奢撰所书不着人姓氏识者以为虞永兴公按太宗朝以八法擅名者欧虞禇薛四人而此碑劲正深穏信非永兴公不能欧公称其字画甚工而不质言其人亦阙其所疑尔公尝言陈隋之间字书极其精妙而自开皇仁寿至唐髙宗以前碑刻徃徃不著名氏岂此碑尚袭故态耶抑尝特牵于事势不得已而书谦让不欲以姓名传世耶此岂予所测识哉因装潢为学书之一助云尔碑在豳州而集古録以为幽州葢幽与豳相类必刋者之误也  

　　又 
</div>
    <div class="pagination">
<a href="荥阳外史集_page18.html">上一页</a><span>...</span><a href="荥阳外史集_page14.html">14</a><a href="荥阳外史集_page15.html">15</a><a href="荥阳外史集_page16.html">16</a><a href="荥阳外史集_page17.html">17</a><a href="荥阳外史集_page18.html">18</a><span class="current-page">19</span><a href="荥阳外史集_page20.html">20</a><a href="荥阳外史集_page21.html">21</a><a href="荥阳外史集_page22.html">22</a><a href="荥阳外史集_page23.html">23</a><a href="荥阳外史集_page24.html">24</a><span>...</span><a href="荥阳外史集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
