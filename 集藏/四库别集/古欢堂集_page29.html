<!DOCTYPE html>
<html>
 <head>
  <meta charset="utf-8"/>
  <title>
   古欢堂集 - 第 29 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古欢堂集 - 第 29 页/共 41 页
  </h1>
  <div class="content">
   古欢堂集卷二十三
　　钦定四库全书
　　古欢堂集巻二十四　　　户部侍郎田雯撰序
　　海右陈人集序
　　古之诗人官水部者梁有何逊唐有杜甫张籍夫三诗人之生平不专官水部也逊曾为庐陵记室甫拾遗籍亦国子司业千百世下人称之独水部之名为甚美一似司水大夫风流醖借瓌词雄响足以领防坛墠出其剰馥残膏犹可沾丐佗曹长而不敢与之列僚友争坐位者此何故也司空冬官掌山泽屯田衢閧苑囿木石薪蔬畋猎沟洫工匠之细眎司礼乐兵刑直下一格含鸡舌香进退于第二螭头六曹班聨中甘居座末自有诗人接迹其间水部一官遂为美之头衔是设官分职以来特留此曹作扬扢风雅之地以待吐英咀华爀世絶俗之人非其人莫得除如此诗人之宜在水部才地称也水部之遇诗人水部之光也前有三诗人后无继者水部之不幸而诗道之孤也由今考之逊绮才丽藻为约云辈所赏叹东阁梅花诗乃官水部时作甫居浣花里结庐枕江縦酒啸咏自言晩节律细正依严武在劒川为工部贠外郎时也白居易撰张籍制云文教兴则儒行显王泽流则诗歌作以水曹郎处张籍焉苏子瞻谓诗人例作水曹郎殆以此与落落千余年司水大夫正夫之诗出研链体格稳顺声势掉鞅飞洋夺六朝唐人之席与三诗人后先辉映司空吟署不至寡侣少徒庶乎风雅未坠也盖正夫之为诗也穿穴书传自六经以下嚅哜搜讨故才气岔涌文彩厐蔚如山川出云如老将用兵如钧乐奏广庭浄洗筝笛之耳无难方驾仲言差肩文昌矣还山春事以后窥园百一百二葸庵数巻一变再变激楚悲凉排宕沉郁而归之和平忠爱则直入少陵之室为水部诗派之传人也讵偶然哉余亦两官水部才地不称于风雅之义无所闚今读正夫诗桥舌目洒然退谢为弗及郷之滥厠是官回顾自失芒乎其无色也亦甚足愧已
　　循斋诗序
　　小雅四牡之诗劳使臣也曰不遑将母又曰是用作歌将母来谂诗人之防炳婉而多风也下此雨雪杨桞劳人思妇亦无不托之讴咏抒写怀抱各得其性情之正盖天下事以诗人位置其间凡夫山青水黛劒光马蹄所至皆蕴借风流可以睥睨一世诗亦何可废也循斋之为使臣也徃来潞河道上两阅月得诗八十余篇忠孝之思溢于言表而笔墨所至如百顷风潭千峰夏云忽而水流花开忽而兵车铁马防无以闚其涯际篇中邯郸少年昭君故里恩寺髙桥诸作停车道左凴吊流连官栁斜阳助人叹息至于春帆落照宫词艶曲关山月薄命妾古今各体则又直逼温李逺驾徐庾可以谱诸宫商弹曲项琵琶命锦瑟侍儿行酒发曼声于小鬟醉旗亭而画壁何其工也先生使臣也诗人也王事将母而外杨栁雨雪之吟亦不尽废也世之能知循斋之诗者始可与言四牡之诗且与之读三百篇矣
　　万行草诗序
　　今天下十有五省犹周之采风十五国也然周之采风至汝汉而止故十五国有诗而楚无诗楚犹不与况逺于楚数千里乎楚虽不得与于风而周之季屈原宋玊独以骚传其所云澧兰沅芷则骚也者亦至沅而止沅之西又不与焉汉司马相如曾西至滇授经于盛覧张叔顾长卿善赋未尝赋滇之山川则知滇黔为西南荒徼荘蹻多事其为鄙不足道自昔然也眀之世始郡县其地与他省等二三百年以讫今日课吏取士崇文兴行而其乡之闻人学士与夫山川风物之美鸟兽草木之竒观亦遂多可采者焉凡游其地者往往以诗传如王余姚杨新都诸先辈皆以迁谪来也姑不具论而诗人之挺防者何大复以奉诏至滇吴眀卿以衡文至黔各擅风雅盛名考其篇章多寡则信阳较富直俟之今日余同年友无棣克庵之诗一出始无遗憾毫髪而有洋洋观止之叹也克庵诗人中之挺防者衔命拥传自楚而西由黔入滇讲学于防苍洱海哀牢隽唐碧鸡金马之间驱车所厯必搜竒抉险发为啸歌诸体无所不工可以被之管弦鼓吹一代一似欲以滇风声诗补十五国之阙者其间感激流连疏宕清越又合乎离骚之变音咄咄克庵为诗一至此矣余之诗不逮克庵逺甚三载于黔诗既尠而语无一工即偶得一二积至百十余篇究无当于风骚之旨傥吾克庵见之未免捉鼻而笑谓真夜郎不知汉大也
　　干臣诗序
　　余少时读徐文长谢茂秦之诗洒然异之以为二子韦布士也而以能诗名闻当世百余年后风雅未坠覧其篇章犹忾然想慕其为人何也夫文长之为诗也似学昌黎长吉而好竒过之盘空硬语稍失之傲兀诡异而含英咀华光焰万丈真有浩浩落落不可一世之槩陶石篑袁中郎所以叹美不置也茂秦为嘉隆七子之一自竟陵之说起言诗者以王李为讳矧附王李之骥尾者而当日诗学大昌实与于鳞元美诸君子执櫜鞬于坛坫之上以文章奔走天下者数十年其人之贤隽为何如也考其生平眇君子之为人风流文采倜傥不羁燕赵梁宋之游世犹传贾扣遗事以为美谈文长著书天池得事胡少保为幕府上客草露布于马蹄盾鼻间白鹿一表又复誉噪公卿声闻当宁呜呼非一代人豪哉大抵二子负嵚防歴落之才皆托之诗以发其光怪雄竒磅礴郁蒸之气故名士未有不能诗者今得之干臣为尤异也余固未获与干臣交而索序甚殷必以余为知诗者夫诗本乎性情而足迹所至山川风雨慷慨激昂之致有以助之干臣之诗纒绵凄恻近于骚而温厚和平复归于雅三百篇之正变叅半焉幽燕老将三河少年干臣实兼之余固未易闚量其端委也至其从军出塞之作杨桞雨雪之吟又非雕虫小技区区附防于风云月露者比也以视青藤四溟何多譲焉
　　二十四泉草堂诗序
　　二十四泉草堂者王子秋史书屋也依歴下城西郭沿射圃上千佛山脚才二里屋前后蔬畦芡塘流水映带墙外老桞数株苍皮空腔髙垂屋顶长条踠地茆茨镫火吟诗声与泉声争响即其处也泉曰望水明殷棠川相国筑川上精舍于此园中篬筤箖箊以万计今斤竹已尽大石犹存王子数椽在焉得葺屋诗四章句云百年竟落书生手满郡犹呼阁老亭是也曽南丰谓齐多甘泉冠于天下其显名者以十数色味皆同盖泺水之旁出者七十二泉之名见于齐乗元于钦所编望水泉列第二十四则其雁次相缀非笃论也余尝取而阅之趵突芙蓉濯缨数者而外其名率俚而不雅望水尤俚之甚者于钦注泉水其词防不及郦元逺甚而华不注之华泉明水镇之净明泉皆失不録抑又踈矣今夫诗人之可传也百世后并其山川里巷而亦传之如阮籍之縠水卢仝之玊川司空图之王官谷无不割据一林麓谿涧之胜弗以譲人而诗人读书之屋亦前后逓授庸夫俗子不得而托足焉如宋玊故庐则庾子山居之王右丞辋口山庄乃宋之问旧宅也余每怪济南名泉不乏诗人边廷实李于鳞许殿卿辈生于其乡曽未闻于某泉之侧攫半弓隙地为别墅者白雪楼在韩仓村或云在防桥防市间漫无可考独棠川先生以相国工诗搜抉望水之竒卜筑其上阁老亭是以传焉而今古上下偃仰流连落王子秋史之手此其所以矜喜自负气足以豪而诗因之日工也余论秋史之诗仍以泉喻可乎夫泚然以奫者泉之源也淰淰而濏濏者泉之波也当夫风雨喷薄水石湍激之际于猨啼枫落时闻之不啻雍门之琴荆山之泣有助人凄其而不能自已者秋史之为诗悲歌慷慨郁陶莫释一徃苍凉萧摵防憏无憀之音髣髴似之识者叹为骚体之遗才人之髙致矣一变而叶于金石归之大雅犹夫泉之垂溜天绅众山皆响滙为风潭万顷而汗澜卓踔以放乎江河讵可量哉噫是时秋也泉之上白雁书天水明木瑟余将欲撰杖草堂扫殷园之风箨听佛岩之石雨酒酣濡笔易望水为秋史泉亦阮曲郎官湖之意殆以洗于钦之陋而补郦元之所未注欤
　　桐余吟集序
　　今夫大江限南北而钟才遂以絶异子舆氏谓北方之学未能或先意以奨许陈良其立词抑扬髙下实若袒护北学推而崇之为不可易及者南与北何优何绌亦视其人何如大抵才以地较非千载公论也梁庾信西昆艶体擅文章之长而开府清新则自其使北以后称道之然信在南与徐陵齐名在北又与王褒同称亦犹唐之沈宋李杜王孟皮陆诸人各有侪偶不欲落落孤行于天地分路扬镳主盟并驾可谓才人之极致矣余以为褒亦一南产耳北地岂其无人信客北地乆何至必引江左之彦为其匹敌薛道衡卢思道辈不足以争衡而韩陵一片石独不可与兰成枯树赋角技逐鹿于词坛之上耶此又南人袒防之私怀或亦温子升之所不屑也叶孝亷蕃乆江左名流负隽才抱经术胸舂志塞悉发之于诗诸体已优其揭调尤在乐府读之如房露之曲唐山夫人之遗响焉其防时愤俗又如贾董之疏白太傅之秦中吟焉余昔者尝持一节以程才于江南矣挂扬子之峭帆惊泷骇浪以为天之所以限南北者在此而数年来所与徃来交游多嵚﨑歴落之英瑰伟通明之士指不槩偻而论诗则皆退让辟易推蕃乆为能工噫徐陵王褒之流大江以南岂今日末可多遘耶阳羡陈君子万为迦陵难弟能诗者也持蕃乆诗来示余因书此为序
　　稼雨轩诗序
　　今夫人不竒则诗必不工诗不工则可以弗作世之能诗者谷量石计矣古人今人目未了数家之书輙尔矜诩揭调挦撦剽盗补缀篇章非不巻帙饰美争谓可观余尝取而喻之如世巧女文绣动人设欲作锦究非异锦又如偃师之戏舞中节拍舞罢则索然无生气世之能诗者如是也余乡识渔潢于黔阳从余论诗已叹其人之竒诗之工矣今官庶常两年来读书署斋数椽困风雨夏秋苦赋愁霖冬月畏寒突不黔者旬日而吟咏不少辍追随学士之班因以尽悉石渠天禄之藏沿讨源流而横发其才思间骑一欵段出城门又复造余论诗每于世之能诗者狂噱捧腹曽有句云安得世人尽聋瞆凭君髙座说文章是也然此其诗之进境也诗之工实不自今日始设使当年唐防不辟道刘蜕不破天荒黔有斯人岂遂湮没不传耶六诏之有盛览张叔其人自竒固不待司马长卿之来可知也余于渔潢滋愧焉渔潢之诗有以新为工者有以竒为工者新如蠒丝出盆游光濯色天女散花幽香万片竒如夏云怪峰千态万变世之能诗者何足以知渔潢之诗余爱之深故不觉其言之长矣
　　鸭脚园诗序
　　天下有名山五二在河南其三在河北歴陈卫淮晋之郊所见诸山谓足以当之陋矣论诗亦然自余之论诗海内能诗者二十年来殆尽识之大都一峰一壑秀防在望未尝不惊叹称絶今得学山之诗则振衣嵩岱之巅视他山直培塿耳余废然悔乡者之论顔之推云观天下书未徧不得妄下雌黄余诚陋也昔韩愈张籍之在京师四方之士以文章造请者皆乐为之称引成盛名流传当世今而知两公之失士正多矣学山隠居海上而雅好诗初亦根柢于歴下集英略秽能复变化出之发响焱攸落手芊眠譬石季伦觞客俎馐殽核不离世品而麟脯凤炙间出天下所未尝之味世之以诗悬国门者未足多也夫五岳之游有心者笻迹思遍矣海上三神山青瑶拖荡罕有津逮者学山之诗殆亦犹是乎是为序
　　龙标诗序
　　余少时曽识龙标于济南不知其能诗也距今四十余年得其诗读之龙标亡矣龙标之诗矜声调芟蘩无不脱齐音间作楚些大率多宛转沉吟侘傺悲怨之作如雍门之琴子野之笛荆山之泣也今夫人之传殆有幸焉龙标才气腾踔睥睨羣流特以遭遇迍邅故其词伤其志瘁而磊落不羁之槩犹浮动毫楮间比之王右丞凝碧管弦诗益妍妙未减才人旷致矣闻其晩年以著书自娯有时徴朋呼酒蜡屐命游吊琅琊之荒台慨牛山之秃树徜徉歌啸濯色磨光嗟乎龙标文采风流借以不坠盖有诗篇存耳讵非幸与余昔在武昌同叶井叔观李伯时画唐平阳柴氏主临渭水上靓妆戎服开幕府草木旌旗山川暎带想见清渭照军容秦王为之动色时也龙标诗境庶几似之
　　塞上草诗序
　　出塞诗唐宋人作者林立独杜少陵前九首后五首睥睨今古罕有匹敌秦州近体诗尤刻深妍妙从未重趼其地者读之如闻陇水呜咽隂山觱栗凄其欲絶而况焉槊铁衣结束戎行乎王之涣凉州词黄河白云宛然玊门关图画即以诗论亦造截句神境古乐府勅勒穹庐无以过之他作则巻舌同声一丘之貉耳武功两至塞上得诗如干篇离竒郁勃轹后陵前盖武功平时雅抱清襟摆落凡近穿穴书传含英咀华故下笔光铓万丈非拘牵一切所及是行也出井陉歴雁门上不窋冡渡无定河吊李陵苏武陈迹览祁连贺兰狼居胥瀚海之胜故其诗入秦则为秦声小戎铁驷击缶板屋也入塞则为关山之曲戍台明月羌笛梅花也大抵于马蹄盾鼻炙牛挏酒间得之诸体之工观止矣昔之人树绩絶域眺跕跕之飞鸢不有沉石立柱者乎武功抑然逊谢也虽然出塞诗莫不俎豆少陵武功之诗实权舆于三百篇小雅之杨桞雨雪国风之东山零雨反覆流连姿态叠出武功涵泳变化以风人之致发诸篇什少陵作又西河白豕矣丁丑夏至前三日
　　丹壑诗序
　　余尝谓前之诗人无如义山子瞻之竒者义山之诗博奥极矣摭拾羣书抉搜隐怪至于放诞风流清言丽句虽自谓国人尽保展禽酒肆无讥阮籍夫谁信之其大致欲敺温段诸人皆出已下乃已西昆之冠也而韩碑一篇则又不然闚其意既作韩碑何不径效昌黎清庙明堂曲中雅奏平日獭祭之繁无所用之世之徒以艳体目玉溪生者浅也子瞻之诗泉源万斛其涌也莫可端倪其渟也无涯涘夫诗至元亮子美观止矣沿波讨澜通津委注譬之黄河所从来逺而昆仑之墟去嵩髙数万里尚可溯而识之咄咄坡老世之论诗者有重趼追寻望风谢路已耳是以竒也丹壑赡学多通才辞美茂集英略秽骈罗横陈故为诗也事出于沉思义归于翰藻官侍从有年闭户著书嗜好特殊其诗竒其人竒也欧阳永叔云学士一官非文章不可当代著作之林能诗者亦多矣丹壑分其才技可了十人即他人所作逺次于丹壑亦足以薄风骚立坛坫不知丹壑之诗遽与之论义山子瞻之诗可得而闻乎王道充得相鹤经飘然有乗气御风于天地间之意顾所蓄皆胎禽凡鸟梦想青城芝田知无从问涂耳余读丹壑诗惊叹称竒而悔乡之为诗也众吹竽焉又建鼓而从之亦甚惑矣
　　芝亭集序
　　余尝谓宋人之诗黄山谷为冠其体制之变天才笔力之竒西江诗派世皆师承之夫论诗至宋政不必屑屑规摹唐人当宋风气初辟都官沧浪自成大雅山谷出耳目一新摩垒堂堂谁复与敌虽其时居苏门六君子之列而长公虚懐推激每谓效鲁直体犹退之之于孟郊樊宗师焉矧其他耶匡庐彭蠡之胜不乏诗才前乎山谷者有临川焉有庐陵焉山谷之诗力可以移王欧之席而其盘空硬语更髙踞于梅苏之上所谓西江诗派也毛子芝亭盖西江之学者以秋官郎栖迟冷署萧然自逺位置偏豪故诗格亦似之僦屋委巷放衙回茗椀炉薫髙吟长啸排成诗巻輙袖以就正于余而余亦乐得芝亭之诗而论列之今芝亭一麾出守冲牂牱之蛮烟听冉駹之夜雨山谷入黔而诗境益进芝亭可知矣昔山谷寄孔毅父云如某子之诗皆可望以名世予犹能阅世二十年当见服周穆之箱絶尘万里芝亭勉乎哉子为之序欲以示天下后世知今日西书多诗人不独前嘉隆时王李辈文采风流照耀白云司也康熙戊寅嘉平月既望
　　丛碧堂诗序
　　余少时爱读白陆之诗嵫景蓦昳益癖嗜痂每当侘傺忳郁胸舂莫解之际一摊卷心目旷怡无异尘疴之去体余斋仅三间日眠食其中栏荣下置栅以卫余地二三笏种菊数本室以内无长物鬓禅榻风雨萧然几上白陆集在焉此外南华楞严二者而已他书皆束髙阁即陶渊明诗亦不一寓眉睫也渊明之诗要当与一丘一壑者共之若夫白陆之作掉臂游行脱手皆有生趣多至数千百首随时即事无非快境殆所谓近于道者与杜少陵诗非不多且深其大致悲天悯人雉噫凤叹忧思约带愤无憀势必苦吟髭断不免于耒阳之一夕虽崛竒之气不以千载譲人而飰颗之诮亦随之说者谓天寳之季遭遇使然王右丞生亦同时仅伤心野烟一篇耳诗之得于性情者各异遭遇非所论也余之所以嗜白陆盖于诗外求之矣雪崕之诗其权舆未尝不自少陵入力厚而思沉乆之渐造平淡无镂金错采之痕而饶初日芙蓉之致诗之多胜于白陆兹以第四集示余吹气若兰弄骊取珠斵轮匠心出之以自然风防花落水散茿踈不以当其快境雪崕臞羸喜病病则焚香扫地而坐旬日不飰病良已人彊之饮不过蕉叶三合啜荈汤则十倍玊川间与至枣花寺僧房对奕日舂忘归恢谐啁笑似东方曼倩郭舍人之流再与之扬扢今古纵悬河之辨听者豁然自是君身有异骨世人那得知其故雪崕之谓也余斋中白陆而外又安置雪崕此巻白陆篇章实与余衰暮相宜是以笃嗜之雪崕兼香山劔南之长得之叅悟而近于道如伯牙学琴于成连刺船至海上波声汨没山林杳冥作水仙操也余将以蔷薇露浣手并南华楞严日披读一过矣
　　木斋诗序
　　余尝谓后人之訾謷歴下亦太过矣歴下纵有可议议之斯已耳何至偻指其字句挦撦其篇章谓为风雅之下流声偶之极弊乎百年万里我辈中原浮云落日黄金白雪自蹈重复臭腐之诮而又引海陵生之戏语以痛斥之发轩渠而恣狂噬初不解其何意也李义山之论卢骆王杨曰当时自谓宗师妙今日惟观对属能诋毁之至仍多含蓄杜子美则以为别裁伪体不废江河故千古之知诗者莫子美若也夫隠秀之说昉于竟陵后人攻歴下兼攻竟陵今不数十年而竟陵之学光沉响寂攻者之学传之者几人求如王李七子执櫜鞬立坛坫奔走一世于嘉隆之间政未可必也歴下讵无可议使竟陵诸人与之并聚于一堂譬彼张仪出而从人之约皆解又如樊哙英布虽善用兵然终非淮隂敌也亦可以见后人之陋矣木斋之诗权舆歴下槩其平时似不专力于诗者长髯大腹磊落倜傥天资絶世豪气间作发之吟咏于七言律尤踞其胜吾甚怪夫穷年専力于诗自矜风雅者偏不若木斋之工也谢茂秦有言凡作近体诵之行云流水听之金声玉振观之明霞散绮讲之异茧缲丝所谓诗家四关木斋兼之江左之彦党防乡人而近日之訾謷者亦复不少谓其多游夫之口号画客之题词甚矣诗之难也少陵不薄今人爱古人庶几近之矣
　　艳体诗序
　　艳体诗原于毛诗国风之有郑卫小戎之章曰在其板屋乱我心曲东山之什曰其新孔嘉其旧如之何此艳之至者故紫阳以郑卫为淫风后之学者多非之汉唐已来张衡有同声之作繁钦着定情之句下暨子夜清商西昆香籨诸篇温李段韩诸人亦云艳矣假使尼山而在亦必不删之则以郑卫为淫风诚非也谓艳体诗可以弗作皆未读毛诗者也从来有老庄之言即有徐庾之丽句亦文章之不可阙者余同年玉峰少宰伟人也体丰才雄大腹便便可容十人馔趋朝启事听鸡唱盥栉毕饮斗酒噉一生彘肩而后登车呵道以行洎放衙退食辄复解衣盘礴挥毫落纸如飞日所作诗文不下数余篇甫脱稾即以示人观者骇其摩垒堂堂旌旗变色是乃昂藏豪迈者之所为及读诸艶体诗则恍乎遇藐姑射之仙肌肤氷雪绰约如女子所吟弄者才人正未可测也余尝谓大风垓下咄嗟而办格古音谐刘项何以能之唐太宗功业雄卓所为文竞靡鬬华嫣然儿女嬉笑之声如温泉铭小山赋又尝学庾信体斯亦竒矣而最竒者莫若陶渊明之闲情赋柔心丽语竟出于髙士之口宋广平之赋梅花风流冶宕此何以说欤大约毛诗有兴比有美刺正变总归于得性情之正而止昔人所作多具风人之致由此推之即河间妇一传亦必别有寓言非栁子厚淫防之辞可知也先生之艶体诗其渊明广平之赋乎惟善读毛诗者乃足以知之
　　枫香集序
　　诗变而日新则造语命意必竒皆诗人之才与学为之也夫新非矫也天下事无一不处日新之势况诗乎顾以诗之新者譬之文锦焉织以天孙之巧濯以蜀江之波而后天呉紫凤其色鲜也又如湛卢焉采五山之铁精镕六合之金英而后文缦理其锋淬也不然沿常袭故率以旧窠俳体充斥满前今与昔一丘之貉是以尘饭土羮充大官之馔也可乎哉即竒亦非怪与诞也自有风雅以来学者之心思日出陵今轹古自具机杼昌黎所云巧匠斵山骨险语破鬼胆庶几近之若夫诗中竒字亦前人所不废班马等赋所以使人耳嵬目者正由时出竒字以映带于行墨之间吾党之士雅怀复古其谁不愿熏班马之香而上子云之亭也耶子青枫香集一其才长其学异其句之佳者如三间竹子桐孙屋一尺荷茎蓼穗泥老木晩风声瑟瑟小花秋焰影垂垂晴云襞絮参差出新雁迎风次第飞红透枫香霜后叶白开荞麦晩田花夕阳半露烟中塔黄叶全遮郭外楼芦笋乍抽三寸碧柳丝才放二分黄麦浪翠边风舞燕花须红外客骑驴斜日霭红秋雁腹野花香抱晩蜂腰紫叱拨穿秋桞緑锦屏风映暮霞红最爱白云连络处更看苍雁两三行白菡萏垂经雨重红蜻蜓出带香飞残星数防月将落老屋一灯门未开求诸晩唐诸人集中政不可多得矣余尝谓少陵之称庾子山曰清新何今之为诗者耳濡目染陈言弗去夫已之唾已及于地曽未闻有复纳诸口者而顾甘拾他人之残沈含咀不吐可乎世纵有一二好竒之子非白头辽豕则搜神述异此也伤于无竒彼也又竒之过而不经吾知子青必哂之惜之故其为诗也新而不靡竒而有则新如山川之出云竒如淮隂之用兵盖天地清淑之气萃于诗人而以其才与学播之风雅能如此可以张吾歴下之军无疑矣
　　纪盛诗序
　　士君子读书破万巻按其才气光怪郁蒸思一从军絶塞遇事见竒得于秦关汉月雨雪杨桞之间磨盾鼻以草露布而文章出焉即不然锵洋螭头日给笔札为朝廷颂德歌功纪飏美盛雍雍乎清庙之朱弦明堂之苍璧其为文章亦炳蔚而可观也若夫栖心禅恱吟唱徃复于白莲社中相周旋乃陶渊明辞彭泽以后事耳既已幸际
　　圣朝无暇计此以故文章瑰伟之士或为曹郎或列侍从凡夫郊庙歌辞平铙鼓吹柏梁温室应制诸作自不譲他人为之又岂方外所得与耶今诸君与云峰之诗同纪一时盛事是严徐东马竟与支遁慧逺一流同声赓歌亦竒矣哉诸君之诗词可庄诵而思致闲适云峰之诗意态横生而藻采尤踞其胜应制鸿篇忽于精蓝名梵鬓丝禅榻中得之此又文章之剏美也余故披读而乐称道之
　　龚叅军诗序
　　今夫天下事之竒者莫如海市茫茫万顷淼漫浩荡之中海不自知其市也而由人观之则忽而城堞防帜焉忽而人马车桥楼台树木焉变幻神妙在须防间谁其臆测之者故或以为蜃所吐或言洲岛神仙小试其术以为娱戏之具皆非也夫蜃一介族之细耳何能如是而安期羡门辈又太劳而多事矣吾以为海之大无所不包而其光怪郁蒸沉塞陆离之气徃徃不自遏抑而鬬华逞巧于青瑶白榆之间此其所以市也而诗文亦然彼屈原之离骚防庄之南华以暨三都两京之赋子美太白之诗岂非其学如海而发之为市也欤呜呼竒矣龚子佐郡东牟濒海百余里每于暮春新夏之交旭日半晴条风微扇鸟声清越天色蔚蓝海市出焉登髙凭襟而观之而叹造化之竒所得非浅故其为诗也有时整兵骇鼓有时拈花微笑有时神嚣森立仙的孤临而复多烟云吞吐不可思议之状其学海也其诗市也龚子何可测矣况佐郡多善政可纪脱使淬干将之飞光刷俊鹘之劲翮必有措施炳卓者而顾以之沉埋下吏谁之过欤余别龚子五年老态龙钟又留滞金门未能如苏子曕之来海上以耳目烦神工也能无怅然
　　使蜀草序
　　陆次山奉
　　命讲学齐鲁治装少辍手编使蜀诗示余余尝叹天下山水之竒盖无如蜀者而文章之士亦然汉唐已来司马相如王褒扬雄李白之徒可谓竒矣宋之眉山长公尤竒之甚者其为文章也泉源万斛云行风偃一意孤行飞扬防扈凡古今著作家縦号宏博无不可温寻端委探闚涯涘独至长公所谓神仙中人未有能识其所以然者后则明之杨新都以风流倜傥之才掉鞅词塲亦未易多遘也岂非其山水既竒一徃清迈之气槃勃郁蒸发于数人之文章然欤夫瞿塘三峡水驶而险劔门巫岭赤甲白盐诸山尖峭而挺防峨眉之峰更矗天半实陵轹他山水不屑雷同故其人之文章亦犹是也考之古人如少陵放翁蜀中之诗皆与山水称而当其入蜀时道涂所经马蹄篮舆所至陈迹寓目冯吊流连亦无不见之篇什形诸咏歌者次山使蜀所作诗殆本乎少陵放翁之遗意而得之故其词防谸绵风格渊雅三复兹编想见先生坐浣花草堂酌郫筒酒劈碧鸡坊十様蛮牋麾豪落墨时也虽然齐鲁之邦山有日观峰之髙水有东海之大可与蜀并次山于是廵游其地拥臯比而讲学焉英辞硬语骈出横陈次山之诗之富于使蜀可知也次山馆甥赵子维炎附诗一篇于巻尾洒洒千余言句云纪游展吟帙山水盈乌丝清新妍妙亦一时之词杰云
　　兼隐堂诗序
　　诗有源流正变学者于古人一家之诗含英咀华辄诩负其才伎以成篇章非不自号作者而为之沿波讨澜寻端竟委则实难言之盖诗之为道上下数千百年作者林立必按其人代考其源流根柢而诗始出如黄河然歴积石逾流沙探昆仑之墟而后四折九派以暨乎尾闾归海是也不然可与作诗必不可与论诗风云月露脱手满纸去古人实逺是犹夫观黄河之一曲神飇奔浪已惊为耳目之竒也其为诗罕有津逮者三百篇之正变诸体毕具或托之鸟兽草木以引申其兴比之义或劳人思妇贞淫美刺防趣之不同非好学深思诚未易心知其故也雨峰雅嗜古人之诗尝为余粥粥言之源流正变条分缕析此岂浅学所可咄嗟办哉今夫论诗者莫不上遡汉魏下讫四唐纵有歴下竟陵各逞其态究未有蔑汉魏四唐之俎豆者余以为风气迭易抵牾易生何不直追三百篇进而益上风雅颂之规模歴乆不祧四言之中不已櫽括五七言而露其端倪辟其堂奥乎雨峰沉酣以入通侻以解故其诗波澜老成光辉发动体制必摹古人而意到神行箾篸浏莅所谓潘陆之华绮季之实殆其兼之余每乐与之论诗欲明诗道之所以然也昔杜陵诗史也别裁伪体而戒后生之指防流传殆于源流正变之间反覆三致意焉彼无端之吟唱直衙鼓耳雨峰自此执櫜鞬于骚坛睥睨一世可矣
　　石楼和苏诗序
　　昔人作诗有拟古者无追和古人者追和古人见于苏公之和陶当公谪居儋耳寘家罗浮之下独携幼子过负担渡海葺茅竹而居之日啗藷芋因自谓半生出处较渊明为有愧故欲以晩节规摹其万一今按其诗自时运以至刘柴桑凡一百有九篇大略依陶韵为之至其记事用意则又两人各不相袭以是知诗道之大惟眎其人自为辟阖而非一切拘牵声韵者所得叅也世之为和诗者吾窃疑之河梁之咏彼詶此唱已发其端读之如见苏李当日促席对语时魏晋而下以迄于唐和诗者日众然有意相呼应而韵别者有用韵而顿放次第各异者歩韵之诗唐元白皮陆诸家为最而后之学诗者遂尊之巻舌同声拟足并迹搰搰役役于一家之体制一时之情事其为诗岂复知有变化哉石楼之和苏也本乎苏之和陶也和苏而不泥于苏亦犹苏和陶而不囿于陶如李光弼将郭子仪军旌旗改色禅僧拈佛祖语信口无非妙道只自抒其胸臆所欲吐而隐然与之神行意防斯亦竒矣夫苏之在儋耳也阅歴已深故其诗萧散醖借感慨而有余悲石楼以文学侍从之臣改官郎署生平不可谓不遇而要其偪仄鬰塞孤行于当代浩浩落落豪宕不羁悉发其竒情藻思以追和苏于千载之上苍然而幽充然而艳极镵刻瑰异之状则与苏之防趣防合而苏以陶之一体和陶石楼以苏之全体和苏此其所以追和古人以能变化为独工也苏公自谓作诗如泉源万斛昔人称陶公诗若绛云在霄舒巻自如观陶与苏可以晓然于石楼之诗矣














　　古欢堂集巻二十四
　　钦定四库全书
　　古欢堂集巻二十五　　　户部侍郎田雯撰序
　　龙竿集序
　　余于甲戌春重来都下华颠白纷问学荒落遂缄口不复论诗以故四方文章之士以诗见投者亦从不一卒读犹入五都之市触目琳琅绮绣徒惊其翠粲流离已耳大抵架上之蟫穴与枕上之蝶乡两相遭辄两相弃也独王子方若殷子彦来剥啄造门则不禁披衣以起又复攘臂论诗命觞浮白欢然意得夜分不能去顾以二子工于诗而知不病余言之寡当也彦来之诗雅渊疏朗焱攸绵古人所谓初日芙蓉镂金错采庶其兼之岁寒吟诸篇早已脍炙人口盖其才胜也方若齿壮于彦来则以学力胜平日读书得力于左丘明檀弓屈原庄周司马迁相如枚乗以及唐韩栁氏故其为诗如终南太华之峻防沈雄虎豹龙蛇之腾攫变化元虞集自比汉廷老吏方若有焉至于精能之极间造平淡则又停云渊泉朱弦清越方若固无所不该也咄咄彦来将相争乎抑相譲乎吾知二子分帜诗坛政不必有瑜亮之叹矣今夫学者之论诗也必泝其源流考其正变而后诗之道乃全歴代已来作者几千百家矣古逸乐府河梁十九首非三百篇之续响乎建安而后不可无嗣宗矣六朝而后不可无子昻太白矣退之之琴操可叶元音韦郎之五字直追正始钟嵘诗品徐陵新咏唐人选唐诗下暨髙廷礼之品彚冯北海之诗纪诸书分门别苑沿波讨澜其道至今日而大备设执一巻之书守偏家之说以求风雅之防佛非不自负通才究亦木偶人之衣文锦耳方若好学深思于诗之源流正变无疑义所以与之论诗有合也昔少游文濳同学于子瞻子瞻以为秦得吾工张得吾易余诚不敢自居于苏方若彦乗二子其在秦张之间乎余老而废诗姑与之论诗以自饰其防陋云
　　鹿沙诗集序
　　夫诗盛于唐尤莫盛于盛唐王孟李杜世皆爼豆之矣犹夫今之为文者率学欧曽寻声拟迹非不貌似古人吾究不知其神理安在也宋人之诗与夫唐人之诗渠有异道乎惟其生于宋也二程邵子竞趋理学遂以训诂语入四声去风人之防实逺南辕以后杨诚斋辈又俚俗过甚于是谈风雅者一槩抵牾呰窳之谓宋诗为非譬啜狂泉而病啽呓也嗟夫亦尝攟摭宋代梅欧王苏黄陆各大家之诗按其篇章而一闚其大略否乎束书不观之徒寓目云淡风轻一首辄诋宋人之诗比比是矣余尝谓学诗者宜分体取法乎前人五言古体必根柢于汉魏下及鲍谢韦柳也五七言近体则王孟钱刘晩唐温李诸人也截句则王李白苏黄陆也至于歌行惟唐之杜韩宋之欧王苏陆其鼔骇骇其风瑟瑟旌旗壁垒极阖辟雄荡之竒非如是不足以称神明变化也学诗者何分唐宋总之以匠心求工为风雅之归而已然戛戛乎难之刘子鹿沙恢竒多闻深沉好书自三百篇之后上下数千百载无不追溯其源流宏该包搜尽作者之能事苦于学故工于诗于七律更踞其长北省集若柯篇藻思坌涌濯濯英美殆欲合唐宋而一之哂彼抵牾呰窳者之陋而无缭戾破碎之观余为之称赏不置当今　右文之日士之以文章名者政不乏人以刘子位置其间吾知温子升可独擅邺下也刘子既工于诗尤精研于欧曽之文他时锵洋
　　帝廷以逴跞于骚苑之班余将以观其诗之进境也刘子勉乎哉
　　讱斋诗集序
　　诗之变而日新也谁昔然矣作诗者之心思犹山川之出云晴隂朝暮不同而各成其峰峦烟雨之态不然沿袭故常徒拾前人牙后慧是无异绘云于壁而兾其峰峦烟雨飞动无已时也乌可得乎以乐府论之汉魏歌辞唐山夫人十七章骎骎乎商周之颂迨苏李五言一出诗体遂变虽六朝之鲍照唐之张籍王建尚沾沾规摹乎古縂不敌昌黎之琴操十首为变而更竒也厥后元杨亷夫明李西涯辈别辟新境渠非瑰意雄响哉李太白工于乐府矣杜少陵何以不作乃变为兵车行哀江头前后出塞石壕吏诸篇大槩可知也再以截句论太白之作擅美词塲少陵并生于盛唐不得不矫枉为之独剏一格宁甘饭颗之诮务避雷同之迹因以知西子之笑颦邯郸之跬步今与昔一丘之貉皆作者所然弗屑也余尝以此论质之同年友讱斋先生意相脗合今读讱斋之诗令人游心骇耳咋舌避席新而不诡变而一归于正五言古诗气骨深稳体集众妙子夏之止义礼庄周之道性情左思之咏史阮籍之咏怀靡不之歌行如秋空行云晴雷巻雨沉郁纵横所向无前五七言近体则兰芬玉润蚕丝牛毛不足拟其精洁也截句则豪鹰掠野独鹤呌羣不足比其隽迈也至于乐府又复自成机轴不囿于籓篱而房露铙吹之遗意可以静防异哉先生之诗一至此矣合而观之讱斋之诗官西清舍人时一变为曹郎一变在黔一变今讲学于齐鲁又一变日新而日工此其所以不可及乎夫鲁人申公齐人辕固皆善诗者也千百年来诗失其传乆矣讱斋毅然以诗教为已任讲明申辕之学散华落藻沾丐逺近士之扬风仡雅游于讱斋之门墙者不啻登洙泗之堂观洋洋大国之风而兴起焉讱斋之为功于齐鲁不大且逺也欤故并书之以为序
　　醒斋诗集序
　　徃与余同年醒斋先生论诗谓今之为诗者言汉魏两晋六朝四唐南北宋家持一説纷无定观遡而上之何不直学三百篇是犹叩万石之钟伐灵鼍之鼓古乐纵不可复自与繁筝哀笛靡靡之凡响有间也夫三百篇诗教大备然大雅三颂与典谟训诰无殊可以庄诵而风人之防与夫作者之思致敦厚和平之音声则具于国风小雅尼山所云兴观羣怨多识鸟兽草木之名盖于国风小雅中居十之八九焉间尝取而读之不必概举其全如硕人小戎七月东山诸篇国风也四牡北山蓼莪大东小东诸篇小雅也流连吟咏众妙毕出所谓词不能宣图不容绘而诗传之者也善学三百篇者屈原变为离骚庄周变为南华何莫非自国风小雅来也前人之论诗也详矣乃谓蜉蝣鸨羽不如驺虞鹊巢民劳板荡不如巻阿旱麓閟宫之章清庙之什不可与兎罝之野人采蘩之妇女同日而语嗟夫后人拘曲之见能免匡稚圭所轩渠哉汉魏而下数千百年作者林立而以学者之深思笃嗜曽未闻有专言三百篇者虽然又窃疑之世谓繁钦定情本之郑卫生年不满百出自唐风王粲从军得之二雅张衡同声亦合闗睢前人娓娓言之然求如三百篇之片语政不可得抑又何也此学三百篇者之难也醒斋先生闻之每以余为知言今读先生之诗冲然复古涵泳于三百篇之神理而得其遗意及其藻思之横溢鬬艶争竒探幽排奡则又该括歴代作者之长其度槃姗容与其词箾篸浏莅其防究归于敦厚和平而止古乐可作絶非靡靡凡响所谓风雅之防佛其在是乎昔者先生尝讲学于大江南北矣余以乗韦之先糠粃之前名与位逺逊于先生而于文章得失之林人才抑扬之故徃徃有合盖论文与论诗其道同也大江南北多竒士乡为余与先生所亟赏者今犹萃于都下如王子方若殷子彦来桐髙辈游光扬声各以风雅着美余欲与之共读先生之诗可以无疑于余论诗之大槩矣
　　丰原客亭集序
　　诗之道大作诗者必其人磊落英多陵轹侪偶而后有开廓心胸推倒一世之槩昌黎所谓李杜文章光铓万丈是也夫青莲天姿既髙才思奔放称著作之雄矣按其篇章神理静深而缜宻间不容髪如所作古乐府法度准拟古人谱之管弦犹是房中铙吹之遗意少陵之诗于晩节尤细似非凭依才气之所为而其中夭矫挺防沉郁瓌竒之观非易测识乐府变而又变截句不屑苟同何其豪也世之人俎豆李杜而不知李杜之所以然者又岂少哉虽然诗道大矣数千百年来李杜而前李杜而后剏述不一种源流不一派学者势必驰骋纵横于古今上下之间以身入乎防嵬浩之途冀为吾诗之进境噫诗道诚大无得以雕虫浅言之不然循拘墟之见曰李杜李杜云尔此何异守一花一卉而忘园林春风之无尽藏也是漆园生之所笑为醯鸡者也赵子丰原贯穿六经左史旁及离骚南华又力探歴代诸大家发为吟咏靡体不工公车来京师示余客亭集一编光铓动荡莫能廹视然此亦只其半豹耳昔苏子瞻见唐人刘梦得竹枝之第一篇叹曰此奔轶絶尘不可追也余于丰原云然
　　丙臣诗序
　　古人之诗学为之乎抑其才为之也间尝偻指数人论其大致如初唐之卢骆王杨盖以学胜矣髙岑王孟为盛唐诗人之冠果亦以其学胜与夫髙岑摩垒堂堂各成一家而读之数过尚存组织锻链之迹独至王孟则尤擅其妙余每读王孟之诗谓如天女散花幽香万片落人巾帻间境静神怡不可思议所以为诗之至者又窃臆测其所从来似其胸中腕底生平得力亦不过数巻之书非若中垒之广覧茂先之博闻特其落笔异耳此正所谓才也才非十倍曹丕之谓而天姿之髙领悟之竒之谓也学王孟而不得其什一犹越鸡之不能为鹄才不足故也以此论诗诗可知矣赵子丙臣之诗摛词精该用意闲逺俛视一切掉臂游行殆如天马之不受羁而实有按辔雍容之乐非以其才胜乎矧日于此熏班马之香而吞潘陆之华讵易量其学之所至也余欲为之割半氊矣
　　西山纪游诗序
　　西山去城不过数十里每于退朝时冯舆望之排闼青来云垂烟接洎归僦舍则屋垣障蔽不复见逺峰一角欲效阮嗣宗破四壁以看山乌可得也乡者余官西清舍人休暇裹粮曽三探其胜槩然亦仅信宿于碧云退谷而止即或纪以诗歌落落数章不足以尽翠防之大致西向而笑辄愧山灵矣吾侪平日无济胜之具又鲜登髙作赋之才日困坐蜗牛庐中无以托怀寄兴亦甚陋矣黄君自先以冷署余闲徧歴西山归而辑其纪游之诗累七十余篇篇各有纪一再读之泠然善也夫康乐之于永嘉子厚之在桞州可谓取畅游情者子厚无论已康乐伐山开道卒徒千人虽穷岩壑之竒趣殊厌车马之喧阗黄君防红藤杖随一赤脚长须携军持不借而徃自是诗人本色故遇夫竒峰幽涧精蓝名梵乔木修竹烟村茅舍莫不各有诗矧当斯时寒芜落日秋隼槃空眺柘岭之白云踏杮林之黄叶而其诗亦夭矫变化娟秀苍凉诗之美殆非一境也黄君擅诗名有年故诗日益工自有西山以来前后作者皆逊谢也余于西山不再游即游而亦无诗伥伥然烟峦云霞之徃来于几席间而已读黄君诗可以当少文之游矣
　　紫钧制艺序
　　今夫古文与时文无以异也浸淫乎六经出入于两汉可以言古文矣而时文尤戛戛难之以儒生挟兔园册侈谈六经两汉之文犹未足以合八股之绳尺不得不墨守传注拘泥篇幅甚至揣摩声调以投世俗之好尚欧阳公所谓顺时故也天下魁垒杰出渊颖秀防之士徃徃为时文所困既不敢肆力于古又不欲诡随于时束髪受书皓首穷经而庶几于一遇者有之何其难也余尝论人之受才不同故为文逈别譬彼蚕丝黄白而茧象焉若乃防稽野茧从江淹集壁鱼化出缫而为丝遂成异锦此殆造化之灵竒天地之慧巧岂区区蚕妇所可一槩论乎知乎此又可以言时文矣赵子紫钧南宫甫防出平日所为文百余篇梓以行世请余序之余为言时文如是古文亦复如是而紫钧之文与余论有合大抵以魁垒秀防之才发为光昌俊伟之观文章之技观止矣盖其受玊峰先生之训趋庭诗礼好学深思得于六经两汉者既深故能驰骋上下摆落凡近所谓异锦也天呉紫凤翠粲而成章者也以之为古文吾知班马之香可熏潘陆之江海不足吞也古文与时文渠有异哉余将与玉峰先生尊酒细论之
　　歴代诗选序
　　诗有昭明选体钟嵘诗品著述家多宗之唐人选唐诗可称详备而分集各编名目杂出学者不深晰其原委第求诸次第议论之间鲜不望洋而叹罕有津逮者迨夫诗统正声品彚诸书出由一入手遂可自号作者之林其间家持一説不可同堂而语如歴下竟陵蹐驳抵牾胶固挂漏殆不知凡几或传之数人而一变焉或行之数年而又一变焉论非正派则不可以乆学未闚其全则不可以底于成有志风雅者为风气所误大抵然也三百篇之后有离骚有古逸乐府汉魏以下歴代诸家风防逓迁源流斯别不得不涉之防嵬浩之途以为好学深思之助盖古人之诗闚其全则正派斯出如是始可与言诗已矣冯北海诗纪所编按乎人代载其全制仅及唐之初盛而止犹有不全之憾由此而中晩以讫宋元明上下数千百年先后数十百家王半山选唐百家曽端伯选宋诗元裕之中州集郭茂倩古乐府下及诗乗古唐乐苑各选不一皆宜徧搜而博采之阙一不可非然即其人可以作诗必不可与论诗况选乎愚初学诗于聪山得少陵大槩后从宣城渔洋游探明唐人体格是选也耳剽目涉沿波讨澜多得之同学诸子所见闻者然凡例仍多未详删取容有寡当必不敢公诸海内开抵牾之端贻挂漏之诮聊以作有志风雅者之津逮已耳此愚选诗之意也
　　轘辕诗自序
　　丙子正月奉　使祭告山川嵩髙淮济是为专职而他岳渎不与焉祀事方已即以蜡屐命游槩探其胜徃徃纪之文辞缀以诗篇而他山水不与焉无何车辙所至不一名区凡夫官桞长堤马蹄帆腹之间都邑城郭梵宇名园河桥花鸟之阅歴无不俛仰流连引懐莫置而于山水尤为移情平时尝叹西山在目排闼青来咫地尘婴无由扳陟今于嵩髙箕山桐栢王屋而外所过独鹿大伾韩陵苏门夷门太行北邙诸山或遥瞩其髙峰或近跻其层巅水则桑干以西如洺水滏水漳水淇水百泉水黄河以南汴水汜水洧水汝濆水伊水洛水颍水五渡水潘水滍水淯水泌水泜水或泛清渚或聆潺声按水经所注记而歌咏及之于以取畅游情矣又尝自叹年来旧学销亡霜陨木落每自悔吾少壮之误所谓壮不如人老将髦及纵为胜游亦足悲也昔陆务观平生所作诗亦极尽其才致矣迨夫巴东小雨一篇尤欲乞骚人之遗伤才分之穷而自憾其诗之不进矧如余者复何掩其防陋矣轘辕闗在偃师城南为入嵩洛所必径之地故以名集
　　补刻山防诗自序
　　山防诗刻始于壬子迄甲戌止内辛未壬申两年无诗凡二十二年合计千余篇盖甲戌之嵗山防年且六十周甲子一纪矣陆放翁云六十年来万首诗较之辄愧其尠才十之一耳顾以闻道晩才与学之钝且踈当此华颠白纷旧殖荒落名心老退之时反覆谛观复不知何以忽自厌其多伥伥然追悔之无从也日惟思痛芟而重刋之无何长夏病寂偶遇废簏遂出旧稿初以土羮敝箒无可一存再阅一过逐手莫释如与故人乆别鬓髪各苍一旦逢诸马蹄酒肆间自不禁情之恋恋牵绨袍弗欲遽去故又检刻一百二十五篇附于甲戌巻末前既悔其多矣益此祗堪再悔不免为世之识者讥焉然妍媸每不自量性情实难割爱只可自怡恱不堪持赠君山防诗大致如陶隐居之岭上白云也乙亥六月既望雨夕书
　　龙淙唱和诗序
　　范眉山先生龙淙记一篇诗八章和者百余篇余偶入滇得于青溪之上选石临流坐而读之眉山具山水癖凡车骑所至遇有洞壑烟霞即着屐杖防探竒抉隠流连竟日不去又辄题名纪胜挥毫濡墨于县岩峭壁之间龙淙其一也夫永嘉緑嶂粮裹客儿钴鉧澄潭尘消子厚先生之于龙淙殆又过之噫滇之有龙淙乆矣落落数百年而传于眉山之记与诗前此杳无赏其清音者此东坡所以叹郦道元之简而笑李渤之陋也欤
　　霞裳咏物诗序
　　三百篇多言鸟兽草木如枤杜蜉蝣诸什皆有风人之防下而离骚之于香草也防庄之于木雁也旁引曲喻比事属辞文章亦然皆可作诗观也唐李巨山咏物诗至六十余篇然题不枯寂意少闲逺顔平原聨句大言小言乐馋滑醉之作又俚而失雅予选唐人诗率阙而不録大抵才人作咏物诗非典赡名贵在摹神冩照之间则妙义寓言悠然行墨之外不尔均无取焉桞絮因风起非谢夫人之咏雪乎袁海叟白燕一律当时自谓擅塲今得霞裳杂题十二章殆又过之世有识者可以附于风人之列无疑矣
　　抱经斋诗序
　　华隐之诗凡十四巻大雅巍存得三百篇遗意非汉魏以下也当世诗人蛮触于唐宋二代之间向声背实风人致短新竒纰越元音销寂华隐尝深忧之夫列子长风独御荆卿旁若无人先生之诗如是彼筝笛之耳殆听古乐而卧乎箾韶大夏季札观止沈沈隐隐何以尚之华隐博极羣籍沿波讨澜壮思泉流清言云委独标众美斯文在兹二十年前赋考槃歌呜呜矣一旦雍容侍从列严枚东马之班又数年鸿翔鸾起腾霞跻汉掌制诰陪宰相播休光于前席称儒臣之文献可不谓遇乎嗟夫释褐者流间多空踈艺囿谈丛识者代其入地自华隐视之康瓠周璞耳比者承明既厌庄助东归驷马可乗长卿西返祖帐国门之外华隐擎觯扬颏笑谓余曰当世谁可以注吾诗者元恪不防康成罕笺余乆焚君苖之砚谢不敏矣康熙已卯新夏
　　荆园集序
　　呜呼南溟徃矣遗编斯在读之老泪淫淫也言寻听讼犹见寒棠逺顾空营唯余衰桞我思其人宁无悲哉追昔余与南溟初官西清舍人頺然一丞相掾耳客卿子墨同调愁吟凤叹雉噫掷灯檠于地者再而先生神姿端逺于思皤腹开襟长啸侘傺怨诽之音不作盖风度殊矣洎移谏垣位开府功业昺焜不废哦咏防湖华不注之间篇什擅美今所存吉光片羽耳南溟上薄风骚下该沈宋芜词包括众妙譬入石季伦之室覩十尺红瑚便知其富敌国岂必尽发其所藏耶琅琅奏议则抉贾董之竒作金石之响非儑缭戾破碎可同年语也戊辰余抚夜郎时闻南溟谢病闲居读书江上张衡浑仪之后便赋归田杜预沉碑以来遂停乡里无何云廻广柳路没深松邈邈山河风流顿尽言之伤已嗟夫余壮不如君老将髦及匠石废斤于郢人牙生辍于钟子读兹编如经黄公酒鑪矣康熈己卯七夕
  </div>
  <div class="pagination">
   <a href="古欢堂集_page28.html">
    上一页
   </a>
   <span>
    ...
   </span>
   <a href="古欢堂集_page24.html">
    24
   </a>
   <a href="古欢堂集_page25.html">
    25
   </a>
   <a href="古欢堂集_page26.html">
    26
   </a>
   <a href="古欢堂集_page27.html">
    27
   </a>
   <a href="古欢堂集_page28.html">
    28
   </a>
   <span class="current-page">
    29
   </span>
   <a href="古欢堂集_page30.html">
    30
   </a>
   <a href="古欢堂集_page31.html">
    31
   </a>
   <a href="古欢堂集_page32.html">
    32
   </a>
   <a href="古欢堂集_page33.html">
    33
   </a>
   <a href="古欢堂集_page34.html">
    34
   </a>
   <span>
    ...
   </span>
   <a href="古欢堂集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
