<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 7 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 7 页/共 41 页
  </h1>
  <div class="content">
   照对某一介踈庸误膺郡寄民事之外其于军政粗克究心自昨者海道披猖幸即俘戮因加讲究乃知武备乆弛荡无隄防故使防顽之徒得以玩视于是选委僚属遍行海上相视形势诹度利便条画备御之防具申朝廷旋蒙报可仍给赐祠牒以赡工役之费某遵奉指挥督促措置今则法石永宁二寨添展圎备寳盖新寨亦已落成増屯舟师分拨战舰复水教之旧制定巡逻之界分已皆各有理条除别具申外但其间尚有未尽未便事件某虽叨恩易郡受代有期倘不一一申陈切虑异时仍前隳弛使朝廷给赐遂为徒费某所区画亦为空文其罪大矣用敢不避黩烦具列如左须至申闻者一海道之备无先舟楫往者左翼虽有水军之名舟楫之具初无一有或遇冦警临时差顾往往缓不及事兼人船未尝相习岂能冲冒风涛与狂冦争一旦之命今来节次分拨法石寨已有甲乙丙大战船三只又有宁海平海船各一粗为足用外永宁寳葢各只有平海船一仅可载战士四十余人逐寨皆俯瞰大洋万一贼舟歘至其众稍盛法石相去隔二三潮猝然救援不及非惟难以取胜抑恐返滋贼势合更与造船二只发下两寨添贴使用兼照旧额水军战船三年一小修五年一大修例从本军申帅府帅司申朝廷往复迟回差官计料裁减动至累载方准行下或竟寝不报縁此坐泥腐壊不可复修今若仍循旧例遇当修之嵗然后有请于朝廷切虑报应稽迟不及以时修葺二三年间诸寨之船必皆朽败一有警急何所措手切照甲乙丙三大战船元系朝廷行下运司本州就有管官钱内各拨一半应副毕申豁为钱一万二千余贯平海等船系本州将获到贼船重行幇修拨付蓬防杠具色色全备其费亦复不少若二三年间便为弃物深为可惜某与统制杨武翼俊及本州通判施朝奉诚一等官详细评议皆谓莫若具申朝廷乞支降官会二万贯内五千贯付本军打造战船二只拨付永宁寳葢二寨添贴使用余一万五千贯发下本州知通同共交管置抵当库一所于本军选差将佐一员干当将收到息钱分明上厯不得那移他用遇战船稍有损动即从本军报州委官计料立便修葺所费少而见功多后遇当修年分更不具申朝廷乞行拨降或将来大段年深别合打造方许申陈庶免频渎朝廷亦便诸寨之船常新而不壊所利甚大今来所乞钱数系是公共会约须尽得此数作本方可继营见息为随时修葺之费不至侵动本钱而朝廷一畨颁给之后可以支持一二十年比之向来三五年间辄一申请又为有间伏望朝廷特赐从申给降免行裁减伏防挥
　　小贴子云上项所申如防朝廷从允即乞并降旨挥令本州知通同左翼军统制每嵗终聫衔结状保明所管战船有无损动及抵当库收支见管钱数申朝廷照会庶几永永不至废壊并防挥
　　一既有舟船不可无梢碇水手今本军诸寨阙额颇多平时巡逻已是费力若猝遇警冦与相驰逐于大海风涛之中梢碇乏人岂不悮事某昨尝备本军所申乞行下招填仍与刺充効用庶得骁勇之士续准指挥江上诸军所招梢碇止刺军兵是致施行未得令来不敢再申前请照得诸处配到左翼军重役兵士多是在海道行刼作过之人照条三年无过犯改刺本州牢城今与统制等官详议欲乞朝廷行下本州守臣同本军统制官于重役军兵中拣选少壮轻捷谙会船水之人改刺左翼军三色军兵充梢碇水手粮廪既不甚增缓急实得其用的为利便兼照往年统制韩俊任内亦曾申请防朝廷行下遵从招刺今某所乞委有上项体例伏乞朝廷速降防挥施行
　　一某昨来画一申请内一项乞行下左翼军今后将官差在永宁围头者以年为率理作重难以除获到贼徒别申朝廷照条格推赏外如止是巡绰有劳界内无盗贼作过亦许本军保明陞差一次其法石将官在寨实及二年如能究心军政肃清海道亦与申闻朝廷别作酬奬寻准省劄已劄泉州左翼军照所申事理如见得委有劳効即仰次第申取朝廷防挥劄付本州照会某谨已遵禀照得法石寨合差正将一员永宁寨合差副将一员围头寳葢寨各合差准备将一员据本军申守闗进义副尉权准备将廖彦通进勇副尉准备将刘显祖守闗进义义尉本军训练官吴世荣皆谙熟海道内廖彦通吴世荣因去年五月内捕获海冦赵希郤等蒙朝廷推赏转资已差廖彦通权法石寨正将刘显祖权永宁寨副将吴世荣权围头寳葢寨准备将职事并据廖彦通等申已管干逐寨职官去讫某寻行攷察本军所差委已公当但窃见三衙门江上诸军有合陞差之人皆从本司保明申朝廷出给差劄幇行请给独水军縁屯戍外郡遇有陞差止申殿前司出给差帖州郡以非朝廷补授不敢幇行请给止是本军量行添支其多者不过十千而止虽有将佐之名初无其实难责令尽心职事今法石等三寨俱系控扼海道每遇盗贼窃发欲其捐弃躯命与狂冦角逐于大海风涛之中非稍优廪给有所不可照得廖彦通等皆因开禧二年起发山东进取补授上项官资其廖彦通权准备将已及七年刘显祖权准备将方及三年吴世荣充训练官已及三年逐年登载帐籍申枢密院照会各皆有劳无过欲乞朝廷出给差劄令廖彦通正充准备将刘显祖吴世荣各权准备将满二年日照已降旨挥别行次第保明申伏乞旨挥施行
　　一某昨以左翼军于本州初无统摄平时军政略不与闻缓急调发尤难另召尝具申乞降旨挥令左翼军聴本州节制寻准省劄如遇海道盗贼窃发许本州守臣调遣收捕某敬已遵禀但有更合申明事节本军兼控水陆若海道有警方许调遣万一陆路或有缓急本州既难坐视若欲调兵追捕又恐本军以所降防挥止及海道为词其合申明一也又军政修饬全在平时今若遇警急始许调发而平居不加考察亦有所未便某昨来所申利害颇已详尽未防施行若使统戍得人常如今日有教阅训练之勤无掊尅朘削之害虽不俟州郡节制固无不可其如亷介公勤之将未易多得殿司邈在行都帅宪亦相去数百里近而可以攷察者莫如州郡又以元无统属不敢过而问焉则军政之废壊将有不可胜言者是以数十年来士卒不复如向时之精锐舟船器械不复如向时之整备正以主将多非其人而又无从旁督察之者遂得以肆其贪叨掊尅之私士卒平时未尝有一日温饱之适怨气满腹无所吿诉有缓急必欲其捐躯效命难矣故为一戍将之私计则以受制节于本州为非便为一军数千人之公计则以聴节制于本州为至便朝廷之上将为一戍将之私计乎为一军数千人之公计乎况戍将之公廉无私者亦自以本州节制为便如今统制杨武翼俊是也某昨申请之时俊尝与闻颇以为喜葢其置军于此事力寡弱凡百非州郡扶助有所不可若获受本州之节制则用度之窘缺可以借兊出师之粮饷教阅之犒赏可以仰给其有劳効可借本州之保明其有利病可望本州之申述葢州郡与本军合为一体凡事相为援助则在本军为力也易若州郡本军各为一家凡事不相左右则在本军为力也难且如去嵗海冦之警用力追捕虽将士之力然非本州一一应付则本军虽欲进前讨捕有不可得方其出军之时本州给以粮饷犒以酒肉日接于道而又合民船以助其势雇水手以助其用调度有出郡之老吏窃窃私议以为捕冦之事本州从来只是移文督责何须枉费官钱葢其习熟见闻如此今若仍前不相系属自今或有缓急彼虽聴州郡之调遣然初无节制之柄必不能督之向前州郡既不预节制亦必具文行移必不肯资以费用借使统戍得人犹恐未能独办其事况一有庸缪之人滥居其选既无州郡督责又无州郡应副岂复肯尽心竭力以收捕盗为已责乎其合申明二也剽闻昨来议者以殿司大军不应聴外郡节制是致朝廷未防聴许切照殿司官兵之戍淮上者虽小小军垒皆许节制借曰淮上系是边面讦御盗冦不得不然本军控扼海道扞御海冦亦非闲慢去处又许浦系御前水军置副都统制近因浙西提刑申请尚许提刑司节制况左翼止差统制官而其海道利害又与浙西无异某自准回降即欲开陈虑涉招权之嫌是以不敢今受代在数日间窃伏惟念朝廷置此一军闗系甚重若欲军政常常修举非付州郡以节制之权终有所不可且将去而言尤无所嫌用敢再申前请伏望朝廷检照某去年八月内劄子所申事理早赐施行实悠久之利伏防挥
　　小贴子某今来所请系欲扶助军政非欲侵挠事权如防朝廷以为可行即乞明降约束不许干预军中钱物差借人兵及率意擅自陞差将佐其统制官与州郡往来素用宾主之礼亦合并仍其旧不得辄有改更庶几彼此相安可以协济国事并乞防挥【此状既申即离任其后得防令泉州守臣节制左翼军】
　　江西奏便民五事状【庚辰】
　　臣检准庆元令诸监司守臣到任半年以上各具便民五事开奏臣猥以驽劣防恩擢守豫章实兼江右帅事窃伏惟念朝廷列置帅臣于诸道以总统兵戎为职时平无事则欲其建威销萌震警奸宄使盗贼不敢窃取一有警急则整齐一道之众惟上所使若臂指然非如列郡守臣独以狱讼治财赋为称职也臣观大江之东緜地数千里其北则江州兴国控扼江西实当光黄之冲其南则贑吉南安林峒邃密跨越三路奸人亡命之所出没自余郡邑小民亦皆轻悍好鬬杀人于货之盗在在有之臣尝妄论凡任帅职者皆当以治兵为先而帅江右者尤当以治兵为急故自到官以来凡事闗军政率不敢后然人情蹈常袭故往往视为内地语及武备则哂其不切虑及江面则指为过忧缮治城堞则曰不必徒费督责将佐则曰毋庸多事独不知朝家建牧之意将假以爵秩姑崇帅臣之虚名耶抑将整军修戎屏翰王室责以帅臣之实职也昔唐曹王臯观察江西裒兵大选羣能着职遂能挫李希烈之锐使不敢南窥江淮绍兴初李纲为本道安抚制置大使整治城郭团结军伍威声隐然羣盗相继败降如臯如纲始可谓不负朝廷之委寄矣臣虽不材无能为役顾区区平时愿忠朝廷尽瘁职业则于二臣之事窃有志焉故今所陈一以治兵选将缮城弭盗为请其间有因本道利害而因及他道者事势相闗不容不尔伏惟圣明采择而施行之
　　一臣闻自昔外有敌国之虞则内必有盗贼之警故诸葛亮与魏相持而孟获畔泸南刘裕举兵北伐而卢循犯建业二者之患常相因而起一于御外则盗贼得以乗吾之虚而为根本之害一于备内则敌国得以伺吾之隙而为疆场之忧其为患均也然敌国在外所攻者吾之头目其来也可知盗贼在内所攻者吾之腹胁其发也不可测故亮必先平南方然后经营北讨裕能灭燕入秦而几无以制徐道覆之谋然则盗贼其可忽哉国家南渡以来州郡之兵日以削弱一方有警必移大军然后尅之往者李全之乱与近嵗贑吉南安之扰皆取办于此然使疆场无虞则举备外之兵以平内冦其谁曰不可今边事方兴撒备无日防江诸军列戍淮汉以之御敌犹惧弗给设不幸妄一男子窃弄耰耡于田畆间防邉之戍既未可抽回州郡之兵又不足深恃此臣所为朝夕澟澟者也窃详思之与其养兵而得以无用孰若教之而责其可用臣所领十一郡有所谓团结禁军者葢诸道所不及其法选诸指挥禁军之彊壮者【年若干以下试弓若干斗力弩若干力】聚为一营命日团结月增料钱一千合诸郡租额凡若干人【隆兴府一千人诸州军各具实数】臣欲稍増其额合一路为一万二千人【隆兴府増五百人通为一千五百人诸州军均添足数】日教旬阅责之兵官月按季拍责之守贰春秋二校则于团结中择其年貌浸衰【年四十五以上】事业减退者仍还元来军分而于诸指挥中选少壮及等事艺精熟者补其额及委帅臣不时防摘按试以攷兵将官以勤惰其防选不精教练不熟者案劾以闻守贰不觉察并行责罚如此则一二年间州郡之兵渐趋精勇此弭奸销萌之要术也然臣愚虑不独江西一道为然凡在内地皆当思所以为不虞之备如臣言可采乞下诸路一体施行
　　贴黄臣窃观当今军政不修兵力削弱所至皆然而师旅未解盗贼将作葢不待智者而后覩应劭之论汉山涛之忧晋其在明时可为殷鉴今除两淮川蜀荆襄外自余八路曰浙西浙东江东江西湖南福建广东广西除江西见有团结外其浙西等路皆当略仿其制两浙江东湖南福建大约各以万二千人或万人为额二广则稍杀焉其选择教练悉如臣今来所请则此八路中禁军之可用者亡虑十万余人平居以备盗贼缓急以待兴发非小补也又大军移屯如泉州之左翼别剏军分如潭州之飞虎广东之摧锋福州廷祥荻芦之属及诸路帅司有亲兵去处皆当责自帅守招填及额选其精锐别为队伍异其赏给淬励而激昻之合而计之当不下二三万人武备既张则奸心自弭其视一方有急然后抽舟调大军利害相去何啻什伯惟朝廷察臣虑逺防微之忠特命近臣详加裁酌亟赐施行不胜大幸
　　臣窃考建炎三年金兵自黄州渡江由武昌趋兴国取间道以攻洪州守臣王子献遁去遂入州城寻破抚袁诸郡遍蹂湖之南北然后北归所至攻杀几无噍类言之可为痛心今之议者大抵以江西为内地殊不知九江兴国二郡前临大江北望淮堧才一水尔中兴初江西安抚大使实兼节制蕲黄葢以是也去嵗之春敌攻黄州诸闗江右震动本司承制檄调兵守江仓卒间仅能发诸州禁卒千人以往夫以步卒守江犹防马使耕驱羊使载其不胜任也必矣臣谓与其缓急调无用之兵以误事孰若平时养有用之兵以待事江鄂二司各有水军窃闻邉事既兴多作步人起发今江州在寨仅有见管若干【具实数】而战舰可用者尤为亡几鄂司所管计亦类此借曰败衂之余事非昔比然蠭虿有毒其可忽诸况于鞑靼方兴羣雄交骛先事之防尤当加意臣愿明诏江州都统司及本州守臣同任江面之责其人船阙少之数日下招填打造之意什之三分屯兴国管下冨池等处庶几风寒之备不至空阙江右一道恃以亡虞所有鄂司水军并乞一体行下措置亦以什之三分戍武昌县葢兴国江面元江司武昌江面元鄂司分兵防守正其冝也如臣言可采乞赐详酌施行贴黄照对鄂州武昌县正与黄州对岸葢建炎间金人渡江处也臣尝以上流形势利害访问士大夫有奉议郎司马括者谓今之武昌县乃孙氏所都而今之鄂州乃孙氏时之江夏也江夏去江虽近然江北间阻颇多敌人未能直抵江面【此项更问子细】而武昌对岸止有黄州诸闗若诸闗失守则直至江上又其水面最狭其形势与今太平州采石略同故建康戎司水军尽屯于采石今鄂之舟师亦冝移戍武昌臣虽未尝亲至其地而以括之说参之史册及士大夫之知防江形势者多以为然括往年尝为宣司官属有三劄上庙堂其一论武昌利害尤悉今録以奏闻伏乞朝廷并加详酌或未可举军移屯即乞姑从臣请以鄂州水军什之三分戍武昌与江州兴国水军相与唇齿其视荡然无备亦云逺矣并惟圣明裁择
　　一臣窃见江西统郡十一而隆兴实为帅府诸郡所倚以为重城郭甲兵之备皆当整饬如法然后足以壮观瞻而弭窥伺而臣到任之初按视城堞则其緜亘甚阔而倾圮最多寻加访问有寓居士夫语臣谓五代以前郡城广狭中度南唐李氏谋迁豫章乃始大其郭堞郡之东湖本在郭外至是遂包入焉绍兴初故相李纲为帅葢尝缩其北面然其广袤犹若干里若干步【更契勘见今实若干里步】按守城法当用兵若干人兹岂易为力者今诚能按唐之旧瞰湖为城则城之四面西北有江其东有湖天设之险殆无以过此豫章百世利也臣窃详其说可谓至当然缩城重事未敢轻言而圮壊已极则有不容坐视者方李纲缮城之时其工费仰于公朝其役兵调于属郡时异事殊不敢扳援有请而本府年来调度百出帑庾枵然傥必竢有余然后兴役则夏潦秋霖之余頽圮益甚防江一带居民岌岌常有渰浸之忧而城脚被齧去处多已摧陷更遭一水其损愈多近委江州钤辖杨禧相视条具颇为详悉如砌城面以防渗漏作叶沟以通水道用夜叉木以壮城骨皆旧所未有臣今一用其说第工费浩汗未知所出稽诸旧牍前帅臣沈作宾在任日从本府拨到银若干万两付安抚司桩管充犒赏费今不获已欲于上项银内权兊借若干千两收买砖石竹木等物及雇募夫工日下修筑却从本府于收到诸色窠名钱内痛加撙节旋次拨还庶几城堞得以一新少重帅府之体伏乞劄下遵守施行
　　一臣窃惟圣朝计安元元思虑深逺其在诸道既有兵以备战守又有将以主其兵复置帅以护诸将号令素孚纪律素定一旦有警将惟帅之所令兵惟将之所使以之战御无不可者自视事以来讲求军政本末乃知州郡禁卒多以供工匠备厮役事艺未尝练习教阅秪为具文则兵不足以为兵矣有副总管有路钤有路分又有州钤有将副下至都监监押皆以主兵为职而未尝知兵问其得官之由或宗戚或閤门或国信所或堂部吏其间岂无可用之材要于将略鲜曾娴习或饰文墨以自喜或矜富贵以自娱甚者阘葺废放无所不有则将不足以为将矣兵不足以为兵将不足以为将则帅之为帅是亦具员而已矣望其藩维王室如古之牧伯顾不难哉然兵犹可以阅习而精将不可以勉强而学窃见近嵗指挥总管路钤例赴台参将副以下亦必从帅司钤量乃许之任臣谓此仅可以察其年齿之壮老与精力之强否而已必欲得知兵之大则臣愿朝廷严其选择总管号为副帅间尝以节度使为之其次路钤路分亦武臣髙选今之环卫葢将帅之储及诸军统制统领等官亦多习熟军务者臣谓总管路钤冝于环卫及统制中选其尝歴战阵者为之州钤将副其取诸统领将副之谙知兵事者都监监押员多不可悉择姑从旧制差注年未六十之人而责帅臣以从实铨量毋使疾病眊昏者尸其位庶几州郡主兵之官渐得其人平居精于教阅缓急有所倚仗非小补也或谓审尔则閤门国信之属何以处之臣曰为官择人则治为人择官则乱朝廷傥忧此属之失职固当置诸官闲无事之地至于军政安危所系则不可以不择如臣言非缪乞赐详酌施行
　　一欲乞通广盐于贑州南安军以弭汀贑盐子之害【时有献议通广盐于贑南安者行下贑州知通同共详酌未报而以忧归不及上明年春蕲黄失守其后朝廷改武昌为夀昌军略知所陈云】
　　潭州奏复税酒状
　　臣至愚极陋误防圣恩擢付一路入境之初访求民瘼即闻酒一事重为潭人之害既又详加考订乃知积已极不容不更旧法具存不容不复臣敢疏其本末以闻窃帷酒之有本朝家所借以佐经费其来尚矣然后行于江浙诸路而不可行于广南福建者葢瘴乡炎峤疾疠易乘非酒不可以御岚雾而民贫俗犷其势不能使之必沽于官故特弛其禁以从民俗之所便若重湖以南虽非闽广之比然其密邻桂筦旁接连贺风土气往往相似故全永郴道等州或聴民自酿而输税于官或于夏秋正赋并输酒息未有専行禁如江浙诸路者也独潭州在城或税或前后屡变考诸故牍税酒之法实起于绍兴元年是时兵革未息城市萧条幕府适有练达之人建议于州募醖戸造酒城外而募粕户卖之城中入城之时数罂以税官无尺薪斗米之费而坐获利入民无逮捕抑配之扰而得饮醇美其后名公钜卿相继典州皆因而不改旁郡如衡依仿其法亦迄今遵行至乾道二年刘珙讨平郴冦增置新兵又乞屯军郴桂一时调度百出亦不敢轻变税法但増置糯米塲添创南北楚三楼量从官卖稍分醖戸之利而已及辛弃疾之来剏置飞虎一军欲自行赡飬多方理材取办酒课乃始献议于朝悉从官卖明年权给事中芮煇奏言潭州自行税酒法人甚安之官不费一钱而日有所入今变税为皆谓不便人多移徙虚市一空始行之初所得虽多今止及半而米麯之本官吏之给尽在其中夫以小利易大不便犹不可况初无可得之利且彼方新经陈峒猖獗之后又可遽扰之乎孝宗皇帝亟从其说降防住罢令本州照久例施行是年冬帅臣李椿到官椿于吏事最为详练亦奏臣又居湖外备谙土俗税酒之为民便已久而弃疾改之当剏造营寨房廊日役夫匠甚众所入虽不下七八百缗夫匠一散已不及初其后愈见亏额会计所得除抱认诸司钱及赡给官吏虚有废罢醖戸之名实无所益请依旧于行醖戸税卖而帅司楼店亦且开沽俟税课登羡日止朝廷从之官司所醖既少奸易防故酒常佳而易售民戸安意税卖无抵法冒禁之忧故虽稍取其赢仍从官卖其常平等处课额亦准旧例径于息钱内取拨分隷自是潭俗颇还旧观既而安丙来自西蜀视事之初即议改且限三日打并投醪江流见者抚膺椎罂破缶所在嗟怨括马供磨骚及编氓伐木为薪至空岳麓而不之防也倡扰当垆嘈杂郡斋糟糠豢豕充斥后圃凡酒家一孔之利钩抉靡遗酒贵米贱既相辽絶重法以禁亦不为止搜逻之卒旁午逵道连坐之人填溢犴圄富者至加籍没贫者令众监偿异服荷校累累于市中下之家阅月逾时不知酒味小有雠嫌动相诬讦人人重足一迹糯米以籴责之州县虽穷荒之邑艰歉之嵗坐数抛下无得免者监勒牙侩科率舟船所至骚然人不堪命其害不止一州且及一路矣后政帅臣叶时邹应龙皆有意复旧竟以弗果然则改更张稍苏民困此政微臣今日之责也且绍兴初元至今凡九十余载税法中虽暂改然其行之之久通前后七十余年法之行或三四年或五六年即复大都不过二十余年耳由是观之税之与孰便孰否其大略可覩矣自曹彦而不怨自是官酒与民酒并行者为定例莫之能改及开禧二年赵善恭又欲尽笼其息不待奏闻遽行官醖戸失业犯法者多甫及数年其遂极曹彦约到任是时官卖之额日朘月减幕府相视束手无防彦约之议大槩以为若行酒则利在官吏而百姓防其害一为税酒利在百姓而官吏有所不便此议一起每指以为难行皆官吏自为之计非为公家计为百姓计者也以嘉定三年官卖本息计之虽名收二十万八千五百八十七贯有奇而米麯柴水本钱与官吏食钱却计一十二万二千三百八十二贯除本收息仅有八万六千二百五贯是一日所得止二百五十余贯若官卖一分税酒二分则日税之额不过一百六十余贯当不难辨于是复行淳熈八年已降之旨参用淳熈十年官私俱醖之议许城外百姓自行造酒般运入城上秤收税每酒一斤税钱七文不税而入谓之私酒若城外以至禁地不可闗防即分地分慢改为旗望戸欲来者许之承扑欲退者许之自陈此外惟南北楚楼每嵗量造三分之一约复行税法卫泾继之每嵗所入浄息率不下八万余贯眎昔之无大相过是不料籴不抑配不搜捕薪水之费官吏之给皆十去其七而确然一定之息踵门自至顾何所惮而不为哉本司每嵗诸军供给赏犒之费诚为不赀若以一嵗所入截长补短痛加节约亦可仅仅自给外此而求多焉必曰不不可然盈虚相较其实无几徒为国家敛怨一道况淳熈八年指挥初无冲改为臣子者乃辄废格君命行其胷臆臣虽至愚窃所不忍谨以日下措置复行税酒旧法所虑人微望轻不足镇压异议既行之后他时或有变更则为醖戸者重罹荡析之祸是臣实误之也用敢冒昧奏闻欲望圣慈仰体孝宗皇帝嘉惠湘民之志意特降睿防从臣所请臣当琢石镌刻立之通衢以为本州一定不易之制俾潭之百姓歌咏圣恩永永无极臣不胜大愿伏候勅防
　　贴黄臣窃见荆湘之地傜峒错居风俗犷戾动摇则易绥辑则难乾道间因官司敷卖乳香激成郴桂之变厥监非邈人所共知本司以安抚一道为职正当禁止州县扰民之政以销患未形乃因酒之故嵗嵗行下科籴糯米所酬之直未必能及时价所支之钱未必能到人戸况又有追催之苦有陪备之费其为咨怨葢不待言扰民之事首自为之州县效尤其将何责倘非亟复税法则嵗造二十万缗之酒用糯至多茍不科籴何所取办万一有奸民扇摇其间是因小利而致大患也臣日夜念此至熟是以断然行之不疑伏乞睿照【五月二十六日奉圣防依】
　　申枢密院措置收捕道州贼徒状
　　照对本路道州管下有贼人苏师军等聚集作过已涉数年尚未败获縁本州连年灾伤饥民从之者多遂颇猖獗已杀伤江华县土军唐信等八名近承广西提刑司牒据贺州桂岭县申贼人苏师军等在本县及江华县两界首行刼民财杀害人命已牒昭贺道州督发巡尉会合追捕今来贺州申备桂岭县申强贼二百余人是苏师军等贼徒过县五里头鸣锣夺人戸赴州纳税之米本州支钱付临贺县弹压冯进等部押药弩手五十名同本州巡检赵春前去桂岭县勦捕又据道州申贼徒十二月二十五日自贺州侵入江华县界黄小九家取酒食用闗集隅官等人捉获正贼朱廿五廖晚二其余贼徒窜入贺州界地分自今乡境宁静除已开会攻捕尽数勦絶两司切详广西提刑司牒及道州申见得上项贼徒目今的在贺州界内但贼徒出没不常若道州有备则逸而之广西广西有备则复过道州如此已是数年若以其暂出州界便谓无事切恐媮一时之安养痈护疽终为大患今事连两路若相与为一家则此贼有不难图者今广西提刑司已差弹压缉捕冯进等部押药弩手五十名同本州巡检赵春前去勦捕而本路提刑司昨来亦已差衡道郴桂四州郡巡检下土军一百人并道州抽差营道等四县土军弓手共一百二十人有隅官义丁在外则两路皆已有兵把截矣所虑两路将士之心未必恊同若更相望观悠悠嵗月安有了期若一处先举而自余不相应援亦为利害莫若两路互相闗报其所调发人兵隅官弹压等人各于本界冲要去处守把防其侵轶絶其抄掠之路使其力穷势蹙道州守倅却当乘此之时遣得力人持两司榜文喻以祸福许其自新仍一面抄劄饥民措置赈防使本州之民各皆帖妥无与贼相应者则其势必孤而官司又明许以不死则投附者必众其执迷不改者势必无几却闗防两路之兵各进前掩捕而选择其中熟于山谷地利之人捣其巢穴其成禽必矣今具措置事下项一调发兵马帅宪司当任之昨来提刑司已差发四州都廵土军一百人及纠集义丁等人外今诸本州更切斟量缓急如合用添兵即火急飞申安抚提刑司行下差拨应副其钱粮先拨合解诸司窠名钱物应副支给却行具申理豁
　　一纠集隅官弹压等人及土兵弓手遏贼来路防防江华等县居民无冲突之患道州当任之今请本州从长措置施行务令着实有备不得具文塞责
　　一赈防饥民使各安业本州与提举司当任之本州诸县皆有饥民江华最甚请本州日下先次委官抄劄江华县饥贫户口火急申提举司支拨常平钱米行下赈防余县却以次区处如常平有限不足均给即疾速具申帅漕宪三司同共具助
　　一踏逐得力人入贼说谕令其散众投降亦本州之责令从安抚转运两司具榜发下本州请疾速差得力人前去散帖招谕其应下合行事宜就委本州陈司理与守倅商量从长施行务使贼徒及早解散户民各得安业贼徒见在贺州管下兼昭州及广东连州路径相通切恐贼徒透走难以収捕合牒广东西两路经畧安抚提刑司及昭贺连三州详前项事理各行调发人兵防守冲要无令窜逸如有机防可乗即闗报道州合兵掩捕务要与民除害不必以各路之故互分彼此
　　右牒上本路提刑提举广东西经畧安抚提刑司并道昭贺连州各请照前项事理速为施行及具申枢密院伏乞防挥劄下诸处催促施行嘉定十六年正月十五日
　　申尚书省乞拨米赈防道州饥民
　　证对本路管下永道两州去嵗早禾方熟忽伤螟虫晚禾垂成水潦暴至田畆失收人民阙食縁此道州江华县凶徒窃发饥民羣附遂至猖獗诸司逐急委官措置擒捕仍多方招诱饥民近已获到贼首余党相继降附目今招诱来归者非惟无所赡给而中产之家亦多饥饿至于细民则尤极狼狈道殣相望疫疠复作骨肉流离城市聚落委弃婴孩至有不获已而溺之江水者其势危急葢尤甚于嘉定十四年之早疫两司见差官抄劄措置粜济縁饥饿者众米石阙少别无可以措画证得嘉定十五年郴道桂阳三郡旱伤朝廷行下于郴州桩积米内拨五千石道州桂阳军常平米内各拨二千石两司又节次申乞兊拨潭州和籴米石防劄下科拨六十石専一赈济计拨一万五千石以活饥民一方赤子遂获更生今道州承连年旱疫虫涝之余又有盗贼疾疠之苦百姓饥饿父子相弃常平存米既已无多道州郡计自来窘匮有税之家又以累嵗劝分全无储蓄邻近永州自患不给接连广郡道梗不通别无米石可以仰食虽贼党渐平然饥民易动一方之事尚多隐忧今来情急势迫所合申控朝廷仰祈矜防以解十万生灵倒垂之急欲望钧慈于潭州或道州和籴米内拨米二万石亟赐劄下専一赈济道州饥民庶几百姓存活销患未萌不胜本路之幸须至申闻者右谨具由尚书省伏乞防挥行下以凭遵守施行【三月二十四日奉圣旨依令道州接见起发襄阳府和籴米一万二千五百石就充本州赈济使用如上项米已行起拨即仰潭州于嘉定十四年分见榛和籴米内支发一万二千五百石应副道州支用候支散毕开具夹细帐状申尚书省】
　　申枢密院乞免将飞虎军永戍夀昌状
　　证得今年五月二十六日准当月十五日枢密院劄子节文为本司申乞将夀昌见屯亲兵忠义军八百余人带衣甲尽数替回归司教阅事已劄下夀昌军节制司外劄付本司从所申事理施行将已发往夀昌军飞虎新军共一千九百四十三人各人老小妻口更防五十七人并衣甲军器等亦同老小妻口日下一并般挈徃夀昌军一处居止通作二千人永久屯驻将飞虎旧军四百五人且权与存留教习新军及行下飞虎军招填额外所是起发新军老小妻口本司寻契勘若径将飞虎新军老小妻口尽数发遣在潭州可省日支劵食在本司可免嵗费拆洗等钱诚为利便所合仰体庙算亟行遵禀但縁本司体访得上项新军当来虽系于本路诸州招收既而就潭州选刺押下本州新寨居止教阅往往即枧本州以为乡土其间多就本州结亲者近闻永戍夀昌颇懐顾恋本司慰勉就道偶无异词然揣度其情尚有复回本州拆洗之望今将各人老小妻口遣就戍所虽有室家团栾之乐且无道路往来之劳而其意向终不以为便愽采将士之论不谋而同今本司见据先来部辖夀昌军捍御新军将官唐亮申所部新军七百人一面起发回司拆洗限两月仍前起发外其逐人老小妻口欲且令在本州新寨居止免行发遣仍欲立为定制自今夀昌捍御飞虎军每满两嵗一次拆洗庶几军情感恱缓急可以集事至于本州本司虽小有支费所不敢计而朝廷昨来所委本司新剏造寨宇亦不至为弃物本司已于五月二十八日二十九日六月初二初三日具申枢密院乞速赐劄下夀昌军及本司证会施行未准回降今月初七日据夀昌军差正将赵遵部押第一次起发捍御新军六百九十七人回司拆洗据众军员状称新军为见当来旧军多有立到战功增加爵禄又见文榜止是潭州飞虎却无夀昌寄招众军皆是抛弃物业般挈父母妻口前来投充就请又多是本路诸州产戸或改刺禁军尽在本州结亲及有祖宗坟墓塟在附近去处若使永戍夀昌则是家产破荡亲属逺絶祖宗坟墓不能拜扫深实利害昨已具状赴防江制置司陈乞已防备申朝廷外陈乞将新军存留在寨一年一替或依信阳军捍御官兵久例一年一次拆洗使各家有父子团栾之乐众军皆得安迹今契勘本司昨来体访得知前项利害因依已排日具申乞今据回司拆洗新军陈状显见军情未以永戍为便欲望钧慈检证累申事特赐敷奏速赐劄下夀昌军并本司证会将前顷新军老小妻口且在本州新寨居止免行发遣仍立为定制将夀昌军捍御飞虎军兵每满两嵗一次回司拆洗庶几两便谨具申枢密院伏乞防挥速赐施行【时夀昌知军朱索建言朝廷从其谋行下某度军情必不悦方为申陈未几果闻诸卒喧哗几至生变朱逃于江北乃出榜诉以初无此事仍发其归司拆洗然永戍之议未已也某初请未从又再三有请且作亲札白庙堂甚力乃始下鄂州制置司制司申潭州所请其说甚长久之乃劄下从本司所申行十月十二日也】
　　申枢密院为已诛斩武冈军叛卒状【嘉定】
　　证对本司昨为武冈军禁军蒋宗杨徳攅司刘徳近在军衙作閙及刦掠黄三萧八等家财杀死百姓周少三等事寻奉八月二十五日省劄备奉圣旨令本司更切抚谕安辑施行遂于九月初十日密切行下本司抚谕诸军各令安帖外仍唤上蒋宗等三名赴本司聴候防挥仰本军立便解发如敢抗拒请权运选差得力兵级径行擒戮函首赴司其蒋宗等三名家财并给付用力兵级充赏仍将本司发下借补官资文帖书填给付并具姓名保明供申切待具奏朝廷给降真命及从本军兊支官会二千贯文等第支犒具申本司发还去后今月十四日据武冈权军佥判叶宣教申于今月初九日分差得力军兵陈喜李成等擒捉蒋宗杨徳刘徳三名斫到首级了当其余随从人于喜等亦已捉到分送三狱收禁外所有蒋宗杨徳刘徳首级别状申解并具陈喜李成等功赏供申先次飞申本司须至申闻者右所据前项状申本司除已牒武冈军催申候到逐一施行别具供申外谨具申枢密院伏乞证会
　　又申枢密院状【同日】
　　使司昨于九月初十日出给文榜发下武冈军委权军叶佥判唤上蒋宗等赴司聴防挥如敢抗拒即仰擒戮函首申解却将蒋宗等家财分给用力兵级仍将本司元发下借补官资文帖书填给付供申去后今据权军叶宣教申已于今月初九日分差得力人陈喜李成等擒捉蒋宗等三名各已斫到首级及提到随从人于喜等送狱根勘外今有各行事件须至防挥
　　一据申兵级陈喜李成等委是用力向前深可嘉尚其余同共用力之人亦合优赏请权军照使司元行下文榜事理将所给借补官资文帖斟酌轻重书填给付不许泛滥仍具姓名申本司切待具申朝省给降真命其蒋宗等三名家财合照元榜事理第等支犒用力兵级所是本司元榜出立赏钱二千贯文亦合斟酌轻重立便给付务令公当
　　一昨来蒋宗等在城内及城外二十里间刼掠民戸家财打荡屋宇一番惊扰深可怜念请权军日下抄劄城内外被害人户姓名于常平钱内等第赈防一次务令优厚
　　右牒武冈权军叶佥判照前项事理逐一施行具状供申并牒上三监司请照会再申枢密院证会仍申尚书省谏院御史台
　　小贴子所是本司元立赏钱二千贯文已行下就本军兑支及差人赍去发还本军外别支官防一千贯发下令项赈卹军城内外被害居民伏乞钧证






　　西山文集巻九
　　钦定四库全书
　　西山文集巻十
　　宋　真徳秀　撰
　　对越甲藁
　　奏申
　　奏乞将武冈军签判叶莫褒赏状
　　臣等窃惟人材之优劣未易知也平居暇日勉自修饬夫谁弗能至于事变之来纷纷轇轕呼吸之顷安危系焉乃能从容区画摧羣凶陆梁之气成一方绥靖之功则其材始有可称者矣臣所部武冈军近者有兵卒之变原其始也葢以守臣司马遵不善抚循至此纷扰臣某尝劾奏以闻奉防罢免矣遵虽去郡然凶卒蒋宗等自知以军伍之微已尝陵犯郡守剽掠居民戕杀保丁罪在不赦缔交合党其谋日深既胁取州郡文帖为诸营之长且以将领自称擅出文引役使郡兵鸣梆集众无敢后者方其鼓众倡乱之日已刼郡民三十余家臣等移文抚定之后虽不复行刼但以意谕富室借犒军之名令输钱于已所积日富气焰愈张包藏祸心寔有叵测独赖本军签判叶莫者平时素以寛厚为兵民所信爱自初变作司马遵托疾在告莫能躬任抚谕之责使蒋宗等不敢大肆其凶臣等得报亟令莫权摄郡事且密授计防使莫图之又能深沈弗露外示抚柔而中为规画以措置火政为名选兵卒之可用者团结什伍更番守宿区处既定即以臣所下赏榜及借补文帖密示其中之可仗者数人使为之倡于是羣卒争奋遂枭蒋宗等三人之首于崇朝之顷其余凶党同时就缚无一漏网阖郡吏民欢若更生臣等窃见宣教郎签书武冈军判官防公事权军事叶莫学问博洽操行洁修早登儒科两试邑令始在善化以和平为政潭人称之继在遂昌修复经界迄今犹赖其利及至武冈适会阙守摄承数月政誉蔼然捄荒舂陵民被实惠今兹又能殄除凶逆震憺国威使军律已壊而复修民情方摇而遽定其事虽止一方其利实及一路其効虽止一时其功可及百年用敢合辞上干天聴伏望圣慈将莫优加褒赏仍赐拔擢以风厉当世使凡为国竭力为民除患者知所劝勉实天下幸甚须至奏闻者右谨録奏闻伏勅防并申尚书省枢宻院谏院御史台【又与庙堂书云某近自武冈凶卒授首之后一再奏起御陈伏计悉尘钧览今晨本军具到事之本末及用力兵级姓名谨用备中朝者切惟签判叶莫以孱然一儒生平时谦恭静黙若无所能为者临事制变乃毅然奋发如此其所区处又极缜密故能翦除凶丑绥靖一方其力甚难而其功甚伟某已同权宪大夫露荐于朝伏望钧慈优加奨擢以风厉当世葢今有位之大夫祗习为保身持禄之谋其能捐驱犯难为公家立事者甚少况莫暂摄郡符事之济否初非已责一发不効则举族殱焉常情于此鲜不顾虑而莫之用心知有公家而不知有私室知有一方之利害不知一身之安危其在今日实为难得方事之未济也诸郡无籍浸有瞠目语难之风为有司者未免姑息容养以幸无事一旦首级徧徇诸州此等意态不摧自沮后虽有喜乱之人谁敢复效尤者故某荐莫之章以为其事虽主于一方于利实及一路其効虽止一时其功可及百年公论实然非夸语也惟大丞相先生知之诸卒之用力者人数颇多无悉赏之理惟李成陈喜李收于志四名不可不録已详其公状申闻乞正行补授原诸卒所以用力者为本司明立赏罚许事成之日保奏补官故能踊跃効命捐数人之赏以全一郡之生灵仰惟公朝必所不靳愿早赐旨挥行下某岂胜惓惓徯望之至十二月十九日奉圣防叶莫特转三官陞差充通判武冈军仍令吏部将本军签判员阙日下者罢其已差下又令赴部别注授】
　　又申乞黄达等赏
　　本司昨为蒋宗杨徳等鼔众作乱光焰炽然恣睢日甚若典刑久而未正必有滋蔓难图之忧效尤者将相继而起遂与僚属共议所以区处之策行下委权军事叶莫选兵级之可用者许以重赏使之效命必能有济于是书冩赏榜出给补帖密切发下本军且许事成之日具申朝廷补授真命权军事叶莫遂借潜火为名团结军伍择其中之可仗者数人示以本司赏榜及借补文帖果皆踊跃争奋军兵李成首能设计诱之使出陈喜李收于志首先用命擒戮渠魁四人之功实居其最已先用本司发下文帖将李成陈喜各借补承信郎李收于志各借补进武校尉遂具申朝廷并与给降真命补授其黄达等四十一人各系随从用力已行下转资激犒及押队徐炳等四员各行荐举本司亦行开列姓名供申朝廷证会三月二十七日准枢密院劄子节文二月十一日奉圣防依李成陈喜各特与补承信郎李收于志各特与补进武校尉本司已恭禀闗牒去讫今据武冈通判叶宣教莫前项状申乞将黄达等一十六人特更与并加旌赏本司证得所申黄达等一十六人当来系陈喜同等用命擒捕斫到蒋宗等首级之人委有劳效谨具申枢密院尚书省伏乞防挥特赐详酌推赏施行
　　又申并乞推周安衡赏
　　证会武冈军叛卒蒋宗等鼓众倡乱本司随冝行下权军签判叶宣教莫先次抚定使军民按堵徐议措置讨方略遂取责本司都吏周安衡军令状不敢稍有漏泄仍令専一承行机密文字其时书冩条画赏榜补帖等不欲宣泄尽出周安衡一手且许以事济之后当与具申朝廷补官所是周安衡自差委承行之后朝夕究心备宣忠力继而叶签判果以本司所下赏格补帖密示军兵李成等踊跃用命一朝之顷三凶就戮今李成等见防朝廷録其劳效授以官资已足为军卒用命者之劝至于周安衡在司年深累曽承行军机事务别无过失前政安抚邹阁学曾具申朝廷乞行补官未准回降今契勘蒋宗等作乱实非其他盗贼之比今事已就绪统周安衡之功虽不可与李成等并言而其宣劳效力若不具申朝廷优加旌赏无以为胥吏忠勤者之劝本司保明是实欲望钧慈特赐敷奏将周安衡比附次等立功人李成于志体例特与补就官资施行庶几寸功必録人知激励须至申闻者
　　又申乞将董汝霖处断状
　　本司昨准朝廷防挥将武冈军吏董汝霖根勘限十日具情节申尚书省已于今月十四日酉时入枢密院奏字记黑牌遽申发去讫契勘本军诸卒之变皆是李安世董汝霖生事激作之故狱司勘到情节巨蠧除李安世先已自尽外其董汝霖欲乞防挥行下特从处斩以为公使生事激变者之戒须至申闻者
　　奏置恵民仓状
　　臣猥以疎庸叨蒙推择假守湘土深惟委寄之重朝夕疚心茍可以恵养民生培固邦本者不敢不用其至惟是民食一事最闗休戚臣在官二年春夏之间郡城居民率苦贵籴葢其生齿阜蕃土产有限全仰客米以济其乏若隣路与上江嵗丰谷贱转贩者多仅免阙食一或不然则市直骤增平民下戸立见狼狈常平义仓之储本自无几加以法禁严重非饥荒已甚之嵗不敢辄请发粜故二年之间虽苦贵籴臣皆那融借拨别色米斛以粜而不敢遽发常平至今夏米价益翔借拨之米不足以继然后洊申常平司得米五万石赈粜一城生齿赖以全活而公家之积则已垂罄矣今嵗一旱所伤甚多来春以后民食必乏倘不早为备豫之计惟盻盻焉须客贩之至一或不继其将奈何窃见国朝张咏淳化中守成都以蜀地素狭生齿寔蕃稍遇水旱民必艰食时米一升直钱三十六乃按诸邑田税如其价嵗折米六万石至春籍城中细民计口给劵俾输元价粜之奏为定制其后百余年间虽时有灾馑米甚贵而民无菜色臣之于咏无能为役然心窃慕之考之吏牍本州秋税米内有所谓折粳者本正苗之数其后折钱以充郡用前后守臣或遇米支遣则令仍输本色臣今措置自今嵗为始将上项折粳令人戸输纳本色更不折钱以嘉定十六年纳到数目计之合正与耗为米五万余石别敖盛贮名曰恵民仓嵗嵗赈籴其规模大略悉仿张咏之法庶几城市细民自此永无艰食之虞而因养寓教又于风化不为无补所有张咏旧法与臣今来区处事宜不敢上溷天聴已具申朝省外窃惟古人良法未有百年而无者惟咏赈粜一事自淳化至宣和百有三十余年蜀民被恵如一日不惟咏之区画有方亦由继其后者更相维持小有病随即求药虽有异议不为动摇而朝廷着之令甲前后议臣复主张而申明之以故行之愈久其利愈愽臣今欲望圣慈将臣奏申事宜特降勅防行下本州永永遵守使潭人世世蒙被圣朝子育之恩实一方大幸谨録奏闻伏勅防【后批二件送户部勘当限五日申尚书省本部契勘今都省批下湖南真安抚奏今措置将本州秋税米内折粳米者自今嵗为始令人戸纳本色更不折钱以嘉定十六年纳到数目计之合正耗为米五万余石别敖盛贮名曰恵民仓嵗嵗赈粜永无艰食之虞送部勘当事理今部照得今详潭州真安抚所申以本州折粳并纳本色米置惠民仓如张忠定公知益州日故事必帅守能节用爱人而不较折粳以为郡计之利乃能相继经久之良法美意俾百姓嵗受平籴之恵又可保全常平义仓水旱之备今勘当欲今秋防挥下日行下本州依应申取朝廷防挥伏防挥右劄付潭州从戸部勘当事理施行准此寳庆元年正月二十五日】
　　申朝省借拨和籴米状
　　窃见湖南一路今夏一旱甚广而潭州为甚潭州诸县多以旱告而长沙善化宁乡益阳等县为尤甚早稻之伤几及其半愬旱之状日以千百计某已委官分行检视入秋以后虽幸得雨然潭之风土多种早稻其视晚禾居什之七晩禾虽稔自输官外嬴余无几富家之所储蓄细民之所仰食惟早稻而已今既不稔则来嵗春夏间阙食必甚某滥叨郡寄视民利病实已休戚每一念之寝食几废且去嵗收成日获中熟徒以般贩出境为数颇多今春以来米价翔踊甚至无米出粜州城自二月后即行赈粜至七月终计米七百万石诸县乡村在在劝分免流莩今嵗所收比之去年大相辽絶晚禾虽茂近者不雨又半月矣颇闻髙田已多坼倘更不稔其将奈何豫备之计岂容不讲然常平之积既已甚乏其他又无米斛可以那融倘非控告朝廷存留纲运则州郡虽有救防之心安能使人实被全活之恵数内一契勘本州有未起嘉定十六年上供米三万三百石并嘉定十四年和籴米三万二百余石十五十六年和籴米一十一万一千七百八十余石近准省劄指挥于上项和籴米内起一十万石赴湖广总领所交纳见今不住装发所余止有一万一千余石而已今来欲乞朝廷将上项未起上供和籴米共七万二千三百余石存留本州为来春以后赈粜之备庶使在城十万余戸不至有阙食狼狈之患其粜到价钱谨当令项椿管候将来丰熟收籴补还其于公朝积贮初无亏损而细民实被更生之恩伏乞劄付本州从申施行仍劄下湖广总领所证会伏防挥【九月一日奉圣防令潭州于和籴椿管米内支拨二万石充赈粜使用务要实恵及民其粜到价钱令项椿管候来年秋熟收籴补还】
　　申尚书省乞拨和籴米及回籴马谷状
　　昨縁潭州诸县今嵗告旱禾稻损伤来嵗春夏之间阙食必甚常平之积既已空乏其他又无米斛可以那融遂画项具申朝廷其一乞将嘉定十六年上供米十四年以后和籴米共七万二千石存留本州为来春赈粜之备其二乞将嘉定十七年合发马料纲免起一年从本州措置就诸县乡村置敖收纳来嵗给贷末等人戸充为种粮今月一十五日恭惟九月初八日省劄付九月一日圣防令潭州于和籴桩管米内支拨二万石充赈粜使用务要实恵及民其粜到价钱令项椿管俟来年秋熟收籴补还仰见圣朝爱育斯民之意与天无极但某元请存留米七万余石今来止防朝廷支拨二万所有马谷一项又未准指挥仰惟仁圣在上视民如伤每遇一方水旱悉力赈救未尝少有靳惜某昨漕江东适值大歉与诸司共请于朝前后得米凡五十余万石官会度牒又不与焉大抵悉行给予当时九郡四十三县之民无一流莩感戴至今叨恩此来值道州饥疫又同漕臣控请旋蒙行下拨赐和籴米一万二千余石径行给济四县生灵垂死复生今本州之旱视江左舂陵则为稍轻某之所请亦不敢辄援前例葢拨米赈粜自当收籴补还兊谷给贷亦以价钱起解非迳乞赈济之比朝廷昨尚从其所难今岂不从其所易皆某敷陈未力之罪也合再具申请如左
　　一本州生齿最为蕃庶某去岁以来举行赈籴在城贫民抄剳一万二千八百余戸长沙善化两县乡都之近城者抄到七千一百余戸其始三日一粜自春至秋共粜过米七万余石去冬收成日系中熟徒以邻境告歉客贩不来本州之米却泄于外縁此价直骤増细民艰食然不过三两日一粜尚用过前件米数况今夏一旱损伤至多目今诸县申到检放旱田凡三百一十六万九千三百余亩来春以后米价翔踊必甚于今非连日计口给粜米有所不可则所用米斛比之今年又须加倍证得某近置恵民仓拨人户纳到折粳米五万余石桩充赈粜已具奏申外今蒙朝廷支拨和籴米二万石总而计之仅有七万石指准切恐给粜决是不敷某不敢以将去之故不为力陈然亦不敢必望朝廷悉如前请契勘十四年以后和粜米见有四万一千二百余石桩顿州仓除已除指挥支拨二万石外自余二万一千二百余石欲望朝廷并赐行下拨充本州赈粜将粜到价钱今项桩管收籴补还所有十六年上供米三万三百余石一靣接续装纲起发徃防阳交卸不敢再有申请
　　一本州管下名为产米之地中户以下输赋之余仅充食用富家巨室所在絶少每嵗乡村阙食诸县例行劝分徃徃所得无防虽间有劝到米石去处以之给粜无田之贫民尚不能徧及若五等下戸才有寸土即不预粜其为可怜更甚于无田之家盖其名虽有田实不足以自给当农事方兴之际称贷冨民出息数倍以为耕种之资及至秋成不能尽偿则又转息为本其为困苦已不胜言一有艰歉富民不肯出贷则其束手无策坐视田畴之荒芜有流移转徙而已某居常深念所以救之而未得其説今春艰食诸处细民窘迫至甚惟长沙县诸乡有社仓二十八所凡二十亩以下之戸皆预贷谷赖此得充粮种比之他县贫民粗有所恃某因是详加体访乃知本县社仓剏始于庆元初年迨今二十余载虽不能无弊而贫民蒙利实多以此遂欲推行之于诸邑郡计虽乏极力撙莭粗可官僚皆谓马料之谷可以陈乞兊拨盖其説可行者二去嵗合起之数尚有八万一千石在仓见今在仓装发则军前马料未至阙乏一也湖北州县今嵗多稔以米价钱觧总领所就彼收籴自可接续支遣二也某昨来申请之后切度朝廷必垂矜允而工役烦伙非数月不可成若竢指挥恐某替期已迫不能集事先遂行下诸县置立仓敖近据逐县申各起造了毕及已选差乡士主掌分拨税戸送纳田野农民知州郡为控告朝廷立此乆长之利人欣悦归感圣恩今年虽欲申辍有所不可某在官二年所以为民食计者无所不至在城则置惠民仓诸县则劝立义廪近又申常平司将今年义米权就置社仓去处别敖受纳以备来嵗赈粜然所及者亦止是无田之民若末等税户有田而贫者自置立社仓储谷给贷之外别无他策可使防恵且游手浮食之民既被存恤而力田输赋之家反不沾匄揆之人情尤所未安欲望特赐指挥从某所请令本州证目今价直以行在防子并纽算水脚縻费解赴总领所交纳径就湖北收粜在总领所实无所损而本州得此数之谷散诸乡村岁岁给贷循环无穷实一方大幸
　　小贴子某第二项所请恐议者以社仓易生幸徒费谷斛未必有益某考之诸处社仓败壊之由葢縁其始多是劝谕士民出本因令管干往往视为已物官司亦一切付之不加考察且无更替之期安得不滋幸某今来所置诸县社仓百余所一切从官司出本选择佐官分任出纳乡士之主执者不得独専其权兼令二年一替其视向来规模似稍周宻其他考察一一加详质之众论似可悠久且寻常救荒最以般运米谷下乡为难今一乡之间辄为数仓每仓储谷数百石其为荒歉之备无出此防伏望朝廷垂察令某迄成此事以幸十二邑之民不胜大恵所有某不竢指挥径将人戸税谷就社仓送纳専辄之罪并乞矜宥施行【十二月十四日奉圣旨并依所申剳附潭州】
　　奏置十二县社仓状
　　臣恭惟孝宗皇帝深惟民食之重因朱熹有请颁社仓法于天下自是数十年间凡置仓之地虽遇凶嵗人无菜色里无嚣声臣少时实亲覩其利嵗久法壊每为之太息嘉定乙亥防恩将漕江东嵗适旱蝗承诏措置荒政奔走属部亲见饥穷之民惟乡落最甚而致粟又为最艰劳费不啻数倍因慨然深念使社仓之法推行而不废在在皆有藏粟以之振民犹取之懐也其利岂不溥哉至是益知孝宗皇帝之圣谟神画有百世不可易者近嵗士大夫以其蠧弊多端往往归尤于法欲举而废之抑不思古今之法曷尝无亦在夫维持整饬之尔如以常平义仓论之侵渔移易其害亦不一矣然卒不可废者以其害不能揜利故也何独社仓必欲举而废之哉仰赖圣朝深知此法未容轻变前后监司守臣有欲建立者皆可诏之凡今有仓之地如建昌南城袁州萍乡等处推行有法人蒙实恵而潭之属县曰长沙者向有仓二十八所盖庆元初知县事饶干所立距今三十余载虽不能亡而穷民赖之亦多臣叨蒙湖湘适潭人连嵗艰食今夏旱暵尤甚祷请之余斋居深念所以为一方饥馑之备葢无出社仓之右者用是撙节浮费以官钱易谷于总所凡八万石益以他谷为九万五千余石十二县置仓凡百所令人戸之当输谷于州者就输之社仓其敛散之规息耗之数大槩悉仿朱熹所上条约而因时捄弊视俗制宜者又加详焉此葢淳熈勅防之所许也仰惟仁朝深知之初方务行孝宗故事臣敢昧死以闻其申请事冝已上之尚书省乞赐敷奏施行伏望圣慈察臣汲汲为民之心从臣所请颁降防挥令本州常切遵守庶几良法美意久存而不壊贫民下戸得以蒙天施于无穷臣不胜大愿须至奏闻者【寻得防依奉行下】
　　礼部申省论小祥不当从吉状
　　某伏覩已降防挥羣臣过宁宗皇帝小祥并服纯吉者某谨按礼经子为父臣为君皆服斩衰三年此礼之所当然人情之不容已者也自汉文帝率情变古后世始不复见三代之全礼间有天资笃孝锐欲复古如晋武帝者而其臣习卑守陋顾沮而止之其说不过曰君服于上臣除于下是有父子无君臣也独弗思古礼之不行患在人君惮其难耳岂有君能服之而臣顾不能耶我本朝列圣相承外庭虽用易月之制而宫中实行三年之服迨至阜陵独出宸断易月之外衰服如初朝衣朝冠皆以大布三代之下葢未之有惜当时辅臣礼官不能推广圣意并定臣下执丧之仪遂使人主衰服三年于上而羣臣易月公除于下此千载无穷之恨也迨绍熈甲寅阜陵上宾从臣罗防等建议乞令羣臣于易月之后未释衰服朝会治事权用公服黑带每遇七日及朔望时节朝临奉慰应于丧礼皆以衰服行事山陵之后期与再期则又服之至大祥而后除至于燕服亦当稍为之制去红紫之饰此于臣子行之非有甚难而可以畧存三年之制者诏从之当时台谏集议以为防等所请虽未纯古亦略存遗意可以扶持衰薄补助名教且请并君服讨论竟以不果议者至今惜之某愚窃谓古制之不行久矣使人君居丧必若阜陵之礼羣臣执丧必若甲寅之制虽其节文度数未尽如古而其意则已庶几于古矣自侂胄弄权羣奸朋附但欲一切反庆元初政故光宗之丧羣臣复以小祥纯吉今以会要诸事攷之羣臣禫除而纯吉者累朝之制也其后易以升祔至绍兴而易以小祥至甲寅而又易以大祥二百余年之间丧制四变皆近而之逺非自逺而之近也侂胄变甲寅之制而从小祥之旧是自逺而之近也自逺而之近是舍厚而从薄也其可乎哉且嘉泰元年八月礼部太常寺申乞遵绍兴已行之典淳熈申命之文令百官过小祥日并服纯吉臣今考之淳熈宅忧之日虽有羣臣自从易月之令初未尝有小祥从吉之文葢髙庙登遐在四年十月八日至十六年二月二日孝宗内禅光宗践阼于是文武百僚鞍韀佩带悉用吉礼然则当时之纯吉自縁新君之受禅非为髙庙之小祥也嘉泰礼官敢于舞礼如此岂不重骇耶乃者有司偶失讨论徒以光宗丧纪最近而可遵不知甲寅所定乃宁考初政之善而辛酉之议乃权臣更改之失自嘉定以来凡权臣之舛政缪令刬革多矣丧纪重事岂容反蹈其失乎且揆之礼意参之人情有未安者二焉皇帝以至性笃孝躬执三年之丧自今至于大祥在宫庭则苴麻未释也临朝视事则浅黄之服黑犀之带未改也而羣臣遽已无所不佩岂君服斯服之义乎此其未安者一也八月三日实维小祥越七日而遂纯吉追念去嵗是时先皇帝负扆朝羣臣尚无恙也今音容若存仙游已邈臣子虽号恸泣血未足以泄其哀乃于此时遽即纯吉之服遂忘忧戚之容揆之人情必所不忍此其未安者二也先帝临御逾三十年臣子防恩实同天地虽捐肝脑絶筋骨未足论报况区区服章文饰之末乎且带不以金鞓不以红佩不以鱼而鞍韀不以文綉此在羣臣初何所损而于朝廷之仪亦未见有妨爱礼存羊则所系者甚重欲望朝廷更下有司考求绍兴甲寅已定之制斟酌而行之其八月十日百官纯吉防挥姑赐收寝庶几稍合礼意足以贻示方来亦皇上初政之先务也某以迂疎防恩擢贰宗伯稽古礼文之事实其所职庸敢冒昧辄荐其所闻如或可采即乞朝廷详酌速赐防挥须至申闻者【未到阙前已有从吉防挥既供职遂以此继之上庙堂劄子云前日进侍东阁尝僣及宣宗小祥百官纯吉事伏防钧谕圣上方且执防羣臣岂应纯吉但昨来指挥已下诸道不可复追欲旦夕率百官请上御殿圣徳谦冲必未聴允即降防大祥从吉仰见大丞相从善如流处事有法某不胜叹仰之至但薄海内外均为臣子若在廷服饰仍旧而外方独先从吉则内外异容恐有所未安某谓莫若亟降旨挥径作都省勘防昨据礼部太常寺申乞令百官以小祥纯吉虽已从所申縁皇帝见三年之防羣臣未应据行纯吉见别议施行置邮传命不过兼旬可以徧达诸道独川广其至少迟耳如此则正大明白虽不必他为委曲亦自可行葢前降旨挥乃有司之误非朝廷之失昨因其有请而从之今以其未安而改之非惟无损圣朝之大体抑足以争光君相之盛徳某区区又窃谓朝廷之上事无大小莫不皆然非但防制一端而已苏文忠公所谓印刻有同儿戱何尝累髙祖之知人适以明圣人之无我正谓此也若以其既行而惮于更改则所失多矣某夙荷大丞相先生优容狂瞽茍有知见不敢自嘿仰乞钧察寻百官拜表表请御殿批答不允遂诏行在职事官以上大祥从吉诸路依已降旨挥时已阖门求去遂不复争】
　　江东漕谢到任表
　　臣言准告授臣具位臣已于二月初一日就本路信州永丰县界割职事讫者两螭夹侍久玷近班四牡载驰叨分剧部假中秘隆儒之宠为外台将官之光望过所期感深以惕臣某中谢伏念臣材非适用幸有逢辰属汉廷更化之初首唐室登瀛之选金銮夜直承宻命者六期玉陛晨趋对清光者再稔凡吮墨濡毫之任皆振缨峩弁其间吏责既稀所愿优游于迩列主恩未报宁忘眷恋于本朝其如亲闱喜惧之年当谨人子清温之职辄援公辅等翰林之清庶几潘岳奉版舆之懽分太守之符日须成命出少府之节遽冒殊恩懐章而过里门阅宿而临封部敬卜中和之节重宣寛大之书轺传初驰旄倪争覩谓朝廷所以辍柱下之史皆圣主将以恵江左之民因博采于风谣颇究知其疾苦以垂罄之家而因追需之目以屡丰之嵗而多流徙之人官无足证之簿书里有难平之徭役文移星火不胜胥史之诛求牒诉丘山半为赋租之烦重兴言及此勿捄可虖辄殚朝夕之咨诹兼体公私之缓急赋难遽省盍渐捐赋外之征民未易苏当先去民间之蠧窃自量其緜薄恐终负于选抡兹葢恭遇皇帝陛下洪造曲成大明愽照念臣志存将毋俾获便于防甘知臣学本爱人欲稍观其政事肆加邃职仍畀重权臣敢不以阜俗为阜财之方以恱民为悦亲之本辄所仰媿初无鞭算之能撙节是先唯敬佩玉音之训
　　为赈济无罪可待谢表
　　臣某言昨以知广徳军魏岘奏臣将赈粜米擅行给济臣寻具奏闻待罪外恭准尚书劄子三省同奉圣防真某无罪可待魏岘与宫观臣除已即时望阙遥谢讫者囊封引咎甘竢窜投诏防疏恩遽从原贳惊魂甫定感涕交流臣某诚惶诚恐顿首顿首伏念臣猥以孤生寝尘华贯虽亡他技可自诡于事功独有此心常愿忠于君父顷玷谘诹之寄适罹旱暵之菑一道生灵命方危于丝发九重宵旰痛苦切于体肤防振赡之有加惧奉行之弗称惟比年之通患眂荒政为具文昔尝窃叹于里闾今忍自欺于天日恳诚一念不翅已忧纎悉百为几如家事官僚惟其可用复何常职之拘徳意有所当宣遑防小嫌之避方桐川之再至适麦垅之末秋嗸嗸众口之告饥毣毣累章之沥恳虽尚稽承诏臣子不得而専然茍可活民仁圣必无所爱逺稽汲黯河内之故事近考范镇宛丘之已行辄颁给而后闻果允俞之亟下岂料属臣之守乃腾罔上之章谓人臣之辠无甚于擅权而天下之恶孰逾于方命始共成其过举终反中以深文借前古尾大之言实微臣族赤之地纵日月照临之下靡隠弗昭顾风波震荡之冲何恃不恐亟伸辜吁仰渎聴聪在汉法之当诛幸尧仁之垂宥兹葢恭遇皇帝陛下泽流逺迩识洞忠邪知臣分求牧之忧谊难安视察臣有放麑之故意实无他特恢含垢之恩稍正望谗之典以伸舆议以厚邦风臣敢不只载鸿私勉殚驽钝使杀身有益尚肩一节以报君况为善无伤敢替初心之及物【又谢宰执启云巧语上闻极抗章而自列隆恩下逮迄赦过以弗诛捧诏淩兢拊躬感惕伏念某本惭通敏徒抱阔疎入侍轩墀毎见玉色忧民之切出乘轺传伏观壐书卹下之频誓竭驽材只承徳意属江左并罹于旱熯而桐川尤极于凋残防振赡之特优惧奉行之弗称夙宵一念民饥奚异于已饥区画百为王事殆同于家事所冀推仁恩而均被靡遑顾文法以自营顿当原隰驱驰之时备覩田野焦熬之实欲粜则人苦青蚨之乏欲济则官无红腐之储抑立视其死与既有负求刍之托苟利専之可也又难逃矫制之刑与其失职以媮安宁若损身而任责勉效便冝之举亟蒙开可之音顾小臣敢越于拘挛见盛世素存于寛大是乃彰朝廷之美何至干堂陛之严以王命而赒民囏本其所职贪天功而为已力焉有此心岂虞止棘之谗乃出剖符之手情状深藏而叵测有媿先知语言妄发而不伦本亡足辩荷天日照临之赫免风波沦陷之危兹葢伏遇某官以至公而秉化钧以深仁而培邦本谓羣臣之善亦王之善齐人常有格言而众职之功乃相之功栁子诚为确论凡悉力以裨荒政即尽忠以报公朝肯令譛愬之并行驯至是非之易位特加全护俾逭谗呵某敢不仰佩鸿私益肩素守放麑何辠既蒙观过之恩蹈虎虽危当励匪躬之节其为铭篆曷既编摩】
　　礼部侍郎谢表【乙酉七月九日】
　　臣某言念伏凖告命授臣朝议大夫试尚书礼部侍郎兼同修国史实録院同修撰兼侍读兼直学士院所有直学士院职事累具辞免奉圣防依所乞免兼外已于今月初六日祗受者伏以龙飞九五幸逢真主之兴驲召再三遽簉迩臣之列职亲地近恩钜人微臣某实惶实惧顿首顿首窃惟国势之重轻率视人材之聚散王多吉士则若鸣凤之集梧桐朝有直臣则若猛兽之卫藜藿和声闻而妖声自息正气胜而邪气罔干是以元祐首年尽起诸老隆兴初政毕萃羣贤正涂既开治象可卜于赫盛旦遹追先猷冝得白首耆艾之英以重清时献纳之选伏念臣学虽志道材弗逾人忝乙第于庆元临轩之初缀三馆于嘉定改之始鼇扉久直曽微华国之文螭陛屡前徒抱爱君之志越从予节洊易守藩尚期宣室之席前忽痛鼎湖之弓堕羲轮东下方薄海之仰瞻汉札西来先时髦而收召身未登于词掖班已躐于仪曹金马玉堂假儒臣之荣宠兰台石室窥太史之秘藏自惟何人叨此殊奬兹葢恭遇皇帝陛下徳全纯懿学务缉熈念皇天后土之监临居懐兢畏察君子小人之消长实兆兴衰谓臣虽无适用之材知臣粗有勿欺之节擢跻迩服许责微忠臣敢不戒在茍容期于算报惟礼可以为国愿广晏婴之言非道不敢陈前窃效孟轲之敬谨奉表称谢以闻








　　西山文集巻十
　　钦定四库全书
　　西山文集巻十一
　　宋　真徳秀　撰
　　对越甲藁
　　请免
　　辞学士院权直状【嘉定二年十二月】
　　某今月十八日准省劄省同奉圣防真某兼学士院权直者选抡特异震惧靡宁窃惟翰苑之置官俶自开元之定制虽典司内命号为供奉之近班然遴简外廷或以校雠而充选于皇孝祖参酌有虞肇新北门摄直之名以处东观洽闻之彦惟材是用宁职之拘然自淳熈以来距今余数十载乃若彦中而降居此惟二三人亶谓至难讵容轻畀矧皇上聿新于万化欲王言诞播于四方盍咨讨论润色之英大阐温厚坦明之制伏念臣早縁干禄勉学为文仅知场屋剽袭之功焉识朝廷严重之体顷从璧水入防道山老嵗月于椠铅犹惭亡补鼓风雨于诏令敢谓能胜偶儤直之虚员俾谫材而承乏身虽甚宠谊有当辞昔在厚陵深嘉苏轼欲循古实躐寘禁林观时宰臣启奏之言尚俟人望属餍之后况某未能为役何敢邀荣伏望朝廷特赐敷奏寝已行之误渥畴可用之实能则名器不以假人允叶一时之公论文章足以华国渐还三代之遗风所有恩命未敢祗受伏指挥【十二月二十一日三省同奉圣防不许辞免】
　　辞起居舍人状【嘉定六年二月】
　　某今月初七日准省劄节文二月初七日三省同奉圣防真某除起居舍人日下供职某窃惟古者设载笔之官分记言之职推原本指葢以人主出言之善否实治乱荣辱之枢机遴选端良寘在左右操觚执简有闻必书庶几非道不言纳君徳于无过之地膺是任者不其重欤伏念某材弗适时学未闻道徒以文墨浅技饕摄禁林首尾四年漫无云补循名责实摈斥所冝遽蒙误恩权典记注维昔先正宗工犹多力辞不敢轻受顾如庸陋乃可冒居况今贤俊布满周行论徳较能最在人后伏望朝廷特赐敷奏俾某姑仍旧职少逭谴诃精择名儒以重螭陛所有恩命某未敢祗受伏指挥【二月八日奉圣防不允】
　　辞秘阁修撰江东运副状【嘉定七年十二月】
　　某今月初二日准省劄十一月二日三省同奉圣防真某除秘阁修撰江东转运副使填见阙宠数便蕃愚衷震惕伏念某谫焉晩出幸际熈辰遍歴清华漫亡补报属以亲年既晩喜惧交懐数控悃私蕲一偏垒以便晨昏之奉敢圗误渥超擢逾涯玷中秘论譔之华副陪都漕挽之寄退惟不肖资望俱轻岂足以上副选抡下蘓疲瘵伏望朝廷特赐敷奏收还上件恩命陶铸一州郡差遣庶几愚分得以少安伏指挥【十一月五日三省同奉圣旨不允】
　　辞转官状【嘉定十一年十月】
　　七月二十二日奉圣防真某特转一官劄付某照会者误拜明纶震惶无地仰惟圣朝褒功録勤罔间钜细固得砺世磨钝之术然而职有当为则不足以言功功非可纪则不足以受赏近者海盗狓猖侵轶郡境某缪为守将职当讨捕凭藉威灵幸遂俘获仅能免责何敢言劳兼计画驱驰出于同僚效命追袭出于将士激昻忠义则寓客之力鸠集丁壮则乡豪之功其在妄庸一无筹画因人成事曾何足云况当邉尘未靖之秋正朝廷重惜名器之日若某之区区微劳遽蒙宠渥则披坚执锐攘却丑虏者又将何以待之某一介书生粗命辞直之义反复思念实不遑安伏望朝廷特赐敷奏收还特官恩命使上无滥予下无妄受于义两得何荣如之沥恳投忱必期得请所有省劄谨寄留本州军资库未敢祗受伏指挥【十一月一日奉圣防不允】
　　辞集英殿修撰知隆兴状
　　某伏准七月四日三省同奉圣防真某除集英殿修撰知隆兴府江西安抚填见阙就送还人疾速前去之任满前来奏事具已起发及到任月日申尚书省锡命过优拊躬増惕窃以禁庐邃职昔以宠侍从之英督府名都间或咨辅弼之旧葢班峻之选抡冝称而地雄则负荷为难伏念某本乏技能缪尘知奬鼇扉螭陛未殚许国之忠龙节虎符着治民之最政虞幽黜遽冒明恩论著非长自冷撰而叨热撰抚循何有繇逺藩而玷近藩岂不贪荣惧难胜任伏望朝廷特赐敷奏姑仍旧职改畀真祠负版至微庶逭疾颠之咎衔环自诡终酬愿报之心所有上件省劄某未敢祗受寄留泉州军资库外伏指挥【八月二十一日奉圣旨不允】
　　辞寳谟阁待制知潭州状【嘉定十五年十月】
　　某九月十五日准省劄九月六日三省同奉圣防真某除寳谟阁待制知潭州湖南安抚使填见阙所在州军差掇兵级三十人津发疾速前去之任任满前来奏事兵级逐州更替遇接人到日止具已起发及到任月日申尚书省劄送某者恭承令涣有惕懦衷窃以列职西清班实聨于禁从分符南楚寄尤重于帅垣必材望之兼优始选抡之克称伏念某赋姿甚陋积学未充掌制记言侥荣何补观风作牧奏最蔑闻方勉报于国恩乃骤违于亲养三年素韠甫遂终丧一札温纶遽叨锡命顾忧患摧伤之后正山林屏伏之余讵意么微上防记録以次对而易论譔班资已甚超逾矧长沙之较豫章事任尤为繁重昔尚慙于非遽今奚敢以冒居伏望朝廷特赐敷奏追还茂渥改畀丛祠庶安孤陋之踪少逭盈满之咎所有省劄未敢祗受已寄留浦城县库外伏指挥【十月一日三省同奉圣防不允仍从依已降指挥疾速起发之任】
  </div>
  <div class="pagination">
   <a href="西山文集_page6.html">
    上一页
   </a>
   <span>
    ...
   </span>
   <a href="西山文集_page2.html">
    2
   </a>
   <a href="西山文集_page3.html">
    3
   </a>
   <a href="西山文集_page4.html">
    4
   </a>
   <a href="西山文集_page5.html">
    5
   </a>
   <a href="西山文集_page6.html">
    6
   </a>
   <span class="current-page">
    7
   </span>
   <a href="西山文集_page8.html">
    8
   </a>
   <a href="西山文集_page9.html">
    9
   </a>
   <a href="西山文集_page10.html">
    10
   </a>
   <a href="西山文集_page11.html">
    11
   </a>
   <a href="西山文集_page12.html">
    12
   </a>
   <span>
    ...
   </span>
   <a href="西山文集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
