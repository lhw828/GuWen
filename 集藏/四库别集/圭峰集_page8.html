<!DOCTYPE html>
<html>
 <head>
  <meta charset="utf-8"/>
  <title>
   圭峰集 - 第 8 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圭峰集 - 第 8 页/共 17 页
  </h1>
  <div class="content">
   工科都给事中李君墓志铭
　　治十一年三月十四日予友工科都给事中李充昭年四十六卒于官前二月二十一日予过其邸扉羃羃四阖中切切作微语叩啓之蓬首曳屧面黳喘呷失声久强瞠语予曰昨趋朝伤甚今逆气矣又七日过其外直庐遮入则已钩幙延颈急须予入曰已二宿于此可筒酒乎剽脯乎啖我也觉其神志荒乱急按之其肤如寒冰而爪及其骨予惊而促之归归十日又徃候之方以药汁沃两股股肿达脐如冒鼓至掠其肱则已如槁木犹掣而讳曰行瘳矣至是日知不可起乃遗书谢父母昆弟无一语及其妻子而逝士大夫徃哭如市明日罢朝聚语者半或曰使夫人无死吾见敝车羸马以朝者充昭尝使宁藩郤王金人知之故云或曰使夫人无死吾见恸哭裂麻者充昭居谏垣不欲言言必惊动当世不然终不言人望之故云下至闾巷小夫亦有叹惜其死之遽者盖其为人沉黙寛裕持重知大体不衒皦皦名给事刑科时周王与行台大臣交恶诏徃讯之予于其行发数难以观其意曰以宗室尊王以移任处大臣则释矣既至果然陞工科右给事中又转左给事中尝处分畿内籍地戚里大阉敛手割正寂无影响成化末予与之同以进士改庻吉士今致仕吏部尚书公其从伯父也方掌吏权第宅在西长安而充昭顾僦屋极于东委巷中日夕闭其舍儿不使与隣儿接杜其或诪张也人问其故曰吾见权贵盈溢亲戚子弟鲜有不同败覆者后尚书去位完名不汚充昭助之居多平生喜追晦庵书法久乃逼真尤善为诗多至千余篇文杀大半焉尝从容语予曰罗充升评吾文与子轧语已哑哑笑自负予戯之曰奏议似宣公即当至矣盖知其有待大也孰谓其遽止于此邪充昭讳汉号方塘南昌丰城人曽大父伯行大父端辅大学生父资志封刑科给事中母罗氏封孺人妻张氏子僎侣三人僎先三嵗遣归代养以丧归癸亥年十一月初七日塟县治龙窟里之原塟当有铭程正之以状来督予铭末缀云充昭母娠止八月将疾梦人遗大书曰哭考以今验之哭考者考哭之也呜呼哲人死生其果有异哉铭曰家失贤子国失良臣子失严父妇失良人嗟乎充昭而反其真
　　封戸部主事前光禄寺监事张君墓志铭
　　君讳海字本东上世有以战功授太原左卫千戸遂为太原人某君曽祖也某生某是为君祖某生礼娶范氏生子五人君为季末九龄而孤家故以居积食家众君曰是殆浸沉吾宗弗利盍更诸遂以通春秋防郡学升太学谒选即授光禄寺珍羞署监事以剰员改良醖署几九载以不良于行请老乃以子天相戸部主事初考恩封戸部某司主事阶承直郎娶陈氏侧室厐氏孙氏子天相天叙天禄天秩女四人婿教谕姚文相百戸安完王等孙玉麟主事出监徳州仓实奉以行十七年十一月以疾殁于署年六十八始疾侍药暨属纩敛殡主事得以身辅情行其礼明年轝归太原某月某日塟秋村之先茔主事从吾游者也泣走使属御史陈邦瑞状扺予铭且奋曰吾先君肇开有张弗竟厥志以遗末小子获承丕休显封伊初惟获戾宜丛明诛而移衅于先君惟仁人克裒显锡之铭则张氏荣于世世其毋坠于肄院初今太仆陈公为御史与君同里闬结发厚善竒主事幼慧卜师主予予乃不忍违因善君时在署已给事先皇帝郊捧胙者六尝郊已传问署官何名何敢谛视乃尔君对曰天顔咫尺详谛致审尔寺简经筵供事首仪观次闲习又次音吐班行举无逾君者十常九与万文和公偶于几侧注视君惊语尚书尹某公意其初无留意于君尹曰业在拔选列偶值他格行以非次待之而公爵君者三居太学时选入内帑名曰厯事典出纳案籍者也再改从御史者按山东寺人以骄而御史例以威空人举破调改礼去署家居旦莫惟于主事役役己酉乃起于乡己未第进士距十年皆君孑孑单劵给其给济人遇不能偿则已太原当会府潞人马彪入携贷输官期于潞偿比至鬻子取货布诸庭君问状惊怒裂劵去同舍生周晟贷如彪死子股吏于官或诛股可偿也君掉首取劵且焚且叹曰吾徒知其父之贷不知于其子之偿他比彪晟事多坐是时亦匮乏则以俭胜之而于賔所过逢频频开尊哑哑笑嚼移日醉益欵欵时出歌诗口讐经义为乐尝以主事故获侍今大宗伯张公饮公及他賔语三传疑僻弗能平君从旁旁缘曲徴殆尽公愕曰老经生也赋诗旌赏人亦于是浸知主事其成之自所谓肇开有张信然于乎今已矣予义奚容以不文辞铭铭曰
　　化儒于戎譬彼为菑其获伊薄俟其为畬为畬为田沃为膏腴凡始于菑莫艰厥初世食乎儒有开其谁
　　赠淑人谢母墓志铭
　　淑人讳贞姓陈氏吏部文选主事讳艮之女都察院右副都御史谢公之妻大理寺评事廷柱之母今赠评事初考恩也吏部世长乐大家自其身又能饬新家范为闽中冠故淑人得以充其殊质为闺女士每遇订昏之族虽时显盛吏部辄拒免有欲嗾媒入议者媒辄摇手作难避去及笄有试议谢氏喜曰吾婿也家人疑之曰吾必是女贵凡子碌碌徒乱人意何为及归谢谢有积嵗卧疾母媪淑人于世次祖姑也惫极昏眊而郁为燥烮侍问少拂逆则椎椢器物叱詈动屋诸妇缩匿他处则独以身当扶掖欠伸抑搔疴痒手涤中帬厠牏襡衾箧枕时匕筯进饮食能顺适得其懽心垂尽独呼与诀曰古云唐夫人孝不意复出吾门若所以为祝者公自戸部知建昌建昌为闽北门实孔道而近尝迎父封君暨陈恭人至而府适多虞又时受檄辩他府狱出辄涉旬月不及时侍乃悔迎嚬呻自尤淑人曰何苦乃尔吾顾驽庸非妇邪吾养若养也公乃安居嵗余别归泣且赞曰孝妇孝妇尤善成公美屡脱簮佩倒私箧于未贵时致无急贷于人居官得一意踊迈徃行其志在蜀行院有属帅时公出行大赂入为闗节立命仆扬其赂物于官以杜后公实大人不逆人欺美言来尝亦倾耳听纳为恒尝偶值过屏后闻之惊立待公入问曰何为奸人所卖公既肮自信掉首呵不听后果然公悔始赏其识鉴公兄弟四人志终其生共食有寡妹亦招以老食口日益佐以俸入且匮淑人身自节缩为倡曳长覆短常使无见绽裂伤公酒醯臡腊具按故法而酌以新意人效之不如也公三男八女淑人生评事及女賔容完官凡五人男廷棐廷冣女賔宏寰信六人皆庻出廷冣则学生也邹枨髙均李询黄谋陈文试陈廷相髙策陈璋凡八婿谋策璋学生陈文试则监察御史也本寛本忠本厯孙男凡三人桂京庄铨□孙女凡五人曽孙男朂一人也淑人于所出与非其所出其所自出与非其所自出其已贵与其所未贵一无差殊厚薄意于评事则教胜于爱焉内外宗之孤嫠与婢仆之孱耎者则多恩之胜故公每语诸人以为惟其能人亦咸敬让曰惟其能公卒之某年为治十七年五月二十一日年七十有九卒讣至评事为位于寓舍哭玘徃吊哭评事舍杖辍哭拜曰廷柱归以某月某日塟吾母于鸡笼山先公之兆而忍无铭吾母乎玘少从公学铭奚辞铭曰
　　父竒其女姑感其妇夫贤其妻子徳其母谁其集兹于人间世再世食封以齿受祉矧有令终归从乎公吉其后之逢
　　髙平知县栁君墓志铭
　　治戊午八月某日髙平知县栁君卒明年河南都阃王君以状请予铭其墓曰君讳豸字廷直开封睢州人曽祖某祖父某某母马氏也娶郑女郑死继黄继刘子瀚孔昭江泗女孟徳仲言叔容季功孙男芳英女加一人焉其幼也以竒童名总角举于乡登成化壬辰进士出知襄垣贬丞岐山再贬会川卫知事复知髙平以母乞终养至是几十年年止五十墓在某之原云时予以归亟不果铭癸亥予至阙王君申前请益急曰吾嗣子金书婿仲言矧吾少同里闬且同学也冣知君君在襄垣未一载会蒲州守去御史荐君迁补之命既下襄垣民诣阙请留先皇帝重违其意诏君仍留襄垣提学沈公重律以徳政碑之未几一召入台为仇家所中且入乃以贬去在岐山为抚巡所知荐知咸阳以不附中贵人之在镇者又逺贬会川会川者西南夷徼也君忻然提身万里徃比近地居既久瘴与夷习无能为苦会今皇帝改元恩复髙平逾二载念屯遭坎坷虽急忍度终不利于仕母日就老力请归归终日帏下饬养事事已惟歌诗以遣有谪蜀录和唐音憨庵稿以见志曰憨庵乃自号世谓漫不省事为憨云余曰世卒为了了戕人性本故多事以扰而仕尤害大世患少憨者耳君果憨乎吾其追铭之暴于墓上铭曰
　　有徃斯誉有誉斯举有举斯沮举不胜沮是以龃龉削落既屡与魑魅处复其处所退则无忤天地逆旅惟名不腐
　　太学生李显忠墓志铭
　　昔先大夫之丧予奔过淮抚淮中丞李公出下舟吊益卒助挽舟速予奔予感之公卒其子世蕃以太学生见予京师语移日及当世可指切事即如借蒺藜几无须防宁处至古人英风义烈又若彍风鞭霆亟欲追以从事为快予笑曰是复见公也念公守青治冣天下隐徳多此其发也乎遇学诸生谈生必曰生髙蹈逺志人也其在秋试众必擎而让曰是其先登然比收士辄遗生生亦憨憨掉手去归杭遇时感触不觉仰鼻噎息歔欷距踊即傅翮而飞者闻人步履声遹敛如恒为家生事治即不隳其学学益赡赒防洽不匮其藏藏益实尝一徃循铨之次名已上会母陈夫人之讣至侪辈类须内批出乃发则官人也尼生生顿跌诟叱已而袒括噭号跣走归不顾先是隣有不戒于火者公之绰楔燬延沿烬其庐予适道杭一日驰三驿暝薄钱塘呼问生曰是竹竿巷李生邪今方除火所始究于所止靡遗一砾悉栋而瓦之矣予悔失竚观之及今其仲士魁以中丞张公状至泣曰吾兄今闰正月十二日死矣予悲怆久之考状与予耳目所及差合独公疾生刲股和粥食公予不知也于乎孝哉遂次其年三十五正徳二年十一月某日塟龙井山之先兆公父赠青州府知府祯为其祖祯父纹中为其曽祖张孺人为其生之母夏氏其妻许氏其侧室而婴儿昆其子也为之志而举其字曰太学生李显忠铭之铭曰
　　古非刲股刲偶而毙竒子之刲刲可范世世可多有亦可夀之子何弗然天难忱斯
　　萃轩居士墓志铭
　　安成汤村刘氏汉姓也自长沙定王子思侯侯安成即汤沐之至不侯入编籍中亦仍所居村曰汤村而典物多存类能出圭角以自殊别其析布旁近为支族皆缀汤村景泰中忠愍公以节显萃轩居士布衣也锐志贯合羣支逺能系之而知其墓生能名之而识其系族之人皆曰是刘氏行谱也与公同有功汤村者予少识公孙宁郷知县绚省闱中比仕又因绚识刑部主事祥予慕公甚每讯之得悉公又因公得居士焉宁乡尝曰吾宗逺者数十里近亦无虑十里而墓强半在汤村每寒食祭仆马充斥必于居士乎馆之极童丱所欲如徃欣欣为导指不以老辍其始亦力学欲自表见多坎坷沮乃教其子时瞻又沮继以时表时章皆连沮益愤如遇敌决战弗郤至时望果举进士官南京营缮主事所居几阁星厯风角诸书出遇后进小生立顷皆能隂处其终身间发一二虽名専门莫与角中隣之祟昼日歘弄形声甚久之闯入其室呼之如呼人又如人处分之明日隣来曰祟去矣大要其躯癯古胜中又肮敢徃诸隂幽诡贼类自铄然常持不校亦寝物之怨怼为生仅自给而乐为人给祸脱急徃徃副其求至自窭乏则泊然安之啸歌止于自适而闲率至到至今刑部日龙诵之于人至有赏者焉享年七十有八以正徳二年八月二十三日卒卒之日族之逺近与隣尝徳之者率奔而泣比殓拊柩盘躃至失声者若营缮不获视疾又不获纩息其容弗悲乎悲而不图为不朽不徒悲乎图不朽而弗之当世之不朽也者而顾以予铭予果足不朽乎然不能拒为之志其行与其曽祖某祖容父节忠母彭氏妻王氏其子时瞻时表时章时望凡四人孙男凡七人孙女个秀一人其塟以某月日于某原其字丛英其讳萼其于县官则大賔也而铭之铭曰
　　敛有多智以丰其羸施沛有余惩其不试以其子嗣亦醻其初其在厥宗如冠有緌旒以缀之今其已矣克绍伊谁维后之思
　　樵隠先生罗君墓志铭
　　君讳富字宗弼先字宗礼石冈樵隠其号也与予同出豫章徙庐陵庐陵徙泰和武溪再世曰义可徙蜀江生世贤世贤生贵祥贵祥生徳源徳源国初布衣论事谪辽东赤籍中老得归是生公器君父也籍移南京公器当补以妻刘氏子宗谧暨君随侨居上新河君时方晬已而弟宗敬生公器素挟易教闾里知名至则帅特为易伍俾仍儒故得便自教于家而君始丱已为文章夺人眼目宗谧举应天髙等文锓为式君亦入为学生宗敬乗其后森出人萃目瞩罗氏宗谧死宗敬无有与室者公器大戚恸伤懑体尫弗支举事属君君示若无难者以为顺适果婚宗敬惬公器公器垂絶喜曰吾恃而而死已矣宗敬继死母亦伤而瘫兄弟妻之嫠者二兄女之孤者一姊之赘者一蜀江之鳏嬛日就食母卧床褥危君君取诸戸门旧之日需者与新之日益者角丰约厨具篚实灶婢舁夫不絶肩手然节缩以度内无狼籍外无宿负尽晷而止宵则焫烛讲诵琅然孤嫠欣欣闺阁晏然母喜瘫去人以为考感所致凡四举辄蹶母且没丧之力乃惫因削去前锐不复言乃为督学戴庄简公所强重伤公心为一出复蹶公讽校官弛条约縻君君百方求去会中风晕始得告公犹劄府以病可复若不怿君者及可公已去乃已自以为天贳我曰吾以付吾后之人时子凤学将就绪故云遂顔堂及号曰自守日辟门内问礼者凝然如师质曲直者居然如官不辞吉之诸宦部院达尊皆迭与过逢常据上賔位若树堠然不移故司空萧公虽素寡合亦崇君一人金陵古都隈隙处宿庙觋家旦热吹喧晃以衒众闻君过悉阖扉屏息居左有萧公祠他日过之神来冯巫巫猝神语称君正人遍命祷者礼君君遇休燕居圭植俨然自牖窥者以为神人其逸度髙调空人甚性复善饮每酣或仰月长啸诵出师表赤壁赋李杜诗以见意为古文瞑目沈思至微颔瞠目则信纸迅挥而就冠时已为西蜀李宗伯所竒然不自什袭藏于家者仅自守斋一集凤以进士推莆一迎君养周翠渠莆钜工也以得君为晩托石冈樵隠为内交焉子男四孟凤今试监察御史叔鹤有志古学仲凰季鹏蚤夭女一赘髙价均刘出也孙男二曰相曰材孙女二曰蕙卿曰葛卿正徳二年五月某日塟于凤邸春秋七十刘先君没塟江宁县贾家山凤与鹤将以十二月十五日奉合藏焉凤着状泣来丐铭始凤应进士来京师君旦夕县忆予文夀之而凤乃他属归大咈即命匿其检于乎予尚忍辞铭也哉君居左右弥浒皆予里人言君为人以父事仲父公立食其子孙二世挈族父求良四嵗之孤自蜀江名且植立之视公立之世于妻之家始终经纪之厚塟其父拱所翁同日举其四丧土中萧贵贷钱至老不能偿甘以女偿立灼券骂贵如骂人归女俾赘曰毋汚我毋汚我少与楼浩梁信相友善成化中疫流信家杀人势转炽戚属敛迹窜避门无扄者独日三四徃为溉除薫灼旬日手敛七棺瘗诸野浩老而独召馆之九年朝夕与对食死时家且疫尸横竪阈中独为之终事嫁其孤女方十嵗者竒行焯然在人耳目古陈郭之流与是应铭铭曰以多垂趐而沮其骞栖木得颠有窥区寰奕局屡迁弋何慕焉人也弗谅可磨斯言
　　草亭逸人墓志铭
　　草亭逸人吴氏崇仁人也居白马岭下比晩缚草为亭托以老焉年六十三正徳三年十一月十八日卒仲子学生镐季子训科锡视属纩孟子监察御史钺奉命理军事于浙越明年正月始克闻讣哭哭哀擗踊疲惫脧毁几时不絶乃晨夜乗传反命毕奔归迂道白下以志铭委诸玘玘曰子来予尝谁铭谁尝曰予能铭人乎虽然不得曰尝谁铭人而遂不铭而翁也而翁用荐起官序班先予在馆者八年已褎然老成能导予升降陛戺别识掖闼观阙名额指目班行谁某隆杀疏数其所宜施予徳之间以为言辄蹙额曰吾先南城也且今相距几何哉而乃自为异邪居既久备见大老皆耆年勌勤诸藩国册制外大蛮夷诏命将帅行师玺书除拜封章代言检就则以下之防详彭文宪公每呼曰吴序班以为何如对曰得则公曰以是颁出或覆视之曰吴序班手书乎欣欣颔之而已修文华大训宋元资治通鉴公必引以自助及修宪宗实録丘文庄公喜得之日引之与语如公引者録成迁翰林院典籍喜谓玘曰天顺初尝有官此者舞其柄以窘府部幕司至不能一朝居府部羣公出怨言惩是顾用頽堕者至今若尸寄然事遂弛今吾酌厥中存体要耳既而幕司果羣聚惊语虑罹当谴咸以为忧居数月觉无苦又咸以为喜文渊阁藏书数万巻标目亦数帙或问之矢口缕缕如注先是馆寮一人假考订私丐史册拟窜易其先世之秽未成觉之乃赧衔至骨则设谲间于炎炎者曰典籍扄钥在其手恣取已好入其室左右希合左验之乃乗在告讽吏部贬为义乌主簿而丐史者遂栩栩快其志钺泣曰不知也玘又曰治初致郊斋羣属咸集院予二人入夜语于奥时张宫保言事忤仇黜南部语次及而寃之不虞张仇遍置侦侦白仇仇怒遹起大狱意置二人予幸脱而而翁亦乃困至是今已矣钺遂拜且泣玘亦泣钺出状发之与考其世得讳庭桂曰吾父曽祖也来自南城者也得讳日升曰吾父祖也赠顺天治中者也得讳衡与某氏曰吾父父母也自治中至山东叅议而封宜人也先谌氏继赵氏曰吾母也而赵则吾钱镐锡所自出也镐生浩再生演吾父孙才二人也又拜且泣曰惟诺铭吾决以嵗十月某日塟某原呜呼逸人名孜字景贤与其六书古近体诗天下人能知之其所自立亦可曰天下人知之乎其身则仕而其性则逸也否则恶止于是哉而亦恶取斯困哉古士有易名如曰逸人庻几来世有考铭曰
　　吾恶乎悲逸人乎人之大贤与谁不已与而谁则为之所人之不贤与无乎其自取而谁非已忤其命也与噫夫如是而能不失其故吾又奚悲之而铭其墓
　　封南京工部虞衡司主事吕君墓志铭
　　封南京工部虞衡司主事吕君讳祥字世吉号素庵前乡贡进士也隠士文夫之曽孙封刑部郎中子荣之孙前庻吉士防州府知府晟封宜人俞之子赠安人俞封安人姜之夫吏部郎中杭州府知府防之父年五十八正徳六年七月十六日以疾卒讣至杭防刻晷奔归与弟龙夷益臯卨治丧已又治塟得吕坞先茔吉卜十二月二十六日又吉乃走僮水陆犯晨夜以状属曰公爱防世遂知有防公脱遂铭防先君后世由公知有防先君孰愈爱防予劳僮馆之退考防州甫自翰林出官刑部时夜邸舍有光起庭中防州骇曰何祥也已而君生因名之蚤有竒气姆抱置书几砚牀间必笑睨拊摩若畧意会及遇儿嬉弄具则又凝眸端视了无解心既就外傅日革童心养端骛逺年更月异史考经通占疏书义积成篇章分晷寸隂如有角逐防州忧其惫曰儿休矣而与防州游者又咸望吕氏不止防州防州尝免丧趋阙下舍舟而陆留家于淮而君与母居则昼夜诵明日又然居傍骇之老者叹妇人嘻曰竒哉斯童防州官防君时己任戴冠则以侍以学于防志不试于乡以自沉久之防州倦休寓上饶上饶附郡县东南要冲也使车部使者车日旁午君遂不能隠其贤一日提学钟公迅驰至急索曰祥出祥出取学簿注一名去防州跃然喜曰儿出矣敦迫之试江西试中试礼部入太学告省归属防州卧病腹弸弸垂槖急者六月医相戒避君惟吁天祈代至勿药人以防州更生归君然亦以是谋割宦情依杖屦而又恐戚防州防州果怒强为一行抱巻纳礼部阳阳归曰吾亲何年吾作三公邪尚出邪自是终防州宜人之世生事塟祭屹然为邦邑矩范防第进士仕南京今上即位恩用防官封南京工部虞衡司主事防守杭值上太皇太后徽号恩加正四品服两恩荐至防如制函冠服归至则一服之北面稽首谢谢已袭藏之笥或问之笑指笥曰世守是儒其衣冠终身焉其诸竒衺靡曼禁不以目吕永丰故大家族属繁身先之故不令而劝家众伙器使之故不劳而集非仓卒处分未尝不坐学易轩取易玩之兴之所至亦未尝不吟医药羣书未尝小之不观观未尝不究而试废疾病者丐已病未尝不应应而辄効効而来输直者未尝不叱之故有素庵稿几巻学易轩稿几巻藏于家其已行于世者试効竒方几巻也及今之卒至有泣下者焉学易轩君所构者也孙振宗振武振徳振英振逺振泽六人孙女寳珠锦四人铭曰
　　宦则海然彼濡彼溺濡也阽危溺也冺迹亦有夙知望洋而惧永终厥身不及溺濡于乎贤哉我铭其墓
　　徐信夫墓志铭
　　信夫姓徐氏名栒尝为嵊南靖二县大夫矣予于属则师也官之则已疏名之则已倨故于其生也惟字之正徳己巳三月乙巳年五十六卒于官其子学生焕以其丧归嘉定谋以某月某日塟某之原来乞铭予亦字而铭之而其曽祖刚祖琼父复母张氏配厐氏女某孙乔郎备载状以来且曰焕也至南靖不及吾父生诀者五日痛痌每隙侧闻胥皁泣于庭驺泣于廐士来吊者亦泣曰迩冦之薄吾境倐栅吾邑为垒以戍介胄吾民为兵以待战冦觇知遁去吾父吾子吾田庐微吾宰谁赐之今天夺吾宰吾宁不悲或又曰吾世输县过山钱以脱棰楚幸今二期无输输又将自是始吾是以泣又相与执绋舁上道泣不忍去或举槖则讶曰槁叶若是乎又泣焕也哀遽中幸以是慰予曰子尝侍官嵊乎曰然知涖政公勤徳威并立之褒乎曰比考功所以録而嵊志志之也知学庸冠冕之锓乎清风祠之録乎嵊志之修乎曰举吾父之所以为嵊也语已自是泣不絶曰就缕缕语无越一循吏耳可置此而他言乎昔吾祖殁吾父哭之昼夜不絶声涕尽而继之以血及吾祖妣殁哭之亦然吾氏老若斯少若斯曰吾何能如镇傍有二梁旧木也圯辄水人以死吾父率先石之至今人曰吾可以无水死矣思之至是泣曰吾其何如焕也于是避嫌焉讳之如忍何又曰吾父能以其诗当吴豪故其集曰随意已登于吴诗之坛然终其身不能一快志于春官能常惺惺以警多足以支仓卒之变无媿乎警斋之号如御靖冦之类是也然不能使其身归老于牖下皆可悲也幸撮是以铭予曰诺铭曰
　　志也辄乖以沮才也方乗以施其乗也微而又数竒以蹐之将尤谁而吾铭之孔悲
　　故知县王君墓志铭
　　君姓王氏临川浯溪人处士思敬之曽孙教授汝为之孙监察御史常之子知海州显之弟判广南府改宁波盛之兄初筮知兴业县以母忧去改宜都县在任凡十年去位居亦凡十年正徳三年十二月二十有四日年七十三卒孺人杨氏先君五年卒子男淮府学生渶南太学生女嫁金谿学生胡拱华孙男让蚤卒解南太学生孙女大玉小玉明珠渶在大学得讣哭濒奔辍哭走予乞铭归卜某年月日塟县某原以图君不朽予少学临川善君时御史君在院黎宜人亦居燕邸海州初举进士侍焉君与广南以名肄学法不当得侍学城府府距浯七十里而君于家次当主田牧食其众蹄踵走交道仆仆然然犹自课课及广南严毅甚遂连枝秀发成化甲午江西榜揭聨名其上明年乙未黜礼部业太学结诗坛屹为天下士勍敌而辄试辄黜如乙未者五遂惩而恚曰进士为吾治民耶吾治民也曳广南入部掣铨簿部注通判当广南注君知县当兴业兴业猺獠地也至则请免逋租千石凿败山石以利输道县因通其有无故芜为丰氓蛮便之比至宜都则稽废坠民以县南津不桥告考风俗得五世同居赵氏也问所疾苦甲曰荆之屯兵曰疆与吾田错而侵方酣乙言如之丙丁言又如之君喜曰吾知所以治宜矣于是桥南津请旌赵氏复侵疆患日见割削去而便日増以六载考告曰吾疾作矣归而海州冣先归继广南自宁波归归白叟嵗时游宴雁行班如也人以为竒予癖习问天下吏治偶及二县皆冣君于乎于此可以观君矣君讳昌字必懋东溪其号也铭曰
　　玉则出匵屡梏而鬻锦则在几再易而制而祖而父而父而兄而侍幽扄重笏重簮孰谓非生
　　故南京守备司礼监太监傅公墓志铭
　　正徳六年春三月十日塟南京守备司礼监太监傅公于昭功祠之隂永宁寺之右曰昭功曰永宁皆上宠公赐额也初孝宗简于肘腋得公来南付以留钥公感知遇事丽兵民便宜大以驿闻小以意制寝机拔萌化嚣成寂泯厥声迹时隂便之凡南畿嵗钦虑狱则守臣则部院寺咸视公色可否公主其疑者咸厌众心或至宣诸言公亦黙然自念曰奉若钦防谓何吾何敢居累厪宸翰褒谕益怵惕冰渊矻矻恒以弗任为忧遂以疾请上怜公诚月有廪嵗有后俞公休官一僧至左觉义为永宁寺主以主公祀制下之日蠲及税焉从子豪入粟为郎杰千戸皆宜役公而公以是年正月二十五日疾剧卒春秋七十五矣而豪杰以豫遣归未视属纩也公广之顺徳人曽祖某祖义悌父道达母何氏世名家也以选入掖庭肄内馆业有器干英宗擢奉御掌文书宪宗擢纪事奉御侍悼恭位下转宫禁教书擢春宫局郎孝宗治初进司礼监太监赐蟒衣玉带禄米宪宗茂陵英宗懿妃金山二功成继命选永康大长公主防褒赉皆有加上新即位赐又如治初焉至于钦遣方岳之臣祭公考妣盖异典也公性于俭朴平居慢藏诲从者之廋振衣误羮翻之涴家众缩项蒲伏股掉掉公顾讶曰尔何为第去意气晏如也鸣珰贵人重徳成就类隮徳位皆父母公至是哭亦如之且以闻于上方徯防典也而又来属予铭公讳容字某号某铭曰
　　学之斆之以蓄厥施龙飞则随宫月夜白委裘之侧鞠躬屏息夙兴仗行东有啓明折旋陛扄帷幄孔严传宣日三有堂有亷维南有钥惟以休乐噫公不作














　　圭峯集巻十六
　　钦定四库全书
　　圭峯集巻十七
　　明　罗玘　撰
　　墓志铭
　　云南按察副使邢君封孺人李氏合塟墓志铭
　　君邢氏讳缨字文甫以名故号濯庵当正徳五年七月二十三日年五十八卒于云南按察司盖司副使也丧还黄梅讣至留都子刑科给事中寰袒括为位哭谋归筮六年某月日合封孺人塟县某之原孺人姓李氏讳妙媛年四十四当治八年七月初七日卒用权厝仪而石未志尔乃序仁贵生仕聪仕聪生赠知县暹娶封太孺人周氏为其曽祖祖父母序孺人继孺人操氏为妻序寰完宷宠为子许宛彬周渭陈晟吴琯为女序进士长洲知县山东道监察御史福建道监察御史及今官为官试戸部采纯皇逸事于河南清两浙军按陜西阅本院章奏为事谳县积滞狱脱垂死囚覆逋租饿民民以不饿死浙部赤籍镜彻虮虱可栉西陲肃清为绩白父寃壁立叛阉烈熖间三年为行序孺人父李某母某氏槩见于吏科给事中毛君之状泣捧拜请曰孤父若母自是有闻乎繄公不闻乎亦繄公公铭不铭惟公予不觉亦泣谓曰状若斯何畧也亦知大学士王公乎予与而父试丁未公在院夜得巻惊以为雄州士大竒之及名揭黄梅也出语人以其句黄梅赫然有名声自是始羣居予耳而父语当世及古籍目所放为文词俯首渴饮恐日昃同河南事丁宗仁死无嗣丁氏以道逺难其丧之还一日丧忽至木美旧装如去时阖室悲且讶仆曰一邢父之为士林义之间亦忿吾榜人独髙出者予奔先大夫丧所过城邑匿不与知旧接至长洲瞑舟方弛楫炊俄而呵从拥翼驻矶上炬影炅炅頳顔叱舟舟中人踣半逸半予坚匿免怒去乃櫂数置讯之置吏曰吾宰事每纎迹其影而钜迹其响胡避乎比三年会色犹弗怿今尚畏之在任陜当巡延延以锋镝为食饮会大阅以一矢兴中的又以一矢射堠堠仆守臣连呼天生豪杰者三而予每遇秦人曰真御史曰真御史而今遇滇人曰鐡面监司谓而父也寰收泣谢曰如公言孤复何恨又曰先大夫蚤嵗屡北南宫归母埽除备浆茗賔至出饮之而已而口未及利钝事既禄食损抑百需以佐费廪饩薪金常郤入曰公家得微有急乎公谓黄梅借先大夫出名声而未知先大夫名声亦有所自出耶又曰先大夫垂生夕也隣之叟梦羽衣金佩薄吾堂寤而惊走告焉先知县君亦惊曰吾窥见金甲神官涖吾东隅已而先大夫生予曰噫异哉哲人之生也其卒也奚宜褫铭而寰又塟与礼合予义寰兄弟等奚宜靳铭铭曰
　　天为降祥而生之已试之世已颙颙而望之然有资焉若阶也不可以躐跻有内焉以相之又若嘉树焉折而先萎然遂止于斯则胡为而生之天乎斯坟乎胡为
　　故潜川处士孺人胡氏合塟墓志铭
　　正徳五年四月十一日金陵七十七翁袁润徳卒十二月二十日塟江宁县髙寨村子九江推官经实尸之而以母孺人祔孺人加翁一龄先以四年闰月之十二日卒计抵郡经来奔以状属欧阳库部来告曰吾母讳玉乌程甲族故也曽祖某祖父斌父忠母孟氏经生某铅生保其男适杨玮适乡进士胡澜适百戸葛升其女吉善其孙适郝拱宿适百戸葛求其孙女应龙应鸾应鼇其曽孙银姐其曽孙女愿公赐之铭予度弗任铭弗应库部速弗置久且懈及是经又以状属锦衣房侯告曰经将合吾父母塟焉吾父讳瑀号潜川蔡国忠毅公弟都督佥事义之孙隠士胜之子母吕氏也子女孙载前状且哭曰吾不及遭公公不铭吾父母吾何言吾今及遭公公不铭吾父母吾不敢以塟公又何言哭载路去而以侯留侯乃尽经癖状予亦识经癖莫破也怜之然了莫悉翁奋问侯曰翁将种也其为将家态乎曰否翁儒服而儒言人至与之居觉若饮醇酧无不醉饫而退者至诸多空寂服食之说或时偶出之有问者輙变色而作曰吾习而不用贤恶用是其多能若是乎曰然然其妙在活人之生而又义不听人之报淮蔡之间至今神之且徳之其业之然乎曰否母尝濒于危医林立莫措手因检方书一饮而顿愈终身遂乐攻之而致若是其良尔孰敢以业目之然则恶乎业乎曰业乎田业乎牧其既饶也斥其余以与废疾饿者若弃涕唾然其在人耳目者迎伯父母老焉无异父母也吾不敢誉也予曰仁哉他日库部亦来速铭曰吾主袁氏二朞矣吾见其仆也其衣袂也襜然其屦綦也然其兴俯也有度而言不及之退伏墙屏间凝然及投之以饼餤莫不敛衽而避而吾讶之跽曰吾主母之不忍贱吾身也吾又忍违其令哉旦莫婢之炊也灶煁之突烟则燂之匕之掠釡也有声焉尔矣予惊曰严哉噫合一室而处是二人焉宜有经也若而人而出矣经举应天推郡为江西最虽欲不表见于世不可得已顾不欲表见其亲邪而乃癖主予铭此又何也铭曰
　　奕奕穹室众庻睨之戎衣逢掖以时曳之泽逺而斩敝其藩亷日缀月完胡不内占斩斩外内人谓袁宗后先考终有崇者封
　　故封都水主事豫轩翁墓志铭
　　封都水主事八十三翁号豫轩姓都氏讳印字维明姑苏阊门南濠人苏以地最天下以阊门阊门以南濠南濠以都尉诸氏都尤以节槩传髙庙初文信至能当妇翁殊死时代之生彦容作月楼濠上显名当时得尉氏妻之人谓连绵呼兆当有竒翁生异质天成目数行俱下十二三能赋诗鼓琴日陪诸老宿杖屦为适长遂酣饫超越太异度非支离陆沉莫救败然苦苏故吴会易声张曰吾以浅示之乃挟易诗礼三经从乡业举子者游幸一不利即诿曰难如是弃去去就里塾集羣防训声律髙门大姓争招致悔曰是谓畏影而逃日中可乎又谢去以医浮湛闾里或少露芒颖已病如掇萌然旬日喧腾神之诡曰古方偶中尔隂自掷饵剂掉手詈曰乃几败吾事遇为道士说者过境喜乃便旋与之周游讲说服食卦炁支吾嵗年至子穆登进士官都水赐封乞南得武库便养欣然来就曰吾今脱苏吾知免矣居二年以正徳三年六月十八日卒配姚氏继朱氏俱赠安人穆穂其子元翁次翁其孙祖龄其曽孙女二人谷源茹喆其婿卒之日穆当考先入阙也穆归诹十二月某日扶塟县荐福山泣谓玘曰子知吾翁吾翁须子铭于乎玘忍辞知翁哉昔频道吴下人言翁居室极奥窔隣竝婚媾无一饭过逢乞贷泉布日涌出至落莫不悔穆既用世差变易终以咈教愠之其涵溔淼障窒牢宻及间为籕罨画暨诸小艺臻妍逞妙盖渗溜滴沥有不能尽秘者若占辞前知则又自负神授也是夏五月戊午晨兴卦之遇损之睽占曰立土頽渊三年暵其田二女号辕鬼车其前赤古下然厥载用颠掷地呼穂曰吾其已矣乎其速以吾木来六月大暑灼地不可耐得寝疾昏弗辩物药食咽入懵然已夘日中忽作坐无苦也呼蜜孙以蜜进呼茗孙以茗进咽之如是不火食者七日甲申仆自苏来入报木至遂呼具盘盘具入浴浴毕喜曰快哉吾其蝉蜕已目遂瞑岂道家者所谓蜕殻解者欤所着三余赘笔卫生家寳存于家铭曰彼有风襮其忧忧藏此有潜伏其忧忧章亦各其志君子考成卒谓藏之者臧
　　故兰雪居士墓志铭
　　兰雪居士宜兴沈氏讳防字某家县之黄渎渎濵震泽泽旁近地衍沃可丘以毛者畴以稼者潴以渔者十故入沈之二三故其子弟虽緫丱不能无分厘务居士于子序属孟而仲晖叔晔皆学学宫祖妣徐夫人名能家而好隂别后昆勤惰昬明得居士所厘务治喜召子彛妇崔居士父母也谓曰吾为若喜有子矣沈其兴乎长果大封殖积嵗久衡磷量利至日不胜输贷者之应值时嵗歉则常坐饿者旁室中且籍且糜而负槖以归者又属于途久而县亦以其酣于义奏承事郎以官之其墅游所厯淖道圮桥经目者无宁须臾成之咸自帑出其心汲汲于利人然义锋凛凛善剜剔人纷结人帖帖抑首去处人所宜依违划截成败两岐可配蓍蔡自敌以下畏有诐行入其耳甚于禠祼挞于狱故一时标榜品目曰吾县有白衣能吏在自少喜读书不求甚解而析义顾搯擢入筋骨尝泛舟入湘楚间碇于涯将召侩驵大事事于昼寝寐中得心痛呌号惊起追占之曰夫心身之君也身譬则家也易家人之彖曰家人有严君焉兹而震剥于内厥徴安在其尊者当之乎急起碇犯晨夜归至则果然人又以为孝感年七十三以正徳二年十一月二十四日卒配陈氏子诚谨讷谟孙政孜效敷敦敔曽孙松女四人嫁吴俨臧志明杨防杨文赒始黄渎之沈来自吴兴至代州同知茂生赠右副都御史荣荣生某赠右副都御史彛彛生居士兄弟五人南京工部右侍郎晖光禄署丞晔弟之仕者某卫指挥佥事诚太仆寺主簿谨则子之仕者而壻之仕者翰林侍读学士俨也内外轩裳寂容衰服哭侍匶侧盛矣塟得卒之明年十二月二十日在大潮之麓先是吴文定公传文穆公所记西林真宅茧室者谨来乞玘铭且曰是维先君之作也是维先君之所婆娑偃仰也笑曰乐哉藏乎而夕忘返焉者二纪于兹矣玘曰然乎噫达生若是哉是可铭也已铭曰
　　身有不试而视其家若渊受注生有不讳而视其身若蝉就蜕家以延身恃名存于千百年视此铭文署指挥使王君淑人仲氏合塟墓志铭
　　河南都指挥佥事王佐治十八年某月日合塟其父睢州卫署指挥使母淑人仲氏于某之原成化丁未佐时为指挥使与监南宫门予借佐得完试事徳之遂如平生懽因得讲其上世官所从来而于指挥使战功特详正统己巳京师髙梁桥郤敌之战天顺辛巳西夏之征成化丁亥荆襄一矢毙贼帅之捷是冬建州深入之胜用能由同知而陟为使予虽不及生拜识之与之上下其议论然知其所谓伟男子也讳琮字廷用年五十九丁酉三月二十日提练卒自京师归睢客死于临清权厝二十有九年矣今年某月日淑人亦卒佐方坐京营闻讣恸几絶又域于例不获即解事奔丧又恸乃以情请归谋合塟塟拟得铭庻其父母后有闻以予厚宜不让以状来予发状指挥使凡二室首陈氏生男泰女妙圆殁淑人实入继之淑人登之黄人父守睢选族归王氏在王氏比卒凡四五十年年八十生男佐女妙圆嫁千戸朱谅三妹嫁指挥李续诜诜而佐乃统宗以能劳进秩方岳淑人其大有功于王氏者也佐初筮践指挥使之旧实指挥使自大以遗者指挥使初筮践父成指挥同知之旧实成自大以遗者成初筮践父义千戸之旧实义起家洪武初以遗者于指挥使祖也本昌枝荣益递培溉宜于佐焉起且大如此佐尝语人曰吾佐也何能为吾先吾父母之遗也吾父诵马伏波马革裹尸之语终身今谡谡焉在耳吾母自为女吾外祖异之嫁为妇吾父与为賔及为继母而吾兄泰至忘非其出里之人则仰以为百族师吾朝夕服训言甘如饴而试之又每騐如药石吾是以有今兹也间亦以语予予曰闻之旧矣及是泣涟如哽塞惟拜襂襂不置若必得予言者嗟夫铭俗类防是以君子从而靳诸若此者非予之所能靳也铭曰
　　沉厥世秩睢有馁鬼心祍金革玉秩世起孰相于王非生如生太和蒸蒸其世之兴起秩斯难相亦匪易异归同藏以永世世
　　封太安人赵母叶氏墓志铭
　　治十一年戊午十二月先皇帝覃恩区内羣臣均得封且赠其所生戸部郎中晋江赵瑺母叶氏封太安人时瑺为主事从官封也瑺进员外郎中太安人年八十甲子十一月一日卒于家瑺奉命入东粤拟便省乙丑十月防姑苏遇讣恸絶例必毕命事恸毕事必反命阙下不获归襄事又恸比反命因以状丐予铭谋以正徳元年某月日祔诸秀峯先生主事之茔予许铭始怿庆母兹其后有闻晋江之叶徙自光之固始来居焉至子明积以逺故遂与光絶纯为闽人子明生康康生府学生阳阳生安人及笄归赵氏赠戸部主事森之妻生干瑢瓛瑺某璘男子六人女子二人孙伟偃佐防偬信侃佑俸九人曽孙某一人佐防信踵瑺学偃隂阳训术也昌宗兴日就勃勃夀考令终为邦之望弗可尚已始安人入赵时属舅殁遗季二子五女若旒絶缀有委地势主事弱冠纉家统百身勤昼夜弗给其裻穿七折面垢发巻喧啾驰逐一属安人于内调虞靡不均靖姆傅冠笄聘娶嫁媵随俗较力俾有家室无后其时主事致孝友称系之诸子学主事槩鞭之急安人不恱曰夫人若器然用之非宜徒速其敝瑺也其庻乎乃授以春秋俾学主事以疾卒三年以缞缟承事且悲且营输公储私礼周恵浃人骤临之不觉其为嫠室成化丙午瑺举省闱丁未黜南宫归乃立瑺谕余百言要以忘得丧齐宠辱树本志大为归瑺用服行至庚戌果上第而兹宦声琅然隮日有待人云亦本诸安人可铭也铭曰舅之遗雏稚属夫夫之遗戸门百需莫歉厥初后沛有余有韡命服有穹髙年维徳斯食要终则然
　　八十六翁任廷玉墓志铭
　　正徳元年二月二十日八十六翁任廷玉卒卒之前二日翁已寝疾絶餔歠余四十日予徃候犹力支振颡吭呷莫辩子顶妇许二耳切听传云其丐公荣之以铭予两馆翁与防廿年其何辞乃诺复颔顶耳语曰吾死不朽矣至是日髙舂命顶濡笔为书若道家步虚声者凡十四字道家者说翁生平所酷好也故以是终云翁之先蒲人上世有自蒲徙应天者至子温是为翁曽大父子温生复礼是为翁大父复礼生翁父从逺从逺永乐中携四子徙顺天籍宛平之南厢得南厢之东喜曰吾其种子孙于此遂居之翁讳璘于伦次为仲出学入事日革童心母马氏私谓从逺曰毋童仲也女任其栋诸比长果能相兄帅弟权子母居物至淮以南东转吴会转运交子罔不入镪受券为防贾赀逐嵗溢衍大有名徐扬间乃愤业与士隔无能改于其旧入赀官帑郎四人者嵗时序拜旅饮弁鞶鞾袍粗若勲封者然裘马器物则务以朴先羣子弟故族虽居防卒以不钓外染闻居随生事日就辟且逵冲也其非甚霾风霖潦旦入樽榼匪饯伊迎为供帐朝绅至忘其非邮亭者莫则假馆求休蹄踵沓至外大诸侯特为汤沐邑翁益惧受诟干没为嫌口噤不及公家事故简牍篇章庆赠品藻当世宗工亦间响应无为疑留性不察察为物较治间羣盗尝夜入索翁翁匿获顶缚胁急会顶醉沉不知导所贮盗恚刃顶额禠韡去为逻司所得踪迹所由翁戒家众毋张空目家众请故曰律盗行弗得得减死我无所亡由我死不祥窭人多侦知携其子女立门外佯为窘迫不可生状求售给直去度日月逺乃伛偻觇伺售者不则悲啼拊摩手眼伪麻晕僵卧撼翁翁不逆多立遣之暇时布杀价贸为衣木杀直市为棺贮之时其隆寒或大疫酌施之隣以是鲜祼死者与祼塟者于乎翁其仁矣哉配顔氏继何氏孙长课次说孙女长适田玉文次纳锦衣指挥范氏聘曽孙女一顶卜四月某日塟十里河之先茔铭曰
　　生我属我知干厥蛊主我知慎与处时虚知取时盈知予佚多年所今息在墓
　　故内官监太监白公墓志铭
　　提督光禄寺内官监太监白公年五十一以正徳元年五月六日卒于京师昭回坊之私第奉御李应长随田雄以闻上震悼赐祭暨楮币五十防其丧命左少监郑玺奉御王恭营墓域墓在城西香山之原塟以六月十二日兄凤侄钊钢锐铸舁母宗自涿来会塟玺恭懋雄公所卵翼者也上知之故疾以懋雄侍丧以玺恭治焉公疾自治癸亥移命入寺始寺天庖也四方供入泉注壑然而市豪饵奥枢为泄孔百出公至惟嗅荤芗无一防啐而大施防濬法劳甚操畚锸者孔遂塞以是体浸尫蒸耗血缕缕下脏复败遗为瘘痔而母逾耋年刺骨在念迫益炽犹忍支一年明年乙丑四月遂以情请不许越五日复请会寺寮入防留谕慰又不果许正徳丙寅用登极恩赐蟒衣玉带为非望赏三月疾大作恳辞谕如初疾至剧复防恳赐复监就汤药部寺防公履行宜留任寺事公至以死恳得赐就外私第果便终事方公未入寺也岐王暨恵妃薨于国公承命还其柩返徃万里馆舆皁不知为肘腋亲臣过临其地寺事之柄良以是选公始为内使营卫圣恭僖夫人冢治辛亥预修太庙后殿进长随毕工进奉御戊午清宁宫灾预鼎建功进今职监临诸库秋毫无所近受知先帝赐蟒衣恩隆倚重日进一日至再世而益耀公讳江祖庆父聚世居涿之韩村公生有异质幼即知学长离羣褎出以事君竭忠飏为口实用是获登内以成其志非偶然也玺恭徳公如父而悲公遽尔陨弃丐铭恭予教内馆时生也其知所向徃者铭曰
　　凭厥栖而为枭为鸱曰谗实祸基不如期期凭厥栖而为狐为貍曰奸实危梯不如依依素介则匮勇勤致羸折于里轴届门尤谁其命也夫铭以哀之
　　封安人欧母余氏墓志铭
　　安人讳某字某眉之青神余氏肃敏公女也公获事睿景纯三皇帝厯四十年官至太子太保少保兵部尚书公在社稷为时名臣事载诸史嗣子世臣今佥锦衣指挥事安人出其先性与内则合公与夫人属念之慎选厥仪初筮在所必挈与俱得州之秀欧氏故临洮知府前江西按察副使钲字时振监察御史亷之子吏部员外郎锐之弟蚤以六书肄翰林成化丙午与予同举顺天明年第进士授兵部职方主事进员外郎中尽输所得于公甥馆之教者沛然施之宦名日崭崭起诸侪类上为今少师太子太师兵部尚书马公在部时所竒汉中古梁州秦蜀襟喉也荐守之寻以九江控长江重湖之滙北望中原险阸多睥睨为东南要津移荐为江西按察副使镇其地遂为言者所论夺守临洮道眉以卒安人自同牢比属纩非阅江陵祀暨边巡公出未尝一日不与兴居中之登进家众忽得顺道遽而喜仰以觊无改色终之纠夺家众忽堕逆境遽而戚仰以觊亦无改色率如常生平莫窥其际及丧时振哀与恺惬监徃兴来闾里观式孀眉能无困于贫用成子望溟不荒于学终业国子女归副都御史吴公子举人律已又女归大学士杨公子惇蔚有时望俾时振无遗忧当食欧庙世世矣世臣薄违每暇念燕眉动隔年嵗阒无相闻不忍割骨肉如异世不逺数千里迎与居以便甘毳治乙丑十一月二日年五十以疾殁敛禭饭含一出其力仁哉其迎之智哉其来也肃敏之教可考已世臣走望溟奉状来乞予铭归卜某月某日祔于五峯原时振之茔于乎予终顺天试也暴风壊屋席湿僵予晕齿嗑嗑手弜莫握管穷甚有夫从东呼来叱逻卒面拥树予温之久之苏乃握管终之不即已矣且导出道名姓去识时振始此今二纪矣时振已即世予在告失铭之悔莫逭尚忍靳铭其妻也邪铭曰
　　子顺闺储妇贤宦途母慈嫠居考终幽都归祔夫俱有始有卒其在兹乎
　　封淑人廖母赵氏权厝志铭
　　锦衣指挥使永定廖侯将权厝其妻封淑人赵氏于金陵之南郊筮正徳辛未十二月十八日甲午吉卜公若卿孰铭之见兆曰鲁何古洪其鸣咽钟老史氏吉乃前二十日率子乡贡进士铠锦衣千戸钺锦衣千戸锐拜而跽泣请曰鹏妻讳恵果以鹏贵封淑人曽祖七祖文父瑜母徐氏世淮人也瑜侍伯祖内官监太监琳居京师而淑人从而毓之闺鹏亦以伯兄今南京守备御用监太监堂仲兄知司礼文书事御用监左少监銮御马监太监晖叔弟尚衣监太监广季弟御马监太监宣侍母王太淑人于宦邸而二室相比为厚善淑人幼极端重慧婉温恭母心选在不可回则以媪媒之聘而室鹏鹏自婚而壸阈倐改峻严昼入则稀阔而优出膳饮饮食朋俦镇日讲习选非霖潦淖沍则専艺于弧矢矟槊间久而猱腾隼搏差谓兼人守备公将命镇中州时西域贾胡积种蔓延旧盘结土中尾日大莫掉则以妪医童幻流食民间夜攻剽掠公曰鹏尔胜提戈耶鹏遂徃徃馘数魁禽縦不濡刃功乃用成兹官赠先君昭勇将军锦衣指挥使太淑人亦封焉太淑人喜曰儿有兹妇则然益饬诸媵熏妇徳致里言无出铠蚤夜磨淬期説母心得儁河南钺锐磬控纵送曰是亦艺非枭卢蹋踘比母或无戚用是乃皆成助勲资门阀融融如也妻有力焉敢为公诵之又曰太宁侯陈儒鹏女许女焉淳泽孙也金姐孙女也铠进又泣曰吾母年四十三十月二日殁父北骛也不及诀归悼誓必塟永定然寄厝黟黟殊増衷悲父子其沐浴卜为有知也兆公实天赐公夀吾母于世公忍拒欤予塞移刻索语弗得则诺铭铭曰
　　淮之萌燕则茁之汴之荣吴则瘁之闽之归根客则厝之夫子卜之史氏铭之伊谁似之
　　故封南京礼部尚书朴庵先生柴公墓志铭
　　封资善大夫南京礼部尚书朴庵先生柴公以正徳辛未八月乙酉自其子南京守备兵部尚书升之邸归南阳尚书送之郊玘于尚书同年也亦出与于祖见其矍铄善饮啖退语人曰公不百龄乎吾不信也间遇尚书语是尚书笑且首肯之至是忽传正月乙夘公卒众诧讣来果然尚书解位奔有日而涕泣状玘铭其墓墓在淯阳从其先昭穆之序日在冬某月之某日柴长安故甲姓也曽祖豫南阳教授受代侨南阳遂土著南阳祖恭父赠礼部尚书任景州判官兰母某赠夫人黄氏景州值家末造贡业太学行赍居送一惟公身人不堪其集于蓼而公自童年徂壮化啬成丰徐徐力任之人无隙窥其拮据态字兄文珪之孤冠且婚之又字弟文玘之孤冠且婚之而食有田居且有庐二孤至忘其为珪玘若非孤者叔苏州监税归老防防公揣景州痌甚刺骨请曰大人无苦儿能任叔之终则已矣景州大说时节合食两堂翁媪调娱怡怿创见之者罔辩疏戚以天年后先终棺衾饭含虞禫衰忌因情酌礼哀中轨度至封沟位置累然中而又井然闾之右长老慕者朂子弟之不率者曰曷不师柴氏乎闾之左不知也惟曰昔尝嵗饥矣荷槖之柴氏者莫不充槖而出市之罗鸟雀者得则曰盍之柴氏罟取螺蛤鼈鳝者得则曰盍之柴氏至则厚值收之縦之山林洿泽中以为恒大较公仁孝人也用尚书贵自封工科给事中吏部右侍郎至今官尚书移南至叅机务公日夜感激殊遇思朂尚书帅先熙载乃驰二旬至欢不啻其口出挟诸孙出郭登眺佳丽胜处中罔遗漏玘尝徃间客席倾听道其土风物产事绪凿凿令人如见尚书亦每谓曰吾大人当家干蛊绪无斯须间究其学而辟咡诏升今尚忆者月到梧桐上朝为田舍郎凡几句也忽作而厉声曰此若祖诏我时诗也顾诗意蕴蓄大既废莫任荷亦何言若为我任我不若禁于今五十年仅克就教绪而大人实亲见之可谓自植而自敛之者与玘应之曰然未数月也而兹以玘铭于乎恶乎辞乎公娶苏氏相公教子师妇多律则封孺人先公卒赠淑人至夫人子七人孟尚书也六皆殇女一人周羽壻也孙三人朏郡庠生肜业举子业腾殇孙女三人臧良绪邢天麟苏节壻也朏生济南肜生黑儿是为曽孙公讳文璋字廷美年七十七铭曰自雍而豫既土而居亦选厥业章逢襟裾倅賛折阅伯瀛仲苏赤立苏归遽分菀枯曰吾任之均歠而餔是曰志养太和蒸如同气朝露竞捐孤雏譬彼刈蔓委者壶时乃婚姻割畀场庐林有逸羽隣无饿夫有賔有师塾闬于于斯诵斯防端厥初储英于家维国之图载叅机枢封衔与俱崇封在焉淯阳之墟
　　施继禄墓志铭
　　施继禄成化辛丑冬以贾还自京师之腊月招余饮于其家时方大雨雪酒行甚欢以厥器恩相善故奬誉过实余慙弗敢当醉步归卧邸下而喟其贤且数日既得告归觐未几君以讣闻则月之廿四日也吾里之素徃还者宻者呱呱疎者亦不免于太息至于余则深痛其不克见令器之有显庸日也明年得处术指郭外十四都甯家桥为胜隂得艮之寅阳得坤之申将以十一月廿六日舁柩从事而欲余言以铭之按状君讳爵字继禄生宣徳甲寅十月廿七洪武初建昌府医学教授讳某其髙祖也进士淛御史讳某其曽祖也本府医学正科讳某其祖也父绍明宣徳中用郡守杨候荐仍祖职兄继福起方伯郭公疾用谢守荐任今南丰医学训科君先配南隅万石君赵忠敬女继配城西饶守中女男女六人君生世家通方书数十不勇自贤而每嗤时之自昧其术毒误人者惟酌四民之中不士之忧不农之劳不工之贱且利倍彼三者取焉耳贾是也又度旴之出唯楮焉是崇则易楮于山走航于川北至于京师而转移焉春而徃必腊而归若是几二十年而货已崇矣成化辛夘谢守器恩之才遣游郡庠君益以报称是图用期逺到博延师友以训以饬无何复因美观选中郡防守令督劝百端君独愀然弗乐祈免再三乃戒之曰禁脔勿近子不见郭令公之子乎兹事获遂其如功业何果如志复得卒业于今仕路可徯而君已捐馆矣奈之何然君处兄弟睦况于亲与隣和况于族待友谦况于贤争防者资之以决况于嚚商于途者有告急辄以周况于贪且暴意其得于家世忠厚之教而然与若是康而夀宜也而止于兹之五十何也岂其积之厚必于子若孙而发其报也欤吾皆不得而知矣天道冥冥幽冥则灵铭曰
　　谓君幸也何百嵗而啬其半谓君不幸也何万里而至家终其筭人孰无忧家成则忧其少缓人孰无死子贤则死其有焕呜呼君其安矣哉千载斯安甯桥之畔
　　太子太保礼部尚书张公墓志铭
　　正徳十二年十二月十一日太子太保礼部尚书张公年七十六薨巡抚院以闻上辍朝一日赠太子太傅诏防典具如制明年十二月十九日其子福建右布政使恩及锦衣悊塟公于本县上湖之原恩豫入山出乡进士郑嵘状乞铭公予与公同里闬少同学长老同官虽然谁骤谓予足任此也抑予奚容辞弗足任此也公讳升字啓昭号栢厓其先在宋有尚书简肃公最盛乡之人过其门必曰张尚书云公弱冠选秀谒先师毕皷吹导入家老妪揶揄反走呼曰尚书复来矣公生之嵗也邑东湖开长老相贺曰湖开状元来此防记也当有应者已而公登成化己丑进士第一人自翰林院修撰左春坊左赞善左谕徳左庻子少詹事侍读学士礼部侍郎转尚书加太子太保比家居人皆畧其官亦止曰张状元云创见所无也故云然亦足以验几之先见不偶者公为庻子愤宰执弄权误国言之上上初直公中变左迁南部屯田员外郎途以忧归弄权者败上用言者还公职如初既进賔詹经筵日讲青宫引翼声称峻拔擢贰礼部陟正春官郊庙缀仪栉比春闱弊孔篴张公或肃将颙若倐而爬剔窒筑机芒叵测无啓齿无作容诸曹悉告理公曰事过止先是诸镇阉类相习结私嬖侦内所向则文禽怪兽妖花理木泽葅海错竒技巧制仙释幻惑祥瑞曼延之献日攫于民绎驿骚于道一机轴于部公奋曰是诚在我乃揣摩几先可身当者极言之其扄鐍牢宻先机窞穽以待者乃浮轻没重与显夺冥流虚潴实无贻寮忧而隂隳之恒十八赖上寛明简在用成康平之治公有助焉公在官期部之无遗举次第以请植纲常则祀江万里于饶合祠赵时赏四十人于文信公之庙祔钟同于忠节之祠表孙景云妻钟氏贞烈之门尊先哲则载祠徽国文公于婺源祀魏了翁于姑苏豫章延平各于其里祠而春秋祀之兴百年阙典人心翕然博平王建寺请额公曰宗藩读书守祖训何忽屋民地以舍异端力请格止以塞他请班行崔志端者公同衔也幼窜羽氏太常为乐童积资为寺卿奄至是日脂韦掖庭比弄具出则旁若无人等公宰旧惟隠忍至公裁割清浊较然公当还职初上言时政大要汰冗滥罢斋醮停工役审奸择贤为应天以实不以文如商宗周宣者继是奉诏陈言又以禁奢靡重名器省供应并解纳为言于时有言官过激落职公疏求言而言官言之得谴则求言而言官不言者如何一时论者快赏尝奉命春闱校文主两京乡试得储侍郎巏张都御史桧蔚为名臣文苑有辉遭圣慈仁夀太皇太后丧议祔诸仪称防奉迎今皇后也公为副使大礼洊行举无愆仪监在渊衷故乞休屡见慰留召对面谕者一比考绩陛谢归中贵赍赉至矣今上嗣服之明年公疾作恳辞三四得可加今官有司月米为石者四嵗夫如其米之数驰驿以归盛哉公于书无不读泛入外典百家言遇星翁厯家谈必结舌而退尝与予谈兵论河防公宗是古图予曰古今异宜辨百折公坐屈予喜面有矜色出偶遇名家将将曰何喜也予笑曰方遇颇牧来意其问譝公将弗寤去尝奉命封代国道出泽州崇山下闻有声硿硿公念山得无崩乎时匝舆百余人命取他道出众心迂公履声絶山果崩是何其达也事考筼牕公恒鬱已所优为而惟驭其所向居江夫人丧既禫邑中譌火夜三四发翁闻閧声必推枕急呼公问内符契安在公执诣床出烛之曰悬以待旦乃就枕内符契者亦曰勘合凡京员遭丧降自大内起复合以防伪者也公既免丧不敢久留侍遄其行以顺适之嵗祲翁日为糜以食饿者道路之几仆者然无奈日踵至何廪罄矣主藏以告翁乃止又惧云他日覈廪籍报至京公大恱公丧筼牕翁行古礼生平冠婚祭亦如之孚族得威如之吉而能萃其涣弗屯其膏遇人如锯齿一一中度廋情者匿不复见君子以为得遯之象晩尤翛然物表得西山胜处屋之曰三谷书院嵗半吟啸其中积草盈案人或绐童取以为式不校也当庙祭童尝舁公归道上口哦不辍而流观太虚将入门瞷曰伊谁氏之室耶童曰大人宅于斯公愕曰是乎乃入呜呼可知公已所着有栢崖诗文集二奏疏二和唐诗皷吹集一咏史诗集一行于世筼牕翁赠礼部尚书妣饶氏江氏俱赠夫人祖徳厚妣陶氏赠亦如之公配胡氏上官氏封赠夫人子四恩进士累官至今官娶某某某氏封宜人愈京闱经魁娶某氏先卒憙光禄良醖署丞卒娶某氏悊锦衣卫官娶某氏女三某适某孙崇京闱亚魁娶胡氏嵩先殇昆娶雷氏娶江氏岑娶许氏俱学生峑岢尚幼孙女五某某曽孙四梓桂梅柱铭曰
　　军都蜿蟺迤西则延萦旴中川郡殿厥墟爰发有初类山泽癯乃大发公实华亨丰令始令终
　　杂志【附】
　　待举所志
　　宗伯徐公既名待举所所之主人疑之谓予曰何哉公所谓待举者予曰记有之古之儒者懐忠信以待举举举而加诸位之云也主人曰吾老矣何懐耶以待也吾子伯也弗能畊使之学叔也季也亦如之吾亦如伯也之使焉其质驽也吾待之若树而萌若蔬而甲而吾滋吾粪吾培之或若廐马之逸也吾絷之若薪槱之蓬蓬也吾束缚之其翘翘而参差也吾斩艾之师之不淑吾十易之不为病省之试吾具糗粻资送之而豫为之馆传师与友皆于我乎馆且谷也天其或者有遇乎则朝于斯天下之走集于斯吾子来也亦容以露处乎选馆而僦之安知芝兰馥馥者不衷有鲍鱼乎吾是以笼兹防以豫之公亦其知我哉又曰自吾居于是闻旁之舍东而咿嗢楚语曰楚之工人居之西而炰烋秦音曰秦之甲士居之居今数月矣则已撤而崇其亭台潴而池垣而囿曰某戚里之别院也或曰某阉贵人夺而筑焉者也况吾兹防也可长有乎或戚与阉之闻是名也曰是亦急于吾君者亦将而免于夺乎幸矣名亦不为无助吾将谒公为记他日书公记于壁重予与之戚也使撰其言为志所为屋二牗正北出面锦衣之髙墉主人临川饶氏恵徴其字千戸其官也
　　修库志
　　大明正徳六年嵗次辛未六月朔南京礼部重修架阁库成彻腐易新坚倍初焉而太祖开国之仪文与羣簿书之幸存者复奉入以贮逆数之四月十八日竪也为日四十有三又逆数之三月二十四日撤也为日二十有四用人之力取诸五兵马司之羡卒日三十人数视其日工人不以数书者给其直也董事之人赵祥金恩申华张宗吕受余立张升郑吉张洪余仙王器朱昻周华陈文则取诸太常寺旧厯试之敏有功者皆于司务王洛郎中刘金暨郎中黄宏向锦主事刘时望日听焉洛也金也又独无分日木石甓瓦工直百需取诸武库输来直堂之直银以两数者五十有七盖予权部事起自二月十八讫于四月十五日视其两之数例得私之脱微此也曷成之适白岩先生以大宗伯至周览之曰善俾志之乃志
　　杂铭【附】
　　爱日楼铭【为钱世思作】
　　耳听听其清目了了其明楼之阶日且降登膳之于朝母颦温之于昏母愠旦复旦兮于楼母曰而忘而君有峩其冠有垂其帔降登于楼皦日尔尔旦复旦兮日居月诸子在君所母安楼居髪之皤皤齿之于降于登婆婆娑娑母安楼居子在君所分刻寸晷孰与子贾孰与子贾分刻寸晷孝子之心一日万里
　　泉亭铭【为吕侍御作】
　　恵之泉泠泠伊谁听之有亭泉喷如珠亭有诗书溅我蠧鱼而涌涌流可以灌溉可以浮舟方其出山注之为滩其声潺潺激而为澜澜束为湍或停为渊或疏为川是天下水万归于海原于涓涓厥委稽天是为达观而终此亭以听此泉逹人不然
　　笏研铭【为靳充道作】
　　孤孤外矩虚虚中规纵尺之半衡寸有竒质本山骨形肖介圭因人盈涸随几髙卑磨而不磷湼而不缁楮斯颖斯泚之濡之羲画文彖周皷秦碑谁敢侮予非予其谁
  </div>
  <div class="pagination">
   <a href="圭峰集_page7.html">
    上一页
   </a>
   <span>
    ...
   </span>
   <a href="圭峰集_page3.html">
    3
   </a>
   <a href="圭峰集_page4.html">
    4
   </a>
   <a href="圭峰集_page5.html">
    5
   </a>
   <a href="圭峰集_page6.html">
    6
   </a>
   <a href="圭峰集_page7.html">
    7
   </a>
   <span class="current-page">
    8
   </span>
   <a href="圭峰集_page9.html">
    9
   </a>
   <a href="圭峰集_page10.html">
    10
   </a>
   <a href="圭峰集_page11.html">
    11
   </a>
   <a href="圭峰集_page12.html">
    12
   </a>
   <a href="圭峰集_page13.html">
    13
   </a>
   <span>
    ...
   </span>
   <a href="圭峰集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
