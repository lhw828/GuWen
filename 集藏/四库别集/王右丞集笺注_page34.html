<!DOCTYPE html>
<html>
<head>
    <meta charset="UTF-8">
    <title>王右丞集笺注 - 第 34 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王右丞集笺注 - 第 34 页/共 38 页</h1>
    <div class="content">已度爱河，长游法海。
石舄虚封，玉颜如在。其四。
繁霜密雪，碎菊摧兰，
山花喜静，□□春寒。
平原松柏，谁忍回看。其五。
唐故潞州剌史王府君夫人荣国夫人墓志铭
荣，一本作“营”，误。
夫人姓卢氏，范阳人也。昔尧命伯夷典秩宗，号太常为尚父。上有阙文。桓襄之际，公子食卢，卯金故人，王于大国，越石从事，官至中郎。曾祖士会，隋行台侍御史。祖某，皇朝奉礼郎。父某，豪、淄、邛等三州刺史，持斧衣乡，威加不法；奠玉瘗帛，举无违礼。守临淄而齐儿不诈，去临邛而蜀物尽留。夫人即府君之长女，积累世之德，钟二门之美。仪表秀整，进止详闲，不咨保傅，动由诗礼。既以七族冠时，遂归齐大之偶。入持门户，内事舅姑。枕席温清于堂上，环珮逶迤于堂下。不脱簪珥，亲当浣濯。玄纁可实于筐篚，粢盛可献于宗庙。鱼轩或驾，翟茀而朝，众妇于是修容，夫人专之以礼。克赞君子，累至大官，雅政清德，实多左右。潞州早世，深秉义方，母仪可则，庭训不替。女史之学，多赞大家之书；众妇之仪，尽禀夫人之法。天与盛德，不降永年，以某月日寝疾，薨于长安善和里，享年若干，以某月日合祔某山原，礼也。子某，某官，淳孝之性，泣血待尽。永惟令德，固不可泯。彰示后人，乃刊于右，铭曰：
有姜之后，或邑于卢。
历代种德，示有称孤。
从事文府，振辔长途。其一。
宪府持法，奉常秉礼。
皇考专城，腰章郡邸。
厚德重迹，深仁继体。其二。
降生哲人，其行惟惇。
仪形众庶，门冠诸姻。
齐姜宋子，敢望清尘。其三。
君子之贰，实闻高义。
乃躬浣濯，先晨簪珥。
穆及外亲，敬是中馈。其四。
母仪既峻，庭训载扬。
子以才贵，煌煌宠章。
驰晖难驻，令问空长。其五。
寿宫既启，高堂永寂。
千秋万古，山川松柏。
纪德志行，惟兹贞石。其六。
汧阳郡太守王公夫人安喜县君成氏墓志铭
汧，一本作“河”，误。
夫人字某，某郡人也。其先周成王之后。古之锡姓命氏，或以先父之职官，或因始祖之名谥，汉魏以降，史牒详焉。曾祖休宁，某官。祖某，某官，袭封常山公。贰公执帛，调护储闱；九伯剖符，典司方岳。典司方岳，顾本作“典日方兵”，误，今校正。汉雄右辅，实拜翁归；右，顾本作“左”，误，今校正。周命仆臣，惟兹伯同。夫人即太仆府君之第二女也。世有明训，家无遗德。蕙心纨质，岂曰师成；螓首蛾眉，抑惟天与。同云降雪，常闻柳絮之诗；献岁发春，即赋椒花之颂。言事姑舅，宜其家室。寝门才辟，笄六珈而问安；击钟未晞，具八笾而献馈。染朱与绿，不愆公子之衣；采藻及蓣，有甚季姜之祭。鱼轩翟茀，为诸侯之夫人；鸣珮垂环，对有国之君子。绮疏寓目，助选贤人；青帐藩身，用酬高论。善持门户，能睦族姻，诫良人之从畋，不尝原兽；训爱子之为政，遂返池鱼。言成大家之书，行为众妇之法。至于弹琴制赋，纂组攻书，具举百事之能，仍居四德之外。呜呼！降年不永，春秋五十，以某载月日薨于长安平康里之私第，某月日祔于咸阳洪渎原之先茔，礼也。不获偕老，空伤奉倩之神；未始有生，谁达庄周之礼？长子濡，前某官。次子澄，某官。次日某，某官。及女等，涟涟泣血，茕茕在疚。哀缠圣善，痛七子之无依；文叙塞渊，冀九原之可识。塞，顾本作“寒”，误，今校正。铭曰：
齐侯之子兮，卫侯之妻。
肤如凝脂兮，手如柔荑。
奉初之嘉训兮，淑德日跻。
供养兮姑舅，簪珥问安兮先夜漏。
制三缫兮玄纁，具五献兮笾豆。
翟茀兮锦衣，驾鱼轩兮来归，从如云兮满中闱。
忽形沉兮影绝，夫伤神兮子泣血。
悲余泽兮犹在，怨回文兮未灭。
返葬兮咸阳，寒天暮兮渭水长。
嗟梧桐兮半死，无双飞兮凤凰。
卷之二十七哀辞祭文连珠判十五首
宋进马哀辞并序
宋进马者，中书舍人宋公之子也。公无弟兄，子一而已。文则有种，顾本作“交则有择”。德亦惟肖。忽疾倏逝，医不及视。宋公哀之，他人悲之。故为词曰：
背春涉夏兮，众木蔼以繁阴。
连金华与五堂兮，宫阁郁其沉沉。
百官并入兮，何语笑之哑哑，君独静默以伤心，草王言兮不得辞，裁悲减思兮少时。裁，刘本作“我”。
仆夫命驾兮，出阊阖历通逵。
陌上人兮如故，识不识兮往来。
眼中不见兮吾儿，骖紫骝兮从青骊。
低光垂彩兮，恍不知其所之。
辟朱户兮望华轩，意斯子兮候门。
忽思瘗兮城南，心瞀乱兮重昏。
仰诉天之不仁兮，家惟一身，身止一子，何胤嗣之不繁，就单鲜而又死。
将清白兮遗谁？问诗礼兮已矣。
哀从中兮不可胜，哀，旧奉作“弯”，非。岂暇料余年兮复几。余，一作“天”。
日黯黯兮颓晔，颓，一作“陨”。鸟翩翩兮疾飞。
邈穷天兮不返，疑有日兮来归。
静言思兮永绝，复惊叫兮沾衣。惊，一作“号”。
客有吊之者曰：观未始兮有物，同委蜕兮胡悲，且延陵兮未至，况西河兮不知。
学无生兮庶可，幸能听于吾师。
祭兵部房郎中文为人作
维载月日朔，某官某乙谨以酒脯之奠，敬祭于故兵部郎中房公之灵。呜呼！君子之才，周而不器，苟求行道，未尝私身。沉静好谋，话言必雅。往岁谷贵，关辅阻饥，眷命自天，发廪以赈。中朝之使，属之鄙夫，不敢自贤？请子为介。匹夫嫠妇，黄口之孤，钟釜之施，罔不必当。举无弃粒，野有颂声。国家厌兵革，苦征戍，大召浮食，以靖国人。“召”字讹。单车谕旨，万里穷碛，西度赤坂，馆于乌孙。形劳者病，神劳则夭，弃成功于末路，未复命而言谢。死不废命忠也，尸而加绅宠也。我盥而抚，子瞑受含。求仁得仁，其谁不死？玉关之下，素车威迟。愁云昼聚，白雷春下。绛旐从风，车徒行哭。至上京而不驻，将返葬于关东。河活活而东注，天惨惨而悲风。道路犹长，子实途穷；人世如旧，子实成空。我有旨酒，以歆以饯。想像明德，献欷出涕。尚飨！
为杨郎中祭李员外文
维载月日朔，行尚书司勋郎中赐绯鱼袋杨玄璋等，谨以清酌少牢之奠，敬祭于故左司员外郎李公之灵。呜呼！大朴难名，大辨若讷。泊兮无兆，泛然随物。泊，顾本作“治”，误，今校正。直而好学，敏以从事。行隐于寡言，文成于沉醉。澡身浴德，唯仁与义。读书甚解，作赋弥工。丽词秀务，奥义玄通。记言西掖，起草南宫。第五将侄，伏波事嫂。食先与甘，衣必让好。口尝其粝，身席于藁。结友一言，同官一日。徇我朋好，忘其身恤。岂惟携手，亦将加膝。明明天子，惟贤是思。恨冯唐之已老，喜相如之同时。罢刊书于虎观，将载笔于凤池，呜呼！病时七启，卧内一诀。痛乾坤而忽穷，嗟古今而长绝。永言北首，返葬东周。何夫子之适去，同众人之若休。历千门而行哭，动九陌而增愁。马悲鸣而笳咽，云寡色而风秋。玄璋等或结发旧游，比肩同列。悲薤歌之首路，哀柳车之就辙。嗟无见而空来，痛不知而成别。呜呼哀哉，尚飨！
为兵部祭库部王郎中文
惟公宏量硕德，抱义戴仁。早离我见，常守吾真。朝称端士，世谓淳人。夏官之职，惟贤是寄。既节五官，兼选骑士。宿卫扞城，必由兹地。速应为敏，平分是贵。决遣先驰，曹无留事。呜呼！积善无庆，寝疾弥留。唐肆求马，夜壑藏舟。深悟幻境，独与道游。死而不忘，魂兮若休。呜呼！某等何幸，得备官属。泰然若春，温兮如玉。去德何永，事生何促。五情如丧，百身不赎。敬荐醴牢，哀哀恸哭。尚飨！
为人祭李舍人文
年月日，某以茶药之奠，祭于故舍人李公之灵。呜呼！见人多矣，未有如子。生于德门，长于贵里。名高江夏之童，童，顾本作“重”，今校正。貌夺河阳之美。行比曾颜，才兼文史。含恣轻肥，仰偃纨绮。恶如涕唾，弃如尘滓。比布衣以同年，甘蔬食而没齿。呜呼！深入度门，高居道源，独一静处，寂默无言。待草诫之真性，归化光之法尊。旷无净染，顿离尘根。岂期昨日分首，别离未久，万法皆空，一生何有？无余涅槃，应无所受。无漏智慧，斯为不朽。予以凡情，哀哀其后。世相谓然，道心斯丑。敢不从俗，子其无咎。尚飨！○依明刊本补。
为人祭某官文
惟公宏量硕德，寡言敏行，直而能婉，和而不竞。□儒墨为锋锷，在颜冉之季孟。白云刑官，绣衣使者，时无冤人，路多避马。既践文昌，来司武库，冀翟车之高足，为凤池之先路。岂期位薄德崇，才远途穷。拜命之时，初一朝于北阙；移疾于外，不再入于南宫。呜呼！哀挽悲笳，寒天疏木。宅不卜地，祔于故茔。家无余财，敛以时服。弟难会葬，儿未及哭。其营护而奠遣，惟甥侄与姻族。某尝同官，实喜良友。仰德弥高，立言不朽。居常接膝，未忍分手。况永诀兮无期，向空筵而洒酒。尚飨！
为羽林将军祭武大将军文
维年月日，将军某等，谨以清酌少牢之奠，祭于故大将军武公之灵。呜呼武公，命代出群。气盖朔方，勇冠六军。生长下国，声闻上天，天子壮之，命居北门。北门伊何，国之重寄。羽林孤儿，旄头突骑，罔不毕劝，为之元帅。帝在紫微，与君为卫，身恒披坚，手不舍锐。出乘天驷，入并东第。同官为寮，出入五世。顾我军旅，凛然遗风。一日之长，万夫之雄。身虽有极，德不可穷。呜呼！门馆苍黄，风景凄凉。枥马悲鸣，角弓不张。吊客接武，哭声满堂。呜呼！凡人有丧，匍匐斯救，况我武公，屦及其霤。盥而抚之，唅玉当受。敢不嗣事，如公之旧。
为崔常侍祭牙门姜将军文
维大唐开元二十五年，岁次丁丑，十一月辛未朔，四日甲戌，左散骑常侍河西节度副大使摄御史中丞崔公，致祭于故姜公之灵。呜呼！天子命之，建旗西门，带甲十万，铁骑云屯。横挑强胡，饮马河源，嗟尔勇健，表为牙门。牙门伊何？全齐大族，四方有事，誓死鸣毂。前有血刃，后有飞镞，其气益振，大呼驰逐。翩翩白马，象弧雕服，戈舂其喉，矢集其目。呜呼！天下无事，今上好文，尔有余勇，莫敢邀勋。腰鞬白首，蹉跎塞云。死于裨将，谁统前军。家本秦人，灵车东骛。长天积雪，边城欲暮。麾下行哭，前旌抗路。身有宝剑，不佩而去。辕有代马，悲鸣跼顾。呜呼！我诫军吏，令送尔归，既素我服，亦朱其衣。黠虏未灭，壮士长辞。牢醴以祭，太息歔欷。尚飨！
为王常侍祭沙陁鄯国夫人文
维年月日朔，河西节度使左散骑常侍王公，遣总管石抱玉，以酒牢之奠，致祭于故沙陁鄯国夫人之灵。呜呼！惟此淑德，降于异域。至性不师，天姿靡饰。礼容讵假于环珮，工艺非因于组织。行闺训于穹庐，成母仪于蕃国。懿此清范，夫人之则。沙随令门，外家之力。呜呼！夫人归命，干戈遂寝。子孙扞城，国家高枕。居之右地，革其左衽。散辫垂鬟，解裘衣锦。呜呼！降年不永，远日方临。寂矣高堂，饮珠含玉。哀哉贵女，刃面摧心。呜呼！圣朝命我，护此诸蕃。夫人所出，天子加恩。能守汉制，不效夷言。马无北首，车必南辕。教义所及，忠信弥敦。宝嘉内训，用洁斯樽。尚飨！
奉和圣制圣札赐宰臣连珠词五首应制
原注：时为库部员外。
臣闻大明驭宇，天地同符。间气佐时，君臣协德。故千年圣主，唐帝抚其宝图；七德诸侯，周公为之元老。
臣闻有其才者效其职，重其任者竭其能。故乐播大风，乃能调四气；身骑列宿，于是运三光。
臣闻先天不违，德合于上；事君尽力，功济于下。故君臣同体于大道，庶人以康；亿兆宅心于至仁，万邦乃固。
臣闻形之端者，影必随焉；声之善者，响必应焉。故偃武修文，皇天降之善气；薄赋省役，后土报以丰年。
臣闻宣至理者，文悬之于日月；表圣言者，字动之以烟云。故虞舜作歌，徒施于典策；伏羲画卦，未类于昭回。
宫门误不下键判
安上门应闭，主者误不下键。
对：设险守国，金城九重；迎宾远方，朱门四辟。将以昼通阡陌，宵禁奸非。眷彼阍人，实司是职。当使秦王宫里，不失狐白之裘；汉后厩中，唯通赭马之迹。是乃不施金键，空下铁关。将谓尧人可封，固无狗盗之侣；王者无外，有轻鱼钥之心。过自慢生，陷兹诖误。而抱关为事，空欲望于侯赢；或犯门有人，将何御于臧纥。固当无疑，必置严科。
卷之二十八论画三首
画学秘诀
夫画道之中，水墨最为上。肇自然之性，成造化之功。或咫尺之图，写千里之景。东西南北，宛尔目前，春夏秋冬，生于笔下。初铺水际，忌为浮泛之山；次布路歧，莫作连绵之道。主峰最宜高耸，客山须是奔趋。回抱处僧舍可安，水陆边人家可置。村庄着数树以成林，枝须抱体，山崖合一水而泻瀑，泉不乱流。渡口只宜寂寂，人行须是疏疏。泛舟楫之桥梁，且宜高耸；着渔人之钓艇，低乃无妨。悬崖险峻之间，好安怪木；峭壁巉岩之处，莫可通途。远岫与云容相接，遥天共水色交光。山钩锁处，沿流最出其中；路接危时，栈道可安于此。平地楼台，偏宜高柳映人家；名山寺观，雅称奇杉衬楼阁。远景烟笼，深岩云锁。酒旗则当路高悬，客帆宜遇水低挂。远山须宜低排，近树惟宜拔迸。手亲笔砚之余，有时游戏三昧。岁月遥永，颇探幽微。妙悟者不在多言，善学者还从规矩。
塔顶参天，不须见殿。似有似无，或上或下。茅堆土埠，半露檐廒；草舍庐亭，略呈樯柠。○山分八面，石有三方，闲云切忌芝草样。○人物不过一寸许，松柏上现二尺长。
凡画山水，意在笔先。丈山尺树，寸马分人。远人无目，远树无枝。远山无石，隐隐如眉；远水无波，高与云齐：此是诀也。山腰云塞，石壁泉塞，楼台树塞，道路人塞。石看三面，路看两头。树看顶 ，水看风脚：此是法也。凡画山水，平夷顶尖者巅，峭峻相连者岭。有穴者岫，峭壁者崖，悬石者岩。形圆者峦，路通者川。两山夹道，名为壑也；两山夹水，名为涧也。似岭而高者，名为陵也；极目而平者，名为坂也。依此者，粗知山水之仿佛也。观者先看气象，后辩清浊。定宾主之朝揖，列群峰之威仪。多则乱，少则慢。不多不少，要分远近。远山不得连近山，远水不得连近水。山腰掩抱，寺舍可安，断岸坂堤，小桥可置。布路处则林木，岸绝处则古渡，水断处则烟树，水阔处则征帆，林密处则居舍。临岩古木，根断而缠藤；临流石岸，欹奇而水痕。凡画林木，远者疏平，近者高密。有叶者枝嫩柔，无叶者枝硬劲。松皮如鳞，柏皮缠身。生土上者，根长而茎直；生石上者，拳曲而伶仃。古木节多而半死，寒林扶疏而萧森。有雨不分天地，不辨东西。有风无雨，只看树枝，有雨无风，树头低压。行人伞笠，渔父蓑衣。雨霁则云收天碧，薄雾霏微，山添翠润，日近斜晖。早景则千山欲晓，雾霭微微，朦胧残月，气色昏迷。晚景则山衔红日，帆卷江渚，路行人急，半掩柴扉。春景则雾锁烟笼，长烟引素。水如蓝染，山色渐青。夏景则古木蔽天，绿水无波，穿云瀑布，近水幽亭。秋景则天如水色，簇簇幽林，雁鸿秋水，芦鸟沙汀。冬景则借地为雪，樵者负薪，渔舟倚岸，水浅沙平。凡画山水，须按四时。或曰烟笼雾锁，或曰楚岫云归，或曰秋天晓霁，或曰古冢断碑，或曰洞庭春色，或曰路荒人迷。如此之类，谓之画题。山头不得一样，树头不得一般。山借树而为衣，树借山而为骨。树不可繁，要见山之秀丽；山不可乱，须显树之精神。能如此者，可谓名手之画山水也。
石刻二则
夫画道之中，水墨最为上。肇自然之性，成造化之功。展或大或小之图，写百里千里之景。东西南北，宛尔目前；春夏秋冬，生于笔下。初铺水际，忌为浮泛之山；已有路歧，莫作连绵之道。主位唯宜高耸，客山须是奔趋。回抱处僧舍可安，水陆边人村好着。数株树以成林，枝须抱体；一水通而泻瀑，泉可乱流。渡口只宜寂寂，人行须是疏疏。唯舟楫之桥梁，且宜高耸；通渔人之钓艇，低乃无妨。悬崖险峻之间，好安怪木；峭拔千寻之处，莫可通途。远岫与云容相接，遥天共水色交光。山钩锁处，沿流最出其中；路接危时，栈道可安兹地。楼阁偏宜柳映，人村但把烟暝。酒旗则当途高挂，客帆宜云水低张。远山须要低排，近树唯宜拔进。手亲笔砚之外，未尝虚度光阴。有时余暇，除此萦绊。岁月遥永，颇探幽微。先生黉苑之间，意同斯矣。无隐友人求予画，遂书之也。太原王摩诘集古堂记。
吾友薛无隐，长安人。少有志操，既冠不复应举，学行声名，西北士人甚高之，以饮酒吟诗为乐，日道千首而不劳，酒饮一石而不醉，自称逍遥子。累求予戏墨，十三年许之，长沙一见告行，扫之小轴，四时之景，以偿前愿。长安有好事者，无隐也。此画能饱人矣，能醉人矣，但饥渴时，聊展而有验矣。太原王维。
卷之末附录
附录一
王缙进王右丞集表
臣缙言：中使王承华奉宣进止，令臣进亡兄故尚书右丞维文章。恩命忽临，以惊以喜，退因编录，又窃感伤。臣兄文词立身，行之余力，当官坚正，秉操孤直。纵居要剧，不忘清净。实见时辈，许以高流，至于晚年，弥加进道。端坐虚室，念兹无生，乘兴为文，未尝废业。或散朋友之上，或留箧笥之中，臣近搜求，尚虑零落。诗笔共成十卷，今且随表奉进。曲承天鉴，下访遗文。魂而有知，荷宠光于幽穸；殁而不朽，成大名于圣朝。臣不胜感戴悲欢之至，谨奉表以闻。臣缙诚惶诚恐，顿首顿首，谨言。《文苑英华》本，“奉宜进止”作“奉先进旨”，“令臣进亡兄故尚书右丞维文章”作“应是王维文赋并仰录写进上者”，“当官坚正’作“常持坚正”，“秉操孤直”作“秉操孤贞”，“未尝废业”作“未曾废笔”，“随表奉进”作“随表进上”，“诚惶诚恐”作“诚惶诚惧”。
银青光禄大夫尚书兵部侍郎兼御史大夫臣王缙表上。
代宗皇帝批答手敕
敕。卿之伯氏，天下文宗。位历先朝，名高希代。抗行周雅，长揖楚辞。调六气于终编，正五音于逸韵。泉飞藻思，云散襟情，诗家者流，时论归美。诵于人口，久郁文房；歌以国风，宜登乐府。视朝之后，乙夜将观，石室所藏，殁而不朽。柏梁之会，今也则亡，乃眷棣华，克成编录。声猷益茂，叹惜良深。
</div>
    <div class="pagination">
<a href="王右丞集笺注_page33.html">上一页</a><span>...</span><a href="王右丞集笺注_page29.html">29</a><a href="王右丞集笺注_page30.html">30</a><a href="王右丞集笺注_page31.html">31</a><a href="王右丞集笺注_page32.html">32</a><a href="王右丞集笺注_page33.html">33</a><span class="current-page">34</span><a href="王右丞集笺注_page35.html">35</a><a href="王右丞集笺注_page36.html">36</a><a href="王右丞集笺注_page37.html">37</a><a href="王右丞集笺注_page38.html">38</a><a href="王右丞集笺注_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
