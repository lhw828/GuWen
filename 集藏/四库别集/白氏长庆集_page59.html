<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 59 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 59 页/共 81 页</h1>
    <div class="content">　　鸡距笔赋【以中山兎毫作之尤妙为韵任不依次用】
　　足之健兮有鸡足毛之劲兮有兎毛就足之中奋发者利距在毛之内秀出者长毫合为手笔正得其要象彼足距曲尽其妙圎而直始造意于防恬利而铦终骋能于逸少斯则创因智士传在良工防毫为锋截竹为筒视其端若武安君之头锐窥其管如元氏之心空岂不以中山之明视劲而迅汝隂之翰音勇而防一毛不成采众毫于三穴之内四者可弃取锐武于五徳之中双美是合两揆而同故不得兎毫无以成起草之用不名鸡距无以表入木之功及夫亲手泽随指顾秉以律动有度染松烟之墨洒鹅毛之素莫不画为屈铁防成垂露若用之交战则摧敌而先鸣若用之草圣则擅塲而独歩察所以稽其故虽云任物以用长亦在假名而善喻向使但随物弃不与人遇则距蓄缩于晨鸡毫摧残于寒兎又安得取名于彼移用在兹映赤筦状绀趾乍举对红笺疑锦臆初披辍翰停毫既象乎翘足就栖之夕挥芒拂锐又似乎奋拳引鬬之时苟名实之相副信动静而似之其用不困其美无俦因草为号者质陋折蒲而书者体柔彼皆细此实殊尤是以搦之而变成金距书之而化作银钩夫然则董狐操可以修为良史宣尼握可以删定春秋其不象鸡之羽者鄙其轻薄不取鸡之冠者恶其软弱斯距也如剑如防可击可搏将壮我之毫芒必假尔之锋锷遂使见之者书狂发秉之者笔力作挫万物而人文成草八行而鸟迹落缥囊盛处类藏锥之沈潜圑扇或书同舞镜之挥霍儒有学书临水负笈登山含毫既至握管回还过兎园而易感望鸡树以难攀愿争雄于爪距之下冀得隽于笔砚之间
　　黒龙饮渭赋【以出为汉祥下饮渭水为韵】
　　龙为四灵之长渭居八水之一饮亹亹之清流落彬彬之质忽兮下降贲然跃出首蜿蜒以涌烟鳞错落而防漆动而无悔爰作瑞于秦川应必有征乃效灵于汉日观其攸止察其所为行藏不忒动静有仪睛眸耀文彩陆离跃于泉于焉表异守其黒所以标竒或隐或见时行时止顺冬夏而无乖应昬明而有以于是稽大易按前史符圣人之昌运飞而在天表王者之休征下而饮水尔乃降长川俯髙岸气黙黙以黯黯光璨璨而烂烂闻之者心骇而屏息覩之者目而改观一呼一吸而声起风雷或跃或腾而势超云汉观夫莫智匪常莫黒至祥契昌期于南靣合正色于北方拖尾回翔擘波腾骧饮清澜之浩浩动素浪之汤汤顿颔而碎珠迸落奋髯而细雨飞扬警水府兮鳣鲔奔走骇泉室兮蛟鼍伏藏云从而浅深一色白日照而左右交光且彼时出处凭虚上下度弱水而斯驭去鼎湖而是驾闻茂先之剑飞见长房之杖化岂若此炎精契水徳潜禀甲黯以凝黛文章斐兮摛锦逼而察也类天马出水而游逺而望之疑晴虹截涧而饮巳而负苍天去清渭排防防之寥廓反浩浩之元气则知水物之灵鳞虫之贵盛矣哉抑斯龙之所谓
　　敢諌鼓赋【以圣人来諌诤之道为韵】
　　鼓者工所制諌者君所命鼔因諌设发为治世之音諌以鼓来悬作经邦之柄纳其臣于忠直致其君于眀圣将使内外必闻上下交正于是乎唐尧得以为盛治者也至矣哉君至公而灭私臣有犯而无欺讽諌者于焉尽节献纳者由是正辞言之者无罪击之者有时故謇謇匪躬道之行也鼘鼘【音渊】不巳声以发之始也土鼓増华蒉桴改造外扬音以应物中含虚而体道不窕不摦【胡挂切】由巧者之作为大鸣小鸣随直臣之击考有若坎其缶于宛丘之下又如殷其雷在南山之隈音锵锵以镗【音汤】鞳响容与以徘徊儆于帝心四聪之耳必达纳诸人听七诤之臣乃来故用于朝朝无靣从之患行于国国无居下之讪洋洋盈耳幽賛逆耳之言坎坎动心眀啓沃心之諌且夫鼔之为用也或备于乐悬或施于戎政以谐八音节奏以明三军号令未若备察朝阙发挥庭诤声闻于外以彰我主圣臣良道在其中以表我上忠下敬然则义之与比徳必有隣将善旌而并建与谤木而俱陈是必闻其声则知有献替之士聆其响不独思将帅之臣嗟乎舍之则声寝用之则气振虽声气之在鼓终用舍之由人
　　君子不器赋【以用之则行无施不可为韵】
　　君子哉道本生知徳唯天纵抱乎不器之器成乎有用之用不器者通理而黄中有用者致逺而任重葢由识包权变理蕴通明业非学致器异琢成审其时有道舒而无道巻慎其徳舍之藏而用之行语其小能立诚以修辞论其大能救物而济时以之理心则一身独善以之从政则庶绩咸熈既居家而必达亦在邦而允厘彼子贡虽贤唯称瑚琏之器彦辅信美空标水镜之姿是谓非求偹者有何足以多之岂如我顺乎通塞含乎语黙何用不臧何响不克施之乃伊吕事业蓄之则荘老道徳虽应物而不滞终餙躬而有则若止水之在器任器方圎如良工之用材随材曲直原夫根淳精于妙有完元和于虚受内道而惟新外济用而可久鄙斗筲之奚算哂挈瓶之固守何器量之差殊在性情之能否岂不以神为枢智为心符全其神则为而勿有虚其心则用当其无故动与时合静与道俱时或用之必开臧武之智道不行也则守寗子之愚至乎哉防心无我无可而无不可应用不疲无为而无不为信大成而大受非小恵而小知故庶类曲从则轮辕适用若一隅偏执则凿枘难施是以易尚随时礼贵从宜盛矣哉君子斯焉取斯
　　赋赋【以赋者古诗之流为韵】
　　赋者古诗之流也始草创于荀宋渐恢张于贾马氷生乎水初变本于典坟青出于蓝复増华于风雅而后谐四声祛八病信斯文之美者我国家恐文道寖衰颂声凌迟乃举多士命有司酌遗风于三代眀变雅于一时全取其名则号之为赋杂用其体亦不出乎诗四始尽在六义无遗是谓艺文之儆筞述作之元观夫义类错综词采舒布文谐宫律言中章句华而不艶美而有度雅音浏亮必先体物以成章逸思飘飖不独登髙而能赋其工者究笔精穷指趣何慙两京于班固其妙者抽秘思骋妍词岂谢三都于左思掩黄绢之丽藻吐白凤之竒姿振金声于寰海増纸价于京师则长扬羽猎之徒胡为比也景福灵光之作未足多之所谓立意为先能文为主炳如缋【一作绘】素铿若钟鼓郁郁哉溢目之黼黻洋洋乎盈耳之韶頀信可以铄风骚超轶今古者也今吾君网罗六艺淘汰九流防才无忽片善是求况赋者雅之列颂之俦可以润色鸿业可以发挥皇猷客有自谓握灵虵之珠者岂可弃之而不收

　　白氏长庆集巻三十八
　　钦定四库全书
　　白氏长庆集巻三十九
　　唐　白居易　撰
　　铭赞箴謡偈【凡二十一首】
　　续座右铭【并序】
　　崔子玉座右铭余窃慕之虽未能尽行常书屋壁然其间似有未尽者因续为座右铭云
　　勿慕贵与富勿忧贱与贫自问道何如贵贱安足云闻毁勿戚戚闻誉勿欣欣自顾行何如毁誉安足论无以意傲物以逺辱于人无以色求事以自重其身游与邪分岐居与正为隣于中有取舍此外无疎亲修外以及内静飬和与真飬内不遗外动率义与仁千里始足下髙山起微尘吾道亦如此行之贵日新不敢规他人聊自书诸绅终身且自朂身殁贻后昆后昆苟反是非我之子孙
　　驺虞画赞【并序】
　　驺虞仁瑞之兽也其所感所食暨形状质文孙氏瑞应图具载其事元和元年夏有以驺虞图赠予者予爱其外猛而威内仁而信又嗟旷代不觌引笔赞之词云尔孟山有兽仁心毛质不践生刍不食生物有道则见非时不出三季巳还退藏于宻我闻其名征之于书不识其形得之于图白质黒文猊首虎躯是耶非耶孰知之乎巳矣夫已矣夫前不见往者后不见来者吁嗟乎驺虞
　　貘屏赞【并序貘读陌白豹也】
　　貘者象鼻犀目牛尾虎足生南方山谷中寝其皮辟瘟图其形辟邪予旧病头风毎寝息常以小屏卫其首适遇画工偶令写之按山海经此兽食铁与铜不食他物因有所感遂为赞曰
　　邈哉竒兽生于南国其名曰貘非铁不食昔在上古人心忠质征伐敎令自天子出剑防省用铜铁羡溢貘当是时饱食终日三代以降王法不一铄铁为兵范铜为佛佛像日益兵刃日滋何山不刬何谷不隳铢铜寸铁罔有孑遗悲哉彼貘无乃馁而呜呼非貘之悲惟时之悲
　　画雕赞【并序】
　　夀安令白昊予宗兄也得丹青之妙传写之要毛羣羽族尤是所长长庆元年以画雕贶予予爱之因题赞云鸷禽之英黒雕丁丁钩缀八爪劒挿六翎想入心匠写从笔精不卵不雏一日而成轩然将飞戞然欲鸣毛动骨活神来着形始知造物不必杳防但获天机则与化争韩干之马籍籍知名薛稷之鹤翩翩有声研工覈能较真鬬灵岂无他人不如我兄
　　续虞人箴【元和十五年】
　　唐受天命十有二圣业业惕惕咸勤于政鸟生深林兽在丰草春搜冬狩取之以道鸟兽虫鱼各遂其生君民朝野亦克用宁在昔祖厥训孔彰驰骋畋猎俾心发狂何以验之曰羿与康曽不是诫终然覆亡故我列圣鉴彼前王虽有畋游乐不至荒髙祖方猎苏长进言不满十旬未足为欢上心忽悟为之辍畋故武徳业垂二百年降及宋璟亦諌宗温顔听纳献替从容及璟趋出鹞死懐中故开元事播于无穷噫逐兽于野走马于路岂不快哉衔橛可惧噫夜归禁苑朝出皇都岂不乐哉冦戎可虞臣非兽臣不当献箴辄思出位敢諌从禽蝼蚁命小安危计深苟禆万一臣死甘心
　　三謡【并序】
　　予庐山草堂中有朱藤杖一蟠木几一素屏风二时多杖藤而行隐几而坐掩屏而卧宴息之暇笔砚在前偶为三謡各导其意亦犹座右陋室铭之类尔
　　蟠木謡
　　蟠木蟠木有似我身不中乎器无用于人下拥肿而上辚菌桷不桷兮轮不轮天子建明堂兮既非梁栋诸侯斵大辂兮材又不中唯我病夫或有所用用尔为几承吾臂支吾頥而巳矣不伤尔性不枉尔理尔怏怏为几之外无所用尔尔既不材吾亦不材胡为乎人间徘徊蟠木蟠木吾与汝归草堂去来
　　素屏謡
　　素屏素屏胡为乎不文不餙不丹不青当世岂无李阳氷之篆字张旭之笔迹边鸾之花鸟张藻之松石吾不令加一防一画于其上欲尔保真而全白吾于香炉峯下置草堂二屏倚在东西墙夜如明月入我室【一作懐】晓如白云围我牀我心久飬浩然气亦欲与尔表里相辉光尔不见当今甲第与王宫织成歩障锦屏风缀珠防钿贴云母五金七寳相玲珑贵豪待此方恱目晏然寝卧乎其中素屏素屏物各有所宜用各有所施尔今木为骨兮纸为靣舍吾草堂欲何之
　　朱藤謡
　　朱藤朱藤温如红玉直如朱绳自我得尔以为杖大有禆于股肱前年左迁东南万里交游别我于国门亲友送我于浐水登髙山兮车倒轮摧渡汉水兮马跙蹄开中途不进部曲多回唯此朱藤实随我来瘴疠之乡无人之地扶卫衰病驱呵魑魅吾独一身赖尔为二或水或陆自北徂南泥黏【泥占切】雪滑足力不堪吾本两足得尔为三紫霄峯头黄石岩下松门石磴不通舆马吾与尔披云拨水环山绕野二年蹋遍匡庐间未尝一歩而相舍虽有佳子弟良友朋扶危助蹇不如朱藤嗟乎穷既若是通复何如吾不以常杖待尔尔勿以常人望吾朱藤朱藤吾虽青云之上黄泥之下誓不弃尔于斯须
　　无可奈何歌
　　无可奈何兮白日走而朱顔頽少日往而老日催生者不住兮死者不回况乎宠辱丰顇之外物又何常不十去而一来去不可挽兮来不可推无可奈何兮巳焉哉惟天长而地久前无始兮后无终嗟吾生之几何寄瞬息乎其中又如太仓之稊米委一粒于万钟何不与道逍遥委化从容纵心放志泄泄融融胡为乎分爱恶于生死繋忧喜于穷通倔强其骨髓龃龉其心胷合氷炭以交战秪自苦兮厥躬彼造物者云何不为此与化者云何不随或煦或吹或盛或衰虽千变与万化委一顺以贯之为彼何非为此何是谁防此心梦蝶之子何祸非福何吉非防谁达此观丧马之翁俾吾为秋毫之杪吾亦自足不见其小俾吾为泰山之阿吾亦无余不见其多是以达人静则脗然与隂合迹动则浩然与阳同波委顺而巳孰知其他时耶命耶吾其无奈彼何委耶顺耶彼亦无奈吾何夫两无奈何然后能防至顺而合太和故吾所以饮太和扣至顺而为无可奈何之歌
　　自诲
　　乐天乐天来与汝言汝宜拳拳终身行焉物有万类锢人如鎻事有万感热人如火万类逓来鎻汝形骸使汝未老形枯如柴万感逓至火汝心懐使汝未死心化为灰乐天乐天可不大哀汝胡不惩往而念来人生百歳七十稀设使与汝七十期汝今年已四十四却后二十六年能几时汝不思二十五六年来事疾速倐忽如一寐往日来日皆瞥然胡为自苦于其间乐天乐天可不大哀而今而后汝宜饥而食渇而饮昼而兴夜而寝无浪喜无妄忧病则卧死则休此中是汝家此中是汝乡汝何舍此而去自取其遑遑遑遑兮欲安往哉乐天乐天归去来
　　八渐偈【并序】
　　唐贞元十九年秋八月有大师曰凝公迁化于东都圣善寺鉢塔院越明年二月有东来客白居易作八渐偈偈六句四言以讃之初居易常求心要于师师赐我八言焉曰观曰觉曰定曰慧曰眀曰通曰济曰舍繇是入于耳贯于心达于性于兹三四年矣呜呼今师之报身则化师之八言不化至哉八言实无生忍观之渐门也故自观至舍次而讃之广一言为一偈谓之八渐偈葢欲以发挥师之心教且明居易不敢失坠也既而升于堂礼于床跪而唱泣而去偈曰
　　观偈
　　以心中眼观心外相从何而有从何而防观之又观则辨真妄
　　觉偈
　　惟真常在为妄所防真妄苟辩觉生其中不离妄有而得真空
　　定偈
　　真若不灭妄即不起六根之源湛如止水是为禅定乃脱生死
　　慧偈
　　慧之以定定犹有繋济之以慧慧则无滞如珠在盘盘定珠慧
　　明偈
　　定慧相合合而后明照彼万物物无遯形如大圆镜有应无情
　　通偈
　　慧至乃明明则不寐明至乃通通则无碍无碍者何变化自在
　　济偈
　　通力不常应念而变变相非有随求而见是大慈悲以一济万
　　舍偈
　　众苦既济大悲亦舍苦既非真悲亦是假是故众生实无度者
　　绣阿弥陀佛赞【并序】
　　绣西方阿弥陀佛一躯女弟子京兆杜氏奉为妣范阳县太君卢夫人八月十一日忌辰所造也五防庄严一心恭敬愿追福誓报慈恩赞曰
　　善始一念千念相属绣始一缕万缕相续功绩成就相好具足金身螺髻玉毫绀目报罔极恩荐无量福
　　绣观音菩萨赞【并序】
　　故尚书膳部郎中太原白府君讳行简妻京兆杜氏奉为府君祥斋敬绣救苦观音菩萨一躯长五尺二寸濶一尺八寸纫针缕防络金缀珠众色彰施诸相具足发愿于哀恳荐景福于幽灵稽首焚香跪而赞曰集万缕兮积千针勤十指兮防一心呜呼鉴悲诚而介防福实有望于观音
　　画水月菩萨赞
　　浄緑水上虚白光中一覩其相万缘皆空弟子居易誓心归依生生刼刼长为我师








　　白氏长庆集巻三十九
　　钦定四库全书
　　白氏长庆集巻四十
　　唐　白居易　撰
　　哀祭文【凡十四首】
　　哀二良文【并序】
　　丞相陇西公出镇于汴州军司马御史大夫陆长源实左右之二年而军用宁司空南阳公作藩于徐州军副使祠部贠外郎郑通诚实先后之三年而民用康暨十五年春陇西薨浃辰而师乱大夫以直道及祸十六年夏南阳薨翌日而难作贠外以危行遇害惜乎大夫人之望也贠外国之良也咸克洁于身俭于家勤于邦又申之以言行文学智谋政事故其歴要官防剧务如刀劒发铏割而无滞如钟磬在悬动而有声识者以为异时登天子股肱耳目之任必能经德秉哲绍复陇西南阳之事业以藩辅王家鸣呼善人宜将钟奕叶之庆而不免及身之祸天乎报施之朕何其昩欤昔诗人有黄鸟之章以哀三良不得其死今斯文亦以哀二良名其篇云
　　伊大化之无形兮浩浩而茫茫中有祸身兮若机之张梁之乱兮陆受其毒徐之难兮郑罗其殃惟善人兮邦之纪纲邦之瘁兮而人先亡谓天之恶下民兮胡为生此忠良谓天之爱下民兮胡为生此豺狼我欲阶防防问苍苍苍苍之不可问兮俾我心之衋【迄力切】伤悲夫而今而后吾知夫天难忱而命靡常
　　祭城北门文【为濠州刺史作】
　　某年月日某官某敬以醴币祭于外城北门某闻北鄘四门之神有水旱之灾于是乎禜之今年春天作滛雨将害于农垫于民惟城积隂之气惟北太隂之位是用昭告于城之北门惟门有神裁之某以天子休命殿于是邦大惧天厉之不时俾黎民阻饥敢以正辞告神神若之何不听敢以至诚感神神若之何不吊尚克隂沴不作时阳咸若百糓用成庶民用宁实惟鄘之神门之灵于戯北鄘北门之神明听斯言罔俾雨水昏垫以作某之忧神之羞
　　祭符离六兄文
　　维贞元十七年某月某日从祖弟居易等谨祭于符离主簿六兄之灵鸣呼圣忘情愚不及情情所钟者唯居易与兄岂不以亲莫爱于弟兄别莫痛于死生斯亲也而有斯别也孰能不哀从中来而失声去年春居易南游兄亦东适黟歙之间欣然一觌相顾笑语相勉行役中路遽别情甚感激孰知此别为生死隔矧兄遇疾于路路无药石归全于家家无金帛环堵之室不容吊客稚齿之子未知哀戚自古孔懐之痛亦莫我之与剧古人有言神福仁天福敬又曰恶有余殃善有余庆惟兄道源乎太和德根乎至性以孝友肥其身以仁信羶其行而位不登于再命年不及于知命何报施之我欺俾吾兄之不幸鸣呼已焉哉既卜逺日既宅新阡春草之中画为墓田濉水南岸符离东偏其地则迩其别终天惟弟与家人俨拜哭于车前魂兮有知鉴斯文歆斯筵知居易之心茕茕然
　　祭杨夫人文
　　维元和二年岁次戊子八月辛亥朔十九日已已将仕郎守左拾遗翰林学士太原白居易谨以清酌庶羞之奠敬祭于陈氏杨夫人之灵惟夫人柔明治性温惠保身静修言容动中规度洎承训师氏作嫔良人茂四德而兰幽有香洁百行而玉立无玷发为淑问着为芳猷姻族有辉闺闱是式噫福仁何昩积庆无徴宜享永年遽归长夜浮生若此永痛如何呜呼生必有涯人谁不没所甚感者其唯情乎故事剧者情易钟感深者理难遣夫人虽宜其室竟未辞家蓄和顺之诫不得施于娣姒蕴孝敬之德不得展于舅姑有志莫伸何恨过此况一婴沈痼自夏徂秋伏枕七旬姊妹视疾归榇千里弟兄主防凋桃李之花夫逺不见失乳哺之爱女小未知乃使哀情倍钟血属洛川迢逓秦野苍茫日惨不光云愁无色姊妹且病亲老尤慈哭别一声闻者膓断居易早聆懿范近接嘉姻维私之眷每深有恸之情何已敬陈薄奠庶鉴悲诚尚飨
　　祭小弟文
　　维元和八年岁次癸巳二月某朔二十五日仲兄居易季兄行简以清酌之奠致祭于亡弟金刚奴呜呼川水一逝不复再还手足一断无因重连惟吾与尔其苦亦然黄墟白日相见无縁每一念至膓热骨酸如以刀火刺灼心肝况尔之生生也不天苗而不秀九岁夭焉昔权殡尔濉南古原今改塟尔渭北新阡祔先茔之北次就卑位于东偏兾神魂之不孤庶窀穸之永安呜呼自尔舍我归于下泉日来月往二十二年吾等罪逆不孝殃罚所延一别尔后再罹凶艰灰心垢靣泣血涟涟松槚之下其生尚残昔尔孤于地下今我孤于人间与其偷生而孤苦不若就死而团圎欲自决以毁灭又伤孝于归全进退不可中心烦寃仰天一号痛苦万端呜呼尔魂在几尔骨在棺吾亲奠酹于尔牀前苟神理之有知岂不闻吾此言尚飨
　　祭乌江十五兄文【时在宣城】
　　维贞元十五年七月七日从祖弟居易谨以清酌庶羞之奠敬祭于故乌江主簿十五兄之灵易云积善之家必有余庆书曰非天夭人人中絶命则冉牛斯疾顔囘不幸何缪舛之若斯谅圣贤之同病惟兄之生生而不辰孩失其怙防防所亲旁无弟兄藐然一身自强自立以致成人葢以孤子靡托孝友弥敦自居易与兄及髙九行简虽从祖之昆弟甚同气之天伦故虽百里信宿之别曷常不恻然而悲辛矧终天之永诀知后期而无因徒抚膺而陨涕谅沈痛之难伸追思乎早岁离阻各悲零俜中年集防共喜长成同叅选于东都俱署吏于西京居则共被而卧出则连骑而行友于四人同年成名优游笑敖怡怡弟兄虽不侔八龙三虎亦自谓当家一时之荣及兄辞满淮南薄游江东居易亦以行迈忽逆旅而逄或酒或歌宴衎从容何朝不游何夕不同常以兄仁信根于心孝悌积于躬谓至行之有荅必景福以来从呜呼位始及一命禄未遇数钟年又不得四十而殁于道途之中郁壮志而不展结幽愤于无穷况旧业东洛先茔北邙三千里外身殁陵阳有妹出嫁无男主防悠悠孤旐未办还乡宣城之西荒草道傍旅殡于此行路悲凉秋风萧萧白日无光聚今晨之弟侄对前日之杯觞稽首再拜魂兮来享进三奠而退一恸孰不神酸而骨伤哀哉伏惟尚飨
　　祭浮梁大兄文【时在九江】
　　维元和十三年歳在丁酉閠五月已亥居易等谨以清酌庶羞之奠再拜跪奠大哥于座前伏惟哥孝友慈惠和易谦恭发自修身施于为政行成门内信及朋僚亷干露于官方温重形于酒德兾资福履保受康宁不谓才及中年始登下位辞家未逾数月疾未及两旬皇天无知降此防酷交游行路尚为兴叹骨肉亲爱岂可胜哀举声一号心骨俱碎今属日时叶吉窀穸有期下邽南原永附松槚居易负忧系职身不自由伏枕之初旣阙在左右执绋之际又不获躬亲痛恨所钟倍百常理呜呼追思曩昔同气四人泉壤九重刚奴早逝巴蜀万里行简未归茕然一身漂弃在此自哥至止形影相依死灰之心重有生意岂料避弓之日毛羽摧頽垂白之年手足断落谁无兄弟孰不死生酌痛量悲莫如今日宅相痴小居易无男抚视之间过于犹子其余情礼非此能伸伏兾慈灵俯鉴悲恳哀纒痛结言不成文呜呼哀哉伏维尚飨
　　祭匡山文
　　维元和十二年歳次丁酉二月辛酉朔二十一日将仕郎守江州司马白居易谨以清酌之奠敢昭告于匡山神之灵恭惟神正直聪明扶持匡庐福利动植居易赋命蹇连与时叅差愿于灵山栖此陋质遗爱寺侧旣置草堂欲居其中防禅飬素而开构池宇在神域中徃来道途由神门外輙用酒脯告防于神神其聴之歆此薄奠非敢徼福所期荐诚尚飨
　　祭庐山文
　　维元和十二年歳次丁酉二月二十五日乙酉将仕郎守江州司马白居易以香火酒脯告于庐山遗爱寺四旁上下大小诸神居易夙闻匡庐天下神秀幸因佐宦得造兹山又闻永逺宗雷同居于是道俗并处古之遗风而遗爱西偏郑氏旧隐三寺长老招予此居创新堂宇疏旧泉沼或来或往栖迟其间不唯躭翫水石以乐野性亦欲摆去烦恼渐归空门傥秩满以来得以自遂余生终老愿托于斯今葺构既成游息方始爰以洁敬荐兹馨香不敢媚神不敢禳福但使疫厉不作魑魅不逄猛兽毒虫各安其所苟人居之静谧则神道之光明斋心露诚庶防冇荅尚飨
　　祭李侍郎文
　　维长庆元年歳在辛丑五月丙申朔十日乙巳中散大夫守中书舍人翰林学士上柱国赐紫金鱼袋元稹朝议郎守尚书主客郎中白居易谨以清酌庶羞之奠敬祭于故刑部侍郎赠工部尚书陇西李公杓直之灵于戯代重名义公能佩服徳润行羶温温郁郁凡向善者如螘慕肉时重爵位公负桢干春秋天官是摄是賛尚书六职公理其半朝重文翰公掌诏令西阁丝言内庭宻命公实出入迭操二柄家重隆盛公既陈许两掖中台差肩接武青幢赤茀叔出季处门重婚嗣公娶令族锵锵振振和鸣似续男女七人五珠二玉年重夀考公亦云老心虽壮徤发已华皓五十加八亦不为夭人重康宁公体丰盈迨乎奄忽不失和平启手足夜无呻吟声古称五福公有七福凡人得一死犹瞑目矧公兼之岂有不足所不足者不在其身怏怏恻恻其在他人为门户惜主为骨肉惜亲为吾侪惜良友为朝廷惜贤臣况稹也不才居易无似辱与公游十九年矣昔贞元歳俱初筮仕并命同官兰台令史以公明逹以我顽鄙度长絜能信非伦拟一言脗合不知所以莫逆之交实从兹始清问登近递罹防毁江沣通州左迁万里或合或散一伏一倚浩浩世途是非同轨齿牙相轧波澜四起公独何人心如止水风雨如晦鸡鸣不已不因纷阻孰辨君子以胶投漆如弧有矢所以绸缪见于生死前年去年次第征还或先或后俱到长安水流火就松茂栢坚置酒欲饮握手何言初论瘴疠次叙艰难三心六眼同一潸然稹与居易旋登禁掖公领铨衡职勤务剧私室多故公门少隙欢防实稀光隂虚掷不相劝勉急务欢适且曰朱顔已去白日可惜花寺春朝松园月夕大开口笑满酌口吃言约则然心期未获呜呼杓直而忍遗我弃我何处舍我何之岂反真归防漠然而无所为将精多魂强的然而有所知怳如闻兮倐如覩未甘心于永辞彼有灵兮此有梦胡不一来兮质我疑逝川渺其不廻日月忽乎有时指岐下以归祔备大塟之威仪礼有进而无退祖于庭而送之畿旌竿举兮輀轮动遂不得少留乎京师呜呼杓直其鉴于兹爵盈不饮豆干不食如之何勿思公儿号我公马嘶我如之何勿悲呜呼杓直已而已而哀哉尚飨
　　祷仇王神文
</div>
    <div class="pagination">
<a href="白氏长庆集_page58.html">上一页</a><span>...</span><a href="白氏长庆集_page54.html">54</a><a href="白氏长庆集_page55.html">55</a><a href="白氏长庆集_page56.html">56</a><a href="白氏长庆集_page57.html">57</a><a href="白氏长庆集_page58.html">58</a><span class="current-page">59</span><a href="白氏长庆集_page60.html">60</a><a href="白氏长庆集_page61.html">61</a><a href="白氏长庆集_page62.html">62</a><a href="白氏长庆集_page63.html">63</a><a href="白氏长庆集_page64.html">64</a><span>...</span><a href="白氏长庆集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
