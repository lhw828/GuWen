<!DOCTYPE html>
<html>
 <head>
  <meta charset="utf-8"/>
  <title>
   梁谿集 - 第 75 页/共 100 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梁谿集 - 第 75 页/共 100 页
  </h1>
  <div class="content">
   梁谿集巻一百十二
　　钦定四库全书
　　梁谿集巻一百十三　　　　宋　李纲　撰书六
　　雷阳与吴元中书　　再与吴元中书
　　雷阳与吴元中书
　　某顿首啓元中观文相公大孝服次近者使还上状计巳尘浼伏被八月二十五日所赐教墨窃审迩来动静胜常感慰无谕秋暑未阑信后伏惟孝履支福防诲谕华严宗防所以与易同别者久逃虚空而闻昆弟亲戚之謦欬慰可量也然则书窃谓易象正类华严以种种表法含容无尽世间出世间等无差别与来诲有未合者试毕其说华严以一尘含法界易含容无尽此固二书妙处不约而自合者至易之立象以尽意华之托事以表法则所谓一尘含法界而含容无量者乃存乎其中二书立象表法以示人正为此事恐不当析而为二也华严法界不可穷而易断自乾坤以下本无二理世间出世间亦无二道何以言之易之卦以八周其立象皆八华严之方以十圎其表法皆十干以三竒而尽天下之刚健坤以三耦而尽天下之柔顺六子亦然故天地万物之情无不摄緫于八卦者重而错之而其象遂至于无穷此即华严法界之互相摄入也夫以不可穷之法界而视乾坤以百千三昧法门而视易简其不相侔可胜计哉然一为无量无量为一小中现大大中现小法界之成坏一沤之起灭是也乾坤之开辟一气之盈虚是也寳刹现于毫端一法周于沙界逺则不御不亦大乎迩静而正不亦小乎此乃所谓一尘含法界而含容无尽者也岂有大小多寡之异耶易以卦为时其在华严则世界也易以卦为才其在华严则法门也华严法界自香火海建立如倒浮屠递相围绕其説至于不可说然不离于十方华严法门自十波罗密建立为十信十住十廻向十地有百千无量三昧法门然不离于十位易自乾坤建立而为八卦自八卦重而为六十四卦其时其才差别不同而本之者八而已占筮之法自一卦复变而为六十四歩歴之术自爻防推之其数相乗有不可胜言者此易之书所以配华严之无穷也尝观十处九防虽升诸天宫说法而不离普光明殿虽普现羣生前而常处菩提防每防必有十方法界诸佛菩萨同一名号来集作礼同一威仪慰谕称讃同一言说乃至所事之佛所从来国无不同者此何理耶譬犹镜镜相照光明交处其中妙影重重相入无有穷尽是故百亿天地即乾坤也百亿日月即坎离也百亿山海即艮兊也隂极阳生君子道长佛世出也阳极隂生君子道消佛灭度也刚柔相推以生变化世界生灭相因依也六爻周流循环无端万物轮廻互髙下也由是言之华严法界与易之乾坤诸卦岂有二理哉尝观善财之入法界徧参五十三善知识童男童女外道仙人医卜船师无不求也妙髙之峯海岸旷野城邑聚落无不至也文殊导其前普贤示其后弹指而楼阁开摄心而佛境现其表法之意微矣然所以为菩萨道行菩萨行者则不出诸波罗宻等法而已六十四卦善知识也君子观象善财徧叅也卦之象无所不取而君子观之无所不法自彊不息积小髙大非精进乎自昭明徳作事谋始非智慧乎反身修徳俭德辟难非忍辱乎称物平施施禄及下非布施乎惩忿窒欲愼言语节饮食非持戒乎立不易方言有物行有恒非禅定乎敎思无穷容民无彊茂对时育万物所谓慈也议狱缓死明愼用刑而不畱狱所谓悲也饮食燕乐朋友讲习所谓喜也独立不惧遯世无闷所谓舍也成卦之象皆出于乾坤君子观象皆得于易简易简而天下之理得矣由是观之华严法门与易之易简诸法所谓世间出世间岂有二理哉系辞论八卦必妙之以神八卦者菩萨也如所谓文殊小男普贤长子之类是也神者佛也如所谓毗卢遮那之类是也生生之谓易一隂一阳之谓道隂阳不测之谓神犹佛之有清浄法身圆满报身千百亿化身之类言之异也八卦用事而易无作诸菩萨说法而佛无言散佛之体则文殊得其理普贤得其行观音得其悲势至得其智合之则佛也散易之体则干得其健坤得其顺六子得其动止防丽说入合则易也神无方也易无体也佛身充满于法界无不在无不为也无芥子许孔中无虚空无一尘中无佛身翾飞蠕动皆神之所妙草木缕结皆易之所存反而观之则大千法界与夫天地万物皆在吾方寸之间故孟子曰万物皆备于我矣反身而诚乐莫大焉楞严曰一切世间诸所有物皆即菩提妙明元心心精徧圆含裹十方反观父母所生之身犹彼十方虚空之中吹一微尘若存若亡如湛巨海流一浮沤起灭无从此心地法门也为易之说则曰复其见天地之心乎以此洗心退蔵于宻吉凶与民同患为华严之说则曰当观法界性一切唯心造善用其心则获一切胜妙功徳心静而明廓而大虚而通寂而灵建立万法为之主宰而常患物蔽之则明者暗大者小通者碍虚者顽所以操存而舍亡也故易立象以含容无尽华严表法以一尘含法界皆以其本来所有者示之非能与其所无而增其所亏也体此道者莫若诚至诚则不息不息则悠久悠久则博厚博厚则髙明故曰唯天下之至诚为能尽巳之性能尽已之性则能尽人之性能尽人之性则能尽物之性能尽物之性则可以与天地参此致其诚而天地万物得于一心者也昔之发无上道者自十信始故曰信为道元功徳母长养一切诸善根断除疑网出爱流开示涅般无上道由此充之为十住十行十廻向十地成等正觉犹育孩稚以为成人养根萌以为成材其骨节枝榦初已具足充大之而巳其悲愿之深勇猛精进为羣生入诸恶趣受种种苦心不退转而况死生祸福毁誉足惊怖动摇之乎故能出入三界游戏十方于梦幻中而作佛事此致其诚而华严法界得于一心者也二者皆不出于心法故吾侪之所当自事者心而已了此则廓廓然更有何事夫法华之喻非不表法也然不若华严全体表法之圆诗之比兴非不立象也然不若易之全体立象之周故窃谓二书圣人以之立教于中国佛以之立敎于西方其揆一也然易之敎渐穷理尽性以至于命华严之敎顿直以白牛之车接上根者故易之敎洁静精微由域中以趣方外华严之敎广博妙严由方外以该域中此其不同者而其归一也两被来教皆有不复措意儒术之语初固疑之今乃知以世间出世间法判而为两之故也夫昼之所想即夜之所梦生之所履即死之所为春之所种即秋之所获所以处世间者即所以出世间者儒释之术一也夫何疑哉神通妙用在运水般柴中坐脱立亡在着衣吃饭中无上妙道在平常心中愿试思之常爱合谕辨博条畅无所拘碍然绳以法度得不谓之凿哉孟子曰所恶于智者为其凿也如禹之行水行其所无事也如智者行其所无事则无恶于智矣夫所以恶于凿者谓逆理也顺水之理而凿之使通何不可之有禹导河而凿龙门决汝汉排淮泗其所凿多矣今濒江诸山陡隳其半石壁巉然皆禹凿之余唯顺水使就下而趣于海故能锡圭而告成功使如近时凿三山以制河于两股之中则真所谓凿者也若合论者其言顺理乃所谓无恶于智者宰予之对社木孔子所以深责之者非特以彊为之说而已正为使民战栗失周家忠厚之意二者皆因来谕故及之不知然否承录示襄陵易传重烦頥防感愧兼深近得崧老六月间书第录寄乾坤两彖及诸卦大象今遂得全书观之慰幸何巳顷见其所着春秋集传辞意简古如嘬橄防久方有味意谓羲书亦然今乃文采瓌丽防趣明逹引类释义其言放肆该洽如河汉之无极殊出意表乃知思精而才髙巻舒雕璞无不可者正当于古人中求耳虽未暇深考然领略其大意卓然髙识发明圣人之防者博矣异时昭耀决不磨灭诚如所谕然犹有间然者惜其求于大象者太深而求于彖爻之象者未备也大象未明一卦之体有实然者天行健之类是也有假设者天在山中大畜地中有山谦之类是也君子法之有取其义者有因其事者有随其时者有顺其象而法之者有反其象而法之者不可以一槩论反其象者正犹华严浄行防一切不善法皆为善法此睽之所以同而异明夷之所以用晦而明也云雷为屯之象君子以经纶规模所以济屯而已若以经象云纶象雷则不可山上有雷为小过之象君子以行过乎恭防过乎哀用过乎俭三者皆过于所当过者而已若求诸雷山之象则不可凡此之类皆求之大象太深者也彖以言一卦之才爻以言六位之情有是象则系之以是辞拟之而后言非茍然也彖之象有取正体者姤之女壮晋之锡马蕃庻之类是也有取互体者防比之筮大畜之不家食之类是也有兼取正互体者屯豫之利建侯涣萃之假有庙之类是也有取卦变者井之改邑不改井噬嗑之利用狱之类是也有取时来者临之八月有凶复之七日来复之类是也有取卦爻者中孚之豚鱼小过之飞鸟之类是也孔子于噬嗑言頥中有物于鼎言鼎象也以木巽火烹饪也于井言巽乎水而上水于小过言有飞鸟之象皆一见之使学者比类而思焉其实彖辞或事或物莫不有象也爻之象有一爻之辞而兼五爻者若比六五王用三驱失前禽邑人不诫是也有兼四爻者若解之九二田获三狐得黄矢是也有兼三爻者若师六五田有禽长子帅师弟子舆尸是也有兼二爻者若姤之九五以杞包是也有相应者若睽之厥宗噬肤遇主于巷之类是也有相比者若丰之遇其配主遇其夷主是也有取正体者若鸿渐于木射雉一矢亡是也有取互体者若晋如鼫鼠用史巫纷若是也有兼取者若鸟焚其巢系于苞桑是也有取卦体者若頥损益之龟大壮之羊剥之牀是也有取卦变者若无妄之不耕获不菑畬巽之先庚后庚丰之见斗见沫是也有取爻之刚柔者若豫有艮体为介于石而困之刚爻亦为石节有艮体为不出门庭而同人之柔爻亦为门是也有刚柔之爻兼取者若革之九五頥之六四皆为虎遯之六二革之初九皆为牛是也时物不同唯变所适虽取之非一端其实爻辞或事或物莫不有象也顷尝疑观盥而不荐当作沃盥之盥谓其致洁诚以先之也及考诸象乃知为祼鬯之祼盖卦体有祼鬯之象其二体坤巽巽入也坤地也祼鬯入地以求神于隂所谓臭隂达于渊泉者也祼灌盥其字通用见于小学是以知欲定彖辞不可不求于象也又尝疑姤九五以杞包杞之象在四谓初刚柔正应也及考诸象乃知象在九二盖二居巽体巽为木木之坚忍而体卑者杞也柔生于下如足蔓之以杞包之使得所附而不髙则柔道牵而不长以之者五也故为以杞包方姤之时其权在二其患在初故羸豕也鱼也瓜也皆初之象也金柅也包也杞也皆二之象也使二能制初则刚柔相遇常为姤而已不能制之柔道浸长而变二之刚四阳皆为之遯然则杞之权安得在九四哉故二为包有鱼四为包无鱼为是故也是以知欲定爻辞不可不求于象也今考崧老之说亦以盥为致洁以杞在九四则误矣凡此之类皆求之彖爻之辞未备者也然区区妄见有与说易者不同而独与崧老合者如渐上九鸿渐于陆之类是也有大同小异者如中孚之豚鱼吉之类是也鸿之为物以知进退为义进至于陵极矣故复渐于陆者以退为进所谓进退可度也故其羽可用为仪吉在象则下艮为陆上巽为进退是也而说者唯求进义至欲改陆以为逵不亦过乎崧老虽不取象而亦以为退之渐者以义得之也中孚成卦二隂偶于中四阳周于外盖有胎卵孚保之象胎生之多者莫如豚卵生之多者莫如鱼故其象为豚鱼吉者圣人仁心感物及于胎卵其政则所谓不麛卵不杀胎取鸟兽鱼鼈必避其孚乳之时是也崧老之说谓中孚有伏卵之象得之矣而谓三之象为豚四之象为鱼则非也方欲参订以崧老之是者正此之非而以考于象偶有得者亦以告之庶防有以互相发明也夫易者象也象也者像也犹今之像设拟诸其形容象其物宜使观象者有所考焉尔审象而得之如髙宗以梦而得傅说循名而失之如燕人市璞而得死防由规矩以为方圎然后可以议方圎于规矩之外也即隂阳度数以求道然后可以见道于隂阳度数之表也相马者按法式以求之则仪氏防中帛氏口齿谢氏唇鬐阙一不可及其至也则牝而黄牡而骊足以得天下之马未能察马之法式而曰我能得马者妄也鱼兎得筌蹄捐淳酎流糟粕弃此为得象者言而非求象者之事也所着释象诸篇方欲即此以求象讵敢自谓得哉然用心则苦矣平时观书常患渉猎多以意读而弗深考偶有所得随亦忘失唯笔削之则说而不通必思思而不得必考沉思博考心醉神开然后得之此训释前言所以不为无补于学也虽然岂敢谓足以垂世哉聊以自娱永日而已易者忧患之书学于忧患之中乃能有得正犹诗之穷然后工也虽不欲示人至于朋友同志亦所不秘也今掇释象中数十条如前所言者录致左右乗暇试观之或有可取不至如宰予之对社愿以一字定褒贬焉其乖于理者亦望一一疏示琢磨之益正望于左右也然窃告勿以它示盖其间亦有未安随得随改者未欲拈出惟并此书能因便风录以寄崧老幸甚时方艰难吾三人者皆羁旅数千里外而书疏往反所论如此书生习气真可笑也互体卦变见于春秋传所载占筮之言其来久矣时来者刚柔相推相文之法俯仰者卦之覆变九师之流各祖述之以自名家皆古法也汉魏间谈易如京房翼奉陆绩虞翻之徒则一槩以象而不及义故其取象迂阔而烦多悖于义因以失象者多矣自辅嗣而降则一槩以义而不及象故其训义不得辞之所指因失立象之意亦不为少二者胥失也孔子賛易盖兼偹焉象少义多者欲学者精以思索惟于十三卦制器尚象大振发之者举一隅之意也平时尝疑今之筮者惟用爻辞而彖辞防于虚设又诸爻皆变莫之适从因考古之占法乃知爻有变则从爻辞如陈侯之筮敬仲遇观之比曰是谓观国之光利用賔于王是也爻无变则从彖辞如孔成子之筮卫元遇屯以示史朝曰元亨利建侯是也二爻以上变则从所变之彖辞如穆姜之筮遇艮之随元亨利贞无咎是也如此之类非考则弗获此思学之所以必兼也亦恐欲知故因垂问时来俯仰附着于此信笔作书不觉辞费然公方北归我正南渡自此书问势难数通而况欲窥寻声光耶防晤之期益以逺矣故因论易华严之合辙以所妄见者以告庶防坐进此道则虽湖海阻邈未尝不若谈笑于一堂之上其或未然切望镌谕敢不钦承余惟为天下自重不宣某再拜
　　再与吴元中书
　　某顿首啓元中宫使观文相公钧席比以尺牍托天游附达当已尘浼道阻且脩不果时问动静良深向仰春气清和伏惟燕处多豫钧万福顷见报得请虽深惬雅怀殊阙士夫之望其于善刀藏之则得计矣区区旅食长乐粗遣羣盗幸王师以次削平更得善后之防闽中可以少安山林间人均受其赐非浅浅也大斾今尚寓龙城否湖南宻迩势不无震扰卜居之宜更宜深入思虑为佳崧老闻寄身蛮洞中至今无耗可念可念燕闲何以自适想游华严境界所造益深甚恨阻邈未能一叩关键以释蒙昩便风诲示一二幸甚自前年秋还家得与骨肉辈相聚饱食逸居早眠晏起素餐之媿夫复何言第以族大累重未能屏迹深僻随分有人亊不得一意所学如海上时然时从道人野叟游究摄生理颇觉有益石韫玉而山辉水含珠而川媚斯言妙矣居瘴厉之乡尤不可不畱意也近文数篇谩录往以资一笑峤南气不常切冀为国自重遣人还八桂寓此以承兴居不宣某再拜
　　梁谿集巻一百十三
　　钦定四库全书
　　梁谿集巻一百十四　　　　宋　李纲　撰书七
　　与陈防叟主簿书　　与李萧逺郎中书与向伯恭龙圗书　　与李封州致逺书
　　与萧建功书　　　　与宋景晋待制书
　　与周元中书　　　　与李泰发待制书与许振叔徽猷书　　与秦叅政书
　　与吕相公别幅
　　与陈防叟主簿书
　　某顿首防叟主簿宣教执事间违之久每深驰情冬寒伏惟尊胜常梁谿之别忽忽五年经歴变故皆典籍之所未尝有此固平日之所深以为忧者第不谓若此之遽而又一身当之也靖康初见与诸李书独不蒙枉教意以仆在政府故及其冬谪云安道筠袁长沙畱颇久去吉为不逺亦不蒙一字之辱窃致疑恐有见鄙于朋旧者又思防叟相知素厚设有未然亦当有以教之未应踈外也用是恐悚莫知所以萧懋徳来辱书所以开谕甚至前疑顿释乃知音问之踈但以近世贵人待仆耳此非所以望于防叟也某迂拙寡与逢时艰难进不能持危扶颠以济国家之急退不能防患保身以为自安之计力小任重不自度量过情之誉暴集无实之毁随至再奋再踬防至于颠踣而无所容荷上覆照保全使处于江湖善地念恩省咎以感以慙夫复何道第世故方尔天下所望如中立者亦不过奉身而退少伊欲餔其糟而啜其醨一跌而殒盖其难如此可胜叹哉虽然凡此皆天也非人之所能为也追思了翁平生私忧过计之语今日皆效智如蓍使人益叹仰耳见示黙堂箴碑本使得置之座右愧感无已如仆者动罹忧患正坐不能黙耳又欲使之有言其何辞以告辄拾了翁遗意作四絶句以塞来命愿勿以示人也萧懋徳逺见访愧无以答其厚意风度夷旷趣操端亮不问而知其尝从了翁游也君子之泽能入人深如此见懋徳云防叟有欲相过意果然当作书张漕令就提刑司求防檄幸见报也所欲言者非面不尽正寒千万良食自重不宣某再拜
　　与李萧逺郎中书
　　某再拜萧逺郎中执事顷于王尧明处讲闻甚久愿见未遂每深驰情辱书所以慰藉勤渥佩服无谕凝寒不审动静复何似某防拙寡与适当国歩艰难之秋进无持危扶颠之防以副圗任之意退无防患弭谤之术以为保身之谋仰荷上恩寛覆处之江湖善地兹者移居澧阳虽使自择不过如此感惧之深夫复何道承诲以读易之学厚意何以当之士固有终年同处初不相知亦有未尝防面而意气脗合者与执事初无一日之雅而以二书告之非意气相期何以及此忧患之余正欲以此洗心第鄙暗未能有所悟解愿以深所得者发药之幸甚沔澧相去不逺傥得少安继此可以通问嵗云暮矣切冀良食自重不宣某再拜
　　与向伯恭龙圗书
　　某拜啓伯恭知府安抚龙圗执亊自适岭海不敢复与中州士大夫通问独切怀仰旬日前领所寓临川书专使来又辱敎贶感服至意亡已窃审夺哀以从王事迩来孝体万福尤以慰浣区区南渡次琼山忽奉徳音听还大恩难报第深感涕假道广东以归访家于江浙未知川途通塞何如世故至此痛愤何言闻诸道路长沙仓卒之变防妙手弹压即湖湘间当大扰矣辱垂谕又得其详良以叹服靖康初巨冦临城而奸民乗间作过择情重者治十余辈以故逾月帖然迨有二月五日之变始纷纷刼掠亲持所得内侍家弓刀之属诣行营者一日之间至千余人推倡率者得二十余辈枭首号令余皆叱遣人遂以为好杀殊不知京城持仗为盗法皆当死矧此时耶以法言之乃是所贷者千余人借其首以行吾令者聊复尔耳此意罕有能识者今足下乃能如此岂不真可叹服哉嗟乎诛一以惩万则谓之好杀治兵以自彊则谓之主战持此议以御今日之患戞戞乎难矣哉以足下了了于此故谩及之然威信旣着之后郤须拊以恩意使恩威竝行何往不济更有一事凡经变故小民必乗时以掠富家不但卒伍而已诛之则不可胜诛不治则啓侥幸乐祸之心其患在后当于事定威行之后置一官司出文榜立期限俾得阑遗之物一钱以上竝自陈纳过期因事彰露为人告发并置之法旬日之间当巳山积矣必为二籍有记号者归其主无者以助军费公私两办而小民有所惩此唐人以棘围收华清材石术也足下旣办上此下段不敢不以告顷治金陵叛卒尝以此语守土者而不能用迨今以为恨然又须乗时为之旣久则须斟酌耳仆自寓瘴海随行使令者物故过半独父子幸无恙不为瘴毒所染然贱躯得重膇之疾行立皆妨殆为废人矣天幸生还采薇散髪若脱兎之投林今适其时赖足下辈努力为宗社计捍患御侮使得安于丘壑间耳防年术者谓命似东坡虽文采声名不足以望之然得谤誉于意外渡海得归皆畧相似又逺谪中了得易传论语说尤相合者但坡谪以暮年仆犹少其二十嵗坡儋耳三年仆琼山十日比之差优至坡归以承平无事之时仆归以艰难多故之日则不可同年而语也此行往返先兆甚多皆非人为以此处之粗能恬然海上间亦作诗文以娱但不敢以示人亦无可示者因来谕谩录近所作一巻去亦有韵语一篇奉寄聊发数千里一笑观毕须束之髙阁恐有照管不到处且免笺注也元中间通书尚畱龙城未有所适崧老今犹寓修水否得舍弟辈九月间书已挈家如浙东亦未有定居此行姑询访就之贵聚今畱临江惟挈来长沙在今真觉有累然不必过虑也惠龙焙毛頴甚荷蓬莱香少许谩致海南逺意未期合并千万为国自重途次具报不宣某啓上
　　与李封州致逺书
　　某拜啓致逺知郡学士执事都门之别逾一纪矣庚子嵗在闽中尝一通问尔后不果嗣音然景向之情不少忘也嵗前自海外防恩北归次绣江询沿流郡守乃审从者屈临偏垒方欲具尺牍以承动静使至竟先翰墨之辱慰藉之意良厚愧佩无谕新春伏惟尊多福区区自宣和末以迄于今经歴变故皆载籍所未闻所蹈危机亦古人所罕有靖康间事谅已稔闻不复具道建炎初睿主龙飞首被考慎之选力辞不获则思欲毕精极虑以图报万一而迂愚寡与爱莫助之动辄龃龉自度不足以任天下之责则又乞身而去诚以艰难多故之秋非贪恋荣宠之日蹔进亟退非得已也后一年竟以人言遂渉鲸波罪衅之深分死海上不归骨中州矣大恩听还实出望外第深感涕与贱累辈相别跨渉四年归心如飞至容南适感疠气又传报江湖间冦盗惊扰纷纷忧愤之深防疾大作须调治稍安及道路无梗然后敢行尚阻承晤驰情可量敢冀为时自厚前迓光宠草略具报幸察某再拜
　　与萧建功书
　　某唘懋徳承务执事崇阳之别忽渉三年自适岭海不复与中州士大夫通问久不嗣音然怀仰之情未尝少忘也专人来逺辱书翰殊荷眷眷之意且审动静尤以为慰春深迩来体气胜常区区南渡次琼筦防恩听还出于望外第深感涕海道往返幸无虞嵗前行次容南方欲问津五羊渡庾岭由江西以归浙中忽传突骑南牧江湖纷扰道路梗阻不免少畱继闻洪抚不守诸郡望风皆下良用骇愕峡江深僻当无兵火之忧想亦随例惊扰今已宁帖否逺方殊不闻行在近耗此情可量早晚或取途闽中以归如江西已平静即假道亦未可知世故至此良可痛也录示李先之著述并贶笔墨感戢海上逾年了得易传内外篇及论语详说颇有所发明甚恨未得晤语谩录去一册可以见其梗槩诗二篇聊发数千里一笑须近文并字附三轴去余未暇及何当防面以慰此怀临书增情千万为器业自爱某唘上
　　与宋景晋待制书
　　某顿首拜啓宫使待制执事南都之别首尾六年无从通问良积向仰使至伏被翰墨副以长牋辞义粲然所以慰藉良渥感服何已窃审履兹新春台多福为慰区区无似当靖康初荷渊圣特达之知审观夷狄凭陵中国之难未巳愿効微力盖恐桑梓翦为龙荒正犹救焚得受芘赖岂敢言焦头烂额之功耶异意者沮之动失机防谗间百端竟以罪逐其后都城失守銮舆逺狩每一念之未尝不痛心而泣血也建炎龙飞首被抡选疎拙寡助自度终不足以副委任责成之意亟丐罢归而啧有烦言殊骇闻听仰頼睿明有以察其无他姑从逺斥海峤逾年濵死屡矣旣蒙恩宥许以生还又荷湔洗尽复旧秩永惟天地之徳何以论报然连年奔走缭络万里深冒瘴氛疲病有不可胜言者近自江东携家以居闽境跧伏深僻庶防少安而还邑羣盗蜂起殊未奠居廹不得巳又须逺适茫然未知税驾之所忧患之余何以堪之承来诲乃知从者亦因冦攘屡更迁徙嗟乎每读前史当乱离之际抚巻而永叹者不谓身见之也垂示龙徳亲笔石刻伏读流涕方议奉迎盖有难其行者所以力请而不顾正欲解纷释疑两宫安则天下安矣幸如所愿而谗夫因以媒蘖且为进身之资所以不能少安于朝者盖造端于此迨突骑临城渊圣感悟知所疑之不然始出耿聂而罢唐恪然亦已晚矣拳拳孤忠天实临之此盖执事之所亲见闻者故敢因诲谕辄及皇恐皇恐建昌方扰虽村落间恐非可安之地承欲趣漳泉间甚善亦谋此行第道阻未果姑少迟之耳无官守者何往不可而任责者不然近世以一槩处之可乎未缘承晤临书增怀千万良食自重门中均庆闻太冲寓止相近因见烦道意廹冗上状不宣
　　与周元中书
　　某顿首元中贤契执亊崇阳之别忽忽渉四年矣自适岭海无由通问每深懐仰已酉之秋尝得李道夫书言足下欲相从于鲸海之上意谓聊复尔耳今奉来教连幅陈义粲然乃知果蹈前约徃返数千里冒犯瘴疠间闗险阻亦已勤矣虽道途相失荷意之厚何以当之嗟乎仆逺谪虽平生亲旧有不复相闻者而足下眷眷于我如此当于古人中求然不免为今人所笑奈何兼审行李已逹温陵即日体气胜常为慰仆前年春闻有万安之徙未受命即行夏秋之交次雷阳适海南黎冦猖獗未敢南渡其冬官军破贼乃乘桴次琼筦两日而徳音至蒙恩许自便留十日复渡海而北徃来皆便风无惊涛之恐岁尽抵容南传报敌骑深入江湖间大扰道塞不可行宿留至春暮得冦退报且知家寓鄱阳属邑幸无虞乃由藤梧康端广惠循梅以趣临汀意欲身留建劔间遣子弟挈家来防适有王溃军之变不果因自盱江访家于山谷中幸骨肉长少无恙留两月与姻戚防聚始得扶老携防归寓昭武之泰宁盖乡邑也地僻民淳方且安之偶邻境盗起连破数县环视皆战区势不可处则又冐险迁徙得逹长乐才数日耳奔走五年间缭络万里余幸且顽健又防上恩悉还旧职近复窃禄宫祠侥幸多矣以足下眷眷于我故详布之自温陵至此六驿愿即命驾见过徐议所适可也在海上了得易传内外篇颇究圣人立象立意之防冀足下来一观有以订正之行即抃防希慎爱灯下草草不宣
　　与李泰发待制书
　　某顿首启防发知府待制执事久不承动静正此懐仰季弟至自浙西辱书所以劳诲良渥慰佩亡谕岁暮苦寒比来为况何似伏惟台万福区区徙家闽岭虽颇深僻然狗偷鼠窃蜂屯蚁结所至纷然未知得安居否流行坎止姑随缘耳伏承峻陟从班殊副士论临安重寄非宣城比以偏垒尝试之效当方面可为之时宜贤者之所优为去就之谕第恐不能如雅懐也尝爱贾生有言曰为人臣者主耳忘身公耳忘私国耳忘家利不茍就害不茍去唯义所在故父兄之臣诚死宗庙法度之臣诚死社禝辅翼之臣诚死君上守圉扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存彼将为我危故吾得与之俱安自古以来未有不如此而能立国者然守圉扞敌之臣所以死城郭封疆者岂徒然哉平居闲暇之时讲明扞守之防内告于朝外施于事在我者尽矣一旦有不虞之患则死之此之谓死职若夫告于朝而不从施于事而不可则所谓有官守者不得其官则去者也岂可顾恋宠禄舍所重而取所轻哉近日习俗颇与此异正頼贤者有以振之耳忧患之余血气益衰痼疾间作不复有意于世扶危拯溺未坠此道非公辈而谁故敢尽告正阻承晤临书増懐千万为国自厚谨启布问不宣某顿首啓
　　与许振叔徽猷书
　　某顿首拜啓振叔提宫徽猷执事虎丘之别迨今五年自适岭海无縁通问第深翘跂季弟还自浙西逺辱教贶且闻动静之详感慰无量嵗晏苦寒迩来为况复何似伏惟台候多福区区防恩北归继复旧秩皆出望外慙荷何言秋半次鄱阳初冬携家还乡目前粗安流行坎止姑随縁耳末由承晤敢冀以时自重谨奉状不宣某顿首拜启
　　别幅
　　某悚息相别五年之间王室变故土宇分裂生灵流离一至于此念之心折浙河繁防之地闻尽为瓦砾之塲田园虽有存者讵复敢保前此不敢自爱愿出一手正惧桑梓剪为龙荒不谓事与愿违虽欲为焦头烂额之客而不可得身蹈大祸几不脱垂涎之口囬顾澘然夫复何道见季弟言从者所居幽胜可人意颇安之今日之事犹之棊然宜观局势不当留滞一隅以贻后悔也无官守之责何所不可愿详处之辱爱念及此悚悚某悚息
　　与秦参政书
　　某顿首拜啓参政太中台座初夏清和不审动静何似伏惟翊赞多暇神所听劳钧万福靖康间幸获承晤方事之丛不果欵奉迨今慊然建炎初次南都闻公当朝廷变故之际精忠许国临大节而不可夺随奉銮舆北狩沙漠私窃慕仰未防丐罢机政退藏山林人言防来继谪湖海当是之时南北阻絶意谓无复有通问之期况得窥寻声光耶去秋防恩还自海上访家江南闻公脱身敌帐归次行在惊抃交集求之载籍盖亦罕有非忠贯金石神明扶持何以得此念欲具尺牍以通勤拳之意时方挈族如昭武席未及暖羣盗纷起势不得安复徙长乐转侧兵火间无复须防宁以故稽缓负负无可言者伏承膺受眷知进参大政士大夫交庆而区区之懐至于喜而不寐者正人在朝善类有依公道既伸天将悔祸盖为宗社计也方今天歩艰难国势削弱外有彊敌之凭陵内有猾贼之纷扰兵骄财匮士气益衰愿公勿滞一隅目前之安而观天下之形势岂不深可寒心哉惟公直谅公忠久孚中外进用廊庙适当国歩艰难之秋窃计宻侍帷幄嘉言谠论启沃帝心知无不言者故未易缕数窃愿以一言为献者杜子美所谓公若登台辅临危莫爱身而已天下之祸多出于大臣顾宠禄而保身故李林甫荐蕃将帅边利其无入相之资而启安史之乱王黼起燕山之役为固宠之谋而致金人之变事若出于一辙者保身之智周也保身之智周则谋国之术疎许国之诚笃则谋身之计拙二者不可以兼得然自营之私虽若甚巧而身卒不能保者多矣以公灭私外其身而身安者老子所谓非以其无私邪故能成其私者是也公生明偏生暗以公用心则一切法成以私用心则一切法壊故人臣极位以公名之眷注之隆早晚当正钧轴摄念如此天下幸甚区区比年以来遭歴忧患伤罹谗谤皆人之所骇闻者自非荷上恩覆察其无他终赐保全则虽欲视听食息于今日岂可得哉自适瘴疠之乡血气日衰志虑凋耗疾病相仍今一臂重痹几不能举恐终为明时废人矣跧伏山林保养余龄志愿止此岂敢复论天下事然在畎畆而不忘君非特激于忠义利害休戚实相与同之朝廷安则天下安天下安则此家此身始有容处以此又未能恝然于心今日之事念之熟矣眷照之素辄敢及之僭易僭易正阻参承敢冀上为宗社善衞生经伫膺大祥以福天下谨奉启布执事不宣
　　与吕相公别幅
　　伏审介圭入觐涣号诞敷陞亚保之崇资付冡司之魁柄防惟欢庆平章仆射少保相公秉心克一经徳不回励忧国爱君之诚精忠自许膺出将入相之任文武兼资一人眷注之隆四海具瞻之切老成登用中外交欣矧兹衰病之余素荷照知之厚其为忭跃倍万常情辄裁短启以叙庆贺之意伏幸鉴察昨者率易以拙篇见意方惧冒昧伏防不鄙特赐属和句法之工窃用叹服许与之厚何以仰承谨当藏之箧笥永以为好传示云来有荣耀焉不胜感佩之至
　　伏承埀诲能平内冦然后可以御外侮此言尽当今之要务矣建炎初亦尝以此意具奏以谓盗贼皆吾之赤子调防失所故至于此招抚以为我用其利甚漙光武之用铜马曹操之用黄巾皆得其力然威令不神而徒以区区姑息之恩结之非徒不得为用而患难之兴未艾也是时李昱鸱张于山东杜用窃发于淮右叛兵溃卒蚁结于黎驿鱼台皆去行在无二百里命将四出不旬月间斩馘平殄殆尽其余巨冦以次招降使之渡河故一时盗贼稍遂宁谧者以上意明断而不疑也今江湖间巨冦以十数多者众至十余万跨据州县如来教之所谕非以宿将重兵临之岂易控制哉州县不得施其政士民不得安其业内不宁而欲求外患之弭难矣愿公为上建明条陈盗贼之当讨者命张韩之流总兵捕逐以次削平其就降者必覊縻酋首分散徒党择其精锐者别命将以统之使为我用乃可自江以南盗贼既平财货可通生民有蘓息之期中兴之业可振起也因诲谕故敢僣易及此皇恐皇恐
　　伏承诲谕祖宗军旅将佐旧制与近年开端而难继者非诚心体国何以及此不胜仰服自兵兴以来如此之弊不可胜数今少保相公当国洞见弊源正当权之以术销之以渐使得复其旧天下幸甚骤而革之则物情骇矣愿深留意于此然区区之愚窃愿有献者振起中兴之功当以明功罪别邪正内君子外小人为先根本既固则枝叶自茂元气既正则疾病自痊此在公度内而輙敢以告恃照有素且当世务莫急于此也僭易皇恐皇恐
　　窃观自昔有为之相遭时遇主共济艰难者必先为之规模譬犹大匠之作室门庑堂奥皆巳素定于胷次鸠工抡材积日累功而后大厦成书曰功崇惟志业广惟勤功以志崇者其规模也业以勤广则有积累之绩焉所志者小而责以大功固不可得规模既定而欲求效扵旬月之间者亦未见其可也建炎之初规模在于两河两河者中原之屏蔽也既失之矣今日之防规模在扵淮甸荆湖淮甸荆湖者江左之屏蔽也讵可后哉六朝之所以能保江左者以藩篱在淮甸而荆湘上流皆有彊藩巨镇以为控扼李唐所以能都建康者以有淮南其后淮南归于周则有豫章之徙势使然也为今之计保有江左恢复中原莫若以料理淮南与荆湖上流为先命大将总重兵据形势务屯田招集流亡且耕且战外捍彊敌内靖羣盗积谷通货养士训兵一二年间藩篱之势成国势既定事力有余然后可以议进取此今日之时务也时变不同而欲以昔之防施于今是犹胶柱而鼔瑟必不可矣周王朴为世宗画策必取淮南者先易而后难也今日欲复区宇必料理淮南荆湖者先近而后逺也愿公无以人废言为宗社计加虑于此天下幸甚
　　闽中自去冬以来盗贼纷扰上四州率皆残破骎骎及下四州矣其原起于范氏盖有为之谋主者包藏祸心有所窥伺待时而发近者狂悖之语形于移文擅起民兵焚掠诸邑迹状显著而官司无敢谁何者自招安以来酋首依旧握兵徒党未尝放散竭一路膏血以养之所费已八十余万未有艾极借冦兵资盗粮不知此何理也福建为浙东屏蔽通道二广朝廷今日岂可不留意于此程殿撰书中必详具覆此不复覼缕幸冀照察某罪戾之余防恩复职出于望外实自陶镕之赐岂胜感惧自居海濵得重膇之疾宿瘴间作齿髪凋耗行歩艰难恐不复久为世间人矣方将饵药扶衰庶延残息以观中兴之伟绩得与田夫野老同受大赐何幸如之



　　梁谿集巻一百十四
　　钦定四库全书
　　梁谿集巻一百十五　　　　宋　李纲　撰书八
　　与吕相公第一书　　与吕相公第二书与吕相公第三书　　与吕相公第四书与吕相公第五书　　与吕相公第六书
　　与吕相公第一书
　　伏奉告命除某荆湘广南路宣抚使顾惟踈拙罪戾之余何以得此实自陶镕推挽之赐岂胜感服窃念某累年忧患异于常人瘴疠所侵宿病间作血气凋耗心志不寜事绪稍繁即觉方寸愤乱近以所居卑湿复得重膇脚弱之疾呼医用药久犹未效使之膺方面之寄节制数路经营羣盗实难勉彊必误国亊力具奏辞免而近降指挥内外官司不许收接文字慺慺之诚无由上达敢望钧慈矜怜孤迹特与将上敷奏许之罢免使得依旧宫祠寻访医药以养病躯莫大之幸辄以奏状及録白副本纳上
　　某再被都省劄子敦趣上道又防诲谕屏去寻常礼数感惧之情良不自胜近年士大夫辞免恩命固有姑以为礼者如某迂疎见于已试诚不足以当委任之重加以疾病医治久未痊愈难以勉彊力祈罢免非备礼而巳朝闻命夕就道古人有之然皆素为将帅部曲甲兵色色备具故可如此今朝廷起某于闲废之中所降指挥惟得任仕安兵千余人其余条具画一事件辟置官吏差破诸色人应副钱粮起发之类皆不该载虽欲力疾上道岂能办集兼某累年以来遭罹诬谤皆骇闻而难堪者朝廷未曽与辨明而遽使之当阃外之寄尤非所宜提千余疲卒以临数十万盗贼安能有济敢望钧慈矜怜特与敷陈追寝成命莫大之幸况己有福建江西荆湖宣抚今又置此一司似乎重叠节制行遣一切妨碍使州县何以遵禀备礼置之不若不置之愈也荷相公眷念有同骨肉故敢冐昧辄布腹心惟恕亮幸甚情迫辞切皇恐无地
　　伏防垂谕江浙福建盗贼渐次平静惟荆湖巨盗纷纷非重兵不可扫荡必得孟韩二宣抚引兵到彼方能殄灭内寇既除方图外患先后缓急之序诚如钧诲所及韩世忠勇而有谋决能办此外议恐朝廷别有使唤去处未必为此行望相公矜念荆湖两路盗之众不及时讨定其害有不可胜言者惟留意主张毋辍韩侯使副孟参政了此一事为善盗贼旣定长沙帅守遴选其人置衰疾者于度外使得且就闲飬异时驱防所不敢辞敢冀矜念某再拜
　　伏防垂谕伪齐有不可讨之理不万全不可轻举钧谕及此天下幸甚兵法知彼知己乃可以战如诲谕所及可谓知彼矣知已则未也自比年以来国势削弱将士骄惰今方渐有振起之意譬犹病人有向安候正须自养而欲遽与人鬪可乎为今之防莫如自治既平内冦则以料理淮南为先某尝献此于左右矣而料理之説必先为之规摹六朝所以能保有江左者以彊藩巨镇布列南淮为之屛蔽也今宜择要害之郡以为藩篱而于督府置大帅以总之以今沿江重兵及荆湖将来招诱之众分屯营田且耕且战招集归业之民垦辟耕凿幸嵗一稔积蓄渐充武备修饬以守则固以战则胜乃可徐议其余此规模先定之说也近年以来深可惜者淮南诸郡多付盗贼以为镇抚使夫建侯于经纶屯难之时固所当为然不因功徳而以与不可制御之盗贼责其能布宣徳泽于平居无事之时捍患御侮于仓卒变故之际何可得哉今宜渐收镇抚使元系盗贼不得巳而付之者如孔彦舟辈优与官职驾驭用之而所领州郡择人为帅渐成屏翰之势乃可立国至于欲有所为则须车马甲兵将佐偏禆纎悉具备粮食财用种种优裕士气巳振而又有可乘之机防然后可议不然则在今国势岂宜更有差跌哉此在相公度内乃防下询故敢竭尽其愚伏幸详察皇恐皇恐某再拜
　　与吕相公第二书别幅
　　窃覩邸报伏审光膺典册开府建牙兼将相之大权当中外之重寄共惟欢庆都督特进仆射相公精忠许国勲业格天常有亲提虎旅扫除氛祲之心果膺授钺斋坛总督中外之命方今时运将防国歩犹艰必得一代之宗工当王导谢安之任乃能振起中兴恢复土宇是宜断自渊衷特颁异数以千载久废之职付之信臣拱垂而仰成也某久荷眷知之隆幸出指呼之下其为欣抃倍百常情更望益励壮猷荗建殊绩以对扬天子之休命不胜颂咏之至
　　某踈拙寡与独荷相公倾葢相知意气脗合自经忧患以来尤欲退藏省事不谓过防奬借今兹误恩实自推挽岂胜悚佩衰病相仍心力凋耗深恐有误国事辄具辞免仰烦敷陈上恩过优不容逊避特遣中使降赐敦遣益深惶惧廹于天威不敢不力疾上道然瘠朽之质其实无堪巳再具奏乞检防前奏特赐罢免更望钧慈曲为奏陈俾遂所请以全晚节不胜幸甚仰恃眷怜谨布腹心敢冀垂念干冐不胜悚惕之至
　　伏防朝廷颁降相公昨任江东安抚大使日陈乞画一指挥许令遵用窃观其间论请兵及乞差武臣总管措置控扼等事可谓周尽事情已比类条具陈请外更有小节未备去处亦巳条画申明惟是荆湖两路疆界濶远接连襄汉四川襟带江淮二广为东南上流目今盗贼蜂屯蚁结见数者二十余万非得重兵岂易招捕福建江西荆湖宣抚司将来讨定盗贼之后须还行朝本路分兵屯驻防托要害之地以备彊敌非得兵五七万人安能足用今依画一内申请才得二万之数又须旋行踏逐闲废之久亦莫知兵将姓名数目所在姑以耳目所及者陈乞止有八千余人惟岳飞及吴锡韩京吴全数项军马见在湖南依近降指挥合听某节制亦乞拨充前项数目闻岳飞者忠勇持军颇有纪律辄具奏乞依画一陈请差充本路副都总管敢望钧慈特赐敷奏俾从所请不胜幸甚其将来扼控合用兵数尚阙容到本路续条具申禀次
　　某向者上状辄以荆湘置两宣抚事体相妨仰渎钧听伏防垂谕两司不相节制区区之虑正不在此昔唐兵围相州郭子仪李光弼皆在其间而九节度之师所以皆溃者盖以节度不专之故今宣抚两司同在一路招捕贼盗支用钱粮辟置官吏号令军将无縁一一相合朝廷何以责成某巳具奏乞许罢免或明降处分将两司职事区分庶防有所遵守不知朝廷之意以为何如伏望钧慈早降指挥施行重防垂谕且徃二广抚定诸州以俟孟韩囬师上荷轸念然事欲求成必先正名名不正而欲济之事不可得也今两司皆是宣抚而兵将多寡事体重轻甚相殊絶深恐将来虚受其责更望照察有以处之不胜幸甚皇恐皇恐
　　承都省劄子备奉圣防令相度由汀道之任已依禀相度具奏朝廷如欲令速到夲任措置本路职事莫如自江西防吉以趋衡潭如必欲令取道二广路极迂逺三倍于江西又方暑月瘴疠正作而英韶循恵间皆有寇盗其势非得重兵不可以行须就建康防吉等处俟陈乞踏逐诸项军马齐集乃可前进又曹成一项贼马巳犯连贺二广兵弱亦须重兵乃可措置招捕兵力不足未见其可伏望钧慈特赐亮察早降指挥使可遵禀施行
　　兵行以财裕为先防朝廷专委荆湖漕臣为应副而漕臣两员竝不知任巳于画一中具奏踏逐到朝奉郎王淮可以倚仗乞差充湖南转运判官又知鼎州程昌禹任内招捕盗贼循拊兵民颇有劳绩近巳罢任深虑别差官未必能如昌禹欲乞且存留在任伏望朝廷特从所乞不胜幸甚
　　比者上状人还特辱宠赐教答诲谕周悉眷劳有加感刻之情无以为谕不审大斾巳未起离行阙将来驻师何地如闻少留建康谅惟措画经畧已有成筭某窃不自揆尝以料理淮南以为藩篱蓄锐待时之防献于左右更望深留钧意不胜幸甚
　　与吕相公第三书别幅
　　不审总统大军巳次何地如闻自镇江少驻建康伏想措画巳就绪屹如长城尽防江表甚慰中外之望某亦已开司非晚啓行第以疎拙衰病之资辄当阃外委寄之重愧惧之极夙夜靡遑尚冀仰頼庇庥未即罪谴拳拳之怀非面禀莫旣万一
　　某忧患之余衰病日加本不敢当数路重寄咫尺天威临以使命不容退避仰恃相公当轴照亮有素黾勉就职已于二十四日开司择五月六日啓行种种旋行办集殊觉费力任仕安兵千余人逐急分作三军军数百人不成部伍平时使将帯之任固无不可今荆湖二广盗贼如林非得重兵何以镇服又防指挥取到广东抚定诸州今曹成一项贼马巳破连贺侵番禺其众十余万除老弱妇女外少壮能战者不下三万人提千余卒岂能使之畏威怀徳肯就约束切望相公垂念检防某画一近奏依江东安抚大使巳得指挥所踏逐兵早赐差拨如其间巳有占破者乞自朝廷别差一项近上统制官自成一军者付某使唤不胜幸甚
　　得广东报曹成军马已至贺州占据懐集县系广州属邑不数日可至番禺林帅以统兵界首捍御为名不在城中谁与固守势殊可虑得宻院近降指挥曹成如犯广南令岳飞追袭掩击深虑势力不敌未能决胜非得韩少师率兵一行恐难制其死命縁广东非福建江西荆湖宣抚司路分乞自朝廷降指挥令不拘路分前去招捕庻防有济某如防朝廷差拨人兵齐集亦可自英韶前去以遏其冲与韩声援相接但两司不相节制须得指挥令同共措置为善申都省状论之甚详伏幸加察
　　申都省状五件恐相公巳起离行在别録一本致左右伏望特以一言奏上庶防渊取信朝廷一一应副施行非特某防被大赐而己幸冀照察
　　与吕相公第四书别幅
　　窃承大斾巳起离行阙不审緫师今次何地方此隆暑伏惟冲冐跋渉有勤舆卫精忠许国窃计不以为劳也规略之逺伫观恢复迄用有成以隆宗社无穷之基以慰四海倾徯之望无縁躬受约束但有瞻跂
　　某力疾上道巳次南劒闲废之久乍总戎律殊非所宜加以剏置一司种种旋行办集尤觉费力以绵薄而当委任之重夙夜震惧不遑寜处数日来髭髪皆白精爽皆耗乃知忧患之余所伤巳多不可勉强如此荷照知之厚不审防矜念否近具画一申请兵粮之类至今未奉朝廷囬降指挥引领望之以日为嵗日被宻院劄子今处置诸处盗贼亦得荆湖广南州郡文移乞发援兵本司目今得任仕安兵总千余人无可分拨不过行移劄牒备礼而巳当职任而无实以称之良自愧怍敢望相公特留钧念无推挽之于前而使之颠沛于后幸甚幸甚
　　宻院劄子有防令某径诣广东保防本路巳依禀逦迤前去然曹成贼马侵犯广东近在数程之间而某置司之初总兵上道其去广东逺在数十程之外使贼果猖獗安能有及又所将帯任仕安兵除辎重火头外结成队伍不满千人纵使奔趋到彼疲乏甚矣以千兵当十万之众其何以战非得朝廷应副前奏所踏逐兵稍成军容势决未可轻动如防敷奏俯从所请遣韩侯行使与某同共措置即由南雄英韶径趋畨禺循海潮惠一带势便安枕可以责办军赋会合岳飞许中之兵三道掩击决有可胜之理防无出于此者幸相公埀念近得广东林帅报曹成贼马旣破贺州遂犯封连亦闻有就招抚之意虽贼情狡狯不可信仗然因而抚之使果能改过自新夫复何求倘或疑贰俟广东有备因而图之亦未为晚昨日奉宻院劄子令孟韩二帅分拨军马应援岳飞防合广西许中兵夹击期于浄尽击之是也第恐广东未有备贼逼重兵必乘虚以犯番禺林帅旣以提兵防托为名不复城守深虑失番禺则其余州郡望风奔溃为害有不可胜言者今日之防非得韩侯亲提兵以临之未见所以挫遏贼锋保全二广之计某巳具奏乞韩侯不拘路分前去与分拨军马意巳相合但遣他将不若韩侯自往之万全必待他日二广残破而后遣则无及矣僭易惶恐惶恐
　　相公都督中外委任之重眷倚隆矣然议者犹谓王导谢安昔居此职初不去朝盖艰难之时斡旋机柄进退人材规模逺略以图恢复皆当处中以制外择任将帅如腹心之使股肱乃为得计区区前书所以言相公不可一日去上左右者正为此也其详更托李参议道鄙意幸望钧察僭易悚息悚息
　　朝廷初议欲以广南财赋经理荆湖所以使某由广南之任者欲令与孟参连避而巳今则不然荆湖巨冦反在二广某之此行又令保防与广东元降指挥殊为不同非得重兵其何以济正犹疾病证旣变则所以治疗之者亦不可执伏望相公特为以此意敷奏如防朝廷应副使可图尺寸之效虽触隆暑冒烟瘴以赴一方之急所不敢辞也伏幸留念
　　与吕相公第五书别幅
　　不审大斾今次何地果于何所置司传报不一皆未敢以为信然顾惟长江表里逺暨荆湖尽属部封防秋巳廹当使号令络绎于路得以遵禀约束预为隄防以免防虞且知大府次舍所寓缓急有所控诉莫大之幸方今彊敌未衰僭窃宻迩日有窥伺东南之意明斥堠广耳目多遣闲谍以知其情最为急务至于警急之报亦宜宻切行下诸路俾得先事为备伏望钧慈特赐鉴念某总师巳次建昌南丰夲欲取便道赣上为广东之行忽被受金字牌降到指挥以曹成已就招抚令径徃长沙之任及催促孟韩二帅措置事宜交割与某讫发赴行在韩侯一行军马就建康驻劄岳飞亦有屯驻九江指挥事体与日前措置顿然不同莫知所谓岂江北之有警故耶孟韩久驻庐陵以时暑之故未曽措置盗贼独曹成一项为岳飞所破余党有就宣司招抚之意未知今复如何其余刘忠李宏杨华雷进杨么钟相残党皆负固自若马友之徒亦未曽放散今名将重兵一旦尽去以二十余万盗贼交割与本司使以所得数千乌合之众当之其败事必矣辄具奏及申使司乞存留岳飞于潭州驻泊听某节制使率马友以讨刘忠决须成功自余羣盗皆可以次招捕虽二大帅班师未有害也不然实难以虚受重责亦具申禀敢望钧慈留念幸甚幸甚
　　与吕相公第六书别幅
　　昨孙宣干行幷续差使臣两具竿牍问记室必获呈凂道途扰扰且苦痁疾不果以时布起居状第勤瞻咏近见邸报伏承有赐环之命及得金字牌降到七月二十五日枢宻院劄子伏见签押窃审已还廊庙处中制外深得晋朝王谢总统之意天下幸甚某防眷最厚方惧迂踈不胜阃外之寄以速官谤闻命欣跃实倍常情敢冀照察
　　不审北报复如何士夫见召韩侯之遽物情颇扰然安知其非以虚声扰我正当定以应之耳钱塘固非乘舆久驻之所然在今日未有能胜之者何者江左形胜之地在建康然非料理淮南藩篱巳固则建康未可都其次莫如长沙有重湖之险有沃野之饶襟帯江淮控引川广接连襄汉异时恢复中原必自此始然累年为盗贼占据州县残破民力凋弊非假以嵗月拊循整葺未易就绪目前便于漕运以养重兵舍钱塘何适福建川广皆为无防非计之得也驻驆之地最第一义必定于无事之时有警急然后图之则无及矣某窃不自揆尝草具其説欲献于上以禆庙堂之末议又恐僭易未敢妄发如防钧慈许其申陈续当编次缮冩以进皇恐皇恐
　　伏防朝廷存留岳飞一军于本路屯驻且令听某节制仰荷钧念岂胜铭佩本路盗贼马友李宏虽已杀捕而其徒党犹存曹成刘忠虽已破败而其酋首尚存至于杨么杨华雷进邓装钟相残党出没作过残破郡县皆自若也岳飞一军终恐不能久留本路而其所得军才及七千余人除辎重人从疾患孱弱者其堪出战不过数千人何以镇压两路且为防秋之计惟韩京吴锡吴全三项军马共数千人元在湖南已得防拨本司续有指挥令随岳飞徃江州屯泊却令本司勾抽程昌禹下杜湛人兵使唤今昌禹再任鼎州不可阙兵杜湛等自不可勾抽而岳飞复留本路则韩京等三项兵马却合拨还本司已具奏申明敢望钧慈速赐行下所以必整防于今日者恐岳飞朝廷将来别有差使又欲挟之以行临时艰于陈请也喋喋不胜皇恐
　　昨防朝廷许依相公在江东日画一指挥踏逐差兵二万人数内踏逐辛企宗军马但欲得其兵非欲得企宗也近已交割到二千余人外尚有一千余人精锐军马为福建等路宣抚司择拣勾抽将帯徃湖南路本司已得防令数尽拨还累累关送皆不报不知何谓班师日依旧占恡不遣不免再须干告朝廷盖不得此千余精锐人兵其余皆拣退孱弱者无所用之人又有马百余匹本司诸军全然无马此尤不可辍者先具禀知幸赐钧察企宗以病丐罢欲乞宫观或寻医退亦佳矣已具奏闻敢望速赐施行幸甚
　　荆湖两路连年为盗贼残破公私匮乏福建等路宣抚司屯兵月余日费钱三十万贯米五万硕公帑既空悉取于民近又科犒设钱二十万贯皆出于潭之诸邑而诸郡所取又不在此数大抵不下百万民不聊生某到任之后竝未有分文颗粒可以赡养军马民间既难复取州县又无见存虽已遣官徃二广刬刷道里迂逺岂能济目前之急累具奏祈告朝廷乞于江西邻郡拨米五万石钱十万贯应副急阙至今未防囬降指挥令再具奏乞就袁州拨米顺流良便及其防货物转运司拨钱应副庻几不致阙悮矣仍乞以上件钱米充嵗赐之数敢望都督相公以两路为念特赐矜从不胜幸甚近于建康府防到都督相公昨任江东安抚大使日画一指挥数内两项合行申陈一项系朝廷应副全装甲一千副又给祠部五百道变转下诸州制造本司人兵全阙器甲只乞依例给降祠部应副制造一项系于嵗赐钱内拨钱十万贯充囬易本司所得嵗赐钱米通计一嵗用度所阙尚多犒设将士之类若非囬易决难应副乞依例拨钱十万贯充回易各具奏闻敢望钧慈特赐敷陈期于必从不胜幸甚此等事若非都督相公熟于兵间岂能洞见利害无似遂得依傍至计以免旷失感服何穷伏冀照察朝廷所恃两司者初无彼此而州县诸司种种观望妄生分别殊可笑怪谓如辛企宗一军拨过本司则吉州更不批支钱粮方支衣绢间差拨文字到则更不支给昔人谓廪赐不均其何以战小人之志衣食而已厚薄如此安得不为之动心坐此亡去者数百人皆为他军以钱绢招诱军政之壊未有甚于此时朝廷所当留意也某见所统兵竝未曽支请春冬衣赤露蓝缕无可装着天气尚寒深属不便累具奏乞于吉州封桩上供绢内拨赐二万疋应副支给伏望矜从不胜幸甚喋喋干冒皇恐无地
　　辄具短启叙谢且致区区之恳意在卒章伏乞特赐钧覧矜悯衰病忧患之余难以复当军旅之事奏疏将来到日曲加敷陈必冀从允不胜幸甚然某窃慕古人一日必葺之义在本司一日亦须扶病措置不敢弛懈伏幸照察




　　梁谿集巻一百十五
　　钦定四库全书
　　梁谿集巻一百十六　　　　宋　李纲　撰书九
　　与吕相公第七书　　与吕相公第八书与吕相公第九书　　与吕相公第十书与吕相公第十一书　与吕相公第十二书与吕相公第十三书
　　与吕相公第七书别幅衡州
  </div>
  <div class="pagination">
   <a href="梁谿集_page74.html">
    上一页
   </a>
   <span>
    ...
   </span>
   <a href="梁谿集_page70.html">
    70
   </a>
   <a href="梁谿集_page71.html">
    71
   </a>
   <a href="梁谿集_page72.html">
    72
   </a>
   <a href="梁谿集_page73.html">
    73
   </a>
   <a href="梁谿集_page74.html">
    74
   </a>
   <span class="current-page">
    75
   </span>
   <a href="梁谿集_page76.html">
    76
   </a>
   <a href="梁谿集_page77.html">
    77
   </a>
   <a href="梁谿集_page78.html">
    78
   </a>
   <a href="梁谿集_page79.html">
    79
   </a>
   <a href="梁谿集_page80.html">
    80
   </a>
   <span>
    ...
   </span>
   <a href="梁谿集_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
