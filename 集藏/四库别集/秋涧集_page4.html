<!DOCTYPE html>
<html>
<head>
    <meta charset="UTF-8">
    <title>秋涧集 - 第 4 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 4 页/共 110 页</h1>
    <div class="content">　　蓬
　　尺箦编黄芦节次数须只长短随所宜张弛易为摘【长者二十七节广二丈余】一傍系脚索若网纲总缉北人布为帆南俗蓬以荻舟师贪重载髙挂借风力顺流与遡波巨鹢添羽翮望从逺浦来一片云影墨乱冲渚烟开重带江雨湿百里不终朝用舍从顺适夕阳见晚泊堆叠纷襞积水虽物善利其助乃尔益
　　橹
　　江船一钜鱼橹柂乃尾鬛当其渊水深棹弱不捄乏故今施航后前与棹力合济川具有五此物乃其甲一声天际来欸乃中流发我浮大河东并岸行若狎终朝卧舷间兰桨但空揷缅懐剡木皇智创万古法
　　舟宿桃源县
　　长路风日凄逺征力难胜舍鞍事舟行庶便寝与兴蓬底坐秋江如在鞲鹰有时纵逺目泛若孤槎星河从西北来势建东南瓴万艘水上下浩浩无时停利名任风波醉着谁复醒间看两岸移转盼烟中汀晚泊桃源下波光乱渔灯静卧船舷间拍拍风水声舟人话夜潮使君老毋惊又云此水乐君其细为聴
　　刘营田拜庆诗
　　人生所欲夀有夀贵健安接物心思瞆曵履行步艰鸡窠日省定此又何足叹耿济刘营田【字太初】事亲有余欢母氏夀期颐髪艾顔渥丹步趋不扶杖目视分遐观怡神奚服饵终朝例三餐共云子致乐谅自家有闲结防见壸仪教儿列时官岂惟一门乐化及济岱间徳盛福自备百嵗到不难朝家重贞静露恩不时颁行当见旌崇宠光烂门阑车帘蹙绣额诰锦回翔鸾肩舆王与陈一旦相追攀兹焉荅春晖寸草心能单我诗嫓彤管要作后代看
　　食鲈鱼
　　鲈鱼昔人贵我因次吴江秋风时已过满意莼鲈香我非为口腹物异可阙尝口哆颊重出鳞纎雪争光背华防玳斑或圎或斜方一脊无乱骨食免刺鲠防肉腻胜海鯈味佳掩河鲂灯前不放箸愈啖味愈长张翰为尔游我今赴官忙出处要义在不须论行藏倚装足朝睡且快所欲偿梦惊聴吴歌海日方苍凉
　　长至日次赤岸驿
　　扁舟下余杭逺客逢佳节呼童起四更理棹未明发灯前一杯酒持饮聊自恱江行官有程贵重敢中辍此身得安舒行止聴驱防去冬一阳生露寝乐良夕饧茶虽草草初不失家食今年赤岸亭野宿杂乱聒乡闗天一涯云水防重隔残年无定居糊口走闽越眷焉不无情念久意为恻两舷暗浪喧拍拍若呜咽寄声紫山翁此懐多不别【时任苏州提刑】
　　平望道中
　　今日风色好舟行喜清和吴江抵嘉兴逺不百里过解衣坐蓬底闲聴吴侬歌大艑从东来帆穑郁嵳峩云是淮海公赴召躭微疴仓皇不少住进棹如飞梭物情忌太盛从者不得多尚余蔽川载意气隘两河有懐陶朱公霸业到不磨功成委之去敝屣与弃蠡左顾万金槖右顾西施婆可想不可见五湖烟波
　　太安岭
　　乱山从闽来势若万马骋六丁辟坤阖通道取此岭仰观已可怖初陟戒太猛乗班事推挽气郁颈生瘿既升颇平夷六折到絶顶最虑泥雨滑沙磴足易整俯临尽黒涧一漫涨云影佀矜吾年衰不遣见景一山势两殊限隔示外警北登尽坡陀南下峻深井牛肩抵风门岐东转幽逈湍泉激南驶喷薄万壑冷人生此两足停辍不俄顷举縁声利牵走险不知挺我独喜壮观大嚼快隽永好奇与冯生比较略相等汉家截海表兹岭乃内境行人无昼夜闗吏初未省徒令踠马足安用障巨屏暮投大安传灯火破窗炯吐我胸中奇削此叠嶂梗此事特游戯夜久冻生颖控驭稍得宜虽险势莫逞黎明呌云去有懐为耿耿
　　自淮口抵宿迁值风雨大作
　　拖舟入清口适喜乱淮碧崔镇抵宿迁徐行谗半日朔风殆惊余不尔何凛栗江云作阵来冻雨矢四集行牵人力微泥烂漕岸侧打头为旅拒遇浅殆鲸吸波神鼓余勇汹汹波浪黒势张互相薄力进硬与敌欹倾乃平常簸荡不少息秋江无涯终日困局蹐夜眠任倒悬昼坐自撞击试身一叶舟淩轹蛟蜃窟逺道胡为来行止吾岂必相值当奈何安顺险能出有涂莫舟行此语闻自昔君看坦涂间风浪犹莫测处身苟无方往往半干没居安贵不防遇险戒无佚所以长乐老进諌及御失行行入吕梁持守要愈惕
　　吕梁
　　吕梁世所畏往往舟碎破我来相其冲说者无乃过南洪一石垠北梁更么麽水浅但湍急欲上船旋磨更縁暗石多重载防石左舟空人力众径往彼无那岂云水至柔内涵沉溺祸至人特为名过者戒微堕舟行四千里冒涉锐尽挫髙歌幸无虞犹呼细茵卧寄声畏涂间识者当有和







　　秋涧集卷四
　　钦定四库全书
　　秋涧集卷五
　　元　王恽　撰
　　五言古诗
　　和渊明归田园
　　庚寅冬余自闽中北归年六十有二老病相仍百念灰冷退闲静处乃分之宜辛夘三月十七日风物闲暇偶游溪曲眷彼林丘释然有倦飞已然之念城居嚣杂防心者少因和渊明归田园诗韵以寓意云
　　寡智空乐水便静思潜山性既时与戾况复迫暮年迩者事逺役冒涉江海渊意令不家食糊口不问田因之委顺去强顔官府间道逺防疲蹇跬步鞭莫前天幸脱羁靮放归坰野烟乡曲喜我至迎拜衣倒颠虽云有限躯且遂未老闲一洗矫拂性俯仰从天然
　　教授晋卿旬月间连失三孙
　　子孙续吾后上继祖与先何家无予夺与夺非我偏夀夭况彼命贤愚亦偶然生者扑死去死者捄不全又况诸囝属夭折皆债寃不尔造物戯欲见不测权所以达观者怡然于其间死者不深嗒生者不溺怜东野昧此理悲歌泪涟涟负我十年恩此岂达者言延陵合中道夫子亦悲酸掩坎三帀去一恸不复澘旷懐圣为取情钟世所叹惧伤吾子和为拟昌黎篇
　　响板辞
　　笙篌杂筝笆悲篥合蕃唱喧然一堂间余音胡得抗红牙掩自无按拍喜时向响板出新声激烈极清亮都来三脔木手拉若尔壮逺疑啄木禽扣戸何毕剥近惊老鹳喙顿处振林壑划然透空去夜静秋戍柝方能节众音乃见终始作我本幽吟人避喧便淡泊奈何将两耳聴此终日聒君不见陶琴无趣有余子幼鸣歌死哀乐
　　海防
　　海气发异产兹防世无双壅颐满修耏被体纷奇狵睛黄猱玃古喙促歇獢胮斗尾才尺许直立森幢幢跳踉顾自见喜极狂莫降夜风动庭草信吠声尔哤不近秽与恶不窃鼎与缸势猛性乃驯见罕人多有时威见齿迫视防啮撞东坡咏乌喙量移近蛮邦喜公得北还渡险无涛泷此犬从闽来气骨不喙胦厌随吴猎陆喜逐龙移厐伴予水陆行足轻音不跫导予为前驱健迅逾骏駹辞炎得吠雪寝处不梦江堂无红丝罽栏有碧藓桩系之护燕几足以増雄厖恋主义不爽传书心尔悾作诗见物性寄傲倚南窗
　　和曲山游泽宫感旧诗二十一韵
　　三代阐判辟菁莪育英材六经治平具致泽需吾侪君看诵堂明新揭横牌新民果何事五典惇克谐平生勉励心虽老时往来名存到实忘过者宜兴哀上行意固尽下效理或乖文章将相科勲业麒麟台倚席了不讲若人安取哉文宪日如线逝者不复回尝观亡宋学丕冒江与淮考亭洎西山两公生海隈天遣辟异教不使为妖灾前年拜遗像鑚仰心徘徊文明丽东南渊源公所开至今号多士翺翔与时偕尝思万有选细考勲与阶青丝不素养格例空崔嵬栋梁胡可得摩挲到莓苔万员备两纪一梦南柯槐此说诚至论忍使空学斋人微喙虽尺有言轻薄埃畎畆不忘忧念之伤老懐
　　韩晋公画苍牯出水圗
　　苍牯水所喜泳游溪水中物情便所适顿立不我从但见鼻吻长可知力挽雄小大制有法驱牵任此童东臯夜来雨催办耕稼功一饱赖尔力髙廪歌年丰画师亦敦本大意与训同【用五代刘训指水牯为黒牡丹事】吮墨变花赏指为洛花丛妙哉韩相笔逺意老明农
　　唐边鸾正面孔翠
　　边鸾弄丹青思入造化窟平生雀写真多作正面笔圎张金花扇逈与鸾彩匹暖围姚魏春翠射琅玕碧瑶池百丈镜顾影时自惜峩冠赤墀间朝午见孤立年深粉色暗元气怅犹湿逺来米家船复出王涯壁髯温玉台后素有书画癖一见易以归不惜金与璧繄君具眼士鉴定能事毕竹亭展观余异梦忆畴昔当时文字祥其应在此夕
　　琅山
　　太行西南来万马骛东北奔腾走蛇阵一眷千里碧夸娥负补余弛担于此息神功见天巧削出千仞壁亭亭十二峰上与霄汉逼髙张巨灵擘罗列黒帝防枝撑圆盖倾间映落景黒或云琅为郎说是郎君石物类无不偶逺与巫峡匹不尔气变常万化无定质巨细一概观何异骈析天机我偶泄山鬼中夜泣万石镇鸡川亦可称峻极
　　望黄金台有感
　　乐生与郭隗儗徳非同侪九九乃小数正可训提孩乐生复国雠强齐卷轻埃燕昭师事隗竟筑黄金台我思贤王心要罄初始懐在昭固至徳賛防诚众哉卧龙以力食躬耕亦堪哀昭烈昧三顾孔明甘草莱一语万代誉正独厐公开鳯皇巢千仞一举出九垓翺翔览徳下千年能防来捄时不易得况复管乐才毅然好贤心无为古所咍
　　和紫山题观音堂山石诗韵
　　我行滏水阳思有登临举佳处得一游不计寒与暑盛闻临水间犹是邺西圃山滋与水润不识田家苦阴壑閟灵景石林气清楚又云龙洞水清可濯缨土我无适俗韵乐与泉石伍此行应旌招敢觊烟霄侣闲云本无心安取济时雨紫山知防人梦与邯郸黍题诗见归隠真隠果能否作配不自景赓此山石语
　　张鹏飞治虎骨为鎞揷作诗以赠
　　张侯骨鲠士志节何訚訚英发见早嵗智效今埋轮赤手搏于莵脱略狐狸羣今复其骨整此乌角巾持赠壮我气能复冠惠文吾老无所用胡为走踆踆忝落麟鳯网或可解纠棼一荐不可负上有文思君倘遂寸补去所得亦已殷要当簮此揷醉看西山云
　　渊明漉酒圗
　　晋人尚放旷不受羁与束虚髙失之傲降志到自辱渊明性真率顺适无矫欲清风凛一时千古仰髙躅得钱送酒家况我新醸熟渴来梦吞江奚计巾一幅有槽不得压露顶手自漉清浊即圣贤并欲贮吾腹悠然对南山夕鸟送以目还我浩浩天世运任伸缩泠然风度林澹若云在谷俯仰霄壌间出处一往复过此设有论正为蛇画足宛转出新意便可激流俗不思皇上人方寸许撑触欲求先生心用意不当曲纵使欲自况此老乌可黩吾言诚漫与得酒且兀兀
　　有懐雪庵禅师
　　雪庵圎通士我非方外人毎来扣禅扉坐暖蒲团春有时论书翰两耳闻未闻自笑以技进斵轮非郢斤吾学师所知师传吾所珍擅书三十年临池墨沦手提八阵法论入三昧神功多诚悬骨劲擢平原筋蹴踏龙岩势髣髴黄山真何心山阴鹅不计羊欣裙兴来追醉素堂堂张其军惊蛇杂走虺入草犹龙奔纵横与捭阖真积力可臻具眼世所难雪庵洞无垠道存见目击靉叇知见薰孔窍洒有开涤我胸中尘十年风马牛茒塞未易耘去冬喜北来将谓晤语频逺游久未归此抱将何伸懐人叙游艺愧乏昌黎文何如太行道梯空下秋云
　　李廷珪墨
　　墨龙奋晚唐五季相继出林林歙溪松黒入太阴窟老奚绾天机万灶出笏松声玉质坚走砚风肃肃神爽漆防光湛湛童子目二者既得兼髙明宜擅独妙剂秘千古何有遇与谷理馨六经笥满网龙在陆横罹相国阨复值永宁酷迨及宣和间千金购无复郁郁蒙城田文献世相属香林秀孙支善继践芳躅传家无长物宝此一寸玉客居大于年丰润蔀华屋阮生几緉屐舜乐一防足公余日摩挲宁使食无肉古人不复作精絶见此物倾囊任借观不许一磨倐田郎固淡僻清赏尽不俗书生臭味同往往溺所欲吾家眉子歙隠隠修蛾緑客来恣濯玩亦弗容少黩墨不知研良研不沾墨馥譬犹藏书人终嵗不一读揷架徒好观新若手未触相看两痴絶一笑为捧腹
　　赠承防唐夀卿
　　论士须诣实相马先其神周秦何贵贱变化存吾身唐侯金闺彦动有鸾鳯驯飘飘瀚海翮上拂明月轮忆初识君面转盼二十春朅来客京师君为玉堂臣时于管中窥斑斑见其文髙适四十韵便与作者隣青红桃李塲天葩散奇芬有徳谅有言君侯性訚訚最爱发策际不迫意独臻理明中事机士气借以氲重念朋友交敬毅多不伦或者一颦笑意在交相因令人气最短标置分畦畛爱君略城府吐词烂天真不作崖异奉不学游说秦信厚等麟趾为人解丝棼所以多士间堂堂张吾军蹇予自结髪泛爱而亲仁当其立事嵗亦复求蠖伸长风万里浪蹭蹬无纵鳞今虽老伏枥尚友心犹振都城交游海因依防当亲如君辱识久办与陪祥麟人事有乖合对面如离羣徒从樽俎间一笑倾冠巾只今友道衰耐久将何人相马论其力取友非所尊天机到没灭君今九方歅心期既有在形迹不必云因题乐山咏聊书代吾懃
　　成徳堂诗卷
　　蹇予客京师诗卷日交至此风近日长珍馔互相饵张君构新堂乃以成徳示再拜来恳予一言愿明志成徳以徳成何啻余恺悌徳者得于中行已见于外是乃君子称实为圣贤事一时扁之者无乃躐等第太朴自六凿衰俗日零替剽窃糟粕余色取仁为利遽然以兹名岂速蒲卢意意我开入徳试说第一义厥修贵有初主敬圣不易孜孜先此念优入匪难致收功心日休不匮将锡类防见堂中人事业称不器
　　题赵文卿嘉山诗卷
　　徐公序嘉山众美掠已竟复儌诸公作落笔先漫应我虽乏新意不为蛇足賸文卿慷慨士意气掩赵孟识君二十年毎对豁滞兴谈噱倾底里议论老能正以儒乃毉名以毉实儒行谁为幽并豪虎变伏延炳先贤去世逺一气犹包凝苍苍嘉岭山玉立想照映士防懐秦防宣尼喜卫磬我常登汾睢西眺河山胜延安东北秦得士敢小郑彼嘉冝降神英物复赵孕儒毉有显道孝爱发天性惟其啬世用裔逺有余庆防生甫与申驷牡拥髙乗我诗匪防辞探頥神理证有子教读书服此恒起敬
　　东征诗
　　东藩擅艮隅地旷物满盈漫川计畜兽荡海驱羣鲸盛极理必衰彼狡何所惩养虺得返噬其能遁天刑逺接强弩末近訹乳臭婴一朝投袂起氊裘拥矛矜天意盖有在聚而其萌荓蜂有螫毒大驾须徂征寅年夏五月海甸观其兵慿轼望两际其势非不勍横空云作阵裹抱如长城嚣纷任使前万矢飞欃枪我师静而俟衔枚聴鼙声夜半机石发万火随雷轰少须短兵接天地为震惊前徒即倒戈溃败如山崩臣牢最忾敌奋击不留行夘乌嗢都间天日为昼防僵尸四十里流血原野腥长驱抵牙帐巢穴已自倾彼狡不自缚防窜逃余生太傅方穷追适与叛卒迎选锋不信宿逆颈縻长缨死弃木脔河其妻同一彼狡何所惜重念先王贞择彼顺祝者其归顺吾氓万落胁罔治无畏来尔宁王师固无敌况复多算并君王自神武岂惟庙社灵三年哂东山殪戎营栁清都人望翠华洗兵雨何零长歌入汉闗喜气郁两京小臣太史属颂徳职所承虽非平淮雅动荡耳目精赫赫桓拨烈仰之如日星珥笔为纪述发越吾皇英召穆美常武且莫夸雷霆
　　覔风字歙砚诗赠侍其府尹
　　砚本发墨具不尔安用他碧紫晕鸜眼黝黒深宫鸦彼端类髙人风姿固云佳逺韵不少吝清谈浩无涯但于当机时未免思棼拏若或砥砺用茫然手空义硬则墨为褪软则磨泥沙惟歙士之杰体性何交加罗纹与刷丝一寸皆可嘉回视端溪公有名实则差新安山水窟泽大生龙蛇举世被其利有何蛭与鼃山髙溪水清其芒利如碬常闻右军砚风字琢手奢是名为水箕朶颐骇唅呀松煤烬无余惟恐中书丫池寛水弥漫挹彼如尊洼陂陀浸半海挥洒生云霞平生未尝有梦寐江之涯君今去为邦过此空成嗟包公尹端州归不一砚拏彘肝类安邑一笑春生华书生乞索态殆是心贪邪襧衡溺所爱竟撡渔阳挝今冬与来春防有泛斗槎雄雯或雌缦分送张华家
　　十月牡丹
　　彰徳路监郡沃哩嘉议治甚有声壬辰秋辞职让其叔伊啰布哈中顺是嵗冬十月新侯府第发牡丹二本明年秋计吏伯耕香林先生孙不逺千里来求诗于翰林诸公因首为赋此
　　冥气折胶草木余萎悴邺城乐土郊画戟清香地谁留翠被暖小试丹砂艺一枝鹤翎红照映朝袍贵散彩冰雪中造物有深意正縁二侯贤抚字见早嵗蔼然礼让余涵蓄坤灵秘欧九谱花神百种第佳丽洛花固芳妍根盛气或异春华复冬荣彼祥端可记无乃后来者踵治更和惠虽云有浅深锡类由不匮奚烦鉴傍州一段中和气慇懃将二美千里偕计吏徧求翰林诗拟荐金盘瑞我欲论五行推测涉茫昧浩浩二气中事或有闗系重荣说紫荆偏反咏唐棣佳花原致祥恶草终可畏未若中庸篇继述皆自致栽者即封培倾者随覆坠由来衰盛间为善不中废曰善即胡为不出让与悌神明与扶持声誉日四至君能驯是理获利余百倍何翅天香台卿云摛四季
　　送范药庄子楚教授嘉兴
　　范君号药庄杖屦屡来谒坐间话行藏曽是宪幙客投我诗一编细嚼读恐彻诗从晚唐来髙风日淩折君才何清峻略不见萎苶浑涵中州气佳处毎击节朝来又相过喜色浮两颊乃云子楚来得调官两浙南归行有日一舸赴吴越恳予送行诗我乐为渠说路教虽冷官佀缓系实切化源开两庠彼秀富才杰朝家急得贤训勉宜屑屑一门在清流声誉尽昭晰君虽客京师破帽几风雪两椽省东墙一片江南月羇栖思不无相视为一豁君归稍如意昼日抵三接何俟老夫诗长路绚行色
　　赠大同利彦祥
　　金天一气皛以理乃为义兼包体用言蕴蓄和与利居大同东去都为近地风尘杂四方豪贵犹大魏圣贤贵有教初不限气类彦祥孕金皛用雅变华裔敛袵昨过门伟矣髯卿丽开谈一老僧略不见本气谅知六合表固多瑚琏器示予野斋辞把玩爱不置丹书冩虚影经史含至味舍此或与彼恐堕为善志因将与进心更扩读书意周邵两邠产文献垂万世由余出西戎斯也以贤议吾贤即能贤此论古不易守之有余师何俟吾言赘
　　赠笔工张进中
　　书艺与笔工两者趣各异工多不解书书不究笔制一事互相能万颖率如志进中本燕产茹笔钟楼市虽出刘逺徒妙有宣城致我藏一巨拂用久等篲授之使改作切厉锋健锐疏治近月余去索称不易先生莫促迫致思容子细中书不中书安用从新系朅来歘见投入手知利器文房三贵人刮目喜相视正縁两资借办此挥洒技吾锥原不铦甘分置散地驰骋翰墨场又匪老人事不辞束缚坐但愧简拔意子正来索诗一笑吐吾喙束老豪頴辞遂拟徘徊戱
　　送张幼度倅冠州
　　前年走京师忝与北海荐白首官词林意若遂少愿虽非玉堂人幸接金闺彦供奉得张子为人良可羡岂惟文字间辞理见兼善言行两无择容度升回转温纯韫椟玉乐易不崖岸何心与物忤有问即冰涣宛如鸾鳯姿肯作麒麟楦相看二载余谨若初觌面朅来过门别新除得倅冠坐久两不怿去住相慰浣我心爱莫留官属亦深恋其如行止何物情复多变銮坡礼文窟一仕尽清宦古人贵任运况去有三便家近得侍亲州孤无剧办请益愿一言偏倚时揉链我忻闻其说解事语不漫常思欧九说可为后来賛摛文止润身及物自贞干休辞米盐碎莫厌衙起晏不见忠献韩鼎铉出推判行俟官有程民事不可缓
　　游妫川水谷太道宫
　　迎谒次妫野将为旦夕间尚余百里逺却得三日闲追陪玉堂翁清游指仙山穷秋草木尽诸峯惨无顔两崖蓄余暖嵓树如春妍洞口疑有光望中已欣然始至觉夷旷稍深更幽寛山英喜客来夜雨濯翠鬟层峦与叠巘供我拄笏看云封石上鉢【初火道郦五祖者逃难此山众追及弃衣鉢石上而匿其物重众莫能举众为异遂请主其教今道院盖郦生所创也】玉潄山腰泉濯溉滋树艺一脉穷湾环西台颇峻絶两折跻其巅诗翁见精健登防不作难防礴凛莫留松风吹袂寒降阿集情疏髙谈孤攀山荒苦无称似待新诗传诸君垂槖来稇载风烟还因公得胜赏此诗其可谖但恐云霞举暮景去犹悭我非桓野王今识东山安
　　题筠菊亭
　　有客昨过门挟卷携酒壶我老厌人事汝谒将奚圗自云有老亲倦游乐闲居终年筑亭圃筠菊心所娱二者谅微物一日不可无餐菊制頽龄种竹来鹓雏牀头防页书随意日卷舒欣然有所得声鲜忘朝晡脱畧少年事呼鹰走韩卢治生不求冨教子供读书近随计吏来一命沾堂除南归不徒手岂计巴与俞眼中倚门亲慰浣当何如瞻乌噪干鹊过戸县蟢蛛竹色动虚牖秋香满庭隅计量到家酿山槽滴珍珠江山汉阴国耆旧称名都从今王氏亭而与吾孟俱题为五字书稇载乐有余路教为再拜归当牓吾庐
　　陪张右相祭奠司徒忠懿公墓
　　王城西北郊有山曰卢师冈逺见蟠互野旷欣平夷我尝以事来旋轸思迟迟匪縁蛇虺灵不羡风烟奇有懐徳育公攀附随潜飞一朝际风云振燿生光辉我初拜英表富贵非公谁内焉幽国助上焉两宫知孰云恩泽侯以徳中自持近侍足恭谨接物余谦防由家化而国在理乃所宜及夫司徒公衍庆尤熙熙再世保传功大书见丰碑神龙袭九渊奋起须鳞鬐伊公汉大横庚庚隠天机厯数既有在大器将安归君王自神武监抚非细微宝章犹传玺启沃贵知几堂堂忠爱心画此庙社规其报宜伊何子孙保无期倐歘三十载山丘两巍巍生死固常事盛衰有足疑昌黎铭殿监所以含余凄我老自多感黄鸟声正悲驻车不忍去日下山烟霏
　　书日者卷后
　　稔闻曰者名不识詹尹面共云推未来符验如契券因之求题咏有学难自衒郭生序已详奚待余眷眷虽非青囊翁尝读李生传为怜长沙傅三策动汉殿及夫行藏间而抱不遇怨綘灌夫何为艺能止自羡弗思前席夜有舌不少咽况彼伥伥徒能不逐利转正直神所与言行士之观悔尤两克寡禄秩中自办宣尼敞亨衢天理不吾谩山人有来问此语告无缓庶刳万有心一聴三圣防
　　题张氏先茔记后
　　禹城张氏先起迹自农伍力田与孝悌内助半贤姥夫妇人伦常松竹表寒苦柔姿不易立流离复艰阻只影携孤儿避地韩城隝饥寒儿不知采拾治丝缕训育至成人衣食能自取去着仙人衣春风三十许若将终其身一室老环堵天其表媪慈再世沾煦妪蔚为庶门清在野不多覩南薰吹棘夭衣冠见楚楚孑然九龄迪信厚称干蛊或欲以节闻顾视为告语近名道家忌此事莫予吐夫家已不幸在我分当处里南筑幽栖竹木映庭圃还我浩浩天香火湛灵府晨昏省定际迪也礼容与一朝委蜕去神光照东土我防石室书逸事须世补国初迄元贞节义几人数豪族易昭晰里俗多草腐况保晚节难往往变所素猗欤望亭君雅志遂初举凛凛百年间毫髪不少沮竟续所天家时祀苾笾俎岂惟励衰俗清风激千古裁文为歌诗流咏徧齐鲁
　　送张胜非任汝宁府判
　　汝流漾玉虹望入东南楚云连悬瓠城形势见今古有乡以龙名旦评擅诸许山川气不易旧蔡变新汝名芳土亦馨理在物争覩张生太史属三载战文圃开朗中有为一变至于鲁朝来得新除破瓮起欲舞踵门来告别一言求小补试将吾已行聊用勉君举吾年四十余弹冠判晋府通宵思阙遗未明聴衙鼓上焉事官长下焉宿民苦簿书杂米盐尘土相与伍抗容不少倦公散日常午任责在人先见得思义取争输公堂益不惜寸金吐堂堂五十城利病系区处心平知所宰有众孰敢侮御史至束湿未省聼渠主最怜绛阳狱五嵗闭幽圄一朝得其情久旱霈尺雨当时官府清至今传好语伻来一宴过蓄缩畏于鼠正縁中省严经制得其所后来府无人所事防乖忤官寮自兹坏政荒嵗饥阻毎用诫平生艾服絜其矩皇家重师帅爵禄不轻与汝宁本宁安未用厌劳拊声华月旦评粲粲珠还浦补缺公与卿去去力当努壮心横落日髙歌当梁甫
　　壮士吟题郝奉使所书手卷
　　使节驻淮海人望两好熙宋人足变诈观望占成亏不知破武事中伏混一机壮士死则已不死将有为宋琚凛风概天马不受羁拘隔一馆间激之见连鸡事久变乃生势去心恫疑奄奄十六年惨悴甘湘累内开既首鼠外侮宜纷披盛气屈使降壮心终不移睨柱欲碎首忍见王人微松严操愈厉草緑秋更萋萧爽隠雾豹脱略触藩羝老贼在一杀幽愤将何施庭芝一援手所惜良不赀兵交使其间天理或可期子卿才属国所报亦以卑至今郎山冢突兀空蟠螭两行清汝帖只有老天知
　　送徐平叔还广平因次其韵
　　全赵古多士炫服见吾琛我生自有命其肯枉尺寻结交半豪右翔集依云林当年平津阁箕冠明月簪乗时颇展翼天髙气横参谈诗似髙适走翰惊陈琳忽骑将军马缚贼虎穴深向来三数公朱弦得遗音长剑一樽酒洒落开雄襟自笑我何有踵门来载临袖携长沙书囊乏鲁连金白髪老亲健晚境毛义骎时清竭明略有义多同衾躬耕食不足从仕力尽任秋风吹易水游子动归吟深藏防有待莫负平时心
　　题焦节妇卷后
　　焦氏有贤女姿禀与众殊既笄乐贫素出嫁南征夫一朝闻卧病寻访边之隅怙恃力眷挽在妾夫何如竟能遂初志扶防归里闾朝昏事蚕织恭侍舅与姑百年终孝养祭何勤劬拊畜两孤幼嫁娶礼与俱孙门固衰谢赖一贞节扶夫妇人伦始因之变时汚一端青縠信至死誓不渝采诗论国风彤管宜沾濡谁谓闾阎间凛此风烈媰猗猗谷兰馨落落青松孤岂惟表门闾抑备太史书达卿昧平生容斋文可娱美节冠东州亦用播友于清风振孤标读者宜嘻歔
</div>
    <div class="pagination">
<a href="秋涧集_page3.html">上一页</a><a href="秋涧集.html">1</a><a href="秋涧集_page2.html">2</a><a href="秋涧集_page3.html">3</a><span class="current-page">4</span><a href="秋涧集_page5.html">5</a><a href="秋涧集_page6.html">6</a><a href="秋涧集_page7.html">7</a><a href="秋涧集_page8.html">8</a><a href="秋涧集_page9.html">9</a><span>...</span><a href="秋涧集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
