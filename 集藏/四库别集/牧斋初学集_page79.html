<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 79 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 79 页/共 115 页
  </h1>
  <div class="content">
   初学集卷五十一 
    ○墓志铭（二） 

    （礼部右侍郎兼翰林院侍读学士赠太子少保礼部尚书谥文毅郭公改葬墓志铭） 
    万历中，归德沈文端公在政地，江夏郭文毅公在翰苑，咸以公廉强直，为时斗杓。而两公者，亦深相得也。四明沈文恭公当国日久，訾议丛集，不能不意忌归德。郭公署礼部事，于四明多所枝拄。言者诋诃四明，连及其党，其人皆宿昔归附郭公者，于是四明之私人，谋倾郭公，以剪归德，械既成矣。楚宗人华走氐 上书首告楚王非恭王子。王大惧，辇输其金钱走阙下，使人私于郭公。幸母穷治楚事，请以馈首相者馈公。公怒挥之去，而持楚事益力。四明以下，皆宛转为王请，公固不可，及楚中勘疏至，假王事颇有踪绪，华走氐 首不尽诬，公持议益侃侃。诸为楚者，疾其梗己也。又患其知楚贿而轧己也，讼言楚宗之来，皆公使之，相与尽力排公，而嗾王飞章劾公以相抵。公抗疏伸辩，以王馈金书上闻，且向人极言楚藩行贿状。移病疏四上，乃得允。舟泊杨村，须解冻而后发，而妖书之狱起。上初得妖书也，以谓牵连宫禁，间骨肉，愤懑不能食，下诏大索。四明之私人聚族而谋曰：“楚事方殷，而妖书踵作，此可以一网而尽也。以楚事傅致妖书，则妖书之人可悬购；而以妖书证明楚事，则楚狱可立解也。”于是四明从容为上言：“妖书非他人，必臣下相倾为此。”微引其端，以耸动人主。御史康丕扬则曰：“自华走氐 讦楚王，而奸人无所忌惮。妖书、楚事，事不相侔，实一根柢。”给事钱梦皋则曰：“首相一贯不主楚事，则妖书不出矣。次相赓不上楚揭，则妖书不出矣。妖书实出郭某，而沈鲤为乱臣贼子，实与同谋。”四明乃拟旨穷治，务得真贼，并勒公以楚事听勘。荆门州故同知胡化，老而狂易，上书告州官阮明卿，谓妖书出其手。事下刑部，梦皋等告尚书萧大亨：“胡化与郭同举于乡，郭在杨村，乘妇人舆，宿归德邸舍，相与窜谋。不可失也。”大亨谳胡化，使引公及归德，化叩头大叫痛哭曰：“阮知州杀我一家，我自来叫冤。郭举进士后二十年，音驿不通，何谓同作妖书？我亦不知谁为归德？公等但为蜀犬杀人媚人。即见皇上，断胡化之头，亦如此说。”蜀犬者，斥梦皋也。刑部郎王述古如其言具谳，上曰：“诬也。”尽释之。而东厂捕得妖人生光，异时尝以宿憾把郑皇亲造妖诗大署其门者。上意欲归狱于生光，四明意未厌，揭请详鞠。丕扬抗章讼生光之枉，请少缓其狱。贼之父子兄弟，可授首阙下。所谓兄弟者，指公与其兄国子监丞正位也。上怒，以阿庇反贼，罢丕扬，四明力救之以免。而狱益急，丕扬方巡城，与提督陈汝忠追捕无虚晷。逮医人沈令誉及名僧达观，从令誉床头获片纸，语连归德门人刑部郎于玉立、吏部郎王士麒，皆削籍，而恨玉立尤甚，欲并杀之。归德与监丞之门，逻卒周徼，户阖不敢昼启。杨村并岸，重围击柝，嚣呼彻昼夜。喧传上出龙票逮公及玉立，喝令：“早自裁也，可以无辱。”公曰：“大臣有罪，当伏法死都市，何为自屏草外？”时五十初度，乃赋诗曰：“浊酒一杯聊自寿，大家头上有青天。”意气自如也！汝忠尽械公仆隶灶婢、乳媪及佣书者，男妇老幼共十五人，刺针灼，五毒参至。每上彭考，两胁肉拉毁堕地，竟无所得。汝忠以金吾告身诱书役毛尚文，令引沈令誉，而以乳媪龚氏十岁女为征。会讯之日，东厂陈矩诘龚氏女：“汝见妖书版几何？”曰：“版有一房。”矩笑曰：“妖书仅二三叶，而版有一房乎？”诘尚文曰：“沈令誉语汝刊书何日？”尚文曰：“十一月十六。”戎政广平王公曰：“妖书以初十日获，而十六日又刊书，将有两妖书乎？”考生光妻妾及十岁儿，以针刺指爪，令引公，皆不肯。生光坐舆中，瞠目仰骂康、钱：“死则死耳，千刀万剐，我一身当之。奈何教我奉沈相意，妄扳郭侍郎？”总宪三原温公、礼部侍郎晋江李公越席而起曰：“谳狱者苦不承，安有既承而反相抵者乎？”御史牛应元、汤兆京、沈裕皆争之力。矩叹曰：“朝廷有人。”遂具谳上，大狱乃得解。公既去，御史史学迁勘楚事，其冤大白。四明积不为清议所容，乃拉归德与偕去。而楚宗与王相构不已，至于劫王人杀开府，三十余人，骈首就﹃。假令华走氐 之来，公果为祸始，公与诸宗衡宇相望，当此之时，或取一编菅焉，或取一秉秆焉，公其能晏然而已乎？群小聚谋杀公，欲借妖书以解楚事，久之妖书寝而楚事乃益白。公之不为群小所杀者，天也。其大节凛然，终不得而抹者，亦天也。公何憾矣哉！先是楚勘疏入，诏廷臣会议。人持一牍，李公在部，为撮略以进。而诸人谓公匿议单不上，公不置辩。李公上言曰：“臣为之也。”言者乃息。妖书狱急，翰林华亭唐公偕晋江杨公、即墨周公、会稽陶公，正告四明：“郭将不免，人谓公有意杀之。”四明蹙无所容，挥杯茗酹地，以子孙为誓。唐公复进曰：“亦知公无意杀之。台省方希风下石，而公不早结此狱，似有意瓜蔓，何以辞于天下后世乎？”四明色沮。狱渐解。而萧大亨欲脱而坐公也，手削爰书，授王述古。述古抵其藁于地曰：“此狱若成，刑部诸郎当尽数抵偿，不独明公也。”大亨默然而止。顺天通判孙许面折户部尚书赵公世卿：“奈何附权相以害正人？”赵立命驾往说四明。四明亦为心动。当是时，权相之势焰熏天障日，宫府震动，海宇轩簸。而词臣散僚，引据名义，岳岳不少鲠避如此。然自时厥后，诏狱繁兴，党籍代有，倾危之祸，酿于缙绅，而妇寺小人相扌延而乘其敝。谁生厉阶，至今为梗。吾观国史，至癸卯、甲辰之间，未尝不废书而叹息也。 
    公讳正域，字美命，楚之江夏人。其先世有讳聪者，以骁勇事高皇帝，受长弓大矢食案之赐。子孙世习武，至公父讳懋，始以文举于乡，仕至赵州守，以公詹事，考赠如其官。母王，为淑人。公举万历癸未进士，改翰林院庶吉士，除编修。甲午，充东宫讲官，升春坊中允，历谕德、庶子。凡五年，皆不离讲幄。神庙尝夜饮，偶问哥儿此时出阁否？ 
    自是东朝每午夜出讲以为常。天寒甚，炉无宿火。公大声语近侍曰：“无论皇太子玉体柔脆，不耐寒冻，即我辈三四措大，承乏禁近，亦何忍其霜天雪夜，肤僵口噤以死乎？”翼日，语传禁中，炉火郁然矣。事虽琐细，公所以拥佑东朝，良有深意也。叙迁升南京国子监祭酒。条上监规七事，请仿司马光十科、胡瑗二斋以搜真才。请罢纳贡，毋以明经之选夷于鬻爵。李都督者，宁远之孙，魏国之婿也。骑而过文庙门，学录李维极执而扌失之。侯家奴百数，蹋邸门。而宁远、魏国盛气公。公曰：“以学录扌失都督，诚过。虽然，公侯子入学习礼，亦国子生耳，安得亵衣走马，横绝先师庙门。以先师扌失国子生，非以学录扌失都督也。即上疏，曲有所归。不若两平之。”令诣门交相谢而罢。居二年，升詹事府詹事，储讲如故。壬寅，晋礼部右侍郎，掌翰林院篆。逾年回部，摄部事。公在部，谙典故，惜名器，坚执持，敢谏诤，不贷错胥史，不假权郎吏，部务为之肃然。孟夏朔日食，值庙祀。公言：“礼，诸侯旅见，天子入门，不终礼者四，日食其一也。当祭而日食，牲未杀则废，宜以朔日专救日，翼日享庙。”从之。封益王使者将发，而王薨，公断以聘仪遭丧入竟则遂也，诸侯相聘，必致主命，况天子之于臣耶？卒遣使行。夏至陪祀诸臣托疾不至，公谓祀事不虔，繇上久不躬祀所致，请下诏敕厉。其意实以讽切人主。回夷候内府玉价，羁留病死，号泣道左。公曰：“明主可以理请，奈何以小费失外夷心。”疏请支给，上趣令承运库予之。其援据典训，顾恤国体，皆此类也。日食之占曰：日从上食，占君知佞臣，安心用之，以亡其国。四明恶之，召钦天监台官骂曰：“若妄言祸福，当参。”公曰：“宰相忧盛危明，顾不若瞽史乎？彼能参，我能救，毋恐也。”四明闻之而止。两淮税使鲁保请专敕关防兼督浙直织造。归德持不可，而四明票旨兼予之。公曰：“改造，矿税之别名也。保得关防，是总督四省也。敕可与，关防不可与也。”四明强应曰：“好。”而使文书房近侍以上命胁公，公持之益力。四明告归德：“上怒甚，必有处分。”归德曰：“郭以此去官，可矣。”四明惭，并恚归德。而上顾司礼曰：“保不要关防也罢。郭侍郎是好官。”四明疑公有内援，益比而孽公矣。秦王为其庶子请封世子，公坚执不与，又请封郡王。四明拟旨下部，公坚执不肯覆。四明又使前奄以上怒胁公，公弗应，榜示部门曰：“秦王繇中尉进封，次子不得封郡王。母妃年未五十，其庶子不得封世子。不得违条例告扰。”于是秦府所推金钱皆不效，而恨公者益深矣。谥议起，当夺者之子孙诉于政府。四明曰：“我在，谁敢夺？”公曰：“敢夺者，我也。”援笔判曰：“如黄光当谥，是海瑞当杀也；如许论当谥，是沈炼当杀也；如吕本当谥，是鄢懋卿、赵文华皆名臣，不当削夺也。”疏上，竟格不下，而谥议不果行。公之与四明相枝拄者，其大端如此，而其它固未可悉数也。公在储讲日久，深悉神庙父子慈孝，储位必无О。册立之后，政地颇自负定策，公为诗志喜，有“曾夸麟趾周公子，不俟鸿飞汉老人”之句。妖书事发，请戒谕东宫侍卫伴读等官，以公为东朝讲官，可钩连发难，虽震惊弗顾也。上召皇太子慰谕曰：“哥儿莫恐，不干汝事。”皇太子亦语近侍：“何故曲杀我好讲官？”奸人闻之气夺。本公所以得全者，神、光二庙之力也。公归田后，声实益著。海内望旦夕枋用，以为一出则太平可立致。闻公之讣，虽芸夫红妇，无不嗟咨叹息，谓天之无意于斯世也。公在史馆，与福清叶文忠相厚善。公高明果毅，勇于担荷；福清乐易善柔，妙于调御。两人交相规切，心皆不以为然，而不相非也。福清大拜，而公溘逝，海内惜福清不得公自代，而福清亦用以为恨。虽然，公虽不用，其所自树立，已足以表见于天下矣。向使得君专政，优游纶阁之中，以调停为燮理，以遵养为包荒，以朝廷爵禄为果，以国家元气为痈痔，身赢老成长厚之福，而国食敝窳朽之祸，公亦岂愿之乎？用而负国家，不用而自负，用不足以为伸，而不用不足以为诎。以此易彼，必有能辨之者矣。福清之论楚事曰：“七国未削，而错先危。”公弗是也，卒有妖书之祸。呜呼！错则已愚矣，人臣杀身，有益于君，则为之矣，安得谓胡广、赵戒贤于李固也？举世悠悠，鲜不智彼而愚此，可胜叹哉！ 
    公卒于万历壬子五月二十四日，享年五十有九。妻张氏，继室毕氏。生子四人：文封、武封、昭封、宣封，其三为任子。女二人，嫁宗人蕴钅袁、李郁。公没后之四年，上俞礼部请，赠礼部尚书，赐祭葬。天启初，奉光庙遗诏，疏恩旧学，加赠太子少保，荫一子中书舍人，加祭一坛，谥文毅。呜呼！成光庙之德者先帝也，孰谓先帝不圣明哉？公为文章，雄健磊落，似其为人。生平好有用之学，于朝章国故，河漕盐屯，兵食大计，四方风土人物，利弊兴革，储峙胸中，倒箧而出之，裕如也。所著有《黄离集》若干卷，《皇明典礼志》《武昌江夏郡县志》《楚事妖书始末》《十三经补注》凡若干卷。葬以乙卯二月，墓在龙泉洞山。文忠公既志而铭之矣。其改葬于某阡也，昭封以续志属余，曰：“昭封生于杨村，仅十日而乳媪之夫械去，媪日夜哭，乳氵重不下，忄堇而不死，以父任为郎，坎轲跋，几填牢户，真世之不幸人也。惟夫子哀而赐之铭，他日庶可以见先文毅于地下。”余曰：“此吾之志也，其何敢辞！”铭曰： 
    於穆上帝，高居法宫。灵琐沈沈，应门九重。 
日车中天，云旗在下。岂无宫邻，厥有金虎。 
矫矫郭公，江汉炳灵。如弦斯直，如冰斯清。 
豫章铜山，淮南宝赂。火齐堆盘，金钱塞路， 
经书灭曾阝，史纪易马。九庙神灵，谁与敢假？ 
铜匦旁午，银错互。鬼神昼号，真宰上诉。 
杀机蹶张，箝网林植。全身保名，圣主之力。 
自公之去，视天梦梦。章奏寝阁，朝著雾。 
自公之亡，谗人罔极。苇笥籍盈，端礼碑泐。 
嗟公一身，系国纪纲。国论职志，党祸滥觞。 
流言丹青，木沈石浮。穷尘一昔，枯竹千秋。 
勒铭幽石，为示无止。毋耽黄扉，而愧青史。 

    （南京礼部尚书赠太子少保李公墓志铭） 
    天启初，纂修《神宗显皇帝实录》，朝议歙然，以谓旧史官京山李公。起家隆庆中，早入史馆。四十余年，朝常国故，皆能贮之箧笥，编诸谱牒。且又老于文学，谙识吏事，诚非新进少年所可几及。昔马融三入东观，张华再典史官，并取博闻，咸资旧德。诚令得专领史局，早蒇厥事，于国史有光焉。当国者格其议不果行。久之，起南京太常寺卿，稍迁南京礼部右侍郎，升尚书，名曰录用，实不令与史事。而公遂以年至移疾致仕。天启六年闰六月，卒于家，春秋八十。公卒之五年，而神庙《实录》始告成事。嗟乎！蕉园之削藁，久人间；芸阁之署名，未知谁某？群公之金紫已陈，作者之墓木将拱。顾欲执铅墨以相稽，抚汗青而流涕，岂不迂哉！此吾于李公之葬，为之徨三叹而不能自已也。 
    公讳维桢，字本宁，其先豫章人。高祖九渊，徙楚之京山，九渊生珏，珏生景瑞，景瑞生淑，举进士，官至福建左布政，公之父也。公生而夙惠，读书能记他生之所习。年十八，举于乡。二十一，上进士第，选翰林院庶吉士，除编修，穆庙《实录》成，升修撰。在史馆，与新安许文穆公齐名，同馆为之语曰：“记不得，问老许。做不得，问小李。”仁圣皇太后修胡良巨马桥，词臣撰碑进御，江陵公独取公文，同馆皆侧目焉。乙亥内计，遂出为陕西参议，迁提学副使。自是浮湛外僚，凡三十年，始稍迁至南太常。其间居艰者再，左迁量移者再。同时故人，多在台阁。公流滞自如，终不一通殷勤，愿蒙子公力得入帝城也。凡自翰林出为外吏者，多鄙夷其官，不肯习吏事。公官于秦、晋、梁、蜀、江、淮，历参议、副使、参政、按察使以至右布政使。讨虏于、衍，征番于洮、岷，行河于颍，平妖于浙，采木于蜀，精强治理，不敢以词垣宿素，少自暇豫。文人才子，不得志于仕宦，则往往耆声色，纵饮博，以耗雄心而遣暇日。公自读书而外，泊然无所嗜好，帘阁据几，焚膏秉烛，捃摭旧闻，钻穴故纸，古所谓老而好学者，无以逾公也。公初在馆阁有重名，碑版之文，曜四裔。晚侨居白门、广陵间，洪裁艳辞，既足以沾丐衣被，而又能膜曲随，以属厌求者之意。海内谒文者趋走如市，门下士争招要富人大贾，受取其所奉金钱，而籍记其目以请。公栖毫阁笔，次第应之，一无倦色也。其生平ㄈ傥好士，轻财重气，坐客常满。干谒请求，贫者以为橐，而黠者以为市。其或假竿牍，窃名姓，恣为奸利者，穷而来归，遇之反益厚，交游猥杂，咎誉错互，颇以此受人诬染，终不以介意也。天性孝友，遇其诸弟，患难缓急，异面而一身。其傲弟不见德，反轹之。家居惧祸，衰晚避地，属有急难，未尝不手援也。公之自翰林出也，刘御史台论江陵罪状，数其忌公而逐之。江陵败，人或谓公当抗论自白。公曰：“江陵惜我才，欲以吏事练我，彼未尝厄我，我忍利其死以为贽乎？”扬忠烈唱移宫之议，权幸交嫉，啧有烦言。奋笔为《庚申记事》，人或咻之。公曰：“吾老矣，旧待罪末史，不惜以余年为国家别白此事。圣朝不以文字罪人，非所患也。”人知公乐易博达，修长者之行，不知其所期待持择如此。今上四年辛未，其孤国子生营易诣阙请恤于朝，赠太子少保，赐祭葬如令甲。十二月，葬公于游山之原。 
    公娶王氏。子三人：营易、营室、营国。孙若干人。营易既葬公，持所撰行述及周吏部士显之状谒余而请曰：“愿有述也。”余以史馆后进，受知于公。公乞休时，余在右坊，寓书相告曰：“能援我以进，又能相我以退者，必子也。”余是以诺营易之请，括其事状，举其所知者，以为之志。公有《大泌山房集》及《续集》若干卷，行于世。其文章之声价，固以崇重于当代矣，后世当有知而论之者。铭曰： 
    穆庙戊辰，馆选聿隆。七相蝉连，猗嗟数穷。 
煌煌列宿，太微紫宫。ィ彼抱叹，实命不同。 
沙堤道在，平津阁空。岿然灵光，寿考显融。 
八座引退，八十考终。挹彼注兹，天之报公。 
金声玉色，大吕黄钟。铭无愧词，以质幽宫。 

    （南京国子监祭酒冯公墓志铭） 
    公讳梦祯，字开之，姓冯氏，其先高邮人也。国初徙嘉兴之秀水，以沤麻起富至巨万。祖、父皆不知书，怜公少惠，试遣就塾，暮归吟讽不辍。王母惜膏火，呵止之，引被障窗疏，帷灯至旦，其专勤如此。隆庆庚午，举于乡，再试不第。王父母及母相继卒，家渐圮。再丧妇，脱身游外家。其为文穿穴解故，摆落畦径，含咀菁华，匠心独妙。尝自诡规摹唐、瞿二家，得其衣钵。万历丁丑，举会试第一，选翰林院庶吉士。海内传写其文，果以为唐、瞿再出也。与同年生宣城沈君典、鄞屠长卿以文章意气相豪，纵酒悲歌，跌宕俯仰，声华籍甚，亦以此负狂简声。邹忠介公抗论江陵，拜杖远戍，公独送之郊外，执手慷慨。归，仰屋直视，面气坟赤，太公流涕曰：“盍从我而归乎？吾不忍见壮子流血死墀下也。”公填咽不能答，氵巽血数升，请急从太公南归。三年赴阙，除翰林院编修。癸未，分考会试，丁父忧。又四年丁亥，京察以浮躁谪官。公在史馆，人或戒之曰：“翰林官婉娩靓闲，如好弱女子，眉下于颐，尻高于顶，至公卿如传遽耳。”公曰：“我则不能，如赤脚婢，弓足，行数步便思解去。亦欲耐事，口噤生瘿，肺腑槎牙，迸出齿颊，我亦无如也。”江陵殁，执政精求史馆中觚角崭出，能蘖牙异同者，及其未翼也而剪之。公坐是谪，终以不振。公庶常假归，师事于江罗近溪，讲性命之学。居丧蔬素，专精竺坟，参求生死大事。紫柏可公以宗乘唱于东南，奉手抠衣，称幅巾弟子，钳锤评唱，不舍昼夜。里居十年，蒲团接席，漉囊倚户，如道人老衲。流连山水，品香斗茗，如游闲退士。四方学者日进身执经卷，朱黄甲乙，如《兔园》老塾师。萧闲淡漠，身心安隐，超然无意于荣进矣。癸巳，补广德州判官，量移行人司，副尚宝司丞，升南京国子监司业，迁右谕德，署南京翰林院，再迁右庶子，拜南京国子监祭酒。公文章誉望，学者以为高人朗士，秀出天外不可梯接。推诚导和，诱掖奖劝。诸生横经挟策，如墙而进，如闻鼓钟，如听誓命。自成均教衰，横舍鞠为园蔬，博士倚席不讲，公至而方领云集，夜诵盈耳。后先四年，文体士气，歙然一变。端居造士，阔略酬对。南曹郎疾其慢己，飞章劾公。公笑曰：“此代西湖移文趣我也。”遂移病去官。太学生张榜举幡小教场，诸生千余人会幡下，奔走讼诉。榜独上疏，愿冠铁冠，挟斧，杀身以直公。有诏许留用，榜由是显名天下，而公遂不复出矣。筑庵于孤山之麓，名其堂曰“快雪”。山云团户，湖水浮阶。禅灯丈室，清歌洞房。海内望之以为仙真洞府。凡九年而卒。卒之日，晨啖粥，俯拾箸于地，臂不能举，屈一臂以支枕，熟睡至夜分，形神离矣。书生朱鹭作《放箸歌》十章，以谓公方寸湛然，人世间功名富贵，恩仇毁誉，撒手放下，不啻如一箸云尔。公为文章，疏朗通脱，不以刻镂求工。惟佛乘之文，为憨山诸老所推服。有《真实居士集》若干卷。其子有俊才，不重督课，尝曰：“古有神人生数子，各取著一深窟中。与七日粮，踊身入青冥。数子各勇怖奋迅，忽到父所，过七日不出，死矣。我于汝曹亦如此。”其解脱世相，皆此类也。昔者元好问之论士，曰气、曰量、曰品。品之所在，不风岸而峻，不表衤暴而著，不名位而重，不耆艾而尊。天地之美器，造化靳固之，不轻予人。阅千万人之众，历数百年之久，乃一二见之。呜呼！如冯公者，岂非其人与？不然，则何以其位不大，齿不尊，而风流弘长，衣被海内，迄于今未艾与？谢安石之采药携伎，房次律之弹琴奕棋，天下后世，胥以王佐归之，岂以用不用为轩轾与？公固已观化而去，视身后之名，亦一箸耳。而余之所以论公者如此。 
    公卒于万历乙巳十月廿二日，享年五十有八。子三人：骥子、雏、去邪，葬公于西溪之梅坞，公所乐游欲携家地也。余与雏好，而骥子之子文昌游于吾门。公殁后三十八年，文昌奉其父所述行状来请铭。铭曰： 
    公尝梦游，金膏水碧，宛委之山。В峰置岭，错落周去，朱门双锾。 
铢衣委，旌幢导迎，蔼蔼仙官。王阶平戚，庭树击戛，筝瑟珊珊。 
金床瑶席，服御尚暖，封识宛然。九秋为期，如屈信臂，放箸却还。 
孤山、西溪，梅花万树，清瑶明。山高水深。鸟啼花落，总非人间。 
良常旧篆，桐柏新铭，阅千万年。 

    （都察院右副都御史巡抚山东赠资善大夫兵部尚书徐公墓志铭） 
    公姓徐氏。其先处仁，以尚书从宋南渡，侨居姚江。四传为彦明，令嘉禾，占籍海盐。今为嘉兴海盐人也。公讳从治，字仲华。曾祖，祖鼎，父应奎，祖父皆赠资善大夫兵部尚书，妣皆夫人。公之祖病，隆冬思食瓜，父泣祷于西畴，瓜累累卧藁叶下，人呼为孝瓜徐。母黄氏，梦金甲神执干舞中庭，寤而生公。甫四岁，海潮夜溢，床榻荡，忽有厨浮床下，端坐而免。十岁，读袁绍《檄豫州文》，拍几叹诧。塾师问之，曰：“恨不生当其时，手馘老瞒耳。”万历癸卯，领乡荐。丁未，举进士，知安庆桐城县，勾稽亩税，平亭狱讼，期年而大治。大水浪过峡山口，视其刻石，曰：“宋理宗绍定四年洪水至此。”盖五百年矣。乘船破浪，轩顿巨浸中，相度捍御，洒沈赈饥，全活无算。水降，按行圩岸，筑堤八万七千余丈，昼夜杂作，土实石坚，水不复为害。居官强直，不善事御史。外计当量移，自请改武学教授，转国子助教，迁南京礼部主事至郎中，知山东济南府，属邑官吏解银，林立堂下。公援笔判牒尾，次第舒雁引去。东方多事，募百金之士，捐金推食，搏力勾卒。其后征妖捍莱，拳勇歙集，盖取诸此也。举治郡卓异，赐金锡宴。升山东按察司副使，分守兖东，而白莲贼之变作。公受命监军，靴刀策马，乱涨河，冲黑雨，夜半入兖城。贼塞路要遮，弗顾也。大军将攻邹，公语大将杨肇基曰：“兵法攻城为下。贼精锐聚纪城、夏店，踞邹、滕之中。吾击其首尾，其中必两救，不如捣其中坚。中坚破，则两城皆瑕矣。分一师阳攻邹，大将从间道疾趋攻峄。贼忄匡骇，焚其营寨奔滕，贼之大势矣。”我军围邹未下，公曰：“师老矣，顿兵城下无益。不如分兵剿滕，断其右臂，使不得相救，邹可立破也。”乃率三将，简骁勇，直捣滕城，贼弃滕。退保两伏山，以轻骑蹑击之，而逸者勿追，伏山之贼尽矣。于是急攻邹，凿城通道，贼泥首乞降，擒贼首徐鸿儒献捷。赦胁从四万六千有奇。触冒矢石，栉沭暑雨，巢车昼望，钿夜侦。在行间六月，劳不解甲，倦不支枕，计歼妖之伐，公功为多。升布政司右参政，分巡济南，叙功加右布政使，督漕江南。会莲妖再发，东抚王公惟俭谓非公不能办贼，题留守沂。按臣力主抚，与公异议，遂请告归养。复中外计量移，即家起蓟州兵备，寻加左布政使。奴警益急。蓟抚皆庸人，不可与共事，复移病归里。不两月，奴入大安口，陷遵化。蓟抚伏法，而公益见推重。辛未，起山东武德道兵备，及淮而孔有德叛，攻陷济南六邑。倍道宵征，赴监军之命于莱。无何，拜都察院右副都御史，巡抚山东。二月朔，与莱抚谢公琏同日受事。即日，贼已抵城下。自二月四日至于四月，肉薄环攻，不舍昼夜。炮石星流，飞矢雨射。城中蒙头而炊，负户而汲。公意气自若，激厉将士，拊巡夷伤，栖止丽谯，誓共生死。贼舞梯冲攻我，自三面至于八面，我伏枪炮，须其上而击之。贼筑高台瞰我，自一台至三四台，我纵机火，焚其台而堕之。贼阙地道穴我，深可旋马，自一洞至数十洞，潜隧响穿，城隅迸塌，几陷者数矣。我用穴堑置壶、焚广纵火之法，薰尸满窟，贼死者无算。公又与总戎杨御蕃、游击彭有谟选择死士，悬门突击，后先搏战，杀贼数千人。赞画主事张国臣奉抚议以出援，兵皆畏贼左次。主者亦听之，以为抚成则莱围自解，姑以援莱为名耳。三月初，国臣遣使为贼求抚，公嚼齿大骂：“安得尚方剑斩此大奸细乎？”乃抗疏白其状曰：“国臣以抚为贼解嘲，而贼借抚为缓兵急攻之计。国臣使每一至，则贼攻转急。”国臣曰：“我不当缒城出击以怒贼也。”果尔，则必使贼任意攻打，我拱手以莱授贼，如孙元化断送登城故事，而后可成国臣之抚乎？当孔贼之过青也，旧抚臣余大成拥兵三千，追击甚易，元化遗书云：“贼已就抚，兵不可往东一步，以坏抚局。”大成如其戒而止，及至登城，明知张焘兵已顺孔贼，又使焘领兵出战，又听三百余贼诳言而开门揖盗，致登城数十万生灵，尽作刀头之鬼。今莱城被围，贼视臣等犹元化也。公然为之解曰：“吴桥激变有因也，一路封刀不杀也，一闻诏使，遂止兵不攻也。吾谁欺？欺天乎？今元化入京已久，又得国臣伪报，盈庭集议，必以为一纸贤于十万援兵，绝迹不来，职此故矣。臣死当为厉鬼杀贼，断不敢以抚之一字，面谩至尊，淆乱国是，送封而戕生命，一误再误不可收拾也。”疏入，中朝皆不以为然。公方重围困守，无以罪也。而贼徒益弃疾于我。四月十六日，架元化所遗西洋大炮攒击城西南隅，势甚厉。公方简阅丁壮，指麾出战。左右请少避之，公曰：“不可。”语未绝口，炮中颡额，身仆血中，莱抚驰而抚之，绝矣。莱人大临，守陴者皆哭。其子同贞等自浙来奔丧，扶榇返葬。朝廷闻而伤之，追赠资善大夫兵部尚书，荫一子锦衣卫百户世袭。予祭葬，赐祠，额曰“忠烈”。呜呼！兵部条上方略，固曰莱抚守莱，东抚驻青调度。公不入莱可也。公不入莱必不死，公不死而号于人曰：“我奉诏驻青，不敢失尺寸，虽亡莱不任受罪也。”公之意以为东抚控压全齐，驻青不足以镇莱人之心，而入莱则可以系全齐之命。委一身于孤城，示全齐之人以必死，而劫之以不得不救。是公之居莱者，所以救莱也。贼尽锐合围，累旬浃月，虑我师之缀其后，必不敢解围长驱，狼豕奔突，是公之守莱者，所以保全齐也。贼致死于莱，力尽不拔，劳瘁单乏，师老形变。解围之后，以全力蹙登，贼三鼓气竭，枝梧撑拒，不翻城内应，则衔尾宵遁。是公之固莱者，所以复登也。柳子厚论睢阳之事曰：“俾其专力于东南，去备于西北，力保于江、淮，而功靖乎丑虏。”以此论公，斯得其大者。虽然，世知公以死守莱之为功，而不知其以死拒抚之尤为功也。贼以抚谩登，以抚谩莱，且以抚谩中朝，而独不能谩公。公死之后，驯至于侮明诏，戕命使，而莱卒坚守不下，公以死持之也。故曰“其功在莱”。登之抚，疆吏主之。莱之抚，中朝主之。公之拒抚，非拒贼也，而拒中朝也。拒求抚之贼易，拒主抚之中朝难。以死拒贼易，以必死拒中朝难。故曰“其功在社稷”。呜呼！斯其故难言之矣。公为人孝友廉洁，正直忠厚，矜细行，勤小物，和不徇人，介不绝俗。盖质有其文，彬彬名实之君子也。为吏去觚角，绌雕琢，有所施设，机张键闭，往往能出人。蓟门军索饷，围抚院于遵化，公单骑驰入，阴部署夷丁标兵，分营四门，按兵不动，登城而呼曰：“给三月粮，趣归守信地，否将击汝。”众声如雷，薨然而散。其沈几应变类此，而惜其所就之止于此也。 
    公殁时六十有一。妻黄氏，累封夫人。子五人：同贞，恩贡生，袭锦衣卫，西司房理刑副千户，有贞、益贞、济贞、复贞，俱庠生。女一，字谭某，崇祯七年十二月二日，葬于曹家湖之阡，在海盐县西三十里。公宰邑考文，所取士多以文章风节著，周忠介顺昌、方御史震孺、宫谕拱乾，其尤也。于是同贞属宫谕件系事迹为行状，而介御史以乞余铭。铭曰： 
    羯奴外讧，王略中否。专城失守，列郡风靡。 
婪婪孔贼，间衅反戈。月晕重围，雷轰专车。 
援孤蚍蜉，控绝虎豹。誓命沈城，碎首飞炮。 
公虽陨节，莱完登复。虚危之野，四履如幅。 
辽西畿东，朔马纵横。金柝罢击，和门不扃。 
牙树纛，孰非臣子，委而去之，如脱敝屣。 
公碎一身，以奠全齐。使知国邑，重于命躯。 
帝庸劝节，峻逼台司。逃臣骨惊，志士发植。 
享祀有严，乡梦不假。睢阳庙中，雒阳城下。 
忠表汗竹，烈光羽林。斫石幽，永质古今。 

    ○南京大理寺评事张君墓志铭 
    崇祯壬午四月，闯贼再围汴城，五阅月不解。张君以南评事里居，分守北城，倾家以给守者，民皆愿为君死。秋尽，黄河水大至，挟霖雨灌城。越三日，贼游骑入之，君犹效死不去，贼怒挥刃堕水中。其子宁生乘船来援，乃得出。十月初九日，创甚，卒于封丘之寓馆，享年六十有五。十一月十六日，渴葬于城西三里河之新茔。宁生避难南奔，持宗伯孟津公之书，哭而谒铭于余。 
    呜呼！今天下士气竭，臣节靡，逃亡俘虏，相视以为固然。顷者荆、襄陷没，持斧之使，俯首臣服夹侍，而先马又见告矣。当此之时，有如张君者，唱明君臣大义，技柱于重围绝地之中，洪水浸之而不惊，白刃临之而不慑，使天下士大夫相勖以致命遂志，无委辟之患难，无幸生之臣子，所以劝忠孝而励顽顿者，可谓至矣。吾将取以为臣鹄焉，其忍不志而铭之乎？ 
    君讳如兰，字子馨，其先山西沁水人也。高祖锐，弘治中为开封府推官，因家焉。锐生舜臣，舜臣生电，电生尚德，尚德徙睢州，君之父也。君之姑嫁孙中丞，中丞爱君夙，惠俾从其姓。补博士弟子员，弱冠举乡试，久之不第。署封丘教谕，知同官、富平二县，迁南京大理寺评事。覃恩请敕命，始复张姓。君为政洁廉慈爱，强力耆事。在同官，建重关以扼虏，筑石堤以捍城，人至今赖之。富平簪笔吏千余人，囊橐盘互，通轻侠，倾京师。君壹切案治，相传敕莫敢犯，逋赋益起。咸宁为冢宰，依倚逆奄，修怨于旧宰富平公。君力持之。政声藉甚，仅量移南评事，复坐除名，咸宁螫之也。咸宁败，奉诏以原官起用。而君遂不复出，家食十五年而终。君自少至老，读书强学，朱黄二毫，不省去手，手钞经史别集说家之书至数百卷。好法帖古印断碣残章，搜访于崩古冢榛莽煨烬之中，考点画，辨款识，今之赵明诚、吾子行也。有亭圃在吹台、繁圃间，与词人张林宗、阮太冲饮酒射猎，登高赋诗，极望平芜，叹杜甫、高、李之不可作。盖君之为人，不独其孝友忠义，凛然大节，而倜傥博达，中原豪侠，亦未有能先之者。呜呼已矣！可胜叹哉！ 
    君娶雷氏、王氏，生三子，曰宁生、恭生、保哥。宁生为国子生，以城守有功题叙，有志节，称为君子者也。宁生之来也，余与之坐而问曰：“君所著书及金石录，犹有存乎？”泣曰：“皆问诸水滨矣。”“王孙西亭、竹居父子藏书及王损仲之彝鼎犹存乎？”曰：“尽矣。”问：“张林宗、阮太冲？”曰：“林宗尽室以筏渡，筏纟圭于屋角，覆焉。太冲漂浮，遇大树，入于其腹，槁而死。”呜呼！中州数百年文物与儒雅风流，一旦俱尽，其不独为君悲而已也！铭曰： 
    汴京城阙兮，再困重围。河伯不仁兮，相其淫威。 
矫矫张君兮，誓死自持。河身可徙兮，我心不移。 
佳城郁郁兮，大河之湄。沧桑陵谷兮，刻此铭诗。 
初学集卷五十二 
    ○墓志铭（三） 

（兵部右侍郎孙公墓志铭） 
    崇祯十一年十月，奴酋犯蓟镇，天子命推择廷臣有才望者胜枢贰之任。于是潼关孙公繇大理寺丞擢兵部右侍郎，拜命之日，庐儿戍卒，靡不戟手相贺。甫一月，无疾而卒，年四十有八，十一月之三十日也。公之弟必茂奉丧归秦，以次年十二月二十四日，葬公于先茔，撰次行状，走使四千里，属余志其墓。呜呼！今天下最急才者有二：曰铨事也，兵事也。公于二者，皆有专才，皆将试于用矣，而不得竟，为可叹也。公举万历丙辰科进士，繇户、礼二部郎擢吏部，佐冢宰赵忠毅公澄汰仕路，一日而徙诸清郎之淹久者，棋置铨司，北则刘廷谏，南则程国祥，闽则邹维琏，朝著歙然改观，而小人多所不便，比奄以逐赵公。未几，公谪去，再奉严谴除名。及公再起，长垣为冢宰，小人倚为窟穴。公侃侃举其职，不少假易。小人比长垣，以计典中公，又左迁以去。公廉辨强直，人才物论，储亻待于胸中，有万历初名选郎之遗风。再起再谪，不得竟其志，而铨事亦不可为矣。公居潼、华间，谙识厄塞要害，通知其豪杰。流贼之起也，公以山西司按察司经历量移南祠部，请急里居，建议设重镇以扼关。秦贼不出，豫贼不入，挈瓶口而壅之，寇可尽也。乡人恤其私，以劳师动众尼之。寇自是渡渑池而西，莫可禁御矣。假满还留都，途出柘城、归德，遇寇设守，皆恃以无恐。在归德也，贼溃堤而入，数十骑薄城，引弓诟骂，城中凶惧。公曰：“此欺我无兵也。”令亻兼从环射之，贼中伤迸散，登陴者始有固志。贼既退，人皆谓公知兵，可办贼也。贼逼江浦，公守石城门。参赞范公移咨假公署职方，以备非常，其倚重如此。久之，迁南吏部考功司郎中，升尚宝司丞，转理丞。既任枢贰，谓虏悬军深入，我援兵已十三万，当扼险邀击，聚而歼之，无藉口老谋持重，以成南下之势。蚤夜呼愤，莫有应者。盛气结，强阳暴亡，竟用是死，而人徒知其以勤死而已。公之父给谏公，以危言谠论，不容于朝。公少而与闻国论，有澄清天下之志。虽在郎署，小人以党魁目之。逆奄诛﹃朝士，皆公所雅故，锒过关门者，仓皇出饯，留连涕泣。奄闻而恶之，欲杀公而未果也。及朝政更易，奄余党仍用事。公所与同志汲引者，卖公以媚长垣。久之，遂取大位。而公犹滞散寮，每叹曰：“程郎之纶扉，不如刘郎之缧绁也。吾陆沉于此，有余荣矣。”公生平连蹇仕宦，实以党论之故。比天子知公，且大用矣，而一昔强死。呜呼！此亦党人为之乎？抑亦党人之纲所不能尽，而天为之殄瘁乎？其尤可悲也已！公为人孝友忠信，诚心质行，信于士大夫，而与被于孤寡茕独。周恤振救，死生急难，多人所不知。事继母，抚孤稚，皆非人情所恒有者。公殁而必茂丧之如父，撰公行状，别白邪正是非，一无所鲠避，盖家庭间风义如此，此亦可以观公矣！ 
    公讳必显，字克孝，先世自浙之余姚徙秦，数传居潼关。祖讳承光，选贡知沔县。父讳振基，户科给事中，外转山东佥事，今上覃恩，赠奉政大夫，改京衔。母覃，暨前母刘，俱封宜人。继母贾，封太宜人。盖异数也。妻张氏，继妻景氏，皆无子，以必茂之子士骧为后。一女适朝邑周雯。余辱交于公二十余年，戊寅之秋，执手邸舍，悲余之蒙难而伤其不能相明也。公方向用，若有闵默不自得者，徒以余故也。其何忍不铭？铭曰： 
    太华削成兮，潼关屹然。是生伟人兮，枝柱金天。 
河流奔腾兮，冲关却阻。展如之人兮，排龃龉。 
是父是子兮，兆域相望。元气熊熊兮，浮薄华阳。 
河水南流兮，潼水东回。千秋万世兮，孰塞我悲？ 

    （嘉议大夫南京工部右侍郎叶公墓志铭） 
    万历中，东林之君子，退而讲学，海内负清名者，争相引重。而党人则深恶其轧己，间执其一二瑕疵者，以相诋谰，指清议为横议，阴护其所抉谪之人，以箝天下之口。甲寅、乙卯之间，其说始大炽。叶公官南太仆，抗疏辟之，以谓决裂国论，败坏人心，莫此为甚。当是时，言者方雄唱雌和，引绳批根，公眇然孤踪，忽发谠议，群惊且恚，聚族而攻公。公不激不随，端坐而肆应之，且累疏乞归，言者卒无以胜公。神、熹之际，东林之与党论，迭相胜负，然公之言卒，未尝不胜，其故何哉？呜呼！公之所以胜者，盖有所以为公者在也。公讳茂才，字参之，其先世自吴江徙居无锡。高祖讳昌，曾祖讳芮，祖讳谟，世有潜德。谟生联，娶许氏而生公。公面目清削，不苟訾笑，体骨棱层，若出衣表。自为诸生，见者已改容异焉。举万历己丑进士，选刑部主事。念父老，改南京工部，榷关芜湖，尽革它税，不名一钱。胥吏以常例为请，公为俚语诃之曰：“勿多言，左右排列金刚，台我不动矣。”已事，上羡金数千，奏疏曰：“久旱而得通，故有羡金，请不为例。且进羡，非臣志也。”神庙叹嘉，赐白金松布以旌异焉。改吏部郎中，再请告归。久之，起礼部郎中，历升尚宝司司丞、少卿、南京大理寺丞、南京太仆寺少卿。始一出，家居十五年矣。又七年，起太仆寺少卿，改太常寺少卿，皆不赴。升南京工部右侍郎。甫三月，请致仕。公仕宦强半在南，什九在告。布衣蔬食，食淡攻苦。有堂三楹，不施丹ぬ。安人老矣，躬亲纺织，青灯白发，荧荧丙夜。其肥遁苦节，虽小夫稚子，无闲言也。当言官与公为难，盛气奋笔，争欲有加于公。问影吠声，描头画角，已不遗余力，然终不能毁公之廉以为贪，而訾公之恬以为躁。至于今，衡门如故，子姓萧然，虽夙昔操戈向公者，未尝不闻其风而感，读其书而思，望其室庐而低徊不能置也。呜呼！此吾所谓有所以为公者也。公生平学问，躬行实践，信心为己。感民彝，痛国是，是是非非，如风樯弦矢，触而必发，岂有意与党人争胜负哉！天启中，阉祸将作，急流勇退，优游终老。高忠宪之殉难也，慷慨急难，以免其子。缇骑逻卒，交迹于道，不少鲠避，人始知公非以智免也。孔子曰：“吾未见刚者。”又曰：“仁者必有勇。”其公之谓与！ 
    公卒于崇祯二年六月十七日，享年七十有二。安人华氏，卒于天启四年二月二十六日，享年六十有八。公性笃孝，自营生圹于江阴马镇先人之穴左，没后之五年十月，与安人合葬焉。安人生子继武，九岁而殇。生一女，嫁秦雷震。侧室胡氏，生二女，嫁孙禾、薛宪伯。公之卒也，其嗣子继斌、光辅，得请赐祭葬，乃属职方华君允诚为状，而谒铭于余。华君学行卓然，称为公后进者也。其状公为信。铭曰： 
    居官三十年，泊然儒素。阅世七十年，浑然赤子。 
夫人不言，直哉如矢。角巾东归，虚堂隐几。 
颢然真气，没而不死。我铭诗，用励顽鄙。 

（山东兖州府滕县知县特赠太仆寺少卿姬公墓志铭） 
    天启二年五月，白莲贼陷滕县，知县事姬公死之。九月，贼平，公之父收尸反葬，盖六月而后殓。抚臣赵彦上其事，诏赠太仆寺少卿，有司立祠，春秋祭祀，给其父母诰命，荫一子入监。四年二月，归葬于州西郭之北。后十四年崇祯戊寅，任子琨官刑部河南司主事，奉熹宗朝诏令所司覆奏简牍及黄谕德景所撰行状，谒谦益于请室，而请志其墓。谨按： 
    公讳文胤，字士昌，西安府华州人也。生于万历壬午之三月癸卯。以《春秋》举于乡。六上春官，乃以禄养谒选，年四十有二。其莅滕，壬戌四月下旬也。奔走参谒，未遑视事，居三日而难作。当是时，滕民什九从贼，公徒步叫号，从兵登陴，不满三百人，比贼至，才数十人耳。问民何以从贼？则曰：“祸繇董二。”董二者，延绥巡抚某之子也。公登城呼贼而告之曰：“若等皆吾民，以董二故，铤而走贼。吾执董二，穷治其罪，以伸若冤，而赦若等，复为良民，其可乎？”公长身赤面，须髯奋张，两门牙如施丹ぬ。乘墉大呼，声殷殷动楼橹。贼望见，以为神人，欢呼罗拜。俄而箭发于西隅，二贼毙焉。视之则延绥沙柳也。贼愤盈肉薄而上，遂不可御，五月之十八日也。公绯衣坐堂上，嚼齿骂贼。贼前搏公，裂其冠裳，以锒铛锁之。公大骂，“胡不速杀我？”贼顾不忍。越三日，不食，贼劝之食，不可；劝之去，又不可。为诗八章，书于屋壁，以县印遗状付门子魏显、僮守务，北向再拜，自缢而死，二十一日之夕也。显乞棺于贼，不许，乞布裹尸，许之。遂瘗于官署之池侧，公父所从收公尸也。贼考掠显索印，显以印予父国臣，以遗状予妻之父高登士，及守务反而骂贼，死之。诏恤公也，并录显、守务，复其家。而董二者，城陷遁去，其后卒以贿免。呜呼！公以视事三日之官，守巷无居人之邑，率数十孑遗之民，抗数万方张之寇。城之未陷也，可以去而弗去。贼之劝行也，可以走而弗走。绝百可幸生之涂，而定一死无复之之计，用以明示天下后世，无破城不死之县令，无陷贼不死之臣子，公之自处审矣。致命遂志，忠也。无忝所生，孝也。明耻教战，仁也。是公之三大节也。熹庙之诏，亦有三善焉：旌不逾时也，功不滥叙也，恤不下遗也。终天启之世，莲妖灭，蜀寇平，而奴孽不内躏者，复滕之赏足以劝也。若董二之佚罚，则有司之过也。余故牵连书之，无使其求名不得焉尔。 
    公世为华州人，曾祖讳伸，祖讳夏，皆有隐德。父讳，增广生员，倜傥负大节，有声关中。先后娶四妇，生五男子，三女子，与公皆异母，而同仁均爱，家门无间，人以为难。公妻杜氏，生三子，长琨，次，次。琨服官廉辨，慷慨厉节，能继公之志者也。铭曰： 
    公逾弱冠兮，初歌《鹿鸣》。梦一伟人兮，绯袍面。 
曰余同姓兮，周之宗盟。要公汴桥兮，前期却迎。 
公之之滕兮，汴冰水砰。瞻彼季路兮，庙貌孔明。 
高冠佩剑兮，俨如平生。回车伏轼兮，流涕怔营。 
曾未信宿兮，寇盗抢攘。食焉不辟兮，死而结缨。 
天畀完节兮，如射隽正。季冬赠梦兮，叶彼大贞， 
匪妖匪噩兮，受命穆清。天门讠失荡兮，乘风上征。 
扈从先皇兮，雷车霓旌。蚩尤前驱兮，玄武后行。 
馘奴荡寇兮，汛扫枪。报命帝所兮，旗央央。 
河、渭抱萦兮，太华削成。高坟岿然兮，配此令名。 
忠臣孝子兮，请视斯铭。 

    （文林郎陕西道监察御史李君墓志铭） 
    崇祯初，谦益以与枚卜被讦，天子下法司杂治。法司覆验浙闱成案，再三考谳，具如前状，条奏以闻。讦者惭且恚，遂并攻法司，其势张甚。于是陕西道监察御史李君上言：“谦益无罪，所司为国家执法，不肯傅致，反受诬诋。谗夫高张，欲以一手障天，无人臣礼。”反覆数千言，其言直，其指平。夫己氏抵谰放恣，亦口噤无以答。君疏出而国论益大定。嗟乎！国论亦何尝之有。然而有可恃者，恃夫予我者之必为君子，而厄我者之必为小人也。夫己之贤不肖不可知，而人之为君子小人，如黑白之不可假，以不可知之贤不肖，而取征于不可假之君子小人，则是非邪正，不待后世而已明矣。若李君者，吾所谓君子而可征者也。 
    君讳柄，字汝谦。曾祖讳英，祖讳满，父讳承式，嘉靖丙辰进士，历官福建左布政，自大同徙家江都，遂占籍焉。生子九人，举进士者三，举乡书者一。其长子辽东巡抚兵部侍郎讳植，而君其第四子也。举天启壬戌进士，选中书舍人。秩满，选授御史。奉命巡视厂库，查刷光禄，巡按浙江、云南，卒于官。君乡举二十余年，中舍六年，廉靖闲止，有大人长德之目。及为御史，所至益著声绩。厂库之役，巡视者多所连染，商人独交口颂君，上为叹异焉。浙西海塘坏，亲乘小シ，掀舞洪涛飓风中，估计工作，省费十余万。塘成，升俸一级。云南加派羡粮，不报大农者数万。君下车，一切厘革，普酋为心折焉。乃飞檄晓谕祸福，酋俯首就抚。此君之历官，其大事可记者也。君家世居云中，布政公在职方，议复朵颜三卫，而巡抚公请复旧辽阳，皆国家大计，不幸中格。方奴、插交警，君论战抚机宜，纠劾宣、大将帅。旬月间，条议数上。且言臣父兄生长塞上，习知边事，灼见利害，故敢为明主别白言之。盖君自为诸生，则已讲求兵农盐铁，晓经国之务。其建白边事，意欲求以自试，卒父兄未竟之业，而止于优诏报闻而已。此君之有大志而未遂者也。最君之生平，其家居也，父党称其孝，乡里称其修，交友称其信。其服官也，天子知其廉，朝廷推其能，台省服其平。其卒官而归也，滇民道祭过车，而普酋亦抚膺恸哭，其诚信于蛮夷如此，其他可知也。呜呼！君之为君子也，斯可谓信而有征矣！其在言路，未尝苛求一人，未尝毛举一事。其于余，又非有部党之谊，雅故之好，而慨然公正发愤，千载而下，读君之奏疏，知君之为君子，而因以知君之所弹治者为小人。以余之不肖，亦或有追而惜之者，岂非厚幸哉？今君之子以余之获援于君，以谓非君之所鄙夷也，俾志其墓。余方恃君以征于后，而君之子顾欲恃予以征君，则又岂不过哉？
  </div>
  <div class="pagination">
   <a href="牧斋初学集_page78.html">
    上一页
   </a>
   <span>
    ...
   </span>
   <a href="牧斋初学集_page74.html">
    74
   </a>
   <a href="牧斋初学集_page75.html">
    75
   </a>
   <a href="牧斋初学集_page76.html">
    76
   </a>
   <a href="牧斋初学集_page77.html">
    77
   </a>
   <a href="牧斋初学集_page78.html">
    78
   </a>
   <span class="current-page">
    79
   </span>
   <a href="牧斋初学集_page80.html">
    80
   </a>
   <a href="牧斋初学集_page81.html">
    81
   </a>
   <a href="牧斋初学集_page82.html">
    82
   </a>
   <a href="牧斋初学集_page83.html">
    83
   </a>
   <a href="牧斋初学集_page84.html">
    84
   </a>
   <span>
    ...
   </span>
   <a href="牧斋初学集_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
