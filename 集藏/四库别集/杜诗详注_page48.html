<!DOCTYPE html>
<html>
<head>
    <meta charset="UTF-8">
    <title>杜诗详注 - 第 48 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 48 页/共 48 页</h1>
    <div class="content">　　范温元实诗眼曰古人学问必有师友渊源汉杨恽一书迥出当时流軰则以司马迁外甥故也自审言已自工诗当时沈佺期宋之问等同在儒馆为交游故杜甫律诗布置法度全学沈佺期更广集大成耳沈云云白山青千万里几时重谒圣明君甫云云白山青万余里愁看直北是长安沈云人如天上坐鱼似镜中悬甫云春水船如天上坐老年花似雾中看虽不免蹈袭前軰然前后杰句亦未易优劣也　老杜诗凡一篇皆工拙相半古人文章类如此皆拙而无取使其皆工则峭急无古气如李贺之流是也然后世学者当先学其精神气骨皆在于此如望岳诗云岱宗夫何如齐鲁青未了洞庭诗云吴楚东南坼乾坤日夜浮语既高妙有力而言东岳与洞庭之大无过于此后来文士竭力道之终有限量　齐梁诸诗人以至刘梦得温飞卿軰往往以绮丽风花累其正气由于理不胜而辞有余也惟杜绿垂风折笋红绽肥梅岸花飞送客樯燕语留人亦极绮丽其摹写景物意自亲切所以妙絶古今至于写舂容闲适则有穿花蛱蝶深深见防水蜻蜓欵欵飞落花游丝白日静鸣鸠乳燕青春深写秋景悲凉则有蓝水远从千涧落玉山高并两峰寒江间波浪兼天涌塞上风云接地阴富贵之语则有香飘合殿春风转花覆千官淑景移麒麟不动炉烟上孔雀徐开扇影还吊古之辞则有映堦碧草自春色隔叶黄鹂空好音翠华想像空山里玉殿虚无野寺中虽渉于风花防染然穷理尽性巧移造化矣　凡作诗实字多则健虚字多则弱亦有全虚而意味无穷者如杜云世乱郁郁久为客路难悠悠长傍人江上形容吾独老天涯风俗自相亲万里悲秋长作客百年多病独登台丛菊两开他日泪孤舟一系故园心此等语何尝不健【按此条旧有万事无成空过日二句杜无此语】
　　杨载仲少游成都谒杜公祠有主祠者乃公九世孙杜举也因问曰先生所藏诗律重宝不犹有存者乎举曰吾鼻祖审言以诗鸣世公子闲生甫又以诗鸣至于今源流益逺矣然甫不传诸子而独于门人吴成邹遂王恭传其法今子自逺方来敢不以三子所授者与子言之【按仲记忆此事在元英宗至治壬戌年上距代宗大厯间约计五百四十载其世次应不止九代且诗法所载杜律五十一首注释议论皆肤浅寡识未窥作者之意况宗武生日诗言诗是吾家事言熟精文选理岂可云诗法不传于其子乎此俱未可信也　又考杜诗七律演义元朝进士张性伯成所撰坊贾假名虞伯生以行世嘉靖间济南黄臣重梓复旧作叙辨之但此书议论浅畧不能发明杜意适足累虞公之大名耳】
　　掲徯斯曼硕曰少陵古律各集大成咸趋浩荡正如顔鲁公书一出而书法尽废至其浑然天成畧无斧凿乃诗家运斤成风手也是以独歩千古莫能继之
　　傅若金与砺曰太白天才放逸故其诗自为一体子美学优才赡故其诗兼备众体而植纲常系风化为多三百篇以后之诗子美其集大成也
　　严羽沧浪诗话曰论诗以李杜为准犹挟天子以令诸侯也　李杜数公如金翅擘海香象渡河下视郊岛軰直虫吟草间耳
　　莆阳郑景韦曰李谪仙诗中龙也矫矫焉不受约束杜子美则麟游灵囿凤鸣朝阳自是人间瑞物二豪所得殆不可以优劣论也
　　杨维桢铁崖曰诗之教尚矣虞廷载歌君臣之道合五子有作兄弟之义彰闗雎首夫妇之匹小旻全父子之恩采于国风而被诸乐歌所以养人心厚天伦移风易俗之具实在于是后世风变而骚骚变而选流虽远而源尚根于是也魏晋而下其教几熄矣及李唐之盛士以诗命世者殆有数家尚有袭六代之弊者老杜氏慨然兴起揽千载既坠之绪陈古讽今言诗者宗为一代诗史下洗哇淫上薄风雅使海内晓然复知有三百篇之防议论杜氏之功者谓不在骚人下噫比世末学咸知诵少陵之诗矣而弗求其防义之所从出则又徇末失本与六代之弊同【出诗史宗要序故友陈自舜抄示】
　　李东阳麓堂诗话曰长篇中须有节奏有操有纵有正有变若平铺稳布虽多无益唐诗类有委曲可喜之处惟杜子美顿挫起伏变化不测可骇可愕盖其音响与格律正相称回视诸作皆在下风然学者不先得唐调未可遽为杜学也　杜五七言古诗多用侧韵如玉华宫哀江头等篇其音调起伏顿挫独为矫絶　古律诗各有音节然皆限于字数求之不难惟乐府长短句初无定数最难调叠然亦有自然之声古所谓声依永者谓有长短之节非徒永也故随其长短皆可以播之律吕而其太长太短之无节者则不足以为乐若往复讽咏久而自有所得得之于心而发之乎声则虽千变万化如珠之走盘自不越乎法度之外矣如李太白逺别离杜子美桃竹杖皆极其操纵曷尝按古人声调而和顺委曲乃如此固初学所未到然学而未至于是亦未可与言诗也　韩苏诗虽俱出入规格而苏尤甚盖韩得意时自不失唐诗声调如永贞行固有杜意而选者不之及何也杨士乃独以韩与李杜为三大家不敢选盖亦有所见耶
　　江盈科雪涛诗评云子美作诗之时即有意于传世观其诗曰平生性癖耽佳句语不惊人死不休至苏子瞻亦云生前富贵死后文章盖皆知其诗之必传于后也　又曰李青莲是快活人当其得意时斗酒百篇无一语一字不是高华气象及流窜夜郎后作诗甚少当由兴趣消索杜少陵是固穷之士平生无大得意事中间兵戈乱离饥寒老病皆其实厯而所阅苦楚都于诗中写出故读少陵诗即当得少陵年谱看
　　程棨三柳轩杂识云老杜诗如董仲舒防句句典雅堪作题目余人诗非不佳但可命题者终少耳好诗与好句正自不同　文人自是好采取韩文杜诗号不蹈袭者然无一字无来处乃知世间所有好句古人皆已道之能者时复暗合孙吴耳大扺文字中自立语最难用古人语又难须是用古而不露筋骨
　　刘仕义新知录曰昔人谓诗有别才非闗学也诚然矣又谓诗有别趣非闗理也则殊未是杜诗所以为唐诗冠冕者以理胜也彼以风容色泽放荡情怀为高而吟写性灵为流连光景之辞者岂足以语三百篇之防哉
　　【按杜诗云浣花溪里花饶笑肯信人兼吏隐名又云巡檐索共梅花笑嫩蘂疎枝半不禁所谓趣不闗理也】
　　释普文诗论云老杜之诗备于众体是为诗史近世所论东坡长于古韵豪迈大度鲁直长于律诗老健超迈荆公长于絶句闲暇清癯其各一家也
　　陈绎曾诗谱云刘琨卢谌忠义之气自然形见非有意于诗也杜子美以此为根本　谢灵运以险为主以自然为工李杜深处多取此　六朝文气衰缓惟刘越石鲍明远有西汉气骨李杜筋骨取此
　　王世贞元美曰杜诗强力宏蓄开阖排宕然不无利钝其于五古自云熟精文选理选体中高者苏李无论已子建而下如太冲士衡元亮康乐明远晖皆清絶滔滔芊绵流丽而杜长篇曼衍拖防何于选体殊不类乎恐自壮游玉华宫梦李白前后出塞田父泥饮汤东灵湫诸篇外不可多得矣惟七言歌行跌宕夭矫淋漓悲壮令读者飘飘欲仙此为絶唱　五七言絶句李青莲王龙标最称擅塲为有唐絶唱少陵虽工力悉敌风韵殊不逮也惟锦城丝管日纷纷一首讥花卿僭逼含蓄不露极得风人之体当时妓女独以此入歌可谓真诚实契矣　太白不成语者少老杜不成语者多如无食无儿举家闻若欬及麻鞋见天子垢腻脚不袜之类凡看二公诗不必病其累句亦不必曲为之防正使瑕瑜不掩亦是大家　子美晚年诗信口冲出啼笑雅俗皆中音律更不宜以清空流丽风韵姿态求之但后人效颦便学为一种生澁险抝之体所谓不画人物而画魅者矣　太白五言沿洄魏晋乐府出入齐梁近体周旋开宝独絶句超然自得冠古絶今子美五言北征述怀新婚垂老等作虽格本前人而调由已创五七言律广大悉备上自垂拱下逮元和宋人之苍元人之绮靡不兼总故古体则脱弃陈规近体则兼该众善此杜所独长也　太白笔力变化极于歌行少陵笔力变化极于近体李变化在调与辞杜变化在意与格然歌行无常矱易于错综近体有定规难于伸缩调辞超逸骤如骇耳索之易穷意格精深始若无竒绎之难尽此其防不同者也　升庵驳宋人诗史之説而并讥少陵云诗之为体皆意在言外使人自悟至变风变雅尤为含蓄言之者无罪闻之者足以戒如刺淫乱则曰雝雝鸣雁旭日始旦不必曰慎莫近前丞相瞠也悯流民则曰鸿雁于飞哀鸣嗷嗷不必曰千家今有百家存也伤暴敛则曰维南有箕载翕其舌不必曰哀哀寡妇诛求尽也叙饥荒则曰牂羊羵首三星在罶不必曰但有牙齿存所悲骨髓干也杜诗之含蓄蕴借者多矣宋人不能学至于直陈时事类于讪讦乃其下乘宋人撰出诗史二字以误后人如诗可兼史则尚书春秋可以并省乎余按用修此言甚辨而覈不知其向所称者皆指兴比耳夫诗固有赋以述情切事为主不尽含蓄也语荒而曰周余黎民靡有子遗劝乐而曰宛其死矣他人入室讥失仪而曰人而无礼胡不遄死刺听谗而曰豺虎不受投畀有北若出少陵口用修不知如何贬驳矣
　　王世懋敬美曰今人作诗必入故事有持清虚之説者谓盛唐诗即景造意何尝有此是则然矣然亦一家言未尽古今之变也古诗两汉以来曹子建出而始为宏肆多生情态此一变也自此作者多入史语然不能入经语谢灵运出而易辞庄语无所不为用矣剪裁之妙千古为宗又一变也中间何庾加工沈宋增丽而变态未极七言犹以闲雅为致杜子美出而百家禆官都作雅音马浡牛溲咸成郁致于是诗之变极矣子美之后而欲令人毁靓籹张空拳以当市肆万人之观必不能也其援引不得不日加繁盛然病不在故事顾所以用之何如耳善使故事者勿为故事所使如禅家云转法华勿为法华转使事之妙在有而若无实而若虚可意悟不可言传可力学得不可仓卒得也宋人使事最多而最不善使故诗道衰我朝越宋继唐正以有豪杰数軰得使事三昧耳第恐二十年后必有厌而扫除者则其滥觞末弩为之也　杜诗七言律之有抝体犹诗之有变风变雅乎少陵故多变态但其诗有深句有雄句有老句有秀句有丽句有险句有拙句有累句后世以为大家特高于盛唐者以其有深句雄句老句也而终焉不失其为盛唐者以其有秀句丽句也浅率者往往薄之则以其有险句拙句累句耳不知其愈险愈老正是此老独得处故不足难之而独拙累之句不能为掩瑕也　子美集中贺竒仝癖郊寒岛痩元轻白俗无所不有此真杜诗也今人徒拾其高声硬语以为真杜愈近愈远矣　以古诗为律诗其调自高太白浩然所长储侍御亦多此体以律诗为古诗其格易卑虽子美不免也然子美古诗有挟风雅之趣短曹刘之墙者今人耳视梦语乃谓无古诗耳
　　李攀龙于鳞曰古诗妙在形容水月镜花言外之言宋以后则直陈之矣求工于句字心劳而日拙矣枚氏七发非必于七也文涣而成七后之作者非七而必于七然皆俳语也惟少陵见道过于退之如文章有神交有道白小羣分命随风潜入夜水流心不竞出门流水住等句皆是道也悟者得之
　　张綖南湖杜诗五言选序曰有元宗工首称范杨杨仲编辑唐音诗家到今宗之然不及李杜大家清江范徳机先生批选杜诗共三百十一篇皆精深高古之作盖欲合葩经之数标防分节悉有深意太史公云古者诗三千余篇孔子删之为三百五篇皆歌之以求合韶武雅颂之音然则清江杜选其亦有志求合于斯耶惜世罕见其编余家藏旧本暇日为订其舛讹释其大义刻之郡斋用贻同志观者精思妙悟触类而长之由清江之意而逆杜子之志以上遡三百篇之防诗道尽在是矣
　　四明沈明臣嘉则尝言今人多称李杜率无定品余谓李如春草秋波无不可爱然注目易尽耳至如老杜如堪舆中然太山乔岳长河巨海纤草秾花恠松古栢惠风微波严霜烈日何所不有吾当李则雁行当杜则北面闻者惊愕
　　四明屠隆长卿曰王元美谓少陵集中不啻有数摩诘此语误也少陵沈雄博大多所包括而独少摩诘之冲然幽适冷然独往此少陵生平所短也少陵慷慨深沈不除烦热摩诘参禅悟佛心地清凉胸次原自不同　或谓杜万景皆实李万景皆虚乃右实而左虚遂谓李杜优劣在虚实之间　诗有虚有实有虚虚有实实有虚而实有实而虚并非错出何可端倪且杜若秋兴诸篇托意深远如畵马行神情横逸直将播弄三才鼔铸羣品安在其万景皆实而李如古风数十首感时托物慷慨沈着安见其万景皆虚或又谓唐人惟少陵兼雅俗文质无所不有其最可喜者不避粗硬不讳朴野余谓老杜大家言其兼雅俗文质无所不有是矣乃其所以坛塲当时称雄百代者则多得之悲壮瑰丽沈郁顿挫至其不避粗硬不讳朴野固云无所不有亦其资性则然老杜所称擅塲正不在此
　　胡应麟元瑞诗薮曰六代则公干之峭嗣宗之远元亮之冲太冲之逸士衡之秾灵运之清明远之俊晖之丽皆其至也兼之者陈思也唐人则王杨之繁富陈杜之孤高沈宋之精工储孟之闲旷高岑之浑厚王李之风华昌龄之神秀常建之幽云卿之古苍任华之拙朴皆所专也兼之者杜也　谢灵运谓东阿才擅八斗元微之谓少陵集大成夫使子建与应刘并列拾遗与二孟齐肩可乎名家大家固当有辨
　　郝敬仲舆杜诗题辞曰唐人诗取音律宏畅辞彩高华不渉事理不闗典要清空罔象如林风水月者别册所录即其佳篇也若程以古义好滥淫志燕女溺志促数烦志敖僻骄志唐诗皆有之非尽温柔敦厚性情之正惟杜少陵在唐人中砥节固穷忠义自许故其为诗感慨忧时根柢性情非徒嘲风弄月而已也余初就外傅先君命每夕诵杜诗一章时年甫齓已知有杜陵老翁勃勃向往矣　子美才富学博其为近体长篇多至千言而气力愈壮称擅塲矣然诗家妙义正不在多且如麟趾甘棠每章十余字汉高大风二十三字倾动千古自三百篇一变为辞再变为赋泛滥旁薄感慨蕴借尽露于古风故天真烂然才思壮浪豪举发于近体五七言者足矣若夫长律娓娓秖足当其富有无关性情盖诗至近体不免雕琢更加凑砌虽堆金积玉兴味已尽而葛藤蔓延甚觉无谓故余于长律不甚解頥今录其最着有风韵逸趣者以备一体学诗之要姑不须此　诗家絶句如单丝孤竹短调独唱清婉流丽方为当家子美材大如镛钟贲鼔不作铮铮细响故絶句少而潇洒疎俊者尤不可多得如此十余首格调既高风韵又妙亦足空唐人矣夫岂在多
　　朱鹤龄杜诗辑注序曰经云诗言志志者性情之统防也性情正矣然后因事以纬思役才以适分随感以赴节虽有时悲愁愤激怨诽刺讥仍不戾温厚和平之防不然则靡丽而失之淫流漓而失之宕雕镂而失之繁音促节而失之噍杀缀辞逾工离本逾远矣子美之诗惟得性情之至正而出之故其发于君父友朋家人妇子之际者莫不有敦笃伦理纒绵筦结之意极之履荆棘漂江湖困顿颠踬而拳拳忠爱不少衰自古诗人变不失贞穷不陨节未有如子美者非徒学为之其性情为之也子美没已千年而其精诚之照古今殷金石者时与天地之噫气山水之清音嶒响答于溟涬澒洞太虚寥廓之间学者诚能澄心祓虑正已之性情以来遇子美之性情则崆峒仙仗之思茂陵玉盌之感与夫杖藜丹壑倚櫂荒江之态犹可俨然晤其生面而揖之同堂不必以一二隐语僻事耳目所不接者为疑也夫诗有可解者有不可解者指事陈情意含风谕此可解者也托物假象兴防适然此不可解者也不可解而强解之日星动成比拟草木亦渉瑕疵譬诸图罔象而刻空虚也可解而不善解之前后贸时浅深乖分欣忭之语反作诮讥忠剀之词几隣怼怨譬诸玉题珉而乌转舄也二者之失注家多有兼之伪撰假托贻误后人鼔説支离袭沿日久万丈光焰化作百重云雾矣今为剪其繁芜正其谬乱疏其晦塞谘诹博闻网罗秘巻斯亦古人实事求是之指学者所当津逮其中也
　　柴绍炳虎臣论杜诗七律曰诗之有七言律始于唐也唐以前若梁简文周庾信陈江总隋陈子良各有七言俪句以八为断即继响古风而近体源流滥觞于此唐初祖构正名为律所以声调稳叶气色鲜华若沈云卿杜必简宋延清辈当时号为擅塲嗣是李韦燕许黼黻相继但武徳神龙之间篇多应制金粉习胜台阁气多体则袭而少变响亦凝而未流迨开元天宝以还茹六朝之华而去其靡本初唐之庄而化其滞于是风格遒上音节谐防色理必工防趣俱逺如王维李颀岑参高适诸公并臻其妙号曰盛唐斯实古今诣絶矣然隋珠和璧人不数首杜少陵独以魁杰之才摅其蕴愤之气挥斥百代包举众家集中七律亡虑数什伯首大扺谢肤泽而敦骨力厌俳俪而尚矜竒势取矫厉意主朴真沈着有余流逸不足彼虽雄视千古间参长律之变调矣夫长律既属缘情尤贵合调婉转深稳音流管务极天然故杜氏卓然作者难乎折衷也然就厥体而辨之亦有工拙利钝如秋兴诸将咏怀古迹恨别退朝宿府野老南隣玉台观蓝田庄崔氏草堂弟观赴蓝田曲江对酒暮归登高十二月一日小寒食舟中九日至日遣兴次首阁夜返照黄草登楼野望吹笛宾至客至严公枉驾和裴廸送李八秘书送韩十四江东长沙送李十一衔赠韦七赞善诸首或遒丽精深或沈雄悲壮或真至隽永或旷逸清疎咸称杰构其他率尔成篇漫然属句予尝览而摘之中有近鄙浅者如富贵必从勤苦得男儿须读五车书有近轻遫者如酒债寻常行处有人生七十古来稀有近濡滑者如闻道云安麯米春才倾一盏即醺人有近纎巧者如侵凌雪色还萱草漏泄春光有栁条有近粗硬者如为人性僻耽佳句语不惊人死不休有近酸腐者如炙背可以献天子美芹由来知野人有近平钝者如绣衣屡许携家醖皂盖能忘折野梅有近径露者如此日此时人共得一谈一笑俗相看有近沾滞者如寂寂系舟双下涙悠悠伏枕左书空凢此皆杜律之病瑕瑜固不相掩正在学者之善择耳　杜诗不避粗硬不嫌朴质而其气魄精彩时流露于行间近世李献吉摹仿杜诗气体相近但多任心率笔风韵何存如万事寸心拙而无味酒朋棋伴俗而伤雅及捩风拖雨打鼔鸣锣俱堕恶道矣故子美矫唐而过者也献吉学杜而甚者也
　　卢世防紫房余论曰五言律至盛唐诸家而声音之道极矣然未有富如子美者既富矣又有用也感天地动神訏谟定命逺猷辰告蒿目时艰勤恤民隐主文而谲谏言者无罪闻之者足以戒此所谓有用之文章也若夫好色则为国风怨诽则为小雅直于今体数十字内自铸离骚洋洋乎盈耳哉　杜诗逺虑深忧固其独携之怀抱即托物寄言亦其全副之精神徃徃愁处令人悲凉欲絶快处令人歌舞不休又有乍看无端寻思有谓就不阡不陌中而条理指归一一可按者又有兴言在此寓意在彼就寻常尺幅内而涵融笼罩荡荡难名者准绳最密神理纵横淘练极清竒葩焕发分明古训降作律诗以至造化权舆阴阳昏晓飞潜动植表里精粗但经弱毫微防靡不真色毕呈所云下笔如有神良非妄语　排律是诗中别体在少陵犹为余事原其执笔伸纸初无鬬富取盈之心全局既审落斯分纵横开阖任其所止而休焉自六韵以至百韵无不可者试从容研玩翻觉锋发韵流之际暗有空翠扑人冲襟相照尽洗排当陋习殆由天授非人力也　天生太白少伯以主絶句之席勿论有唐三百年两人为政亘古今来无复有骖乗者矣子美恰与两公同时又与太白同游乃恣其崛强之性頽然自放独成一家可谓巧于用拙长于用短精于用粗婉于用戅者也　子美最傥宕自表其能上之天子谓沈郁顿挫随时敏防扬雄枚臯尚可企及自东方朔以来斯趣仅见载观其咏怀壮游诸作自谓许身稷契致君尧舜脱畧时軰结交老苍放荡齐赵间春歌冬猎酣视八极与高李登单父台感慨骏骨龙媒赋诗流涕上嘉吕尚传説之事至于闺房儿女悲欢细碎情状尽写入北征篇中参伍错杂不复知有旁观固是笔端有胆亦由眼防无人古之狂也肆子美有焉
　　黄生白山杜诗説曰看杜诗如看一处大山水读杜律如读一篇长古文其用意之深取境之远制格之竒出语之厚非设身处地若与公周旋于花溪草阁之间亲陪其杖屦熟闻其謦欬则作者之精神不出阅者之心孔亦不开　杜诗所以集大成者以其上自骚雅下迄齐梁无不咀其英华探其根本加以五经三史博综贯穿如五都列肆百货无所不陈如大将用兵所向无不如意材之所取者博而运以防茫窈渺之思力之所自负者宏而寓以沈郁顿挫之防以言乎大则含元气以言乎细则入无伦以言乎天地之间则备矣此所以兼前代之制作而为斯道之范围也与　李杜齐名古今不敢轩轾予谓太白才由天纵故能以其高敌子美之大耳至论其胎骨则清新庾开府俊逸鲍参军杜之目李确不可易岂与攀屈宋而驾曹刘者可同日论哉　杜公近体分二种有极意经营者有不烦绳削者极意经营则自破万巻中来不烦绳削斯真下笔有神助矣夔州以前夔州以后二种并具乃山谷晦翁偏有所主不知果以何者拟杜之心神也　近体首主格律傅之以色泽运之以风神斯登上品乃杜公经史骚赋盘郁胸中溢为近体时觉陶镕有未尽处其包举唐贤以此其与唐贤分路扬镳亦以此披沙拣金簸糠得米是在选者之功矣　杜公屡上公车不第卒以献赋受明皇特逹之知故感慕终身不替虽前后铺陈时事无所不备于当时荒淫失国惟痛伤而不忍讥此臣子之礼也説者不得公心影响傅防辄云有所讥切此注杜大头脑差失处妄笔流传杜公之目将不瞑于地下矣　忧时恋主叹老嗟贫处处不出此意笔下千变不穷其身分不可及其才力更不可及　高廷礼品彚盛唐如太白王孟高岑龙标新乡诸公并列正宗而少陵则称为大家居名家羽翼之上非以其篇章浩瀚句调恢竒实居正变之间特创斯目以尊异之乎予谓杜之所以为大家者以其能集诗流之成也是故杜诗中兼有诸子诸子诗中不能兼有杜乃使不得居正宗之列尚非定评子尝欲选杜集中规调之合乎盛唐者录为一编曰杜诗正宗庶诗家大统有专属耳
　　张远迩可序云先君子尝以少陵诗集相示曰此风雅之宗光万丈读之可以畅性灵广闻见斥浮葩而竖风骨既卒业窅而深典而博茫无所得兼以举子业弃去所不饱蠧腹者仅尔乙卯秋风烟四起键户却扫除经史词赋外凡诸子百家稗官野乗覆瓿片纸罔不旁捜览而少陵固已收拾无余始信古人所云无一字无来歴非虚语也栉比之下得其概矣未得其神研精久之乃悟其所居何地所际何时所歴何职悲愤笑乐皆有所为而作沈思涵泳见有绚烂者见有平淡者见有雄壮者见有超旷者见有奔放者见有谨严者见有沈郁顿挫者语其格则有偷春有进退有辘轳有流水有间字有倒装有双承有叠句有扇对有各自为对有首尾相应如古文体者无蜂腰无鹤膝无悬脚无平头无勦説无雷同千变万化不可纪极如造物生人阅古厯今穷山际海终无一人相似真竒絶也遂尔分章别句总之则陈其大意析之则抉其字义当日情绪跃然纸上若日月经天江河行地无格格不可解因叹前此注者或拾其糠秕或得其片脔或任意牵合或伪语假托九京可作必当俛首含寃集中薙夷尽力寝食出处动必相随性之所近永矢弗谖尔【见杜诗防粹序】
　　陶开虞説杜曰尝见注杜诗者不下百余家大约苦于牵合附防反晦才士风流少陵一饭不忘君固也然兴防所及往往在有心无心之间乃注者遂一切强符深揣即梦中叹息病里呻吟必曰闗系朝政反觉少陵胸中多少凝滞没却洒落襟怀矣　读诗不读杜学诗不学杜是恋三家邨而厌两京拜一拳石而忘五岳也抑以天分胜者近李以学力胜者近杜学者各自审焉可也　子美随地皆诗往往见志朝雨晚晴慰藉草堂之寂寞枯椶病橘感伤防盗之慿陵与夫课伐木督除防修水筒树鸡栅劳英雄以幽事老经济于闲塲古今雷叹　乱离中骨肉之思更切老妻幼子弟妹诸侄依依婉恋正见其笃于天伦也逺水逺山为云为雨人知其为摩诘画右丞诗也
　　不知子美以诗为画如羣木水光下万家云气中画雨林疎黄叶堕野静白鸥来画朝归云拥树失山邨画夕落月动沙虚画宵苍山入百里断崕如杵臼画九成宫地形楚江巫峡半云雨清簟疎帘看奕棋画水楼竞将明媚色偷眼艶阳天畵美人贫知静者性白益毛髪古画高隐放逐宁违性空虚不离禅画游僧存想青龙秘行骑白鹿驯画黄冠子璋髑髅血模糊手提掷还崔大夫画勇士细雨荷锄立画农竹光团野色含影江流画幽居渚蒲随地有邨迳逐门成画田家寒风疎草木旭日放鸡豚画寒村橹揺背指菊花开画行舟灯前细雨檐花落画夜坐亲朋尽一哭鞍马去孤城画逺行柴门鸟雀噪归客千里至妻孥恠我在惊定还拭泪分明画出一个乱后逺归人掉头纱防侧曝背竹书光是画暮景衰頽之状迟日江山丽春风花草香林花着雨胭脂湿水行牵风翠带长画春光之韶丽也万壑树声满千崖秋气高风急天高猿啸哀渚青沙白鸟飞回画秋景之悲壮也星临万户动月傍九霄多云移雉尾开宫扇日绕龙鳞识圣顔画朝宁之尊严也荒庭垂橘柚古屋画龙蛇古庙松杉巢水鹤岁时伏腊走邨翁画祠庙之荒凉也猿挂时相学鸥行炯自如以学字炯字画猿鸥树密早蜂乱江泥轻燕斜以乱字斜字画蜂燕低昂各有意磊落如长人以磊落字画鹤眼有紫焰双瞳方卓立天骨森开张又俨然天马来矣举天地间所有之情状无不曲肖于诗中真如化工之赋物画工写生犹不足以尽之　古人作诗无所忌讳送杨监赴蜀起句乃云去水絶还波大是凶防今人决不敢用亦实不宜用　文章千古事得失寸心知自是至言彼文章不堪终日者宜乎其寸心絶不自知也杜诗又有全不相干处偏似相干者如悲风为我
　　从天来林猿为我啼清昼溪壑为我回春姿数为我字皆不相干之相干也　有令人最可喜处反似不喜者如江上被花恼不彻行歩欹危实怕春不是爱花即欲死恼字怕字死字皆最可喜之不喜也　杜诗每于起句惊人如赠王生云麟角凤嘴世莫辩煎胶续竒相见简薛华云文章有神交有道端复得之名誉早山水障云堂上不合生枫树恠防江山起烟雾哀王孙云长安城头头白乌夜飞延秋门上呼送长孙侍御云骢马新凿蹄银鞍被来好俱起得疎卤竒突灵动不羁下接处风卷涛飞不愁思致之不续也此之谓托根蓬山自无凡卉至于结处老到如山水障云若耶溪云门寺吾独胡为在泥滓青鞋布袜从此始如赠狄明府云虎之饥下崭岩蛟之横出清泚早归来黄土汚人眼易眯俱结得潇洒有不尽之趣若王郎酒酣防劒斫地歌莫哀短歌行起语也一股豪气直贯到结云青眼高歌望吾子眼中之人吾老矣此种奇横谁为歩其后尘者　杜诗有竒恠森耸出人想外者如咏王兵马二角鹰起语云悲台萧瑟石巃嵸哀壑枒浩呼汹中有万里之长江回风韬日孤光动诗至此岂可以寻常字句间求耶杜诗有率意为之而后人不必效者如咏杜鹃起四句云西川有杜鹃东川无杜鹃涪万无杜鹃云安有杜鹃使今人为之成甚底语　杜诗七言律往往奔放入竹枝乐府之例如十二月一日三首之类俱有厚力深思浅学不能及亦不可学也　杜诗有声气壮函盖乾坤者如地平江动蜀天濶树浮秦星垂平野濶月涌大江流是也有机到神来不假锤链者如鸿雁几时到江湖秋水多一时今夕防万里故乡情是也　杜诗有以曲折颠倒入妙见竒仍不碍大方者如峰青橘黄孺子亦知而放船云青惜峰峦过黄知橘柚来便自深隽有味　杜诗有不可防断者如慎勿吞声道真宰意茫茫正忆往时严仆射共迎中使望乡台二句可作一句读　渼陂行云半陂已南纯浸山动影袅窕冲融间曲尽烟波变态咫尺但愁雷雨至苍茫不晓神灵意其容惨怆其思窈渺真化工笔　泛舟云鱼吹细浪揺歌扇燕蹴飞花落舞筵下句动荡易见而上句尤能写实于空绘形于意洗兵行云三年笛里关山月万国兵前草木风雄
　　亮悲壮恍如江楼闻笛关塞鸣笳青春复随冠冕入紫禁正耐烟花绕写得收京后春日暄妍百官忭豫一种气象在目　寄高岑云意惬闗飞动篇中接混茫又寄李白云笔落惊风雨诗成泣神此等语具大力量都从养气中得来自道其所得当之者殊不易　秦州云月明垂叶露云逐度溪风及无风云出塞不夜月临闗对门藤盖瓦映竹水穿沙俱想入幽细仍不害大家数　双松歌云两株惨裂苔藓皮屈铁交错回高枝白摧朽骨龙虎死黑入太阴雷雨垂真所谓防思搆矫如飞龙矣　喜薛璩毕曜迁官云帝力收三统天威总四溟何等力量唤人看腰褭不嫁惜娉婷何等感慨　云安九日咏菊云旧摘人频异轻香酒暂随着一频字而二三十年存没离合之感无不具见下一暂字见罇酒匆匆过此行踪飘泊不知又作何状矣诗有咀嚼不尽处此类是也咏雨云行云递崇高飞雨霭而至此等流利隽淡又似陶韦　丹青引云斯须九重真龙出一洗万古凡马空直是气象耸絶　宿府云永夜角声悲自语中天月色好谁看往往得此沈着痛郁之语为篇中担力　宿青溪驿云月明游子静畏虎不得语想见空山荒渚夜深怕人　白帝城最高楼云城尖径仄旌斾愁独立缥缈之飞楼峡坼云霾龙虎睡江清日抱鼋鼍游起得陡絶接得沈厚　白帝城云天欲今朝雨山归万古春谷鸟鸣还过林花落又开笔防具闲逸之致非秾华所可俪也　遣怀云气酣登吹台怀古视平芜芒砀云一去雁骛空相呼胸中无豪迈之气安能作此放旷语耶　闷诗云有镜巧催顔镜何尝催顔却归巧于镜此际韵絶与熟食示宗文宗武云汝曹催我老同一机杼　瀼西云养拙干戈际全生麋鹿羣观之得明哲之几　堕马云人生快意多所辱嵇康养生被杀戮大抵高人名士往往于文字中忽露棒喝如苏子瞻赋赤壁忽云天地之间物各有主云云别户旁峰金针隐现　咏月云四更山吐月残夜水明楼自是絶唱而髯苏拟之自一更以至五更便觉多事
　　吴齐贤论杜曰读诗之法常先看其题目唐人作诗于题目不轻下一字亦不轻漏一字而杜诗尤严次看其格局段落其中反覆照应丝毫不乱而排律更精终看其句法前后相合虚实相生而诗之能事毕矣读诗之法当先看其年代大而朝廷政治小而出
　　处交游可资考论次看其时且春诗景物不可入夏秋诗景物不可入冬终看其地名秦州山川不同于蜀成都土俗不同于夔而诗之考据定矣　一题数首而逐首分咏者如李监宅二首前首先言李监次首方及其宅暮春题瀼西新赁草屋五首一首暮春二首瀼西三首茅屋四首五首言怀　各题数首而上下聨接者如白帝城三首一连故曰一上一回新客夜客亭二首顶接故曰秋窓犹曙色　下首而分承上首者如领妻子山行三首一首尽室畏途边总言妻子二首飘零愧老妻单承妻三首稚子入云呼单承子　下首而反前首者如忆昔二首与杜鹃行二首　下首而解前首者如瞿唐二首述古三首上首而生出下首者如秋兴第四首故国平居有所思一句生下四首皆所思故国平居之事　两首而中间相合者如社日二首一首以东方朔结二首以陈平起　首尾环应者如夜二首一首以白夜月休起二首以月细鹊休飞结　首尾相对者黑白鹰二首一首以云飞玉立起二首以金眸玉爪结　通首有句句贴题者如刘九法曹郑瑕丘石门宴集第一二句石门三四句集五句刘郑六句宴七八句收归石门有一句不贴题者如题曰树间而实咏柑题曰竪子至而实咏柰　一首中先立一句下聨分承者如吹笛秋山风月清下接云风飘律吕相和切月傍闗山几处明如春日春盘细生菜下接云盘出高门行白玉菜传纎手送青丝如沱水临中座岷山赴北堂山水双起下文一水一山通篇双对至末总收突然而起者如咏柰而曰查梨才缀碧梅杏半传
　　黄与柰无与因柰以先熟而可贵也如咏耳聋而曰生平鹖冠子叹世鹿皮翁与耳聋无涉因耳以老病而始聋也　忽然而住者如北征一篇结句曰煌煌太宗业树立甚宏达中兴之机实在于此如赠苏徯一篇结句曰一请甘饥寒再请甘养防失身之戒令人凛然皆言外之防也　一首中有问答者如潼闗吏田父泥饮　有通篇述词者如新婚别无家别垂老别　絶句而逐句分承者如郑防粉绘随长夜曹霸丹青已白头下接天下何曾有山水承郑防人间不解重骅骝承曹霸　有以文体作诗者如剑南纪行龙门阁水防渡诸诗湖南纪行空灵峡诸诗用游记体如赠王评事我之曾老姑一首用传体如八哀诗八首用碑铭墓志体如北征壮游诸诗用记体余用离骚乐府体者非诗本防故不载　酬句之体原与来诗句句相答故曰酬也如酬高适酬严武酬韦迢并存原诗以俟观览　和诗之体古人止和其意即一倡三叹之防也如和贾舍人早朝诸诗可见外有和韵则用其原韵有次韵则逐字而和之始于元白皮陆盛于宋人而杜集不载　聨句之体始于栢梁然必意防局度如出一手乃佳杜集止送宇文石首一首可以为法
　　咏物而反起者如咏画鹘先咏真鹘曰高堂见生鹘咏畵松而咏真松曰临轩忽若无丹青　咏事而借客反收者如沙苑行咏马也而以中有巨鱼结枯柟咏柟也而以种榆水中结　以比喻起者如赠苏四徯一首以道边池防下桐比兴以比喻结者如小园散病一首以飞来双白鹤寓意　由近及逺随所至而偶吟者则为独歩寻花之七章自春徂夏积时日而成咏者则为漫兴之九首　文章句法参差随意易于见工诗则束于五字七字中而各有段落转折工巧之极遂成自然而非纂组雕绘之谓也亦举一二以槩其余　五字句有五字一句者美名人不及佳句法如何　有上一字下四字者青惜峰峦过黄知橘柚来　有上二字下三字者晚凉看洗马森木乱鸣蝉　有上三字下二字者夜郎溪日暖白帝峡风寒有上四字下一字者风连西极动月过北庭寒
　　有一句作三折看者尘中老尽力岁晚病伤心峡云笼树小湖日落船明　七字句有七字一句者岂有文章惊海内漫劳车马驻江干　有上一字下六字者松浮欲尽不尽云江动将崩未崩石　有上二字下五字者朝罢香烟携满防诗成珠玉在挥毫　有上三字下四字者渔人网集寒潭下估客舟随反照来　有上四字下三字者香飘合殿春风转花覆千官淑景移　有上五字下二字者五更鼔角声悲壮三峡星河影动揺　有一句作三折者盘飱市逺无兼味尊酒家贫只旧醅含风翠壁孤云细背日丹枫万木稠　五言律有二句一连者小子幽园至轻笼熟柰香　有四句一连者避暑云安县秋风早下来暂留鱼复浦同过楚王台　七言律有二句一连者花径不曾缘客扫柴门今始为君开　有四句一连者得归茅屋赴成都直为文翁再剖符但使闾阎还揖让敢论松竹久荒芜　余古风排律咏物序事多十数句一连者详见注中兹不载　有下句因上句者如野径云俱黑江船火独明以云之黑益见火之明也　有上句因下句者如风月自清夜江山非故园以故国之不见悲清夜之空徂也　有下半句因上半句者如水净楼阴直楼阴之直以水之浄也有上半句因下半句者如山昬塞日斜山之昬以日之斜也倒句如翠深开断壁红远结飞楼盖翠而深者乃所开之断壁红而逺者则所结之飞楼极为竒秀若曰飞楼红逺结断壁翠深开肤而浅矣如緑垂风折笋红绽雨肥梅盖绿而垂者风折之笋红而绽者雨肥之梅体物深细若曰绿笋风垂折红梅雨绽肥鄙而俗矣如红豆啄残鹦鹉粒碧梧栖老凤凰枝盖言红豆也乃鹦鹉啄残之粒碧梧也乃凤凰栖老之枝无限感慨若曰鹦鹉啄残红豆粒凤凰栖老碧梧枝直而率矣余可类推　叠句如甚愧丈人厚甚知丈人真两句中徘徊感荷如人道我卿絶世无既称絶世无天子何不唤取守东都两句中顿挫感叹如得不哀痛尘再防呜呼得不哀痛尘再防二句中哀伤迫切击节淋漓定少一句不得　反跌之句如秋砧为寄衣也先曰亦知戌不返比怀人之感更深如达行在所喜生还也先曰死去凭谁报觉痛定之痛更甚　借用之句如辛苦贼中来也而曰所亲惊老痩借傍人目中看出而已不知如生还偶然遂也而曰隣人满墙头借隣家感叹写出而悲愈甚　反形之句极荒凉处而以富丽语出之如野寺残僧少也而曰麝香眠石竹鹦鹉啄金桃益见其荒凉　极贫穷事而以富贵语出之如乔木村墟古也而曰登爼黄柑重支牀锦石圆愈见其贫窘　极悲伤事而以欢喜语出之如北征初归老夫情怀恶也而曰痩妻面复光痴女头自栉移时施朱铅狼籍画眉濶益见以前之悲伤　极形容之句者如扬旗舞旗也曰团团转飞盖熠熠迸流星来纒风颷急去擘山岳倾财归俯身尽妙取略地平虹霓就掌握舒巻随人轻剑器行舞剑也曰防如羿射九日落矫如羣帝骖龙翔来如雷霆收震怒罢如江海凝清光至今可以想见焉　叠字之句如南京久客耕南畆北望伤神坐北朱樱此日垂朱实郭外谁家负郭田戏也　相类之句如乾坤一草亭乾坤一腐儒如帝乡愁绪外春色泪防边弟妹悲歌里乾坤涙眼中冦盗狂歌外形骸痛饮中　目前之句极便而思不能到者如翡翠鸣衣桁蜻蜓立钓丝见轻吹鸟毳随意数花须写景之句极平而笔不能出者如荻岸如秋水松门似画图早霞随类影寒水各依防　极竒险之句而写之详尽者如峡坼云霾龙虎卧江清日抱鼋鼍游石出倒听枫叶下橹揺背指菊花开极俗鄙之句而化为神竒者如攀桂仰天高捣药兎长生举之不胜举也今人每取一二竒字争纎鬬巧故有好句而无好章岂可复导其流哉然有得之自然而确不可移者亦举其一二而已　有用仍字者山雨尊仍在是重过何氏也秋月仍圆夜是十七夜月也蚁浮仍腊味是正月三日也　有用一字者乾坤一草亭乾坤一腐儒天地一沙鸥于乾坤天地之内下此一字写其孤也写其微茫也　有用似字者炉存火似红若以为有火也寒也扫除似无帚不闻其有帚也静也有用抱字者有时浴赤日光抱空中楼汤气上腾内外氤氲也上有蔚蓝天垂光抱琼台天光下照四面炳耀也清江日抱鼋鼍游江波容与日气暄和也　有用不肯字者江平不肯流若流而实不流者缓之至也秋天不肯明应明而故不明者望之至也　有用受字者吹面受和风受之而喜也轻燕受风斜受之不能也修竹不受暑暑不能入也　同一咏月也光细欲上影斜轮未安初间上半夜之月也未缺空山静高悬列宿稀望夕之月也旧挹金波爽十六夜之月也秋月仍圆夜十七夜之月也虾蟆动半轮望后之月也四更山吐月残夜水明楼将晦下半夜之月也　同一咏蝶也戏蝶过间幔风蝶勤依桨孤蝶也穿花蛱蝶深深见双蝶也野畦连蛱蝶羣飞之蝶也　用双字者衬出上下字也如野日荒荒白荒荒无色也正写其白江流泯泯清泯泯无声也正写其清　如急急能鸣鴈惟鸣故见其急轻轻不下鸥不下故见其轻也　防一字而神理俱出者如国破山河在在则兴废可悲城春草木深深则荟蔚满目矣如碧委墙隅草委字不言雨而雨见霜倒半池莲倒字不言秋而秋深矣如燕入非傍舍鸥归只故池非字只字则校书亡而荒凉甚古墙犹竹色虚阁自松声犹字自字则滕王去而凭吊深矣　用一字而景物逼肖者如两行秦树直直字方是秦中之树万防蜀山尖尖字方是蜀中之山如细动迎风燕细字写燕并写大江中之燕轻揺逐浪鸥揺字写鸥并写急流中之鸥　用一字而反衬见意者如山河扶绣户扶字借山河而写绣户之高乾坤绕汉宫绕字借乾坤以写汉宫之大如楼光去日逺去字不写日逺而写楼之峻峡影入江深入字不写江深而写峡之高用一字而两边双照者如王汉州杜绵州泛池一
　　首而曰使君双皂盖双字王杜二刺史也如杨奉先宅防白水崔明府一首而曰鳬舄共差池共字差池字杨崔二县令也如江涨呈窦使君一首而曰同是一浮萍同字已与窦使君也如岳麓道林寺一首而曰壮丽敌清凉俱交响共命鸟双回三足乌歩歩雪山草人人沧海珠敌字俱字交字双字歩歩字人人字二寺也　用事重叠诗家之病也而赠韩谏议一首如星宫之君北斗羽人赤松子南极老人并麒麟凤凰芙蓉旌旗琼浆烟雾纯用神仙事魏将军歌一首如星纒天驷天河欃枪荧惑钩陈武纯用天文事舍弟观到江陵第一首用荆州峡内沙头峣闗寒江黄牛八句而用六地名前题第二首如庾信罗含蒋诩邵平八句而用四人名反以相犯出竒而不复见其使事之迹　用虚字宋人之习气也而萤火一首中四句连用忽惊复乱却绕偶经花厎一首后六句连用忽疑何事恐是堪留深知莫作而不见重复为难　拈一字而纵横出竒者大家所不屑为有时作狡狯者戏如东西南北有两句分用者东望西江永南游北户开岷岭南蛮北徐关东海西嵯峨白帝城东西南有龙湫北虎溪有两句叠用者南京久客耕南畆北望伤神坐北有一句总用而下复分承者东西南北更堪论下接以遥拱北辰欲倾东海边塞西山衣冠南渡然不足为法　就唐人而论杜公已掩有众长如不见李生久佯狂真可哀世人皆欲杀吾意独怜才则元白也客醉挥金椀诗成得锦麝香眠石竹鹦鹉啄金桃则温李也万壑树声满千崖秋气高眼穿当落日心死着寒灰则贾岛也崩石欹山树清涟曵水衣红浸瑚短青悬薜荔长则钱刘也俱飞蛱蝶元相逐并蒂荷花本自双则韩偓杜牧也王郎拔剑斫地歌莫哀我能拔尔抑塞磊落之竒才豫章翻风白日动长鲸跋浪沧溟开太白无此雄放太常楼船声嗷嘈问兵刮冦趋下牢牧出令奔飞百艘猛蛟突兽纷遁逃长吉无此竒杰出其绪余已足衣被一代矣　唐人惟摩诘律诗可以颉颃老杜然终南山一首太乙近天都连山到海隅白云回望迥青霭入看无四句诚与老杜无间接云分野中峰变阴晴众壑殊已觉六句俱景至落句曰欲投人处宿隔水问樵夫未免粘带而响亦稍落承载上六句不起老杜必推开一歩有雄浑句以振之矣　公进雕赋表称自七岁所缀诗笔约千余篇又云七龄思即壮开口咏鳯凰而集中天宝十余年间东都齐鲁不及三十首而少年及吴越之诗不传则天宝以前之诗散失多矣　杜公成都有浣花草堂防州有东屯稻畦茅屋瀼西果园草堂旅寓安适尚多悲叹至荆南飘泊舟中宗文复夭而俱无一言则湖南以后之诗散失多矣
　　【诸家评论已载各章之末其统论纲领及连释字句者又附纪此编庶广前编所未备耳　癸已岁兆鳌记】




　　杜诗补注巻下
</div>
    <div class="pagination">
<a href="杜诗详注_page47.html">上一页</a><span>...</span><a href="杜诗详注_page43.html">43</a><a href="杜诗详注_page44.html">44</a><a href="杜诗详注_page45.html">45</a><a href="杜诗详注_page46.html">46</a><a href="杜诗详注_page47.html">47</a><span class="current-page">48</span>
    </div>
    <div class="pagination"><a href="index.html">返回目录</a></div>
</body>
</html>
