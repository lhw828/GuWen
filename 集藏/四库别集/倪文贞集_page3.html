<!DOCTYPE html>
<html>
<head>
    <meta charset="UTF-8">
    <title>倪文贞集 - 第 3 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 3 页/共 21 页</h1>
    <div class="content">　　管理新饷户部右侍郎周士朴
　　制曰朕抚宏图时逢多事深惧帝王之道杂于富强百尔之才注于功利故以理财责之儒者治赋问诸端人尔具官某体正骨强才长虑逺出有异绩入多谠言当逆竖豮豕方牙虫蜂将变维时懵者智昏于袭石怯夫气坠于当车资尔百里之瞻奋其一椎之击言既騐矣祸亦随之迨朕解弦更新用人维旧召司常伯旋陟小徒授杜预以度支任酂侯而转饷而尔审权金石竭虑中边期于士饱马腾奋扬赫濯非必天降地出妙殚营综会计有章纲条无盖既以兵多不戢大懐脱巾之忧亦由赋出加征深切反求之痛处兹旁午实亦奇难非尔之能孰肩斯任是用晋尔阶正议大夫呜呼今国比空铛世当转捩蠧积重则难剔病小愈而易加故时诎举赢转箸已穷于仰屋虽大来小往伏莽犹虑其升陵尔尚以正学筹财以深心保泰要引周官之制坐屈孔桑无俾元祐之衰退为绍述凡兹安阜平康之福咸尔翼为明聴之功
　　妻
　　制曰室家之壸景命侈其天厘风火之贞正位利乎王假妻者齐而兼士行家有好以章国荣尔具官某妻累封淑人某氏易中馈之无遂诗季女而有斋当其断织襄勤是使乐羊坐进及夫从官勗义因之李侃得迁乃若尔夫抗疏遗荣赖尔有防山偕隠之致奉公不染赖尔无北门交讁之言此诚良士之师资簪笄之秀出用仍封尔为淑人比王臣而无成有终当有道而子绂我佩
　　总督蓟保等处军务兵部右侍郎曹文衡
　　制曰夫诗颂元老易称丈人以克壮之犹图功好兼暇整以刚中之徳奋武勲着敉宁所以威形四骐命隆三锡尔具官某不可亲疎今之元敬兼备文武比于修期筮厠棘庭忠形药石处脂勿润版曹之良理绳不棼岩郡以治东海之歌每每南州之赋艽艽凡诸炳然可得而述洎于三呉建节百吏承风用使波鲸戢氛市犊解佩而时则禁旅日废边吏不咸喜峯之严隘旷若莽苍蓟辅之要冲度犹枕席朕辍箸而叹拊髀谁归睠尔干城畀之锁钥北门资晋公之卧防辽人闻司马而戒心而旌节甫临壁垒遂变部署刀铠悉寓钤谋跋渉川原周知要害辛弃疾之威信着于车旗程不识之精严形诸刁斗自可弓名克敌楼号筹边真有常武江汉之风非如灞上棘门之戏尔能如此朕复何忧是用晋尔某阶于戏今天灾洊至而我武未扬维尔渊谋不可闻见尚冀守其刚直益以精沈法济寛严合光弼子仪为一人之美策兼兵食如羊祐杜预有十年之储无或示瑕期必奏绩宜有土田山川之报召虎岂徒精金古器以宠奇章尔其钦哉无荒朕命
　　妻
　　制曰朕观徃古曲轸劳臣东山斧斨妇叹形于鹳蚁朔方旟旐闺思写以虫螽惟夫靡室与家其情可念所以既富方谷有好必偕尔具官某妻淑人某氏充瞿致孝縰折有程闺通礼文妇供子职求之今代斯有至难若乃敭厯中外川霖金砺之功又尔黾勉有无游泳方舟之力况复江连沱泛星被衾裯梅桑以表心仪樛藟之迎福禄岂不足以示彼有位消其忮心乎兹用仍封尔为淑人有美山河无斁缟衣之志尚同薪胆式追锦繖之风
　　巡抚江西都察院右副都御史解学龙
　　制曰夫王猷允塞而求阚虎价人维藩之曰干城所以山川土田大醻江汉精金古器小报奇章国有隆施义存称量具官某居品制才矜节治气昔以直道罣于凶氛谏草虽焚党碑不没世归正人之号朕维旧徳之求属以江州重藩比嵗多事爰命方叔出总师干所期莱公遥持锁钥维尔机能内秉威令外持遂俾杜囚气于荆湘卢循坠魂于岭峤人还礼乐户享农桑佥曰西江今之乐土慎封申画周嘉终始之功足食销兵唐列上中之考是用阶尔通议大夫今鸱党日繁豨突不已大江右左贼所必窥三楚襟喉兵不加益尚益体求骏聴鼙之意厉闻鸡击楫之心共武匡王功苟奏肤于六月折首获丑国必有赏于三年朕不食言尔无荒命
　　吏科给事中宋权
　　勅曰夫人鉴则明主之所取也取诸人鉴必取诸彊骨深识之士以为其于事无避而天下之议论有其归矣古之帝王求得其人则必贵尚其言以章其志故其诗曰乐只君子天子葵之尔具官某静沈之徳以致其才当牧阳汾寛健俱出烹鲜拔薤原田积歌夫长吏者天下之所归能也其不忍于吾民而健持其官则朕谓其人必致忠而气出是故擢尔华要试之天垣维尔主其彊遂耻为伊优其身岳然风论山立剔涤涂驳竭忠尽诚昔彦伯救时着枢机之论李藩批勅蕴宰相之能以今量古岂不然乎用改授尔阶徴仕郎今吏道多端而才効不出朕外责主爵吏而内望子子必图之苟使吏无天下治矣其不然使吏无庾天下亦治
　　父
　　勅曰夫循吏之徳虽更十世不可忘也汉光武之封卓茂去其为令二十余年然其诏书则曰名冠天下当受天下重赏道止其身而报若此矧夫教诲尔子式谷似之者欤尔原任福山县知县宋沾乃具官某之父明体达用卓然儒者学问宏广小试鸣琴观其敏奏牛軱清徴马骨釡鱼之所扬义车禽之所献灵汝隂神父和宁慈君可以方斯则其茂出者矣尽瘁中殒以躯狥官而傅谱再传狐教无贰是父是子可得而观焉语有之曰树落则粪本乌有懐其寳而不知其所从来者乎用改赠尔某官弥章鲤庭他日之心斯知乔木世臣之谓
　　嫡母
　　勅曰维妇亦百行也然而莫不有其本务焉不孝其上而能不妒与慈以及其下者未之尝闻尔孺人以孝旌张氏乃具官某之嫡母美在其中声闻于外观夫所司之所条上往綍之所致称崔妇赵妻不足为孝若乃佐夫以正逮下之仁斯俾螽羽腾歌江沱戢咏鸤鸠有如一之性仓庚为化妒之羮须眉所难是为备徳用赠尔仍孺人呜呼非其生而祝似移其孝以教忠厥维休哉
　　生母
　　勅曰夫贞母之教其子至矣矢于靡他犹曰贰乃辟也云尔其子受之以共其官复何尤焉尔封太孺人以节旌丁氏乃某之生母自尔夫死劳以往皆未亡荼茹之年恃尔贞凝不可转巻聴凄歌于黄鹄仰严榦于懐清灿彼国常光于女乘今尔子磊砢着节慷慨扬忠凡掖垣骨鲠之声皆霜阃身先之教是用封尔仍太孺人呜呼以兹再命报其三迁不为负人母矣闻者其兴
　　吏科给事中曹履泰
　　勅曰夫欲澄涤六宇其必由吏治乎今选举滋才遁功绌使朕日发诫而时察之不如求正色之士立于朕前是能为朕治吏使朕不惑也尔具官某风道遒凝掌蹠高逺当其筮仕试于温陵时值鲸鲵沸波鸿雁蜚野恃尔袵席内蔽干橹外施晋阳之非茧丝朝歌之为利器循卓之致于此可观既擢夕郎使表天掖而尔清刚弥厉鲠固不挠棐迪之心形为涕哭指画之气发于精微至言有入骨之诚号惕章扬庭之力是使人材日出吏道不刓斯诚百尔之所归能重旒之所取照也朕甚喜得子是用改授徴仕郎呜呼惟爱必犯惟直必平谷永繁称不为能诤义纵鸷击不能为治尔其念之怵惕惟厉思免厥愆
　　父
　　勅曰朕观董子之言曰孝子之义取之于土董子以为土不自有其功名而归之火是土之孝火也然而熯物着光火之自为功名而下教其土董子又乌知火之慈土有如此者乎尔原任罗山县知县赠文林郎曹嘉谟乃具官某之父处为名儒仕称循吏郑毡独冷底髦士于成材潘县俱春蜚神君之极誉至于教诲尔子鞺鞳于时出则流膏入而纳诲是宜绰琰治谱秘为家珍斯知暾毅直声本诸庭授缅懐旧徳能不慨然兹用改赠某阶如尔子官呜呼朕为人子报其父如此国常固然虽然何以报朕
　　户科给事中冯元飚
　　勅曰夫功言之道如燧日相取朕治天下欲使致言者司功致功者司言致言者司功朕犹将疑之致功者司言则天下之所共信也且夫治气强立非一日之积也其人功见则其力出其力出则天下之理归之是故其言防深可得而恃尔具官某襟蕴锋岸悉本文心前命榕城惠政挺纪属防蠭发海水为飞尔以书生暇整办贼俘馘五百名酋駾奔既复扬鬐沸浪樯橹压城而尔机能非徒墨守设奇制胜遏来邀归不俟外援破贼满万产蛙窟鼠方斯恧焉朕心壮之召居禁掖益复鼓励哭叹俱兴谏舌抨文不避权近缶孚而论絶其瞻徊气至之言归于伦脊凡尔所条皆相时最先拊鞬批肯不为巵汗是故能言之士皆以为难夫恒星豆离推明太紫羣岭鳞矗仰高中黄谏者林立归健于尔兹改授尔阶徴仕郎锡之勅命呜呼尔职于计是其畔也夫钱谷大命而罣于小数不察则日绌察之至精惧与治逺朕今务兴王道尔规其大尔无面从
　　妻
　　勅曰夫人妻之徳非其至健则亦不能持也许允贾言若其妻妇人者不其堕欤尔封孺人邬氏乃具官某之妻以其家贵则宜桃李骄秾以其夫贵则宜山河炫美以其嫔于清白则宜兴北门交徧之怼以其相彼忠刚则宜懐谷风予女之惧今俱不然岂非女士乎兹用仍封尔为孺人呜呼维妇职亦诤实惟尔夫允师
　　父
　　制曰昔在皇祖显皇之世居徳秉礼兴励天下谨严近侍不畀以权而山泽征之政或使为之者以为其事末屑固非可以烦士夫也然而鸱狐宵张嗥攫四出其时士大夫率能矫厉风节与相挠持而上亦务为优容严榦之士虽亢无悔朕尚嘉深叹以为一时上下皆可纪也尔原任南京太仆寺少卿冯若愚乃具官某之父昔以崷望出守荆襄时值税使矫防三湘骚沸恃尔鲠正豚畜虎狼致命亢威防于破柱元赏之杖神策杨秉之捕任方可谓岳然不畏彊御者矣既罣箕锦蜚语日闻显皇圣明有诏勿问料须而免斯有奇焉然犹十年不迁丐还初服皇考御极笥发衣裳陟于卿华有如威凤寻遂凋陨形亡道存兹以尔子有声谏垣用追赠尔仍正议大夫嗟乎飏飚之义虽使蒙者扪钟揣籥知为父风朕以甘棠式于尔子诗曰虽无老成人尚有典刑
　　母
　　制曰夫阃徳非朕之所尝闻也然而其理徴着土圭日景可测而得矣测妇以夫测母以子尔赠淑人顾氏乃具官某之母明于理道笄縰之英迹其静正有斋淑慎不忒而尔夫资之以健正能其官尔子仪之以清贞绍其父思齐圣善岂有疑乎诗悲鞠我礼痛遗棬顾处前丧曷醻其母呜呼用是赠尔仍淑人繄尔子忠斯尔口泽惟尔无斁
　　继母
　　制曰语有之继母食子虽肥不泽伤哉言乎然而秦翟之义胡不闻焉尔赠淑人姚氏乃具官某之继母承人梁笱而不愆主妇莫莫之容乐我缟綦而能偕君子阳阳之致斯已奇矣至于桑虫祝似鸤鸠秉均尤非笄珈可得而及兹用仍赠尔为淑人呜呼慈孝至性讵关里毛不忮之徳敬告百尔
　　巡视两关河南道监察御史傅永淳
　　勅曰朕思守御之道在明虚实实者简诘戎兵澄涤将吏虚则以气取之耳制使御史察视岩关取诸其权重职雄得以抨弹一切然朕谓不如取诸其人之彊直为可恃也强直则其志不回其志不回则其气蠭涌而出志气之以致功譬磁之致铁也尔具官某自其为令已章健声洎入中台弥徴严节鲠固自遂谠谔屡闻朕时一见其人识其风论心知斯士国之寳臣夫惟负气无惧之夫可以当艰任大由是命尔握斧当关今士马刍粮徴发旁午而边臣闇懦不知所持韎韦之才萃于饕黩投超之气没于哗呼法令不张务为防惑微尔晶照四出鐡柱不挠亦曷使朕拊髀勿忧当食无叹乎是用授尔阶仍文林郎昔李恂之按幽州贾忠之使辽左并以御史持节极命威能钩致边情赞禆庙画尔尚务追昔轨致其成功诗不云乎悉率左右以燕天子尔其念哉
　　福建道监察御史祁彪佳
　　勅曰御史督刺天下道兼论察天下因之以无蔽奸遁诛其天子得之则亦可以穆然无为而守其旒纩夫君道主静而尚寛以为御史能其官则能使其君如此故重御史也尔具官某茂才通明正骨强立始以韶齿试于祥刑而审克致精偏颇矫聴是使老吏失气梧邱絶呼夫学问之能必徴于折狱正直之气必出于平情是用擢尔兰台资其药论维尔洞垣取识没羽章忠朕尝覆子昌言识其风防大都欲以道维法以礼济威以谨微为宫府之防以规大为中邉之计官邪着鼎流民着图才治文章学治功利凡兹棐迪悉本精诚斯悟前贤非为俊物兹授尔阶仍文林郎锡之勅命尔既被命持斧三呉大江之间国之腰膂时则水旱宼贼奸宄豪强旁午奔会朕甚忧之冀子摇山无替朕命张纲范滂则亦犹人尔其念哉
　　妻
　　勅曰夫人妻之道亦以诤诤亦以法法犹夫朕之有诤臣法吏也苟得其人朕乌能忽之哉维朕亦以训有位尔封孺人商氏乃原任南京兵部尚书商周祚之女具官某之妻承尊以孝处贵不骄宜其家人勗哉夫子静好既着富谷与偕犹澹茹藘罔浓桃李观于皂囊谔谔骢马行行非有旁挠则知中赞矣是用嘉尔封尔仍孺人呜呼履盈袭盛明哲所忧繄尔女士益凛釡满则永有庆
　　父
　　制曰夫水虽传器不易其味诗云泂酌彼行潦挹彼注兹可以餴饎此言泽自逺而能流体有分而必合也父子之道则亦宜然尔原任江西布政使司兼按察司佥事宁太兵备道祁承防乃具官某之父才峯道岸学圃书仓筮令岩城遂昭义问留枢小滞大犹宏张观于艅艎三载之功动关丰镐万年之计一麾章贡再见龚黄理学相摩才名愈盛而强直多忤淹疎屡摧符离又歌汤沐为壮既而入守戎曹姚元之之条贯出陈时臬谢夷吾之功能积劳方迁引疴奄陨而国侨五羖农舂并停岘首桐乡碑爼相望生歌死墓形沈名飞若彼趋庭章于执法教忠禅直又何奇乎兹用赠尔阶大中大夫惟乃祖乃父世笃忠贞以及尔子延世长矣尚无防昧益佑啓尔后人
　　广东道监察御史呉振缨
　　勅曰夫才气二者所以兴世致功天下之所大赖也然犹有患正才以学治气以识学识出而可以无败才佚气矣朕慎难台谏冀求名儒非徒健持贵其闻道尔具官某绩学名通居身高逺试于宰士知为吉人时使抡才咸称得俊朕本宋宗慎简之法因刘挚效用之心擢寘谏台日闻谠説大徴对仗小试司城胆目并舒衔辔无失夫谏官之道贵去名心法吏之威惧干元气是以虽有药口必不以摘剔幽暧明皎日之衷虽有铁肝必不以铲削太和表清霜之力如尔志贞学广诚至识尊庶防萧燧之逺时名陈瓘之持大体是用阶尔文林郎朕谓天下可澄涤而治也将亦咏皇华之诗使子揽辔抑宋臣曾巩之言曰御史责人人亦有责之者斯言燝然尔尚绎思不懈于位
　　刑部福建司主事王肇坤
　　勅曰夫刑者圣人所以厉教天下文明之归也易贲旅之徳综于火离取诸此矣是故不宜付之法吏而宜付之通儒甚明尔具官某仁义之学注为哀敬诗书之气被于简孚精聴审稽以佐其长邮罚是丽伦要可求奇请他比则不为也自顷风俗宼宄暴悖日出禁之不止人用泯棼朕欲稍纠以严示世难犯而所司不察或为刻深刻深之治岂曰严耶若斯明清庶防徳礼用俾有众知朕下车之心是则子之忠也夫皋陶之曰迈种伯夷所以折民岂意朕之庶臣有能明此者乎兹以奏绩授尔阶承徳郎呜呼尔道之平可以宰世其敬之哉书曰慎厥始惟厥终终以不困
　　妻
　　勅曰夫荏席物之细者也昔之仁人犹以为弃霉则遗故遗故则不足教义矧兹好逑尔某官妻叶氏始居约时宫钟已着风雨恐惧方舟泳游足明黾勉之心徴静好之徳矣假其缟綦不替绂佩相将岂不鸡旦虫薨时萦梦寤房敖舆辐永惬从依乎遗挂閴然则诚可念爰赠尔为安人虽入宫而不见尚有好于而家
　　继妻
　　勅曰人臣遂志致能岂不以内助哉房共由而乐室有谪则悲悲使忠隳乐而才出尔某官某继妻张氏善相尔夫以能其职审克之道依于哲人是使下无庾情上不缪听钩距逊察嘉肺归平而罔家于辞窭悴弗叹虽欲不功尔中赞其可得乎兹用封尔为安人呜呼尔尚敬戒无替则亦有无穷之闻
　　父
　　勅曰凡天之道明报而已故或报其徳而报诸其子未为辽邈也明王则之或报其功而报诸其父或亦宜然尔王文焕乃具官某之父聚义连仁有如襞缉观其茂体锋岸俱夷自可民比无懐世还绳结而当意激义起任侠周施一州之人悉同忧患倾舟分宅复何以加是故于闾宜容驷马今尔子惟良折狱淑问有称本厥由来能不汝尚用封尔为某官维易有之曰积善之家必有余庆亶其然哉
　　母
　　勅曰父之教子也不如其母以其静专而察微其子之成败无遁焉者是故其子之成尤功母哉尔张氏乃某官某之母持诗有齐体易无遂簟衾着孝沱泛敷和匍匐凡民之丧只且君子之乐谓之女士斯不诬矣至若教诲尔子陶孟之能日问平反式资明允以是汝嘉封尔为安人于都休哉北堂侍奉不其有辉

　　倪文贞集巻三
　　钦定四库全书
　　倪文贞集巻四
　　明　倪元璐　撰
　　制诰
　　四川遵义军民府知府黄立言
　　制曰朕观汉代边徼守臣悉资将畧李广魏尚祭彤任延之徒才气锋举抗棱笼裔然固非能辟国百里也循持无失而已国家以为守者文徳非必﨣桓虽絶隘岩陲惟任儒士顾以国灵不匮恒得其人尔具官某屡试而效移守牂牁其治文眀傅以严徤农桑芒刃相错为功使徳浸于中威行旁逺朕闻而尚之朕惟由秦迄今二千余年獝狘之种骤被冠裳方逾再纪譬十年之病疗始淹旬尝虑乘羸蹷然而作得子拊循更益继者踵事勿失则亦可以无患矣用旌子以风可阶中宪大夫锡之诰命朕今所持大振天下者其道有三曰重守令慎疆圉破资格而已三者以子塞其二则朕岂得不又图其一乎翘车在前冀子终誉
　　妻
　　制曰朕闻冯寳之守南凉其妇洗为之谋之无有失也岂勇可习惟妇亦然欤尔具官某妻封宜人某氏以中华燕婉从其夫万里戎马侏离不以为惧今即谓尔夫所绥民靖边者举由中赞朕不能知然固已难矣用加封尔为恭人慎勿以命服为易洊恩为常必敬必戒无违夫子
　　父
　　制曰夫功业非一日之积也其始必有其见端如火荧然终则熏燎其父子之间乎尔原任长棱卫经厯黄登乃具官某之父原其夙所居职比于古之叅军受官铨衡而临戎幕左右韎韦咄嗟钤符克以才称为时所誉则亦文武之资也施于尔子领符絶障内拊羣庶外控诸蛮礼乐机能张弛不失虽专城为贵其道岂有殊欤是父是子允文允武用加赠尔阶锡之诰命尚只承哉即报朕者其益佑啓尔子如尔结草
　　母
　　制曰记有之母没而桮棬不能饮焉泽存焉尔推而言之亦可曰母没而蒯麻不能御焉教存焉尔尔赠宜人刘氏乃具官某之母操绩致勤敬姜复出尔子之彊立不怠自其成童则已然矣今贵五马而釡庾不逮康伯拥绵以泣宼莱扪足而号陟彼屺兮是可痛也朕用加赠尔恭人旌而有子呜呼夫既有子云何不喜
　　浙江宁波府推官李清
　　勅曰人亦有言以法律为诗书夫以法律为诗书不犹愈于以非法律为法律者乎朕读诗书为仁义至精之言者靡不致详法令而高皇帝之制律又什九取诸诗书稽古宪今岂有敝欤其上自司宼廷尉下至郡国聴稽之司朕则一遵古先圣王之道高皇帝之意左握诗书右持法律叅伍考平焉尔具官某本诸晶心致精审克东海之无寃民朕则闻之维甬海邦罔不宼贼再嵗以来遂以衰止则刑平之效乎用阶尔文林郎书不云乎哲人惟刑无疆之辞尔其懋哉
　　妻
　　勅曰法吏之妻勗哉夫子有如曰无以喜怒生杀人则已防矣尔具官某妻陈氏自尔夫之以哀敬明清着平东海中赞之力则已彰然且夫窭贫者士之所叹而况妇人乎覩斯阳阳弥征齐徳兹用封尔为孺人尚益敬戒无替则亦有无穷之闻
　　父
　　勅曰夫水之传器也虽方圆致殊而不易其味父之传子则亦犹然尔生员李长祺乃具官某之父以大儒名卿为之祖若父而其子则亦有良吏之声于天下即尔中处述作已明若以朕所闻其才甚高而学广义多即微其祖父若子亦岂可没哉兹赠尔为某官呜呼不于其身则于其子信夫
　　母
　　勅曰天下之不治则由士大夫不笃其伦不高其节不笃其伦则其义微不高其节则其功堕士行如此朕欲以妇徳正之耳尔以节旌姜氏乃具官某之母松栢之心是天所笃靡他靡慝誓存共姜取尔孤贞布诸百尔可使居恒厉气不绌其功临危致身不没其义道关风防讵曰渺微兹封尔为太孺人呜呼以尔父之鲠固尔夫祖父之忠贞萃灵于尔尔子则亦于是有祥刑之誉谁谓节苦而道穷乎
　　江西临江府推官今陞东城兵马司指挥田苏兆
　　勅曰吏治之大者无如理人禁非理人则寃抑寡禁非则豪宄绌审若能之何施不可哉尔具官某当理洪州强立察朗佥曰清霜移试辇毂益彰通敏其明习积练所由来矣故曰习者之门巧者不过仍以往绩授尔阶文林郎使尔司城佐台使者之察也夫都城百孽所归譬则松栢之下必有丛草尔职参吏将抑其兴文厉武慈健并章庶以不隮典聴朕教
　　直凤阳府颖州知州沈延祖
　　制曰朕观往代多以其国重臣贵职养优方州而今特使士初试及一命以上者为之夫祖宗之意以为为臣养优则不如其为国责勚也然而责之已甚矣郡督其上譬托头于肩而邑之肩之犹指之仰臂也辐轴相维毂居其中有难为者焉尔具官某守其家学敷为国华文誉雄骞才锋健奋属以筮仕授之名州惟汝阴为中都根本之区况比嵗当灾盗洊仍之会资尔心晶如水月镜非钩合浦珠还知孟尝之异越王石见表虞愿之清诚可雨号随车天名照蜡用授尔某阶抑古人有言曰诸侯并立终善者长焉宁先病而后瘳讵先瘳而后病乎毋弃尔劳则维王休
　　父
　　制曰朕惟为人之道以才卫世以福自卫视为固然不知其必有取之取之则必其父也夫逺或难稽再世之泽如出户顾庐返踵可得尔生员授儒官沈应和才名江海学号厨仓毫茂可观神清不俗且周施不报循月令掩骼之文洽比孔云市冯讙焚券之义俱非斯代可得而求夫景必随形枝皆禀柢故知韦经之传为世业于闾以报其前修矣爰是封尔某阶其自今往则益迪尔子俾罔或恃罔或惮罔方成而忽堕
　　浙江嘉兴府崇徳县知县龚立本
　　勅曰今欲义安天下使桴皷不惊至治日出其道必由于得吏吏必自邑令始矣朕求民之莫当馈辄叹亦维古之治主玺金茅土广厉循良朕师其意不敢忽也尔具官某学成有用体诣无尘秉铎材蒸分符瘠起顷台使者覼缕上言凡夫田畴子弟琴舄童禽形其至诚敷为大象亦既卓朗章于聴观朕用尔嘉授尔阶文林郎抑闻之曾子誉衰于宦成是则可忧也尔盍懋勉其惟有终
　　浙江金华府金华县知县项人龙
　　勅曰夫吏治者精微之业也有民人社稷礼乐兵刑儒者之务诗书所求莫不归之苟能其官抑将可以为大臣尔具官某治婺三年大吏上其绩曰无不办者所司覈之曰审是则朕之所厚望也吕夷简始佐颖川遂期宰相汉制郡邑高等入为三公皆为循端测归区量才际顾今犹以恒贯阶尔文林郎锡之勅命即士初试使一邑之人亲之如父母而其声闻于天子虽不遽显亦可谓之道行志得矣于戏是岂可以不终哉
　　妻
　　勅曰夫受人之民人而为之牧之是岂一人之为乎出则其父事兄事示之水薤入则其同梦儆于鸡虫如此以防不坠堇焉尔尔具官某妻程氏室家之壸非朕所闻若以尔夫宰邑邑治化成名立自朕观之不有羣资则有阴赞不然则其无中牵也用封尔为孺人于戏含章有终妻道也尚引弗替永孚于休
　　父
　　勅曰易曰黄离元吉黄土色也土父火而袭其文明犹之子父相附丽以为道故得吉焉尔项元辅具官某之父朕闻其慕义抗躬志节挺举学儒不成弃而学剑尔子伟达之气着于专城则亦其道也是用封尔某官且夫官怠于宦成曾子之所以诫曾元也他日又独立岂忘斯义乎
　　母
　　勅曰夫横海之鳞不生于蹄潴弥天之翼不奋于蜂房以言乎徳产则亦有之矣万物之荣各功其母讵可诬哉尔方氏乃具官某之母由尔以母道教尔子使其邑人有孔迩之戴其子众母其母母师比以三年之成授尔封孺人即吏于民不能诚求如保赤子者皆为媿其母矣念之哉尔有母遗
　　湖广武昌府江夏县知县刘勷
　　勅曰吏道多端其大要使民亲之而已朕南睠荆襄师荒绎然夏口兵冲昔人之所虑也然今者沸羮之势极于潢池揭竿之心生于愁苦聚天下之才无制贼者聚天下之徳无亲民者奚惑乎夫吏亲民则民知死长民知死长则其气出何贼之虑尔具官某勤勤翼翼比及三年其效则使获薪无叹頳尾絶歌旅乐其涂宼畏其界大吏考之曰未尝有谅矣杜陶以来二千余年以子张楚可授阶文林郎朕以宰之能通于天下则翼宣之道出焉是以有宏文之令尔其懋哉
　　妻
　　勅曰妻之曰齐吏之曰理内有齐徳者外有理人之功民之父母有与共为之者焉尔孙氏乃具官某之妻朕则有闻尔夫至清絶尘形诸马骨当是之时室人讁之亦乌能介然无变至于三年乎三年而不变其于妻道则亦以成用是封尔为孺人于戏其益黾勉思日赞赞襄哉
　　父
　　勅曰凡人蚤成必其父之遗其未竟必遗诸其子夫父子同体今以其潜显殊遘或疑之是犹疑寒暑非一嵗之功讵可乎尔贡生刘志宇乃具官某之父积道穷经淹踬以死孔子曰有命岂不然哉今尔子英挺骤蜚为吏声出独立之义既炳以章盖天之道犹张弓亦有不诬者矣兹用赠尔文林郎冀尔不昧佑啓尔子规逺持终即复结草不如斯报也
　　母
　　勅曰甚哉妇徳之为宫钟也其夫若子皷而声之乌可得没哉尔冯氏乃具官某之母何以知其顺以其夫之名儒何以知其慈以其子之名吏天下乌有积行之士无耦徳其间奉公之臣无教勤其上者乎兹用封尔为孺人猗欤于是则有无穷之闻夀母纯嘏
　　湖南荆州府石首县知县谭尚烱
　　勅曰今治令已甚司勲则亦治之司庾则亦治之夫使司勲正词以治其茧丝而司庾骫志以治其保障天下岂有完令哉诗曰维昔之富不如时维今之疚不如兹此言民穷而吏益困也具官某政刑徳礼条然以章辑和民人莫不夷怿下戴其上牛车自输非假羽毛声称日出如此则可谓之贤人君子矣朕以楚貏豸洊承兵革粤波南及壑以游鲵秦蔓西延嫁之奔豕殣痍相望仳荡嗷然每睇衡湘忾焉废箸嗟乎苟俾列城之长悉如尔良朕复何忧哉嘉乃丕绩可阶文林郎维朕以为治之已甚报亦宜然今宏文之求移诸循茂底之厉之则亦至矣其益殚厥心逺期宰世天下安得谓吾民父母不可与于股肱乎
</div>
    <div class="pagination">
<a href="倪文贞集_page2.html">上一页</a><a href="倪文贞集.html">1</a><a href="倪文贞集_page2.html">2</a><span class="current-page">3</span><a href="倪文贞集_page4.html">4</a><a href="倪文贞集_page5.html">5</a><a href="倪文贞集_page6.html">6</a><a href="倪文贞集_page7.html">7</a><a href="倪文贞集_page8.html">8</a><span>...</span><a href="倪文贞集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
