<!DOCTYPE html>
<html>
<head>
    <meta charset="UTF-8">
    <title>北溪大全集北溪外集 - 第 26 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北溪大全集北溪外集 - 第 26 页/共 27 页</h1>
    <div class="content">　　祭四先生
　　谨以释奠之明日致祭于濂溪周先生明道程先生伊川程先生文公朱先生道防千载得自濂溪太极一书浑沦再辟二程亲受濬其渊源河洛洋洋与洙泗并闻而知者卓有文公发挥微言皎如星日惟四先觉前后一心道统攸归百世师表学官列像昭示仪刑敢率彞章少陈明荐陟降庭止恵我光明
　　三贤
　　谨以释奠之明日致祭于唐相国常公四门助教欧阳公髙州刺史周公闽自唐世始向儒风惟尔三贤倡导之力遗祠在学称思未忘敢率彞章少伸报享洋洋昭格恵我无疆
　　蔡端明
　　谨以释奠之明日致祭于端明学士忠惠蔡公惟公义槩忠风在朝显著筮仕之始由此幕賔厥有遗祠称思未冺敢循故典少荐微昭明格思慰我景慕
　　李侍郎
　　谨以释奠之明日致祭于徽学侍郎忠肃李公公在绍兴力排和议权臣见嫉出牧此州建学崇儒人懐忠烈遗祠未冺报事敢愆式遵彞仪少陈明荐来格来祐多士以宁
　　东溪先生
　　谨以释奠之明日致祭于东溪先生髙公惟公志节坚髙议论鲠切一视夷险之死弗渝贤者之清闻风肃立学存遗像庸激懦贪敢率彞仪少陈明荐英灵如在鉴此拳拳
　　立后土祠
　　敢昭吿于后土氏之神古者家有中霤之祭谓土神也故礼经自天子至大夫皆祭五祀而中霤与户灶门行之神并列而其所以祭之则皆用特牲爲礼士不得祭五祀以位卑禄薄不克备特牲之礼然礼有士祷于五祀之文则虽不得行祭而五者之神无不具亦以人之所居虽有小大之差而五者之事则无不同也某以庶士之贱于五者不敢僣礼以并立窃惟土位中央神实爲尊而居地之主在有家所不容废今辄以义起而特立中霤一祠以朝夕致其奉事祈报之诚剏事之初敢伸一荐惟尔有神尚明鉴之
　　祷山川代傅寺丞
　　具位敢以酒菓脯醢之奠昭告于天寳山之神礼诸侯祭境内之名山大川以其能兴云致雨而润泽羣生有神灵在焉惟本山发脉行龙结爲州治实郡宗祖爲漳之望合筑坛壝编诸祀典而阙然未有举之今春序过半雨意甚悭羣民告病日甚一日某膺民命之寄惕不皇宁敢席地望拜防精以祷迫于仓卒鲜克如仪惟尔山灵垂闵大蒸云气沛爲三日之霖以慰我民来苏之望俾四境均洽无失岁事有以生生实頼我神无疆之休谨告
　　圆山之神仝前惟本山雄据西隅镇翼右臂实郡藩屛爲漳之望后并仝
　　西江之神仝前惟本江发源汀潮绕于州治实郡右襟帯爲漳之望后并仝只改山灵爲川灵
　　九龙江之神同前惟本江发源汀赣绕郡东臂与西江滙归于海实郡左襟帯为漳之望后并同
　　祷雨良岗山
　　年月日从政郎长泰县令郑焬谨遣佐官廸功郎权主簿陈淳躬致香茶酒菓之奠昭告于良防山之神礼诸侯得祭名山之在其地者以其能兴云致雨润泽羣生有神灵在焉今之邑亦古子男国之比而此山行龙自北而来结爲邑治实吾邑宗祖巍然一巨镇葢居民所頼恵泽以爲生而有司当建坛壝以严祀事者乃久焉阙典今春气已暮雨意尚悭种不及施民甚吿病恐蹈旧岁与死爲隣吏膺民命之寄惕不皇宁是用奔走俯伏爲民请命于尔山之神仓卒爲仪未能如式惟尔神灵昭鉴亟垂闵救蒸气兴云沛爲三日之霖优渥四境之内俾我合邑土田春膏溶溶播种毕兴无失一岁之望以活我万户生灵实頼尔神无疆之休尚飨
　　黏蝇
　　维尔之生于气之查腥渠鲍壑乃尔之家非可与人是俦是侣同焉是食杂焉是处况此之地待圣对贤天心之讲王道之传于赫有临齐严庄肃尤非尔曹所宜厠足云胡麾之顽不肯归天讨明命岂容已而咨尔司黏恪共乃职澄清诛夷以防于一
　　喻蚁
　　维人之生得天之精服役万物通天之灵惟物之生得天之秽服役于人其天则昩惟尔虫蚁又秽之余腥渠鲍壑乃尔之居非可蠢蠢入人之室循人之器人之食况我灶君爲祀甚尊我家奉之洁浄精勤尔物之么尤不可黩胡爲于斯羣趋队逐污我庖厨蔑我鼎鼐非惟黩神抑干我私匪干我私实乱天纪姑息茍容则非天理噫尔有义能相君臣物性之中亦觉其真今与尔约三日而徙四围之外各逺去耳三日不徙徙之不遥是尔有罪昏顽踞骄天讨明刑吾何容止即命司冦恭行而已以扫以除焚如弃如诛夷澄清一复厥初呜呼蚁酋告尔党类吾言不再尔毋自毙
　　祧迁祝祠
　　亲未尽逓迁
　　世序代易义当逓迁追旧感新不胜惨怆
　　亲尽别子祖
　　世易亲尽于义当祧惟别子祖盍迁于墓
　　亲尽族有亲未尽
　　世易亲尽于义当祧族脉犹存盍迁彼室
　　亲皆已尽
　　世易亲尽义当祧迁追旧感新不胜惨怆
　　祭文
　　奠侍讲待制朱先生
　　呜呼痛哉吾道之不幸而先生之亡也自孔孟既云没至周程始得其宗然提其纲者甚简而未悉阐其绪者微露而未彰闻者方疑而未信望者亦而莫从游其门者莫继其志诵其书者莫追其踪独吾先生见明守刚超羣儒而妙契能至至而终终体致广大而用尽乎精微志极髙明而行道乎中庸自一本而万殊无一事之不贯由万殊而一统无一理之不融所以能讹者订而阙者补晦者莹而略者详啓羣哲之未发集百氏之所长防圣训以作程极至正而大中辞逹意以俱到无或欠而或丰折天下言论之冲而定于一合今古道术之异而归之同使真是真非若白黒之不乱人心众理有脉络之可通圣心贤蕴如丹之炳炳帝谟王范在目之洋洋大金声之条理粹玉振之玲珑葢不直可以当周程之嫡嗣是又益精而益光所谓青于蓝而寒于氷半与事而倍其功天既不付之以重任使大施所学以措斯世于尧舜何不假之以遐龄使大备斯文以觉后学于无穷呜呼痛哉吾道之不幸而先生之亡也礼经脩矣而未具将谁有制作之才可以绍其业书传纂矣而未就将谁有帝王之学可以毕其章春秋深斥诸儒失圣经之旨又将谁与发其大义而振其宏纲呜呼吾道真不幸而先生之亡也先生之蕴浩乎沧溟先生之德巍乎穹窿望之俨然乎其敬即之温然乎其雍其春风之和薫然袭人而可挹其雷霆之威厉然断事而不可当其襟懐磊落明快如青天白日之豁其节行屹立万仞如泰山华岳之崇其取善也乐而无纎微之弃其疾恶也严而无回互之藏其强徤天行而不息其明睿日进以无疆其应学者愈出愈新直探诸懐而不匮而言之入人也又涣然洞彻乎心胸真可谓通儒全才而体道之大成抑自学知利行之至纯熟而从容淳以小生获侍门墙荷警防之十年幸不至于迷防昨岁暮之趋隅诲谆谆而益隆谓愚根本之已立正可阔歩而力攻责之以参乎之贯戒之以防尔之狂宜友善于天下毋孤陋于厥乡抑上论于千古毋隘守于厥躬须万变之毕习庶十分之可充于临岐之丁宁且再约乎兹冬岂谓斯言之在耳及爲永诀之悲伤呜呼而今而后有疑无复质矣但日诵遗编以自攷而无严训之忘薄写情而寄奠流涕其淋浪惟昭明而不昩有以廸乎愚
　　祭侍讲待制朱先生大祥
　　惟先生讲明是学于周程夫子之后又精明而光大之上以逹于洙泗渊源之盛使圣人嘉言懿范益信白于天下来世而诸家百氏之似是乱真者悉颠末炳炳无复可遁其情其于斯文之功大矣虽使泰山其夀长爲吾道之主盟于戴履可也何乃气数之不融而遽与化爲徒使海内学者顿失依归而长抱山颓安仰之恨耶况如某者深荷教育幸粗知向仪刑永隔无从卒业则其痛慕之私又将何时而已邪日月不居奄及大祥慨道里之云阻望几筵而莫亲窃惟先生道在天下昭明洋洋无徃不临谨爲位兹精舍薄陈蔬酹聊伸一恸之诚仪菲哀长辞不尽意惟先生之灵实鉴之
　　爲廖师举哀
　　惟朱夫子唱明洙泗濂洛之学于斯世游其门者庸讵以数计公独所志毅然终老而不衰所守确然经变而愈厉所谓百炼之金不以烈熖烁其精岁寒之栢不以严霜改其翠葢前軰老成之风而吾党直谅之士非惟有以无沗师门之传而亦足以少増善类之气何爲不早及于中朝之显用而仅晩见于南方之小试所抱负于胸中姑稍施其一二方祠奉之未几遽圹息之奄至呜呼哀哉追念平生情义周致切磋琢磨其已矣遥望然而出涕爲位家塾以泄哀昭明洋洋兮来戾
　　奠廖师
　　惟我夫子发明周程之所传上以逹于孔孟在斯世者葢五十年天下士无贵贱羣趋而争凑之者何啻以千自排僞之说一行未仕者顾逺举而奔溃已仕者顾位禄而变迁卓然于门墙之下一始终而不变者能几何焉公以刚严毅直之资独屹屹乎其间所志者自少至老而愈厉所守者更险如夷而益坚夫子尝爲之嘉叹谓公独爲拳拳正犹寒松之节不爲严霜而改精金之质不爲烈熖而燃非惟师门之无沗而亦国士之所难何爲不显用于中朝而仅小试于南偏始漳户职已趣操之特特不同流而合污常自律以清德分教韶浔惟宣防夫道心掲先觉之模范正所适于青衿抚字于莆笃哀鳏而恤孤闵岁荒之在疚屡切切以蠲租倅贰于潮当僞禁之正苛图太极以立祠岿砥柱于頺波执宪南粤适洞蛮之猖獗设方略以捍御督师徒而平遏移宪而帅抑森严乎阃制清海道以宁谧镇连氓而安泰虽胸中之负抱未及竟其施行然学之笃而见之实得之深而养之精故所至如春风和气之着物随所寓而无不发生何琳馆之清游方适而圹息之大期已丁呜呼哀哉追念畴昔辱公知之最宻不以愚之晩进每谦谦而下屈时切磋而琢磨一相与以情实凡书牍之徃来则缕缕其盈溢或所疑之讲订或所闻之攷质或师说之推明或已见之剖析或证印其所是或辨正其所失或相发以并进或交规而互敕既有以挹其虚懐乐义之洪又有以浃其责善辅仁之益虽相去之甚越固精神之无隔懔讣音之奄至嗟死生之异辙呜呼哀哉吾党之雕零若是斯文谁与扶持而提挈则愚之西望以哭公也岂爲私恸而缄词以奠公也岂爲私设昭明洋洋鉴此诚切
　　奠陈宪
　　惟公出忠臣义士之后负英明信厚之姿髙标伟躅有祖之遗天子象贤崇德特垂眷遇之私以南方赤子之未遂俾分符秉节而抚绥恵泽浃东衡之民威信着永宁之夷洗寃泽物于曲江之上又接踵乎濂溪之规何世道之不谐未及竟而遽归逍遥山水之爲乐殊亡身世之是非方耆年之尚壮忽勇退而髙飞兹其雅趣之不凢未可常情而度窥葢不以荣贵利逹之爲事而超然欲怡神养性以终享于期頥何七之未周而仙驭之去不可复追呜呼哀哉公胡爲而遽止于斯某有同窓之契既而翔泳之分殊而云水之势睽自十数年来防其不鄙联缄累牍之贻拳拳以其嗣伯澡爲切磨理义之嘱且复招致金山爲家塾之师畧形迹之不事披诚悃之爲仪既感公之教子髙谊欲成圣门之器以脱流俗之陋亦感伯澡之能恭父命每笃讲学之功而精入道之思颇能有以继父志而悟防窃喜之殆若干里似人之爲必将无忝庭训以副先志亦私自幸此学之不孤而斯道有望于扶持则公之所以教子弟隆师友者非世俗相从于无根无用之比而孟子所谓人乐有贤父兄者于兹见之昨闻伯澡有铨闱之防意其旦夕荣归侍下圑栾戱防之愉怡何及境尚一程之未及而反成契阔千古之悲药饵不及躬殓含不及亲固足爲终天之恨然全送终大义以慰亡魂于九泉而谨承顔致孝以奉偏亲于慈帏者尤子职所当深念而不可亏始得讣于行道莫可覈其的今承书以爲信重惊怛而痛悲嗟善人之不淑夫何脩短之参差慨然缄词以寄奠引领东望不知涕泗之交垂惟公之有贤嗣以昌厥后兮在公爲不死矣谅昭明焄蒿如在兮其照予之曲而鉴予之哀词






　　北溪大全集巻四十九
　　钦定四库全书
　　北溪大全集巻五十
　　宋　陈淳　撰
　　祭文
　　祭石子余
　　论学于去圣頽波之世者知精行宻固难其人然能识向背之大分而卓不迷其所趋者亦千一而未闻惟夫子巻道于兹不得其门而爲叔孙之自絶者葢泯泯而棼棼如君以耆艾之年不知爲将老之身乃奋然一屛其平生驰骛之气而敛躬肃容与后进趋隅而问津不自讳其浅陋而倾囊倒槖以求是正之真俛焉孜孜不惰于勤此其志趣之超卓夫岂寻常之可伦况其抱刚方不屈之资可与勇于义而果于仁自建阳再谒而归气象温然非复曩时行行之云使天假之年则其所就又未易论某辱同门之义所以严鞭勇防者方有頼乎终始之勲何癸丒之冬君有南游之兴而间阔乎二春幸去秋之来归谓合簮之有因矧一缄之先枉惟疑辨之是询何望望更不及见而是缄反爲永诀之文呜呼吾畏友防矣吾将谁爲作德之邻山川之阻哭临莫亲忽焉斗建之九移而适圹息之将湮是用走价薄奉一酹而东向长望不知然流涕之四奔昭明如在其鉴此诚兮石君
　　祭陈景文
　　呜呼哀哉吾爱友景文之死爲可惜也世竞拏攫于利门爲机巧者百出而子独恬然守先人之稼穑也世争驰骛于荣途至皓首不肯休而子独退然惟林泉之乐以自适也世皆以絺章绘句爲学无一字反诸身而子独毅然屛去时技之习一惟躬行自饬也葢其禀纯慤近道之姿而非世味之所能溺也生长田间而有士君子之实也胸中负抱有定主而时人莫之识也自少年讲学一闻圣贤正大之论则信之不复疑而嗜之不容释也凢语孟之格言要旨则诵咏之甚力也事有触乎前则举以应之若流诸肺腑而不外索也故日用对境而至理成法昭昭在目不揜匿也其文虽不足而甚有余其质也其节目虽阔疏而所谓大经大本则无慙德也以先业积累艰难之爲念与其兄一心共保之而不异籍也友于兄如一体而无纎毫之间隙也所以爲之经纪其后累者不以存亡彼此二其心而一如已息也充此念以徃端可质神明而入尧舜之域也平时轻财重义无吝啬也存心济人常怛恻也四邻假贷无不赒之而未尝爲尔汝之择也宿逋积负时必蠲之而未尝计锥刀之获也仁恕逹于一方而困穷无告者均含茹其泽也与人直情而行无粉餙也所合者不茍而胸中泾渭则甚白也贤者之交久要不忘而挟势之临则一毫不可得也日饰十畞之园而蔬菓之是植也蔵脩游息于是而悠然以朝夕也与童子六七人弦诵乎其中而视浴沂之趣一也外此无所知亦无所役也葢上古之遗民逸士与比屋可封之叟康衢顺则之童者爲俦匹也非后世所谓耦耕荷篠竹林自放之徒或洁身而乱大伦或蔑礼法而爲名教之贼也其视斯世之醉生夣死于頺波流俗颠迷于私欲诡道不自觉者大有径庭之隔也昔与子相聚隆兴迨今葢三十余年而尊德乐道之诚如一日也每以得一言之训不迷错者爲深感而谓成已之恩爲罔极也常存父事之敬而拳拳不忘悃愊也年来屡有游圃之约而因循未之前即也夏季之简方以学道不勤者自咎而请益也何越秋未几忽以讣闻爲之震惊而禠魄也呜呼哀哉天何夺我爱友景文之若是亟也知心者世固鲜而知子之心者谁其的也哀死者人之常而子之死诚可痛戚也呜呼哀哉追念畴昔心如噎也一樽之奠仪甚瘠也所以写缱绻哀情于子而不自已者非私爲之昵也惟精爽之不昩兮其歆我之诚而来格也
　　祭十五伯父伯母
　　噫惟二老享夀俱隆如彼双椿垂防我宗一门长稚均在帡幪胡爲兹今相继云亡合族失庇如露于空号鸣蹢躅莫诉彼苍行趋窀穸益怆于中恭陈菲奠聊写哀灵兮不昩来挹其芳
　　奠陈亲晦之
　　人生气禀最难其醇如君之质湛乎其人不随风而靡靡不逐流而奔奔其洞洞其容温温其行谦谦其言恂恂持恭之常不以隠而废处义之厚不以利而湮接物无所忤而非诡道之谓与人无不周而非污合之云葢有得乎恵之和而不流而语其资之所逹则暗与道以相隣是所谓吾党之德友岂直爲同门之懿亲何相与之未几遽幽明之两分嗟游陪之契阔孰始卒其陶薫感圹息之及期怆兹懐而莫论聊一奠以写哀噫来格兮灵魂
　　癸王氏姊
　　维灵父母兄弟蚤已俱亡孑然以一身孤立于太原之胄嵗时来徃乎宗家者恩意未尝少间视叔父如乃父同祖兄弟无异乎同胞壬子之冬与济阳氏姊胥燕于吾家合亲族长幼萃焉献酬祝颂方相期于夀考期頥之地百岁团栾常如此日窃亦喜其康宁未艾谓岁岁必可星圑蕚聚以洽骨肉之懽何意自此反成终诀灵之归方再阅旬略不闻有微恙而遽奄然以讣而济阳氏姊亦继此不可再见呜呼天何降割于我有系之如此邪一朝千古感旧如新薄奠告哀语不能防惟灵其垂飨之
　　祭蔡氏姊
　　惟我兄弟姊妺自同祖而下惟太原氏姊居长灵而爲次平时相与于义甚笃未尝有尔汝之间壬子冬暮之集夀觞交错方相期于圑栾未艾何一别而去春籥方更而太原氏姊忽焉如夺泪睫未干而夏之季灵又继之呜呼哀哉灵之秉心甚慤而直灵之处已甚约而质其志洁也丝毫垢汚不能容其性仁也里闾惸独无所吝亦非歉然于夀者之证也天胡降割而遽止于斯呜呼哀哉昨朝侍疾之语今厯厯恍如在耳岂谓自此遂成永诀耶一樽之奠莫诉予悲灵兮不昩其鉴于兹
　　祭程氏姊
　　嗟嗟姊兮与我同祖恩义绸缪有若同父虽既从人而义不阻岁时徃来宁曰尔汝何事不常倐焉龃龉数奇以穷阅十而五六袠方开遽判今古男二未室女一幼处骨肉之痛彻我心膂窀穸届期益重怆楚聊荐一樽以寓哀素灵魂不昩来格来顾
　　与堂兄等祭程亲正仲
　　前年丙寅鹑尾之防哀哀涕涟既哭我姊如何丁卯方阅岁余泪防未干复哭姊夫吁嗟君兮慈良其性于已不华于物无竞来徃我门恩义甚敦与我軰行如亲弟昆其在家居恂恂信实伉俪如賔伯仲如一仁何不夀善何反殃夫妇中年相继云亡苍苍茫茫不可致诘爲君痛悼中心如噎一樽之奠聊写此诚仪菲哀长词不尽情
　　妻李氏祭嫂宋氏
　　哀我嫂嫂何遽防兮弃我父母不终养兮反令舅姑哭汝葬兮三袠爲妇一如夣兮人道反常何胜痛兮我感畴昔而来恸兮一樽之奠有余怆兮焄蒿如在其来享兮
　　妻李氏祭姊八姨
　　嗟嗟姊兮何数之奇而命之促也徃岁既防尔良人兮何未匝四朞而姊又继之不淑也弃其父母不以周旋兮反令爲汝哭也四十八年兮如梦之倐也仅有一子兮庶几其遗躅也幽闲贞静之姿兮不可以复赎也温恭婉娩之容兮不可以复瞩也我畴昔姊妹之情兮何胜其痛毒也感窀穸之届期兮病不能以行服也姑一奠以寄哀兮歉然终不足也惟灵之格思兮少鉴我心曲也
　　同族人祭八叔
　　哀哀我公粹乎爲人吾乡之表吾族之尊辞气谦和容貌恭温与人有义接人有恩视五服外如亲子孙凢我宗人帡幪是均一朝契阔若防厥亲号攀怆慕痛懐莫论菲奠荐诚聊寓此樽洋洋格思呜呼灵魂
　　奠外姑黄氏
　　惟灵享夀七十有四妇道母仪两无所愧我托恩庇余二十年一朝千古痛复何言窀穸戒期薄陈奠爼灵魂洋洋鉴此素
　　代姨子奠外祖母黄氏
　　惟灵以膏腴之胄朴淑之资出自江夏适于陇西育一男而二女早毕夫昏嫁之仪与君子以偕老享夀龄于七十四朞在人生之希有固亦何憾而怨咨惟痛念夫我父之蚤世兮不得预行服之列鞠躬尽瘁以荅授室之义而我母又继以先亡兮不克执防服勤以终大事而报夫劬劳罔极之恩私此实孤外孙终天之所长恨无一日忘诸心者而在灵亦岂能恝然瞑目于斯上无以诉之天神下无以白之地惟愿逹此情于我父母兮交相隂隲以黙祐使我粗克立于斯世以无坠乎香火之祠则其于无可奈何之中或稍其庶几呜呼哀哉日月不居窀穸有期聊薄奠之敬陈以寓哀乎此词词不尽兮哀长惟灵如在其鉴兹
　　祭三十一堂兄
　　呜呼哀哉吾兄曷归我辈之悲兄弟手足之爱同气连枝天属真情之所在终有不可得而亏自孩童至耆艾相与羣聚乎一门恩意绸缪何可以岁月而计之以兄爲之长正所頼其防樾之私况兄禀气之厚虽年登六十有九而姿态未瘁殆如五十之期意相处之未艾何一旦忽焉不可得而追所享年者未爲不夀亦未可以爲怨咨惟其卧病不及知候以药疗而其属纩不及知与于扶持所爲弟者弗获于此以尽吾义而于兄者遽成终古之永相违呜呼而今而后更莫陪游息而奉笑语更莫聆謦咳而睹容仪嗟天伦之割痛将正寝之告离日月逝其益逺涕泗霈其淋漓一尊之奠莫写哀思惟英灵之不昩兮其鉴斯
　　祭三十二堂兄
　　惟我与兄皆自一祖同根而生同门而处出则同游入则同聚食则同馔事则同语恩义相期何可计数胡爲中道遽判今古夀不享百仅周五祸变殚极莫可扶救死者已矣生者何慕原鸰之情曷胜痛楚日月云吉庸奉尔柩壬山之麓于焉安厝虽弗如仪亦可保固一樽之奠聊泄哀素灵魂如在来享来顾







　　北溪大全集巻五十
　　钦定四库全书
　　北溪外集
　　奠文　　　　　　　　　　　　王　隽
　　维年月日学生王隽等谨致奠于近故北溪先生判簿陈公之灵呜呼夫谁不传道受业真实难其人昔在洙泗若曽与顔所造弥真降及伊雒尹谢游杨实超等伦逮近世紫阳朱子之门号爲嫡嗣亦惟先生与黄廖诸君子仅仅若参辰始先生之进见紫阳也貌木讷而甚古语期吃而少文紫阳随其叩击察其素蕴葢有本而有根延之郡庠而礼特异接之郡斋而情愈亲凢有所质正有所辨难众方讶其陵僣紫阳则倾囷倒廪而乐爲开陈葢先生亲切洒落之见基于覃其思研其精而先生研精覃思之功则又得于静而一敏而勤紫阳明睿絶世故洞识其所学于始觌之辰逮精舍之合并则又痛加砭剂既博之以尚友四方之志复约之以从古圣贤克治之实屡警诲之谆谆紫阳是时葢望先生以成德而先生亦心领意防而书诸绅继是紫阳即世矣先生念遗训之拳切惧正道之废堙愈精思而力践学进进而又新隽等不获遇文公而亲炙得师事于先生而幸实均荷抽关而啓钥阐正涂而指迷津熟四书之讲贯摭字义而讨论防隽等于坎穽脱隽等于荆榛如焦土而沃以膏泽如晦谷而耀以曦轮尚赖先生之终教岂谓讣音之遽闻呜呼天其忍防斯文欤思昔先生承紫阳直截之训未几紫阳遽尔奄逝今隽等正望先生痛切之规有求未即而亦遽泣先生于苍旻呜呼先生探其赜而索隠精其义而入神遡大原之脉络觝异说之纷纶别分数于理欲之界限析锱铢于全体之浑沦攷古之博而精礼文之品节穷理之粹而防易学之渊源彻终始表里之谓敬极生意不息之谓仁议论也水有源而浩浩德行也玉有彩而磷磷其言语朴乎若讷而发爲词章则有烂如之云其辞色凛乎若严而即之造请则有温如之春呜呼天何忍夺隽等之师匠孤哉此道其谁与邻抱羣疑之轇轕揽遗巻而酸辛设灵几以一恸徒有涕以霑巾缄词逺奠意不尽言
　　奠文　　　　　　　　　　　　陈　宓
　　呜呼自文公朱夫子阐孔孟之秘吾道大明游其门者天下居其半独北溪先生传一于南漳问学髙明践履端方哜嚅理义之奥沉酣道德之乡使伊洛源委于是乎有属而开诱后进不至擿埴索涂而驰骋乎康庄学优则仕意谓官无崇卑皆可以行志天胡不憗一病莫支而公之抱负不及设施其一二宓托契之乆闻讣惊怛恨不及徃唁繐帷以少见朋友之义所幸传家有子含英咀华犹可以继志而述事薄奠效诚不觉然而出泪尚飨
　　祭文　　　　　　　　　　　　黄必昌
　　呜呼讲学至于精微则益易差进道至于峻絶则愈难守孔门之速肖凢七十而具体者葢亦仅有自轲死以及周程越千四百年而授受尹谢游杨皆有过人之才终未尽化乎查滓又厯数传乃及朱子集诸儒之大成振前圣之坠绪朱之门人半天下其升堂入室者又可数伏惟先生朱门嫡嗣一见之初遂防许与外若朴钝而明敏絶人言若拙讷而勇进莫御混然之中而有粲然者存寻常之中而有精妙者寓慤乎子舆省身之诚湛乎曽晳咏归之趣德量浑涵则顔子之不校气象岩岩则孟氏之无惧宜乎独得朱子之大全而考亭夣奠之后犹使学者有所宗主也呜呼后学所望于先生者何如而一旦遽止于此也人莫不悼先生之亡而孰知仆之戚戚尤不能已也仆慕先生之道亦既有年去先生之居仅数百里然而进见之日爲最晩亲炙之时葢无几迨夫同试南宫栖迟逆旅耳提面诲犹侄犹子念聚防之爲难急讲明乎大旨既而金陵之游仆守不逺有方之戒而不敢从严陵之讲仆懐倚门之望而不能俟及先生横经温陵仆仅得私传诸人而淑艾乎已将谓先生来仕安邑而仆已觧戌安阳则卒业之期尚可倒指曽谓西郊拜别而遂判袂于生死乎呜呼先生之疾不知时没不知日既不及盥手以饭含又不及执绋于道周闻讣遣奠独在诸贤之后仆之罪不敢讳而先生之恩义将曷酬已焉哉泊然之容不可复见琅然之音不可复闻所恃者遗书之可攷则堂堂之心庶千古其犹存怅南望以何极徒纾哀于此文呜呼哀哉尚飨
</div>
    <div class="pagination">
<a href="北溪大全集北溪外集_page25.html">上一页</a><span>...</span><a href="北溪大全集北溪外集_page21.html">21</a><a href="北溪大全集北溪外集_page22.html">22</a><a href="北溪大全集北溪外集_page23.html">23</a><a href="北溪大全集北溪外集_page24.html">24</a><a href="北溪大全集北溪外集_page25.html">25</a><span class="current-page">26</span><a href="北溪大全集北溪外集_page27.html">27</a><a href="北溪大全集北溪外集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
