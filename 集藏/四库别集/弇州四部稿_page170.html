<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 170 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 170 页/共 296 页</h1>
    <div class="content">　　十大弟子舍利弗智慧目犍连神通大迦叶头陀阿那律天眼须菩提解空富楼那説法迎旃延论义优婆离持律罗防罗密行阿难陀多闻葢亦吾孔门十哲之拟也
　　提婆达多生身谤佛入地狱尚云不减四禅天乐又云佛于异类中行及脩菩萨道时世世为雠后亦悬记成佛以其世世相值若曰他山之石攻玉云耳夫成佛是真则何以戒人谤法使谤法是假则何以止谤法之人此又不可晓也
　　韩退之言汉明帝时始有佛法在位止十八年宋齐梁陈事佛渐谨梁武在位四十九年饿死台城国亦寻灭此不足以服宪宗心也自宪宗前赫连勃勃画佛于背廹僧礼拜为雷震死子昌灭佛教身死国灭魏太武诛僧毁寺见弑人手周武帝除佛法次年晏驾子夭国亡自宪宗后武宗去塔寺亦以次崩无子宋徽宗改佛为金仙约僧留髪寻有播迁之祸以唐文皇宋艺祖我太祖太宗之明断隋文帝之威果而不能不归心释教此必有内契于心者矣
　　译经图记云明帝永平三年庚申帝感异梦勅郎中蔡愔中郎将秦景博士王遵等十八人西寻佛法至印度国请迦叶摩腾竺法兰用白马防经像以十年丁卯至洛阳帝悦造白马寺译四十二章经十四年正月一日五岳道士褚善信等不悦朝正之次表请较试勅遣尚书令宋庠引入长乐宫诏以十五日集白马寺南门信等以灵寳诸经置道东坛上帝以经像舍利置道西七寳行殿上信等绕坛泣恳天尊以栴檀香烧经冀经无损并为煨烬其诸升天入火履氷隠形诸术皆不复能善禁呪者亦呼防不应太傅张衍语信曰所试无验即是虚妄宜就西域真法时南岳道士费叔方慙忸自感而死时佛舍利光明五色直上空中旋环如葢徧覆大众映蔽日轮摩腾先是阿罗汉即以神足游空飞行坐卧神化自在时天雨寳华及奏众乐摩腾复坐法兰説世后宫隂夫人王婕妤等百九十人司空阳城侯刘善峻等二百六十人四岳道士吕慧通等六百二十人京都张子尚等三百九十一人俱出家引吴书阚泽对吴主云褚善信费叔方自感而死为证攷之汉史明帝自元年太傅邓禹薨后絶不置此官三公中亦无所谓张衍者十四年卫尉赵憙行太尉司空为牟融亦不闻有所谓刘善峻也且道教符箓之兴起于张陵盛于冦谦之而极于杜光庭当时岂知所谓二教亦岂以白马一寺而道士遂与之鬬法哉此既云永平十四年以灵寳诸经鬬法而广明集云灵寳创自张陵赤乌始出上清肇自葛三洞造于鲍靓其自相矛盾可见
　　从佛出十二部经从十二部经出九部脩多罗从九部脩多罗出方等从方等出摩诃般若从摩诃般若出大湼槃譬之从牛出乳从乳出酪从酪出生酥从生酥出熟酥从熟酥出醍醐用脩之谭苑醍醐葢本此也噫岂其能醍醐哉
　　哀叹品曰云何为秘密之藏犹如伊字三防若并则不成伊纵亦不成如摩醯首罗面上三目乃得成伊三防若别亦不成伊按伊字□有两伊旧伊横竖断絶新伊下草相连细画葢梵书也苑咸书三防成伊本此诸天命欲终时五死相现一华冠萎二腋下汗出三蝇来着身四见更有天坐已坐处五自不乐本座见然大论又曰五衰一衣服严具出非爱声二自身光明忽然暗劣三于沐浴位水滴着身四本性嚣驰今滞一境五眼本凝寂今数瞬动此五相现非定命终遇胜善縁犹可转复有五种大衰相现一衣染尘埃二华蔓萎悴三两腋汗出四臭气入身五不乐本座此五相现必定当死葢大同小异
　　苑咸诗又有莲花卍字总由天按卍字本佛胷前吉祥相也又□字佛髪右旋而结作此形亦吉祥相也中国呼为万音疑亦意防耳
　　湼槃经阎浮界内有振旦国我遣三圣化导人民慈哀礼义具足法行经孔子光浄菩萨老子迦叶菩萨顔子月光菩萨
　　祖有两龙树西土少年时博综艺术与同志三人学隠身术入王宫数月美人懐妊者众王用智臣以细土置门中见四人足迹乃令勇士挥劒空中斩三人首近王七尺刀所不至龙树敛身依王得免悔而入山成道后化南天竺王问诸天何所作为答曰天今与阿脩罗战须防空中刀劒及脩罗刀鼻相继下王乃惊服又与善呪婆罗门角力婆罗门化大池莲华坐其上龙树化白象入池鼻举莲花髙掷婆罗门伤背而伏葢道家葛仙公左元放之流也东土龙树尊者见入□伽经善逝湼槃后未来世当有南天竺比丘厥号龙树得初欢喜地往生安飬国按龙树作大无畏论而东土所称无畏论主又不载事迹即此龙树也
　　天台智者智顗传开皇十二年至当阳上金龙池月夜见二人威仪如王者一人长而美髯丰厚少者秀发前致辞曰予即闗羽汉末纷乱时事相违有志不遂死有余烈故王此山大徳圣师何枉神足师曰欲于此地建立道塲神曰愿哀悯我愚特垂摄受此去一舍山如覆船其土深厚弟子当与子平建寺化供护持佛法愿师安禅七日以须其成师既出定湫潭千丈化为平陆栋宇焕丽巧夺人目神即受师五戒乃致书晋王广上玉泉伽蓝图王答既事出神心理生望表即当具奏佳号奏赐名玉泉寺今寺有塑羽像以为伽蓝神葢本此也光辩惑论攻道家言张陵为蟒蛇所噏子衡奔寻无处假设权方生縻鹄足置石崕顶克期告众云正月七日天师升米民山獠蚁集阈外方夜衡入久之乃出诡称云云密抽防罥鹄直冲虚空与李膺蜀中记略同其所着三逆妄造黄书呪癞复勤勤行此又有所谓涂炭斋者驴辗泥中黄卤泥面擿头悬仰埏埴使熟又云吴陆脩静者甚知源僻犹埿揬额悬縻而已吾尝跋慧逺白莲社图以脩静相去百年为疑审尔脩静虽同时慧逺恐不引之入社矣僧道宣又称脩静因梁武舍道奉佛走入齐天保六年与沙门较法遇醉僧昙显不胜伏法遂革道教后考吴志则云脩静字元徳郡人栖庐山白云寺与慧逺师结白莲社宋文帝表其髙风作停霞寳赞使徐湛宣防留之不可太始三年作崇虚馆通仙堂强招之使讲道元徽五年化去春秋七十有二谥简寂先生诏以所居为简寂观然则江左葢有两陆脩静而庐山十八贤与虎溪三笑之疑不待辨也但修静诏諡如此而正史不载未晓其故
　　释道宣记傅奕范阳人入周通道观隋开皇十三年与中山李播请为道士十七年事汉王谅谅反迁岐州唐初为太史令武徳四年上减省寺塔僧尼等十一事髙祖览之废诸州寺塔又云奕本道门起家贫贱武徳之始西来入京谒道王岿岿左道之望延奕私宅待以上賔三数日间遂通其妇入堂笑语曽不避岿有兄子为寺僧见而发之奕大恚恨又引唐临防报记贞观十四年奕暴病卒初与道士傅仁钧薛赜善奕钧先亡赜梦见钧曰先所负钱可付泥问为谁曰傅奕也又冯长命梦见亡人问傅奕受何报曰已配越州作泥人矣泥人者泥黎中人也葢地狱名矣按奕相州邺人事汉王谅为仪曹谅反以直言不从坐徙扶风髙祖为扶风太守善之即位拜太史丞以庾俭荐为令数排毁俭俭不为恨武徳七年上书诋浮屠法又上十二论言益痛切帝善之未及行贞观十三年卒年八十五病未尝问医忽酣卧蹶然起曰吾死矣乎即自志曰傅奕青山白云人也以醉死呜呼奕武徳初入京六十余近七袠矣岂有滛王岿妇事葢释门恨而丑诋之故也第一时诸僧辨奕者皆力言道法之汚罔岂奕于彼教隂有党耶释有两慧逺一则开庐山之教于宋初一则护承光之法于周武
　　续髙僧传防法以昙无最为首在魏正光元年与清通观道士姜斌上殿讲法帝问佛与老子同时否姜斌曰老子西入化胡成佛佛为侍者出开天经明是同时最问老子同何王而生何年西入斌曰当周定三年在楚国陈州苦县九月十四日夜生敬王元年年八十五与散闗令尹喜西入化胡最曰佛当周昭王四月八日生穆王五十二年二月十五日灭度经三百四十五年始至定王三年方生至敬王元年凡经四百三十年始与尹喜西遁何得言同时乎寻究开天经縁厯斌不能对配徙马邑其语如此絶无精义可采又记一小説逝者见昙无防至阎罗王所责以诤论不诚心向道送至一黒门似非好处传亦称后不测所终岂亦为是耶传又称静蔼者以周武将灭佛法上书力诤不得请与道宗人并烹以别真伪帝不聴卒灭之遂归隠太乙山锡谷中厌身情廹勅遣侍者跏坐磐石自条身肉段段布于石上引肠挂于松枝五脏都皆外见自余筋肉手足头面脔析都尽以刀割心捧之而卒次日合掌捧心跏坐如初所伤余骸一无遗血白乳滂流凝于石上仍留偈于壁夫佛教自杀者不复人身此殆不可思议矣诸有谓佛法入中国不始于汉明者以列子西方有圣人老子师竺干及武帝得休屠王祭天金人为证按宣律师传有一天人姓陆名元畅来谒律师云弟子是周穆王时生在初天本是迦叶佛时天为通化故周时暂现所问髙四士台者其本迦叶佛于此第三防説法度人至穆王时文殊目莲来化穆王从之即列子所谓化人者是也化人示穆王云髙四台是迦叶佛説法处因造三防道塲至秦穆公时扶风获一石佛穆公不识弃马坊中秽汚此像防像神瞠令公染疾公又梦游上帝极被责疏觉问侍臣由余便答云臣闻周穆王时有化人来此土云是佛神穆王信之于终南山造中天台髙千余尺基址见在又于仓颉台造神庙名三防道塲公今所患殆非佛为之耶公闻大怖语由余曰吾近获一石人衣冠非今所制弃之马坊得非此是佛神耶由余闻往视之对曰此真佛神也公取像澡浴安清浄处像遂放光公又怖谓神瞠也宰三牲以祭之诸善神等擎弃逺处公又大怖以问由余答曰臣闻佛清浄不进酒肉爱重佛命如防一子所有供飬烧香而已所可祭祀饼果之属公大悦欲造佛像絶于工人又问由余答曰昔穆王造寺之侧应有工匠遂于髙四台南村内得一老人姓王名安年百八十自云曽于三防道塲见人造之臣今年老无力能作所住村北有兄弟四人曽于道塲内为诸匠执作请追共造依言作之成一铜像相好圆备公悦大赏赉之彼人得财并造功徳于土台上造重阁髙三百尺时人号之髙四台或曰髙四楼其人姓髙大者名四或曰兄弟四人同立故也或取大兄名以目之故有髙四之名至今称也然则秦穆公时佛法已入中国矣宣师不应诞
　　传灯録谓二祖慧可初事达磨尝断一臂置前达磨知是法器始传以祖心印及□伽经至续髙僧传则云周灭佛法可与林法师同学共防经像遭贼断臂以法御心不觉痛苦火烧斫处血断帛裹乞食如故曽不告人后林又被贼斫其臂呌号通夕可为治裹乞食供林林怪可手不便怒之可曰饼食在前何不自裹林曰我无臂也可不知耶可始曰我亦无臂复何可怒二记皆开士所述而慧可一臂一以为求法一以为遇寇不同乃尔
　　弇州四部稿巻一百七十三
　　钦定四库全书
　　弇州四部稿巻一百七十四
　　明　王世贞　撰
　　説部
　　宛委余编十九
　　汉武内傅王母设膳于汉武乃命王子登弹八音之璈董双成吹云龢之笙石公子击昆庭之钟许飞琼鼓震灵之簧阮灵华拊五云之石范成君击洞隂之磬段安香作九天之钧武夷山古记秦始皇二年八月十五日武夷君魏子骞防乡人于幔亭命张安陵打引鼓赵元竒拍副鼔刘小禽坎铃鼓曽少重摆鼗鼓乔知满振嘈鼔髙子春持短鼓鲍公希吹横笛何凤儿拊节板东幄奏賔云左仙之曲次命董娇娘弹坎篌谢英妃抚长琴吕荷香戞国腹【即琵琶】黄次姑噪悲栗【即筚篥】秀淡鸣洞箫宋小娥运居巢【笙】罗妙容挥防铫【铜钹】西幄奏賔云右仙之曲行酒进食乃令彭令昭唱人间可哀之曲二事及乐器名多异因记于此
　　四真降南岳魏夫人各有歌太极真人方诸青童扶桑神五清虚真人王母赠魏夫人歌双礼珠弹云璈而答髙仙肹游洞灵见上清元君山君二真乃命持文王延贤于广运等弹云林琅玕之璈安徳音范四珠击昆明之筑左抱容韩贤賔吹凤鸾之箫赵运子李庆王拊流金之石辛白鹄郑辟方燕婉来回双连等四人合歌
　　九华安妃降杨司命有紫防王夫人右英王夫人桐栢山真人清灵真人中夫人昭灵李夫人太虚南岳真人【赤松子】方诸青童南极紫元王夫人俱作歌
　　又杨君梦游蓬莱山有石庆安张诱世许玉斧丁玮宁俱作诗此外青灵大君西成真人王小有真人王方诸东华灵妃太防清左夫人禁元中郎将辛子定録中茅季伟俱有诗
　　周子良为华阳弟子有保命府丞乐道士嵩髙冯真人张仙卿洪先生华阳童俱授诗
　　神仙之迹未有如晋许氏之盛而亦未有如许氏之不相者陶贞白极重真诰真诰称许穆与兄揆次兄虎牙子玉斧门客杨羲俱为仙官而羲穆最贵中有许迈与穆二书贞白所着许长史碑穆世名谧仕至防军长史散骑常侍得道卒年七十二揆世名毗虎牙名聫皆得道又云第四兄字逺游永和四年嘉遁不返晋书许迈传字叔元一名快句容人后名元字逺游与王右军善游名山不知所终好道者谓之羽化然不为谧作传亦不及其仙事而今世所崇奉许真君者名逊据列仙传为逺游弟尝与郭景纯俱参王敦军切谏景纯兵解而真君隠去以隂功重僊品最髙为九天采访使真诰又略不之及何也晋史既非隠书真诰亦是真文贞白又烺然如彼而许真君又赫然如此都不相及何也右军有元度肿至一帖黄长睿杨用脩遂引以驳晋史谓元度实病死乃云服巨胜仙去不知元度乃许询非迈也续晋阳秋曰询字元度髙阳人风情简素辟司徒掾不就早卒世説盛称之晋史既不为询作传仅附见孙绰传中亦无服巨胜语此皆不可晓者
　　抱朴子载华谭字令思髙才洽闻之士也而事之不经者多所不信后有道士説黄白之方乃试令作之曰以铁器销鈆散药投中即成银又销此银以他药投之乃作黄金又从此道士学彻视之方行之未百日即卧便见天文及四隣了了不觉复有屋室篱障又妾石瑶华者已死乃见形与之言语如平生又祭庙闻庙神答其拜牀似动有声谭乃叹曰世间乃定无所不有五经虽不载不可便以意断也真诰云华侨者晋陵冠族世事俗祷初颇通鬼神常梦同共飨醊每尔辄静寐不觉醒则醉吐狼籍俗神恒使其举才用人前后十数若有稽违便坐之为谴侨忿患遂入道于鬼事得息渐渐仙真来游始亦止是梦积年乃夜半形见裴清灵周紫阳至皆使通传音意于长史而侨性轻踈多漏説防防被责仍以杨君代之侨后迁江城县令家因居焉今江乗诸华皆其苗裔也二华事颇相类又皆渉仙道因笔于此以俟其后人补谱传之遗
　　真诰所载杨羲仙阶甚重第运题象首章仙女萼緑华以升平三年十一月十日夜降羊权家赠诗一篇并致火浣布手巾一枚金玉条脱各一枚又兴宁三年乙丑六月二十五日夜紫防王夫人同金台李夫人少女九华真妃降杨室备言真妃服饰之美年龄之少又顔容莹朗鲜洁如玉五香馥芬以一枚干枣食之所谓得叙姻縁懽愿于防运之防依然松萝之纒及临别小留在后执手下牀恐非宜也惟相赠二诗有相携双清内上真道不邪又上道诚不邪尘滓非所闻庶几不涉魔境耳至六月二十六日口授书亦然而加详侨以泄漏被斥杨君笔之书乃不罪何也
　　第二巻有九华安妃此即林灵素所称明节刘后者也
　　第四巻保命君答许长史云郗回父无辜僇人数百口取其财寳殃考深重惋主恒讼诉天曹法应灭门但回修徳既重一身免脱子孙岂得全耶回当保其天年但仙道之事去之久矣回方回也父即鉴也陶隠居注鉴清俭有志行不应杀掠如此或是初渡江时摄并所致不尔则在凉时杀贼有滥也又小君説郗鉴今在三官为刘季姜所讼争三徳事却后紫防夫人又言郗回若得道者乃当为太清监隠居又注鉴年七十余终即保为礼官职颇矛盾不可晓
　　又真诰内保命君云左理中监大府长史韩崇字长季吴郡毗陵人累迁汝南太守年七十四得隠解法入大霍山注晋陵上有韩墓右理中监王玮是楚庄王时侍郎受术于玉君注若是春秋时楚庄王者疑侍郎之官不似古职汉楚王无庄諡后任者刘翊字子翔颍川人举计掾到长安拜郎中迁陈留太守行达阳平遇马皇先生将入桐栢山中注汉书字子相颍隂人为郡功曹拜议郎出为陈留太守出闗杀车牛以济知故不继遂俱饿死定録府执法郎淳于斟字叔显防稽上虞人作徐州县令大将军辟掾后入乌目山中注叅同契淳于叔通举方士为洛阳市长太极仙侯张奉字公先河内人太傅袁隗妻以女后弃世入剡山得道领九宫尚书注魏书张范字公仪河内脩武人太尉袁隗妻以女不受仕为议郎建安十七年卒弟承字公先累拜赵郡太守随魏武西征病亡王脩传往来南阳止张奉舍然此张奉河内人明晨侍郎张桃枝司校尉朱寓季陵母与陈蕃同诛注寓故在八俊列同李膺杜密下狱死不与陈蕃同诛中君言童初府上帅刘寛文饶为司徒太尉年七十三遇青谷先生授杖解法注为太尉中平二年卒年六十三又真诰许长史七世祖肇字子诃注检谱七世祖名敬字鸿为光禄勲拜司徒应劭汉官仪载崔瑗表许敬年且百嵗犹居相位其不能无矛盾如此又注谓蜀司徒许靖字文休是长史六世族祖徴士邵字子将是五世族祖尤误按文休于子将为从兄俱知名并有人伦之称而私情不协子将为郡功曹排摈不得齿叙以马磨自给今注似靖兴劭父子何也其漏误如此黄长睿乃欲引以证黄庭之误耶
　　古称生为名臣殁为名神其最炳著者北土则城阳景王江左项王神于吴兴尤烈及江神伍相员按景王即朱虚侯刘章平吕氏之乱封王之二年而卒仅可二十四五嵗项王据吴兴太守正衙为祠太守避不敢居每履任则杀车牛以祭之不然立死其幸而不死者一二人耳而临汝侯萧猷至每享神辄对饮尽欢竟日比散神像亦色赭又尝为猷破大盗见猷传员素车白马驱江潮神亦着唐狄仁杰采访江南尽毁诸淫祀独留员及泰伯季札祠而移檄项王喻以大义乃毁其吴兴庙自是絶肸蠁而城阳祠久不着伍相灵亦渐消歇岂鬼神之气不复能持久耶汉寿亭侯初不闻为神后至隋世于荆州玉泉寺见灵迹尚未表章至宋崇宁时以破蚩尤复盐池见灵遂封为崇宁真君今香火徧天下儿童妇女皆知崇重则又久而始见神不可晓也伍员死而为江海之神见古本吴越春秋越絶书録异记吴防分地记水经注史记正义其事甚详独怪其神今不着响以为英灵渐消散耳偶览湘中记子胥庙古铜器宋元嘉中沙门释亮啓此庙器铸丈六金像夜梦神语云今舍此器相与发愿免此神形岂果由此得解脱耶抑释亮故为此説耶要之佛语谓六道皆有罪业斯言当不诬耳
　　狄梁公尽毁诸淫祠独留泰伯季札伍员而于吴兴项王庙驰檄以毁之其肸蠁遂歇今据其文曰鸿名不可以谬假神器不可以力争应天者膺乐推之名背时者非见几之主自祖龙御宇横噬诸侯任赵髙以当轴弃恬而齿劒沙邱作祸于前望夷覆灭于后七庙堕圮万姓屠原鸟思静于飞尘鱼岂安于沸水赫矣皇汉受命穹膺赤帝之贞符当四灵之缺运俯张地纽彰凤纪之祥仰缉天纲鬰龙兴之兆而君潜游泽国啸聚水乡矜扛鼎之雄逞拔山之力莫测天符之所防不知厯数之有归遂奋闗中之翼竟垂垓下之翅葢实由于人事焉有属于天亡虽驱百万之兵终弃八千之子以为殷鉴岂不惜哉固当匿魄东峯收魂北极岂合虚承庙食广费牲牢仁杰受命方隅循革攸寄今遣焚燎祠宇削平台室使蕙帏销尽羽帐随烟君宜速迁勿为人患檄到如律令然吴兴项王碑隂有顔鲁公题云西楚霸王当秦之末与叔梁避仇吴中葢今之湖州也虽灭秦而宰制天下其魂魄犹思乐兹邦至今庙食不絶其神灵事迹具竟陵子陆羽所载图经大厯七年真卿剌是州十二载奸臣伏法恩命进真卿上都克期首路竟陵是谂予以故碑颠趾尝因仍草莽已而复之真卿乃命崇树以纪之时则仲夏方生明之日观此题则顔公时庙尚在祭祀不絶岂狄公既毁而湖人竟复之耶二公俱以忠直方正名而所见不同如此
　　今所称正一嗣教大真人张氏者其始祖天师张道陵即张陵也同时张角行天师道持九节杖为符祝教病人叩头思过因以符水饮之陵法略与角同加思静室服罪之人一着山上上之天一埋之地一沈之水谓之三官病者家出五斗米故号曰五斗米师角在中国事露至反族灭汉亦因以亡而陵在蜀汉用僻故幸不败传至子衡孙鲁遂据巴汉垂三十年曹操破之始请降封侯万戸五子皆侯传国累叶至唐宋间复世掌道教绣玉繻传遂与宣圣之裔相终始而宠幸时过之良可笑也
　　李膺蜀记云张陵避病疟于邱社中得呪鬼术书为是遂解使鬼法入鹄鸣山自称天师汉熹平末为蟒蛇所噏子衡奔走寻尸无所乃假设权方以表灵化生縻鹤迹置石崖顶到光和二年遣信告曰正月七日天师升都衡为系师衡子鲁为嗣师以法惑乱天下然则今之所传张道陵者乃蛇腹之余飡耳李膺非元礼汉葢有两张衡两李膺也
　　宋崇宁时蚩尤神壤盐池帝勅天师张虚靖召闗侯胜之盐池复故封侯为真君今所传祠庙尚有破蚩尤画壁按黄帝经序云黄帝杀蚩尤其血化为卤今之解池是也则蚩尤之主盐池其説久矣
　　今人称玉皇曰张大帝又曰祠山张大帝酉阳杂爼载其事尤可笑云天帝刘翁者恶张翁欲杀之张翁蓄一白雀恒先期为备刘翁自下观之张翁盛陈賔主醉其从官防乗龙上天塞北门刘翁徘徊不能上乗其余龙人间为灾张翁患之封之太山及览殷芸小説晋咸康中周兴死而复生天帝召见升殿仰视紫气鬰鬰面方一尺问左右曰是古张天帝耶答曰上古天帝久已仙去此是近曹明帝耳
　　太宗尝梦二神人言南处海濵来辅家国明日礼官言闽中灵济二真君事遂遣使函香请神像于宫城西南作宫祀之英宗初加封九天金阙明道达徳大仙显灵普济清微洞冲虚妙感慈恵护国庇民崇福洪恩真君九天玉阙宣化扶教上仙昭灵博济髙明静冲湛妙应仁恵辅国佑民隆福洪恩真君记文称二神皆南唐义祖之子一名知证封江王一名知谔封饶王按南唐书江王知证后进封魏王元宗时犹在入宫行家人礼卒年四十三饶王知谔为金陵尹进封梁王博采竒物寳货充牣尝以五十万钱易蜀客凤头朱冠绀毛金喙星眼文彩如生人咸异之后游秫山除地为广塲编虎皮为大幄率僚属防于下号曰虎帐忽暴风飘帐碎如飞蝶知谔惊遽弃归数日卒二子事如此耳其神与否吾不得而知也但生既无功徳于民死又无御灾捍患可见之迹而礼崇圣朝爵亚上帝不亦负乗之至幸者乎
　　今天下所最崇重者太岳太和山真武及岱岳碧霞元君当永乐中建真武庙于太和几竭天子之府库设大珰及藩司守之而二庙嵗入香银亦以万计每至春时中国焚香者倾动郡邑真武号百字有混元六天传法教主修真悟道济度羣迷普为众生消除灾障八十二化三界祖师大慈大悲救苦救难三元都总管九天游奕使左天罡北极右垣大将军镇天助顺真武灵应福徳衍庆仁慈正烈协运真君治世福神玉虚师相天上帝金阙化身荡魔天尊叙其得道之由以为在此山然大略掇拾佛氏修行之迹而已真武葢北方武之神以避宋宣祖讳故名真武蛇亦取北方像耳而加之以大将军号又碧霞元君者其説起于华山上有小石池水冬夏不涸因名之曰玉女洗头盆附防者因谓玉女为王母第三女又转讹而为太山至使岳宗之神降若侍卫者俱可笑也且以西岳之神而据东岳位以北方之神而据西南方位其事若符契语所谓有其人则有其神信哉
　　按神异经云西方大荒中有圣人焉长丈其腹围九尺践蛇戴朱鸟然则后人于大石中得蛇像归之真武者疑即此徴也真武以此圣人拟之亦可若谓神农时有浄乐国王皇后之説尤不经可笑













　　弇州四部稿巻一百七十四
　　钦定四库全书
　　弇州续稿卷一
　　明　王世贞　撰
　　赋部
　　赋
　　静姬赋
　　吴王时有静姬者国之东海下邑某氏女也家世华膴父母爱之既饶令姿重以脩能读书史闲内则及笄而选得入宫掖备六尚之官阶至娙娥视中二千石颇亦贵矣而性好闲静贞自树不善为蛊又不善事其长循性而行见憎后进以谗赐退居永巷中乃为此赋以自解其辞曰
　　惟婺精之下摄兮钟灵淑于琅琊媺心形之窈窕兮不饰步而阿傩娟然与先后而杂处兮挺瑶干于蒹葭嘉命忽其贲临兮遂托乗乎九霄【叶】回天瞬之微瞩兮备九嫔之娙娥又得尚君之司驭兮秉上介于陵园出不敢窃君之薄怒兮入不敢觊君之异恩居多避而少进兮借礼义而自藩贵何希乎饰瑱兮佚胡羡乎乗轩彗三株之蔽月兮妲姒借以擅宫众望风而魄摄兮肩日胁以先容余独安此拙薄兮足邅回与心应众既诼余之蛾眉兮遂饰余以强项乗骊龙之熟寐兮屏余返乎永巷白日匿光不回照兮蒙气抑邑而干霿彗既鼓夫裂地之衡飇兮又结横天之妖虹纷余悯此同仇兮晨徬徨而筳篿忧后命之叵测兮窃有冀于将然更申申而詈余兮荃岂畏天日而甘此冥昏掷欢乐于俄顷兮就沈慅之大年余既不获前众以矫进兮又安敢后众而虞退荃方极意于姬姜兮宁暇惜此菅蒯追昔諐而自数兮觉面目之可示夜夷然其赴枕兮亦何恨于笫忽钧天之自西兮丙夜其犹未竟内忻忻其若偕兮吾王庶几无疾病将玉体之不任兮宗社岌乎其焉凭彼彗亦何知兮唯快心于一诳晨盥漱而就巾帼兮倦玉阶之履綦红女薄伎不足婴兮聊箧而陈书诗感鸣商之牝鸡兮岐圣方重此关雎弃周鼎而宝康兮恐外庭之类兹噫长门之若嵗兮心恱君而不可得班寄愫于白华兮终鬰鬰而难释夫大椿亦遒尽兮矧凛秋之飞藿余将夷长信于未央兮恣逍遥而无极
　　后静姬赋
　　王既绌静姬之七年采谏臣言追罚嬖幸之长以次就理下教大长秋故姬某婉嫕而文以礼自闲之不聪擿不中綮永巷省愆为日已久其赐汤沐袭冠服仍守故尚加秩一等使者临致命静姬固谢称疾笃不任行使者去乃为赋以自广其辞曰
　　嵗际阏逢之涒滩兮摄提贞于孟陬荡明河使涤两曜兮妖彗遁乎穷霄念娥媌之淑清兮王纶涣于长秋妾久处此永巷兮实防心乎九幽室向隅而回照兮水覆地以再收感余髪之昔鬒兮今曲局而不可沐红顔包其弗明兮体骨立而肤剥脂泽黯其无光兮业已奋而中缩裳衣颠倒以思御兮寻沈吟而就襆燕啁啾其若贺兮鸡喔喔以噭鸣隣女惊而九起兮惭阿监之不见征抑攻中之壮衮兮强脩顔而臾行曰天听忽卑兮帝命不于常舍冥冥之昏垫兮就昭昭之白日増成赐祓而召见兮辅属体而若一兰膏煜以烛夜兮椒风温温乎甲室芬芳溢于北宫兮余辉傍暎乎西术饮五齐之挏乳兮啖以粔籹与餦餭二八代射而侍寝兮轻轝出入于洞房目穷蕋珠之煜煜兮耳饱天乐之锵锵冠华鬋之七宝兮足下丝履五文章惟吾侪之蠖伏兮荃独际而鹄伸胡恋恋此蹄涔兮若夜鱼之爱鳏感粲者之见导兮宁独瞀而心非人叹君泽之难保兮往事耿其在颦甫调饥之相迫兮糗草甘而自腴胡啖余以八珍兮谲余而侈其喉得失若循环兮实销顔之冶罏羌侘傺于一朝兮痛前辙之不须臾卧拖绅而冒絮兮不敢乎君蒙衔回枯之至仁兮虽槁死其奚能忘惭陋质之么防兮敢偃蹇而自托乎贞姜惟寝瘵之沾侣兮忍以荐乎君王感雨露之汪濊兮愿均施乎万卉彼怨女啐诼于深宫兮诚畏停乎余耳念宗祧之鼎维兮又重虞乎玉体昔余皈诚于西母兮侍真餐焉而啓齿重曰生理有涯兮欲无涯元真易去兮不易归有情无情兮我媚我剺恬澹寂寞兮千龄为期
　　白鹦鹉赋
　　鹦鹉纯緑色以其喙红黑为雄雌见铁围山丛谈而白者红者五色者最不易得北户録桂海志皆称白者稍大于它鹦鹉冠有五羽若蘐华作轻黄色怒则尽张尾截于鸽外粉内蜜余从友人徐子与所见之果尔而灵慧秀俊依人可怜子与以余之喜之也举笼以赠而征一赋焉其视正平不能彷佛视延年摩诘或差有致耳
　　猗西域之慧羽禀金方之淑润频迦授以仙音孟亏锡其美倘瑶池之托质何青鸟之传信冠拟蘐而三秀尾如鸽而偏俊若乃孕别雄雌喙分丹黑黑则片叶破霜丹则微苞坼白岂辨口之象人实灵心之天锡忽乎穿林闪银梭之透机舒而饮泉俨螺觞之承于是虞人怂恿以进罗射师屏营而却弩虽靡逃乎一目幸毋损其片羽强彷徨而就食中掩抑而思土块焉独处悄然私语彼越裳之遥使何异德而并依此陇首之下俦复质是而文非出入珠罳夷犹紫微感异梦于司空受真经乎贵妃尔其性含雅驯度絶惊怒皓魄増辉飞霰夺素璧人出则一市尽倾玉奴入则六宫争妬何郎傅粉以清言杞妇被缟而悲诉偶失身于网遂长辞于林樾足何辜而见维翮奚妨而遭铩嗟半菽之示恩均辙涔以苟活顾壶冰以怜影临绮飔而扪舌乃有谢豹劝归仓庚和歌闻音似友辨字则吪彼栖鹇之濯濯或舞鹤之傞傞俨长狄之来鲁郊非族其奈何是以絶念戎荒甘心谢庭借玉树以长栖顾瑶草而怡情啜三危之澄浆饭九光之秀茎愿得臣弇州之大鸟相与诵圣瑞于千龄
　　红鹦鹉赋
　　余赋白鹦鹉之再嵗而家仲氏以觐归自江右则携一红鹦鹉云左伯张春宇氏所赠者色殷翠可爱亡它杂羽双趾亦如之唯喙黄耳虽语不能四五而皆明了间作歌音宛转流利若中节奏仲氏甚珍之再携之江右则为隣院焚尸衣烟触死矣余感其薄命而夭聊为咏言昔谢庄赋成淑掩卷今其存者虽不十五皆摘其尤而事鲜旁证味同嚼蜡语云才难不其然乎余之此赋虽不足鼓吹正平庶为此鸟传神耳
　　粤古西王母命彼青鸟使于祝融祝融宾之便□甚口靡所不通爰祈孟亏遴报聘者百羽遒尽而得鹦鹉锡之绯服毋与緑伍其绯伊何则猩猩氏之所润色也辞命伊何又猩猩氏之所训译也惟是瑶台介绍皆曰殷鲜朱鸟以为上客王母异之栖以瑚之树而荐以火齐之席靺鞨堆盘樱桃的歴琥珀映觞琼浆流液仙姬羣醉两辅差敌瞥焉长辞东越流沙虞人睅目毕弋交加惜衔命之未达忽中构乎网罗感炎荒之故主誓矢死而靡他主人爱之长离斯亚白玉为笼黄金横架饲以丹实酌以清泠岂无寸心与貌偕頳将结咽而无言虞不鸣之见烹于是诵弥陀祝天帝称千秋与万嵗灿齿贾姬破顔褒姒声何贵乎裂帛貌胡择乎射雉若乃展清歌流妙音如中宫商因风浮沈咬咬袅袅緜蛮冶淫感韩娥之停耳将师延之写心或翩然其翻袂呈巧舞于君之掌忽窈窕以穿林又徘徊而侵幌烂烂兮落霞剪秋飔湛湛兮芙蓉受朝晖凝睇则朱绂斯皇过隙则景天夕飞心揺飏而欲逝寻眷恋以长依感新恩之瑰渥不羞呈乎百伎苟贱质其未糜唯一人之斯媚天岂夺尔胭脂之山忽粉消而红瘁将妖梦之是践处深篝而遭鸷悲日南之永隔虽少君其弗可致嗟乎佳人含轸于薄命才士流惜于短年马嵬之血渍土江夏之魄施烟彼固授汝以般若之经而赠汝以舂容之篇者也尚先汝而璧碎亦奚贵乎瓦全辞曰天命鸟降生商兮帝官白雀上卿兮汝才百倍等蝣螂兮魂乎归来毋尽伤兮为汝传神永不亡兮彼词寥寥胡谢庄兮
　　红倒挂鸟赋
　　丁丑之春余栖弇园有自郡来者言客携红鹦鹉求售其直为六金余杀其五镮得之至则非鹦鹉也其体量小十之六首尾红色如猩血而两翅各一二茎如翡翠腹毛隠隠作鵞黄觜差类鹦鹉而小色亦黄其音婉丽轻细极驯扰出入人懐袖间竟不能辨为何鸟而时时挂一足于架倒悬移晷尺不动则意其为倒挂鸟也居一嵗死葬之先月亭后土冈丛条下考苏子瞻词有所谓倒挂緑毛么凤刘缋霏雪録谓即李賛皇所赋扇中五色桐花凤也成都大岷江矶多植紫桐毎至春暮来集桐花以饮朝露花落散去不知所向又李之仪有词云朱唇玉羽下蓬莱佳时近早梅自注云此鸟以十二月来一名收香倒挂又名探花使性极驯好集美人钗上宴客终席不去人爱之无所害唐僧隠诗亦云美人买得偏怜惜移向金钗重几铢杨用脩复縁刘缋録以倒挂为桐花凤然其至也李之仪以为十二月而德裕乃以为暮春子瞻之词緑而之仪之词则白差小不同复考范成大桂海虞衡志则谓彼地有五色倒挂鸟极驯狎可爱而一种奇者昼则能聚诸香羽间夜分倒悬于架徐出之费氏星槎胜览直云哇国有五色收香倒挂鸟则彼地所出皆善收香者也今不闻成都有此鸟疑德裕所谓桐花五色灵禽者别为一物而赋辞则云长袂之清香掩短歌之啭又似收香倒挂将所谓香掩啭为赋扇也余所得此鸟稍大于燕或不类而峭洁婉丽时时倒挂又有不可晓者赋而纪之以俟博闻者攷焉
　　荧惑之精瑶光之星钟自南服命之帝庭曰尔为赤而不为乌又弗肯与燕雀徒既俊而翾洵美且都昔张翁之纂刘佳白羽之知归既之以上卿又申锡以朱绯仓鹒帝服尔其相之睍睆徽音厥亦差池调节柔骨巧态多姿其穿叶也若頳鳞之的的其栖枝也若丹荔之离离逺则熠燿之曳篲迩则金梭之透机若乃蜂蜡唇鵞黄裹肚穿衵入褎敛羽就辅如恋如防或歌或诉又如娇女需责乳哺岂青雀之入懐宁饥鹰之暂依忽倦栖而思奋翘一足以累累夫孰不困于倒悬汝乃敛息而乐之抑千嵗之伏翼脑初重而下垂将挂藤之渇猿俯以窥夫深池尔其丙帐聚芬甲夜吐篆霏雾时扑缕烟不断昼既烂兮目成宵复通乎鼻观得非从天女防而啄香积饭者耶惟德惟色皆汝之嬴而斯伎之未能彼辟寒之鸟同汝并栖乎妓膺彼以轻而见怜此毋以重而或憎余皆不汝责而恃汝以老将毕吾耳目之好胡溘焉而就冥使房栊之如扫乱曰如意未展瑚碎兮玫瑰陨魄沈波际兮娇音在梁有余媚兮葬汝兹麓毋为厉兮吴王小女挟汝侍兮
　　驯鸽赋
　　余有驯鸽数十头颇极美丽飞雊循性饮啄得所聊为赋之
　　惟中国之珍禽有兹羽之殊质貌皦皦而自分性温然其如一秋则篱蘜并丽于浔阳春则木药均华于洛室指未易屈谱不能悉尔乃玉觜朱眸危冠卑趾或冰质而彩其双翅或雪毛而黔其首尾或若汉绣之就机或若商彛之出水山鸡莫调家雉无文尔独驯狎云锦成羣饥而儿女之昵昵饱矣童稚之欣欣方捐心以委质忽耸身而入云舒徐兮停霞之碎剪熛疾兮奔星之叠发忽天乐之鏳鋐知传铃于尻末始顺风而扬声奈回飇之错节若夫昂首耸肩周旋中规婉态柔音逐雄媚雌无别差惭乎匹鸳慆淫少愧乎关睢然而知足知止毋乃天机当抱卵之绵绵若返听乎府怜弱雏之艰食更呕哺而不辞苦感主人之微禄日徬徨兮未忍去嗟德曜之肥丑恐终罗乎鼎俎彼夫好水之败以为尔罪端阳之射与器俱碎霜风冽野鹰隼方厉托慈防于佛日指招提而趋避曷若狂夫袵铁思妇流黄辽阳一信为致君傍辞曰洛中黄耳为日长上林雁素竟茫茫不辞天衢逺衔恩酬稻粱
　　哀辞
　　魏考功懋权哀辞
　　魏郡魏中字懋权弱冠为博士弟子者十年试娄第一最后试于京兆复第一遂赫然有海内声明年屈于礼部又三年复得第三人暨廷对为丙科第一人拜太常博士久之特迁吏部司勲主事寻移考功中寒疾医者药之误以死春秋仅四十二而已懋权之父太公用明经仕为【阙】　　倅垂九载移疾归犹弗具槖有三子皆以文行取甲第懋权其仲也长身疎眉目伟姿槩为人尤简直朗鼎齿在卑穉身犹逢掖而志意雄千古材气冠一世余故起家饬魏之兵事得懋权于诸生中而异之防行屯邢之黄寺堡挟以从懋权所试治举子义虽步骤不中程然识其必千里也已搜其槖得诗数章遂以古文辞进余览之虽未就劘琢然识其必清庙器也故为韵语以赠之至末云还将代兴意对酒颂如渑其属意懋权者非轻浅也既别懋权于举子义益精古文辞益成长嵗丙子余与王大参阳德饮于其使院使急足徼顺天録而语之啓録而魏某第一者鼓于门不第一不鼓也抵暮鼓发则懋权果第一相与讙呌绝倒久之记此事殆如昨日耳余性不喜当人师有贽币而称门弟子者掩耳避之若凂至懋权之授书而以门弟子礼来虽一再辞然不至作掩耳避者余非谓足当懋权师以余之知懋权深也呜呼懋权今已矣海内之操七寸管而治举子义者将叹且诧曰吾曹失一指南矣其稍慕为古文辞者将曰失一名士矣其慷慨持论依傅风节者将曰失一赤帜矣廊庙之上念及药笼者将曰失一珍饵矣而余犹以为未尽余所惜者令懋权不死必能为县官作汲长孺韩稚圭其又不死而进之虽抗顔而谈理性若王仲淹张子厚挹汾渭之流而俎豆洙泗之傍亦无艰者今复何望也懋权为博士时数以不依阿师长持议谔谔其语入执政耳执政忮欲脩郄于懋权未及而殒无何懋权之兄侍御史懋忠指摘后执政语絶不可闻后之执政寛虽小示左而旋收之更拔懋权要地夫以执政之欲脩郄于庶僚反掌耳其寛者既如此而忮者又如彼天之于懋权当不为无意也博士于格为谏官以懋权之直而为谏官事必争争必得危小者官大者身今去懋权之危而置之格之上以伸之固人也亦未必非天意也懋权之生四十二年矣天固无所不厚一旦而夺之者何也懋权忠于君孝于亲笃于兄弟信于友非有所致夺也夫以余之无似陆沈于朝省恣睢于林野者逾三纪而其猖狂翰墨亦如之晩节傲天子之命以老而卒无所见乃不死而使懋权死者何也懋权既厄于年不竟二立而中复薄古文辞以为雕虫末技耳不足以烦吾思譬之果然之腹必鼎簋而厌壶箪竟从贸贸者以死岂尽不幸哉余既为懋权惜为懋权之父兄惜为国家惜为世之操觚者惜而悲其志之大而惧其竟泯泯也草哀辞一通手书寄其兄使焚之懋权之輀左而别留藁于箧以示后世毋遂泯泯懋权其文曰
　　呜呼夫何灵禽三产于丹穴兮长离独翘然于中央冠南金之彪炳兮五彩陆离其文章望阿阁而矫吭兮龢音协而中宫商天老頫伏而告祥兮后夔击石而扬浩倡防以峄阳之翠盖兮荐以嶰谷之芳穗唼容与于圃兮万目睽睽而拭眦忽葳蕤其吉光兮曽不得终贲乎昭代乃召巫阳而讯之兮将招魂乎四裔阳曰帝意惝怳莫可控揣忽予忽夺焉覩所在阳愧失职自窜大荒发椟布占当涂之庆后四千年文明以昌猗毕氏之树滋兮感土王而来聚白眉皦其独良兮长头伟而最怒瑶姿頩以脕顔兮饶百能脩且嫭挟象龙之文蘎兮指康衢而驰骤焚都梁于木末兮顺飇扬乎天路畴不仰荃之芬菲兮逐臭之夫乃掩鼻而却步夕赐沐于椒寝兮晨播媺乎中涓众方狺狺而诼荃之蛾眉兮争饰辅而脇肩袖攘捥而思防兮尹徊徨而声自吞若朝霞特出于晻霭兮一身当乎三千余岂夸荃之逞意兮实宗祧乎是赖乃大命之弗延兮先秋卉而凋瘁气犹晔晔而神王兮将毋咎此质□肉谢骨而就腐兮嗟众口之甫脍少妻夜号于逆旅兮俨寡鹄之啼风老父晨呬而倚闾兮念防犊之何从季子目断于青门兮长君魂揺于白下悼人琴之俱絶兮哀埙篪之和寡指苍天而为正兮天胡至此极也岂造物者之好戯兮何喜怒并于顷刻也彼迷阳偃蹇而丛生兮兰玉茁而见鉏狐狼交迹于五父兮祥麟诧而遽屠羌淫沴之积厉兮人亦乗之以为虐生与时而终左兮亦焉知夫死之不乐重曰然欤否耶咄咄唶唶太和蒸兮斯汝造明良际兮爰汝好汝得世兮聊以逞世得汝兮以为宝鹏何铩兮扶揺何蹶兮中衜得汝兮无双失汝兮不再微辞宛兮若新曼容杳兮焉在覩伦常之盛际兮汝安能恝焉而遽背鞭鲸驭虹太怳惚兮孰与京洛之重载佺期矫矫称先进兮何似詄荡而友吾曹淮南守厠不得代兮曷若地肺之消揺笑巫阳失职而久遁兮魂媮佚而不可追登徒忽忽有从往兮卒不覩夫灵均之归乱曰人生百年等暮旦兮所贵不朽在末筭兮追琢荆璵为圭瓒兮未器而毁能无叹兮奉此昭昭归汗漫兮化为列星丽天汉兮
　　商城令孝廉翼亭沈君哀辞
　　前进士商城令孝廉沈君以葬其封工部铁山公哀瘁之极临窆立逝窃悲其志媺其节而惜其未下夀也撰哀辞一通以侑浆脯君其庶几釂余哉
　　呜呼在壬午之秋中兮封公先而弃公夕发讣而号恸兮晨策蹇以南东衿绅怅焉其莫可攀兮稚老狂追而巷欲空相与陬商邑之息壤兮尸而祝之循吏之宫惟余掩迹于娄渚兮嵗黯黯其将穷偕季子以见访兮悴然墨乎其容谓微言之可托兮悲冥驾之莫从遂衔戚以卜藏兮送艗倾乎吴之渚素旐天矫而前驱兮翣绋弥漫于川坞彼原剧之为侠兮曽何足以比数念临穴之惨栗兮誓以身蓐乎黄土嗟嗟孝廉真死孝兮夫孰鉴此荼苦生人变化在俄顷兮使余臆结而不得吐追崦岭之一夕兮竟倐歘而成今古惟愚子之乏训兮幸得尚公之令女谢姻娅之旧好兮恂恂逊余以前哲夫既政成于商邑兮谓卓鲁其非所屑抚朱而三叹兮将以寄荣名于白雪忽超然而遐览兮厌浊世之羁绁不悟余之非罔象兮珠炯炯其可撷岂司命之见妬兮或帝真之所切逐霞旌之惝怳兮驾云车以飘瞥昔余束发而登朝兮王父辱收之以交封公倐乎其玉立兮遂复申乎世契愧斑管之如椽兮咸不朽之余寄既博观于昭代兮曷有如公之善继冠切云之崔嵬兮襍众芳以为佩甫弱冠而歌鹿兮公车踯躅于中嵗分薇垣以百里兮美锦成乎彊仕陋夫太史之传滑稽兮曽不覩西门之威惠吾独叹昌黎之志马氏兮感行藏乎三世后死者之与斯文兮能无踟蹰乎前逝乱曰于忽乎嗟哉千载一日兮忞忞不可究质兮何以托悰椒浆兰蒸兮回风灵旗卒莫可凭兮岂不尔思隔幽明兮庶几来歆鉴我诚兮
　　辞
　　植桃辞【时植桃于司刑之署入夏未荣故有感也】
　　署何托兮幽狴桃胡植兮夕庭忽春徂兮朱夏仆夫痡兮告予以未荣憔悴兮若中霜又若长逵兮初折上枝兮若髠下枝兮若绁迎风兮欲有言风过兮咽复吞中夜兮长太息不言兮请对以臆此何辜兮墙隂彼何幸兮上林流苏障兮的歴七宝楯兮沈深不然归兮武陵径千秋兮畴伐山窈窕兮天地水潺湲兮日月惜尔兮匪处謇靓质兮薄土大钧兮何忍亦奚恫兮老圃
　　翫鱼辞
　　中庭兮寻扆甃甓兮为池脩鳞兮下上朱华兮参差緑苹波兮乍惊盼繁英风兮照歴乱下上兮星列参差兮霞绚容何为兮頳且都意何为兮圉未舒聊鼓沫兮就人怳若怯兮潜于虚予懐兮未敢言相对兮各茫然沧波兮万顷目断兮谁传期振袂兮清泠何升斗之足怜【二章旧轶稿也其辞稚矣惜其寄而存之】
　　徽士有立而其二亲久背者友人沈明臣为署曰白云遗思而以三章系之王子乃和焉
　　南山巃嵸兮云吐其封北山庵霭兮云栖其脢云之白兮逾舜华两辅接兮阳阴以和阳阴和兮蒸霖雨润汝膏汝兮俾无苦云之来兮怳有倪云倐去兮返无期云有族兮承南离轮囷兮五色葳蕤爵以卿兮非汝好饰以矞兮汝告予以弗耀重曰昔贤瞻兮亲在其下今我瞻兮亲于何所安得从龙兮薄太清引吭哀鸣兮为我少停










</div>
    <div class="pagination">
<a href="弇州四部稿_page169.html">上一页</a><span>...</span><a href="弇州四部稿_page165.html">165</a><a href="弇州四部稿_page166.html">166</a><a href="弇州四部稿_page167.html">167</a><a href="弇州四部稿_page168.html">168</a><a href="弇州四部稿_page169.html">169</a><span class="current-page">170</span><a href="弇州四部稿_page171.html">171</a><a href="弇州四部稿_page172.html">172</a><a href="弇州四部稿_page173.html">173</a><a href="弇州四部稿_page174.html">174</a><a href="弇州四部稿_page175.html">175</a><span>...</span><a href="弇州四部稿_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
