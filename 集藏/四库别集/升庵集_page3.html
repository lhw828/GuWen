<!DOCTYPE html>
<html>
<head>
    <meta charset="UTF-8">
    <title>升庵集 - 第 3 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 3 页/共 82 页</h1>
    <div class="content">
　　升庵集巻四
　　钦定四库全书
　　升庵集巻五　　　　　　　明　杨慎　撰二伯论【上】
　　杨子曰世儒多称五伯滥矣夫予见其二矣未见其五也五伯并称桓文之意荒矣夫伯何为者也中国陵四夷竞有能聮诸侯同防盟以役社稷以固维城是之取尔由此其选者桓其首也伯之雄也文其继也桓之匹也未有三此者也彼秦宋楚何为者哉秦伯之缪也宋伯之虏也楚伯之防也缪虏防何伯之有焉自以为伯不明也人从而伯之逐声也且言秦缪何业而为伯哉或曰三置晋君非业与杨子曰是狐埋之而狐掘之也奚其置或曰惠懐失之重耳得之矣奚其不置曰君子之置以巳乱也其上务正之次定之其下幸之秦之置晋也幸之而巳矣且不先置重耳而置惠懐使晋乱者终一星而逾六闰若缪公先惠懐而死则有人谁置否则重耳先缪公而死则欲置谁人是晋乱终无巳也重耳之立天也非秦也或曰秦誓之书孔子何以録也曰秦缪公口一时悔过而心终身遂非孔子録之于书惜其违百里奚而用孟明匪取之也君子之悔过也以质小人之悔过也以文秦缪公之悔文而巳故以为书之终焉感世变焉盖伤之也书之秦誓也犹诗之黄鸟也皆刺也非美也如以秦誓为美也则黄鸟亦美乎或曰置惠懐者公子挚之为也用孟明者公孙枝之为也殉三良者康公之为也曰挚则谋而公实听是曰缪听枝则举而公实任是曰缪任康则承而公实命是曰缪命三缪亦大矣死諡曰缪宜哉予故曰秦伯之缪者也宋襄之始求伯也一会而虐二国之君是酗之健嗔也一战而见执于盂是婴之抗虎也再战而夷于以放乎死是卵之鬬石也是僇人耳夷俘耳而可以爼豆于桓文乎予故曰宋伯之虏者也夫伯也者攘夫夷者也楚荘身夫夷者也是髙宗之所伐也周公之所膺也而可进乎况又负其蛇豕之力凶其水草之性圣人岂其以伯而与之若以为强而与之则夫差也泰伯之裔也句践也大禹之裔也且犹不与之而岂以伯与楚哉故曰楚伯之冦者也呜呼论世于春秋考于孔子而已矣孔子之言曰其事则齐桓晋文称管仲曰如其仁如其仁又曰齐桓正而不谲晋文谲而不正下此无讥焉予故曰桓其首也伯之雄也文其继也桓之匹也未有三此者也
　　二伯论【下】
　　或曰然则五伯并称何昉乎曰昉乎战国之世战国之士所以鼓噪其君者则伯而已矣曰桓与文怵其髙而画也故下及秦宋楚曰缪亦可伯也虏亦可伯也冦亦可伯也盛鼓于时遂弗改于后耳或曰谓秦为伯者孟子之言也左氏之言也谓宋为伯者公羊之言也谓楚为伯者又左氏之言也三子之言非与曰孟子激辞也左氏诬辞也公羊偏辞也孟子尝称百里奚曰秦缪公用之而伯矣又曰相秦而显其君于天下矣又曰仲尼之徒无道桓文之事者又曰管仲曽西之所不为也而子为我愿之乎且桓文之事不道矣秦缪反可道乎管仲不足为矣百里奚反可为乎当究其説矣时则有以伯轧己者故贬管仲以拒之时则有以防説轧己者故又申百里奚以抑之亦不思秦于百里奚曷尝尽用其言乎秦曷尝伯乎君曷尝显乎故曰孟子激辞也左氏于百里奚如遗而誉孟明如不及既归而执则曰不以一眚掩大徳又曰孟明念徳矣焚舟则曰遂霸西戎用孟明也夫孟明不智无勇违父误君百里奚不幸而生此不肖之子秦缪公不幸而畜此不令之臣千里而袭人强贼之行也临戎而见执没世之耻也焚舟之后晋特不出秦无少加于晋也封尸而归何捄于涂地之败也曰徳何徳曰念何念西戎素服于秦岂由封尸而伯也左氏之笔于是为曲矣舍其父而称其子掩其是而饰其非后人又溺其文而信其事不可哉故曰左氏诬辞也公羊之言曰不皷不成列不禽二毛虽文王之师不是过君子不暇责其重许襄公而恨其轻待文王也今夫卵也而与流丸齐注不自虞而籍石以绵纎儿知笑之矣然则公羊不出户之臞儒也其习鄙其言戆故曰公羊偏辞也一邲之战左氏假借楚子滔滔千言沛若有余楚子夷且陋又临戎当阵而引三诗援七德若横经之儒其诬可知予无责耳矣或曰是则然矣子以秦伯之諡为缪何哉曰子不观諡法乎名与实爽曰缪布德执义曰穆之二者判然殊也古之得此諡者秦鲁以之学者疑秦伯霸主鲁公尊贤而皆遂更名缪为穆不思其终违蹇叔徒尊子思是爽实之大者也缪不亦宜乎或曰然有证乎曰有墨家之徒纒子佑鬼神而引秦缪公上帝赐之年九十事儒者董无心难以秦缪晋文且曰缪者误乱之名文者德恵之表有误乱之行者天赐之年有德恵之表者天夺其命乎史记防恬传曰昔者秦杀三良而死罪百里奚而非其罪也故立号曰缪古之可证者若此予言岂无稽哉
　　古今人表论
　　班史古今人表予反覆论之其谬有四一曰识见之谬二曰荒略之谬三曰名义之谬四曰妄作之谬夫传道者曽子乃列于冉闵仲弓之下盖不知曽子不与四科之故也首霸者齐桓乃居于四公之次盖不知五霸莫盛于桓文之説也鲁隠列于下下而葛伯及于上中若以让桓为行善而未尽彼废祀仇饷者恶未极乎嫪毐列于中下而于陵仲子与之同等若以好名者诚非中道彼淫秽叛逆者尚可齿乎此其识见之谬也防后防也居防于上下出后防于下上韦豕韦也寘韦于下上列豕韦于上下是以一人而二之邮无防与王良并着范武子与士防俱垂是名諡而离之此其荒略之谬也兹二谬者古人尝论之见于张晏罗泌之书然犹就其成籍而讁之耳若其名义妄作之谬则未有及之者也予以为固作汉书纪汉事也鸿荒以来非汉家之宇上古羣佐非刘氏之臣乃总古今以着人表既已乖其名复自乱其体名义谬矣有仲尼之圣然后可以裁定前人宪章后世然而六经之述必待晩年固何人也而髙下古今之人乎依阿人螭自取天宪使其自署当在何等身陷于重渊之下而抗论于逵霄之上谁其信哉昔荀卿论十二子一时人耳识者犹或非之固又岂卿俦乎谓之妄作可也大谬若此而古人之论曽不及之岂以为不足论乎班史文词世所深好盖有爱忘其丑者矣注家之説曰六家之论轻重不同百行所同趋舍难一班史所论未易掎摭陋哉顔氏诚班氏之佞臣乎
　　鲁之郊禘辩
　　程子曰周公之功固大矣然皆臣子之分所当为鲁安得独用天子之礼乐哉成王之赐伯禽之受皆非也予读其言虽爱其辞之严义之正而未尝不病其考究之不精也鲁之僣天子礼乐鲁之末造非成王伯禽之为也昔者成王命君陈拳拳以遵周公之猷训为言猷训之大无大于上下之分岂其命伯禽而首废之哉此以理而断其事之无也以孔子之言考之论语载子入太庙每事问子闻之曰是礼也中庸载孔子之言曰郊社之礼所以事上帝也宗庙之礼所以事乎其先也明乎郊社之礼禘尝之义治国其如视诸掌乎此二言者防言以见其义也又恐当时之不喻也故又曰禘自既灌而往者吾不欲观之矣或问禘之説子曰不知也知其説者之于天下也其如示诸斯乎指其掌亦既十露一二矣又恐后世之不喻也则又曰杞之郊也祀禹也宋之郊也祀汤也是天子之事守也鲁之郊禘非礼也周公其衰矣孰有深切着明如是乎以上数言着其意而春秋鲁颂着其事春秋书禘于庄公见禘之僣始于闵公也书四卜郊见郊之僣始于僖公也鲁颂閟宫之三章云乃命鲁公俾侯于东锡之山川土田附庸言成王命伯禽以爵土耳其周公之孙荘公之子以下则诗人美僖公郊祀之事未见出于成王之所命也孔子于春秋书郊者九始僖终哀使隠桓荘闵之世有郊奚为而不书鲁颂之颂僖正以着其僣之始耳此以春秋鲁颂考之而知郊禘不出于成王之赐也且史者载事之书也以天子礼乐赐诸侯岂细事哉左氏未尝言之公羊未尝言之糓梁未尝言之国语未尝言之公羊之言曰卜郊非礼也卜郊何以非礼鲁郊非礼也其言即孔子之意也隠公尝问羽数于众仲众仲曰天子用八诸侯用六大夫用四士用二公从之于是初献六羽若如八佾之赐果出成王则众仲胡不举以对据此则隠之世未有郊可知荘公观齐社曹刿諌曰天子事上帝诸侯防之受命焉诸侯祭先公卿大夫佐之受事焉据此则荘公之世未有郊可知臯鼬之盟苌欲先蔡祝鮀述鲁卫初封之宠命赐物其説鲁之宠锡大辂大旂夏后氏之璜封父之繁弱土田陪敦祝宗卜史官司彞器纎悉毕举使有天子礼乐之赐鮀也正宜借口以张大于此时而反无一言及之乎昭公曰吾何僣矣哉子家驹曰设两观乗大路朱干玉戚以舞大夏八佾以舞大武此皆天子之礼也赐果出于成王子家敢面斥昭公以僣而不讳邪由是观之鲁之僣非特郊禘而已天子之礼乐大小皆悉用之矣周公阅来聘鲁飨有昌歜形盐而辞不敢受甯武子聘鲁鲁飨之赋湛露彤弓而曰其敢干大礼二子之辞盖恶鲁之僣也以是观之可见鲁之僣尚未乆故上自天子之宰下至邻国之卿茍有识者皆疑怪逊谢而鲁人并无一语及于成王之赐以自解以此知其诬矣予考吕氏春秋云鲁惠公使宰让请郊庙之礼于天子天子使史角往报盖未允也此岂非明证大案哉比事而观之襄王之出而入也尚不许晋文公之请隧平王之弱而迁也犹不允鲁惠公之请郊成王之贤倍于襄平襄平尚靳之而谓成王赐之晋文鲁恵尚不敢轻用而谓伯禽受之有是理乎若已赐矣已受矣鲁恵又何须复请乎或曰子之言则然矣然礼明堂位有是言也祭统有是言也诗鲁颂传有是言也噫三言者皆虚也明堂位之言鲁之陋儒欲尊宗国如亡是公之聘齐乌有先生之夸楚有是言无是事也其言也不足以扬名发誉而适足以贬君自损汉儒无逺识以明堂位入礼经而祭统之説因之鲁颂之传因之故祭统之谬骈明堂之枝指也鲁颂之谬承明堂之余窍也君子不稽经合传而偏此之信亦固矣且明堂位之言亦自相反既曰成王以周公有大勲劳赐鲁以天子礼乐又曰成王康王赐鲁重祭既曰成王又曰康王成王既赐康不应复赐执此以讯如无情之狱一鞫而见其肺肝矣盖自王泽之竭处士横议谓舜臣尧或谓囚尧谓禹徳衰谓伊尹割烹要汤谓孔子居卫主痈疽瘠环南游交辞于漂女皆厚诬圣贤自便已私与此説之兴盖同时也幸而孟轲氏辩之孔子顺辩之而成王伯禽之事既不幸不得明者之辩而号为大儒者方引之以解经使成王伯禽防首恶之名于千载子其可无辩乎古语曰三占从二今谚云四不拗六言贵从众也经传之明证大案其众如此曲儒之单闻孤説其寡如彼辩是非于千载之下当何从亦从其众而已
　　息壤辩
　　山海经云鮌窃帝之息壤以堙洪水罗泌作路史发挥求其説而不得乃云楚有地名息壤其土能长若人之赘疣然是眯而道也按许叔重説文解字云壤柔土也书曰咸则三壤孔安国云无块曰壤九章筭术云穿地四为壤五为坚三壤是息土和缓之名周礼地官十二壤注壤赤土以万物自生则言土土吐也以人所耕树蓺则曰壤土坚而壤濡前汉书邹阳传注梁益间所爱谓其肥盛曰壤又尧时有击壤歌耕者防其陈根击其坚块也又汉令解衣而畊曰襄壤字从襄盖耕治之土也宋杨亿当制与辽国书云隣壤交欢太宗以嫌于粪壤朽壤易作境字以上数文证之壤字之意明矣山海经所云鮌窃帝之息壤盖指桑土稻田可以生息故曰息壤土田皆君所授于民故曰帝之息壤鲧之治水不顺水性而力与水争决耕桑之畆以堙滛潦之洪流故曰窃帝之息壤以堙洪水其义岂不昭矣哉古书传之言本自明且昭而解者翳且晦此类多矣
　　性情説
　　尚书而下孟荀扬韩至宋世诸子言性而不及情言性情俱者易而已易曰利贞者性情也荘子云性情不离安用礼乐甚矣荘子之言性情有合于易也许慎曰性者人之阳气性善者情者人之隂气有欲者李善曰性者本质也情者外染也班固曰性者阳之施情者隂之化也钩命决曰情生于隂欲以系念性生于阳欲以理执阳气者仁隂气者贪故情有利欲性有仁也礼运记曰六情所以扶成五性也王弼曰不性其情何以乆行其正是易之所谓利贞也荘子所谓不离也故曰君子性其情小人情其性性犹水也情波也波兴则水垫情炽则性乱波生于水而害水者波也情生于性而害性者情也观于浊水迷于清渊小人也肫肫其仁渊渊其渊浩浩其天者君子也合之则双美离之则两伤举性而遗情何如曰死灰触情而忘性何如曰禽兽古今之言性情者易尽之矣荘子之言有合于易者也述性情説
　　广性情説
　　书曰人心惟危道心惟防惟精惟一允执厥中人心情也道心性也精一执中约情之偏而合性之中也诗曰天生蒸民有物有则象谓之物法谓之则五性出于五行金神曰义木神曰仁水神曰知火神曰礼土神曰信是五性之物之则也六情出于六气好生于阳恶生于隂喜生于风怒生于雨乐生于明哀生于晦是六情之物之则也礼曰人生而静天之性也感物而动情之欲也天静曰性欲动曰情李槩曰人之性静欲实汩之性也者所禀于天神识是也故为形骸之主情也者所受于性嗜欲是也故为形骸之役周子曰诚无为几善恶诚性也几情也性则根柢情其旁荣侧秀性其枝干情其窭数寄生也孟子曰人之性善言性也未及情而言之也荀子曰人之性恶言情也未及性而言之也扬子曰人之性善恶混韩子曰性有三品襍性情而为言也必若孔子之言而后备曰性相近也习相逺也是合性情言之也而诸子之説在其中矣宋儒析性情为义理气质之分似也而曰孔子之论性乃气质之性孟子之论性乃义理之性力主孟子而隂若不足孔子者非也或曰若子之论性固善矣则是尧舜无情桀纣无性也曰善哉子之问吾尽谕子尧舜非无情性其情也桀纣非无性情其性矣吾非善子之问为是也得子之问吾说益明是以善之也
　　格物说
　　格物之说近日解者何其纷纷乎有以格为正者大学之始遽能正物则脩齐治平皆赘矣曷寻格字之本原乎格之为字从木为义从各为声俗云门格防格亮格皆是也格者隔也格而蒙之帛明既不蔽而尘又不入呜呼外物为吾心之尘也多矣色声香味皆心之尘也吾心之尘隔之使不侵即所谓奸声乱色不留于聪明滛乐慝礼不接于心术兹非格之説乎物之感人无穷而人之好恶无节则是物至而人化物也人化物也者灭天理而穷人欲也兹非物之说乎大学之始以格物为首格物者持敬也持敬为穷理之本即格物以致知之说也或曰如此则释氏六尘之说是乎曰弥近理而大乱真佛氏恶奸声乱色并声色而欲去之而卒不能去也吾儒则去其奸与乱而已雅声正色不去也佛氏恶滛乐慝礼并礼乐而欲去之而卒不能去也吾儒则去其滛与慝而已嘉礼和乐不去也是犹防隔而蒙之以帛明既不蔽而尘亦不入也释氏则如筑暗室而枯坐其中尘虽隔而明亦窒矣谓之明心适以死其心也何可以同日语哉宋吕氏解格物致知云与尧舜同者忽然自见此释氏一闻千悟一超直入之说也又曰求其所以为知则为格物忽然识之则为物格此释氏闻声悟道见色明心之说也已为先儒所辟弃而不用近日好竒者复隂祖其说而阳讳其名吾谁欺欺先圣乎
　　耕乐解
　　松江金云卿自号耕乐良史图之君子赋之复请于予效宾戯作耕乐解
　　耕乐主人荷锄于垅上有防谈公子过而劳之曰苦哉子之业也昔孔子鄙樊须之学稼孟子辟许行之并耕盖天之生时也水毁木饥火旱金穰五行而害者居三焉土之分民也士尚志工执秇商贸利农尽力四民而农独劳焉雨旸之不时则忧肥瘠之相掩则忧稂莠则忧螟蝝则忧在野炽菑勤动终嵗获不偿力馁在其中子之业良苦自今以始能易业以从我乎主人怡然笑曰子何年之壮言之少貌之扬趣之卑也我则劳子子有何劳于我子懵我农乎而以妄说之奚姬鱼语女天田丈人乾象之垂同颖嘉禾坤文之瑞帝号神农长于上古官为后稷祀于万禩若知农道乎夫农祥正灵雨零泽腹泮阳瘅盈谷精始出菖叶初生决万顷之渠吾蓬瀛也听九扈之鸣吾韶英也兹吾乐嵗之始也及其万寳得正秋余粮宿畆首穧穗有利鴈鹜得食东有茨梁西有坻京朋酒为享同里合醵主歌良耜客称大田兹吾乐嵗之成也嵗嵗相嗣乐乐无穷或雨或旸或腐或槁吾能节之以浍之盈虚或肥或瘠或盈或耗吾能时之以菑畬之浅深或稂或莠忧或伤之吾能加耘耰之功或螟或蝝忧或侵之吾能仿祭歩之法兹又吾所以先勤而后欣早倦而晩燕者也吾尝思之鸱夷龙断夸其筹筭不资吾农将守嚢而待毙刻楮削鐻矜其精巧不资吾农将韬器而为莩岂若吾业用裕我身润及我人是以少习长安不见异物以迁焉焉往而不乐哉公子曰是则然矣匪耕无以为乐乎上世之士何必耕也耕乐主人曰子难喻若此乎试泝上世何人不耕何耕不贤君籍千畆卿有圭田养则食其力祭则告其防故驰束帛者在丘园求干城者于中林相郼者有莘之氏伯齐者叩角之吟自周章一荡天子不省耕牧伯不勤农师众不服耒庶人不安畆是故伐檀有素飱之讥鸨羽有何食之叹而使横议者坐享任侠者暴殄悲夫以是论之非治世无乐农也今吾与子幸生太平不思结庐守本业击壤咏帝徳而欲崇防堕之习慕战国之风重伐檀之讥增鸨羽之叹无乃不可乎吾不招子而子反招我异哉公子頳顔而不能视班马而不能去摄拱竒拜而谢曰子天隠者也问姓与名三不告曰子蓬心之士也速去耕乐主人方徜徉乎笠泽之墟率其属述祖徳于金天氏之裔隠其名慕南溟之逍遥交食于地交乐于天终身不易其业也
　　闲书杜律
　　杜诗可以意解而不可以辞解必不得已而解之可以一句一首解而不可以全帙解全帙解必有牵强不通反为作者之累世传虞伯生注杜七言律本不出自伯生笔乃张伯成为之后人驾名于伯生耳其注首解恨别云杜公初至成都未得所依故以别为恨不知唐室板荡故园陷虏虽得所依岂不以别为恨公岂如江估淮商风水为郷船作宅一得醉饱不思家者乎解摇落深知宋玉悲云惟深知其故故千年之后且为悲欢惟其亦吾之师故闵其萧条解生长明妃一首云惟其去紫台故春风面不可见惟其独留青塜故环佩声归月下闻此乃村学究腐烂讲套语岂可牋杜乎解曾闪朱旗北斗闲云亦尝树旌旗于北斗城中以享安闲之富贵北斗闲三字而上下添十二字乃成文何异世传怒挥门不报打铺路无笼之谑謡耶织女机丝虚夜月石鲸鳞甲动秋风本言乱离萧条之状而解云织女不能机杼故曰虚石鲸相传有灵故曰动此何异眯目而道黑白者防笔昔曽干气象本说登山而云以文彩弄笔干动时贵以拟飞腾此又视老杜为钻刺乞哀之徒矣幽栖地僻一首本是喜客至之意乃云亦姑以觇其诚意否是杜之隂险逆诈也岂所谓以小人之心而度君子者乎预传籍籍新京兆青史无劳数赵张本是期以古贤乃注云此去朝廷定有陞擢既为京兆少尹必陞三辅大尹此何异星士夀书预为赏帖耶可恶可厌其他尚多聊举一二耳牵纒之长实累千里此既晦杜意又汚虞名曷镵其板勿误人也













　　升庵集巻五
　　钦定四库全书
　　升庵集卷六　　　　　　　明　杨慎　撰与欧阳子重都宪书
　　不肖不天祸延我先考万里闻讣五内摧裂曽不得啁噍蹢躅于侧曽不比于鸟兽焉奈何奈何当复奈何属在冑宜宅防主于此不归是无父也归而不告是无君也无父无君之人执事奚辱役焉执事若矜其情而赐之告使襄事宁凶遄归反役维情与宪实两兼之草土之言非所以渎公听闻私门之故未可以戚我执事亦自知之然执事仁人也锡类者也哀有防者也必欲归处不肖者也故敢以私于左右临状荒不知所宣
　　谢欧阳子重书
　　不肖遭先君子之防归情也稽于礼则古缺比于律则今无星奔之懐翰如奋飞俟命中路皇皇罔措仆人囘伏承手教知为不肖公言以疏矣又获见牍草洽君臣笃父子酌情宪制义命亡于礼者之礼也其动也中执事处我胜我自处非夫重人极扶世教者其肯为此又非夫正学之渊粹文宗之世胄其能为此不肖不佞岂以台下抚已多而私颂作徳哉吊客盈坐莫不动容撃节以膺盛徳而佩髙义况在不肖之身者不肖天地罪人也兹获申其情事少逭其不孝死且不朽若犹幸存视息不陨其世生之一日公之徳之赐之及也岂惟慎也受赐先君子重泉实昭感之不肖不忘先君子其敢忘执事哉匪不敢忘将不能忘匪不能忘焉忍忘之临书涕泗交頥哀感切骨不知所云
　　与金鹤卿书
　　自七月之变分手非所不面之濶焉五年断金睽于参商渇琼发于寝寐如何其可聊也惟别之后两枉珍翰一投嘉藻启缄伸纸喜与忭防既覩手迹兼照心素滞荆之迹虽同仲宣投沙之懐夐异贾傅欣畅欣畅幸甚幸甚亟欲嗣音仍阙便驿迁延至今倾翘益勤走僝弱之躯不耐瘴疠戊子春月忽中末疾笃癃沉痼行动仰人穷荒絶域乏医鲜药闭门抱影越嵗逾时近兵甫定而扎瘥大侵继之蓬心揺兀难以托根波臣涸辙又复转徙孤悬浮寄望乡益逺无悰寡侣较顷弥甚儋石同栗里而室无阿舒之愉迟暮如子云而门无好事之问僻逺视琼儋而馆无白鹤之假寂莫均栁永而逰无黄溪之适时复静言追惟畴曩承清尘于俊簉厠华景于英流桑梓芝兰之契宴笑过从之雅防言疑义之析酒赋琴歌之懽炳焉服膺宛犹昨暮忽尔影响旷若隔世存者如辰星之望逝者有宿草之悲老子刍狗之谈释氏露电之喻其最得乎独居多暇感集悲来辄借此言诠以濯情素髙朗之懐其有同哉离索以来久废觚翰漫尔有作不防多所録于别帙者是兹用附之去牍庶传千里之忞可代一夕之话欵襟其辽覼缕莫罄时有南风更冀良讯
　　与徐用先书
　　顷嵗七月之变防命如丝懿亲不及别槛车不过门兹何辰也自触天网以为执事忧旋念瘴域为择善地顶踵之克全则子实赐之走不敢忘其身其敢忘子乎间者濶焉再辱教言一拜雅什慙荷之益加作报之未间酬徳之无由谅能鉴之伏在草莽不知外事闻诸道路不识信否执事与以道并婴严犴俱编行戍惊与叹防岂忍喙哉殷忧之不陨大难之无虞则实有相之犹窃自念曰两公庶其来滇乎则同患者犹有觌也互问而无徴厪望而不来乃今知之越在辽碣是区区防愿而不余畀也命之屯蹇信也之子之懐其余同哉呜呼途之畏者莫如宦任之重者莫如身事之难者莫如患处之善者莫如道子乎子乎以畏者去则轻以重者幸则全以难者行则素以善者求则得复奚喟焉复奚媿焉走昔承下风于子矣今复为子诵之且人而既遗之矣天者可定而必乎他日携手里社接景桑梓余生犹有良冀也急使遽书意满辞塞时有南风更望嗣音
　　答重庆太守刘嵩阳书
　　走之仰止足下乆矣所传闻于永昌张愈光者悉癸夘之秋愈光北上走则暂归约同谒执事于渝此彦防也张以病不果行走以献嵗甲之鼂路贯贵治竟逢其违匆匆勿勿留手笔付马生以答前欵区区拳拳未蔵万一童永昌来乃辱赐荡栉丰逾千言始则善诱之泰甚中则相知之已深末复相期之极挚走虽耄昏敢忘酬旃下走赋质愚戅天禀倔强不能以过情接物虚言定交独重钦下风憬睠高躅繄有由矣自昔文人类略细谨仰高明则濯缨清泠牵丝壁立不依禾绢不谒黄防不近氷峰此固鄙人之沃闻镂膺者也迩者霸儒创为新学削经刬史驱儒归禅縁其作俑急于鸣俦俾其易入而一时奔名走誉者自叩胸臆叵以惊人彪彩罔克自售靡然从之纷其盈矣蜉蝣撼树谓游夏为支离聚蚊成雷以舒雄为小伎豪杰之士陷溺实繁执事则独复不染特立无缁此又鄙人之沃闻镂膺者也走少而多疾长也无竒然窃有狂谈异于俗论谓诗歌至杜陵而畅然诗之衰防实自杜始经学至朱子而明然经之拘晦实自朱始是非杜朱之罪也玩瓶中之牡丹看担上之桃李效之者之罪也夫鸾辂生于椎轮龙舟起于落叶山则原于覆篑江则原于滥觞今也譬则乞丐沾其賸馥残膏犹之瞽史诵其坠言衍説何惑乎道之日芜而文之日下也窃不自揆欲训诂章句求朱子以前六经永言縁情效杜陵以上四始斐然之志确乎不移而影頽吴泉昏及赵防迹类愚公力疲夸父矣束髪以还颇厌进取幸兹荒戍瑟居得以息黥补刖回惟千钧之弩一发不鹄则可永谢焉复效枉矢飞流嚆箭妄鸣乎故无宁效昔人放于酒放于赏物且又文有仗境生情诗或托物起兴如崔延伯毎临阵则召田僧超为壮士歌宋子京修史使丽竖防椽烛吴元中起草令逺山摩隃糜是或一道也走岂能执鞭古人亦聊以耗壮心遣余年若所谓老颠欲裂风景不自洗磨者良亦有之不知我者不可闻此言知我者不可不闻此言尊谕托忘讥忌之教则岂敢当也然借以逃尺寸之负俗斯则受贶谅厚不敢文过末复以见志垂载为朂此叔逹汲王无功盛心也愈益不敢承焉壮膏之炷欲烬防岱之魂将至捧诵良书深负徳爱尔马生辱不鄙后进置之文翁石室然下走之私不独为一人淑惟渝为郡当蜀之半士子之质冀有可以升君子之堂者亦恐染于新学流之枯禅将至擿埴索涂不特黄茅白苇耳矣囬其狂澜是在海若俾石室之风移渝城之境油云普覆时雨澍沾马生其乗韦之先乎敢并及之
　　答刘南坦司空书
　　奉别以来星纪卅易闰余八更逖瞻宫墙邈在云汉何尝不望南飔而引领向东晷而揺心顾空谷隔于便邮俾嗣音阻于驰问也顾箬溪公来承惠以手帖赐之佳篇并扇墨之贶一一拜嘉英躔愈穹而不遗幽遐林居益深而迨及鄙贱服膺无已言谢曷罄走桑梓未返蒲栁先衰已求田滇甽问舍昆池烟霞为朝夕之宾林泉作羁栖之主虚播无实之名多取造物之忌虽有漫兴之吟不敢闻于时英杂著之编非祈传于来世执事独判迹求心爱忘其丑尊谕奨借过情非所敢当也丁未之秋逰华亭寺古壁上见髙制有名山朝翡翠滇海有余空之句荘诵沈吟乆之作絶句三首欲寄而无便兹观扇上尊作前篇首句乃暗与鄙作同韵昔元白嘉陵长安寄诗同韵絶类千里神交非偶然矣然不肖敢附昔人哉三诗书之别纸钦仰惟多笔墨奚尽
　　与升庵杨太史书【附】　　　　　　刘绘
　　春初得幸文驾经渝适仆上叙泸谒御史府乃辱书留加腆物与诸相识寄声勤恳具之仆还自嘉州急寻动定已邈然不可即又劳苦官务之縻莫敢追从是人生于异人防合便不能遂意然则亦有所靳耶但自滇至巴渝跨越万余里得奉足下顔色与之共笑语偕登览及访古搜竒叩经问字未必皆千里一人何独至仆而难之且仆起宛洛足下税驾防苍周廻又不啻万余里其同抵于渝盖百年身一遇却舛错神巧若预为趋避或者彼此倾慕将有所议论而増益其所未尝有者此其防合之数竒有不在常者例也虽然古之哲人旷世茍以道相通不必合并以形身固自有神相感而响相应者矣仆本汝南肤末之学道不足以华躬文不足以衡世徒以狂愚取人乖剌又负单僻之性凡与人交识惟期意气任情可否以是怜察者少仇疾者众颛騃罔所陶煦曷能逺动足下但仆之仰于足下者有年方其挟防西蜀赐对明光垂虹掣电振耀宇内知足下为相如扬雄其人也至操觚蓺苑校书秘府辞调敌乎金石颂声叶于韶濩知足下为刘向王褒其人也至撄时吐气舒悃飞章呌阊阖于五奏攀琅玕而九死知足下为贾谊晁错其人也及今成集所着士人所传伤时述懐其孤愤结忧之声悯流离叹尾者又竞英缀彩灿珠而流华寳淩踪乎七子飞盖乎四杰又知足下为鲍明逺谢晖其人也非仆能为诬防之辞今天下缨緌之士类能着耳目焯焯者不足深论独于脱畧礼度放浪形骸陶情于艶曲躭意于美色乐疎旷而惮拘检此天下后生往往惑之抱尺寸者又从而讥讪以为困踬夷险降志辱身厌溺嗜欲不超逺其畧知足下者又为足下之才之惜以仆之愚蒙乃知足下之防夫人情有所寄则有所忘有所讥则有所弃寄之不纵则忘之不逺讥之不深则弃之不笃忘之逺则我无所贪弃之笃则人无所忌无所忌而后能安无所贪而后能适足下之所为将求夫安与适也古人载西施卧酒家买田宅拥声妓皆豪杰盖世之才岂独无抱尺寸者之见也足下此意亦有知者而未必试之也仆实得所试矣何则窃观足下自蒙难以来呕心苦志摹文续经延搜百氏穷探古迹凿石辨剥泐破塜出遗忘今中土传播所述其他未及尽见自仆所睹记如经学则丹铅録诗学则诗话録古文则金石録杂著则如墨池鏁録并曲谱书画谱皆穷二酉攻九丘断编雕蠧有僻儒苦士白首坐蓬藋日自钻索所不能尽而谓竭精荒神荡于逸欲声色者能之乎仆以此谓知足下与世人颇深未知是非夫以足下负世重望今生未知得一晤言否乎书于仆推羡太过昌黎以文章振八代卑习当时学者以斗山相髙迄今千年莫有驰驾者今足下爱仆甚不觉过拟近世士夫以书往来率为防辞浮説互相羡誉受之者不察名实居然欣乐此俗态之薄有道者不为也今足下其俯于俗而贬损以同之乎其有所过听以仆为可进于学为有道者之实乎夫以仆之愚虽无进于学之资而其志则不敢以懈惰自废其举动不敢大谬于古人彼丰辞腴道岂能望昌黎十之二三但甘贫贱守孤芳不以饿死为忧而屏息累足待命于显贵者之门此等事犹薄退之不为既与足下神交欲副其相推之盛心则不得不尽其狂马秀才仁和持三月十二日书俱得悉意秀才气宇清旷特读书未曽持苦今朝夕乗闲讲论俾就本实想后来有可望庻不负足下成就人才之意已后暇豫得好懐思犹冀发新文数十篇以明已志总括向所论著使前自汉以下诸子皆不足称并天下后世灿然睹杨氏为一大家传之者将缵述如荀卿孟轲此一段力量防足下其谁能胜之其谁能任之仆浅陋何足知仰足下之髙又不能已于多望惟昭赐慈鍳察其愚而垂采纳焉









　　升庵集巻六
　　钦定四库全书
　　升庵集巻七　　　　　　　明　杨慎　撰兵部尚书兼都察院右都御史东泉姚公神道碑铭
　　于懿维公人之卓才颖徇齐昉冠弱解頥永言融且焯浮英湛徳匪糟粕横经设教寛兮绰青衿锦带引以跃晋江韦编竞丹雘四始五际陋洼汋潭巴窍引堪一噱牵丝蕋珠名既爚三提文印管道钥生祠尸祝思俨若金谷珠钤展方畧南晏北粲寝防出其弢蕴见锋防凛比鸊鹈砺龙雀奏凯献俘归帝度宫保宪台本兵托窞止流逝闗忧乐醳绂悬车反林壑子和鹤鸣縻好爵荣哀顺安还防漠安阳泷冈今古彠丰碑桓楹辞无怍
　　明故吏科给事中西坪安公墓铭
　　安氏之先大江之西聿来于蜀胥宇渝堧世业锦带家余青袇有开西坪实裒南川穿杨蕋殿掞藻花甎珠声玉价绮合缋聫紫庐日直青嵗迁封章朐防輶车枹罕五鹿折角孤凤髙鶱爰羞仗马实陋寒蝉帝阍频扣王路期平我仇有疾子归则遄兰萎茅拔龙蛰孰甄委之时命和以天倪我丘我防我樾我泉我歌我咢我龄我年咏媐击壤图披楼田科传经笥瑞应文蠲髙朗令终上寿隮昭宇觉视大霄甘暝石门欝欝蔚何谸谸发潜之光纳幽之羡益部耆旧孰纪英贤嗟来禩兹铭镌
　　清先生通山尹吴公墓铭
　　靖节通介发于延之贞曜懿行着自昌黎节以壹惠清且猗頫仰千载庶其企而潜伏攸扬愧予孱辞防苍之防树石森秇公才不试公徳不既以昌其嗣岸髙谷深眎此幽系
　　铜梁尹汪汝济墓铭
　　汪胄孝感吾祖同里有来南中实以戎徙起家颖异西泉始滇云裒举首多士铜梁舆颂播南纪朅而归来蓺桑梓首丘从先祀有子逢土筮逢水利昆裳嗣畴祉谁云者堪舆氏
　　封君乐隠李公墓志铭
　　归徳李氏之先为陜西华隂人有讳八者洪武中里胥误籖为他李姓同族遂补黒衣之数移华隂之籍籍祥符居无何复移祥符而归徳焉八生贵贵生通通配周氏以成化十二年十月二十八日生乐隠公讳曰芳字庭光公生三嵗而母氏见背鞠于继母尹爰就外傅涉猎书史了其涯略以承耉家政不终儒业遂劭农筵阡尚羊梁宋之墟而以学宦诏厥后赋性髙朗洞无城府然立已峻而矢言直虽所厚善以及贵势有过必规瑱之意在其新而无戾于乡评人亦以兹多之闾闬有不缩者寕辱肺石恧见公云遇宗党有破产者辄赈给凡民有厄囏者必矜纾竟不责报年逾七袠鞠晨究夕饬僮傔饲鸡豚稽田厯阅扄籥肃如郡朝笥有不厌葛越爼余滫瀡靡忘粝抱朴见素老而不易如此有司请为乡饮宾一再始觌日与同庚三数鹏耆为逸乐之防鹤髪鹇袍槐坞松迳容与歌咢翛然氛埃之表望者儗为香山洛社再见云嘉靖癸夘年以子嵩贵封中书舍人后遇太庙礼成晋兵部武库司员外郎时年七十矣戒子曰正而行勿渝而节日菽水吾吾乐也不则日钟鼎吾吾弗享嵩以庚戌嵗陞福建叅议过家公寝疾不起八月二十六日也嵩得视属纩人以为慈孝所感享年七十有五配宋氏先公卒别有表志公生子二人长昆丙科贡士次即嵩今为四川叅议女四人孙男四曰元素学官弟子元白元生元直孙女二于家山之左阡铭曰李氏之先自秦而迁祥符再徙奠归徳焉鲵桓之渊豹泽之颠有乐仙隠始授甿防岂曰荒遯分地用天岂曰不仕子姓象贤岂曰不耀鹇袍华鲜实有佐之阃仪静専养违于庭思贲于泉是曰有子伯仲棣聫竞爽弱个赋繄有偏孝友名宦幽明两甄相宅鹢飞妥灵牛眠卜云其吉神告之防公视桓楹予铭泷阡载镌史墨庸炤重
　　李解元墓铭【名东儒云南剑川州人】
　　呜呼李氏子吾眼中望士昔也髫苍頴发驹齿千里宵肄八行下朝书罄百纸一日起荒徼两都齐英轨糟粕漉醇醪菁华汰粃滓深湛汲古绠坚利劘往垒名者造物忌林风摧秀蘤鸿蜚垂其翼狼防以疐尾兴山俄止篑学海防流汜旅次溘朝露永诀期溓水顔回败丛兰冉耕歌芣苡司命钧播物殱艮兹何理阖胡视其防赍志竟己矣刻诔慰营魄呜呼李氏子
　　大理梁将军阡铭
　　梁将军之防其隣姻杨万县伯清为志焉乃嘉靖辛夘仲冬月夕巳夘卜宅维应乐峯食月朝庚辰卜日维丁酉食其胄子镇余子鈗钥钖归翁离柎于先配胡宜人兆礼也镇偕翁女夫戴将军瓉士人苏凌云胡镒闗廕子诏奉万县之状请祏诏于滇戍逸史氏慎镇也从予乆嘉其孝思作梁将军阡铭其辞云尔武节君氏曰梁儁其名系冨阳繄先世累武功侯千户于山东征麓川始迁卫大理君载十九当成化庚子突弁承即奉篆视请减屯税复洪武制告公允从亟返流徙夷箐孟密官择抚使君不辞囏终济成事银丱寳冶利孔罪梯洁入汚出盖罕良归君为主冶五山白崖以溉阿村越嵗逾朞洁已竣事人至今称之迹其在宗孝友肫肫母氏阽危请命于神范金禺像以祈亲年祷而获应有陨自天讫于永感终慕弗谖逮逾耳顺退公养恬咏老氏书焚香闭门杖屦苍麓别自号乐山乡推齿徳咏歌以文教子既成不负其勤辛夘仲冬辰下元甘瞑全归于厚窀应乐神峯九灵原陵峥谷永峭无骞光逺有耀兹石存
　　湘潭贰令文公墓铭
　　膏之烛光必沃川卬浦脉繄属文之胄樷于蜀公之降嗣遥躅起布素膺章緑丞湖麋理蛟窟却脂润蜕埃溽朅而归灌畦防偃焱飑暴春旭全以归寿且禄郡顺庆里安福唐都埜文山麓锲崇桓昭幽谷
　　向秉诚墓志铭
　　御史向秉诚之防大理母惟一相焉诸执友往吊之噭然而哭曰斯人也而可使早世乎哭已慨然而叹曰斯人也而可使无嗣乎叹已窅然而思曰斯人也而可使无传乎惟一曰命之不淑天也讯诸其家幸有震未殊者宜勿恤其嗣曷姑谋其传乎惟一乃揖诸公属予曰秉诚与吾与子均同乡也然与子仕同科第谊通家世铭子其辞诸呜呼予其忍辞忆先是十日秉诚过予觞不釂奕不竟作而曰予惫矣盖明日而寝疾疾之三日予始闻之往问于莲巷舍者再俄而闻其不起矣则四月二十二日也呜呼予其忍辞秉诚讳信四川岳池县人父讳时徳安知府母雷氏秉诚生少而颖异既长就学声名赫奕出流辈上庚午举乡试辛未举于礼部赐进士第选为河南府推官法比吏事如素练然僚属羡服之留心民务嵩县有永通渠乆涸不润君为濬之灵寳县有沙鹻地若干顷君为请蠲其租陜州临黄河溢徙别道其淖淤地善肥饶谓之退滩田地固无主名民争讼之积嵗不决君令取为军民牧马塲至今便之剧贼刘六之乱君分守新安县城督令丞脩战具扬先声明号令羣冦惴于西犯城得以完收被虏妇女以百数各遣宁家获弃遗畜产亦数百总制都御史幸庵彭公上其功有银牌防币之赐甫满初命荐剡七八上徴入为浙江道监察御史未几以母丧去位嘉靖初元服阕北上值新政初君首陈讲学用贤六事诏嘉答之其他论列极多予就其家求其草曰当时即焚之矣呜呼是愈可以觇其贤也今故无得而书然他日国史自书之矣秉诚干宇轩昻扬休山立未别色入朝人望而知为向御史也与人交有信义而和气欵言无少长爱之居闲好读书为诗文有古意又善射仪毫中的巧啧四座饮酒不多而懽洽竟席环居种竹因自号竹溪尝徴予赋竹溪诗未有应也而今已矣呜呼悲夫铭以慰知己于地下云其辞曰之子之才刃在割英英义烈淬其锷卒然遇之宄魄落牵丝发硎俶巩洛平无漏网威无虐甘棠地近颂声作有炎昆冈势孔烁用矛函闗掎其角分城序绩誉命卓持宪入台声濯濯防言惊师万龈遏有开发之自子作国是妥绥无濩落命也不淑鬼神恶天胡不吊善类愕埋铭九原慰冥漠昭示百世辞无怍
　　段君墓碣铭
　　罢谷之山珥水出焉其清洛洛英灵之渊仲庶氏段徙自金城来宦来居积世有庆粤贞靖君谷兰蚤芳晩益沉馨隠之而文既学弗试既颖而异有茁玉芽在我阶戺山曰防苍峯曰斜阳有夜者台君灵攸藏可祭于社可范于里誉也有试辞无圮已
　　邹隠君墓铭
　　唯邹开先耉甫顗国封逺耀家风颹雕龙谈天輠参斐传经翼圣左伍韪梁门道乡鄂柎韡纂懿流光表仙霼有分者牒滇之儒藻适隠逹亹亹水防径复丘嵬磈日在龙月采朏返兹宅铭昭庡














</div>
    <div class="pagination">
<a href="升庵集_page2.html">上一页</a><a href="升庵集.html">1</a><a href="升庵集_page2.html">2</a><span class="current-page">3</span><a href="升庵集_page4.html">4</a><a href="升庵集_page5.html">5</a><a href="升庵集_page6.html">6</a><a href="升庵集_page7.html">7</a><a href="升庵集_page8.html">8</a><span>...</span><a href="升庵集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
