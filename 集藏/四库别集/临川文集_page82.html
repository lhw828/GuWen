<!DOCTYPE html>
<html>
<head>
    <meta charset="UTF-8">
    <title>临川文集 - 第 82 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 82 页/共 101 页</h1>
    <div class="content">　　贤之所以贤不肖之所以不肖莫非性也贤而尊荣寿考不肖而厄穷死防莫非命也论者曰人之性善不肖之所以不肖者岂性也哉此学乎孟子之言性而不知孟子之指也又曰人为不为命也不肖而厄穷死防岂命也哉此学乎扬子之言命而不知扬子之指也孟子之言性曰性善扬子之言性曰善恶混孟子之言命曰莫非命也扬子之言命曰人为不为命也孟扬之道未尝不同二子之说非有异也此孔子所谓言岂一端而已各有所当者也孟子之所谓性者正性也扬子之所谓性者兼性之不正者言之也扬子之所谓命者正命也孟子之所谓命者兼命之不正者言之也夫人之生莫不有羞恶之性有人于此羞善行之不修恶善名之不立尽力乎善以充其羞恶之性则其为贤也孰御哉此得乎性之正者而孟子之所谓性也有人于此羞利之不厚恶利之不多尽力乎利以充羞恶之性则其为不肖也孰御哉此得乎性之不正而扬子之兼所谓性者也有人于此才可以贱而贱罪可以死而死是人之所自为也此得乎命之不正者而孟子之所兼谓命者也有人于此才可以贵而贱德可以生而死是非人之所为也此得乎命之正者而扬子之所谓命也今夫羞利之不厚恶利之不多尽力乎利而至乎不肖则扬子岂以谓人之性而不以罪其人哉亦必恶其失性之正也才可以贱而贱罪可以死而死则孟子岂以谓人之命而不以罪其人哉亦必恶其失命之正也孟子曰口之于味也目之于色也耳之于声也鼻之于臭也四支之于安逸也性也有命焉君子不谓性也仁之于父子也义之于君臣也礼之于賔主也知之于贤者也圣人之于天道也命也有性焉君子不谓命也然则孟扬之说果何异乎今学者是孟子则非扬子是扬子则非孟子盖知读其文而不知求其指耳而曰我知性命之理诬哉
　　材论
　　天下之患不患材之不众患上之人不欲其众不患士之不欲为患上之人不使其为也夫材之用国之栋梁也得之则安以荣失之则亡以辱然上之人不欲其众不使其为者何也是有三蔽焉其尤蔽者以为吾之位可以去辱絶危终身无天下之患材之得失无补于治乱之数故偃然肆吾之志而卒入于败乱危辱此一蔽也又或以谓吾之爵禄富贵足以诱天下之士荣辱忧戚在我吾可以坐骄天下之士将无不趋我者则亦卒入于败乱危辱而已此亦一蔽也又或不求所以养育取用之道而諰諰然以为天下实无材则亦卒入于败乱危辱而巳此亦一蔽也此三蔽者其为患则同然而用心非不善而犹可以论其失者独以天下为无材者耳盖其心非不欲用天下之材特未知其故也且人之有材能者其形何以异于人哉惟其遇事而事治画策而利害得治国而国安利此其所以异于人也上之人苟不能精察之审用之则虽抱臯防稷契之智且不能自异于众况其下者乎世之蔽者方曰人之有异能于其身犹锥之在囊其末立见故未有有其实而不可见者也此徒有见于锥之在囊而固未覩夫马之在廐也驽骥杂处饮水食刍嘶鸣蹄齧求其所以异者蔑矣及其引重车取夷路不屡策不烦御一顿其辔而千里已至矣当是之时使驽马并驱则虽倾轮絶勒败筋伤骨不舎昼夜而追之辽乎其不可以及也夫然后骐骥騕褭与驽骀别矣古之人君知其如此故不以天下为无材尽其道以求而试之试之之道在当其所能而已夫南越之修簳簇以百链之精金羽以秋鹗之劲翮加强弩之上而彍之千歩之外虽有犀兕之捍无不立穿而死者此天下之利噐而决胜觌武之所寳也然用以敲扑则无以异于朽槁之梃是知虽得天下之瑰材杰智而用之不得其方亦若此矣古之人君知其如此于是铢量其能而审处之使大者小者长者短者强者弱者无不适其任者焉如是则士之愚防鄙陋者皆能奋其所知以効小事况其贤能智力卓荦者乎呜呼后之在位者盖未尝求其说而试之以实也而坐曰天下果无材亦未之思而已矣或曰古之人于材有以教育成就之而子独言其求而用之者何也曰天下法度未立之后必先索天下之材而用之如能用天下之材则能复先王之法度能复先王之法度则天下之小事无不如先王时矣况教育成就人材之大者乎此吾所以独言求而用之之道也噫今天下盖尝患无材吾闻之六国合从而辩说之材出刘项并世而筹画战鬬之徒起唐太宗欲治而谟谋谏诤之佐来此数辈者方此数君未出之时盖未尝有也人君苟欲之斯至矣天下之广人物之众而曰果无材可用者吾不信也
　　命解
　　先王之俗壊天下相率而为利则强者得行无道弱者不得行道贵者得行无礼贱者不得行礼孔子修身洁行言必由绳墨陈蔡大夫恶其议巳率众而围之此乃所谓不得行道也公行有子之防右师往吊入门有进而与右师言者有出位而与右师言者孟子不与右师言右师不说孟子曰我欲为礼也方是时不独右师不说凡与右师言者盖皆不说也此乃所谓不得行礼也然孔子不以弱而离道孟子不以贱而失礼故立乎千世之上而为学者师右师陈蔡之大夫卒亦不得伤焉以其有命也今不知命之人刚则不以道御之而曰有命焉彼安能困我由此则死乎岩墙之下者犹正命也柔则不以礼节之而曰不出惧及祸焉由此则是贫贱可以智去也夫柔而不以礼节之刚而不以道御之其难免一也故易旅之初六与上九同患悲夫离道以合世去礼以从俗苟命之穷矣孰能恃此以免者乎
　　对疑
　　巳亥勑书自今内殿崇班以上大防致其事供奉官以下则勿致如其故于是有疑者以为供奉官以下亦士大夫也而朝廷独遇之如此顾而问曰今子以谓何如尝窃原朝廷之意以对曰先王之制防礼不饮酒不食肉不御于内以致其哀戚者所谓礼之实而其行之在我者也不论其人之贵贱不视其世之可否而使之同者也然而有疾则虽贱者亦使之饮酒而食肉此所谓以权制者也或不言而事行或言而后事行或身执事而后行者所谓礼之文而其行之在物者也论其人之贵贱视其世之可否而为之节者也视其世之可否而为之节故金革之事则虽贵者亦有时乎而无辟此所谓以权制者也今欲使三班趋走给使之吏大防则皆无以身执事而从古者卿士大夫之礼此固盛世之所宜急而先王以孝理天下之意然而事又有先于此者古之时卿大夫之防所以听身不执事者为其可以不身执事也其可以不身执事者何也古之人君于其卿士大夫之防所以存问养恤者盖不诎于其在事之时其有大防而得不以身执事者以其臣属足使而禄赐足以事养故也今三班趋走给使之吏其素所以富养之非备厚也一日使去位而治防则朝廷视遇与庶人之在野者无以异庶人之在野者所以葬祭其先人畜养其妻子有常产矣三班趋走给使之吏去位而治防则其使令非有臣属事养非有禄赐一日无常产则其穷乃有欲比于庶人而不得者若用事者不为之忧此而曰汝必无以身执事则亦有饿而死者耳然而世之议者方曰今之小吏去位而治防者众矣吾未见有饿而死者夫今之去位而治防者自非多积余藏有以活身则孰能无以身执事者乎今欲使之去位而治防故欲使其致防之实而无以身执事也苟不能使之无以身执事而徒使之去位则岂盛世之所急而先王以孝理天下之意也愚故曰事又有先于此者谓所以存问恤养士大夫如古之时者今之所先也夫明吾政以赡天下之财而存问恤养士大夫如古之时此吾之所易为也仰无以葬祭其先人俯无以畜养其妻子然且去位而治防无以身执事以致古者士大夫之礼此人所难行也舍吾之所易为而忽不谋曰是皆先王之事非吾今日之所能为也操人之所难行而诛之不释曰古之士大夫皆然尔奚事而不为朝廷或者以为此非先王以权制防内恕及人之道故止而不为虽然愚亦有疑焉欲内恕以及人而不为吾之所易为者何也












　　临川文集巻六十四
　　钦定四库全书
　　临川文集巻六十五　　　宋　王安石　撰论议
　　洪范传
　　易象论
　　洪范传
　　五行天所以命万物者也故初一曰五行五事人所以继天道而成性者也故次二曰敬用五事五事人君所以修其心治其身者也修其心治其身而后可以为政于天下故次三曰农用八政为政必协之嵗月日星辰歴数之纪故次四曰协用五纪既协之歳月日星辰歴数之纪当立之以天下之中故次五曰建用皇极中者所以立本而未足以趣时趣时则中不中无常也唯所施之宜而巳矣故次六曰乂用三徳有皇极以立本有三徳以趣时而人君之能事具矣虽然天下之故犹不能无疑也疑则如之何谋之人以尽其智谋之鬼神以尽其神而不専用已也故次七曰明用稽疑虽不専用已而参之于人物鬼神然而反身不诚不善则明不足以尽人物幽不足以尽鬼神则其在我者不可以不思在我者其得失微而难知莫若质诸天物之显而易见且可以为戒也故次八曰念用庶征自五事至于庶徴各得其序则五福之所集自五事至于庶征各失其序则六极之所集故次九曰向用五福威用六极敬者何君子所以直内也言五事之本在人心而巳农者何厚也言君子之道施于有政取诸此以厚彼而巳有本以保常而后可立也故皇极曰建有变以趣时而后可治也故三徳曰乂向者慕而欲其至也威者畏而欲其亡也五行一曰水二曰火三曰木四曰金五曰土何也五行也者成变化而行鬼神往来乎天地之间而不穷者也是故谓之行天一生水其于物为精精者一之所生也地二生火其于物为神神者有精而后从之者也天三生木其于物为魂魂从神者也地四生金其于物为魄魄者有魂而后从之者也天五生土其于物为意精神魂魄具而后有意自天一至于天五五行之生数也以竒生者成而耦以耦生者成而竒其成之者皆五五者天数之中也葢中者所以成物也道立于两成于三变于五而天地之数具其为十也耦之而巳葢五行之为物其时其位其材其气其性其形其事其情其色其声其臭其味皆各有耦推而散之无所不通一柔一刚一晦一明故有正有邪有美有恶有丑有好有凶有吉性命之理道徳之意皆在是矣耦之中又有耦焉而万物之变遂至于无穷其相生也所以相继也其相克也所以相治也语器也以相治故序六府以相克语时也以相继故序盛徳所在以相生洪范语道与命故其序与语器与时者异也道者万物莫不由之者也命者万物莫不听之者也器者道之散时者命之运由于道听于命而不知者百姓也由于道听于命而知之者君子也道万物而无所由命万物而无所听唯天下之至神为能与于此夫火之于水妻道也其于土母道也故神从志无志则从意志致一之谓精唯天下之至精为能合天下之至神精与神一而不离则变化之所为在我而已是故能道万物而无所由命万物而无所听也水曰润下火曰炎上木曰曲直金曰从革土爰稼穑何也北方阴极而生寒寒生水南方阳极而生热热生火故水润而火炎水下而火上东方阳动以散而生风风生木木者阳中也故能变能变故曲直西方隂止以收而生燥燥生金金者隂中也故能化能化故从革中央隂阳交而生湿湿生土土者隂阳冲气之所生也故发之而为稼敛之而为穑曰者所以命其物爰者言于之稼穑而已润者性也炎者气也上下者位也曲直者形也从革者材也稼穑者人事也冬物之性复复者性之所故于水言其性夏物之气交交者气之时故于火言其气阳极上隂极下而后各得其位故于水火言其位春物之形着故于木言其形秋物之材成故于金言其材中央人之位也故于土言人事水言润则火熯土溽木敷金敛皆可知也火言炎则水洌土烝木温金凊皆可知也水言下火言上则木左金右土中央皆可知也推类而反之则曰后曰前曰西曰东曰北曰南皆可知也木言曲直则土圜金方火鋭水平皆可知也金言从革则木变土化水因火革皆可知也土言稼穑则水之井洫火之防冶木金之为械器皆可知也所谓木变者何灼之而为火烂之而为土此之谓变所谓土化者何能熯能润能敷能敛此之谓化所谓水因者何因甘而甘因苦而苦因苍而苍因白而白此之谓因所谓火革者何革生以为熟革柔以为刚革刚以为柔此之谓革金亦能化而命之曰从革者何可以圜可以平可以鋭可以曲直然非火革之则不能自化也是故命之曰从革也夫金隂精之纯也是其所以不能自化也葢天地之用五行也水施之火化之木生之金成之土和之施生以柔化成以刚故木挠而水弱金坚而火悍悍坚而济以和万物之所以成也奈何终于挠弱而欲以收成物之功哉润下作咸炎上作苦曲直作酸从革作辛稼穑作甘何也寒生水水生咸故润下作咸热生火火生苦故炎上作苦风生木木生酸故曲直作酸燥生金金生辛故从革作辛湿生土土生甘故稼穑作甘生物者气也成之者味也以竒生则成而耦以耦生则成而竒寒之气坚故其味可用以耎热之气耎故其味可用以坚风之气散故其味可用以收燥之气收故其味可用以散土者冲气之所生也冲气则无所不和故其味可用以缓而已气坚则壮故苦可以飬气脉耎则和故咸可以养脉骨收则强故酸可以养骨筋散则不挛故辛可以养筋肉缓则不壅故甘可以养肉坚之而后可以耎收之而后可以散欲缓则用甘不欲则弗用也古之养生治疾者必先通乎此不通乎此而能巳人之疾者葢寡矣五事一曰貌二曰言三曰视四曰听五曰思貌曰防言曰从视曰明听曰聦思曰睿防作肃从作乂明作哲聦作谋睿作圣何也防则貌钦故作肃从则言顺故作乂明则善视故作哲聦则善听故作谋睿则思无所不通故作圣五事以思为主而貌最其所后也而其次之如此何也此言修身之序也防其貌顺其言然后可以学而至于哲既哲矣然后能听而成其谋能谋矣然后可以思而至于圣思者事之所成终而所成始也思所以作圣也既圣矣则虽无思也无为也寂然不动感而遂通天下之故可也八政一曰食二曰货三曰祀四曰司空五曰司徒六曰司寇七曰賔八曰师何也食货人之所以相生养也故一曰食二曰货有相生养之道则不可不致孝于鬼神而着不忘其所自故三曰祀有所以相生养之道而知不忘其所自然后能保其居故四曰司空司空所以居民民保其居然后可教故五曰司徒司徒所以教民教之不率然后俟之以刑戮故六曰司寇自食货至于司寇而治内者具矣故七曰賔八曰师賔所以接外治师所以接外乱也自食货至于賔师莫不有官以治之而独曰司空司徒司寇者言官则以知物之有官言物则以知官之有物也五纪一曰歳二曰月三曰日四曰星辰五曰歴数何也王省惟嵗卿士惟月师尹惟日上考之星辰下考之歴数然后嵗月日时不失其政故一曰嵗二曰月三曰日四曰星辰五曰歴数歴者数也数者一二三四是也五纪之所成终而所成始也非特歴而已先王之举事也莫不有时其制物也莫不有数有时故莫敢废有数故莫敢逾葢尧舜所以同律度量衡协时月正日而天下治者取诸此而已皇极皇建其有极敛时五福用敷锡厥庶民何也皇君也极中也言君建其有中则万物得其所故能集五福以敷锡其庶民也惟时厥庶民于汝极锡汝保极何也言庶民以君为中君保中则民与之也凡厥庶民无有滛朋人无有比徳惟皇作极何也言君中则民人中也庶民无滛朋人无比徳者惟君为中而已葢君有过行偏政则庶民有滛朋人有比徳矣凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极何也言民之有猷有为有守汝则念其所猷所为所守之当否所猷所为所守不协于极亦不罹于咎君则容受之而康汝顔色以诱之不协于极不罹于咎虽未可以锡之福然亦可教者也故当受之而不当谴怒也诗曰载色载笑匪怒伊教康而色之谓也其曰我所好者徳则是协于极则非但康汝顔色以受之又当锡之福以劝焉如此则人惟君之中矣不言攸好徳则锡之福而言曰予攸好徳则锡之福何也谓之皇极则不为巳甚也攸好徳然后锡之福则获福者寡矣是为已甚而非所以劝也曰予攸好徳则锡之福则是苟革靣以从吾之攸好者吾不深探其心而皆锡之福也此之谓皇极之道也无虐防独而畏髙明何也言苟曰好徳则虽茕独必进宠之而不虐苟曰不好徳则虽髙明必辠废之而不畏也葢茕独也者众之所违而虐之者也髙明也者众之所比而畏之者也人君蔽于众而不知自用其福威则不期虐茕独而茕独实见虐矣不期畏髙明而髙明实见畏矣茕独见虐而莫劝其作徳则为善者不长髙明见畏而莫惩其作伪则为恶者不消善不长恶不消人人离徳作伪则大乱之道也然则虐茕独而寛朋党之多畏髙明而忽卑晦之贱最人君之大戒也人之有能有为使羞其行而邦其昌何也言有能者使在职而羞其材有为者使在位而羞其徳则邦昌也人君孰不欲有能者羞其材有为者羞其徳然旷千数百年而未有一人致此葢聦不明而无以通天下之志诚不至而无以同天下之徳则智以难知而为愚者所诎贤以寡助而为不肖者所困虽欲羞其行不可得也通天下之志在穷理同天下之徳在尽性穷理矣故知所谓咎而弗受知所谓徳而锡之福尽性矣故能不虐茕独以为仁不畏髙明以为义如是则愚者可诱而为智也虽不可诱而为智必不使之诎智者矣不肖者可革而为贤也虽不可革而为贤必不使之困贤者矣夫然后有能有为者得羞其行而邦赖之以昌也凡厥正人既富方谷汝弗能使有好于而家时人斯其辜何也言凡正人之道既富之然后善虽然徒富之亦不能善也必先治其家使人有好于汝家然后人从汝而善也汝弗能使有好于汝家则人无所视效而放僻邪侈亦无不为也葢人君能自治然后可以治人能治人然后人为之用人为之用然后可以为政于天下为政于天下者在乎富之善之而善之必自吾家人始所谓自治者惟皇作极是也所谓治人者弗协于极弗罹于咎皇则受之而康而色曰予攸好徳汝则锡之福无虐茕独而畏髙明是也所谓人为之用者有能有为使羞其行而邦其昌是也所谓为政于天下者凡厥正人是也既曰能治人则人固巳善矣又曰富之然后善何也所谓治人者教化以善之也所谓富之然后善者政以善之也徒教化不能使人善故继之曰凡厥正人既富方谷徒政亦不能使人善故卒之曰汝弗能使有好于而家时人斯其辜也于其无好徳汝虽锡之福其作汝用咎何也既言治家不善不足以正人也又言用人不善不足以正身言崇长不好徳之人而锡之福亦用咎作汝而已矣无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极曰皇极之敷言是彞是训于帝其训何也言君所以虚其心平其意唯义所在以防归其有中者其説以为人君以中道布言是以为彞是以为训者于天其训而已夫天之为物也可谓无作好无作恶无偏无党无反无侧防其有极归其有极矣荡荡者言乎其大平平者言乎其治大而治终于正直而王道成矣无偏者言乎其所居无党者言乎其所与以所居者无偏故能所与者无党故曰无偏无党以所与者无党故能所居者无偏故曰无党无偏偏不巳乃至于侧陂不巳乃至于反始曰无偏无陂者率义以治心不可以有偏陂也卒曰无反无侧者及其成徳也以中庸应物则要之使无反侧而巳路大道也正直中徳也始曰义中曰道曰路卒曰正直尊徳性而道问学致广大而尽精微极髙明而道中庸之谓也孔子以为示之以好恶而民知禁今曰无有作好无有作恶何也好恶者性也天命之谓性作者人为也人为则与性反矣书曰天命有徳五服五章哉天讨有罪五刑五用哉命有徳讨有罪皆天也则好恶者岂可以人为哉所谓示之以好恶者性而已矣凡厥庶民极之敷言是训是行以近天子之光曰天子作民父母以为天下王何也言凡厥庶民以中道布言是训是行以近天子之光者其説以为天子作民父母以为天下王当顺而比之以效其所为而不可逆葢君能顺天而效之则民亦顺君而效之也二帝三王之诰命未尝不称天者所谓于帝其训也此人之所以化其上也及至后世矫诬上天以布命于下而欲人之弗叛也不亦难乎三徳一曰正直二曰刚克三曰柔克何也直而不正者有矣以正正直乃所谓正也曲而不直者有矣以直正曲乃所谓直也正直也者变通以趣时而未离刚柔之中者也刚克也者刚胜柔者也柔克也者柔胜刚者也平康正直彊弗友刚克爕友柔克何也爕者和孰上之所为者也友者右助上之所为者也彊者弗柔从上之所为者也弗友者弗右助上之所为者也君君臣臣适各当分所谓正直也若承之者所谓柔克也若威之者所谓刚克也葢先王用此三徳于一嚬一笑未尝或失况以大施于庆赏刑威之际哉故能为之其未有也治之其未乱也沈潜刚克髙明柔克何也言人君之用刚克也沈之于内其用柔克也发见之于外其用柔克也抗之以髙明其用刚克也养之以卑晦沈潜之于内所以制奸慝发见之于外所以昭忠善抗之以髙明则虽柔过而不废养之以卑晦则虽刚过而不折易曰道有变动故曰爻爻有等故曰物物相杂故曰文文不当故吉凶生焉吉凶之生岂在夫大哉葢或一嚬一笑之间而巳洪范之言三徳与舜典臯陶谟所序不同何也舜典所序以教胄子而臯陶谟所序以知人臣故皆先柔而后刚洪范所序则人君也故独先刚而后柔至于正直则舜典洪范皆在刚柔之先而臯陶谟乃独在刚柔之中者教人治人宜皆以正直为先至于序徳之品则正直者中徳也固宜在柔刚之中也惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僣忒何也执常以事君者臣道也执权以御臣者君道也三徳者君道也作福柔克之事也作威刚克之事也以其侔于神天也是故谓之福作福以懐之作祸以威之言作福则知威之为祸言作威则知福之为懐也皇极者君与臣民共由之者也三徳者君之所独任而臣民不得僭焉者也有其权必有礼以章其别故惟辟玉食也礼所以定其位权所以固其政下僭礼则上失位下侵权则上失政上失位则亦失政矣上失位失政人所以乱也故臣之有作福作威玉食其害于而家凶于而国人用侧颇僻民用僭忒也侧颇僻者臣有作福作威之効也僭忒者臣有玉食之効也民侧颇僻也易而其僭忒也难民僣忒则人可知也人侧颇僻则民可知也其曰庶民有滛朋人有比徳亦若此而巳矣于滛朋曰庶民于僭忒曰民而已何也僭忒者民或有焉而非众之所能也天子皇王辟皆君也或曰天子或曰皇或曰王或曰辟何也皇极于帝其训者所以继天而顺之故称天子建有极者道故称皇好恶者徳故称王福威者政故称辟道所以成徳徳所以立政故言政于三徳而称辟也建有极者道故称皇则其曰天子作民父母以为天下王何也吾所建者道而民所知者徳而巳矣七稽疑择建立卜筮人乃命卜筮曰雨曰霁曰防曰驿曰克曰贞曰悔凡七卜五占用二衍忒何也言有所择有所建则立卜筮人卜筮凡七而其为卜者五则其为筮者二可知也先卜而后筮则筮之为正悔亦可知也衍者吉之谓也忒者凶之谓也吉言衍则凶之为耗可知也凶言忒则吉之为当亦可知也此言之法也葢自始造书则固如此矣福之所以为福者于文从畐畐则衍之谓也祸所以为祸者于文从呙呙则忒之谓也葢忒也当也言乎其位衍也耗也言乎其数夫物有吉凶以其位与数而已六五得位矣其为九四所难者数不足故也九四得数矣其为六五所制者位不当故也数衍而位当者吉数耗而位忒者凶此天地之道隂阳之义君子小人之所以相为消长中国夷狄之所以相为强弱易曰人谋鬼谋百姓与能葢圣人君子以察存亡以御治乱必先通乎此不通乎此而为百姓之所与者葢寡矣立时人作卜筮三人占则从二人之言何也卜筮者质诸鬼神其从与违为难知故其占也从众而巳也汝则有大疑谋及乃心谋及卿士谋及庶人谋及卜筮何也言人君有大疑则当谋之于巳巳不足以决然后谋之于卿士又不足以决然后谋之于庶民又不足以决然后谋之于鬼神鬼神尤人君之所钦也然而谋之反在乎卿士庶民之后者吾之所疑而谋者人事也必先尽之人然后及鬼神焉固其理也圣人以鬼神为难知而卜筮如此其可信者易曰成天下之亹亹者莫大乎蓍龟唯其诚之不至而巳矣用其至诚则鬼神其有不应而龟蓍其有不告乎汝则从龟从筮从卿士从庶民从是之谓大同身其康彊子孙其逢吉何也将有作也心从之而人神之所弗异则有余庆矣故谓之大同而子孙其逢吉也汝则从龟从筮从卿士逆庶民逆吉卿士从龟从筮从汝则逆庶民逆吉庶民从龟从筮从汝则逆卿士逆吉何也吾之所谋者疑也可以作可以无作然后谓之疑疑而从者众则作而吉也汝则从龟从筮逆卿士逆庶民逆作内吉作外凶何也尊者从卑者逆故逆者虽众以作内犹吉也龟蓍共违于人用静吉用作凶何也所以谋之心谋之人者尽矣然犹不免于疑则谋及于龟筮故龟筮之所共违不可以有作也庶征曰雨曰旸曰燠曰寒曰风曰时者何也曰雨曰旸曰燠曰寒曰风者自肃时雨若以下是也曰时者自王省惟歳以下是也五者来备各以其叙庶草蕃庑何也阴阳和则万物尽其性极其材言庶草者以为物之尤微而莫养又不知自养也而犹蕃庑则万物得其性皆可知也一极备凶一极无凶何也雨极备则为常雨旸极备则为常旸风极备则为常风燠极无则为常寒寒极无则为常燠此饥馑疾疠之所由作也故曰凶曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰防恒风若何也言人君之有五事犹天之有五物也天之有五物一极备凶一极无亦凶其施之小大缓急无常其所以成物者要之适而已人之有五事一极备凶一极无亦凶施之小大缓急亦无常其所以成民者亦要之适而巳故雨旸燠寒风者五事之证也降而万物悦者肃也故若时雨然升而万物理者乂也故若时旸然哲者阳也故若时燠然谋者隂也故若时寒然睿其思心无所不通以济四事之善者圣也故若时风然狂则荡故常雨若僭则亢故常旸若豫则解缓故常燠若急则缩栗故常寒若冥其思心无所不入以济四事之恶者防故常风若也孔子曰见贤思齐见不贤而内自省也君子之于人也固常思齐其贤而以其不肖为戒况天者固人君之所当法象也则质诸彼以騐此固其宜也然则世之言灾异者非乎曰人君固辅相天地以理万物者也天地万物不得其常则恐惧修省固亦其宜也今或以为天有是变必由我有是辠以致之或以为灾异自天事耳何豫于我我知修人事而已葢由前之説则蔽而葸由后之説则固而怠不蔽不葸不固不怠者亦以天变为已惧不曰天之有某变必以我为某事而至也亦以天下之正理考吾之失而已矣此亦念用庶征之意也王省惟歳卿士惟月师尹惟日何也言自王至于师尹犹歳月日三者相系属也歳月日有常而不可变所揔大者不可以侵小所治少者不可以僭多自王至于师尹三者亦相系属有常而不可变所揔大者亦不可以侵小所治少者亦不可以僭多故歳月日者王及卿士师尹之征也歳月日时无易百谷用成乂用明俊民用章家用平康日月歳时既易百谷用不成乂用昬不明俊民用微家用不宁何也既以嵗月日三者之时为王及卿士师尹之征也而王及卿士师尹之职亦皆协之嵗月日时之纪焉故歳有防月有要日有成大者省其大而略小者治其小而详其小大详略得其序则功用兴而分职治矣故百谷用成乂用明俊民用章家用平康小大详略失其序则功用无所程分职无所考故百谷用不成乂用昬不明俊民用微家用不宁也庶民惟星星有好风星有好雨何也言星之好不一犹庶民之欲不同星之好不一待月而后得其所好而月不能违也庶民之欲不同待卿士而后得其所欲而卿士亦不能违也故星者庶民之征也日月之行则有冬有夏何也言歳之所以为歳以日月之有行而歳无为也犹王之所以为王亦以卿士师尹之有行而王无为也春秋者隂阳之中冬夏者隂阳之正隂阳各致其正而后歳成有冬有夏者言歳之成也月之从星则以风雨何也言月之好恶不自用而从星则风雨作而歳功成犹卿士之好恶不自用而从民则治敎政令行而王事立矣书曰天听自我民听天视自我民视夫民者天之所不能违也而况于王乎况于卿士乎五福一曰寿二曰富三曰康宁四曰攸好徳五曰考终命何也人之始生也莫不有寿之道焉得其常性则寿矣故一曰寿少长而有为也莫不有富之道焉得其常产则富矣故二曰富得其常性又得其常产而继之以毋扰则康宁矣故三曰康宁也夫人君使人得其常性又得其常产而继之以毋扰则人好徳矣故四曰攸好徳好徳则能以令终故五曰考终命六极一曰凶短折二曰疾三曰忧四曰贫五曰恶六曰弱何也不考终命谓之凶蚤死谓之短中絶谓之折祸莫大于凶短折疾次之忧次之贫又次之故一曰凶短折二曰疾三曰忧四曰贫凶者考终命之反也短折者夀之反也疾忧者康宁之反也贫者富之反也此四极者使人畏而欲其亡故先言人之所尤畏者而以尤愈者次之夫君人者使人失其常性又失其常产而继之以扰则人不好徳矣故五曰恶六曰弱恶者小人之刚也弱者小人之柔也九畴曰初曰次而五行五事八政五纪三徳五福六极特以一二数之何也九畴以五行为初而水之于五行貌之于五事食之于八政歳之于五纪正直之于三徳寿凶短折之于五福六极不可以为初故也或曰箕子之所次自五行至于庶征而今独曰自五事至于庶征各得其序则五福之所集自五事至于庶征各爽其序则六极之所集何也曰人君之于五行也以五事修其性以八政用其材以五纪协其数以皇极建其常以三徳治其变以稽疑考其难知以庶征征其失得自五事至于庶征各得其序则五行固巳得其序矣或曰世之不好徳而能以令终与好徳而不得其死者众矣今曰好徳则能以令终何也曰孔子以为人之生也直罔之生也幸而免君子之于吉凶祸福道其常而已幸而免与不幸而及焉葢不道也或曰孔子以为富与贵人之所欲贫与贱人之所恶而福极不言贵贱何也曰五福者自天子至于庶人皆可使慕而欲其至六极者自天子至于庶人皆可使畏而欲其亡若夫贵贱则有常分矣使自公侯至于庶人皆慕贵欲其至而不欲贱之在已则陵犯簒夺之行日起而上下莫安其命矣诗曰肃肃宵征抱衾与裯寔命不犹葢王者之世使贱者之安其贱如此夫岂使知贵之为可慕而欲其至贱之为可畏而欲其亡乎
　　易象论解
　　君子之道始于自强不息故于干也君子以自强不息自强不息然后厚徳载物故于坤也君子以厚徳载物自强积徳以有载也廼能经纶故于屯也君子以经纶经纶者君子有事之时故于防也君子以果行育徳果行育徳则无事矣故于需也君子以饮食宴乐饮食宴乐所以待人而与之从事者也故于讼也君子以作事谋始作事谋始则能为物主故于师也君子以容民畜众建万国亲诸侯容民畜众之大者故于比也先王以建万国亲诸侯诸侯亲则无所用武故于小畜也君子以懿文徳徳以礼为体故于履也君子以辨上下定民志礼也者因时之防通以财成辅相天地者也故于泰也后以财成天地之道辅相天地之宜以左右民物不能终泰故于否也君子以俭徳避难不可荣以禄泰则通否则辨故于同人也君子以类族辨物族各有其类物各有其辨则君子小人见矣故于大有君子以遏恶扬善顺天休命虽遏恶也不可以为偏亢故于谦也君子以裒多益寡称物平施顺天休命而以谦平施则人乐之故于豫也先王以作乐崇徳殷荐之上帝以配祖考乐成而息故于随也君子以向晦入宴息物不可终息故于蛊也君子以振民育徳振民育徳莫大乎教思无穷容保民无疆故于临也君子以教思无穷容保民无疆教思无穷容保民无疆莫大乎省方观民设教故于观也先王以省方观民设教教至矣则明罚勑法继之故于噬嗑也先王以明罚勑法明罚勑法者所以待之而非敢于折狱故于贲也君子以明庶政无敢折狱无敢折狱者将以厚下也故于剥也上以厚下安宅厚下者将使人无失其性命之情也欲不失其性命之情则亦不违其性命之理而已故于复也先王以至日闭关商旅不行后不省方者所以应时知应时然后知对时育物故于无妄也先王以茂对时育万物对时育物者非稽古畜徳之主则不能故于大畜也君子以多识前言往行以畜其徳畜徳莫大乎养故于頥也君子以慎言语节饮食知自养然后出处皆有以大过人故于大过也君子以独立不惧遯世无闷出则欲独立不惧处则欲遯世无闷则徳不可无习故于坎也君子以常徳行习教事徳行不失其事敎事不废其习然后可以继明照四方故于离也大人以继明照于四方所谓明者非恃其所明则资诸人而巳故于咸也君子以虚受人惟以虚受人而有节于内故于恒也君子以立不易方所以有时而逺小人故于遯也君子以逺小人不恶而严所谓严者亦礼而巳矣故于大壮也君子以非礼勿履非礼勿履徳之所以昭也故于晋也君子以自昭明徳明者自明非所以莅众故于明夷也君子以莅众用晦而明知自明又知所以莅众则言有物而行有恒故于家人也君子以言有物而行有常言有物行有暌则知所同知所异于睽也君子以同而异同故能有容异故能有辨反身修徳言有辨也故于蹇也君子以反身修徳赦过宥辠言有容也故于解也君子以赦过宥辠能反身修徳赦过宥辠则其欲也惩而窒矣故于损也君子以惩忿窒欲能惩忿窒欲然后见善迁有过改故于益也君子以见善则迁有过则改以居则修徳以动则有功功不可以擅徳不可以居也故于夬也君子以施禄及下居徳则忌能施禄及下居徳则忌则众之所听也故于姤也后以施命诰四方众之所听不可不戒故于萃也君子以除戎器戒不虞不虞知戒矣徳之所以积也故于升也君子以顺徳积小以髙大积小以至髙大而至于命则志遂矣故于困也君子以致命遂志至于命则所以成巳也而后可以成民敎故于井也君子以劳民劝相劳民劝相莫大乎防爱故于革也君子以治歴明时能治歴明时然后能正位凝命故于鼎也君子以正位凝命正位凝命不可恃故于震也君子以恐惧修省修省之道在于正已而巳故于艮也君子以思不出其位能正巳则贤徳可居俗可善故于渐也君子以居贤徳善俗俗善矣其终不能无爱爱则敝矣故于归妹也君子以永终知敝知敝则所以待人者尽矣故于丰也君子以折狱致刑折狱以刑君子所以明慎之时也故于旅也君子以明慎用刑而不留狱不留狱则治道终矣终则有始故于巽也君子以申命行事申命行事不可以无学故于兑也君子以朋友讲习所讲习者仁义而已故于涣也先王以飨帝立庙飨帝立庙则仁之至义之尽矣其推行之也度数不可以无制徳行不可以无议故于节也君子以制数度议徳行制数度议徳行则欲急巳以缓人故于中孚也君子以议狱缓死急已以缓人者依于仁而已故于小过也君子以行过乎防防过乎哀用过乎俭依于仁则无患矣故于既济也君子以思患而豫防之物不穷也故于未济也君子以慎辨物居方辨物居方者物之终始也



　　临川文集巻六十五
　　钦定四库全书
　　临川文集巻六十六　　　宋　王安石　撰论议
　　周南诗次解
　　礼论
　　礼乐论
　　大人论
　　致一论
　　九卦论
　　周南诗次解
　　王者之治始之于家家之序本于夫妇正夫妇正者在求有徳之淑女为后妃以配君子也故始之以关雎夫淑女所以有徳者其在家本于女工之事也故次以葛覃有女功之本而后妃之职尽矣则当辅佐君子求贤审官求贤审官者非所能専有志而巳故次之以巻耳有求贤审官之志以助治其外则于其内治也其能有嫉妬而不逮下乎故次之樛木无嫉妬而逮下则子孙众多故次之以螽斯子孙众多由其不妬忌则致国之妇人亦化其上则男女正防姻时国无鳏民也故次之以桃夭国无鳏民然后好徳贤人众多故次之以兎罝好徳贤人众多是以室家和平而妇人乐有子则后妃之美具矣故次之以芣苡后妃至于国之妇人乐有子者由文王之化行使南国江汉之人无思犯礼此徳之广也故次之以汉广徳之所及者广则化行乎汝坟之国能使妇人闵其君子而勉之以正故次之以汝坟妇人能勉君子以正则天下无犯非礼虽衰世公子皆能信厚此关雎之应也故次之以麟之趾焉
　　礼论
　　呜呼荀卿之不知礼也其言曰圣人化性而起伪吾是以知其不知礼也知礼者贵乎知礼之意而荀卿盛称其法度节奏之美至于言化则以为伪也亦乌知礼之意哉故礼始于天而成于人知天而不知人则野知人而不知天则伪圣人恶其野而疾其伪以是礼兴焉今荀卿以谓圣人之化性为起伪则是不知天之过也然彼亦有见而云尔凡为礼者必诎其放傲之心逆其嗜欲之性莫不欲逸而为尊者劳莫不欲得而为长者让擎跽曲拳以见其防夫民之于此岂皆有乐之之心哉患上之恶巳而随之以刑也故荀卿以为特刼之法度之威而为之于外尔此亦不思之过也夫斵木而为之器服马而为之驾此非生而能者也故必削之以斧斤直之以绳墨圆之以规而方之以矩束联胶漆之而后器适于用焉前之以衔勒之制后之以鞭策之威驰骤舒疾无得自放而一听于人而后马适于驾焉由是观之莫不劫之于外而服之以力者也然圣人舍木而不为器舍马而不为驾者固亦因其天资之材也今人生而有严父爱母之心圣人因其性之欲而为之制焉故其制虽有以强人而乃以顺其性之欲也圣人苟不为之礼则天下葢将有慢其父而疾其母者矣此亦可谓失其性也得性者以为伪则失其性者乃可以为真乎此荀卿之所以为不思也夫狙猿之形非不若人也欲绳之以尊卑而节之以揖让则彼有趋于深山大麓而走耳虽畏之以威而驯之以化其可服邪以谓天性无是而可以化之使伪耶则狙猿亦可使为礼矣故曰礼始于天而成于人天则无是而人欲为之者举天下之物吾葢未之见也
　　礼乐论
　　气之所禀命者心也视之能必见听之能必闻行之能必至思之能必得是诚之所至也不听而聦不视而明不思而得不行而至是性之所固有而神之所自生也尽心尽诚者之所至也故诚之所以能不测者性也贤者尽诚以立性者也圣人尽性以至诚者也神生于性性生于诚诚生于心心生于气气生于形形者有生之本故养生在于保形充形在于育气养气在于宁心宁心在于致诚养诚在于尽性不尽性不足以养生能尽性者至诚者也能至诚者宁心者也能宁心者养气者也能养气者保形者也能保形者养生者也不养生不足以尽性也生与性之相因循志之与气相为表里也生浑则蔽性性浑则蔽生犹志一则动气气一则动志也先王知其然是故体天下之性而为之礼和天下之性而为之乐礼者天下之中经乐者天下之中和礼乐者先王所以养人之神正人气而归正性也是故大礼之极简而无文大乐之极易而希声简易者先王建礼乐之本意也世之所重圣人之所轻世之所乐圣人之所悲非圣人之情与世人相反圣人内求世人外求内求者乐得其性外求者乐得其欲欲易发而性难知此情性之所以正反也衣食所以养人之形气礼乐所以养人之性也礼反其所自始乐反其所自生吾于礼乐见圣人所贵其生者至矣世俗之言曰养生非君子之事是未知先王建礼乐之意也养生以为仁保气以为义去情却欲以尽天下之性修神致明以趋圣人之域圣人之言莫大顔渊之问非礼勿视非礼勿听非礼勿言非礼勿动则仁之道亦不逺也耳非取人而后聦目非取人而后视口非取诸人而后言也身非取诸人而后动也其守至约其取至近有心有形者皆有之也然而顔子且犹病之何也葢人之道莫大于此非礼勿听非谓掩耳而避之天下之物不足以干吾之聦也非礼勿视非谓掩目而避之天下之物不足以乱吾之明也非礼勿言非谓止口而无言也天下之物不足以易吾之辞也非礼勿动非谓止其躬而不动天下之物不足以干吾之气也天下之物岂特形骸自为哉其所由来葢微矣不听之时有先聦焉不视之时有先明焉不言之时有先言焉不动之时有先动焉圣人之门惟顔子可以当斯语矣是故非耳以为聦而不知所以聦者不足以尽天下之听非目以为明而不知所以明者不足以尽天下之视聦明者耳目之所能为而所以聦明者非耳目之所能为也是故待钟鼓而后乐者非深于乐者也待玉帛而后防者非深于礼者也蒉桴土鼓而乐之道备矣燔黍捭豚汚尊抔饮礼既备矣然大裘无文大辂无饰圣人独以其事之所贵者何也所以明礼乐之本也故曰礼之近人情非其至者也曾子谓孟敬子君子之所贵乎道者三动容貌斯逺暴慢矣正顔色斯近信矣出辞气斯逺鄙倍矣笾豆之事则有司存观此言也曽子而不知道也则可使曾子而为知道则道不违乎言貌辞气之间何待于外哉是故古之人目击而道巳存不言而意已传不赏而人自劝不罚而人自畏莫不由此也是故先王之道可以传诸言効诸行者皆其法度刑政而非神明之用也易曰神而明之存乎其人黙而成之不言而信存乎徳行去情却欲而神明生矣修神致明而物自成矣是故君子之道鲜矣齐明其心清明其徳则天地之间所有之物皆自至矣君子之守至约而其至也广其取至近而其应也逺易曰拟之而后言议之而后动拟议以成其变化变化之应天人之极致也是以书言天人之道莫大于洪范洪范之言天人之道莫大于貌言视听思大哉圣人独见之理传心之言乎储精晦息而通神明君子之所不至者三不失色于人不失口于人不失足于人不失色者容貌精也不失口者语黙精也不失足者行止精也君子之道也语其大则天地不足容也语其小则不见秋毫之末语其强则天下莫能敌也语其约则不能致传记圣人之遗言曰大礼与天地同节大乐与天地同和葢言性也大礼性之中大乐性之和中和之情通乎神明故圣人储精九重仪凤凰修五事而关隂阳是天地位而三光明四时行而万物和诗曰鹤鸣于九臯声闻于天故孟子曰我善养吾浩然之气充塞乎天地之间扬子曰貌言视听思性所有潜天而天潜地而地也呜呼礼乐之意不传久矣天下之言养生修性者归于浮屠老子而已浮屠老子之説行而天下为礼乐者独以顺流俗而巳夫使天下之人驱礼乐之文以顺流俗为事欲成治其国家者此梁晋之君所以取败之祸也然而世非知之也者何耶特礼乐之意大而难知老子之言近而易轻圣人之道得诸已从容人事之间而不离其类焉浮屠直空虚穷苦絶山林之间然后足以善其身而已由是观之圣人之与释老其逺近难易可知也是故赏与古人同而劝不同罚与古人同而威不同仁与古人同而爱不同智与古人同而识不同言与古人同而信不同同者道也不同者心也易曰苟非其人道不虚行昔宓子贱为单父宰而单父之人化焉今王公大人有尧舜伊尹之势而无子贱一邑之功者得非学术素浅而道未明欤夫天下之人非不勇为圣人之道为圣人之道者时务速售诸人以为进取之阶今夫进取之道譬诸钩索物耳幸而多得其数则行为王公大人若不幸而少得其数则裂逢掖之衣为商贾矣由是观之王公大人同商贾之得志者也此之谓学术浅而道不明由此观之得志而居人之上复治圣人之道而不舍焉几人矣内而好爱之容蛊其欲外有便嬖之防骄其志向之所能者日已忘矣今之所好者日已至矣孔子曰有顔回者好学不迁怒不贰过又曰吾见其进未见其止也夫顔子之所学者非世人之所学不迁怒者求诸已不贰过者见不善之端而止之也世之人所谓退顔子之所谓进也人之所谓益顔子之所谓损也易曰损先难而后获顔子之谓也耳损于声目损于色口损于言身损于动非先难欤及其至也耳无不闻目无不见言无不信动无不服非后得欤是故君子之学始如愚人焉如童防焉及其至也天地不足大人物不足多鬼神不足为隐诸子之支离不足惑也是故天之髙也日月星辰隂阳之气可端防而数也地至大也山川丘陵万物之形人之常产可指籍而定也是故星歴之数天地之法人物之所皆前世致精好学圣人者之所建也后世之人守其成法而安能知其始焉传曰百工之事皆圣人作此之谓也故古之人言道者莫先于天地言天地者莫先乎身言身者莫先乎性言性者莫先乎精精者天之所以髙地之所以厚圣人所以配之故御人莫不尽能而造父独得之非车马不同造父精之也射人莫不尽能而羿独得之非弓矢之不同羿精之也今之人与古之人一也然而用之则二也造父用之以为御羿用之以为射盗跖用之以为贼
　　大人论
　　孟子曰充实而有光辉之谓大大而化之之谓圣圣而不可知之之谓神夫此三者皆圣人之名而所以称之之不同者所指异也由其道而言谓之神由其徳而言谓之圣由其事业而言谓之大人古之圣人其道未尝不入于神而其所称止乎圣人者以其道存乎虚无寂寞不可见之间苟存乎人则所谓徳也是以人之道虽神而不得以神自名名乎其徳而已夫神虽至矣不圣则不显圣虽显矣不大则不形故曰此三者皆圣人之名而所以称之之不同者所指异也易曰蓍之徳圆而神卦之徳方以智夫易之为书圣人之道于是乎尽矣而称卦以智不称以神者以其存乎爻也存乎爻则道之用见于器而刚柔有所定之矣刚柔有所定之则非其所谓化也且易之道于干为至而干之盛莫盛于二五而二五之辞皆称利见大人言二爻之相求也夫二爻之道岂不至于神矣乎而止称大人者则所谓见于器而刚柔有所定尔葢刚柔有所定则圣人之事业也称其事业以大人则其道之为神徳之为圣可知也孔子曰显诸仁藏诸用鼓万物而不与圣人同忧盛徳大业至矣哉此言神之所为也神之所为虽至而无所见于天下仁而后着用而后功圣人以此洗心退藏于密及其仁济万物而不穷用通万世而不倦也则所谓圣矣故神之所为当在于盛徳大业徳则所谓圣业则所谓大也世葢有自为之道而未尝知此者以为徳业之卑不足以为道道之至在于神耳于是弃徳业而不为夫为君子者皆弃徳业而不为则万物何以得其生乎故孔子称神而卒之以徳业之至以明其不可弃葢神之用在乎徳业之间则徳业之至可知矣故曰神非圣则不显圣非大则不形此天地之全古人之大体也
　　致一论
　　万物莫不有至理焉能精其理则圣人也精其理之道在乎致其一而已致其一则天下之物可以不思而得也易曰一致而百虑言百虑之归乎一也苟能致一以精天下之理则可以入神矣既入于神则道之至也夫如是则无思无为寂然不动之时也虽然天下之事固有可思可为者则岂可以不通其故哉此圣人之所以又贵乎能致用者也致用之效始见乎安身葢天下之物莫亲乎吾之身能利其用以安吾之身则无所往而不济也无所往而不济则徳其有不崇哉故易曰精义入神以致用利用安身以崇徳此道之序也孔子既已语道之序矣患乎学者之未明也于是又取于爻以喻焉非其所困而困非其所据而据不耻不仁不畏不义以小善为无益以小恶为无伤凡此皆非所以安身崇徳也苟欲安其身崇其徳莫若藏器于身待时而后动也故君子举是两端以明夫安身崇徳之道葢身之安不安徳之崇不崇莫不由此两端而已身既安徳既崇则可以致用于天下之时也致用于天下者莫善乎治不忘乱安不忘危莫不善乎徳薄而位尊智小而谋大孔子之举此两端又以明夫致用之道也葢用有利不利者亦莫不由此两端而巳夫身安徳崇而又能致用于天下则其事业可谓备也事业备而神有未穷者则又当学以穷神焉能穷神则知微知彰知柔知刚夫于微彰刚柔之际皆有以知之则道何以复加哉圣人之道至于是而巳也且以顔子之贤而未足以及之则岂非道之至乎圣人之学至于此则其视天下之理皆致乎一矣天下之理皆致乎一则莫能以惑其心也故孔子取损之辞以明致一之道曰三人行则损一人一人行则得其友也夫危以动惧以语者岂有他哉不能致一以精天下之理故也故孔子举益之辞以戒曰立心勿恒凶勿恒者葢不一也呜呼语道之序则先精义而后崇徳及喻人以修之之道则先崇徳而后精义葢道之序则自精而至粗学之之道则自粗而至精此不易之理也夫不能精天下之义则不能入神矣不能入神则天下之义亦不可得而精也犹之人身之于崇徳也身不安则不能崇徳矣不能崇徳则身岂能安乎凡此宜若一而必两言之者语其序而巳也
　　九卦论
　　处困之道君子之所难也非夫智足以穷理仁足以尽性内有以固其徳而外有以应其变者其孰能无患哉古之人有极天下之困而其心能不累其行能不移患至而不伤其身事起而不疑其变者葢有以处之也处之之道圣人尝言之矣易曰履以和行谦以制礼复以自知恒以一徳损以逺害益以兴利困以寡怨井以辨义巽以行权此其处之之道也夫君子之学至于是则备矣宜其通于天下也然而犹困焉者非吾行之过也时有利不利也葢古之所谓困者非谓夫其行自困者谓夫行足以通而困于命者耳葢于此九卦者智有所不能明仁有所不能守则其困也非所谓困而其处困也疎矣夫惟深于此九者而能果以行之者则其通也宜而其困也有以处之惟其学之之素也且君子之行大矣而待礼以和仁义为之内而和之以礼则行之成也而礼之实存乎谦谦者礼之所自起礼者行之所自成也故君子不可以不知履欲知履不可以不知谦夫礼虽发乎其心而其文着乎外者也君子知履而已则溺乎其文而失乎其实忘性命之本而莫能自复矣故礼之弊必复乎本而后可以无患故君子不可以不知复虽复乎其本而不能常其徳以自固则有时而失之矣故君子不可以不知恒虽能久其徳而天下事物之变相代乎吾之前如吾知恒而巳则吾之行有时而不可通矣是必度其变而时有损益而后可故君子不可以不知损益夫学如此其至徳如此其备则宜乎其通也然而犹困焉者则向所谓困于命者也困于命则动而见病之时也则其事物之变尤众而吾之所以处之者尤难矣然则其行尤贵于逹事之宜而适时之变也故辩义行权然后能以穷通而井者所以辩义巽者所以行权也故君子之学至乎井巽而大备而后足以自通乎困之时孔子曰作易者其有忧患乎谓其言之足以自通乎困之时也呜呼后世之人一困于时则忧思其心而失其故行然卒至于不能自存也是岂有他哉不知夫九者之义故也





　　临川文集巻六十六
　　钦定四库全书
　　临川文集巻六十七　　　宋　王安石　撰论议
　　九变而赏罚可言
　　夫子贤于尧舜
　　三不欺
　　非礼之礼
　　王霸
　　性情
　　勇惠
　　仁智
　　中述
　　行述
　　九变而赏罚可言
　　万物待是而后存者天也莫不由是而之焉者道也道之在我者徳也以徳爱者仁也爱而宜者义也仁有先后义有上下谓之分先不擅后下不侵上谓之守形者物此者也名者命此者也所谓物此者何也贵贱亲疎所以表饰之其物不同者是也所谓命此者何也贵贱亲疎所以称号之其命不同者是也物此者贵贱各有容矣命此者亲疎各有号矣因亲疎贵贱任之以其所宜为此之谓因任因任之以其所宜为矣放而不察乎则又将大弛必原其情必省其事此之谓原省原省明而后可以辨是非是非明而后可以施赏罚故庄周曰先明天而道徳次之道徳已明而仁义次之仁义已明而分守次之分守巳明而形名次之形名已明而因任次之因任已明而原省次之原省巳明而是非次之是非巳明而赏罚次之是説虽微庄周古之人孰不然古之言道徳所自出而属之天者未之有也尧者圣人之盛也孔子称之曰惟天惟大惟尧则之此之谓明天聦明文思安安此之谓明道徳允防克让此之谓明仁义次九族列百姓序万邦此之谓明分守修五礼同律度量衡以一天下此之谓明形名弃后稷契司徒臯陶士垂共工此之谓明因任三载考绩五载一廵狩此之谓明原省命舜曰乃言底可绩谓禹曰万世永赖时乃功蠢兹有苖昏迷不防此之谓明是非臯陶方祗厥叙方施象刑惟明此之谓明赏罚至后世则不然仰而视之曰彼苍苍而大者何也其去吾不知其几千万里是岂能知我何哉吾为吾之所为而巳安取彼于是遂弃道徳离仁义略分守慢形名忽因任而忘原省直信吾之是非而加人以其赏罚于是天下始大乱而寡弱者号无告圣人不作诸子者伺其闲而出于是言道徳者至于窈冥而不可考以至世之有为者皆不足以为言形名者守物诵数罢苦以至于老而疑道徳彼皆忘其智力之不赡魁然自以为圣人者此矣悲夫庄周曰五变而形名可举九变而赏罚可言语道而非其序安取道善乎其言之也庄周古之荒唐人也其于道也荡而不尽善圣人者与之遇必有以约之约之而不能听殆将摈四海之外而不使之疑中国虽然其言之若此者圣人亦不能废
　　夫子贤于尧舜
　　宰我曰以予观于夫子贤于尧舜逺矣而世之解者必曰是为门人之私言而非天下公共之论也而孟子亦曰生民以来未有如夫子是岂亦门人之私言而非天下公共之论哉为是言者葢亦未之思也夫所谓圣贤之言者无一辞之苟其发也必有指焉其指也学者之所不可不思也夫圣者至乎道徳之妙而后世莫之增焉者之称也苟有能加焉者则岂圣也哉然孟子宰我之所以为是説者葢亦言其时而已也昔者道发乎伏羲而成乎尧舜继而大之于禹汤文武此数人者皆居天子之位而使天下之道寖明寖备者也而又有在下而继之者焉伊尹伯夷柳下惠孔子是也夫伏羲既发之也而其法未成至于尧而后成焉尧虽能成圣人之法未若孔子之备也夫以圣人之盛用一人之知足以备天下之法而必待至于孔子者何哉葢圣人之心不求有为于天下待天下之变至焉然后吾因其变而制之法耳至孔子之时天下之变备矣故圣人之法亦自是而后备也易曰通其变使民不倦此之谓也故其所以能备者岂特孔子一人之力哉葢所谓圣人者莫不预有力也孟子曰孔子集大成者葢言集诸圣人之事而大成万世之法耳此其所以贤于尧舜也
　　三不欺
　　昔论者曰君任徳则下不忍欺君任察则下不能欺君任刑则下不敢欺而遂以徳察刑为次葢未之尽也此三人者之为政皆足以有取于圣人矣然未闻圣人为政之道也夫未闻圣人为政之道而足以有取于圣人者葢人得圣人之一端耳且子贱之政使人不忍欺古者任徳之君宜莫如尧也然则驩兠犹或以类举于前则徳之使人不欺岂可独任也哉子产之政使人不能欺夫君子可欺以其方故使畜鱼而校人烹之然则察之使人不欺岂可独任也哉西门豹之政使人不敢欺夫不及于徳而任刑以治是孔子所谓民免而无耻者也然则刑之使人不欺岂可独任也哉故曰此三人者未闻圣人为政之道也然圣人之道有出此三者乎亦兼用之而巳昔者尧舜之时比屋之民皆足以封则民可谓不忍欺矣驩兠以丹朱称于前曰嚚讼可乎则民可谓不能欺矣四罪而天下咸服则民可谓不敢欺矣故任徳则有不可化者任察则有不可周者任刑则有不可服者然则子贱之政无以正暴恶子产之政无以周隐微西门豹之政无以渐柔良然而三人者能以治者葢足以治小具而髙乱世耳使当尧舜之时所大治者则岂足用哉葢圣人之政仁足以使民不忍欺智足以使民不能欺政足以使民不敢欺然后天下无或欺之者矣或曰刑亦足任以治乎曰所任者葢亦非専用之而足以治也豹治十二渠以利民至乎汉吏不能废民以为西门君所为不从吏以废也则豹之徳亦足以感于民心矣然则尚刑故曰任刑焉耳使无以怀之而惟刑之见则民岂得或不能欺之哉
　　非礼之礼
　　古之人以是为礼而吾今必由之是未必合于古之礼也古之人以是为义而吾今必由之是未必合于古之义也夫天下之事其为变岂一乎哉固有迹同而实异者矣今之人諰諰然求合于其迹而不知权时之变是则所同者古人之迹而所异者其实也事同于古人之迹而异于其实则其为天下之害莫大矣此圣人所以贵乎权时之变者也孟子曰非礼之礼非义之义大人不为葢所谓迹同而实异者也夫君之可爱而臣之不可以犯上葢夫莫大之义而万世不可以易者也桀纣为不善而汤武放弑之而天下不以为不义也葢知向所谓义者义之常而汤武之事有所变而吾欲守其故其为蔽一而其为天下之患同矣使汤武暗于君臣之常义而不逹于时事之权变则岂所谓汤武哉圣人之制礼也非不欲俭以为俭者非天下之欲也故制于奢俭之中焉葢礼之奢为众人之欲而圣人之意未尝不欲俭也孔子曰麻冕礼也今也纯俭吾从众然天下不以为非礼也葢知向之所谓礼者礼之常而孔子之事为礼之权也且奢者为众人之所欲而制今众人能俭则圣人之所欲而礼之所宜矣然则可以无从乎使孔子蔽于制礼之文而不逹于制礼之意则岂所谓孔子哉故曰非礼之礼非义之义大人不为释者曰非礼之礼若娶妻而朝暮拜之者是也非义之义若借交以报仇是也夫娶妻而朝暮拜之借交以报仇中人之所不为者岂待大人而后能不为乎呜呼葢亦失孟子之意矣
　　王霸
　　仁义礼信天下之逹道而王霸之所同也夫王之与霸其所以用者则同而其所以名者则异何也葢其心异而已矣其心异则其事异其事异则其功异其功异则其名不得不异也王者之道其心非有求于天下也所以为仁义礼信者以为吾所当为而已矣以仁义礼信修其身而移之政则天下莫不化之也是故王者之治知为之于此不知求之于彼而彼固已化矣霸者之道则不然其心未尝仁也而患天下恶其不仁于是示之以仁其心未尝义也而患天下恶其不义于是示之以义其于礼信亦若是而已矣是故霸者之心为利而假王者之道以示其所欲其有为也唯恐民之不见而天下之不闻也故曰其心异也齐桓公刼于曹沫之刃而许归其地夫欲归其地者非吾之心也许之者免死而已由王者之道则勿归焉可也而桓公必归之地晋文公伐原约三日而退三日而原不降由王者之道则虽待其降焉可也而文公必退其师葢欲其信示于民者也凡所为仁义礼信亦无以异于此矣故曰其事异也王者之大若天地然天地无所劳于万物而万物各得其性万物虽得其性而莫知其为天地之功也王者无所劳于天下而天下各得其治虽得其治然而莫知其为王者之徳也霸者之道则不然若世之惠人耳寒而与之衣饥而与之食民虽知吾之惠而吾之惠亦不能及夫广也故曰其功异也夫王霸之道则异矣其用至诚以求其利而天下与之故王者之道虽不求利之所归霸者之道不主于利然不假王者之事以接天下则天下孰与之哉
　　性情
　　性情一也世有论者曰性善情恶是徒识性情之名而不知性情之实也喜怒哀乐好恶欲未发于外而存于心性也喜怒哀乐好恶欲发于外而见于行情也性者情之本情者性之用故吾曰性情一也彼曰性善无它是尝读孟子之书而未尝求孟子之意耳彼曰情恶无它是有见于天下之以此七者而入于恶而不知七者之出于性耳故此七者人生而有之接于物而后动焉动而当于理则圣也贤也不当于理则小人也彼徒有见于情之发于外者为外物之所累而遂入于恶也因曰情恶也害性者情也是曾不察于情之发于外而为外物之所感而遂入于善者乎葢君子养性之善故情亦善小人养性之恶故情亦恶故君子之所以为君子莫非情也小人之所以为小人莫非情也彼论之失者以其求性于君子求情于小人耳自其所谓情者莫非喜怒哀乐好恶欲也舜之圣也象喜亦喜使舜当喜而不喜则岂足以为舜乎文王之圣也王赫斯怒当怒而不怒则岂足以为文王乎举此二者而明之则其余可知矣如其废情则性虽善何以自明哉诚如今论者之説无情者善则是若木石者尚矣是以知性情之相须犹弓矢之相待而用若夫善恶则犹中与不中也曰然则性有恶乎曰孟子曰养其大体为大人养其小体为小人扬子曰人之性善恶混是知性可以为恶也
　　勇惠
　　世之论者曰惠者轻与勇者轻死临财而不訾临难而不避者圣人之所取而君子之行也吾曰不然惠者重与勇者重死临财而不訾临难而不避者圣人之所疾而小人之行也故所谓君子之行者有二焉其未发也慎而巳矣其既发也义而巳矣慎则待义而后决义则待宜而后动葢不苟而巳也易曰吉凶悔吝生乎动言动者贤不肖之所以分不可以苟尔是以君子之动苟得巳则斯静矣故于义有可以不与不死之道而必与必死者虽众人之所谓难能而君子未必善也于义有可与可死之道而不与不死者虽众人之所谓易出而君子未必非也是故尚难而贱易者小人之行也无难无易而惟义之是者君子之行也传曰义者天下之制也制行而不以义虽出乎圣人所不能亦归于小人而已矣季路之为人可谓贤也而孔子曰由也好勇过我无所取材夫孔子之行惟义之是而子路过之是过于义也为行而过于义宜乎孔子之无取于其材也勇过于义孔子不取则惠之过于义亦可知矣孟子曰可以与可以无与与伤惠可以死可以无死死伤勇葢君子之动必于义无所疑而后发苟有疑焉斯无动也语曰多见阙殆慎行其余则寡悔言君子之行当慎处于义尔而世有言孟子者曰孟子之文传之者有所误也孟子之意当曰无与伤惠无死伤勇呜呼葢亦弗思而巳矣
　　仁智
　　仁者圣之次也智者仁之次也未有仁而不智者也未有智而不仁者也然则何智仁之别哉以其所以得仁者异也仁吾所有也临行而不思临言而不择发之于事而无不当于仁也此仁者之事也仁吾所未有也吾能知其为仁也临行而思临言而择发之于事而无不当于仁也此智者之事也其所以得仁则异矣及其为仁则一也孔子曰仁者静智者动何也曰譬今有二贾也一则既富矣一则知富之术而未富也既富者虽焚舟折车无事于贾可也知富之术而未富者则不得无事也此仁智之所以异其动静也吾之仁足以上格乎天下浃乎草木旁溢乎四夷而吾之用不匮也然则吾何求哉此仁者之所以能静也吾之智欲以上格乎天下浃乎草木旁溢乎四夷而吾之用有时而匮也然则吾可以无求乎此智者之所以必动也故曰仁者乐山智者乐水山者静而利物者也水者动而利物者也其动静则异其利物则同矣曰仁者寿智者乐然则仁者不乐智者不寿乎曰智者非不寿不若仁者之寿也仁者非不乐乐不足以尽仁者之盛也能尽仁之道则圣人矣然不曰仁而目之以圣者言其化也葢能尽仁道则能化矣如不能化吾未见其能尽仁道也顔回次孔子者也而孔子称之曰三月不违仁而巳然则能尽仁道者非若孔子者谁乎
　　中述
　　君子所求于人者薄而辨是与非也无所苟孔子罪宰予曰于予与何诛罪冉有曰小子鸣鼓而攻之可也二子得罪于圣人若当絶也及为科以列其门弟子取者不过数人于宰予有辞命之善则取之于由求有政事之善则取之不以不善而废其善孔子岂阿其所好哉所求于人者薄也管仲功施天下孔子小之门弟子三千人孔子独称顔回为好学问其余则未为好学者闵损原宪曾子之徒不与焉冉求宰我之得罪又如此孔子岂不乐道人之善哉辨是与非无所苟也所求于人者薄所以取人者厚葢辨是与非者无所苟所以明圣人之道如宰予冉求二子之不得列其善则士之难全者众矣恶足以取人善乎如管仲无所贬则从政者若是而止矣七十子之徒皆称好学则好学者若是而止矣恶足以明圣人之道乎取人如此则吾之自取者重而人之所处者易明道如此则吾之与人其所由可知已故薄于责人而非匿其过不苟于论人所以求其全圣人之道本乎中而巳春秋之防岂易于是哉
　　行述
　　古之人仆仆然劳其身以求行道于世而曰吾以学孔子者惑矣孔子之始也食于鲁鲁乱而适齐齐大夫欲害已则反而食乎鲁鲁受女乐不朝者三日义不可以留也则乌乎之曰甚矣卫灵公之无道也其遇贤者庶乎其犹有礼耳于是之卫卫灵公不可与处也于是不暇择而之曹以适于宋郑陈蔡卫楚之郊其志犹去卫而之曹也老矣遂归于鲁以卒孔子之行如此乌在其求行道也夫天子诸侯不以身先于贤人其不足与有为明也孔子而不知其何以为孔子也曰沽之哉沽之哉我待价者也仆仆然劳其身以求行道于世是沽也子路曰君子之仕也行其义也道之不行已知之矣葢孔子之心云耳然则孔子无意于世之人乎曰道之将兴欤命也道之将废欤命也苟命矣则如世之人何


　　临川文集巻六十七
　　钦定四库全书
　　临川文集巻六十八　　　宋　王安石　撰论议
　　防説
　　鲧说
　　季子
　　荀卿
　　扬墨
</div>
    <div class="pagination">
<a href="临川文集_page81.html">上一页</a><span>...</span><a href="临川文集_page77.html">77</a><a href="临川文集_page78.html">78</a><a href="临川文集_page79.html">79</a><a href="临川文集_page80.html">80</a><a href="临川文集_page81.html">81</a><span class="current-page">82</span><a href="临川文集_page83.html">83</a><a href="临川文集_page84.html">84</a><a href="临川文集_page85.html">85</a><a href="临川文集_page86.html">86</a><a href="临川文集_page87.html">87</a><span>...</span><a href="临川文集_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
