<!DOCTYPE html>
<html>
 <head>
  <meta charset="utf-8"/>
  <title>
   升庵集 - 第 2 页/共 82 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   升庵集 - 第 2 页/共 82 页
  </h1>
  <div class="content">
   滇记序
　　逺逰子曰千里不同风百里不同雷日月之隂径寸而移雨旸之地隔垄而分兹其细也太明太防之野戴斗戴日之域或日中而无影或深暝而见旭或衔烛龙以为照或煑羊脾而巳曙山川之隔阂气之不齐其极也是以有测景之圭有书云之台有相风之有风之津海有星占河有括象以此知其不齐矣故曰不出戸知天下天下诚难以不出户知也非躬阅之其载籍夫九丘之书志九州之异也失而不传周处作九州风土记宗懔作荆楚嵗时记至于巴蜀异志岭表异録皆是物也余流放滇越温暑毒草之地尠过从晤言之适幽忧而屏居流离而阅时感其异有殊中土辄籍而记之岂欲妄意古人乎他日冀万一释其棘矜归于氓甽焚枯酌醴班荆坐茅与撃壤之老聚沙之童晨夕话之亦可以代博奕矣
　　四川总志序
　　予尝读左太冲赋蜀都云江汉炳灵世载其英蔚若相如皭若君平王褒韡韡而秀发扬雄含章而挺生自汉而下文章之盛无出于四子矣然岂徒四海考儁防谈为誉哉文之传事之传也去今千七百年而谈汉事如昨日繄四子之文也文乎文乎其可谖乎若夫陈子昂悬文宗之正鹄李太白曜风雅之絶麟东坡雄辨则孟氏之锋距邵庵诗律比汉廷之老吏继炳灵而蹑踪感掞藻而骋辔与为多矣况子安少陵薄逰徧乎三巴石湖放翁篇咏洎于百濮其原本山川极命草木亦楚材晋用秦渠韩利矣先君子在馆阁日尝取袁説友所着成都文类李光所编固陵文类及成都丙丁两记舆地纪胜一书上下旁搜左右采获欲纂为蜀文献志而未果也悼手泽之如新怅往志之未绍罪谪南裔十有八年辛丑之春值捧戎檄蹔过故都大中丞东阜刘公礼聘旧史氏玉垒王君舜卿方洲杨君实卿编録全志而谬以秇文一局委之慎乃检故簏探行箧参之近志复采诸家择其菁华禠其烦重拾其遗逸翦彼稂稗支郡列邑各以乗上又得汉太守樊敏碑于芦山汉孝防栁荘敏碑于黔江文无销讹刻犹古剞东阜公喜曰汉碑之传于今中原亦扫迹矣乃今得兹于逺邦不谓斯举之获乎唐宋以下遗文坠翰骈出横陈实緐有昈乃博选而约载之为巻尚盈七十中间凡名宦逰士篇咏闗于蜀者载之若蜀人作仅一篇传者非闗于蜀亦得载焉用程篁墩新安之文献志例也诸家全集如杜与苏盛行于世者只载百一从吕成公文鉴例也同时年近诸大老之作皆不敢録以避去取之嫌循海虞吴敏徳文章辨体例也开局于静居寺宋方二公祠始事以八月乙夘日竣事以九月甲申自角匝轸廿八日以毕食时而成既愧刘安之捷悬金以市又乏吕览之精乃属乡进士刘大昌周逊校正而付之梓人昔汉代文治兴之者文翁礼殿之图后世建学仿焉七十子之名马迁之立传徴焉当时号为西南齐鲁岷峨洙泗文之有闗于道若此文翁之功不可诬也继文翁而作者今之阜翁欤独愧慎华颠白纷旧植荒落不足以扬四子之芬而成一邦之史也恕其不敏补其未备尚有冀吾党之助焉





　　升庵集巻二
　　钦定四库全书
　　升庵集巻三　　　　　　　明　杨慎　撰大理府志序
　　大理滇西繁雄郡也縁洱水出罢谷为西南巨瞻浸苍山像灵鹫为西南巨镇而襟带而岩险而物华而人英又裒然育然缛犁然有当于中州之奥区卓乎无谢于南溟之奇甸焉尝稽之往籍纬书云神农地过日月之表则日表骨利月表青丘滇池比之犹为迩封陆终为黄帝之所娶若水为颛顼之所生产里为汤亳之贡国濮人为武牧之征队载籍昭然可以覆视奚待常頞为通道始而唐蒙为开郡先乎昔之郡乘方志事状行纪若韦臯徐云防若窦滂若樊绰若韦齐休若陈隠之所着虽曰昈列实则録存书亡若胜国之李景山昭代之王景常籍防具存然或失之误或失之畧山河若柯戒而以一经行尽之幅员数千里而以二巻帙约之原本山川有恧其能説极命草木无裨于多识矣柱史温泉郝公按部驻郡繙旧志而病之乃征议于督学宪使黙泉吴公参相龙山沈公佥宪胶峰安公板令于太守厓蔡公二守小溪王公礼谒给谏山杨公荆守侍御中溪李公二公家本郡人官旧史氏多识前代之载且谙土著之详于是摅怀旧之蓄念发思古之幽情立创新例大増旧文阅数月而新志成集二美而巻帙合时则厓公政成化流之暇宅生居方之余也而古迹英躔琳宫寳地表昔贤之遗爱供骚人之景物者一一鼎新之贲饰之轮之奂之咏之榜之不翅栁吴兴之苹洲谢宣城之疉嶂矣其为新志之助不亦多乎慎也恩谴裔土流戍滇隂紫城苍麓夙尝授馆僦廛香界防岑昔饶解鞍横枕乃以首简属之孱毫非敢曰僭杜征南之先固愿附张京兆之后云尔
　　劒州志序
　　志流别于史九丘先于六籍地象效于河图虽迂怪弗稽实志初也至禹贡职方则大备矣劒以山形名州人皇乗祗车出谷口秦宓谓即劎道之谷泝其世正际九丘而岷山之精上为井络见河图文实今井络闗劎首区也奚待禹贡职方始着梁益哉三代以还剑代为要害地唐为节度雄镇领县有八棊布于环三四百里内连城击柝相闻也今登髙望之歴歴在目迨国朝劒独逺于宸极最为蕞陋四境相距千里辽絶二百里而遥始得县一百里而遥得驿三十里而遥得邮繁雄昔如彼也荒陋今如此也岂独时运则然抑亦王化有逺迩与官其地陋其土窳其政者往往是也武縁李白夫璧来守是邦独事振厉希古良牧拓城池奠庐井立乡社新学宫祀乡贤表名宦公馆邮置皆鼎新之劳以身先教以身率劎之士久为荒解至是有褎然举者始也余征其政于闻既而北征路贯劎门又征之于见白夫出其所修剑志繙之又征予耳目之有征焉其土俗民风炳如也将无望于嗣守者与断碑残碣遗文坠什拾于奥突荒甃者又裒聚此巻若与景阳子厚之铭少陵谪仙之咏竞其英爽过其地者覩其山川若生色焉斯州也可无斯志夫白夫请余序在正徳巳夘成之嵗则嘉靖甲申时白夫巳还秩去剑云
　　云南乡试録序
　　圣天子嗣大厯服之十九年实惟闰之一章入庚子蔀首粤当三物宾兴期云南巡按御史某申令甲严法癸葺试昺文轨业爰饬其故期不愆于素乃以布政司某司调按察司某司监郡大夫若支郡大夫邑郎官洎流末官咸慎选精遴昈局防事防弗防学官某辈若干人应聘以届防弗共阖滇之校四十有二入彀之士二千有奇皆提学副使某所防择也先长夏回星淖渪湛及初商应律启升阳乃甲子鏁院御史萧众曰矢公矢慎乃违此二矢昕有如日暝有如烛乃胪唱诸士而试之戊辰一之辛未二之甲戌三之题则防简刺之卷则分经阅之公帘以内司试者鐍之夋夋如也鳃鳃如也公帘以外司调司监者分职之鱼鱼如也雅雅如也御史又实临内外而纲维之翼翼如也井井如也拔简其试之中得人锲雕其文之优廿首为云南庚子科乡试以献某滥竽授简拜手飏言曰大道散而有六经六经散而有诸子诸子之是非取裁于六经六经之删修折衷乎圣道三代而上道见于事业而流衍于文章三代以还道寓于文章而不纯于事业故乡举里选取其事业矣敷奏明扬取其文章也两汉以经术对策取士六朝以品荐词华甄人隋合南北始有科举最盛于唐増光于宋而其得人之效视三代矣我太祖髙皇帝重奨天衷再造人极扫前朝之晦盲否塞复三代之醇固惇厐日而月之星而辰之彞而伦之文而章之君师之道兼隆仁圣之事毕矣尝伏读科举之诏矣易用程子传朱子本义书从夏氏蔡氏两传诗采汉牋暨集传春秋本三传兼胡氏礼记则古注疏与陈澔集説裁订自渊衷参采乎诸儒使孔孟复生亦无异论也又尝观先正首科之题辞矣曰初场在通经而明礼次塲在通古而赡辞末塲在通今而知务上之涵养干知大始下之承顺坤作成物菁莪棫朴之化梓材多士之兴良有以也丹青既久而渝神化亦穷以变厥今士习何如哉其髙者凌虚厉空师心去迹厌观理之烦贪居敬之约渐近清谈遂流禅学矣卑焉者则掇拾丛残诵贯魄陈陈相因辞不辩心纷纷竞録问则呿口此何异瞍蒙诵诗阍寺传令乎穷髙者既如彼卑沦者又如此视汉唐诸儒且恧焉况三代之英乎圣祖制举之美意举贤求士之良规岂端使之然哉今皇上逺述唐虞近法圣祖屡下明诏鋭意作新文必宗经必法古必崇雅必黜浮菁莪之诗梓材之书复作于今日收济济之士迓穆穆之衡行嫓于古先诸士乎沐薰濡化提耳命面是千年之期而一朝之遇也况尔滇云圣祖尝有谕言曰气厚风和君子道行之所尔诸士子生其乡邦久佩谟训矣一人之身且有新吾三日之士尚有刮目矧曰涵泳已百七十载济济数三五六经诸士朂哉今日之滇云非昔日之滇云矣朂哉不以一第自满而以三代之英自献某也愿徼荣灵假于诸士子僭书以俟
　　云贵乡试録后序
　　粤嘉靖甲午秋云贵大比登贤书成某也当后録以终义则临文盱衡而赞曰唶蔚矣哉滇之文乎其士之修辞崇古齐轨中州近则有唱第于胪句魁选于春官者矣兹举也一一焉彬彬焉限于额计而弗获兼登者尚繁有士蔚矣哉滇之文乎恒言目滇曰遐域某也窃载稽古滇域非遐也青阳黄轩之封壤也黑水禹之导迹也逮徳下衰靡莫据鬼方扰矣建武叶榆氏郡永平兰津开路徳又下衰而铁桥阻玉斧画矣迹是以论非徳盛而流光化行而服逺乎故曰地过日月之表诚登三咸五之盛迹也我太祖髙皇帝徳隆黄夏业懋炎汉以世运轮衍之实五帝之黄也三王之夏也汉又不足言也滇之启闭合分足征之矣不然何黄夏启而殷周闭两汉合而唐宋分乎故滇文之蔚也实彰圣代文治之广矣大矣况渐渍以百六十年之育养哉今皇仁圣以文致太平明诏于文体三致意焉士生兹时沐浴涵泳能无嘅然矣乎诗曰思皇多士生此王国王国克生维周之桢子诸士讵以遐自画乎奚足以文为鞶帨之藻也饰羽之画也见其外矣未见其内也圣天子所以寤寐贤儁以臻三五者如兹而已乎先正有言学者博诵云乎哉必也贯乎道文者茍作云乎哉必也济乎义某也于斯文无能为役敢借是言为子诸士诵之以终鹿鸣之义
　　贵州乡试録序
　　嘉靖庚子秋八月天下乡试期贵州巡按御史某实监临焉制度数议品式宏槼橅庀续食豫支用实文科攸始比友邦则劳倍矣巡抚副都御史某镇维重临士争快覩提调则布政使某监试则按察使某入试之士凡若干人提学副使某所遴也先某应聘于迈途贯重阻山则侵霄谿肆无景草树蒙密分天阂日虎豹之所穴猿猱之所捷上援弱枝俯蹈弱泥步者镠橇利屐骑则缄铁凿蹄晨与鸡俱兴夕篝火犹登信天下之至险且逺也及将入其防城则山经水纬壤沃屋润郁郁乎葱葱乎曰有开乎文光矣展采之仪腆郊劳之饫丰融融乎泄泄乎曰垂精于文治矣逮鏁院则白盛青垩黄帘緑幕轮奂改观心神怡旷啧啧乎借借乎曰助饰乎文事矣三试竣事分经阅巻文则彬彬有中州风其敢以遐异衡逖改鉴乎精覈严复得士之中式二十五人梓其善文二十篇为録以献呜呼天生五材肇于水究于土人有恒言曰水土水土人也者非水土不生而非水土所能囿也尝读禹贡之书见其土九州等九赋地产方贡品用昈列而独怪其详于物而略于人也又读周官职方等男女均多寡又怪其详于民数而略性与俗何哉及泛观管子之着水枢班固之志地里则禹贡职方之未详于此备矣管子之水枢列齐楚越晋燕宋六国而贪麤简易之俗谓其解皆在水固之地里列秦蜀至吴粤凡十三国而游侠而柔弱而刚毅而险陋而夸奢而剽悍而巫鬼谓其习皆系乎土唯唯然与否否非然与吾不得而知也然以管班所称较之今何啻碞槎规磨哉孔子曰性相近也习相逺也人之性禀于天自王畿土中至于海隅日出一也习也者则系乎君之令师之教而非水土所函也乃知禹贡职方万世之书而管班则一时之书耳由是言之人才之生岂系乎地哉是故君有分土无分民师也者有教无类粤稽诸古大禹出于西羌也少连生于东夷也是皆夏周之圣贤也降而汉唐相如起于巴蜀九龄出于五岭欧阳詹挺于闽海姜公辅生于爱州抑其次矣皇明区域逺过日月之表越五帝而并神农文明之化则轶三代而邻唐虞贵州古之鬼方黄帝所娶之国唐之夜郎李白逺流之乡声名文物之见止此至我太祖髙皇帝始郡县之卫戍之庠序之取鳞介而衣裳之列箐砦而闉阇之百年以来道润徳洽文觌武匿昔也鬼方今也拱帝乡昔也夜郎今也观国光兹圣天子崇古尚贤表章经术厘正文体天下喁喁争相向风先是三年为丁酉实始开科増额贵州之士磨砺脱頴括羽入彀是春登礼部之士遂得四人视往昔亦三倍矣盘江崇安之水若清而深黔中罗甸之土若畞而金士乎士乎其能重乎地乎地乎地乎其重系乎士乎自今以往因文以贯乎道友今以尚乎古上焉可希乎夏周之英不及则亦不失为文章之司马欧阳功业之九龄公辅其勿以逺自画地自限哉某于试事无能为役而授简僣羣言之首请以瞽诵敢告劝驾
　　三楚壮游诗序
　　南国寄梅朅来小雪东桥折栁行指孟春溪山之征迈纡怀岐路之暌离轸念爰鸠同调乃燕将归杨子伯臣者连然韵士也多才多艺不忮不求咏诗考槃斆易蜚遁山梁饮啄逺樊笼而无心江湖浮游捐钟鼓以不享楚泽非淹于桂树周原实睠于棣华莱服承欢潘舆送喜江鱼入馔樯燕留人绍陈氏之英灵珠星聚夜分谢庭之防蔚玉树揺春解佩弄珠逢汉濵之游女引商刻羽和郢中之骚人将辞敬梓之邦渫过折麻之地余衰卧天一柱子行望月两乡他日清风自深度之想兹晨零雨得无子荆之诗分题古诗五言合为各体一卷题有楚字者诗縁楚吟也
　　周受庵诗选序
　　粤若稽古吾蜀诗始萌牙蚕丛有日月二章蜀着龙归三曲盖开塞未通禹贡以上时也风有江沱即沱潜之域颂称清穆乃吉甫之诗圣埀删述夐而尚矣炎汉之兴司马相如体物浏亮之余复制郊庙乐府之作溢为封峦天覆之咏中叶擅名四海为儁焉唐则陈子昂海内文宗李太白为古今诗圣降而刘湾雍陶符载李逺唐求苑咸之徒振其末响苏文忠公宋代诗祖而轻辁后进云文章妙天下诗律不逮古人盖规磨之谈媢嫉之訾耳唐庚韩驹巽岩后溪鲁交李石文丹渊喻三嵎袭其残芳元则虞道园兄弟邓文原父子不陨其掞藻以开皇明嘉州杨孟载青城王汝玉成都袁可潜徐遵晦富顺晏振之近得宜宾牟君伦长宁侯汝弼嘉州安公石程以道卓然名家往年慎修全蜀蓺文志载之不能尽也广汉受庵周公頴异秉资宏深绩学经术古文之余剰为冲融寂寥之句自筮仕至长宪外台不废披阅讨论可谓胷有万卷书宦辄秦边晋塞桂岭昆池可谓足行万里路发之纪行咏之边徼和之友生寄之山水子夏之云止礼义庄周之云道性情管子之云纪物陆机之云縁情左思之云咏史阮籍之云咏懐实皆具体之和衷观之可以备图经衍之可以裨经略岂曰流连光景云乎世有为髙谈者曰作诗无益则诗教可废商赐其衰矣受庵公以册藁示慎且曰选不必多古人无多也慎快读三复摘其必可传者若柯篇题曰受庵诗选又序吾乡诗之萌牙流裔以传受庵天下士而尚友古人者慎以一邦一邑言陋且防矣繄亦尊乡敬止之私耳尚竢海内名钜掬为大序兹其椉韦之先粃糠之前云
　　宋封君一嘿寿七袠序
　　嘉靖龙集丙辰侍御松江宋公来按吾全蜀先声所届风清弊絶暇日寓书慎曰吾父一嘿翁寿登七旬先是耳顺之期有林肖泉文沾演纶封诰有陈松谷文不鄙谓慎昔从史氏后猥授简慎也屏居遐逖未及拜翁而因公之号知寿徴矣内典有云忍含百善嘿定千差此言近理以吾儒印证之洪范之称福寿鲁论之称仁寿中庸之称徳寿一嘿可以致之奚以知其然也嘿焉而意已传于心已得是徳也渊嘿而雷声嘿以立象是仁也嘿识心通天地之至和委焉是仁徳之交而福寿之源也翁之一嘿具此三善有子以超宗名世有命以豸冠绣服不其宜乎慎昔闻彭祖八百之寿不无疑焉后博观载籍于张懐瓘书断见魏文侯乐官窦公至汉文帝世传乐记则二百八十岁矣于常璩华阳国志见范长生始事昭烈至李特时犹存则百有三十嵗矣于先魏史见罗结百二十嵗领三十六曹事于白乐天集见李元爽百三十六嵗为耆英首于蜀志见涪陵谯定百三十嵗犹以易教授援是以例之彭祖之夀非诬矣况今皇上诞敷皇极敛福锡民俾环海黎献同登夀域而防极归极者膺福先焉翁非其人邪他日洛社耆英以首乡国曽孙扶掖以升殿庭川至日升而未渠央也请因陈林二太史之言而演之以为悠逺之徴于百龄外云
　　玉冈诗集序
　　昔人云刘栁无称于事业姚宋不数于篇章言富贵才之难兼也走窃以为规磨之论观乎治古以上咎陶之赓謌八伯之属和周文公之颂召穆公之雅祭公之祁招吉甫之江汉大抵以经济为才而勋华为矣迨其下衰犹有先轸之敦诗祭遵之雅歌又其下衰尚有曹景宗之韵竞病斛律金之歌勅勒曹将军之应制岳忠武之北伐又不离楯刀环而兼夫缥嚢缃帙事业文章之説其然岂其然乎明故太师黔国沐庄襄公开国功臣黔宁昭靖王六世孙也自二王作屏于滇南羣公继之当就日之勲翊开天之业万世大功一代懿佐时则飑囬雾塞而沉烽静柝成周所称方召之伦何以度越盖开国之臣未之或先也蝉嫣相继重公屡将传珪袭紫滇越世守忠爱流裔屏翰一方庙食百世又鲁伯禽齐玎公之所难盖守成世禄什百倍蓰而未之先者君子曰昭靖王之亨屯难也壮以贞惠襄侯之克负荷也嶷以愿忠敬王之啓国封也昌以大武襄伯之固封守也镇以谧荣康公之讨叛夷也才以武至继轩公明经术崇文史与儒生埓能伟矣武僖公之光成业肃边徼与名将为多传都督公蚤世而荘襄公承之时值敬皇临御十八年间卧鼓皋殳鹤膝犀渠无所于试麟蹄兎頴竞用相髙投壶雅歌之余缓带轻裘之暇文人韵士逰衍于金碧之间刻烛击盋聫咏于玉冈之上是又足以黼黻乎卿云而芒耀乎化日推其意也直与巻阿江汉同流而还视昔人寳刀金甲之怼长驱直之辛有不伦矣輶轩之采风乐府之演雅犹将求之而况嗣业承家庸巳于传乎敏靖五山公公之嗣也手辑其遗编为六巻南园张公序之将命梓人而未就绪乃今太保上公嗣之思继志以传乃命永昌戍史慎继序之慎昔叨史局防书石室获见昭靖忠敬遗烈于洪永实録洎罪谪南中翦拂于公家节下廿年知其阀阅勋华最悉焉故槩举屡世功业之大者以终义若夫诗云前序备矣
　　送卞苏溪归叙州序
　　澜沧兵备宪副叙州苏溪卞公黒发辞荣急流解印台省诸公力挽苦留不得也或曰公年未逾耳顺而遽愿髙卧无乃非古人七十致仕之礼乎公曰古人四十始仕今则先廿年而巳牵丝頍弁矣既先礼而仕今先礼而休不亦可乎荘子有云身在江海之上心在魏阙之下则从神无恶乎此为心乎仕者言也若予者身缨绂而心林壑久矣亦从神无恶乎强予不从必有饮氷内热之患矣留者无以解也乃聴其驰疏焉予既惜髙贤之去而又喜勇退之有人也因怪唐僧赠韦丹诗谓相逢尽道休官而林下未见一人噫吾党秾于世味乃为缁流所嗤咏乎然如公者飘然絶尘于千载后始知不可轻訾古今而浅测贤逹也近者绵州瓦屋髙公富顺右溪谢公遂宁梓谷黄公成都玉林许公一一皆未老引去见于邸报士林传馨以为蜀之盛事及公而五矣故知范长生勾台符张白云苏云卿之流山水所钟风气所自固应尔耶呜呼吾求之古人称楚子文之美为其去令尹而弗忧言邓仲华之贤亦曰褫龙章而无愠然其仕止在君非恬退由己也求之古人且难而况今人乎东坡先生有云山林之士犹有降志乎垂老钟鼎之贵岂能辞荣于当年有其言而无其心有其心而无其决愚智共敝古今一途是以孔门行藏夫子独许于顔氏周易进退文言不及于贤人由是论之公之兹归不独禔身可以振俗矣敬书其事庶续传益部耆旧者有考焉末缀以长短句一阕用代骊驹之什云归去来兮羡公髙致栗里堪齐记绣斧行边风生贵竹青油开府月朗雕题黒发功名丹心事业卿棘公槐行可跻问何事急流勇退力挽难稽　公言某岂栖栖奔走红尘早嵗迷况夜鹤帐中滇云直北春鹃花底蜀日平西布袜青鞋水边林下寻壑经丘一杖藜喜吾乡散仙多侣胜日招携
　　韩太之赴征命序
　　韩侯受命来尹新邑越有文告曰我尚稽古蜀土惟遐埴壤滋沃嵗其有恒有秋民鲜懐蹙厥今日替初哉肆者弗靖用勤师干春违尔农秋伐尔刈俾析尔聚冻尔葆洪降困腾师甫敉功药伤补败尔尚未甸攸宅复大役于林衡兹惟京室之构材程矧敢勿亟身庸其劬口率其索天弗吊尔民曷其有苏天子俾我作牧尔邑既岐道人其勤尔版籍匪众劳其未渠康艰哉明听文告以自苏尔何勤非生何贞非赋何懐非刑何备非武何崇非徳勤生作富贞赋作忠懐刑作只备武作勇崇教作乂我闻曰尔俗无肤险构辟其有争禽愆糇则丽于法我罔俾舆台五百骚骚尔厥象攸召尔无我后尔有城郭沟池遂弛禁呵卫辟宵通旅自今以始其母辟宵通旅輶来其留止里禁设勿野施互尔则不闻鸣犬之声我牧用靖哉我民惟慗俞政乃和庶姓用奠既最乃绩天子若曰猷载旌别匪逖或遗其式是邦宪我民不斁于新命耆幼率絷韅靷鞅靽曰侯朅去我之有侯犹寒有帡幪犹馑有膏雨朅去我侯邑师氏偕命士曰陟典在兹俾侯泽罔屯侯其往哉作廷纳言言悉攸行膏泽诞播在无疆尔民亦被兹无疆泽尔曷煦懐惠无亦惟节趋是速退巳复进曰侯寳不贪曷用致我忱贶乃为诗以贻侯名之曰清江侯行自侯受命至锡命惟三年
　　送赵从之序
　　正徳丁丑春二月诏以兵部职方司郎中赵君从之为四川按察司副使实兵备建昌蜀司宪臣号兵备者六居南曰叙泸居东曰东达居北曰安绵居西北曰松潘居东北曰威茂居西南曰建昌建昌其地古卭都其镇山曰大雪其江大渡其梁度索其连乌蛮其距吐蕃其利镠铁故其兵犀鋭其时瘴疠故部使者罕至其控卫所无州县故人勇而易法守其望京师万里其望成都亦千里故有事则艰于逹闻此五服之要服也九州之絶徼也何以烦天子之职方哉而当轴荐之当宁命之人以为咸宜何也事事有备备不巳重乎守在四夷边不尤重乎况职方职掌地图险易之利辨夷蛮戎狄之民与才用糓畜之数及城隍烽堠之政其利害也周矣其经畧也久矣非冒焉而姑试之云也去年从之在职方时北边告急侦警骑达于白杨口不见劻勷立致退靖以兹而临一方又非冒试焉而必其效者也渡泸水服南人思武侯之威徙台登夺蛮险继文饶之绩吾于兹行卜之矣
　　送成都府胡同知序
　　平凉胡侯承锡以正徳庚午嵗来知蜀之盐亭政既有成矣又移治吾新都惠我邑人三年于兹舆人诵之曰秦蜀相隣孔迩之途我侯之官不携妻孥蕞尔我邑秔稻之国我侯朝夕脱粟是食岌乎艰乎匪侯之来城不完乎艰乎岌乎匪侯之力城不守乎輶车之使采民风而得之曰贤哉此令也不以家累自随而甘清苦可不谓防乎能扄鐍土宇而捍民之大患可不谓才乎歴两邑而民戴之如一可不谓难乎乃疏其名荐之未几擢同知成都成都蜀郡首同知太守贰任亦重矣侯自为县而得之异选哉吏政虽遐不遗民誉无不上逮旁近州县司牧寄者闻之将益劝于良千里之民望之冀将大受其福仕之重责之重也侯无画哉凡今之仕者有三患操氷蘗者防矣患在乏振厉理盘错者才矣患在贱清素兼此二美者难矣患在永终誉过此以往则虽古之循良何以加焉侯既廉且才实兼二美人之难侯之易也尚能不狃既效以怠成不替初服以移节则岂徒一方戴之将天下贤之不惟今兹诵之将后世传之矣昔汉吕乂歴令绵竹新都始以隠恤之称首于诸城后迁守成都复播清能之号光于史册以侯今日之出处拟而论之若出一辙视履考祥尚无前人专其美哉
　　夏小正叙録
　　孔子曰我欲观夏道是故之杞而不足征也吾得夏时焉学者多传夏小正云戴徳曰何以谓之小正以小著名也曷以小之掌故失其传太史遗其籍宗国坠其征儒宿荒其训小之云者弗详之云尔非其防之云也昔唐典首授时虞典首玑衡首之者大之也何独至于夏正而小之乎春秋外传单穆公尝引夏令又引时儆收塲功峙畚挶营土功期司里皆于天象乎取之用兹以推孔子所称夏时不啻是也举其全者大之与惜无闻焉耳古者纪之书逸周书有时训吕览有月纪易纬有通卦验管敬仲有时令鸿烈有时则训同异互出大抵宗小正而详还观小正规画逺矣其昏旦伏见中正当乡在星寒暑风日氷雪雨旱在气梯秀荣华在草木蛰粥伏遰陟降离陨鸣呴在禽兽王政达焉民事法焉故曰规画逺矣小戴氏取吕氏月纪改为月令着之礼记此周月也俪于夏正法非重习然巻帙虚存传习者鲜吁可异哉戴徳之后宋金氏履祥王氏应麟尝为斯学矣余病戴记本经传弗分二氏本讹谬未订乃左右采获以是正之提经于上抑传于下法当尔非变古也语曰与其过而废之也宁过而存之斯籍也其宜存而不废哉
　　管子叙録
　　太史公曰吾读管氏牧民山髙乗马轻重九府详哉其言之也其解在刘向别録曰九府书民间无传山髙一名形势向子歆七略以管子十八篇列在法家据今行世本视歆略篇目反倍益之封禅篇亡补以迁书其余采获缀合宜亦多矣其曰召忽之死也贤其生也管仲之生也贤其死也焯知为后管者之论乃若阖闾之世逺出桓后春秋之成不在仲先何称吴王好劒士多轻死复称春秋所以纪成败乎知非尽出仲笔矣弟子职一篇盖古小学诵虽无与霸图而载之末简好古者尤伟其辞幸其传云此书故有杨忱序防髙説竒惜今亡传注者尹知章题冒房龄遗误如此且无篇第以为繙病吾为叙録之以传焉为巻二十四吾从今中为经言为外言为内言为短语为区言为杂篇为解为轻重以纬之吾从古
　　石鼓文叙録
　　慎得石鼓文拓本于先师李文正公窦□所谓石虽贞而云泐纸可夀而保传胡世将所云岐下有摹即此是也元至元丁末唐愚士翻刻于太学作歌纪之今本存焉据古文苑所载及王顺伯郑渔仲二公石鼓音皆言其文可见者四百七十有四梅圣俞赠逸老以石鼓文见遗诗云四百六十飞鳯凰以兹本所载六百五十七字完好无讹斯文所在真有神物防持邪得之不翅寳玉大弓矣欧阳公独言汉桓灵世碑刻未及千载磨灭者十之八九自宣王至今千有九百余年岂得独存又疑此文初不见称于前代又谓隋氏藏书最多其所志所録自始皇刻石婆罗门外国书皆具而独无石鼓遗大録细不宜如此呜呼欧阳公所见谬矣隋蓺文志所收固博矣宁无絓万而漏一乎试引前代名士之言所及欧阳公虽复生亦必心服焉后周吏部侍郎苏朂云世咸言笔迹存者李斯最古不知史籀之迹近在闗中此可证一也唐章懐太子贤注汉书邓隲传遭元元之灾引岐阳石鼓文凡重言者皆为二字此可证二也髙宗时李嗣真书后品云仓颉造书鬼哭凛凛史籀堙灭陈仓籍甚此可证三也开元中张懐瓘书断云籀文者周太史史籀之所作也其迹有石鼓文存焉今在陈仓县李斯小篆兼采其意此可证四也徐浩古迹记云史籀石鼓李斯峄山防稽碑崔子玉篆蔡邕并为旷絶此可证五也杜工部赠李潮八分小篆歌云陈仓石鼓又巳讹此可证六也韦应物石鼓歌云周宣大猎兮岐之阳刻石表功兮炜煌煌喘息逶迤相札错乃是宣王之臣史籀作此可证七也至徳中窦□述书赋云篆则周史籀秦李斯汉有蔡邕后代师之籀之状也若生动而神慿通自然而无涯逺则虹伸结络迩则琼树离披又云周秦汉之三贤今目验之所先石虽贞而云泐纸可夀而保其弟蒙注云史籀周宣王史官岐州雍城南有周宣王猎碣十枚上篆文今见打本此可证八也至昌黎之歌一出则表章称賛至矣欧阳公尊信韩公而不从此其意云何合八公纪述及韩而九九徴至而不肖得矣欧九果不读书邪此公盖师心独见至谓十翼非孔子所作河图洛书不足信无所忌惮如此何有于石鼓乎东坡之歌继韩而作先后如出一口岂阿私所好者邪他若周越法书苑乐史寰宇记赵明诚金石録王深甫故迹遗文张师正倦逰録胡世将资古绍志録所云云不暇缕缕可覆视也司马池待制知鳯翔府日辇致于府学之门庑护以木櫺郑樵石鼓音云鼓亡其一皇祐四年郑余庆向传师求于民间得之十鼓于是乎足梅圣俞赠雷逸老仿石鼓文见遗因呈吴祭酒长诗略云我欲效韩非痴狂至寳宜列孔子堂其后徽宗大观中始移置之辟雍复取入保殿元人移之太学刻潘廸释文以毕先师之志遂详述其説以印正于海内大方家云
　　古文韵语题辞
　　音祖于日声宗于辰音叶声从是曰人文孔翼易象箕敷极言永律岂人繄出也天汲古挟册有慕在昔筮繇盘鉴盟诅昏冠嘏诔疫衅儆教纬宪箴令禁祝图戒铭賛文有在是灭裂匪献神徂圣伏文窊采匿凑勺防涓断珪碎璧空石余辰水暇日因之窥斑庶巳贤奕
　　李太白诗题辞
　　南丰曽子固曰李白字太白蜀郡人游江淮娶云梦许氏去之齐鲁入吴至长安明皇召为翰林供奉不合去北抵赵魏燕晋西涉岐邠歴商于至洛阳逰梁最久复之齐鲁南逰淮泗再入吴转金陵上秋浦浔阳卧庐山永王璘以伪命逼致之璘败白奔宿松坐系浔阳狱宣抚崔涣与御史宋若思验治谓其罪薄荐其才不报先是白尝识郭子仪于未遇时子仪请解官赎白罪乃长流夜郎遂泛洞庭上峡江至巫山以赦得释复如浔阳族人阳氷为当涂令白过之以病卒年六十四成都古今记云李白生于彰明县之青莲郷而刘全白李翰林墓碣记以为广汉人盖唐代彰明属广汉故独举郡称云载考公之自叙上裴长史书曰白少长江汉见乡人相如大夸云梦之事云楚有七泽遂来观焉又与逸人东岩子隠于岷山之阳巢居数年不迹城市广汉太守闻而异之因举二人有道并不起今按东岩子梓州盐亭人赵防字云卿岷山之阳则指康山杜子美赠诗所谓康山读书处其説见晏公类要郑谷诗所谓雪下文君沽酒市云藏李白读书山者也广汉太守则苏颋也颋荐疏云赵防术数李白文章即其事也公后在淮南寄赵征君诗云国门遥天外乡路逺山隔朝忆相如台夕梦子云宅可证矣五代刘昫修唐书以白为山东人自元稹序杜诗而误诗云汝与山东李白好乐史云李白慕谢安风流自号东山李白杜子美所云乃是东山后人倒读为山东元稹之序又由于倒读杜诗也不然则太白之诗云学劒来山东又云我家寄东鲁岂自诬乎宋有晁公武者孟浪人也遂信旧唐书及元稹之误乃曰太白自叙及诗皆不足信噫世安有巳之族姓巳自迷之而傍取他证乎新唐书知其误乃更之为唐宗室盖以陇西郡望为标也善乎刘子之言曰作史者为人立传皆取旧号施之于今为王氏传必曰琅琊临沂人为李氏传必曰陇西成纪人欲求实録不亦难乎且人无定所因地而生生于荆者言皆成楚生于晋者齿便成黄岂有世歴百年人更七叶而犹以本国为是此乡为非则是孔子里于昌平隂氏家于新野而系纂微子源承管仲乃为齐宋之人非曰邹鲁之士可乎宋景文修唐书其正坐此夫族姓郡国闗系亦大矣诵其诗不知其人可乎余故详着而明辩之以订史氏之误姓谱之缺焉若夫公之诗歌泣鬼神而冠今古矣岂容喙哉吾友张子愈光自童习至白纷与下走共为诗者尝谓余曰李杜齐名杜公全集外节抄选本凡数十家而李何独无之乃取公集中脍炙人口者一百六十余首刻之明诗亭中属慎题辞其端云
　　李前渠诗引
　　诗之为教逖矣哉婴儿赤子则懐嬉戯抃跃之心鹤苍鸾亦合歌舞节奏之应况乎毓精二五出类百千六情静于中万物荡于外情缘物而动物感情而迁是发诸性情而协于律吕非先协律吕而后发性情也以兹知人人有诗代代有诗古之诗也一出于性情后之诗也必润以问学性情之感异衷故诗有邪有正问学之功殊等故诗有拙有工此皆存乎其人也或政遇醇和则膏泽醳乎肹蠁时值窊黩则劳苦形于咏謡皆复闗乎其时也若夫八伯之云糺膏泽之醳也伍员之日暆劳苦之形也二雅三颂正之检也桑中濮上邪之流也岂分穷达奚别古今贵耳贱目者乃云颂寝于周余诗亡于删后反鉴索照者复云诗在灞桥风雪不在东华软红咈哉藩伯前渠李公星轺下于天邑云防披于江阳不鄙庸音下叩穹谷出其近作二百余篇对阅移时退绎旬日公性能而好既取材文选而效法唐音又景行崆峒而丽泽大复于堂萱陇条原翎云鸿温润见孝友之性矣于协忠双庙阏伯髙台感慨发思古之情矣矧往体格诗一一合作绚防风骨彬彬不偏鼎实片脔侏儒一节遇于独见而知弗竢九变而贯矣辄陈虚简有腼实归不揆授简之知敢附题襟之后
　　霞丘归引
　　霞丘子子言氏张任于滇免而归居怡然熈溢然怿过余言之余假觞醳乐之语之曰止逝时也有乗之者有遇之者行藏运也有用之者有舍之者忧乐事也有行之者有违之者是纷纷者而奚统之昧者六之君子三之圣人一之悲夫世徒见夫竞而得防而失以为人也乌覩夫竞防人也得防者天也天者得耶防亦得竞亦得天者防耶防亦防竞亦防徒敝敝役役然岂知有力者负之而走乎内忘竞防于巳外任防得于天斯至人之徳葆光之道也霞丘子窐寥其言溪壑而罔测也作而曰夫子之言太矣抑吾闻之仕进也宦逰也进固有退逰固有归退固宜易归亦宜早吾蕴此久也且淹且滞几困乃今得归幸矣遂矣舍而藏也忧而违也非而冀也庶乎坎而止乎世固有逰而不归者乎是梦梦也杨子曰若言逰乎举世皆逰也逓相是也而奚可非之若又以为梦举世皆梦也梦亦大也余与子皆梦也无大觉焉能诊大梦请谁之觉之诊之霞丘子口呿而弗吟杨子曰余为汝解梦归贤于梦旅慵贤于梦剧归矣慵矣梦亦乐矣奚问觉也鄙患失乎寄去不亦乐乎其有异乎巳无愠乎辱无惊乎其无异乎有异乎无异乎今将有辩乎子姑息子逰乐子归余巳余言矣子为予饮予为子歌顾童子鼓筠击节而和之其辞曰张公苍海客潇洒出风尘挂冠东去飘然过我意何真宦况冷如秋水归兴浓于山色不独为鲈莼鹿门栖隠处行与老厐隣隙中光石中火梦中身蓬莱不逺玉壶云液注长春六六洞天飞步七七瑱花仙防好在鹤矶滨约君携手去我夲楚狂人




　　升庵集巻三
　　钦定四库全书
　　升庵集巻四　　　　　　　明　杨慎　撰新都县八阵图记
　　诸葛武侯八阵图在蜀者二一在防州之永安宫一在新都之弥牟镇在防者盖侯从先主伐吴防守江路行营布伍之遗制新都为成都近郊则其恒所讲武之塲也武侯之人品事业前哲论之极详不复勦同其説独其八阵有重可慨者防谓侯推演兵法作为八阵咸得其要自令行师更不覆败深识兵机者所不能洞了盖胜之于多筭而出之于万全非借一于背城而侥幸于深入也惜乎其方鋭意以向中原而溪蛮洞獠左跳右防以裂其势外防方殷内境自惫使夫八阵之妙不得加于二曹三马之枭敌而乃止试于七纵七擒之孟获天威神筭不骋于中原王者之区宇而仅以服南中巴僰之偏方事机既巳迟精力又巳亏勇贾其余师用其分以为大举譬之逐盗捄火之家挺刃决水犹恐不及而内有讐贼自相乗机胠箧助燎则虽有倍人之知力亦自无如之何侯之不幸势正类此天之所壊谁能支之祚去炎汉不待陨星而后知矣嗟乎国之兴亡天也而千载之下君子独遗恨于蜀汉之事者非以武侯故邪至其故垒遗墟独为之爱惜不已乃其忠义之激人不独其法制阵伍之妙也不然则窦宪尝勒八阵以击匈奴晋马隆用八阵以复凉州是在侯前已有之而后亦未尝亡也功既有成而后世犹罕所称述况能传其遗迹至今乎慎尝放舟过防门吊永安之宫寻阵图之迹维时春初水势正杀自山上俯视下百余丈皆聚细石为之凡八行六十四蕝土人言夏水盛时没在深渊水落依然如故在吾新都者其地象城门四起中列土垒约髙三尺耕者或刬平之经旬余复突出此乃其精诚之贯天之所支而不可壊者盖非独人爱惜之而已耳庆阳韩君大之以进士出宰吾邑始至拜侯之荒祠次观遗垒重有感焉谓慎曰之罘篆锲燕然铭石蓺焉尔人不足称也爱其蓺者不泯其迹矧侯之地而可忽诸今阵图在防者有和叔独孤之记少陵东坡之诗四方灼知而此顾泯焉无所表识使往来不轼樵牧者不禁非缺欤祠宇行当新之阵图所在欲伐石树道左大书曰诸葛武侯八阵图碑隂之辞子宜为之夫崇贤存古以示向往焉循良事也推表山川考记往昔者则史氏职也遂书之使刻焉
　　江祀记
　　天子即位懐柔百神南渎献官史臣慎作江祀明天子之纉大统光有神器为百神主嘉靖初元仲春吉日乃肇修羣祀初筮于己丑原筮于辛丑大昕具冕服御正殿胪句遐致精纯四驰上卿洎近臣徧于岳镇海渎古帝先王先师皇祖诸陵分命史臣慎祀南渎大江恭代鬯贽往监攸沈礼章有昈厥惟多仪夏四月庚辰卜人练辰有司备物史臣展仪肃将天祝幽賛于神明举爟张乐三献望燎巳事乃竣川灵答贶荣光伏气旭旭杲杲工祝拜手稽首曰惟明天子不爱牲玉礼仪具备神降嘏福慎曰是知天咫焉知民则福在和民和民在善政善政明神依失政民罔依民曰罔依神亦罔依明神失依淫祀其崇逺聦明丑正直求诸淫昏厉崇丰昵非彞明神其吐之憸壬比周忠直其羞之世用雕政用秕润下反行罔象遂腾灾沴重仍漂邑害稼丛降戾于兹邦厥验惟不逺今天子懋建中兴基成民致神厘正祀典京邑首观四方毁石经之庙堕明之宫淫祠攸屏秩祀孔明凶人黜伏俊良交庆元元蚩蚩咸蠲胥慼矧曰明神其有怨恫明天子克享万灵克和万民惟明觇幽惟幽相明幽明礼乐厥鉴无岐呜呼休哉尔工祝何知秘祝于祈年饰瑞于效珍实陋往闻惟道洽徳润涤瑕荡秽泽流南纪永我皇仁无疆之休哉史臣颂烈敬垂鸿休于石
　　嵗享旌忠庙碑记
　　旌忠庙祀后唐节度使夏公也公讳鲁竒守武信日董璋反东川攻遂州公在围城中兵食尽而援不至遂自刭死公结髪从军事荘宗早立慬于天下驱驰中原破劲燕溃骁魏王彦章号千人敌竟成擒于公手及其守一隅孤城反受困于僮竖岂非天哉传曰善死者不亡公善死矣以身殉城以死勤事忠愤之气凛然千载宜其赫为明神庙食一方也欧阳公修史以死事传之五代之臣在是列者仅十人耳国朝敦重祀典非功烈昭映史册者不与大明防典所载全蜀合祀之庙七而旌忠庙在焉岂陈寳之光景动人畏垒之私相尸祝班乎土人每嵗孟夏五日逺近相率防以承祀祀仪襍用社蜡顾未有迎享送神辞县人士以为请乃衍楚辞国殇之义摛诸声刻诸丽牲石用荐嵗尝焉其辞曰焫膋萧兮挹椒醑承肹蠁兮闯神宇神之灵兮毅且雄精为星兮气为虹着光景兮如在标晴霞兮彤彤神之来兮霄暧舒披飒爽兮英风嘘纷羽斿兮扬鸟旟置霜矟兮絷云驹渊渊兮摐鼔噭噭兮陈竽歌振缕兮舞囬裾神醉止兮奄虞虞神之去兮灵泽下雨霑爼兮雾蒙斚留我禛兮蕃我禧驱伯强兮逐肥畆栖粟兮箔委丝凶菑荡涤兮休徳流兹恢台孟夏兮嵗以为期拜神贶兮神无射思斗城金壁兮奠我邦土我民敬荐兮无絶终古
　　景川曹侯庙碑记
　　由永宁江下泸州滩碛凡百十余莫险于江门驿上下数里皇明洪武中命景川侯曹公震往平治之陜西自寳鸡达汉中贵州自永宁达云南之曲靖四川自保宁达于利州又自梅岭桥桩达于青川而江门险滩伐石穿漕功尤钜且难川陜云贵四处东西南北广轮经纬五千余里置驿奠邮榰桥架栈刬险为平通夷达华航鲸波而梯鸟道去嵽嵲而就夷庚其功力岂细哉乃不易一寒暑而克襄其成殆有神哉五丁之开金牛李氷之凿离堆岂复让邪公自制碑文刻之嵗月工费首尾悉具慎渫过江门见之屡矣昔年待罪史局防书石室访求国初功臣姓名不见所谓景川者鳯阳黄金纂述开国功臣録巨细颇详而亦遗曹侯焉蜀之郡乗亦略不知修路濬江昉于何人非缺典欤中丞百川张公檄纳谿知县李发建侯祠仲山罗公继之鳯冈一轩姚吴两兵宪先后交速其役相续迁秩去功未落成丁巳孟夏大廵少宇宋公按部至泸爰命摄州事马湖府同知薛治建绰楔春秋嵗享征文于慎为之铭曰界首之江达于江阳漾以长兮淜濆汤汤亘以石梁舟楫妨兮天啓圣皇爰命飞将西南方兮谷狠潭狂奠为夷庚比宣房兮百八十霜功绩未彰吁可伤兮巴甸滇疆阐幽是蘉庙以觞兮绦革有鸧旌斾其飏匪厐凉兮荐鲤脍鲂烹豚刲羊簠簋享兮徼福祈祥惟神洋洋降兹乡兮南防北航往来康庄无劻勷兮渰凄昭旸芷茂兰昌昭馨香兮树碣崇冈刻辞琳琅示茫茫兮
　　工科题名记
　　六科为天子亲吏列署旧在掖门内防值欝攸变乃移署掖外之两翼其为禁近同也官名在洪武初为起居注寻因在列者八十一人适合周士数遂称元士又改源士谓政事本源也后乃用部名分六科官称为给事中有都有左右定秩为七品其为侍从同也所掌章有参驳人有纠劾小有専达大有合举其为出纳同也厥制大凡如此诸科故事皆有题名以署切中禁多建于东长安之直庐在工科者旧有仕版登首景泰而止治中都给事中王君汉英镵石记之则自治而上遡洪武比仕版加详正徳中左给事中王君拱之因庐灾碑阙恐坠其存复锲之版而续以继者今都给事中石君季瞻又惟前所题名有挂漏也乃取之圣政记取之名臣録取之文人之集取之世家之乗以所续考重合二籍再立石焉视前大备矣夫耳目之官聪明攸寄百度万务悉在见闻聮事交承怠以诿焉曰非职思之内也人其谓斯何故君子谓是举也见设官之意焉见纳諌之美焉见前人之绩焉见后世之师焉见相观之善焉见劝忠之谊焉见官常之暇焉见坠务之修焉传所谓言之可名作而可记者夫是举也季瞻实创之王君明遇祝君遥绪翟君廷献相之诸科之长黄君伯魁俞君国昌朱君应周汪君天啓王君存约相与观厥成焉
　　四川御史题名记
　　御史之职出则布天子之宪于万里外一方政令聴命惟肃虽僻于絶徼防于童稚无不风动墨吏无艺与豪猾并植束手归狱其良者则幸其植立引翼以自遂焉激扬黜陟任斯重矣自先王省方之制废然后廵行直指之使见于史籍东西之略于是乎知之内外之治于是乎齐之重不亦宜乎弗重则弗行弗行则逺或忘逺之忘治之戾也维皇建极分天下为布政司者十三内十三道实监察之嵗恒廷遣一人往按其方西蜀自古号为逖逺然去汉唐当时都极不过三四千里今国家宅冀方应北辰蜀越在万里公私文告邮逹以月期长吏媺恶简书达以年期憔悴呻吟之民迁延寃滞之狱灾沴逋逃之变一不逹于县再不达于州天日髙逺有终坐偾圯而不能达者矣由是言之廵行之法天下所均蜀其尤重者也歴国初至今兹歴凡三周甲子而道揆法守有无逺迩昭如一日近如咫尺礼不勤省方治不出垂拱实惟明明之宪布在万里与共职者惟良御史乎行台旧有题名石在表着右首永乐甲申逮正徳丙子得九十二人积嵗勒名碑方巳盈丁丑姑苏卢君师邵来按乃伐石更端焉新碑名实自师邵始匪用衔交承聫嵗月而巳因其名问其行考其时稽其事于政庶有禆乎其説在前碑之防实君尽言也将拓大前韪而塞之违又将使嗣者周旋其言而兴起焉当宁之忧庶其可分逺人之望庶其可达官师之规庶其可尽矣君莅蜀一年余崇教厚俗禁慝去衺吏有治程民有奠业士有誉籍盖本其学术之懿而品藻之公发擿之徤以成之故卓然不愧其言云碑事适成君将致代予与为记也
　　四川建昌兵备道题名记
　　西蜀宪司臬臣奉玺书整饬兵备者六居东曰东达居南曰叙泸居北曰安绵居西北曰松潘居东北曰威茂居西南曰建昌建昌其治古卭都其镇山曰大雪其江大渡其梁度索其济县橦其连乌蛮其距吐蕃其利镠銕故其兵犀鋭其时瘴厉故采风监使罕至其控衞所无州县故人悍而易法守其望京师万里而遥望成都亦千里而遥故有事则艰于达闻有警则易为析荡此五服之要服也九州之絶徼也而当宁顾諟岩廊经略兵备之选尤为重焉事事有备备不亦重乎守在四夷边不尤重乎迩者嘉靖十七年以川南壤地绵亘广轮千里难于控制乃以眉卭雅三州八县并建昌六卫天全黎州二司増为上川南道文经武纬绣错牙入建节开府于卭而霜降氛销嵗行秋焉规橅详矣擘画精矣行司旧有题名之碑而石理泐字类蟫螙嵗乙夘今兵宪北川陆公重勒坚珉于临卭之署以趾前美啓后贤可谓品式备举综理防宻矣不鄙以记属慎昔从史氏后不敢以不文辞公在镇二年揆文教以淑士类奋武卫以惩不恪傍睨者初咸危且难之后乃服膺交颂焉是非走一人之言也全蜀舆人之言也
　　兵备姜公去思记
　　云南治城西上永昌经途所亘旁多防巢曰金鸡庙赤石崖螳螂山铁索箐诸防夷也不田不蚕劫以为世箐居则以善劫相长雄丑类婚匹女氏辄问曰尔勇能蹶张而劫商乎若是者以为恒俗治中始州賔川衞大罗城迷渡戍普淜凡以弭之也而竟不弭时有某宪臣行部遇防方截途二商惶迫归命车下夷防直前立捽二商刃之囊其货而去若是者以为恒闻嘉靖初太仓姜公梦宾擢云南副使饬备澜沧首执土酋而威之曰盗所隠货与盗同罪尔为世官而纵防分赃乎盗之不获何以尔为尔之不治何以我为遂罪其尤者数人诸闻者不寒而栗争出死力以效用奉檄尅期捕贼虽元日不敢归家无几何巨防尼龙伏锧姚嶲路通矣又单骑躬至夷箐召译人传谕之曰有司顷无尔恤悉陷尔民为盗今吾尔抚悉令尔盗为民皮裳菜食任尔生息龙街虎街贸易往来尔能从乎众皆玃腾獾呼曰前此我辈下山即执诬指为贼闭箐深居又难以得食求活之道非劫无由也生未尝见官涖此地亦不曽闻此言有苦莫伸今上知我心又恤我生而今而后不为非矣相率解刀弩率妻子罗拜公问之曰是若母与妻耶是若子与女耶对曰然尔不爱邪对曰爱因谕之曰尔为盗受戮身首异林所爱非尔有也咸叩头洒泣拊心誓曰不复为非矣自是夷民出箐为市无异编民行商宵征哨堡晏寝百年来未之前见也夷有亏定者夙为盗而富改业而贫妻子怨之谇语不巳定曰我巳矢心为良矣从汝言脱复有犯何面目见姜公引药自尽其信服异类义感小人如此环澜沧千里行旅戴之如父母惟恐一日去也丙戌春公解官归士君子识与不识皆重惜之商人相语曰我曹无庇矣去之日攀鞅拜尘嗟咨涕洟者塞涂十余里赵州同知吕希夷因民不忘立去思碑请文之予闻治盗有道不在胜之而在靖之观公之迹足以为效矣其驭土酋曰威抚箐夷曰仁威逋防曰义威以先摄令则必行仁以心感恩则易结义以耻格恶则永悛由得其道也昧者为之徴调千里骚骇一方羽檄之驰则若风飞挽之急则若流然而威之得丧防之靖否犹不可知也其相悬不亦逺哉唶公弗可留巳块焉之石胡以慰人思乎惟其良法炳然率由勿更则为道径而为力易是故西人之望也思公者其有感于予言乎继公者其有感于予言乎
　　新都县重修儒学记
　　孔子之道与王化逺迩偕天地恒乆盖自鸿荒肇牉神圣迭兴亨屯弥纶渐次除乂以易大传所叙十三卦观之自网罟耒耜至于宫室书契所以厚生安性者备矣繄教化犹未尽敷也逮于唐尧之世始命契为司徒教以人伦亲以五品文明于是乎嘉防比屋于是乎可封故孔子删书始于唐尧而称尧曰大哉而与天同其荡荡所谓焕乎文章者在是矣其后成汤遂有天下而孔子殷之后也生当春秋之世立乎定哀之间帝纲沉圣法斁鳯不至麟巳踣乃与一时明睿英迈之才讲继往开来之学斯文虽厄于上而大明于下是契为一代师而孔子为亿万代师矣祖孙相望上下千载又纂尧之成功文章于无穷而荡荡与天同大焉惟时禹稷皆圣人皆有大功于民其后皆有天下然未有世系绵延与天地并如契之后也以是知教化之功大矣天之笃佑斯文者至矣嘅在当时传习肄业惟缁帷之林杏树之坛舞雩之下未有宫室居宇及廪食都养如今日之盛且普也士生斯时亦何遇之盛哉吾邑新都之有学旧矣自汉文翁为守而还列城皆有学而蜀之诵比邹鲁文章冠天下吾邑者如杨厚之对防汝敦之孝防父子继美兄弟蝉聮着于史册炳如丹青有唐初造文焰益辉学记有杨炯之碑摛辞掞千言之藻锲石虽泐方乗具在宋兴三百年科第若栉比则有若邓应午之师范五城布景范之尽节王事圣朝吴元年初赵天泽早识刘基于泥涂以成开天攘夷之大功教化焉可诬哉乃治甲子歴嘉靖丙戌庙庑倾頽妥神无所堂斋坍防鞠为园蔬主簿薛君海请于廵抚中丞碧泉张公素继之戴公暨廵按英臯喻公时提学宪使雨泉陈公鎏同声众允助以罚锾而教谕伊任训导刘士充孙翮又汲汲经营不愆于素以癸丑上春人日经始三月八日隆栋而木有古株跃于水中竒若禹庙之梅梁事符临武之皷木天若相之成人喜忘其劳遂创此巨役毕兹庀休以标文化之渊源以昭后进之模楷诸君之功良有裨于吾邑非浅而食不出于头防泉不出于口率尤人之所难事之可纪也薛尹刘孙四君及学彦某等以慎邑人也见委以记绘天逰圣何假雕虫之辞大壮斯干聊为嵗月之纪用镌灵陶俾垂永禩其工直金粟之目董役助赀之人洎审曲面势之详太一丛辰之卜并列姓名于碑之隂
　　楚雄府定逺县新建儒学记
　　云南楚雄府属县曰定逺旧未有学按察司提学副使仰齐胡公尧时建议上请于朝始命建学盛举也经始于嘉靖二十六年孟秋释菜于二十七年长至学成宜有记县之官师请于胡公公乃猥以慎尝从事秉笔后属为记之慎参按图经域志定逺在汉为越嶲郡地三国时诸葛忠武侯征南中营于此今之望子洞遗址尚存唐武徳中置西濮州贞观中更名髳州后讹称牟州宋世沦于段髙二僣夷至前元立牟州千户至正改为定逺州国朝因定逺之名而降州为县百七十年而始建学皇明文治之遥声名之盛使仲尼之道与王化逺迩多士生斯时斯地亦厚幸矣呜呼汉之斥土名越巂者以斯地实越巂水以彰休盛然特为僻土服逺言尔武侯南征天威赫着而文治犹未遑唐则先服后叛宋则画界陆沉元虽合为一统而谫陋无讥焉国家以纲常为治礼乐为教云南虽去神臯万里而气厚风和君子道行洪武初元巳入荣被天言之褒矣咨尔多士涵泳圣涯岂可以憬彼自弃乎矧髳濮之名巳见牧野其归仁膺化巳兆于武王允清之代而武侯之所过化则澹泊明志之道真宁静致逺之心学诸士子独无兴起之思乎夫学亦多説矣肇始于六经而发挥于诸儒更仆不可终而走也独举武侯澹泊宁静之二言者以古者建学立师必本其地望希贤懐古恒首其儒先武侯在定逺固名宦之首称巨擘亦后学之指南元藏焉修焉之余而焉仰焉息焉防焉之暇而咏焉绎焉亦可以为成人矣由是而之焉以上希乎圣教敢谓无其人乎庸书以俟若夫建学诸与有劳者皆列其名衔于碑之隂
　　临安府乡贤祠记
　　嘉靖甲午诏天下正祀典乡贤之祠遗者増之严不在祀法者汰之未剏者于是乎始乃云南临安知府事姜安建水州知州事沈防学教授赵维贤询舆议稽郡乗师言佥同荛言攸协乃上于布政使王俊民闻于监察御史董卒如若请乡贤之祀自今日始也祠我皇明四公曰杭州府知府张公隆南阳府知府邢公干两淮运司经歴封南溪知县张公文宗文昌县知县田公荣其鲜也盖严也曰居防哀毁逾礼庐墓官处脂膏不自肥泽西湖广其利鄣水安其钟考绩三载最于全浙是杭州公之行也曰赡族而族待以举火起家而家世其清徳守泸州而泸人尸而祝之守南阳而南阳社而稷之是南阳公之行也曰悃愊禔身孝友睦亲膺屡荐不留归飬弃官敦行化俗蕃祉老夀是南溪公之行也曰不工于媚贵人而有余于裕孱民勇于退田畆而怯于入公府是文昌公之行也临安在唐宋为剽分元世无闻自国朝有科目以还金闺之籍相属而称乡贤者仅此严哉世之巧言强有力者可以百役其私智而不获一于公议虱于庭蠧于里阳鱎于邦剪公财弱产丰屋蔀家华衣光佩市童诩里妇矜朝露未期厌厌如泉下人矣况能作九原凛生气享社献侑瞽宗乎君子谓是举也昭则戒违彰往朂来是之谓名教名教之谓政首政首之谓人纲人纪人纪弗纪曷昭曷戒曷彰曷朂哉作临安府乡贤祠记
　　七星桥记
　　且兰古壤贵竹今藩割川云之剽分躔参井之余度粤乩西路实贯南中闗号七星孔明祃牙之地卫名毕节闗索授钺之区虽卉服之杂居乃朝宗之首路狂谿狠谷山状马鞍者弥千危磴悬崕城比虎牢而倍蓰两嵚夹峙而有水千寻过渉以无舟夏潦秋霖鼓洪涛于树杪浮丘沉陆阻行李于荒途叱石谁感乎鼋鼍成梁空瞻于乌鹊但知行恻未见当仁道士黄一中厥徒周阳泰云逰戾止喟然叹云髙下必因乎丘泽朝夕恒仿乎日月此双崕有天生之石岸千章饶地产之名材人心若坚神功可冀矢磨杵成针之志徼折梅寄樠之灵薙狝刋林鸠僝镂岊淬兹寸愿砺彼羣徒髙义动万商之渊泉胜縁集三省之刀布出蘙荟而壮结构刬防荎以施舆杠鴈齿旁阶溅沬飞流不染鱼鳞上瓦防风伏雨无虞在天半空去地千尺星梁斗柱榰银汉以横陈雪浪云涛拖玉虹而曲抱骑无输载氓不褰裳阳侯惊波易为方轨冯夷浸宅履作康庄相彼桥中潬于黄河手握征南之节较昔梁孙原于黒水身乗博望之槎岂有一介羽流握其十指绵力裨君子之平政遵王道之景行歘奠夷庚罔烦令甲欢歌美谚近传罗甸之口碑隠行昭名逺契漆园之心印将永之绩可郁郁之文爰锲贞珉匪溢华衮薄言观者勿替引之
　　云局记
　　防苍山之防有玉局观焉四时有云气带其间于夏尤着故状其景曰玉局夏云张子九言有书舍在其下予题之曰云局精舍一日坐予于堂曰请问学予曰子知夫云乎知云则知学矣夫云者为雨乎雨者为云乎无云则无以为雨矣犹之地产植物花者为实乎实者为花乎无花则无以为实也夫学何以异是博我以文约我以礼无文则何以为礼无博则何以为约今之语学者吾惑焉厌博而径约屏文而径礼曰六经吾注脚也诸子皆糟粕也是犹问天曰何不径为雨奚为云之扰扰也问地曰何不径为实奚为花之纷纷也是在天地不能舍博而径约况于人乎云天之文也花地之文也六经诸子人之文也见天人而合之斯可以防博约而一之此学之极也张子避席曰夫子命贯矣请终身诵之
　　碧峣精舍记
　　滇海西斥舍舟登陆俗曰髙桥稽之古志桥实曰峣以山形似秦峣闗受此称尔髙峣与碧鸡相望如箭括毛东镇氏有别庐在其下精舍之顔古定曰碧峣憗献疑于杨子曰兹峣也沂知之沂号之如俗所不知何易诸巳诸杨子曰无易仍尔也君子期人以雅不以俗待人以博不以陋昔者孔子之作春秋也经书善稻吴名则伊缓也经书太原狄名则太卤也经书蚡泉狄名则矢胎也谷梁子曰号从中国名从主人范寗曰物类地形当从中国至于人名则从本俗杨子读而诠之曰大哉孔子辨物正名奥哉谷梁啓蕴发隠号从中国故去太卤伊缓矢胎而从太原善稻蚡泉也名从主人故介葛卢戎蛮子皆不易矣慎往年执简史局防书藏室见洪武中有请以春秋两汉地名名今各驿传诏既从其请防复书其事皇祖之谟春秋大复古之意也慎自执防于滇毎慨物类与地形名失之陋俗若防而为禄脿吕阁而为吕合金浪巅之为丁当丁澜沧江之为浪怆江也不止峣之为桥耳方言既讹郡志踵谬岂君子雅俗而博陋之心为盛世一统而同文之义乎东镇于春秋専门其学而又以世族阅子明习当世兹名也固雅俗博陋之滥觞辨物正名之拳石与因注而志之若夫临睨眺聴之美荟蔚清泠之兴巻中能赋者则备矣
　　郭门双节记
　　叅戎云屏郭公廷用楚之长沙茶陵世家也嫡母萧氏以三十一嵗霣所天生母许氏以十有九同守孀操是时云屏方在蓐室二夫人毓遗腹以至成童又遭家难豪仇侵诬欲加隂害甘心焉二母曰祖爵不可坠也罄其家赀贿以藩身幸脱我仇之疾云屏甫五龄得从优给之例十六歳防世爵二母慈爱于闺中而严嘱夏楚于师席以抵学成中武进士前列嫡母以三十例格于旌典而生母十九例得之而压于嫡云屏孝思之诚未得一伸乃甲寅嵗视篆蜀阃百废兴而积刬部曲诸武弁皆洗心依归严明文雅两台交荐及膺简在陟迤西川贵左将侍慈帏还楚求终养入奏未允戊午春方命驾永宁时有边警又值明堂大厦抡材之役公私劻勷公处之裕如兵不烦而式遏民不瘁而事集两省頼之而云屏爱日之念未忘也一日以其事语定水冯子冯璇曰吾游于杨升翁之门翁史氏也一言垂于竹帛比之前代衞风栢舟之诗刘向烈女之传播荣名于百世与旌表绰楔之典同顾不韪欤云屏喜曰是吾志也此可以发吾二母之潜徳矣慎也既雅重云屏之孝思敢爱不腆之辞以裨风化乎作郭门双节记
　　内江萧氏双节记
　　内江蜀之望县也萧氏内江着姓也双节者何庠生之慈母陈氏御史萧世延所生之母李氏也陈李者妯娌也皆防所天而葆贞植孤以亢萧宗故曰双节云陈富顺县人年十九来归廵检萧腾七年而腾卒陈仅二十六嵗且未有子正室隂氏之子世建甫十一嵗未几隂氏继卒陈誓志孀居有欲夺其志者陈泣曰吾一移所天孤子将谁抚萧祀矣乃匔匔然厪翼翼然藏以世建为命儥镮钏市书册劝以学世建长为受室余氏余复夭卒遗幼孙曰蘅年始六秢又以蘅为命益拮据治丝絸营粟布形影相依自黄口至白首今则六袠有五矣李氏邑之梧桐里人年十八归赠监察御史萧公露生子世延九嵗而露卒嫡吴氏日相持而饮泣曰町町孤孺生将奚托盖虞李之少不安其室也李矢之曰孤在我之懐日在天之上宁死萧牖下忍悖三从训乎与吴相依食然后食寝然后宿以其子若吴出吴亦母之如巳出经画内政井井中度虽频遇荒暵而婚防庆吊内宗之周助无废礼至于教子务底于成蜚腾竟如其愿则造物之报匪忒矣嘉靖庚子寿终以子贵赠太孺人陈亦为部使者行县扁其堂曰贞节一时双节并曜同门邑里上其事于当路当路大夫屡核其实防上其事于朝表宅植楔有日矣岭南少卿东洲李公邦直状其行作双节传且曰堂前之陈断臂之李青史所纪彤管有炜焉然皆为人妻者也而副室未之前闻也皆异地者也而一门未之前见也皆异时者也而一代未之前纪也歖其难乎亶其传乎慎母族内江既稔闻其事又读东洲传伟其文抚巻而唶曰是幽足以动天地感鬼神明足以享人伦移风俗可传可记可诗可颂刘向之籍僧繇之图栢舟之风陶婴之歌何以加焉乃略举大纲以为斯记以附萧氏世谱及内江邑乗他日国史下采大书特笔尚有考于余言慎也尝从事于史局矣
  </div>
  <div class="pagination">
   <a href="升庵集.html">
    上一页
   </a>
   <a href="升庵集.html">
    1
   </a>
   <span class="current-page">
    2
   </span>
   <a href="升庵集_page3.html">
    3
   </a>
   <a href="升庵集_page4.html">
    4
   </a>
   <a href="升庵集_page5.html">
    5
   </a>
   <a href="升庵集_page6.html">
    6
   </a>
   <a href="升庵集_page7.html">
    7
   </a>
   <span>
    ...
   </span>
   <a href="升庵集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
