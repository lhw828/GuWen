<!DOCTYPE html>
<html>
<head>
    <meta charset="UTF-8">
    <title>西山文集 - 第 8 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 8 页/共 41 页</h1>
    <div class="content">　　再辞待制状【嘉定十五年十月二十七日】
　　某昨准省劄节文九月六日三省同奉圣防真某除寳谟阁待制知潭州湖南安抚使填见阙某寻具辞免恭惟省劄十月一日三省同奉圣防不允仍依已降指挥疾速前去之任君父有命臣子敢违顾如新沙郡寄之雄荆湖帅阃之重在选抡为至遴岂谫薄所能堪迫于宸指之严靡容固避乃若职名之峻尤所未安葢有唐命次对之官至本朝参近侍之列非尝真歴禁从未始轻有诏除或骤畀于儒宗式从羣望或优褒于治最庸示殊恩某者学本迂疎材非敏茂缀班两省一无裨补之能去国九年三冒清华之直虽幸荣之已甚犹久次之可言迨切集撰之陞往莅洪都之镇甫半期而遽去曾寸效之未闻顾以何名可当兹授致身迩列岂非寒士之荣假宠罔功适重清朝之累载循非据敢昧牢辞除已一面择日祗受新除知潭州恩命外所有寳谟阁待制职名欲望朝廷特赐敷奏许令避免姑仍旧职俾懋新庸庶逃超躐之讥实荷全安之造伏指挥【十月二十六日三省同奉圣防依已降指挥不允】
　　辞赐金带状【嘉定十六年正月】
　　某伏准尚书省劄子正月一日三省同奉圣防真某余嵘李杨简陈晐各特赐金带一条许令服系者某恭聆成命不胜震惕窃惟精镠寳带所以宠朝廷侍从之臣某猥以无庸叨荣次对以为过分继防恩渥畀以紫绶方惟弗称是虞曽未几何又有锡鞶之宠顾某何人可以当此况同日并命者三一以制阃一以耆儒予之有名受者无媿某于其间独为忝窃强顔祗拜实不遑安欲望朝廷特赐敷奏将上项指挥亟从寝免不胜大幸所有前件省劄见寄潭州军资库某未敢祗受伏指挥【二月二十三日奉圣防不允】
　　辞免召赴行在状
　　某九月二十三日准省劄九月十二日三省同奉圣防真某召赴行在者某闻命兢惶罔知所措唯二圣临朝之日正四方观正之秋凡收召于人材必采求于时望缅稽元祐因兴议而用羣贤近攷先皇以经筵而招一老物情既洽治象可占如某者问学荒疎器能谫薄徒以书生之末技误防文考之殊知入侍轩墀出分麾钺未効涓埃之报空懐覆载之恩八骏遐征忽痛仙游之不返六龙临御所防神器之有归敢图负扆之云初遽辱赐环之先及十年去国岂无意于本朝千载逢辰亦愿裨于初政亟冝祗命敢复控辞其如朽木之非材重以负薪之多疾自长沙而见宣室有媿昔人陪属车而上甘泉可当误宠兾回严召改畀真祠庶安驽足之踪免颠跻之咎所有省劄某未敢祗受见寄收潭州军资库欲望特赐敷奏施行伏指挥【十月二十一日奉圣旨】
　　辞免礼部侍郎兼直院状
　　某九月三十日准省劄节文九月十六日三省同奉圣防真某除中书舍人兼侍读又准省劄节文九月十九日三省同奉圣防真某除礼部侍郎兼直学士院日下供职又准省劄节文奉圣防真某依旧兼侍读者内使之除俶逾三日秩宗之命遽下九天仍经幄之新荣兼词林之旧直此前代崇儒之典最谓宠光矧嗣皇访落之初可容轻付如某者自视阙然礼乐诗书少虽涉略文章翰墨久已荒疎分阃二年忧民一意痒疴由已敢辞夙夜之劳毫发亡功徒致隂阳之冦精神眊瞆形体支离顷属夏秋之交尝陈香火之请防恩未许窃禄是惭讵意龙飞首颁驲召甫登西掖旋贰南宫陈善责难葢平时之自诡尊经好学乃盛旦之亲逢所愿依日月之光期或遂防埃之补而某自婴宿疹未底安全编简旧文都忘前习记牋常语且出他人岂堪持衰惫之身而辄簉清华之选仰祈敷奏俯徇愚衷禄赋祠庭庶少瘳狗马之疾心驰帝阙终愿输蝼蚁之忠所有省劄某未敢祗受见寄收潭州军资库伏指挥【十一月十二日奉圣旨不允令学士降诏】
　　勅某省三省进呈卿状辞免除礼部侍郎兼直学士院兼侍读日下供职恩命事具悉卿以鸿硕受知先皇而朕则未遂一见也故于嗣歴之初仰体留遗之意爰加迅召迭下除书谓即遄驱矣乃尚柅车耶味昔贤难进之风不忘嘉叹思应聘翻然之义其勿留行所辞冝不允故兹诏示想冝知悉冬寒卿比平安好遣书不多及
　　再辞免新除状
　　臣近具奏辞免新除礼部侍郎兼直学士院兼侍读恩命十一月二十六日准省劄十一月十二日奉圣旨不允令学士院降诏者臣虽训词之未拜已荣惧之交并伏念臣一介寒生起身农亩自开禧末以选阶登朝列至嘉定初以馆职直禁林曾不数年叨备二史越由外补四玷节麾论譔三迁遂尘次对凡此皆先帝拔擢之恩所谓欲报之徳昊天罔极者也去国十年虽不敢有干荣慕进之念然区区素志犹兾一日复近旒扆少效刍荛之忠而遗诏遽颁扳号无及终天之痛荼毒何穷皇帝陛下践阼云初首加收召词垣从橐叠被超除讲殿书帷又容陪侍此臣千载一时之遇也倘获尽忠嗣圣是乃图报先皇犬马之愚敢忘斯诣独处驽劣之资多病早衰加以不材冒膺烦剧凡他人谈笑而可办在微臣必竭蹷而后能又以旱菑尽瘁祈请由是百病交作门不离医每值隆寒所患尤剧自顾尫残如此必须休养年嵗専意服饵庶不遽为废人茍未填沟壑之前皆仰报乾坤之日伏惟至仁矜而怜之俾令奉祠于外异时茍幸有瘳惟命东西所不敢辞干冒宸严臣无任激切望恩之至所有省劄臣未敢祗受见寄收潭州军资库伏勅防【十二月十七日三省同奉圣旨依已降诏不允不得再有陈请】
　　辞免修史状
　　臣十一月二十五日准尚书省劄子十一月十日三省同奉圣防真某兼同修国史兼实録院同修撰者臣闻命惕然以荣为惧臣伏见先朝臣曽巩论者以为古之良史其明足以周万事之理其道足以适天下之用其志足以通难知之意其文足以发难显之情然后其任可得而称史职之重若此而使臣者滥厠其间窃恐头白可期汗青无日如昔人所诮也况臣叨擢小宗见再控避兼官太史尤难冒居伏望圣慈并回误渥所有省劄臣未敢祗受见寄收潭州军资库外谨録奏闻伏勅防【十二月十八日奉圣防不允】
　　乞给假状
　　某于嘉定十七年九月以后叨被召命复玷恩除縁代者未至当十二月十六日始以两司印记交付运判李东即日登除适值连雨泥淖行役艰辛颠跌顿撼长防畨病所至访医药疗治歴四旬有余乃抵信城縁某去年叠被恩休今自信城去家仅数程欲乞朝廷特赐敷奏除程给假俾获燎黄墓下及从事医药假满日即赴行在奏事伏指挥检会嘉定十七年九月十九日已降指挥真某除礼部侍郎兼直学士院兼侍读十一月十日续降指挥兼同修国史兼实録院同修撰二月十一日奉圣防依降程给假一月假满依已降指挥日下前来供职
　　三辞免新除并乞郡状
　　某昨再辞免新除恩命乞令奉祠于外恭准十二月十九日省劄十二月十七日三省同奉圣防依已降下诏不允不得再有陈请需章洊上恩礼继颁蝼蚁小臣不敢不遵奉矧惟御天之初万物咸覩某以不材聫荣对尤愿奔走阙下一瞻穆穆之光谨以别状具申给假满赴行在奏事外惟是春官贰卿朝廷髙选经筵史馆必待名儒顾如某者学问荒踈识虑凡浅私自量揣实难叨居至于视草禁林向者虽尝备数是时去离场屋嵗月未久文词骫骳已无足观去国以来浸益废忘骈俪应用悉出他人回视旧习几同隔世若或贪荣冒宠必致自速颠隮切念臣材虽弗逮人志念每在及物补外一纪四易节麾其于民事颇尝谙悉所至尽瘁不敢营私抚摩凋残恵养惸独粗知殚竭仰奉使令与其躐缀从班强其所不逮曷若仍因郡绂勉其所可能是敢控沥忱衷仰干造化伏望朝廷特赐敷奏与某一州郡差遣仍许奏事之任其在么微实为大幸伏指挥【五月十五日奉圣旨依已降指挥不允即速前来供职仍具已起发日时申尚书省】
　　展假状
　　某昨具状申朝省乞给假将理假满日赴行在奏事恭准省劄二月十一日奉圣旨依除程给假一月假满依已降指挥日下前来供职窃念某自去嵗十二月十六日受代登涂隂雨连并行役甚难至今年二月初十日始抵浦城寓里合于今月初十日假满所当遵奉指挥即造行阙縁某在途之日全家畨病子妇损孕息女丧亡悲忧感触旧疾复作面目枯悴行步艰辛饮食顿减语言少力自今招医疗治虽稍向安未堪劳动若扶惫上道必有颠踣之忧欲望朝廷特赐敷奏再与展假将理实荷全生之造伏指挥【勘合已降指挥除礼部侍郎兼直学士院兼侍读三月二十五日奉圣旨依与展假半月假满依已降指挥即速起发前来供职】
　　乞先次上殿状
　　朝请大夫寳谟阁侍郎真某状证对某昨于嘉定十七年九月十九日奉圣旨除礼部侍郎兼直学士院兼侍读日下前来供职某节次具状辞免累奉圣防指挥及降制书不允某已于六月初四日入国门讫欲乞先次上殿更令取自朝廷指挥施行伏指挥【六月初四日奉圣防令阁门先次引见上殿】
　　辞免直院状
　　证对某昨叨召防洊拜除书自顾不材非所冝称屡陈免牍竟閟俞音既入国门蒙恩赐对方命有罪谊难复辞所有仪曹经筵史院等处除见申审得防日下供职外惟是禁林清邃颛代王言命令之颁动闗国体某向者虽尝承乏是时去离场屋未久文词骫骳已无足观况自补外以来倐更一纪惟于吏事朝夕究心笔墨旧习久已荒废骈骊之作犹未尝亲措一词回思向来套类茫然不复记忆今若贪再入之荣冒昧供职万一词头之下仓猝不能成章是时虽遭重谴亦已无及于事兼某昨因在潭之日轸忧民瘼耗损心气每一发动辄经旬月如醉如痴文字之官非精思不能称职若劳心著述必有性命之忧伏望朝廷特赐敷奏令其免兼直学士院职事不胜大幸伏指挥【六月十二日奉圣旨不允】
　　再辞免直院状
　　某昨具状辞免兼直学士院续于六月十三日准省劄奉圣防不允者某窃惟再入禁林儒臣荣遇自唐而后以为美谈顾如某者问学词章素称肤陋曩当嘉定更化之始尝寓直者六年今值寳庆改元之初复防知于九陛猥令兼纽复与摛文其在孤踪岂非至愿实縁某自叨外补一纪于兹柱后惠文之书粗知练习翰林子墨之作浸益荒疏记牒悉委之他人笔砚尽捐于故习兼縁心气之疾作止不常思索稍劳怔忡辄甚用敢洊陈危恳仰渎公朝伏望朝廷特赐敷奏察其情实赐以允俞免直玉堂之庐専侍金华之读某不胜大幸伏指挥【六月二十三日奉圣旨依已降防挥不允】
　　三辞免直院状
　　某近再具辞免兼直学士院恭准今月二十三日省劄奉圣防依已降下指挥不允恳辞洊上恩指载颁葢即钦承岂应屡渎伏念臣昨縁尽瘁民事以致耗损心神思虑稍劳疾恙随作故虽小小牋翰犹不免属之他人况于北扉邃严颛掌内命向者虽尝承乏其时年齿尚壮心力颇强见诸文词已媿荒率况今侵寻暮景重以拙恙作止不常昨来申控之词谓若劳心著述必有性命之忧葢出真情初非伪饰伏望朝廷赦其繁文之罪特赐敷奏许令免兼仰戴洪造之恩不胜没齿之幸伏指挥【六月二十九日奉圣旨依屡降指挥不允不得再有陈请】
　　四辞免直院状
　　某证对近三日辞免兼直学士院恭准六月三十日省劄二十九日奉圣防依屡降指挥不允不得再有陈请窃惟代言儒者之至荣方命人臣之大罪夫以禁林之地最谓邃严儤直其间必笃鸿硕某猥以末学初无寸长幸逢千载之期猥叨再入之宠平生素望何敢及兹岂不愿优游玉堂之庐宻勿金銮之直何苦坚避自速严诛葢以诏令之颁最闗国体文章之发皆本心源而某四忝节麾一周星纪视人犹已忧公如家积縁思虑之劳遂得烦悸之疾比方少瘉犹未复常虽应酬牋翰之微莫能措手岂典掌纶丝之重可使强顔窃自省循实难堪处昔唐韦洪景以草诏疎漏而降绌本朝范镇以用事差误而左迁彼皆名儒犹坐此失况某材既陋甚而疾复萦之倘冒昧以祗承必立臻于旷败用是彷徨累日不免仍控忱词伏望朝廷特赐敷奏许令免兼上件职事实拜洪造保全之恩伏指挥【七月五日奉圣旨依所乞免兼】
　　为足疾请朝假作
　　证对某见患右足赤肿行履艰难欲请今月初六日以后朝假五日将理伏指挥【八月五日奉圣旨依】
　　乞宫祠状
　　臣辄抒忱悃上渎睿聪臣蝼蚁微躯顷叨阃寄忧劳太过遂抱沈疴顷者访落之初猥叨召擢扶惫就道几不能支造至江干招医疗治偶幸小愈遂获造朝赐对宸廷劝诵经幄知遇隆渥宠禄光荣臣子之心岂无眷恋受恩未报求去谓何伏念臣婴疾以来衰证具见拜跪稍多则不胜喘急视瞻略久则顿觉昏花乗骑有上下之艰趋走有颠仆之虑窃自揣凋残之质难久污清切之班乃者秋气浸凉宿疚骤作肌肤消减筋力支离体既虚盈足复赤肿虽防予吿未易向安皆繇叨窃之过多以致灾虞之狎至仰祈圣鉴俯察真情特畀祠官俾便医药倘尚延于残息终图报于鸿私干冒天威臣无任恳切俟命之至伏勅防【八月九日奉圣旨不允令学士院降诏】
　　勅某省所奏乞特畀祠官事具悉惟后非贤罔又惟贤非后罔食此葢君臣相须之急而亦君臣相遇之难自昔已然也卿抱有用之学数千里而来卿之本心固欲其道之行也朕方望卿以有为则非孟轲不遇之比也而乃翻然思去何哉矧卿春秋鼎盛风霜微侵少亲汤剂自底和平其安厥位以展猷为朕之惓惓卿其深体所请冝不允故兹诏示想冝知悉
　　再乞宫祠状
　　某近縁疾恙控告公朝乞畀祠官退伏田里伏准今月九日省劄奉圣防不允令学士院降诏恩纶下布备极宠光自顾么微岂冝防称伏念某至愚且陋初乏寸长际遇龙飞首叨召擢其为荣耀实倍等伦间者一对便朝两侍经幄窃见圣上虚懐忘我有仁皇之度发言中理有孝宗之风退而喜跃为之不寐自昔有志之士尝患遭时之艰今某何幸既值英睿好学从善如流之君而广厦细氊从容劝诵又无非可言之地深愿勉殚尺寸少补涓埃曾未三月遽求引去揆之于义夫岂忍为实以蝼蚁之躯连年抱病昨幸少瘉遂获造朝两旬以来旧患复作隂消潜耗血气益衰重以疮疡痛楚尤甚精神凋瘁形体支离谒告卧家职事弛废凛然震惧如坐鍼氊是用再沥愚衷干投造化伏望朝廷察其情实特赐敷奏检会前申畀以祠禄庶几谒医问药获保生全亦免尸位妨贤自贻谴咎某不胜大幸伏指挥【八月十四日三省同奉圣旨依已降诏不允不得再有陈请】
　　乞黜责状
　　某比者再输愚悃丐奉外祠洊祗纶音未赐俞允么微一介葢即禀承谊有未安敢避三渎伏念某性资甚陋学术又疎偶际昌时获尘清贯略亡毫发上答鸿恩每日省循第深震惕昨者大明继照命召首颁旋玷除书俾贰宗伯窃伏念从臣之职责在论思语嘿之间皆系国体既寘身于华近当同上之戚休尸素茍容则有乖职守尽言无隠则或阔事情而某识虑非长戆愚惟旧徒有竭节致忠之意而无适时应变之方陈义太迂隠忧过当赖圣朝之洞照知拙直之无他非惟曲示于优容且复稍加于采用天涵地育何以过兹朝思夕惟未知报所而羣情弗叶公论靡容伏观宪府之章实中愚臣之病但当自列敢复他云欲望朝廷特赐敷奏亟加黜责以示威惩庶安衰退之踪抑严风宪之体伏指挥【八月十八日三省同奉圣旨不允令学士院降诏】
　　勅某省三省同奉卿伏乞亟加黜责以示威惩事具悉朝廷之遇士大夫也以礼士大夫之进退也以义一或反是则上下皆失其经矣卿以硕望朕所特招初至阙廷屡陈忠谠朕既开纳而施行之矣卿果何嫌而必欲赋归耶夫比肩事主各罄所懐工师相规同心济济此隆古之风也朕甚慕之用贤勿贰朕固已定于宿心竭节尽忠卿盍益殚于素学朕告已再卿无复云所请冝不允故兹诏示想冝知悉
　　再乞黜责状
　　某昨露悃忱冒干朝廷乞加黜责以示威惩恭准省劄十七日三省同奉圣防不允令学士院降诏者居数月而求去者三岂其本志不逾旬而赐诏者二葢未前闻在圣朝睠遇之恩可谓甚至而愚臣进退之谊实不遑安窃念某猥以谫材滥陪近缀竭忠徇国本戆拙以靡他陈义告君或迂疎之已甚虽荷宸聪之容纳其如物议之沸腾仰惟祖宗以来务崇台谏之体凡所予夺公论皆谓当然一有讥诃重臣犹当引避况于从列敢傲宪纲然其未即抨弹盍使自为去就倘控诚之弗力姑懐禄以茍容辠戾如山愈难逃于典宪廉隅扫地将不齿于荐绅仰冀清明之朝俯察羁危之迹既见排于执法难冒耻以在廷即赐奏陈亟加谴斥庶几伸言路之风采亦重微臣之罪辜沥恳输情必期得请伏指挥【八月二十二日奉圣旨依已降诏不允不得再有陈请】
　　三乞黜责状
　　某近具申朝省乞赐奏陈亟加谴斥伏准省劄二十二日三省同奉圣防不允不得再有陈请窃念某一介鲰生初无长技适遇圣主龙飞之初召从遐外列在近班每有开陈辄防嘉定昔孟子事齐之宣王道未尝少行也徒以王由足用为善至其去也犹三宿出昼以冀王之追已此圣贤事君之心为臣子所当取法焉者也况某以凡材而适遇聪睿好学之君始初清明之政不惟显用其身而且施行其言亦独何心忍于去上之左右哉特以本朝旧章尊重言责凡台臣议论所及不必明指姓名皆当引去朝廷亦不复固留所以伸言路之风采存朝廷之纪纲而养士大夫之廉耻一举而所全者三焉非细事也伏观近者台中所陈其于某妄言之辠可谓明斥之矣然而未即弹劾者葢由有委曲保全之意欲其自为去就故也今若顽然不知引去则是傲言路也傲言路则是慢朝廷也夫一从臣之去留于事为细而言路伸屈纪纲系焉其可以某之故而壊之乎且士大夫能重其身而后能为朝廷重今台臣既斥其罪矣而乃贪恋荣禄栖栖然尚冀一日之留则是顽钝亡耻之人也堂堂天朝众隽布列安用一无耻之人而使居侍从之班乎反复惟念实无可留之理是用洊沥肝胆控告公朝察其本心而亮其不可得已检会已申事理即赐处分施行若乃区区爱君之心则虽在畎亩岂能一日暂忘异时心迹既白朝廷复有招呼则奔走阙庭其敢或后区区丹衷天日临照伏指挥【八月二十六日奉圣旨依已降指挥不允不得再有陈请】
　　辞免除职宫观状
　　今月初三日恭凖省劄勘防已降指挥真某除职与宫观九月二日三省同奉圣防除焕章阁待制提举隆兴府玉隆万夀宫任便居住扎送某者窃惟寳奎对宻聨法从之班琳馆奉祠实祝圣人之夀于焉列职葢以优贤伏念臣器窳且卑学凡而陋属龙飞之有造叨驲召以来归一对便朝获瞻天日之表再陪讲殿亲聆金玉之音念吾君真有不世之资在微臣当効勿欺之报而思虑太过语言不伦虽见察于渊衷卒莫逃于公论退循辠戾端合诛夷敢图仁圣之朝特宥愚惷之罪已为过望敢复侥荣伏望朝廷特赐敷奏收回宠渥免重过愆所有上件恩命某未敢祗受伏指挥【七月十三日三省同奉圣旨允】




　　西山文集巻十一
　　钦定四库全书
　　西山文集巻十二
　　宋　真德秀　撰
　　对越甲藁
　　举刺
　　奏乞将知太平州当涂县谢汤中罢斥主簿王长民镌降状
　　臣猥以驽庸将漕江左属旱蝗相仍民物告病朝夕忧惧寝食靡遑仰頼仁圣盛明之朝哀矜元元蠲租发廪无所爱惜饥疲之氓赖以少苏然某博采众言皆谓艰食之日尚长迓续民命唯仰二麦故于八月间镂板劝民种殖且控请于朝乞拨降钱楮贷民籴种复虑报可之命尚迟亟以本司桩管钱一万贯发下太平广德两郡委自令佐措置给借第四等以下耕农之家文移丁宁非不切至意谓近民之官必能恪意遵行未几当涂之民乃有以给散不公诣臣陈愬者及臣以廵察荒政躬至当涂而来愬者愈众盖保正县胥相为表里贿赂茍行则有以一戸而获数十千者嘱托不至则有候伺累日而财得百余钱者推原其故皆由知县谢汤中者身为邑长略无恻怛爱民之心视监司行移漫为文具始则泛然付之吏手继则一切诿之佐官致使吏奸恣行无所忌惮侵移诡冒色色有之臣以民讼至多不容但已遂将典押陈等械送州狱寻据勘到本县元承州帖发下官防二千贯除节次给借人户外余钱四百二十三贯有竒皆系陈杞等擅行侵用或以入已或以供官甚而知县料理考任主簿脩造廨宇亦科县吏出钱吏无从出则取办于此臣窃考桩管钱物非准指挥不许支用臣以忧民之切不暇便文自营方自劾于朝乞正专輙之罪而官吏乃奉行防裂如此今当举行荒政之际若使官吏人人如当涂县事事如麦种钱则凡陛下所捐以予民者皆将化为乌有矣嗸嗸生灵何所依頼臣除一靣将勘到公吏照条施行外所有通直郎知太平州当涂县谢汤中不职之罪实难幸免料理考任乃其私事輙行科配吏人致使将官钱侵用其平时律已抑又可知伏望圣慈将汤中特赐罢斥使州县之吏咸知究心荒政不敢茍简庻几实惠得以及民实一道大幸谨録奏闻伏候勅防并申尚书省御史台諌院取指挥施行
　　小贴子照得当涂县丞贾敷言主簿王长民皆同任给散之责二人者亦漫不警省县吏持诡名之状请判敷言等更不诘问便即支钱臣各已移文令其具析今契勘敷言之罪止是卤莽犹为可恕若长民者书生为吏乃于嵗俭民饥之日剏新官舍据狱司勘到陈杞等供称主簿聴人吏李显祖赍批贴告报本县自押録手分乡贴司抄冩人各名科纳添助修造钱多少有差陈杞等无从擘划遂于麦种钱内擅支四十四贯以纳本防续又侵支四贯五百买物以犒匠者盖今州县之官凢百非泛用度率多敷配吏人相习成风视为常事不思此曹果何从出若非侵移官物则必接受民财此风不除为害非浅伏望圣慈将长民量行镌降使官吏稍知警饬不胜幸甚
　　奏乞将知宁国府南陵县丞李仁任罢黜广德军广德县丞冯兟送部与岳祠状
　　臣窃惟邑之有丞所以恊賛其长治一邑之政若乃狠傲而陵上昬眊而失职有一于此是谓负丞臣以亷察为官岂容置而不问伏见宣教郎知宁国府南陵县丞李仁任故参政彦頴之孙而澄之子也淳厚端良有忝祖烈轻儇浮薄厥有父风夲县去嵗菑伤为一郡最赈饥检旱若捄眉然惟令与丞均当任责而仁任乃以被檄为名委其职而去卧家数月恬若不闻畔官离次已为可罪近以州郡文移督促始不获已还任迁怒邑宰百端侵陵自典吏而下不时捽至其庭断以大杖讯决动至数百械系或至通宵且以知县妄用官钱偏申台府及守臣张忠恕索厯驱磨县家所用皆有去着仁任之言莫非诋诬臣考诸公论皆以仁任为不直遂对移芜湖县主簿冀其少戢而仁任更无一字遵禀径翩然以归非惟不有邑长且不有监司矣臣所谓狠傲而陵上者仁任是也廸功郎广德军广德县丞冯兟年迫桑榆志气衰落间尝摄邑颇乏亷声近以本军檄徃平江般运制置司对拨米斛羣情喁喁日望船粟之至而兟乃以黠胥自随纵其侵渔船户钱物遂使船户公为欺弊盗粜官米凢七十余石当饥民仰哺之际一勺一合皆为可惜兟为监临官不能检察以致散失米斛其多如此岂容逃责臣所谓昬眊而失职者兟是也二人者一则少而狂一则老而缪俱难存留在任伏望圣慈将仁任罢黜兟送部与岳庙俾凡为吏者知所警饬实一道幸甚谨録奏闻伏候勅防并申尚书省御史台谏院照防
　　奏乞将知宁国府张忠恕亟赐罢黜
　　臣窃惟天灾流行虽盛世不能免惟上而朝廷下而守令至诚以忧之尽力以捄之则民虽不幸而遇防嵗可使骨肉相保而无流离全其天年而不至殍踣以死昔人有云剪爪宜及肤割髪宜及体仁人之于捄菑虽髪肤有所不爱况其他乎富弼之在青州存恤流民如其家之子弟赵抃之在越赈饥药病多出私钱盖为君上牧元元为国家固根本法当如此臣以驽劣将漕江东属嵗旱蝗民物告病仰頼陛下仁圣哀恫无告之民散财发粟以钜万计真可谓尧汤之用心而臣徧察州县间求其至诚恻怛恪意奉行者则何其甚寡未尝不仰叹朝廷之至仁而咎官吏之不仁也间者盖尝以给贷麦种钱纵吏盗用而劾一令矣又尝以般运米斛纵吏为奸而劾一丞矣若乃身为二千石而志不在民将朝廷赈济之米掯留破用其罪有甚于二人者乃独置而不问则是纎悉于小官而卤莽于大吏也臣谨按朝散郎权发遣宁国府张忠恕以轻儇浮薄之资济之以隂狡诞谩之术曩守霅川污秽无检为宪臣所劾侥幸获免自以为能及来宛陵贪恣益甚开吿讦之门以隂求人过一词罣牵连入狱有辠犯甚防而遭编窜者崇聚敛之政以倾夺民财极意捶剥一孔不遗有逋欠无几而遭估籍者邦人畏之甚于虎去夏亢阳种不入土臣以手书与诸郡豫讲振荒事宜独忠恕条画灿然本末甚备臣大喜过望亟下其所申于诸州俾视以为式居无何有宛陵来者乃言其境内飞蝗塞路粟直翔贵州郡恬若不闻臣窃恠之何其言之工而实不副也近者循行太平广德二郡其地与宣犬牙相入荐绅父老多为臣言宣境之民憔悴尤甚振恤之事殊未有伦传闻邻境散钱给米已至一再有恨不得为旁郡民者臣亟驰书提举常平李道传问其故道传复书以为宣之六县地最大旱最甚前后所申最详而事最不举臣谓道传此言实深中其病而忠恕方且裒类成帙一一记载若已记事之为者臣得而读之则虚词多而实事少略于给散而详于劝分其间有月济二日粜四日者济米出于官司粜米取于上戸官司所惠既防而上户之米又尽充官粜不知自余日分细民何所仰食未几承常平司牒称宁国府昨防朝廷拨赐转般仓并义仓米凡十一万七千三百六十二石而夲府拨下诸县为赈济用者止五万六千二百四十六石其余六万一千余石未见去着遂行疏问忠恕虽巧为分擘回申而气馁词穷不可掩覆姑摭数项言之如诸县合粜人户已将劝分米充数矣而忠恕复于赈济米内重叠支破在城安济坊孤老并诸县乞丐人已将常平米给散矣而忠恕复于赈济米内重叠销豁两狱罪囚土牢编管等人并家累重大官兵月粮口食州郡自当措办而忠恕亦于赈济米内拘留其他虚支大破色目非一犹且摊布不行复将二千三百七十余石指为灰蛀欠折之数不思上供纲米系嘉定七年新收而义仓米亦近常平司委官覆实灰蛀欠折何至若是之多公为诞妄一至于此原忠恕本意自谓文移惑可以欺人冀将官米暗行干没不虞道传单车入境尽索文厯钩校条析具得其情仓猝报应奸状毕露盖其平时习气以此为常当昼攫金无所忌惮独不念一郡数十万生灵嗸嗸如在沟壑陛下不惜太仓之积捄之于垂絶之中为守臣者纵不能有所附益其忍为侵渔之计乎且朝廷盖尝因忠恕之请颁祠牒截纲米以赡州用矣借令经费犹或不足夫岂他无撙节之方何至紾饥民之臂而夺之食其亦可谓不仁之尤者矣况荒政之行当以赈济为主劝分为辅盖有司不惜官廪以惠民然后可责富室不私藏以惠乡里今忠恕于朝廷所赐则妄行破用于民间所有则根栝无余形迫势驰一切不防考诸民词有家产仅千钱而劝令认米四百石者有因公事至庭而罚米数百石者民间畏其虐焰止得俛首聼从据忠恕所申六县人户认米凡十二万八千九百余石茍非以无道行之其能致多若是乎如泾县土瘠民贫所科亦一万一千四百余石忠恕尚怒其少形之批判必欲其急作措置否则县官按奏黜责典吏刺配岭海是趣迫官吏使之毒民也以忠恕之政无善状士大夫谓狼不问责实在臣而臣独容忍久而未发者尚欲责以捄荒之效故也今察其所为决无可望之理而春夏之交青黄未接正是民饥之时必待其饿莩累累死亡枕藉然后举劾其亦晩矣臣与宪仓二司虽分州措置荒政然于官吏臧否则自当通察用敢不避仇怨疏其罪状以闻伏望圣慈将忠恕亟赐罢黜令提举司将元拨赐米斛一一驱磨实数申尚书省仍乞下臣此章戒励本路州县凢奉行荒政之吏各当仰体朝廷之至仁毋效忠恕之不仁其有沮格上恩俾泽不下流坐视民饥而拯捄不力者并许监司按奏重寘之罚庻几民命可全而和气可召实一道大幸谨録奏闻伏候勅防贴黄臣窃见忠恕以峻急苛暴之政敛怨于民去嵗之秋宛陵之士有条民怨十事以示臣者盖谓租赋之法自正数外一毫不当多取所以编之版籍给以牌由依数输纳以为一定不易之制而本府则不然牌由内明书防一寸则科纳一尺明书防一尺一寸则科纳二尺明书绵一钱则科纳一两至于和买防绢亦将零寸责令尽纳整数其怨一也本府受纳夏税秋苖不用文思斗斛而用私制寛大斗斛两嵗以来加増收耗尤甚于前总而计之不啻多量一倍以上受纳官随印申府乞委官般量将加増收到之数为出剩以献开场未几所收出剩已可补足正数便行出牓责令人户重价输钱以归府用其怨二也人戸输纳去年折苖钱以一石为率如纳籼米通用米二石二斗了纳如纳粳米通用米二石了纳今年六月十一日以前籼米毎石八百文足粳米毎石一贯文足更有官收水脚等钱共五百文足只合通计钱二贯三百文足而官司估价毎石纳成三贯四百五文足则是毎石多取民钱一贯文足其多收折麦钱大畧亦同其怨三也他如公库既造酒宅堂又造酒责令官吏沽卖以搀夺赡军正库之课额一有亏欠官员动遭责罚公吏例行决配而官吏怨坊场河渡之败阙者不任兴开虚负官钱无可偿纳家既籍没身复监留馁瘠如鬼犹不释放而坊户怨宗子降生陈乞公据者逾年而不行陈乞起支者经年而不予近又剙例坐仓囬籴孤遗米并以酸淡官醖折支料钱而宗室怨军人预借春衣钱每名抑支官酒七升亏折甚多噤不敢言而军士怨中产之家有因科配赈粜破壊家业而怨者有为户长以逼催逃阁税赋鬻产代输而怨者有无辜遭罹刑辟编窜他州骨肉离析而怨者臣始闻之犹疑其言之过寻采众论皆谓信然方陛下宵旰勤民惟恐一夫不获其所而忠恕身在近藩敢为残忍以结怨于下一至于此臣以按察一道为职倘不亟加论奏使忠恕侥幸善罢或反叨陞擢外台耳目其将焉用此臣所以不敢嘿也伏乞睿照【嘉定九年二月二日三省同奉圣防张忠恕与宫观仍令江东提举李道传日下起发前去时暂兼权宁国府事】
　　因明堂赦荐赵监岳【蕃】
　　臣等伏读嘉定八年九月辛未明堂大礼赦书内一项应士人有节行才识学术素为乡里推重不求闻达者委监司帅臣同加捜访毎路一二人仍与本州长吏具从来所为事实所通学术连防结罪保明闻奏即不得已常材备数委三省再加察访如所举不妄特与擢用仰见圣朝网罗遗逸之意臣等朝夕愽访期所以称塞明诏之万一窃见文林郎监潭州南岳庙赵蕃元祐故家学有源委识虑深逺节操清髙蚤嵗得官临事有立年逾四十即上祠请隠居求志垂三十载矣安贫处约泊然无营少工于诗晚益平澹身虽闲退而爱君忧国之念未尝少忘其在州里诱掖后进一以孝悌忠信为本蕃虽名在吏部然其行谊学识素为郷曲所推不求闻达正应诏防臣等既深知其为人又其家居适在所部庸敢辄以名闻伏望朝廷更加察访如臣等所举不妄即乞特加旌擢以厉士俗其于世教盖非小补谨録奏闻伏候勅防并申尚书省御史台諌院照防
　　荐洪运管等官状
　　臣一介迂愚滥将使指理财讼职务寔繁所頼僚属相与恊济窃见承议郎江南东路转运司主管文字洪彦华天资朴茂学问淹该居常务自韬晦不以已长示人而徐考其所为则言行相副表里如一曩宰衡之荼陵适值俭嵗疚心拊字民无流亡至于应办和籴招募効用皆不扰而集诸司尝以政最剡闻于朝甫及期年以内艰去邦人父老懐其遗爱久而不忘继宰信之上饶以惠利为政如在荼陵时然其恬退自将安于平进故知之者少臣谓如彦华者若加进用俾究所韫必有可观从事郎前江南东路转运司主管帐司赵彦覃赋性敏明持身防白向为鄂州録参日其年尚少已为呉猎詹体仁所知目以佳士其在漕幕宣力最多振荒以来朝夕讲究如已休戚臣以广德两县菑伤尤甚九月间即令彦覃前徃与本郡守贰图所以拯救之方而能悉心尽瘁不惮劳苦凡所以区画多适事宜给散有方人被实惠臣比循行至郡士民称之如出一口闻其满替皆愿借留臣谓如彦覃者若寘之烦剧俾效所长亦必有以自见臣于二人者察之既熟又皆当代去傥不亟加论荐是谓蔽贤庸敢冒闻以备采择伏望圣慈将彦华彦覃特赐旌擢若后不如所举臣甘坐之谨録奏闻伏候勅防并申尚书省御史台諌院照防
　　奏乞将新知宁国府陈广寿寝罢新命
　　臣伏覩进奏院报陈广寿差知宁国府寻复有防趣令之任臣窃惟江东一道自晋宋以来号为重镇者金陵宣城而已有唐之世以宣为观察府而属郡焉肆我孝宗龙飞陞掲府号盖其疆埸之广袤生齿之蕃庻地望之雄重大抵亚于金陵故为亲王执政偃藩均佚之地而自十数年间廼有凋郡之目臣尝愽访士大夫皆言此邦本自富实顷縁郡守不尽得人或亷隅不立而封殖其私或用度亡节而靡于浮费故其事体浸不逮昔今诚得一洁已奉公之守行节用爱人之政源流本末以渐讲求则财计不患其不充公私不患其不裕今者郡守阙人臣意陛下必将妙选循良以幸此州而改命再三乃得广寿广寿贪残之迹人所共知其在临川尤为暴横清修之誉蔑闻纎毫白夺之名交播众口近因漕臣之言斥使去郡天下莫不共难朝廷从善之速而或者犹恨议罚之轻今曾几时遽有此命夫抚之与宣虽均为名郡然其大小轻重要自不同使广寿在抚以善最闻其褒迁不过如此夫既尝败绩于抚矣其可复使守宣乎既不能以善治抚矣其能以善治宣乎故自除目之传公论籍籍如出一口况是邦新罹前守之虐民之被祸盖匪一端至于开告讦之门兴罗织之狱无罪而籍赀产非辜而罚赃钱善良之家防此破荡者甚众自李道传被命承摄乃始以次蠲除斯民浸有生意侧闻广寿在抚之日如前数事色色有之而其凶暴尤出忠恕之上今忠恕甫去而广寿寔来所谓逐虎逢狼害将愈甚抑何宣人之重不幸也臣非不知国家用人务在含垢过而能改圣贤许之然大体可称则一难废不幸有过则自新可期若广寿平生屡遭弹劾起家为郡当知圣朝拭之恩而贪暴亡状廼更甚于畴昔其不可望其改过也明矣臣若顾避不言坐视千里之民再被涂炭岂惟下愧百姓实亦上负朝廷况今明良防聚之时进退人材率采公议刻印销印曾无留难何所疑畏而不亟论奏伏望圣慈将广寿差知宁国府指挥特赐收寝别选贤牧以惠一方庻几凋瘵之甿获遂苏息臣不胜至愿谨録奏闻伏候勅防
　　小贴子臣窃闻士大夫之论或以宁国为破落州郡非材健之吏不能兴起臣尝体访本府财用之数颇得其实若量入为出自足支吾使为郡守者亷不妄取俭不妄费决无用度不给之理初不待以健决之人一切之政然后可为伏乞睿照
　　按奏宁国府司户钱象求【八月上】
　　臣窃惟方今仁圣在上爱养元元若保赤子凢百有位皆当恪意奉承使德泽下流鳏寡得所然后无负朝廷为民置官之意而臣所察州廼有颛恣妄为贪虐相济大吏以虎狼之威搏噬于其上小吏以狐防之奸跳踉于其下轻蔑国宪荼毒民生者臣傥不以闻则为失职昨据宣城县百姓施良陈愬知宁国府张忠恕妄行抄籍家财本府司户钱象求乗势收掳钱物等事臣亟索府案并追推吏张翼司户防吏汪澄送上元县根勘见得施良与兄施恭各居嵗久至嘉定三年施恭与男施耕同充本府军资库子侵盗官钱事发配籍其在狱之日即无一词连及施良其后施耕自配所逃归匿于宗子赵通夫舍屡干施良匄贷钱物不能一一尽从自此浸成嫌隙又縁本府追捕逃军严急遂生狡计以知府张忠恕见掲牓召人实封告讦于是撰造虚词诣府陈告称父施恭曽有官防七百余贯并金钗银琖等物寄施良之家忠恕欣然视为竒货不待究实径差司法前去封籍其家仍就追施良送狱当盛暑中百端鍜錬勒令招认隠寄情罪尽将财产估卖填偿计其所直凢数千缗忠恕犹以为未足复将其壻田产并行没官展转推求尚且未已又谓其女不应輙妻宗室婚嫁数年且尝有子必欲一旦仳离其为不仁孰甚于此臣窃考国家立法唯胥吏犯枉法自盗賍辠至流以上者乃许籍没施良家本编甿初无过犯虽其兄侄尝遭黥然异居析产辠不相及借使真曽受寄钱物揆之三尺不过断罪监偿亦无籍没之理况施耕所告元无实迹又渉累载已被赦恩忠恕志在得钱遂并国家之法令朝廷之赦恩一切不顾且自古及今未闻有止慿告讦之词遽将人户封籍者亦未闻有先封籍而后进人者盖忠恕之心沉溺奸利民间讼愬稍渉钱之一字便欲攫而取之何暇更考虚实奸猾之徒窥见此指凢其所欲陷害必曰某人罪当罚钱某人辠当籍产忠恕一一施行被诬之民无能自脱者如保正王椿以受船户引钱四贯八百为人所讦而籍其数万之赀竹木牙人刘刚等以多收商旅牙钱为人所讦而罚令纳钱三千贯诸如此类非止一端案牍具存可以覆视江东去嵗旱蝗宛陵为甚羣情汹汹几不聊生为郡守者方且大开告讦之门数兴罗织之狱夺斯民仰事俯育之具而供其侈费妄用之资臣所谓大吏以虎狼之威搏噬于其上者忠恕是也当施良被籍之时司户钱象求实受府檄估卖其财产因得挟城社之势以行其穿窬之谋鸡鹅孳畜则烹之以飨从人缣帛软细则巻之以归私室据防吏汪澄供称有未上帐之物系象求般去者十余件如糯谷烛炭绵钱纸札之属是也有物重估轻象求以诡名买去者数十件如缣段衣物髹器之属是也以至馆客婢仆亦皆纷然收买名虽酬直无异白取独不念无辜被籍之家寃痛方甚乘时攘窃岂所忍为臣所谓小吏以狐防之奸跳踉于其下者象求是也忠恕前已予祠臣不敢更乞行遣但其违法毒民之状臣既考验得实不敢不告于朝象求以赀入官人品猥下而敢为贪墨如此傥令侥幸漏网则继此尘防仕路必将益肆其奸伏望圣慈特赐重行镌罢永不得与亲民并职曹官差遣使州县小吏少知所惩实斯民幸甚谨録奏闻伏候勅防并申尚书省御史台諌院照防
　　荐本路十知县政绩状
　　臣等窃见江东一道为县四十有三而号为难治者居其大半盖上供送使为数寔繁月桩版帐率多白撰为令者朝夕惴恐惟财赋不办是忧至于抚循疾苦伸理寃滞徃徃视为弗切上下循习谓之当然有能于煎熬之中少施寛裕之政不专以催科为急而以字民为心其在臣等所当激劝今采诸物论得十人焉谨具列于左须至奏闻者
　　宣教郎知徽州歙县冯特卿器资清俊学识通明到官以来孜孜所职至诚笃实一意在民催科有方不扰而集县民程晖之子为盗所杀踪迹暧昧莫知主名臣某委之缉捕乃能多设方畧日夜究心曽未数月罪人斯得奸凶詟伏寃结获伸考其风绩可为本道之最
　　奉议郎知饶州鄱阳县赵汝俞天族之英笃志为善清修雅淡有儒素之风当官而行不为阿狥亷静无扰田里安之
　　宣教郎知信州弋阳县柴景望学校旧人雅有士誉彊毅自立卓荦不羣弋阳近嵗凋日甚自其到任极意梳结立义役以革纷争卖弄之优卹户长以除科较代输之苦裁决狱讼一出至公人情翕然称为贤令
　　宣教郎知信州玉山县程榆天资靖重心术端良涖官之初适郡守赵不摭务为苛暴官吏重足而立同时诸邑鲜不逢迎榆于其间独能弗改常度慈祥岂弟蔼然有循吏之风去夏邑境洪水骤至榆方在告力疾而出廵行拊劳不侯申请捐公钱以予民赖以全活者甚众
　　宣教郎知池州青阳县许溪学问淹该材力彊济池之诸邑曩因宣限困于预借溪始至官适逢俭嵗朝夕勤瘁如理家然既偿旧逋又免新借邑之疮痍于是一洗亦頼以少纾盖有功于此邑者
　　宣教郎知太平州当涂县王洽故侍讲师愈之子天资粹雅操行防修其为邑也心乎爱人用刑督赋常有不得已之意士民称诵翕然一词
　　承事郎知宁国府宣城县尤爚名家之子生长见闻宣城夙号烦剧爚材力精敏治办有方务以恩信及民不为苛猛嵗适旱饥推行荒政曲尽其至殄除蝗孽宣力尤多臣等每因百姓至庭试加访问皆称其贤已决之讼畨诉絶少
　　承议郎知建康府溧水县俞迁老成详练通知物情其治邑以省事不扰为本人甚安之
　　奉议郎知池州贵池县蔡汝揆亷谨自将精勤不懈奉行荒政能尽其心
　　奉议郎知池州铜陵县魏执中持身恪谨为政寛和始终如一有可称者
　　右臣等所部县令之可称者虽非止此十人而得诸见闻间有未审者不敢遽加论荐自特卿而下人品高下亦各不同大槩主于字民则均在可取之域故臣等辄效举尔所知之谊伏望朝廷特赐甄録若后不如所举臣等甘坐缪妄之辠谨録奏闻伏候勅防
　　荐知信州丁黼等状
　　右臣疎庸一介误防陛下付以外台耳目之寄尝窃自誓以为臧否人物其责非轻倘一毫辄狥其私则内愧此心外惭物议臣虽甚愚实所不敢徃者盖尝以公论弗容而劾数吏矣今部内之官有为公论所予而嘿不以闻何以逭蔽贤之罚臣窃见朝奉郎知信州军州事丁黼性本诚实学有师传修身立朝物论素所推许今为郡守曽未数月循良岂弟之政已流闻于四方朝散郎通判建康府事曽耆年天资耿介履行端荘出自名家老于州县精明峻防意气不衰承议郎提领建康府户部赡军酒库所主管文字李寀性行粹温规模详缜早亲师友多所见闻澹然自持不为茍进奉议郎分差建康府诸军粮料院杨若行方识逺论正气平静重自将耻为表襮从政郎建康府府学教授杨迈笃于问学副以词华心术端良操守无玷此数人者虽其职守不同然质诸众论皆所谓君子之才非区区擅一长办一职者之比用敢仰体清朝急贤之意各以实闻伏望圣慈特赐甄擢傥一词缪妄臣甘伏防上之诛谨録奏闻伏候勅防
　　申尚书省乞将饶州司户赵时伸罢任状
　　照对本司今月初六日承浙西提刑司牒称有平江府寄居赵忠训即庐州将领赵磻夫有婢阿郭出嫁与城居百姓李五为妻既嫁之后仍复不时取归至则苛留去则复取其淫秽猥下士大夫之所耻谈逮其舅姑与夫不容其徃赵忠训不胜一朝之忿同乃子赵司户亲戚沈元龙带领童仆十七八人直至李五之家肆行威力殴其舅姑壊其门户碎其什物强取阿郭以归几同刼盗蔑视官府畧无忌惮本司送狱根勘得实已将陪渉人各行断遣外照得赵将领赵司户皆见任官不在任所供职而归鄊横行街市情理无状且阿郭乃将领司户聚麀之人狱司已尽得其情状以其事丑秽不欲尽情根究然则离任而共为聚麀不得聚麀而辄肆凶横其可乎将勘到情莭备牒饶州及江东诸司请差人前来平江府追取赵司户时伸还任本司除已施行外窃见廸功郎饶州司戸参军赵时伸身为掾曹职在仓庾畔官离次已是罪人况父子聚麀尤为可丑不加惩治无以厉其余伏望朝廷特赐敷奏将赵时伸罢本任以为小吏不知靖共者之戒须至申闻者
　　奏乞将新知徽州林琰寝罢新任
　　臣以非材误蒙超除将漕江左一道休戚责实在臣视事以来日夕兢惕常恐玷澄清之选孤临遣之恩窃见所部徽州地瘠民贫曩经回禄之灾旧观未能尽复春夏以来亢阳为虐雨泽未浃人情忧危正頼贤二千石悉心抚摩庻无流离饥莩之患今在任守臣赵师端除丞大府下政霍权得请奉祠日望朝廷遴防良牧以幸一方比覩进奏院报已差林琰琰平生素履臣不熟知第闻昔为台諌之时颇有交通闗节之迹若子与壻请嘱纷纭至今都人以为嗤笑夫身在三朝至近也职居言路至严也以至近至严之地犹狥私弗顾如此若付之专城之任寄以千里之权必将政以贿成刑放于宠新安之人其何頼乎况今旱菑之余正以谋求荒政为急琰尝两守偏郡治声篾然必不能推饥溺由已之心觧百姓倒垂之厄臣欲俟其到任然后考察以闻重惟琰尝厯从班州郡将迎费耗必倍用敢先其未至冒昧有陈欲望圣慈将琰差知徽州指挥特赐收寝别选循良之吏惠此凋瘵之民臣不胜大愿谨録奏闻伏候勅防【准嘉定八年六月十二日省劄三省同奉圣防别与一等待阙州郡差遣】
　　奏乞将太平州通判韩楚卿罢免
　　臣窃惟通守之职所以关决郡条茍非其人必至贻害千里臣近据太平州申通判时子懋任满新通判韩楚卿已到任交割职事臣窃见楚卿依慿城社旁若无人防檄之日居多在官之日絶少由此县道败壊贻患后人推其源流盖自楚卿始当涂名郡地望素髙加以旱菑之余讲求荒政正頼倅贰得人相为恊济如楚卿者实不堪任伏望圣慈将楚卿罢免或与祠禄别差作邑有声绩人通判本州实一郡之幸谨録奏闻伏候勅防【准嘉定八年六月十六日省劄奉圣防依韩楚卿差主管台州崇道观任便居住理作自陈余依】申尚书省乞将乐平大通监税镌罢【六月】
　　某窃闻先儒程公颢有言一命之士茍存心于爱物于人必有所济今公卿大夫之子弟若右列之初仕者大抵先厯征商征商之防似非亲民比然寛厚亷洁者为之则民之蒙利必多暴酷贪婪者为之则民之受害亦众益知先儒之言可信不诬某比以廵厯至饶州乐平县有进士程林之百姓鲍贵卿等诉本县监税进义副尉王鼎之不法事凡数十状某初未敢谓然遂檄弋阳主簿王晋体究其实乃知鼎之以赀入官天资狂恠监司有以为材者俾摄尉职由是恣为暴横旁若无人其催科则将逃絶之税滚入催帖勒令人户代输有送纳少遅则于大雪之夕褫其衣以当钱监留不放几至冻死者有连日比较遭大杖七次荆劄杂下几无全肤者其称呼则以判院直阁自名百姓陈词误覆省干而讯其手背掌心者其行轿则必欲市民起立有仓猝不及而捽至务防绷吊决挞者邑人为之语曰宁逢三峡虎不直王监务则鼎之之暴酷可知矣又因廵厯至池州有铜陵进士蔡奭百姓曹汝廸等诉大通监税承莭郎李扬不法事凡数十条某亦未敢轻信遂将专拦数辈送狱鞠治乃知其信任胥徒苛征商旅米麦之属在法不许收税则巧立名色虚喝数目以取赢五里之外在法不应捉税则剏立纂节多差廵船以邀截隂与吏人相为囊橐日令买物供应庖厨鱼肉茶盐皆有定数饕餮之行无所不为据狱司所勘专拦所供扬前后受吏人钱以数百千计侵盗官钱为数尤多则扬之贪婪可知矣某见其罪状甚明已将鼎之对移信州指使扬对移池州指使二人者既皆罪于民难以复还本任伏望朝廷特赐敷奏将鼎之扬并与镌罢以为州县小吏暴酷贪婪者之戒谨具申尚书省伏乞指挥【准嘉定八年八月二月二十一日省劄奉圣防王鼎之李杨各降一官资余依】
　　申将宁国府南陵县尉汪相如罢职事
　　某窃闻士之行已笃实为先吏之临民亷防为本二者既亏虽小有材亦不足贵矣伏见迪功郎宁国府南陵县尉汪相如少逰场屋颇有隽声挟其寸长不修士检居乡之日把持县吏胁之至死械系于狱久之始脱浮薄无行郷人鄙之及来南陵蔑弃法守窑户有欠城塼未纳者纵容弓兵抑取钱物窑户不胜其苦而缢死僧有为豪民所讼者复遣弓兵要索贿赂僧不堪其虐而又缢死漕臣章良肱欲劾治未果而良肱去自当修饰以盖前愆而桀骜不悛贪婪如故本司职兼督察邮传以南陵管下铺屋敝壊令本县截拨合觧钱措置修葺相如偶摄县事乃勒隅官出木保正出瓦遂欲奄有官钱以为已用隅保既不应命铺屋亦不复修某到司之始即追其防吏问官钱去着相如占留不遣者累月某以其庇吏而拒监司已对移太平州监酒迹其贪暴难以令还故官伏望朝廷特赐指挥将相如罢免使痛自惩艾未必不为君子之归谨具申尚书省伏乞指挥施行【准嘉定八年九月四日省劄奉圣防相如放罢】
　　申将前知建康府溧阳县王棠镌降事
　　臣闻天下有幸免之吏则必有不幸之民夫为吏而不良法之所宜绌也宜绌焉而以幸免则凡不良之吏知罚之不及已将安意肆行而亡所忌欲民之不受得乎臣谨按通直郎前知建康府溧阳县王棠者所谓不良之吏也臣始至官已闻其缪及试之以事则宜枉者直当白者黒盖其为人惽惽不办吏以为可棠亦曰可吏以为否棠亦曰否颠倒贸乱不可枚举姑摭其大者言之三嵗推排国家之令典也江束州县因循不举者十六年版籍溷殽贫富易位比者提举常平李道传始请于朝而推行之县邑得人者徃徃升降适宜民赖其利其因不平而致讼者间亦有之然未有如溧阳之甚者也臣之未至诣胡摫而愬者已数百人臣之既至诣臣而愬者又数百人盖棠志不在民一切付之隅保吏胥之手飞走卖弄聼其自为需求如志则以上等之戸降而为下等贿赂不至则以十金之产増而为百金牒诉纷然一不受理遂使寃愤不平之气无所发泄今日聚众围保正之家明日聚众撤户长之屋如惠德乡之蒋大和来苏乡之史万二奉安乡之管千六明义乡之苪六五允定乡之倪怤德随乡之李五三仙坛乡之朱七十賛贤乡之周省五等同时并作多者数十百人持杖歗吹纵火抛石室庐器物为之荡尽桑柘竹木为之一空甚者刃伤其人惊死其老防棠既不能弹压廵尉遣兵收捕或为所执缚棠亦不能谁何一邑嚣然几至生变臣与守臣刘榘亟下本县毁不公之籍人情始定争鬬始息推原其故皆棠之昬缪不职有以致之而畧无一言肯自引咎囚系累累充斥犴狱臣屡移文督其勘结而视之蔑如某窃考其人防寸长可称而宰邑遂满三载者盖其赀产富厚甲于宜兴其改秩也以此求荐其居官也以此求援故与之为地者众而侥幸至今臣若顾避怨仇遂使漏网则所部四十余县皆将曰不才如棠不职如棠而以善去顾何所惮而不为非乎臣愚欲望圣慈将棠特赐镌降永不与亲民差遣以示至公以惩不恪实一道幸甚谨録奏闻伏候勅防并申尚书省御史台諌院照防【嘉定八年九月四日省劄奉圣防王棠降一官放罢】申将文林郎监江东转运司寄纳仓张锜重行追夺等事
　　照对本司寄纳仓在太平州芜湖县某昨因廵厯至本县有百姓汤执中者诣某陈告本仓合千人汤文等盗粜官米某即送芜湖县追究寻改送江宁县鞠治乃知监仓张锜持身不谨无以检下故使本仓之吏纷然而为奸据専知邵维斗级尹茂防子夏震揽戸孟三二等供招监仓张锜累令夏震徃孟三二家借钱入已使用前后通计七百五十贯文及孟三二以索逋为言监仓张锜乃令邵维许以将来受纳毎石减饶耗米五升以折还所欠其后孟三二揽到人戸苖米赴仓交纳凢一千七百余石遂如元约减饶过耗米八十五石有竒某已将夏震邵维等从条断遣讫窃见文林郎监江东转运司寄纳仓张锜以门防得官宜知爱重顾乃蔑弃法守隳壊亷隅辄于揽户借贷钱物又以官米准还私债考之具狱众证甚明揆之三尺辠犯至重若使幸免则凢贪赃之吏何所畏而不为伏望朝廷特赐敷奏将锜重行追夺仍罢本任以为来者之戒谨具申尚书省伏候指挥
　　小贴子窃见本司寄纳仓监官自嘉定二年以来有修职郎王佐才承直郎许如川者皆以赃败论罚非轻而后来者仍前违犯盖縁监官虽本司其到罢即不经由本司批书印纸不问有无绾系径自离任若泛然不相统属者故徃徃敢为欺旁若无人欲望朝廷特赐指挥今后寄纳仓监官到罢并经由本司批书印纸在官无违阙方许赴部注授是亦闗防之一端伏候指挥【嘉定八年九月四日省劄奉圣防张锜降两资放罢余依小贴子内事理施行】

</div>
    <div class="pagination">
<a href="西山文集_page7.html">上一页</a><span>...</span><a href="西山文集_page3.html">3</a><a href="西山文集_page4.html">4</a><a href="西山文集_page5.html">5</a><a href="西山文集_page6.html">6</a><a href="西山文集_page7.html">7</a><span class="current-page">8</span><a href="西山文集_page9.html">9</a><a href="西山文集_page10.html">10</a><a href="西山文集_page11.html">11</a><a href="西山文集_page12.html">12</a><a href="西山文集_page13.html">13</a><span>...</span><a href="西山文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
