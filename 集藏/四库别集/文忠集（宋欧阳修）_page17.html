<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 17 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 17 页/共 103 页</h1>
    <div class="content">　　尚书屯田员外郎赠兵部员外郎钱君墓表
　　君讳冶字良范姓钱氏世为彭城人后徙吴兴自君之七世祖寳又徙常州之武进曽祖讳某祖讳某父讳某当唐末五代钱氏起余杭据浙东西为吴越王于是时常州或属江南或属吴越而武进钱氏独不显方以儒学廉让行于乡里连三世不仕宋兴取江南常州归于有司君始以州进士举中景徳二年甲科试秘书省校书郎为州广陵潮州海阳县令迁寜国军节度推官监黄州麻城茶遂知县事迁著作佐郎知蕲州蕲水懐安军金堂县又迁秘书丞知泰州如臯县再迁屯田员外郎通判宣州未行明道二年六月十一日以疾卒于家享年五十有二君少好学能为文辞家贫其母贤尝躬织纴以资其学问每夜读书【一有不止字】母为防烛止之君阳卧母且睡輙复起读【一有年二十三字】州举进士第一试礼部高第遂中甲科为吏长于决狱厯六县皆有能政潮州自五代时刘氏暴残其民君为海阳经年民归业者千余户由是海阳升为大县潮之大姓某氏火迹其来自某家吏捕讯之某家号寃不服太守刁湛曰狱非钱君不可君问大姓得火所发牀足验之疑里仇家物因率吏入仇家取牀折足合之皆是仇人即服曰火自我出然故遗其迹某家者欲自免也某家诚寃君即日出某家狱致仇人以法举州称为【一无此字】神明其佐宣州数决大狱及旁近郡狱有疑者皆归决于君工部侍郎凌防知宣州尤称君文学曰吏事不足汚子当以文章居台阁欲荐其文未及而策卒初宣州官嵗市茶于泾县命君主之策子不肖以恶茶数千斤入于官君立焚之以白防防益以此知君防卒君叹曰世无知我者矣在麻城以茶课嵗増五倍遂迁著作金堂故多盗君以伍保籍民察其出入凢为盗者许其徒告以赎罪盗遂止防甘露降其县明年麦禾大稔麦一茎五岐禾一茎五穗者县人以为君政所致谓之钱公三瑞君叹曰吾知治民尔瑞岂吾致哉县人为君立生祠如臯民不农桑以盐为生君曰使民足以衣食盐犹农也乃悉求盐利害为条目民便其利而盐最増积以石数者至四十五万君在如臯时年五十或叹其仕不达君曰使吾政行于民是达也蔡文忠公为御史中丞数欲引君为御史防君卒君平生所为文章三百余篇号曰晦书君之皇考赠殿中丞母诸葛氏封万年县太君徙封福昌娶蒋氏初封乐安县君又封福清子男五人曰公餗公瑾公辅公仪公佐蒋氏有贤行自君之卒日以君所为勗其五子以学蒋氏后君二十年以卒卒时公瑾公辅皆以进士及第公瑾为新郑尉公辅以文章知名当世为太常丞集贤校理钱氏自其祖寳徙武进其居与皆在其县之遵教乡敦行里庆厯三【一作二】年九月庚申公餗等君于其居之东北原皇里水之北至和二年三月壬午【一无上八字】以蒋夫人从欧阳修曰钱姓出陆终葢颛顼之苗裔始以士为周官久而以为姓自三代以来无甚显者至唐末钱氏多居东南及镠乘乱世起余杭有地十三州号兼吴越而王者防百年而武进钱氏独以隠徳累世不显岂以力者如彼而以徳者如此哉岂其盛衰迟速之理固有不同哉武进之钱自寳七世至君有闻又有贤子不坠益彰其势孰止葢恃力者虽盛而必衰以徳者愈迟而终显立石刻辞其示弥逺
　　太常博士周君墓表
　　有笃行君子曰周君者孝于其亲友于其兄弟居父母丧与其兄某弟某居于倚庐不饮酒食肉者三年其言必戚其哭必哀除丧而癯然不能胜人事者葢久而后复自孔子在鲁而鲁人不能行三年之丧其弟子疑以为问则非鲁而他国可知也孔子殁而其后世又可知也今世之人知事其亲者多矣或居丧而不哀者有矣生能事而死能哀或不知丧礼者有矣或知礼而以为丧主于哀而巳不必合于礼者有矣如周君者事生尽孝居丧尽哀而以礼者也礼之失久矣丧礼尤废也今之居丧者惟仕宦婚嫁听乐不为此特法令之所禁尔其衰麻之数哭泣之节居处之别饮食之变皆莫知夫有礼也在上位者不以身率其下在下者无所望于其上其遂废矣乎故吾于周君有所取也君讳尧卿字子俞道州永明县人也天圣二年举进士累官至太常博士歴连【一作道】衡二州司理参军桂州司録知髙安寜化二县通判饶州未行以庆厯五年六月朔日卒于朝集之舍享年五十有一皇祐五年某月日于道州永明县之紫微冈曽祖讳某祖讳某父讳某赠某官母唐氏封某县太君娶某氏封某县君君学长于毛郑诗左氏春秋家贫不事生产喜聚书居官禄虽薄常分俸以赒宗族朋友人有慢巳者必厚为礼以愧之其为吏所居皆有能政有文集二十巻君有子七人曰谕鼎州司理防军曰诜湖州归安主簿曰谧曰讽曰諲曰説曰谊皆未仕呜呼孝非一家之行也所以移于事君而忠仁于宗族而睦交于朋友而信始于一乡推之四海表于金石示之后世而劝考君之所施者无不可以书也岂独俾其子孙之不陨也哉
　　右班殿直赠右羽林军将军唐君墓表
　　嘉祐四年冬天子既受祫享之福推恩羣臣并进爵秩既又以及其亲若在若亡无有中外逺迩于是天章阁待制尚书户部员外郎唐君得赠其皇考骁卫府君为右羽林军　【无军字】将军府君讳拱字某【一无某字】其先晋原人后徙为钱塘人曽祖讳休复唐天复中举明经为建威【一作武】军节度推官祖讳仁恭仕吴越王为唐山县令累赠谏议大夫父讳谓官至尚书职方郎中累赠礼部尚书府君以父廕补太庙斋郎改三班借职再迁【一作转】右班殿直监舒州孔城镇澧州酒税廵检泰州盐塲漳州兵马监押干兴元年七月某日以疾卒于官享年四十有六府君孝弟于其家信义于其朋友廉让于其乡里其居于官名公钜人皆以为材而未及用也享年不永君子哀之有子曰介字子方举进士皇祐中尝为御史以言事切直贬春州别驾当是时子方之风悚动天下巳而天子感悟贬未至而复用之今列侍从居谏官自子方为秘书丞始赠府君为太子右清道率府率其为尚书主客员外郎殿中侍御史里行又赠府君为右监门卫将军其为尚书工部员外郎直集贤院权开封府判官又赠府君为右屯卫将军其迁户部员外郎河东转运使又赠府君为骁卫将军葢自登于朝以至荣显遇天子有事于天地宗庙推恩必及焉府君初娶博陵崔氏赠仙游县太君后娶崔氏赠清河县太君皆卫尉卿仁冀之女生一男介也五女长适太子中舍卢圭次适欧阳昊早卒次适横州推官高定次适进士陆平仲次适著作佐郎陈起庆厯三年八月某日以府君及二夫人之丧合于江陵龙山之东原后十有七年庐陵欧阳修乃表于其墓曰呜呼余于此见朝廷所以褒宠劝励臣子之意岂不厚哉又以见士之为善者虽堙没幽郁其潜徳隠行必有时而发而迟速显晦在其子孙然则为人之子者其可不自勉哉葢古之为子者禄不逮养则无以及其亲矣今之为子者有克自立则尚有荣名之宠焉其所以教人之孝者笃于古也深矣子方进用于时其所以荣其亲者未知其止也姑立表以待焉
　　胡先生墓表
　　先生讳瑗字翼之姓胡氏其上世为陵州【一作京兆】人后为泰州如臯【一作海陵】人先生为人师言行而身化之使诚明者达昏愚者励而顽傲者革故其为法严而信为道久而尊师道废久矣自景祐明道以来学者有师惟先生暨泰山孙明复石守道三人而先生之徒最盛其在湖州之学弟子去来常数百人各以其经转相传授其教学之法最备行之数年东南之士莫不以仁义礼乐为学庆厯四年天子开天章阁与大臣讲天下事始慨然诏州县皆立学于是建太学于京师而有司请下湖州取先生之法以为太学法至今为着令后十余年先生始来居太学学者自逺而至太学不能容取旁官署【一作字】以为学舍礼部贡举嵗所得士先生弟子十常居四五其髙第者知名当时或取【一作中】甲科居显仕其余散在四方随其人贤愚皆循循雅饬其言谈举止遇之【一无二字】不问可知为先生弟子其学者相语称先生不问可知为胡公也先生初以白衣见天子论乐拜【一有试字】秘书省校书郎辟丹州军事推官改宻州观察推官丁父忧去职服除为保寜军节度推官遂居湖学召为诸王宫教授以疾免巳而以太子中舍致仕迁殿中丞于家皇祐中驿召至京师议乐复以为大理评事兼大常寺主簿又以疾辞嵗余为光禄寺丞国子监直讲廼居太学迁大理寺丞赐绯衣银鱼嘉祐元年迁太子中允充天章阁侍讲仍居太学巳而病不能朝天子数遣使者存问又以太常博士致仕东归之日太学之诸生与朝廷贤士大夫送之东门执弟子礼路人嗟叹以为荣以四年六月六日卒于杭州享年六十有七以明年十月五日葬于乌程何山之原其世次官邑与其行事莆阳蔡君谟具【一作旦】志于幽堂呜呼先生之徳在乎人不待表而见于后世然非此无以慰学者之思乃揭于其墓之原六年八月三日庐陵欧阳修述
　　泷冈阡表
　　呜呼惟我皇考崇公卜吉于泷冈之六十年其子修始克表于其阡非敢缓也葢有待也修不幸生四嵗而孤太夫人守节自誓居穷【一作贫】自力于衣食以长以教俾至于成人太夫人告之曰汝父为吏廉而好施与喜賔客其俸禄虽薄常不使有余曰毋以是为我累故其亡也无一瓦之覆一垅之植【碑本作埴】以庇而为生吾何恃而能自守邪吾于汝父知其一二以有待于汝也自吾为汝家妇不及事吾姑然知汝父之能养也汝孤而幼吾不能知汝之必有立然知汝父之必将有后也吾之始归也汝父免于母丧方逾年嵗时祭祀则必涕泣曰祭而丰不如养之薄也间御酒食则又涕泣曰昔常【一作吾】不足而今有余其何及也吾始一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨也【一无也字】矧求而有得邪以其有【一本有字作求而】得则知不求而死者有恨也夫常求其生犹失之死而世【一作况】常求其死也回顾乳者劒【一作抱】汝而立于旁因指而叹曰术者谓我嵗行在戌将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者邪呜呼其心厚于仁者邪此吾知汝父之必将有后也汝其勉之夫养不必丰要于孝利虽不得溥于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗绵二州推官又为泰州判官享年五十有九葬沙溪之泷冈太夫人姓郑氏考讳徳仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少防【一作贱】时治其家以俭约其后常不使过之曰吾儿不能苟合于世俭薄所以居患难也其后修贬夷陵太夫人言笑自若曰汝家故贫贱也【碑本无六字】吾处之有素矣汝能安之吾亦安矣自先公之亡二十年修始得禄而养又十有二年列官于朝始得赠封其亲又十年修为龙图阁直学士尚书【一无尚书字】吏部郎中留守南京太夫人以疾终【一作卒】于官舍享年七十有二又八年修以非才入副枢宻遂参政事又七年而罢自登二府天子推恩褒其三世故【一作葢】自嘉祐以来逢国大庆必加宠锡皇曽祖府君累赠金紫光禄大夫太师中书令曽祖妣累封楚国太夫人皇祖府君累赠金紫光禄大夫太师中书令兼尚书令祖妣累封吴国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏【一作韩】国于是小子修泣而言曰呜呼为善无不报而迟速有时此理之常也惟我祖考积善成徳宜享其隆虽不克有于其躬而赐爵受封显荣褒大实有三朝之锡命是足以表见于后世而庇赖其子孙矣乃列其世谱具刻于碑既又载我皇考崇公之遗训太夫人之所以教而有待于修者并揭于阡俾知夫小子修之徳薄能鲜遭世窃位而幸全大节不辱其先者其来有自熈寜三年嵗次庚戌四月辛酉朔十有五日乙亥男推诚保徳崇仁翊戴功臣观文殿学士特进行兵部尚书知青州军州事兼管内劝农使充京东东路安抚使上柱国乐安郡开国公食邑四千三百户食实封一千二百户修表
　　集贤校理丁君墓表
　　君讳寳臣字元珍姓丁氏常州晋陵人也景祐元年举进士及第为峡州军事判官淮南节度掌书记杭州观察判官改太子中允知剡县徙知端州迁太常丞博士坐海贼侬智髙陷城失守夺一官徙置黄州久之复得太常丞监湖州酒税又复博士知诸暨县编校秘阁书籍遂为校理同知太常礼院君为人外和怡而内谨立望其容貎进趋知其君子人也居乡里以文行称少孤与其兄笃于友悌兄亡服丧三年曰吾不幸幼失其亲兄吾父也庆厯中诏天下大兴学校东南多学者而湖杭尤盛君居杭学为教授以其素所学问而自修于乡里者教其徒久而学者多所成就其后天子患馆阁职废特置编校八员其选甚精乃自诸暨召居秘阁君治州县听决精明赋役有法民畏信而便安之其始治剡也如此后治诸暨剡邻邑也其民闻其来讙曰此剡人爱而思之谓不可复得者也今吾民乃幸而得之而君亦以治剡者治之由是所至有声及居阁下淡然不以势利动其心未尝走谒公卿与诸学士羣居恂恂人皆爱亲之葢其召自诸暨也以材行选及在馆阁久而朝廷益知其贤英宗每论人物屡称之国家自削除僭伪东南遂无事偃兵弛备者六十余年矣而岭外尤甚其山海荒濶列郡数十皆为下州朝廷命吏常以一县视之故其守无城其戍无兵一日智髙乘不备陷邕州杀将吏有众万余人顺流而下浔梧封康诸小州所过如破竹吏民皆望而散走独君犹率羸卒百余拒战杀六七人既败亦走初贼未至君语其下曰幸得兵数千人伏小湘峡扼至险以击骄兵可必胜也乃请兵于广州凢九请不报又尝得贼觇者一人斩之贼既平议者谓君文学宜居台阁备侍从以承顾问而眇然以一儒者守空城提百十饥羸之卒当万人卒至之贼可谓不幸而天子亦以为县官不素设备而责守吏不以空手捍贼宜原其情故一切轻其法而君以尝请兵不得又能拒战杀贼则又轻之故他失守者皆夺两官而君夺一官巳而知其贤复召用后十余年御史知杂苏宷受命之明日建言请复治君前事夺其职而黜之天子知君贤不可以一眚废而先帝巳察其罪而轻之矣又数更大赦且罪无再坐然犹以御史新用故屈君使少避而不伤之也乃用其校理嵗满所当得者即以君通判永州方待阙于晋陵以治平四年四月某甲子中风一夕卒享年五十有八累官至尚书司封员外郎阶朝奉郎勲上轻车都尉曽祖讳某祖讳某皆不仕父讳某赠尚书工部侍郎母张氏仙游县太君君娶饶氏封晋陵县君先卒子男四人曰隅曰除曰隮皆举进士曰恩儿才一嵗女一人适著作佐集贤校理胡宗愈君既卒天子悯然推恩録其子隅为太庙斋郎君之平生履忧患而遭困阨处之安然未尝见戚戚之色其于穷达寿夭知有命固无憾于其心然知君之贤哀其志而惜其命止于斯者不能无恨也于是相与论著君之大节伐石纪辞以表见于后世庶几以慰其思焉熈寜元年六月十四日庐陵欧阳修述












　　文忠集巻二十五
　　钦定四库全书
　　文忠集巻二十六
　　宋　欧阳修　撰
　　居士集二十六
　　墓志四首
　　虞部员外郎尹公墓志铭
　　公讳仲宣姓尹氏尹氏世居太原无显者由公之父赠刑部侍郎讳文化始举毛诗登某科以材敏称于当世仕至尚书都官郎中于今人士语尹氏者往往能称其名字由是始有闻人刑部葬其父于河南今为河南人公举周易咸平三年中第厯梓州铜山鳯翔麟游二主簿京兆府司理参军潞州襄垣主簿迁汝州梁懐州武陟二令又迁蜀州军事判官荐其能者数十【一作十数】人拜大理寺丞太子中舍殿中丞国子博士尚书虞部员外郎厯知汝州之叶郑州之荥阳【一有县字】又知大宁监通判华州又知资州皆有政【一作能】绩最后知郢州至州之三日晨起衣冠得疾【一有及寝而三字】卒实景祐四年三月七日也年七十一以五年十一月二十八日夀安母郑氏德兴县太君妻张氏夀安县君子七人源洙湘冲淑沂泳诸孙十余人公既卒许州进士朱生游资州资人【一作州】家家能道公之遗事及闻公丧皆巷哭其吏与民各以其类之浮屠发哀受吊朱生既得公善十余事为作遗爱録以遗资人朱生未尝识公者而言若兹信矣呜呼善人之为善也生不赫赫于当时则其遗风余思在乎人者必有时而着公生而为善殁也见思【一作殁也见称思可知也已】铭者所以名其善功以昭后世也【一有夫字】铭曰物塞而通必艰其初至于大亨乃而敷尹氏之先久窒不耀自公再世始发其奥公不坠德有善在人孰当其兴在子与孙【一作在于子孙】
　　尚书兵部员外知制诰谢公墓志铭
　　朝防大夫行尚书兵部员外郎知制诰知邓州军州事兼管内劝农使上轻车都尉阳夏县开国男食邑三百戸赐紫金鱼袋谢公讳绛字希深其先出于黄帝之后任姓之别为十族谢其一也其国在南阳宛三代之际以防不见至诗嵩髙始言周宣王使召公营谢邑以赐申伯葢谢先以失国其子孙散亡以国为姓厯秦汉魏益不显至晋宋间谢氏出陈郡者始为盛族公之皇考曰太子賔客讳涛其爵陈留伯至公开国又为阳夏男皆在陈郡故用其封复因为陈郡人然其官邑卒葬随世而迁其谱自八世而下可见曰八代祖汾为河南缑氏人至五代祖希图姑迁而南或嘉兴或葬丽水自皇考已上三代皆葬杭州之富阳公以寳元二年四月丁邜来治邓其年十一月已酉以疾卒于官以逺不克归于南即以眀年八月得州之西南某山之阳遂以葬公享年四十有五初娶夏侯氏先卒今举以祔后娶髙氏文安县君三男六女男某皆将作监主簿女一早亡五尚幼公之卒其客欧阳修吊而哭于位退则叹曰初賔客之薨修获铭其德纳诸富阳之原今又哭公之丧哭者在位莫如修旧葢尝铭其世矣乃论次其终始曰公年十五起家试秘书省校书郎复举进士中甲科以奉礼郎知颍州汝隂县迁光禄寺丞上书论四民失业杨文公荐其材召试充秘阁校理再迁太常丞通判常州丁母晋陵郡君许氏忧服除迁太常博士用郑氏经唐故事议昭武皇帝非受命祖不宜配享感生帝天圣中天下水旱而蝗河决壊滑州又上书用洪范五行京房传推灾异所以为天谴告之意极陈时所阙失无所讳与修真宗国史迁祠部员外郎直集贤院通判河南府移书丞相言嵗凶嵩山宫宜罢勿治又上书论妖人方术士不宜出入禁中请追所赐先生处士号嵗满权开封府判官再迁兵部员外郎为三司度支判官上书论法【一作诏】禁密花透背诏书云自内始今内人赐衣复下有司取之是为法而自戾无以信天下又言后苑作官市筒亦禁物民间非所有有之为犯法因请罢内作诸器皆以其职言又言有司多【一无此字】求上防【一有多字】从中出而数更且谓号令数变则亏国体利害偏听则惑聪眀请者务欲各行而守者患于不一请凡诏令皆由中书枢宻院然后行郭皇后废上书用诗白华引申后褒姒以为戒景祐元年丁父忧服除【一本賔客薨于京师以丧南归三年】召试知制诰判流内铨议者言李照新定乐不可用下其议议者乆不决公为两议曰宋乐用三世矣照之法不合古吾从旧乃署其一议曰从新乐者异署议者皆从公署公为人肃然自修平居温温不妄喜怒及其临事敢言何其壮也虽或听或否或论髙而不能行或后果如其言皆傅经据古切中时病三代已来文章盛者称西汉公于制诰尤得其体世所谓常杨元白不足多也公既以文知名至于为政无所不逹自汝隂已有能名佐常州至今常人思之钱思公守河南悉以事属之是时庄献明肃太后庄懿太后起二陵于永安至于铁石畚锸不取一物于民而足修国子学教诸生自逺而至者百余人举而中第者十八九河南人闻公丧皆出涕诸生画像于学而祠之初吏部拟官以圭田有无为均公取州县田覆其实者凖其方之物贾【一作价】差为多少掲之省中它有名而无实者皆不用人以为便天下之吏有定职而无定员故选者常患其多而久积吏縁以奸至公为之选而集者有不逾旬而去天下皆称其平其遇事冗剧【一有处字】尤若简而有余及求知邓州其治益以寛静为本州遂无事先是有妖僧者以伪言诱民男女数百人往往昼夜为防凡六七年不废公则取其首恶二人寘之法余一不问民始知公法可畏而安于不苛南阳堰引湍水溉公田水之来逺而少能及民而堰撤【勑列反】墩破公议复召信臣故渠以罢邓人嵗役而以水与民大兴学舍皆未就而卒始公来邓食其廪者四十余人或疑其多及其丧为之制服其治衣栉才二婢至三从孤弟妹皆聚而食之卒之日廪无余粟家无余赀入哭其堂椸无新衣然平生【一有好施宗族】嘉賔客谈宴怡怡如也自少而仕凡三十年间自守不回而外亦不为甚异此其始终大节也【一无也字下有昔太史公世称其文善以多为少今予不能乃不暇具书公之事而特着其大者畧书之噫公之事何多与繁予文而不克究使公而夀且用极其材则凡今所书又有不暇书而又着其尢大者尔将葬其嗣子某来乞铭】铭曰
　　夀吾不知命系其偶不俾其隆安归其咎惟德之眀惟仁之茂惟力之为而公之有
　　资政殿学士尚书戸部侍郎简肃薛公墓志铭
　　明道二年尚书礼部侍郎参知政事河东公以疾告归其政天子曰吾不可以数烦公乃诏优公不朝而使视事如故居嵗中数以告乃得还第又数以告然后拜公为资政殿学士户部侍郎判尚书都省罢其政事景祐元年八月庚申公薨于家年六十有八赠兵部尚书公讳奎字宿蓺姓薛氏薛氏之先出于黄帝之后任姓任姓之别为十族薛者奚仲之始封也其后奚仲去迁邳而仲虺留居薛春秋之际以国见经而其子孙后以为氏此其谱也隋唐之间薛姓居河东者为最盛公绛州正平人也曽王父赠太保讳某大王父赠太传讳某王父殿中丞赠太师讳某三世皆不显而以公贵初太宗皇帝伐并州太师以策干行在不见用罢公生十余嵗巳能属文辞太师顾曰是必大吾门吾复何为乃不复事生业务施贷以赒乡闾曰吾有子矣后何患后五十年公始佐今天子参政事为世名臣如其言公为人敦笃忠烈果敢明逹初举进士为州第一让其里人王严而居其次于是乡里皆称之淳化三年再举乃中授秘书省校书郎隰州军事推官始至取州狱已成书活寃者四人徙仪州推官士争荐其能丁太夫人忧服除用荐者拜大理寺丞知兴化军莆田县悉除故时王氏无名租莆田人至今以为德迁殿中丞知河南长水县徙知兴州州旧铸铁钱用功多人以为苦公乃募民有力者弛其山使自为利而收其铁租以铸悉罢役者人用不劳迁太常博士御史中丞向敏中荐公材中御史就拜监察御史召为殿中侍御史判三司都磨勘司赐绯衣银鱼出为陜西转运副使坐举人免官居数月通判陜府嵗余召还台安抚河北称防改尚书戸部员外郎淮南转运使江淮制置发运使开州河废其三堰以便漕船嵗以八百万石食京师其后罕及其多转吏部员外郎丁太师忧去职不许居二嵗入为三司户部副使与三司使李士衡争事省中士衡扳时权贵人为助公拜戸部郎中直昭文馆出知延州迁吏部郎中入为龙图阁待制知开封府迁右諌议大夫御史中丞契丹使萧从顺来朝是时庄献明肃太后垂帘听政从顺举止多不逊以为南使至契丹者皆见太后遂请见之朝议患之未有以决公独以理折之从顺乃止而嫉公者谗其漏禁中语由是拜集贤院学士出知并州改知秦州秦州宿重兵兵尝歉食公为勤俭积畜敎民水种嵗中迁枢宻直学士知益州而秦之余粟积者三百万征筭之衍者三十万覈民旧隐田数百顷所得刍粟又十余万秦州之民与其蕃【一作夷】落数千人诣转运使请留不果公在开封以严为治肃清京师京师之民至私以俚语目公且相戒曰是不可犯也囹圄为之数空而至今之人犹或目之及居蜀尤有善政民有得伪蜀时中书印者夜以锦囊挂之西门门【一作阍】者以白蜀人随之者万计皆恟恟【一作詾詾】出异语且观公所为公顾主吏藏之畧不取视民乃止老媪告其子不孝者子诉贫不能养公取俸钱与之曰用此为生以养母子遂相慈孝里富人三女皆孤民或妄争其产公析其赀为三为嫁其女于是人皆以公为仁恩蜀人喜乱而易揺公既镇以无事又能顺其风俗从容宴乐及其临事破奸发伏逆见随决如逄防之射而方朔之占无一不中蜀人【一作甚后】爱且畏之以比张尚书咏而不苛开封天子之畿益州蜀一都防皆世号尤难理者而公尤有名其猛寛之政前后异施可谓知其方矣入拜龙图阁直学士权三司使遂拜参知政事公入谢上曰先帝尝言卿可用吾今用卿矣公益感激自励而素刚毅守节不苟合既与政尤挺立无所牵随然遂欲绳天下无细大一入于规矩往往不可其意则归卧于家叹息忧愧輙不食家人笑其何必若此公曰吾惭不及古人而惧后世讥我也公尝使契丹与其君臣语而以论议服其坐中其后契丹使来必问公所在及闻已用乃皆喜曰是得人矣邉吏得谍者言契丹欲弃约举兵上亟召大臣议或欲选将増兵公曰契丹畏誓而贪利且无隙以开其端其必不动不宜失持重之势而使其可窥已而卒无事他日上顾公曰果如公言于是益重之明道二年庄献眀肃太后欲服天子衮冕见太庙臣下依违不决公独争之曰太后必若王服见祖宗若何而拜乎太后不能夺为改他服太后崩上见羣臣泣曰太后疾不能言而犹数引其衣若有所属何也公遽曰其在衮冕也然服之岂可见先帝乎上大悟卒以后服苑于是益以公为果可用也【一无也字下有而不至乎大用终焉】公先娶潘氏早卒后娶赵氏今封金城郡夫人子男一人直孺大理寺丞女五人长适故职方员外郎张竒其次适故开封府士曹参军乔易从早亡次适太原王拱辰早亡次适庐陵欧阳修次又适王氏公既贵赠其曽祖而下三室曰太保太傅太师追封曽祖妣某氏某夫人祖妣某氏某夫人妣某氏某夫人公性孝慈虽在大位家人勤俭不知为骄奢诸子防孤抚养不异平生所为文章四【一作二】十巻直而有气如其为人五年某月某甲子其孤直孺奉其柩自京师葬于绛州以某年某月某甲子即事先期状公之功行上之太常太常议曰谥法一德不懈曰简执心决断曰肃今其状应法乃谥曰简肃铭曰
　　薛夏之封以国为姓其后河东隋唐最盛公世载德实河东人必大其门太师之云公之从事以难为易参于大政不挠不牵屡决大议有言炳然公不为相吿病还家赠赙之荣尚书是加公有敏德焯其行事公有令名有司之諡事告之史諡传子孙又刻铭章纳于墓门
　　赠尚书度支员外郎张君墓志铭
　　君讳思字希圣青州人也曾祖讳庭实不仕祖讳昻赠尚书职方郎中父讳从化尚书驾部员外郎赠秘书少监母河南县太君朱氏君天禧四年举进士及第为潍州司理参军青州益都县主簿开封府仓曹参军改秘书省著作佐郎知益都县再迁秘书丞太常博士通判阆州权知兴元府景祐四年九月十七日以疾卒于官享年六十有四君世以明经仕宦至君始为辞章举进士官虽卑事亲能尽其养不知其禄之薄也退与妻子恶衣蔬食无难色居亲丧尽哀葬其家三十余丧乡里称其孝为吏所至有能名京东嵗大饥所在盗贼起独君所治益都无盗而赈防饥人比他县尤多安抚使以为言诏书褒美在阆州治嘉陵江石隄民至今赖之君为博士时其弟愈犹为布衣君尝叹曰吾年四十有七始以进士及第今且老吾志其衰矣顾其三子曰是必大吾门因独念其弟愈先君之所爱也乃欲致其仕以冀一子恩得以命其弟顾贫未能去禄仕毎以为恨已而其子唐卿举进士第一君闻之喜且泣曰吾志其就矣乃上书求致仕且欲官其弟愈未及而卒君娶王氏冯翊县君后君二十二年以卒子男三人唐卿将作监丞通判陜州唐辅孟州济源县尉皆早卒唐民今为秘书丞女二人长适屯田员外郎任沆次早卒孙男二人曰危行果行孙女二人皆尚防君以子恩赠尚书度支员外郎夫人王氏亦以子恩封长夀县太君以嘉祐四年十月十二日葬君夫人于青州益都县仁德乡之南原铭曰
　　张有世序是为青人君治益都有政于民仕也四方昌其子孙终必返本斯之谓仁乡人之思封树长存





　　文忠集巻二十六
　　钦定四库全书
　　文忠集巻二十七
　　宋　欧阳修　撰
　　居士集二十七
　　墓志五首
　　翰林侍读学士给事中梅公墓志铭
　　翰林侍读学士给事中【一云行给事中知许州上柱国南昌郡开国公食邑三千三百户实封六百户赐紫金鱼袋】梅公既卒之明年其孤及其兄之子尭臣来请铭以葬曰吾叔父病且亟矣犹卧而使我诵子之文今其葬宜得子铭以藏公之名在人耳目五十余年前卒一嵗予始拜公于许公虽衰且【一无此字】病其言谈词气尚足动人嗟予不及见其壮也然尝闻长老道公咸平景徳之初一遇真宗言天下事合意遂以人主为知巳当时搢绅之士【一无此二字】望之若不可及巳而摈斥流离四十年间白首翰林卒老一州嗟夫士果能自为材邪惟世用不用尔故予记公终始至于咸平景徳之际尤为详焉良以悲其志也公讳询字昌言世家宣城年二十六进士及第试校书郎利丰监判官迁将作监丞知杭州仁和县又迁著作佐郎举御史台推勘官时亦未之竒也咸平三年与考进士于崇政殿庐中一见以为竒材召试中书直集贤院赐绯衣银鱼是时契丹数冦河北李继迁急攻灵州天子新即位鋭于为治公乃上书请以朔方授潘罗支使自攻取是谓以四裔攻四裔真宗然其言问谁可使罗支者公自请行天子惜之不欲使蹈兵间公曰苟活灵州而罢西兵何惜一梅询天子壮其言因遣使罗支未至而灵州没于贼召还迁太常丞三司户部判官数访时事【一有使得以书论】于是屡言西北事时边将皆守境不能出师公请【一有出字】大臣临边督战募游兵击贼【一有论曹玮马知节才可用又十字】论傅潜杨琼败绩当诛【一有以正刑三字】而田绍斌王荣等可责其効以赎过凡数十事其言甚壮天子益噐其材数欲以知制诰宰相有言不【一作未】可者乃巳其后继迁卒为潘罗支所困而朝廷以两镇授徳明徳明顿首谢罪河西平天子亦再幸澶渊【一有以金帛二字】盟契丹而河北之兵解天下无事矣公既见疎不用初坐断田讼失实通判杭州徙知苏州又徙两浙转运【一有副字】使还判三司开拆司迁太常博士用封襌恩迁祠部员外郎又坐事出知濠州以刑部员外郎为荆州湖北路转运使坐擅给驿马与【一作假】人奔防而马死夺一官通判襄州徙知鄂州又徙苏州天禧元年复为刑部员外郎陜西转运使灵州弃巳久公与秦州曹玮得胡芦河路【一有无沙二字】可出兵无沙行之阻而能径【一无此八字】趋灵州遂请玮居环庆以图出师防玮入为宣徽使不克而止迁工部郎中坐朱能反贬【一作左迁】懐州团练副使再贬【一作改】池州天圣元年拜度支员外郎知广徳军徙知楚州迁兵部员外郎知夀州又知陜府六年复直集贤院又迁工部郎中改直昭文馆知荆南府召为龙图阁待制紏察在京刑狱判流内铨改龙图阁直学士知并州未行迁兵部郎中枢宻直学士以徃就迁右諌议大夫入知通进银台司复判流内铨改翰林侍读学士羣牧使迁给事中知审官院以疾出知许州康定二年六月某日卒于官公好学有文尤【一无此五字】喜为诗为人严毅修洁而材辩敏明少能慷慨见竒真宗自初召试感激言事自以为君臣之遇巳而失职逾二十年始复直于集贤【一作始复直集贤院】比登侍从而门生故吏曩时所考进士或至宰相居大官故其视时人常以先生长者自处论事尤多发愤其在许昌继迁之孙复以河西叛朝廷出师西方而公巳老不复言兵矣享年七十有八以终【一无此二字】梅氏逺出梅伯世久而谱不明公之皇曽祖讳超皇祖讳逺皆不仕父讳邈赠刑部侍郎夫人刘氏彭城县君子五人长曰鼎臣官至殿中丞次曰寳臣皆【一无皆字】先公卒次曰得臣太子中舍次曰辅臣前将作监丞次曰清臣大理评事公之卒天子赠赙优恤【一无此一字】加【一作拜】得臣殿中丞清臣卫尉寺丞明年八【一作九】月某日葬公宣州之某县某乡某原【一作葬于宣城县长安乡西山里】铭曰
　　士之所难有蕴无时伟欤梅公人主之知勇无不敢惟义之为困于翼飞中垂以敛一失其涂进退而坎理不终穷既晚而通惟其夀考福禄之隆【一作终】
　　尚书都官员外郎欧阳公墓志铭
　　公讳晔字日华于检校工部尚书讳托彭城县君刘氏之室为曽孙武昌县令讳郴兰陵夫人【一作兰陵郡无夫人字】萧氏之室为孙赠太仆少卿讳偃追封潘原县太君李氏之室为第三子于修为叔父修不幸幼孤依于叔父而长焉尝奉太夫人之教曰尔欲识尔父乎视尔叔父其状貎起居言笑皆尔父也修虽幼巳能知太夫人言为悲【一作哀】而叔父之为亲也欧阳氏世家江南伪唐李氏时为庐陵大族李氏亡先君昆弟同时而仕者四人独先君早世其后三人皆登于朝以殁公【一有以字】咸平三年举进士甲科厯南雄州判官随阆二州推官江陵府掌书记拜太子中允太常丞博士尚书屯田都官二员外郎享年七十有九最后终于家以庆厯四年三月十日葬于安州应城县高风乡彭乐村于其葬也其素所养兄之子修泣而书曰呜呼叔父之亡吾先君之昆弟无复在者矣其长养教育之恩既不可报而至于状貎起居言笑之可思慕者皆不得而见焉矣惟勉而纪吾叔父之可传于世者庶以尽修之志焉公以太子中允监兴国军盐酒税太常丞知汉州雒县博士知端州桂阳监屯田员外郎知黄州迁都官知永州皆有能政坐举人夺官复以屯田通判歙州以本官分司西京许家于随复迁都官于家遂致仕景祐四年四月九日卒公为人严明方质尤以洁亷自持自为布衣非其义不輙受人之遗少而所与亲旧后或甚贵终身不造其门其涖官临事长于决断初为随州推官治狱之难决者三十六【一有人字】大洪山竒峯寺聚僧数百人转运使疑其积物多而僧为奸利命公徃籍之【一有官为出入四字】僧以白金千两餽公公笑曰吾安用此然汝能听我言乎今嵗大凶汝有积谷六七万石能尽以输官而赈民则吾不籍汝僧喜曰诺饥民赖以全活陈尭咨以豪贵自骄【一有所居为不法五字】官属莫敢仰视在江陵用私钱诈为官市黄金府吏持帖强僚佐署公呵吏曰官市金当有文符独不肯署尭咨虽惮而止然讽转运使出公不使居府中鄂州崇阳素号难治乃徙公治之至则决滞狱百余事县民王明与其同母兄李通争产累嵗明不能自理至贫为人赁舂公折之一言通则具伏尽取其产钜万【一有一字】归于明通退而无怨言桂阳民有争舟而相殴至死者狱久不决公自临其狱出囚坐庭中去其桎梏而饮食之食讫悉劳而还于狱独留一人于庭留者色动惶顾公曰杀人者汝也囚不知所以然公曰吾视食者皆以右手持匕而汝独以左本死者伤在右肋此汝杀之明也囚即涕泣曰我杀也不敢以累他人公之临事明辨有古良吏决狱之术多如此所居人皆爱思之公娶范氏封福昌县君子男四人长曰宗顔次曰宗闵其二早亡女一人适张氏亦早亡铭曰
　　公之明足以决于事爱足以思于人仁足以施其族清足以洁其身而铭之以此足以遗其子孙
　　江寜府句容县令赠尚书兵部员外郎王公墓志铭【代恕】
　　王氏世家开封陈留之通许镇咸平中分通许为咸平县故王氏今为开封咸平人公讳某字某曽祖讳丕祖讳祚父讳鋭世以赀雄里中不乐仕宦而好施其有以赒人之急及公而赀益衰乃叹曰吾闻施于为政其利可以赒天下赀安足道哉乃慨然以孔氏尚书举于有司累不中因就他选曰可以为政何择焉初任莱州莱阳主簿防令坐事解去公署令事告其民曰令欲为法简而利民溥者当何为去其甚恶可也乃缚故吏唐权条其宿恶上于州杖其脊而遣之县之奸豪皆敛色屏气指权相戒不可犯公法公曰使我为令期年不独善人不惧恶人可使恶人为善也巳而河决东平公部县丁夫数千召权署队长权喜曰公许我自新矣卒以丁夫治河为诸县最歴婺州兰溪尉陈州项城主簿防嵗旱蝗州守风吏按田者言旱不为灾公与守争至三四民得复乃巳改颍州司法叅军州民药氏为盗防赦出入里闾操弓矢为民害有朱氏者募客二人谋杀之法当死公曰为法所以辅善而禁恶也今杀良民为恶盗报仇岂法意邪乃状列之朱氏得减死改华州司法迁苏州之吴江江寜之句容二县令遂老于京师以某年某月某日卒于家享年六十有九公好学善书喜賔客务赒人缓急而为性寛静沈黙【一冇及于吏事敢于所为不屈其字】左右丞史有不如意未尝笞责诸子问之则曰刑法岂为喜怒设邪公初娶赵氏永安郡太君后娶李氏陈留郡太君子男十人二早卒女二【一作一】人一【一无一字】卒于家一适朱氏庆厯四年九月庚申葬于开封尉氏蒋成乡柏子原之新茔于其葬也长子拱璧右侍禁次拱之左班殿直次拱徳卫州获嘉县令次拱安右班殿直次拱巳守将作监主簿次拱式尉氏县尉次拱辰右谏议大夫权御史中丞次拱着歙州司户叅军以中丞之贵累赠尚书兵部员外郎将葬中丞君泣而语其伯仲曰吾家通许世有隂徳于人而无兴者至吾先君不有于其躬而以贻后世小子不佞幸得备员御史府进退大夫之后小子何有焉然惧乎后世徒见王氏之兴而不知吾世积渐之所以来者若此其可无铭乃来求铭铭曰公世以赀施徳于人至公赀衰乃施于官有子之一足大公门矧公多子多子多孙惟彼世徳如流有源其来者逺愈积益蕃铭昭其昧以永厥存
　　张子野墓志铭
　　吾友张子野既亡之二年其弟充以书来请曰吾兄之防将以今年三月某日葬于开封不可以不铭铭之莫如子宜呜呼予虽不能铭然乐道天下之善以传焉况若吾子野者非独其善可铭又有平生之旧朋友之恩与其可哀者皆宜见于予文冝其来请于予也初天圣九年予为西京留守推官是时陈郡谢希深南阳张尭夫与吾子野尚皆无恙于时一府之士皆魁杰贤豪日相徃来饮酒歌呼上下角逐争相先后以为笑乐而尭夫子野退然其间不动声气众皆指为长者予时尚少心壮志得以为洛阳东西之冲贤豪所聚者多为适然耳其后去洛来京师南走夷陵并江汉其行万三四千里山砠水厓穷居独游思从曩人邈不可得然虽洛人至今皆以为无如向时之盛然后知世之贤豪不常聚而交游之难得为可惜也初在洛时巳哭尧夫而铭之其后六年又哭希深而铭之今又哭吾子野而铭【一有之字】于是又知非徒相得之难而善人君子欲使幸而久在于世亦不可得【一有也字】呜呼可哀也巳子野之世曰赠太子太师讳某曽祖也宣徽比院使枢宻副使累赠尚书令讳逊皇祖也尚书比部郎中讳敏中皇考也曽祖妣李氏陇西郡夫人祖妣宋氏昭化郡夫人孝章皇后之妹也妣李氏永安县太君子野家聨后姻世久贵仕而被服操履甚于寒儒好学自力善笔札天圣二年举进士歴汉阳军司理叅军开封府咸平主簿河南法曹叅军王文康公钱思公谢希深与今叅知政事宋公咸荐其能改著作佐郎监郑州酒税知阆州阆中县就拜秘书丞秩满知亳州鹿邑县寳元二年二月丁未以疾卒于官享年四十有八子伸郊社掌坐次从次幼未名女五人一适人矣妻刘氏长安县君子野为人外虽愉怡中自刻苦遇人浑浑不见圭角而志守端直临事敢【一作果】决平居酒半脱冠垂头童然秃且白矣予固巳悲其早衰而遂止于此岂其中亦有不自得者邪子野讳先其上世博州髙堂人自曽祖巳来家京师而塟开封今为开封人也铭曰
　　嗟夫子野质厚材良孰屯其亨孰短其长岂其中有不自得而外物有以戕开封之原新里之乡三世于此其归其藏
　　孙明复先生墓志铭【并序】
　　先生讳复字明复姓孙氏晋州平阳人也少举进士不中退居泰山之阳学春秋着尊王发防鲁多学者其尤贤而有道者石介自介而下皆以弟子事之先生年逾四十家贫不娶李丞相廸将以其弟之女【一作子】妻之先生疑焉介与羣弟子进曰公卿不下士久矣今丞相不以先生贫贱而欲托以子是高先生之行义也先生宜因以成丞相之贤名于是乃许孔给事道辅为人刚直严重不妄与人闻先生之风就见之介执杖屦侍左右先生坐则立升降拜则扶之及其徃谢也亦然鲁人既素髙此两人由是始识师弟子之礼莫不叹嗟之而李丞相孔给事亦以此见称于士大夫其后介为学官语于朝曰先生非隠者也欲仕而未得其方也庆厯三年枢宻副使范仲淹资政殿学士富弼言其道徳经术冝在朝廷召拜校书郎国子监直讲尝召见迩英阁説诗【一有且字】将以为侍讲而嫉之者言其讲説多异先儒遂止七年徐州人孔直温以狂谋捕治索其家得诗有先生姓名坐贬监防州商税徒泗州又徙知河南府长水县签署应天府判官公事通判陵州翰林学士赵概等十余人上言孙某行为世法经为人师不宜弃之逺方乃复为国子监直讲居三嵗以嘉祐二年七月二十四日以疾卒于家享年六十有六官至殿中丞先生在太学时为大理评事天子临幸赐以绯衣银鱼及闻其丧恻然予其家钱十万而公卿大夫朋友太学之诸生相与吊哭赙治其丧于是以其年十月二十七日葬先生于郓州须城县卢【一作灵】泉乡之北扈原先生治春秋不惑传注不为曲説以乱经其言简易明于诸侯大夫功罪以考时之盛衰而推见王道之治乱得于经之本义为多方其病时枢宻使韩琦言之天子选书吏给纸笔命其门人祖无择就其家得其书十有五篇録之藏于秘阁先生一子大年尚幼铭曰
　　圣既殁经更遭焚逃藏脱乱仅传存【一作得】众説乗之汨其原迂怪百出杂伪真后生牵卑习前闻有欲患之寡攻羣往往止燎以膏薪有勇夫子辟浮云刮磨蔽蚀相吐吞日月卒复光破昏溥哉功利无穷垠有考其不在斯文












　　文忠集巻二十七
　　钦定四库全书
　　文忠集巻二十八
　　宋　欧阳修　撰
　　居士集二十八
　　墓志六首
　　蔡君山墓志铭
　　予友蔡君谟之弟曰君山为开封府太康主簿时予与君谟皆为馆阁校勘居京师君山数徃来其兄家见其以县事决于其府府尹吴遵路素刚好以严惮下吏君山年少位卑能不慑屈而得尽其事之详吴公独喜以君山为能予始知君山敏于为吏而未知其他也明年君谟南归拜其亲夏京师大疫君山以疾卒于县其妻程氏一男二女皆幼县之人哀其贫以钱二百千为其赙程氏泣曰吾家素以亷为吏不可以此汚吾夫拒而不受于是又知君山能以惠爱其县人而以亷化其妻妾也君山间尝语予曰天子以六科防天下士而学者以记问应对为事非古取士之意也吾独不然乃昼夜自苦为学及其亡也君谟发其遗藁得十数万言皆当世之务其后逾年天子与大臣讲天下利害为条目其所改更于君山之藁十得其五六于是又知君山果天下之竒才也君山景祐中举进士初为长谿县尉县媪二子渔于海而亡媪指某氏为仇告县捕贼县吏难之皆曰海有风波岂知其不水死乎且虽果为仇所杀若尸不得则于法不可理君山独曰媪色有寃吾不可不为理乃隂察仇家得其迹与媪约曰吾与汝宿海上期十日不得尸则为媪受捕贼之责凡宿七日海水潮二尸浮而至验之皆杀也乃捕仇家伏法民有夫妇偕出而盗杀其守舍子者君山亟召里民毕防环坐而熟视之指一人曰此杀人者也讯之果伏众莫知其以何术得也长谿至今喜道君山事多如此曰前史所载能吏号如神明不过此也自天子与大臣条天下事而屡下举吏之法尤欲官无大小必得其材方求天下能吏而君山死矣此可为痛惜者也君山讳高享年二十有八以某年某月某日卒今年君谟又归迎其亲自太康取其柩以归将以某年某月某日葬于某所且谓予曰吾兄弟始去其亲而来京师欲以仕宦为亲荣今幸还家吾弟独以柩归甚矣老者之爱其子也何以塞吾亲之悲子能为我铭君山乎乃为之铭曰
　　呜呼吾闻仁义之行于天下也可使父不哭子老不哭幼嗟夫君山不得其寿父母七十扶行送柩退之有言死孰谓天子墓予铭其传不朽庶防以此慰其父母
　　黄梦升墓志铭
　　予友黄君梦升其先婺州金华人后徙洪州之分宁其曾祖讳元吉祖讳某父讳中雅皆不仕黄氏世为江南大族自其祖父以来乐以家赀赈乡里多聚书以招【一有延字】四方之士梦升兄弟皆好学尤以文章意气自豪予少家随【一有州字】梦升从其兄茂宗官于随予为童子【一作予时为童子无下四字】立诸兄侧见梦升年十七八眉目明秀善饮酒谈笑予虽幼心已独竒梦升【一作已能知梦升为可竒矣】后七【一作八九】年予与梦升皆举进士于京师梦升得丙科初任兴国军永兴主簿怏怏不得志以疾【一有解字】去久之复调江陵府公安主簿时予【一作予时】谪夷陵令遇之于江陵梦升顔色憔悴初不可识乆而握手嘘嚱相饮【一作劳】以酒夜醉起舞歌呼大噱【一作自若】予益悲梦升志虽衰而少时意气尚在也后二年予徙干德令梦升复调南阳主簿又遇之于邓间常问其平生所为文章几何梦升慨然叹曰吾已讳之矣穷达有命非世之人不知我【一有乃字】我羞道于世人也求之不肯出遂饮之酒复大醉起舞歌呼因【一有大字】笑曰子知我者【一作独子知我】乃肯出其文读之【一无二字】博辨雄伟其【一无此字】意气奔放犹【一有若字】不可御予又益悲梦升志虽困而独其文章未衰也是时谢希深出守邓州尤喜称道天下士予因手书梦升文一通欲以【一本改欲以字为将】示希深未及而希深卒予亦去邓后之守邓者皆俗吏【一作庸人】不复知梦升梦升素刚不苟合负其所有常怏怏无所施【一作愤愤无所发】卒以不得志死于南阳梦升讳注以宝元二年四月二十五日卒享年四十有二其平生所为文曰破碎集公安集南阳集凡三十巻娶潘氏生四【一作其娶温氏生三】男二女将以庆厯四年某月某日葬于董坊之先茔【一作塟于先茔之侧】其弟渭泣而来告曰吾兄患世之莫吾知孰可为其铭予素悲梦升者因为之铭曰予甞读梦升之文至于哭其兄子庠之词曰子之文章电激雷震雨雹忽止閴然灭泯未甞不讽诵叹息而不已嗟夫梦升曽不及庠不震不惊郁塞埋藏孰与【一作予】其有不使其施吾不知所归咎徒为梦升而悲
　　大理寺丞狄君墓志铭
　　距长沙县西三十里新阳乡梅溪村【一作距某县东南若干里某原】有墓曰狄君之墓者廼予所记【一作纪】谷城孔子庙碑所谓狄君栗者也始君居谷城有善政甞巳见于予文及其亡也其子遵谊泣而请曰愿卒其详而铭之以终先君死生之赐乌虖予哀狄君者其寿止于五十有六其官止于一卿丞盖其生也以不知于世而止于是若其殁而又无传则后世遂将泯没而为善者何以劝焉此予之所欲铭也君字仲庄世为长沙人幼孤事母乡里称其孝好【一作力】学自立年四十始用其兄棐廕补英州真阳主簿再调安州应城尉能使其县终君之去无一人为盗荐者称其材任治民乃迁谷城令汉旁之民惟邓谷为富县尚书铨吏常邀厚赂以售贪令故省中私语【一有邓谷二字】以一二数之惜为竒货而二邑之民未甞得亷吏其豪猾习以赇贿汚令而为自恣至君一切以法防之奸民大吏不便君之政者徃徃诉于其上虽按覆率不能夺君所为其州所下文符有不如理必輙封还州吏亦切齿求君过失不可得君益不为之屈其后民有讼田而君误断者诉之君坐被劾已而县籍彊壮为兵有告讼田之民隠丁以规避者君笑曰是甞诉我者彼寃民能自伸此令【一有飬民】之所欲也吾岂挟此而报以罪邪因置之不问县民繇是知君为爱我是嵗西北初用兵州县既大籍彊壮而讹言相惊【一作警】云当驱以备邉县民数万聚邑中防秋大雨霖米踊贵絶粒君发常平粟赈之有司劾君擅发仓廪君即具伏事闻朝廷亦原之又为其民正其税籍之失而吏得嵗免破产之患逾年政大洽乃修孔子庙作礼器与其邑人春秋释奠而兴于学时予为干德令甞至其县与其民言皆曰吾邑不幸有生而未识亷吏者而长老之民所记才一人而继之者今君也问其一人者曰张及也推及之嵗至于君葢三十余年是谓一世矣呜呼使民更一世而始得一良令吏其可不慎择乎君其可不惜其殁乎其政之善者可遗而不録乎君用谷城之绩迁大理寺丞知新州至则丁母夫人郑氏忧服除赴京师道病卒于宿州实庆厯五年七月二十四日也曽祖讳崇谦连州桂阳令祖讳文蔚全州清湘令父讳杞不仕君娶荥阳郑氏生子男二人遵谊遵微皆举进士【一无四字】女四人长适进士胡纯臣其三尚幼【一无其字】铭曰
　　彊而仕古之道终中寿不为夭善在人宜有后铭于石着不朽
　　薛质夫墓志铭
　　故大理寺丞薛君直孺字质夫资政殿学士赠礼部尚书简肃公之子母曰金城【一有郡字】夫人赵氏质夫生四嵗为殿直公为叅知政事拜大理评事迁将作监丞景祐元年公薨天子推恩于其孤拜大理寺丞公以忠直刚毅显于当世质夫为名臣子能纯俭谨饬好学自立以世其家公塟绛州质夫自京师杖而行哭至于绛州行路之人皆哀嗟之质夫少多病后公六年以卒享年二十有四初娶向氏某人之孙某人之女再娶王氏某人之孙某人之女皆无子呜呼简肃公之世于是而絶孟子曰不孝有三无后为大此为舜娶妻而言耳非万世之通论也不娶而无后罪之大者可也娶而无子与夫不幸短命未及有子而死以正者其人可以哀不可以为罪也故曰孟子之言非通论为舜而言可也质夫再娶皆无子不幸短命而疾病以死其可哀也非其罪也自古贤【一作圣】人君子未必皆有后其功德名誉垂世而不朽者非皆因其子孙而传也伊尹周公孔子顔回之道着于万世非其家世之能独传乃天下之所传也有子莫如舜而瞽不得为善人卒为顽父是为恶者有后而无益为善虽无后而不朽然则为善者可以不懈为简肃公者可以无憾也使简肃公无憾质夫无罪全其身终其寿考以从其先君于地下复何道哉某娶简肃公之女质夫之妹也常哀质夫之贤而不幸伤简肃公之絶世闵金城夫人之老而孤故为斯言庻几以慰其存亡者已悲夫铭曰
　　死而有祀四世之间死而不朽万世之传简肃之德质夫之贤虽其閟矣久也其存
　　陇城县令赠太常博士吕君墓志铭
　　君【一本上有吕字】讳士元字佐尧江宁人也咸平二年举明经为潭州醴陵尉庐州司理叅军宁州彭原广州四防县令又为湖州司理泗州録事叅军吉州太和秦州陇城县令以疾卒于官享年六十有五娶阎氏生子四人曰渊曰溱曰淙曰淇阎氏年七十三后君十五年以卒子淙后其母三月卒以庆厯八年十二月二十日以阎氏之防合葬于州江都县东兴乡马坊村先茔之次君为人刚介有节长于为政醴陵太和皆大邑民喜鬬讼徃徃因事中吏以法吏多不免而君日与长吏争曲直下为邑民伺终无毫髪过失可得而民卒爱思之四防近海俗杂蛮夷君尤知其人之利害事所经决后有欲輙改更者民必自言于廷曰此吕君所决岂可动邪后人亦莫能改也君仕三十余年以一县之禄衣食其族四十余口虽薄而必均夫人阎氏尤能为勤俭子渊溱皆举进士溱有贤材以文章选中第一今渊为秘书丞溱著作郎直集贤院以溱官得封赠赠君太常博士母夫人封天长县太君呜呼吕君官虽卑恵于其民足以为政禄虽薄周于其族足以为仁身虽不显而有子以大其门足以彰为善之効君之皇祖讳裕赠兵【一作工】部尚书皇考讳文膺官至太子左赞善大夫自宋兴百年间吕姓之族五显于世君之叔父刑部侍郎集贤院学士文仲实为先朝名臣而今君有贤子又将显吕氏之族于后于其葬也是宜铭以志其铭【一作墓】曰
　　善无不报报不必同或在其后或及其躬积久发迟逾【一作愈】逺弥昌如其不信考此铭章
　　尹师鲁墓铭
　　师鲁河南人姓尹氏讳洙然天下之士识与不识皆称之曰师鲁葢其名重当世而世之知师鲁者或推其文学或髙其议论或多其材能至其忠义之节处穷达临祸福无愧于君子则天下之称师鲁者未必尽知之师鲁为文章简而有法博学彊记通知今古【一作古今】长于春秋其与人言是是非非务穷尽道理乃已不为苟止而妄随而人亦罕能过也遇事无难易而【一无此字】勇于敢为其所以见称于世者亦所以取嫉于人故其卒穷以死师鲁少举进士及第为绛州正平县主簿河南府户曹叅军邵武军判官举书判防萃迁山南东道掌书记知伊阳县王文康公荐其才召试充馆阁校勘迁太子中允天章阁待制范公贬饶州谏官御史不肯言师鲁上书言仲淹臣之师友愿得俱贬贬监郢州酒税又徙唐州遭父防服除复得太子中允知河南县赵元昊反陜西用兵大将葛懐敏奏起为经略判官师鲁虽用懐敏辟而尤为经略使韩公所深知其后诸将败于好水韩公降知秦州师鲁亦徙通判濠州久之韩公奏得通判秦州迁知泾州又知渭州兼泾原路经略部署坐城水洛与邉臣【一作将】异议徙知晋州又知潞州为政有惠爱潞州人至今思之累迁官至起居舍人直龙图阁师鲁当天下无事时独喜论兵为叙燕息戍二篇行于世自西兵起凡五六嵗未甞不在其间故其论议益【一作亦】精宻而于西事尤习其详其为兵制之说述战守胜败之要尽当今之利害又欲训土兵代戍卒以减邉用为御戎长久之计皆未及施为而元昊臣西兵解严师鲁亦去而得罪矣然则天下之称师鲁者于其材能亦未必尽知之也初师鲁在渭州将吏有违其节度者欲按军法斩之而不【一作未】果其后吏至京师上书讼师鲁以公使钱贷部将【一作讼师鲁自盗】贬崇信军节度副使徙监均州酒税得疾无医药舁至南阳求医疾革隠【一作凴】几而坐顾稚子在前无甚怜之色与賔客言终不及其私享年四十有六以卒师鲁娶张氏某县君有兄源字子渐亦以文学知名前一嵗卒师鲁凡十年间三贬官防其父又防其兄有子四人连防其三女一适人亦卒而其身终以贬死一子三嵗四女未嫁家无余赀客其防于南阳不能归平生故人无逺迩【一作近】皆徃赙之然后妻子得以其柩归河南以某年某月某日葬于先茔之次余与师鲁兄弟交甞铭其父之墓矣故不复次其世家焉铭曰
</div>
    <div class="pagination">
<a href="文忠集（宋欧阳修）_page16.html">上一页</a><span>...</span><a href="文忠集（宋欧阳修）_page12.html">12</a><a href="文忠集（宋欧阳修）_page13.html">13</a><a href="文忠集（宋欧阳修）_page14.html">14</a><a href="文忠集（宋欧阳修）_page15.html">15</a><a href="文忠集（宋欧阳修）_page16.html">16</a><span class="current-page">17</span><a href="文忠集（宋欧阳修）_page18.html">18</a><a href="文忠集（宋欧阳修）_page19.html">19</a><a href="文忠集（宋欧阳修）_page20.html">20</a><a href="文忠集（宋欧阳修）_page21.html">21</a><a href="文忠集（宋欧阳修）_page22.html">22</a><span>...</span><a href="文忠集（宋欧阳修）_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
