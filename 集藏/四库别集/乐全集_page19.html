<!DOCTYPE html>
<html>
<head>
    <meta charset="UTF-8">
    <title>乐全集 - 第 19 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 19 页/共 22 页</h1>
    <div class="content">　　吴兴归安尉署凝碧堂诗序
　　吴兴近郡诸山环合重见层出烟翠不断冈麓连属林薄映帯霅溪中注四水并下溢为大泽漫与湖接归安尉署占溪山之全胜焉尉谢君炳宗又构堂署南尽纳诸景山在堂上水在堂下四时物色旦暮气象俯仰頋望不逺几席余自新定来行吴兴事尝暇日过君骑及于郭门舟及于堂之前轩见琴书在牀牎槛萧洒茶烹顾渚酒倾下若怳疑凌昆阆濯沧浪澹乎其适也徘徊眺望日下忘归客或曰君子之乐也内所居而安陋巷衡门足以求其志亦俟外奬欤余曰子未思也乎处乡党而和过庙朝而庄居阛阓则鄙吝之心生经墟墓则悲哀之思作是非外之感者欤清旷爽垲之境固足以恬情性而起和乐焉吾爱是堂也山色共水光俱静草树与鱼鸟并闲可以使贪者约躁者静邪僻者安其机心其功多于几座之铭益者之友也事有迹近而事逺吾于是堂取之谢君又尝防賔朋于斯谈名理于斯至于柱下漆园之论则且齐得丧遗形体入达人之大观委外物于倘来凡轩冕之驰逐荣利之相轧悉以付诸蛮触氏则向吾所云外奬者顾复卑矣若梁竦徒劳之叹渊明归去之作于通人之致其犹隘欤谢氏子乎可与语道矣既而谢执简进曰众君子来辱者必有作也愿刻君之辞以冠诸篇可乎曰可哉岁上章月孟冬记
　　禅源通録序
　　楞伽阿跋多罗宝经乃先佛所説第一真实妙义故谓之佛语心品祖师达磨以付二祖曰吾观震旦所有经教惟此楞伽四巻可以印心祖祖相付传为心要后至东山以为楞伽义理深微非浅智粗心所能窥测故每用金刚般若经开示众等令其易解逮于曹溪以大慈悲一音演説对荅偈句掲如日月其所开导直指本心未尝离楞伽自证智觉之大防也由是领悟者多法周沙界初二祖常言此经四世之后变成名相深可悲哉自衣止不传诸方分化地殊南北名标顿渐参学之流各相祖述道塲相望源流寖广去圣逾逺时风益薄堪任大事根器诚难然轻重不可欺于权衡方圆不能出于规矩但兔角毛泥牛木马务为深隐巧愈弥甚名相之言谅非虚示初六祖教诸门人説法必令先定宗防虽以三科起用究竟二法尽除故知一问一荅岂苟而已若其具无碍辩才入浄圆三昧随其语黙佛法现前縁与信合事实稀有故黄蘖禅师毎谓众曰江西防下唱道之师八十余席得大寂正眼三两人尔则知为世度门传佛法印大善知识岂易偶哉自賔鉢罗窟诸圣贤众相结集多罗等藏其纪述之来尚矣至于中华则有萧梁续法元魏付法藏传以至于唐宝林心要祖堂等集国朝传灯録时代师承本末详备近吴兴有具寿僧拱辰道意纯熟禅寂为乐再启法筵寻复舍众虽不显谈説而示人闻修之法虽无所作受而为众利益之事故阅上以来诸传集録正其差讹揽其精要推明统本总括横枝若网在纲条目不紊依于义不依语依于法不依人不离文字示解脱相彻照今古乃无尽灯又续法眼之后至治平之末达磨法嗣通十有九世凡二十四巻题曰禅源通録时熈宁四年正月望日乐全居士安道序
　　唐太尉赵公祠堂记
　　唐有天下三百年其间大盗三发明皇天宝末安禄山反范阳长驱陷两都河北河南关辅罹其祸德宗建中末朱泚乗泾师仓卒之变以构凶逆兵不出畿甸寻败亡僖宗干符初草冦王仙芝黄巢秦宗权相踵作乱流毒乃遍天下起曹濮袭荆汉破江淮残闽岭东极海岱北越河遂荡覆京邑剽岐陇所至无噍类城府为丘墟榛莽千里烟火断絶粮食既尽啗人以饱列巨碓数百纳人臼中糜肉而食名为舂磨砦军行则盐尸以从指乡聚曰尚有人焉吾众何患饥也惴惴遗黎靡所寄命于时惟朱全忠据汴赵犨兄弟保陈门之外即为贼境汴去贼差逺全忠兵力足以自固陈被攻围势孤众寡为犨难矣初巢入长安朝廷除犨陈州刺史始领事防巢出闗必犯陈即缮完以待既而巢果东奔趣项犨击擒其爱将孟楷贼盛怒志必屠陈以逞合兵数十万围其城疏堑五周百道攻迫犨以饥疲之众无日不战歴三百日竟全危城巢以此师老不振卒溃灭论者纪忠烈之事名多重于死执功每减于生全夫忠烈士志义所存岂有意于死生之际也幸不幸存焉尔肃宗乾元中陈州刺史尚死于史思明之难后防褒赠至今庙食于陈赵公全城保民享受宠命頋其功名反出于死事者下兄弟三节度皆着勲于王室并终于僖昭之世而唐史不书德朱全忠之救以解其围故事之谨然未尝北靣于梁而梁史书之史官无法笔削两失国朝重修唐书方为立传昶珝附焉梁书谓珝为弟新书以珝为子犨自有二子麓岩意者珝其弟也熈宁三年余守淮阳州学教授苏辙为余言赵太尉有画像在开元寺东庑僧院以闻之不早寻被代不及见七年复被命领州徃瞻其像在殿之隅闇壁阖下昼日不以烛不见也公殁于龙纪中距今百九十年陈人莫知遗像之存于此适隣有空院一堂岿然向明髙爽因命工葺饰表为祠堂绘素鼎新神气如在礼祭法曰能捍大患则祀之若太尉者可谓能捍大患冝列于法祀者矣故封为上公祀为大神圣人立教着在礼典祠堂既立为率僚属陈馈奠乃告所司春秋荐时事比羣祀以其二弟从又为镵新书本传于石立于堂之东楹使陈人知遗育之至于今公之力也时大宋熈宁七年岁在甲寅九月十三日记

　　乐全集巻三十三
　　钦定四库全书
　　乐全集巻三十四　　　　宋　张方平　撰杂著
　　先帝经疏文
　　右伏以圣神示化弃黄屋以上賔凡庶何知抱乌号而永慕不有崇荐曷伸悃诚愿依妙湛之尊特开清浄之供庶縁法力仰导真游伏愿永证佛乘圆成道果储神无极逍遥梵释之间卜世愈延跨越商周之表至于含识普畅大和
　　四箴【并序及进状】
　　右臣猥以谫材沗职文馆因覩秘阁曝诸图书内有太宗皇帝御书一函臣窃发一轴观之字为行书乃曲礼首篇四句敖不可长欲不可纵志不可满乐不可极深惟太宗皇帝英叡多材自天攸纵万几之暇秘殿闲燕移声伎观防之乐于经籍文史之间下笔习书意存劝戒昔汉诸儒集礼记诸善言而于首篇着兹四事盖以为人君保邦制理之道所宜深戒者故太宗思而形于翰墨先帝缄而置诸秘府是将以嘉言善训贻为孙谟又岂惟笔精墨妙之云尔乎臣待罪諌垣覩事有发辄广其义述为四箴诚不足以勒盘盂污屏扆傥宣室听决之暇一赐开览法宫衡石之上获预亲程亦庶乎备晏居之诵代倚几之训也干冒天聪臣无任战栗之至其所着四箴别为一轴谨随状上献谨奏康定二年七月
　　臣闻惟天生民有欲无主乃乱惟天生聪明时乂故王者奉若天命以临万方慎乃迪徳无时怠豫以义制事以礼制心以辑寜邦家用咸和万民于后佚王罔自抑畏罔顾諟天之明命以若先民攸训不迪率典徳用弗类故人君保邦制理之道慎厥身修思永兹惟艰哉礼有之曰敖不可长欲不可纵志不可满乐不可极慎厥身之道兹四言者可谓切至矣书载周公无逸之篇曰在昔商王中宗治民只惧不敢荒寜厥享国七十有五年至于髙宗嘉靖商邦能惠保于庶民厥享国五十有九年至周文王能知稼穑之艰难不淫于观于逸于逰以庶邦惟正之供厥享国五十年则夫四者之不戒非惟德义之不则至于康养体志永绥万寿亦莫之有益也葢圣人所理有本末所顾有重轻身者当理之本位者可顾之重安其身然后能保其位能保其位然后能得其志欲而享天下之乐彼商之中髙爰暨文王先忧勤后乐欲而宜民宜人受禄于天由审是道也陛下濬哲文明徽柔惇懿慎诸事事之微念乎安安之难修其可愿罔或过举兹甚盛德也已然古之明圣无忘交儆盘庚曰无敢伏小人之攸箴臣以孤微职在规谏因覩太宗御书窃有所发辄广其意而献箴云
　　敖箴
　　惟皇至尊在上巍巍天日之高雷霆之威匪自抑畏尽人之微孰敢造膝以弼予违外以温防通接羣志内以文明辨其诬伪温则可亲明则可畏端良旣进纎邪自退
　　欲箴
　　火燎于原水决于川欲之败德犹水火然故昔令王好乐无荒盖惧穷欲焚溺为伤凡欲之微则为身患大而不遏民斯涂炭易称窒欲书戒无逸愿铭盘盂勿忘终日
　　志箴
　　居安思危已治不有其难其慎惟明明后乃后佚王骄盈怠忽谓已有天命人莫我咈恣其攸好动不虑善罔惩其侮以失黎献汤不自用文王小心允迪休命兹惟良箴
　　乐箴
　　罔淫于乐罔逰于逸禹益吁嗟所相规恤在商成汤不迩声色在周周公尤戒酒德秘殿燕闲万机之余时延正士访其嘉谟前言徃行则有图书岂其优笑而后为娱
　　蜀丞相诸葛武侯画讃【并序】
　　宝元始年冬余监新定郡王人闵廷俊来锡时服廷俊以善画待诏翰林因候俊于传舍语及画之名家俊曰某之艺于人物为工比内出古之名贤像于资善堂尝摸得之唯肖余既窃慕蜀丞相武乡侯之为人因请于俊愿见其像俊褚中适防焉以余好之笃遂以为遗时郡从事叶纾兴于座曰君覩画而愀然何欤曰有是夫盖有感焉者予独念此公初耕南阳时抱膝长啸自比于管仲乐毅时人莫之许也惟崔州平徐庶元直谓为信然夫士之抱器待用忧深而思逺以天下之事自负而识之者常鲜及其风云变化功名光大从而誉之不已末乎又论者咸谓武侯为管萧之亚匹兹尤非知言者彼夷吾从非其主已迷方复行险择利更事雠敌不能检身以礼而僣滥败度不能正君以道而权谲苟合其器与行夫子卑之萧文终起沛狱吏素蕴初浅汉氏始造用众智力文终之业专在关中至其追淮隂举平阳密识公心真大人之事然与武乡易地而处质胜其文矣故余谓论者之非知言后之君子必有取乎尔始武侯遇蜀主自夏口使孙车骑回与周公瑾破曹公军时年二十七后出武功五丈原与司马宣王对垒于渭南卒于师时年五十四中间仅三十年规摹事业光映千古噫大丈夫顾不当如是夫讃曰
　　孰以武乡而比管萧桓文之事孔门弗道文终刀笔托骥之髦雄材清风亶犹相辽当卧隆中抱膝啸吟方寸万里何念之深盖懐功名日月其淫不有良友胡获我心将军顾重拂劔为起折操之角防权之臂堂堂西闗莫之敢指芒星三反还复箕尾出师之表八阵之图天髙日昭匪滔匪渝永慕夫人抚心悲吁悲吁云何悼无崔徐
　　雪窦禅师真赞【重显】
　　本何从来今则非去不舍众生示诸空聚诸漏巳尽万法无住金刚妙身曷形绘素
　　补元子时化
　　余观元子论化善其意然有未尽者为广其説焉夫时之化也有大焉者尔葢朝廷化为市井郡邑化为传舍山泽化为府库耒耜化为弓剑礼乐化为夷貊赏刑化为果报恩义化为雠敌忠功化为害祸威福化为喜怒仁让化为诈伪
　　补浪翁观化
　　元子浪翁观化凡四説其辞悠悠不槩人事故述三篇云火生于木木亡而后火明木生于土土刑而后木生土尅水而水以土存火尅金而金以火成此有无相化之説
　　右有无相化
　　朝为商暮为周朝为公卿暮为俘朝为忠义暮为冦逆此有化无之説
　　右有化无
　　起于畎畆而君天下起于钓筑而宰天下起于冦逆而忠义名此无化有之説
　　右无化有
　　舍人院试方畧举人防问
　　国家自景徳中与契丹氏平而夏人効职贡行四十年无鄙上之事军政戎备则未尝懈他日夏冦畔援大入髙奴塞平凉之役师频无功自尔选拔将率训齐卒乗缮治器械无日不讲聴诸议者犹患率之才难士之未整械之不精其何为然诸生皆被大臣荐上以付于有司将以采其所蕴也其陈用将之道训士之术饬械之法以歴代最长之説为方今可施之宜详着于篇得以推验复观前史所评材雄以武侯匹于管萧衞公儗论于耿邓功名之际其间近逺试为品藻用观持论敏学髙识无不自尽
　　省试防题五首
　　第一首
　　问唐虞稽古建官惟百夏商官倍周而三百此言王官也昔禹会涂山执玉帛者万国葢自九服之外至于蛮荒庶邦附庸莫不咸集然诸侯各于其国犹有卿士陪臣史胥徒今天下大小之县比虞夏之所分封五分才一至于遐方逺裔止用一吏理一邑而议者皆谓置官烦于三代建为并省之防然又观秦汉故事奏列郡四十二汉郡国才百数守尉之外长吏自辟掾佐分理而足此复何道也试参详之为悉利病
　　第二首
　　问周礼地官载师职以大都家邑之田为公卿大夫之采地至于诸侯之国陪臣卿士各有封邑以奉祭祀两汉之后列侯继世乃自隋唐以来王臣兼五等之封者始为虚名实无分土而诸郡内外官县吏俸廪之外命给职分地廨谓之职田此诚均惠仕进优其不足使全亷节者也近在位者或以不均启幸为言既诏罢之矣复以经乆之式歴更祖宗之世而仍旧贯者是必便于事使反初制虽朝廷之议利害必然之理其更推迹以要终效
　　第三首
　　问儒家者流讲究歴代之故该贯百家之説以多闻博见为通者也然其祖述根于六艺幼学就傅即所诵习施于有政兹为理道故其本末讨论应详若夫易之为书人更三圣其分二篇何意所系十翼何名书何以断自唐虞颂何以系之商鲁二戴之礼传之何师三传之学立于何代此经术之大略诸儒辨论之所尝及也请为条叙以观敏洽
　　第四首
　　问兵者武备之本骑者戎事之急古者乘马之数出乎井赋之法周官六职掌于夏卿歴代着令备诸廏牧本朝之制则有司存质贾之平外通市乎夷狄孳游之课内列坊于冀陜时方丁于累洽议者忽于逺思刍田赋于民耕圉人配于兵籍庌夷廏毁井堙木刋向发边屯搜补卒乘更索民蓄颇乏军兴昔宣王复校人之官美于周雅僖公修伯禽之政歌于鲁颂朝廷治不忘备事思预防稍因旧程班举牧政诸生治业之外必及时务之要此之利害盖亦闻诸何以使赤岸三千阜蕃于麟德天闲十二腾逸于龙媒考之前编为陈逺防
　　第五首
　　问昔唐氏自天宝失驭大盗干纪肃代之际货力殚屈畿甸百姓至挼穗以饷军元和中尝校天下兵农之籍率以两户而资一卒而又诸侯专土不贡不享山泽筦之利未尽登于王府宪宗乘此疲而能戡夷冦梗复张纪律烜扬威灵惟皇运之开基席五季之多难擒诸逋伪遂大一统尔时王土盖狭国帑未充耆定戎功兵力亦给比羌丑鸱义骚犯边障出车戍守取赡大农赋发几何民吿刓敝逺鍳唐室近观国初校物力则徃虚而今盈计役费则此轻而彼重有余不足胡为而然得非有司失平准之权豪贾操竒赢之利者乎将使农末并济壅滞以通利用厚生九功时叙有望敏识为陈长筭
　　武成王庙试举人防问三道
　　第一道
　　问属者天子幸加惠复古制听卿大夫营立家庙方诏有司考定旧典夫庙之制杂见礼篇及歴代之书皆多士所尝讲也若其堂室之位祭享之仪田禄之差器服之用自前代沿革之法逮诸异同之论略为条着冀効诸朝
　　第二道
　　问羌丑背惠频年骚边朝廷务为绥怀不事穷讨惟是旷日之计要以足食为本比西鄙守臣有上营田之课者朝议善之下其法于边而论者或曰既勤敷菑当虞侵轶若亏御备是资冦粮盖自汉氏以还世讲屯田之事间有长防载于史牒谅惟该洽备尝商防自昔营田之制及诸功利之冝至于古法之可行于今今事之不便于古幸为条列上禆国论
　　第三道
　　问先儒有言自古有治人无治法盖文乆则灭事穷必变而通之然后能成天下之务故为国之势犹权衡然损益重轻适平而已或谓改作非圣人之志变古亦先贤所讥遵用故常足以为政惟诸髦俊通明治体且谓事之循旧约而易守者为长将复理贵便时改而更化者为得矢言此义用观逺识
　　太庙祧僖祖议
　　臣等参议伏以天子七庙着于尚书春秋传礼之王制祭法礼器诸子之説歴代之议详矣故昭穆所以序世及之正禘祫所以极仁义之本三代以降惟汉晋唐以其统祚之长得及祧迁之议国家继天而王列圣重光盛德在人必百世祀厚陵复土虞主还宫对越祖宗升祔有日同堂八室庙制已定僖祖当祧合于旧典请依太常礼院所奏委为允当
　　尚书考功覆諡议状二首
　　故镇海军节度使夏公
　　伏准太常礼院諡议如前赠太尉夏公昔先帝以诸王在邸公才四岁童子给事左右及储宫建至于践阼周旋翼戴遂为亲信臣车驾再北巡封祀行幸公无不从乃揔禁卫乃殿方靣乃登宥密位居承弼体于忠恕不矜不懈谨厚防恪用终无咎夫考行尊名先王所以立劝者勤劳畏慎公实有之奉常之论于议允哉谨议
　　故宁江军节度使郑公
　　赠某官郑公昔先帝以储后监国公繇材武被选服事羁鞅六龙飞天云从而上羽林龙虎歴典诸校上命纠守士心懐附荐试临郡乃大得民遂拥旄钺揔率亲卫拱扈宸极祗勤励翼奉身而退终节益休夫驭下以和兹谓寛裕治众而整戎之昭也曲台节惠较阀则协谨议
　　送古卞北逰序【天圣八年】
　　昔六国时赵之忧在秦备在隣国李牧为赵将守北边顾独以其边民战破匈奴降东辽灭澹林尽牧之世敌马不敢南下况举其国之力又况用夫天下之力然自楚汉相持不暇北略而冐顿始大为中国敌晋氏之防小雅尽废隋唐之际更为盛衰自石晋割我幽蓟以自济于祸难而冀方之地乃戎夏共处国家用文德懐逺以交好息民于今三纪天下安于太平民不知战公卿士人耻言兵事子常何哉独留意于孙吴家也噫诚得将如李牧辈朝廷能尽其用庙堂之上智者谋之复山北之地雪中原百年之耻系呼韩邪之颈縻致阙下使岁时贡贺如汉宣帝时子行观之其易难也凉风暮秋木叶霜脱砺长劔以自卫冒北风而径去惟我知子天下竒士汗漫之伎无所施尔酒酣日下驾而将行聊歌一引以起其倦防之意云华夏无敌兮乃古其然中国大耻兮有石之迁頋瞻幽蓟兮崆峒之英逝将去汝兮相从来庭太白宿兮箕尾宫旄头北指兮塞垣空念颇牧之无所用兮吁嗟奈何感子征兮永歌
　　送栁澥序
　　澥自魏随计来京师不利于春官将北辕以迈鬰鬰访仆谋曰澥即归将卜所以为亲之羞敢问予何徃为可仆觞而告之曰尝闻河东先生昔守邢今侍御髙公以布衣谒见先生优礼焉先生以文章气义盖一时仕不究其用天下贤士大夫莫不惜之矧自其门下出者耶前此三年侍御领琴台不敏尝请见实辱解榻以待则是侍御之爱才其与人博矣况子河东之犹子能以竒文懿行继其家声而欲觏见贤公动之以诚意者适邢可哉勉旃防宗酒行无辞仆亦从此东矣
　　送赵参序
　　圣上始亲録乡老之书仆与晋人赵生参俱见遗于春宗伯别去二年居无何邂逅于太昊氏之墟喜而饮诸市酒酣赵子击觥叹曰嗟乎使我独不当从衡时得凭轼结靷驰乎秦晋之郊取卿相犹拾地芥尔如在孔门吾庶几子贡言语之科于是仆请赵子持觞为酌满以让之曰赵子且黙无躁夫为国者孰不幸安而昌孰不不幸危且亡居是邦也既不忍其人于他邦也则使其人皆无罪而就死地君子兼济之心何如哉若赐也为鲁一出矛楯四国助田常无君之心不可谓之忠劝吴出兵教越袭其不备不可言乎信致齐之民为吴之鱼肉不可称夫仁欲善晋而使亲鲁则又诱吴之疲兵以成其伪不可语诸义是则子贡一出而忠信仁义索焉顾独存一区区之鲁虽曰坟墓之托不可不救于道不宏矣赵子君子藏器于身与时消息子前言过矣于是赵子喜其异闻也捧觞毕之翌日仆遂征淮西赵子西走辇下逆旅萧索秋风向髙挥袂拂鞭各随蓬转思永交好褚无琼玖故寻醉论书以识行且以规赵子使重其言也
　　送山人邢遁序
　　岁值青章魁枕虎首不敏薄逰淮甸间泝流且归同舟一人布裘襃袂厖眉而长鬛揖而与语辞韵琅琅从容请其所自来曰吾耕嵩隂采药于天台石门乐其山水留乆之暇时言盖于易公羊春秋甚深同载至梁王兎园不敏遂留先生且前自恨未即得从为山中游姑结后期觞而歌送之曰嵩之盘吾耕一壥不羞素餐嵩之麓吾栖一谷安于华屋燎炎炎兮势非长惟自照之明兮虽流萤之细而有余光嗟予闻道之晩兮与俗囘屈沐先生之风兮愀焉自失非余亲兮素发班班从先生役兮归柴关
　　请诚上人就东京左街万岁院讲华严经疏
　　伏以大方广佛华严经者佛为大千众生説一乘道纯真境界超絶权假当念相应即成正觉故十防説法不离菩提之刹那成佛无待僧祗之刼诸谛平等同法界性甚深广大莫可思议非圆通防融安能宣扬此无尽藏海诚上人闻修有本行入胜流善财遍参渐进虚明之地普贤大愿防归悲志之门此处吉祥有众延请盍亦示如来之知见成大事之因縁夫一切含灵下至微尘之细三世诸佛上穷多刼之先元明妙圆本同具足但以情生智隔所立照亡是致百千差殊一多揔别上人以方便惠为人演説譬之指月亦同筏谕不取于相乃如实语以是功德为大福田则毗卢遮那光明遍照矣
　　谢刘莘老寄玊堂集序
　　某在仁宗朝庆厯初知制诰时夏戎绎骚兵难连岁不解奉使谋帅多出西垣迁除更践鲜得安其职者某白于朝请得专典词命执政者亦欲见留故丝纶之地演润独多歴二年召入翰林充学士寻改御史中丞未几复以禁职充三司使乆之免邦计得请遂还禁林后改端明侍读龙图阁学士十易藩镇英宗治平中复召充学士承防辝不得命又还内禁居玉堂东阁【翰林盛事着玊堂东阁谓之承防阁】自惟孤陋三入承明之庐暇日阅两禁词册因俾两院史繙録前后所当内外制告命令书诏及禁中诸词语类次为二十巻虽思致荒浅不足为文章风体然国家典册号令至于史牍所载亦有以美教化厚风俗示劝戒者非徒为之空文而已也玉堂者太宗皇帝神笔飞白大书玉堂之署四字掲于中楹备于翰林旧志故以命篇云
　　谢苏子瞻寄乐全集序
　　某白承寄示荒文序引读之汗顔内怵虽君子乐道人之善且以雅好爱忘其陋然虚饰已甚愧不自遑老夫性资疎旷不堪拘束幼知为学而不能勤于时山东士人若刘潜吴颢石延年韦不伐陈靖田度马武十数人皆负豪杰之气不得骋相与纵酒为髙仆年少好竒论与诸酒徒游故不得笃志于学也读书每抽三两防换易读之未尝依巻帙彻一部故渉猎荒疎艺文谬悠仅成举业得科名遂以仕宦其所以自处亦与为学略同凡所经述或率意或应用每有藁草投之箧中未尝再阅若再阅辄不如意自鄙恶之故积两箧不曽有所改窜熈宁中得南京留台无事有一吏颇敏利亦稍知文章体式因付两箧令编次之便依篇目各成伦类亦不曾亲阅有书吏三数人抄録成巻帙其间差错脱漏悉不曾校对改证前年子瞻觏止见索鄙拙欣然呈纳因而面告为删除其繁冗芟夷其芜秽十存三四聊以付子孙而已今承盛制而乃刻画嫫母必欲使为姝丽或鬻珷玞于市妄自誉售市中莫頋有名识玉者为求善价盛称为竒宝众或信或否既遇卞和二人皆以妄谬见诮鬻珷玞者诮当其分矣为求善价人亦虚受其累今公得无亦取虚伪之诮也孔文举诸葛孔明前世之髙贤今以老夫为之儗伦赐也何敢望回唯有一节自束发至终其身不为世屈此有似孔文举然若遇曹孟德亦必不若文举之憨去而违之尔所示序引幸公深裁损之使有以自得于心又门生二字尤是过言早以一日之称遂托忘年之契何门生之有必请削除各正其分其髙文今复纳上唯加亮察不胜愧悚愧悚眼病不能亲札口占殊不尽意
　　宫师赵公圆觉经防賛【并序】
　　国老赵公叔平积有善根宿殖众德本注释大方广圆觉经深究了义得古佛心匪徒言之亦允蹈之慈愍之心不折生草故用浮图夏禁召浄行僧十人洁除园庐熏祓道埸因而讲説新经至中元日经彻罢散乐全居士张安道闻其风而悦之以偈賛曰诸相非相自性圆是法非法自心觉自心自性自庄严婆伽婆佛光明藏平等法防文殊等共证如来非幻性了知幻是虚空华二十五轮坦无碍今日道塲集清众大方广义重宣説普愿法界诸含灵共此无边功德海
　　赠崆峒先生杂言【先生拄杖常挂一葫芦】
　　崆峒公何处来冠裾太穿敝路途苦漂泊葫芦空向杖头挑里许曾无一丸药何处得钱日日醉醉卧尘泥有何乐先生頋谓余吾乡在云壑壮岁去崆峒多年向衡霍吾有盛服披烟霞吾有华堂指寥廓蕴抱兀何知嬉游聊假托乱发垂破巾十指出芒屩布袴结双绳緼袍萦断索背上懒负琴身边不将鹤药即从来没一丸杖头葫芦漫挑着当日陜中曾遇人一丸入手已吞却藻川子而识金丹耶为而说厓略炼时日月取精华饵时雷风相喷薄三光之气通混冥五采九光动辉烁沈伏入深渊赤龙腾击上霄堮洞天忽到见琼楼宝藏从兹发金钥再闰工夫不自勤已见尘寰如梦觉顷来瞬息六十年山深水逺穷遐邈林泉在处即为家乘兴有时入城郭日饮五斗自有钱倒卧泥尘胜锦幄嗟而泡影已老残朽木偶人犹动作附隂逐景类蚊防争粒寻栖随鷃雀不知名利是泥尘自谓飜身登碧落葫芦一丸而自覔良田稼穑须菑获仙阶鬼録路非遥一吷光隂吹劒锷洗却尘泥从我来若到我家殊不恶
　　贻王生略杂言【并序】
　　嘉祐三年余居守南都故人孙元规谪官在符离一日致其门生王略来见余元规书且道生左蜀人举进士下第薄人事弃业絶意名宦亦不复頋恤其家求有道者与逰以长徃山林幽深为志于后数徃来睢阳甬上其意谓余乆留心于道术将有所谒也既知余无有所得遂告别云徃茅山就陶隐居积金岭下结庐以炼丹药去后间有书来颇通炼丹消息向五七年不闻音问疑其丹成逺逰矣近有老郎雍君至自华阳云尝见生山中犹守丹炉瘁矣余哀生志士也积功勤岁月久丹已逾期必不成又悯其内亦无以恃者以其尝亲近余意良厚为之慨叹余闻道也晩顷亦颇通还丹大指因抒杂言数十句代书因雍君寄生以发其所蔽无使守株空老岩谷若使隂魏诸公见吾此作定应相与三防其頥解顔而笑初谓大音之余响已消空谷之传不期遗烬之一星可复燎原之势天之未丧斯术也固宜世有其人焉尔
　　天上大龙诀古仙留此説古仙説还丹秘易不秘难所以炼丹人传疑不得真人人有丹经药诀人难明药若得明诀还丹终见了何故丹难造火诀难得妙火若得妙诀还丹须可成火药虽巳知鼎诀人得稀鼎若得真诀还丹成可期三诀明妙真事在人精意人意若能精还丹成决易药是隂阳水隂阳体本二交媾性情亲氤氲成一气火是生杀权生杀权在手手法得之心不可传于口鼎是造化主如国有城郭人民得所安祸难不能作魏公演古文直指药本根彭老金钥匙火着精微更有徐真人论鼎语较亲古仙説天一此是坎中实要知天一法正与节符合起数自星杓相将莫前却及至上下上下宛无偏五行颠倒术少顺常多逆防此逆顺情五行露踪迹万物荣又枯足见五行力即此是天机至神不可测天机在眼前对眼如面壁待而心识通何曽隔蝉翼霄壤信悬殊相通亦有路八十一程中但驾河车去去去依亭候节节如潮信红尘日以逺紫清日以近大哉生化功到此无穷尽冨贵人所欲功名众争趋自有逍遥人闭关玩丹炉人见丹炉近咫尺逾万里人见丹炉小具体同天地天地合其象日月合其明四时合其序神鬼合其灵是谓大还丹九转龙虎精功满告太上金简收姓名人生水泡浮流景隙驹急念生乆幽独悒悒炉边泣弃家二十年空谷守株坐何如就妻儿醉饱随时过生且鏁山斋海上更寻讨问得三诀明重去泥丹灶











　　乐全集巻三十四
　　钦定四库全书
　　乐全集巻三十五　　　　　宋　张方平　撰祭文
　　祭故赠天防府上将军燕恭肃王文【为中书作】
</div>
    <div class="pagination">
<a href="乐全集_page18.html">上一页</a><span>...</span><a href="乐全集_page14.html">14</a><a href="乐全集_page15.html">15</a><a href="乐全集_page16.html">16</a><a href="乐全集_page17.html">17</a><a href="乐全集_page18.html">18</a><span class="current-page">19</span><a href="乐全集_page20.html">20</a><a href="乐全集_page21.html">21</a><a href="乐全集_page22.html">22</a><a href="乐全集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
