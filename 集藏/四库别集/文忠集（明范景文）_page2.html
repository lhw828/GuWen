<!DOCTYPE html>
<html>
<head>
    <meta charset="UTF-8">
    <title>文忠集（明范景文） - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（明范景文） - 第 2 页/共 13 页</h1>
    <div class="content">　　为移调首郡首邑官员以清地方以兴吏治事文选司案呈云云到部为照今宇内岌岌葢多故矣羽书旁午征调繁兴户鲜宁居家无安堵所赖郡县得人弹压抚摩得以维持合之成一太平也如汶上南海等处或近巩神京或远居海徼或首列雄藩或地当孔道或疮痍之未起或衅孽之渐生地之需人日以为岁悬缺既难久待新任或难遽调今各抚按留心求瘼锐意观成酌人地之宜因材器之使谘诹确当列名补牍相应允从既经查明具呈前来相应覆请恭候命下施行
　　议裁冗员疏
　　为议裁冗员节省繁费以苏民困事为照国家设官所以为民也方今民生困殆日苦多事而说者曰省事不如省官然或权当独操者则不可省即或事需分理者亦不必省至于一切冗散多半杂流秩卑而养防之禄不丰资下而充囊之计多巧不特民苦官而官亦自苦何不可省之有况在庚癸时呼箕斗罔济司农持筹而仰屋百姓剜肉以医疮之日乎若罢不急之官清耗费之窦不特纾民困而亦佐军需未始非济时急计也合无将各抚按题裁各官赴部另补遗缺永免铨除恭候命下施行
　　覆大梁道臣疏
　　为酌议就近陞补监司以安地方事为照大梁以西则巡道实分辖之其地山与河错其人军与民错而奸宄盗贼徃徃出没其间诚不可一时缺人者提学副使何应瑞才兼武纬文经力可肩宏任钜两试事竣歴俸已深就近陞补诚为便计
　　请告呈附
　　为因劳成病因病思亲恳恩代题早赐生还事窃职药裹余生志絶世用猥以严防敦催谊难偃蹇且堂札数临惓切有加顾此殊遇何忍自负力疾出山不揣区区亦思勉竭愚钝澄清仕路以仰报朝廷并酬知己夙心所自矢也十七日入署距大选止有八日职拮据从事不交睫者数夜仅仅无愆常期而鸡肋之体不堪矣二十五日入朝立看掣籖吐血不止逾时乃苏初犹谓因劳偶发少息当瘥不意数日以来遍体如蒸晕怔忡一时并作自顶至踵无非痛楚缘职积疴之余元气未复又婴重劳遂极沈委性命之忧岌岌在目前矣忆职初就道职母见职带病出门雪泣霑襟职父虽以大义相勉而意思郁苦更甚于哭职此时恐伤亲意以泪承睫不敢下然每一回念中肠若割今值疾痛梦中频呼想父母念职亦应尔尔职即遣人归聊作平安家报少慰亲怀但职吐血时天下选人众目共见万一流传惊当如何职因此悲思愈重病势弥增延医杨加傅懋光胗视不言脉症何如而但言亟宜早归职所以忧惧交深踌躇再四而不能已于乞身也伏祈俯垂悯念准题囘籍从此慎医药以自辅供菽水以娱亲倘苟延视息皆鸿造所留即终填沟壑亦衔结为报职无任激切待命之至
　　二呈
　　为病势日深职守难旷祈速允放以重部务事职具呈请告防批本官以夙望被召到任以来禆益部事甚大曾防何时辄言休沐宜以国事为重力挽去思也窃职力疾到任时不满二旬事仅完一选任过其量罪浮于功于国家有何禆益乃防温语惓留期望过厚敢不勉抑去思以副防励但职之病症已经匝岁之久即今调理亦非计日可痊剧司难容卧理子舍不禁牵情数念辗转病在心头职把镜顾影觉形容减平时十之五精神减平时十之七长安上而搢绅下至舆台莫不知职之病而此段情事尚未必知己人人知职之必去矣若日日言去而徘徊顾恋天下其以职为何如人衡鉴之司首重表率已先如此众何观焉是其病也犹以瘝旷废衙门之事而病而不去也乃以濡忍伤衙门之体职因此益郁益病亦不敢徼赐调理之恩矣惟祈速题致仕囘籍或谢此官以厌病魔但不至以抱疴游子贻老亲之忧旷官病臣妨贤者之路其所禆益似为更大冒昧再恳无任悚惶
　　三呈
　　为亲病身病相关益迫再恳速放以尽子情事顷职具呈请告虑及以病忧亲犹是意中揣摩然囓指觉痛此心已怦怦动矣今日家人驰至传言职父母闻职吐血日夜惊忧悲号不止职终鲜兄弟孑然一身与父母相依为命经月为别辄便神伤家庭每谈及絶裾倚闾之语意色遂尔惨淡不乐今职父书中云谁非人臣而不惜其劳谁非人子而不爱其体两老人念儿甚望儿归切切矣职读未竞血泪潺然职母素有痰晕之疾郁即举发倘久望不归复增前症职真天地间戮民万死不足自赎者职思国家恢宏为纲未尝以仕进之路强人而广厉微权不过以忠孝之道风世若职偃卧杜门濡忍不决进不足尽忠退不足明孝而浮沈不进不退间且大伤廉耻职即不肖必不敢自外孝治之朝而明良在上遽可使下有忘亲之臣乎且堂谕留职将以用职也职方寸已乱不能效用矣用职不若成职予职以官不若予职以命轻重之间不待智者知也今疾势日渐沈危生死只在奄忽伏祈早题一日早入里门得奉遗体以慰明发合家感锡类之仁即持朽骨以正首丘亦弈世矢捐糜之报情亟吁天一字一泪无任激切待命之至
　　四呈
　　为病急意促时刻难待四恳速放以救垂危之命事窃职三呈控吁亦防情迫词穷矣未防矜允岂以职饰无病为有病乎昨日家人仓皇驰至谁不见者职一夜凄痛增病十分谁不见者若以病诬亲以身病欺君即此便是通天之罪不可胜诛而职敢乎哉忆前岁职父薄宦呉兴病肺几殆恐至惊职匿不使闻然职见家报朦胧墨墨心动即介马而驰水陆三千余里十日而达榻前一慰病即霍然尔时真病尚不言病况今言病病何待言此职所以惊魂坠胆痛切在心若自身狼狈犹是小事矣夫人孰无病而职偏以病累亲人谁无亲而职亲偏以子增病方今才贤辈出需次待用何止职一人而职雁行中断乌哺牵怀则职一人也前之叱驭为急君命今之乞骸为纾亲怀进退之间皆非得已不然畏路驰驱尚抱疴而来清署从容乃无因而去耶职言止矣千言万语惟有一病千祷万祈惟求一放放之早晚实关生死知堂台必慽然有动也伏祈即赐具题早归田里其于职命何异再造职无任恳吁之至


　　文忠集巻一
　　钦定四库全书
　　文忠集巻二
　　明　范景文　撰
　　奏疏【抚豫稿】
　　抚豫报代防
　　为遵防到任恭谢天恩事臣原任太常寺少卿崇祯二年七月准吏部具题奉圣防范景文陞都察院右佥都御史巡抚河南等处地方提督军务冩勅与他钦此钦遵备咨到臣随赴鸿胪寺报名谢恩本月都察院到任领勅辞朝具奏起程于九月二十二日入境该前巡抚右佥都御史丘兆麟咨送原奉相传勅谕五道符验一道令字旗牌八面副关防一颗并吏书文巻到臣即接管行事外臣向于班行中仰见皇上莹精治理旰食宵衣所蒿目而忧悉心而筹者无非为斯民计诏令之颁炳若日星乃防窥民间不惟不沾此德意并亦不闻此仁言问谁承宣固抚臣之罪也今皇上不以臣为愚不肖而使之抚豫既以豫之民生付臣矣从此而休养生息皆臣之责从此而颠连杌皆臣之辜皇上所以任臣者何重而臣敢晏然已乎誓当俯竭丹诚肃将明命以下对两河之民即臣抚两河亦宁有他谬巧不过就皇上所颁诏令与二三属吏相黾勉实实行之令百姓实实受之如是而已矣行之嵗月吏治民安必有禆益以报皇上若犹是以欺饰以虚应愿皇上以斧钺之罪罪臣臣无所辞各属诸臣其体臣此意而交相黾勉乎臣实借手以免于戾不然而以欺饰臣以虚应臣臣奉皇上之威灵以白简从事其又何辞于臣故于受事之始摅其欵欵如此伏惟圣明裁察
　　直抉吏治病源疏
　　奏为直抉吏治病源祈严申饬大破积习以风有位事臣被命抚豫受事已帀月矣懔奉简书无日不以察吏安民为兢兢因窃叹今日吏治之病惟有一贪而对症之药止惟一廉然贪吏之日多廉吏之日少者其起于察吏者乎何也吏之能为贪必有才力可恃而吏之敢为贪又必有墙壁可倚者也其一段翘然自喜之气既已动人而工逢迎善弥缝又能侦上官意而巧中之相得既深觉察不暇彼之志遂肆胆遂张为所欲为无复畏忌且分其囊槖供作苞苴延誉多方虚名易起甚有畏其奥援假之羽翼而不敢动者以是荐剡日腾于上而怨怒日盈于下弹文所列不过一二庸碌悃愊无华之辈聊充故事而已嗟嗟抚按意向属官之所奔走也抚按举劾属官之所转移也而今若此世安得有吏治乎好官不过多得钱原属昔人谑语今竟守为秘诀人见得钱既多又复好官自我通神得力转相效尤卓然自立者有几即谓吏之多贪上官实教之可矣又何诛焉若其洁己爱民者有显庸剥民自肥者有重戮昭昭垂示断断不假甄别严而赏罚当苟非病狂丧心谁不自爱其官所谓借其爱官之心以成爱百姓之心则风励之善术也昔齐威王不过一霸主烹阿封墨齐国遂以大治正于风励天下之术有合耳今皇上鋭意太平将立致唐虞之业而海内未见向风谁司抚绥激扬无效臣每为痛心思一力破此关然地处睽絶权在责成无一事不需查议无一官不需开报而又不能为钩距之术以耳目人所恃为耳目者惟司道府防各官故责成亦宜先自各官始语曰大臣法小臣廉岂廉节止小臣事哉所谓法者即以廉为法也已不廉而求人之廉则无法以身教贪而以令责廉则无法所升者不廉而所坠者不贪则又无法果欲以廉为法则莫如断馈遗夫馈遗者以交际为名而贿赂为实者也此径一断则情面自絶威望自肃上下纲纪相维职事相课了无黏带而后真是非乃出真劝惩乃行岂不休哉行之嵗月而吏治有不变民生有不安臣未之尝闻故持一廉为对症不若拈一法字法乃祖宗以宪后世皇上以绳羣工者也律云官吏受财者计赃科断追夺除名馈遗非赃乎枉法者通算全科受馈遗而有曲庇非枉法乎臣特掲与诸臣约煌煌在上或无敢有越厥志臣若自言而自背之无所逃説谎之律诸臣而仍不回心以相应臣请操三尺议其后则诸臣实负功令臣未尝负诸臣即负诸臣臣敢负功令哉伏惟天语申饬施行奉圣防惩贪责成道府执法禁馈甚得饬吏治之要该部即与覆行
　　处置援兵疏
　　题为应援之兵已发处置之法当预伏祈圣明申谕以定军心事臣奉防征调援兵五千已经遣发于十四日具疏奏闻矣然发兵者臣之事也而兵顿有地兵行有次兵饷有糈皆不得不蚤为计处置不蚤惶惶嗷嗷之众易至酿乱语曰兵犹火也不戢自焚从来以徴兵阶祸者往往而是臣为此虑一一为皇上陈之忆臣向在里中闻山东发兵军士借口粮少因而大索致哗臣思索而后给威损而不足见德故凡安家行粮犒赏器甲一照往例毫不少减而仍捐俸备花币牛酒劳之以宣布朝廷德意人人踊跃而前第所裹粮有限此后转输弗继庚癸易呼其支领之处不可不一蚤定也师之所过荆棘生焉言兵行之易扰也臣于其经临地方一居一食皆委官先期料理使市不易肆师至如归第过磁以往非臣所属万一止宿无地贸易失平军民相格别生事端则所伤者多臣虽移咨保定抚臣下檄所属如臣属若再奉天语使军士闻知此细事亦烦宸念必益感动其次舍之安不可不一蚤定也中州距京师视各处独远故闻命独后各镇先到者想分有信地矣官兵向臣相问臣应以近京地方至问近京何地而臣不能应也以是众心惶惑不一夫法不一则玩令不一则纷此军中大患也屯驻之所又不可不一先定也至于遣行之日臣为申明纪律曰兵到宜慎重兵行宜神速逗留观望者法无赦今即不宜犯百里趋利之戒而事出赴义常法难拘其兼程疾趋一日必逾两舍行后更遣急足促之络绎相望不絶于途臣所能为者止此矣一出境外惟聴将军令耳臣既不能缩地又不能分身统领将官亦祈皇上先谕后至之罚以定其心其或无敢陨越以稽王程乎臣已移驻境上以未奉防不敢出疆恭候明命另取进止第心忧削难之兵或至发难故効此一得伏乞勅下该部再加查议覆请采择施行崇祯二年十一月十八日具题奉圣防范景文督兵赴援知道了兵如到涿便着在彼守御未到速赴粮饷该州设法措给援兵经过地方有司处置务俾得所前已有防着再加申饬该部知道
　　庆贺元旦疏
　　题为庆贺事臣填抚外镇提兵卫京恭遇元旦令节际万象回春之日正七德成功之时运既与日更新政复侔干行始臣瞻天地近向日心殷愿附鹓班用申虎拜独以分信地犹隔重闉虽鹄立未与乎在廷而雀跃倍深于望阙防以斋沐恭候明纶何任欢忭颙企之至崇祯二年十二月
　　恭谢皇赏疏
　　奏为恭谢皇赏事臣奉命提兵入卫守阜成门下荷防圣恩颁发赉赏银三千一百二十四两八钱谨就营中恭设香案率将士望阙叩头外随即陈白镪于檐下广布皇仁推赤心于腹中徧为帝德一时三军挟纩万口腾欢臣亦以大赉之丰益笃匪躬之蹇兆解于沛帅协以孚臣何胜佩戴之至崇祯三年正月初二日具奏
　　再谢皇赏疏
　　奏为再谢皇赏事臣奉命入卫之初部下士卒已荷皇赏该臣具疏奏谢外为时曽几何复防天恩赉予至再帑银三千九百零六两毎名五钱视前更渥顾此鞮鞪之众沐隆施之不倦戴大德之难忘激奋自矢其何以图报也椎牛饮血各欲剖腹见心秣马厉兵渐可如臂使指臣亦借手以慰下劳愈矢心而怀上眷感深逾万恩浃无伦臣何胜铭佩之至崇祯三年正月初七日具奏
　　援兵经过处置当预疏
　　题为援兵处置当预中原空匮堪忧恳乞圣裁以防内变以安腹心重地事臣连日阅邸报见陜西抚臣刘广生延绥抚臣张梦鲸江西抚臣魏照椉郧阳抚臣梁应泽闻警入援俱络绎在途矣陈师鞠旅以卫王室者自臣子之谊但道路经临有一不取途中州者乎中州四冲之地绾毂诸省诸省以一方之事为事而中州则四方之事皆其事也凡此带甲荷戈多无义之人又操不仁之器纷嚣甚易约束甚难一失约束而害必有受之者非经临地方耶使地方安受其害害不可言也使地方不安受其害害愈不可言也即令人尽赢粮士无枵腹而安顿之次食饮之方军民主客间犹不能保其无事况未必然乎今准陜西督臣杨鹤咨称遣总兵官杨麟统领官兵三千二百余员名马骡四千九百余匹头应用粮料速行预偹等因到臣臣亦提兵入援者也安家行粮皆出本省悉索以从未尝烦及三辅而诸省遂欲问及不腆之中州他虽未至秦中已若此矣谁非人臣总皆王事敢不檄下所司以戒以备第未明言某项京邉正额既已星催如雨别项挪借又复搜括一空万一彼无所擕而来此无所取以供小为脱巾之呼大为掲竿之变饥民易与为乱此必至之势也今汝南河北一带满眼灾荒流移载道臣鳃鳃惧旦夕有不可知之变犹冀孱弱穷民势孤胆怯不能倡始未必遽兴大难若饥兵与饥民合而大乱从此起矣乱起而有以制之尚可不至决裂今征调已虚戎伍未补仓卒之间谁为扑灭中原一有摇动其费收拾更大可不为寒心乎臣虽亲铃镝之事实有封疆之责毎一回念中夜徬徨敢呕心洒血实以告请君父伏祈勅下该部查议援兵经过钱粮动支何项安顿应用何人如京邉难动便无处法亦须速谕该抚自行带解供用军前勿使临期起衅致生他虞但得腹心无恙天下事尚可为也臣在都门行文所属往来之间动经旬日事变叵测常在呼吸更祈宸裁早赐定夺施行崇祯三年正月十三日具题奉圣防援兵自擕行粮前已有防据奏经过需给不妨权宜事后还补范景文移防按臣料理该部知道
　　辞免新命疏
　　奏为佐枢重任庸劣难胜恳乞圣慈俯容辞免以安愚分以重兵政事崇祯三年三月二十五日准吏部咨为缺官事该本部会官具题奉圣防是范景文陞兵部添注左侍郎钦此钦遵备咨到臣随恭设香案望阙叩头谢恩外伏念臣才非适用守未通方皇上忘其谫陋而命之佐枢念此恩私誓竭顶踵以图报称夫何敢辞且当戎马生郊宵旰未释苟効一得以仰副焦劳自属臣子本分亦何忍辞而第度时量力有不容冒昧者夫中枢一席以控九塞以总六师而参帷筹禆庙算则贰枢所有事也此惟精方畧方胜其任而愉快而可易言乎孔子之对卫公曰军旅之事未之学也天下事未有不学而能而兵事为甚其所谓学者身曽涉歴手曽营综心思曽筹画而后肯綮熟尝窽会巧中咄嗟四应恢有余地也如臣起家章句一行作吏止知簿书已耳生长之地既非邉方宦逰所到未亲行阵即近闻警入援仓皇誓师所至帖然惟持一防忠义为之激发感动犹是书生伎俩而索臣以六韬三畧之妙动天潜地之竒槩乎其未有也臣尝谓材局本自天分各有能有不能人不可以自强而国家亦不可以之强人用违所长古为大戒以臣踽踽之踪硁硁之节以受任一方澡躬端范呕心求瘼或可稍自黾勉然而拘挛太过足槩生平其非司马之料也明矣我皇上励精图治式序在位固将因能授任即事课功军国大计更所慎重今在廷在籍济济多材岂乏颇牧其人足当此选奈何以素不知兵之人而漫以兵事尝也且臣此一来洒血赴义以入卫也国难未平而骤迁一官如此心何臣抑有以自审矣才品不在人先俸次又居人后闻命若惊义罔敢受此所以中怀局蹐不得不披沥于圣明之前也伏祈圣慈俯鍳悃诚收回成命别简才贤以佐中枢庶防臣无负乘之羞本兵有得人之效亦皇上所以为军国计也臣无任激切待命之至崇祯三年三月二十五日具奏奉圣防佐枢需才范景文已膺简命着即速到任不准辞该部知道
　　革大户行召募防
　　题为革除民生第一苦累以期久安长治事臣当奉命抚豫之初日思所以抚之之方而求一当也惟是与民休息为第一义顾今天下民生瘁矣或困于水旱此患在天者也或厉于盗贼此患在人者也尚可随时补救随地销弭不至大苦独官患苦之而莫可解免则莫如差役臣请得而悉数之如钱粮之收有收户解有解户驿逓有马户供应有行户皆佥有力之家充之名曰大户固曰有田则有赋有赋则有庸则壤作贡理或然也而所佥实非真大户何也大户之钱能通神力能使不难幸免而兔脱雉罗大半中人耳中人之产气脉几何役一着肩家便立倾一家倾而一家继一家继而一家又倾辗转数年邑无完家矣即彼所谓能通神能使以免一时者亦渐日朘月削免与不免同归于尽此不水旱而荒不盗贼而憯者也岂不痛哉往时建议者心隐之变为条鞭法以阖境之力役均于阖境之丁粮此其苦宜少苏矣而试观民间有不经年累月奔命于公家者为谁有不卖妻鬻子罄赀于津赔者为谁是条鞭之行者自行而大户之革者未革也总之役在民则官便役在官则民便此不两利者也便在民则民不欲革便在官则官不欲革此不两立者也夫官民之不相胜也久矣有司官即不无念及民瘼者无如胥徒之中为格何盖佥一行则手得髙下口得低昻日市其重于民间而民奔走以奉之嗟嗟民间天子藏富之地而反为彼外帑以致官日富而民日贫在官之人日富而民日贫民贫矣国安得富私费多而公赋诎此必至之数也臣剜心蒿目议下有司实行条鞭之法一切差役俱归之官钱粮官雇人收为议廪饩官差人解为议盘费仓漕为之议脚价官委人置驿递为之议刍豆官募人养供应以市值平买不立官价名色凡夫倾销添搭帮赔之费彻底蠲除百年患苦一旦洒然不亦快乎是非移民之害于官也官任之而害自减耳官自经手官自留心金钱无所容其穴窟仓箱无所容其耗蠧邮驿支应无所容其冒破在民免于害而官亦并受其利所不利者独胥徒耳置官以为民岂为胥徒哉有如日与胥徒比而阳奉隂违名去实存者断以白简随其后从此百姓自办正税而外足不至官府目不见青衣日惟含哺鼓腹以嬉游于化日是亦一时华胥也即猝有水旱盗贼亦有以待之岂足为厉哉向臣司理东昌曾行此法嵗所省以数万计东人至今思之臣不揣欲以已効之法试之两河以起沉痼将欲使两河亦如二东也而今量移矣人去法更久将复斁所关于民生休戚者最大故特披沥于圣明之前其中条欵头绪繁多不敢一一凟览而略陈其大端如此臣谨会同巡按河南监察御史呉甡具防以闻伏乞天语申饬即着为令敢有变法虐民者官吏议处防究不少贷将休养既久物力渐充久安长治端必繇之矣崇祯三年四月初十日具题奉圣防体恤民隐是抚按第一急务这奏内革佥行召募饬吏治安民最得要领便着定为例勿轻变更该部知道
　　直陈除害安民诸欵防
　　题为直陈除害之事伏祈天语申饬以安民生事臣闻巡抚之任曰保厘厘之所以保之也臣承乏抚豫兢求所不负简书者因思中州系天下腹心动关四方安危而四方之安危亦莫不与中州相关地称重焉臣日延问长吏士绅以及乡之长老大约不越兴利除害四字而舍除害无兴利法有官害民者有民自害者除官所以害民者而民利矣除民之自相害者而民之良者利矣不关心未见其为害一下手弥觉其难除臣一月有余颇得要领已下所司徧檄行矣而即悤悤入卫以来臣若在事惟即事课效原始要终无湏饶舌而今量移矣不敢不一言以闻当宁汉臣曰为政不在多言顾力行何如耳苟不能行何贵于言苟欲行之何可无言特条列其大端以凟圣鍳伏祈一申饬焉
　　一加耗夫钱粮之苦加耗此风几徧海内矣而中州以多特闻夫岂尽然亦良吏之所务白也大抵纳粮之多者加耗犹少而纳粮之少者加耗独多以为官自染指耶剥百姓之脂膏润一己之囊槖何以为民父母以为经手侵渔耶壊一已之名节肥各役之身家何以为民上自己得之谓之贪各役得之而不觉察谓之昧而其害与贪等加耗之害臣所痛革者一
　　一苛罚夫罪之有赎也其古金矢之遗乎然笞杖折赎律着明条而不论事之大小一槩罚谷彼固曰入仓偹赈也乃动輙折银则入槖矣少有七八石多有十数石者甚至犯笞而逾城旦之费此可为训耶赎固因罪罚则何名苛罚之害臣所痛革者一
　　一私夫钱粮徴收自有欵项未有敢私者而中州往往独有或旧额之偶诎焉则之民间以益之或公费之难省焉则之民间以充之蠢兹小民身不入市井目不识功令片符朝下敲扑随之嗟嗟一锱一铢孰非脂膏辽饷叠加徴求无艺惟正之供尚不能完民穷财尽岂可蕴崇之又行火耶私之害臣所痛革者一一健讼夫民间诸苦皆官扰民而民自扰者则健讼之辈有其事而讼之饰小为大为因风之吹者常也无其事而讼之漫天説谎为无影之吠者变矣有一事而此状未销彼状又下前官已结后官又告者不株而连因节生枝又变矣自己之情已破借他人以求伸近地之局已完冒异籍以拖累经年经月彼此关提官府已受其玩弄善良能当其鱼肉乎健讼之害臣所痛革者一一假盗夫民苦于盗严缉之而盗自尽则缉盗所以安民也而又有因缉盗反为民害者则捕役之假盗行诈为祸烈也以贼为竒货名曰作眼以赃为实迹名曰认窝自白役入妄攀之家非青蚨无脱身之路此与緑林强防异事而同患者也假盗之害臣所痛革者一
　　一窝访夫人之所以畏官者以其权能赏罚人生死人也而有以细民窃官司之权而生杀之赏罚之谁不畏之如虎曰窝访彼其人凭城负嵎内外勾通虚摭事件不妨李戴张冠巧立欵单每至甲移乙室令受害者抚心自栗莫知从来非但平庶遭其网罗而官司并堕其云雾此夫为盗而不操弧矛攻而不用刃者也窝访之害臣所痛革者一
　　崇祯三年四月二十四日具题奉圣防范景文条奏吏治有禆安民这各欵着与饬行该部知道
　　备陈中州地方情形防
　　题为微臣得代谨述地方情形以祈圣鉴事臣尝考豫居九州之中阃域函夏其于四方如车之有毂户之有枢所谓腹心也譬人腹心一得其理咽喉臂指俱可提掇通灵而此处受病肢体随之矣故四方有事豫常居中以应之而中原有事四方力所不能为其势然也然则葆合国家元气者当自中州始向来中州号称无事自臣入境而后知非无事也河之北苦旱千里赤地河之南苦水一望白波饥民已不聊生矣而两河间皆苦盗緑林啸聚日不絶闻民穷而盗易起盗起而饥民附之将祸至之无日也而更有邪教一种憪然以奸雄自命其口谭非仙非佛其期待为帝为王其受用好色贪财其结果成佛作祖原蓄不轨之谋故创不经之説初不过一二黠者主盟号召究也逺近奔走蚁附蜂合煽动勾连不疾而速如北直之澶滑南直之淮徐山东之曹濮实繁有徒中州则其曼衍穴窟之薮先年固始之变已见于前事矣臣未见其形先察其影日与按臣鳃鳃忧之严督郡邑饬毖有加将瘳此腹心之疾而有不能顷刻释者深见此辈其志大其机深其党众伏戎在莽乘隙飇兴当此邉圉告警之日正属奸宄窃发之防果未几鄢陵以王进孝等告内乡以余学文等告五营贼徒且近仪封界上其先发者耳而旋皆殱灭何以得此哉则按臣吴甡任事有以伐其谋而褫其魄也当臣提师入卫戎伍空虚人心摇动甡驻会城召兵补伍鱼丽鹤列组练色生复渡河扬兵滏上简乡勇行保甲赈饥荒臣即飞檄如雨终是鞭长不及按臣时进有司面授方略故祥符则擒时尧相杞县则擒魏景吾鹿邑则擒张明山而睢陈道叅政刘余祐归德府知府董嗣谌推官万元吉则擒李慎吾李小泉张自友等皆凶魁巨恶逆谋叵测耽耽睥聣坐以观天下之变者也据诸奸口供尅期约防先取汴城以为根本聴之令人心寒向非谋先未雨功预徙薪则二室三川之间并受荼毒尚得有宁宇耶故事兵马钱粮皆抚臣为政而按臣第持惠文法稽覈之今臣责任并于按臣而甡忠勤任事劳怨不辞十分才力又足以副之故能再造两河以幸旦夕之安而未可谓无事也惩前毖后可一日少重臣料理哉伏祈圣明俯鉴按臣前劳仍勅新抚臣回镇共图消弭地方幸甚崇祯三年四月二十六日具题奉圣防据奏中外民饥盗起邪教煽动吴甡才能赈荒弭变知道了新抚郝士膏俟侯恂赴昌交代去该部知道










　　文忠集巻二
　　钦定四库全书
　　文忠集巻三
　　明　范景文　撰
　　奏疏【出镇稿】
　　剔旧营积弊防
　　题为仰遵明防谨剔旧营积弊以肃军政事防臣钦奉勅书着臣督同总兵官将通镇额设调援见在兵马查补简练再行招募万众钦遵施行随准兵部咨该本部题为天威震扬等事奉圣防这通昌两镇募兵各以五千为额依议行兵不在多但湏选训有法期成劲师旧兵补缺清占与新兵别营分练俱着范景文侯恂加意料理该部即行谕知钦此钦遵今所募新兵该臣督同司道镇将挑选训练丁既壮而粮亦厚法方新而弊不生惟是通州一营额军二千八百月食仓米八斗俱系通州左右等四卫拨出祖籍版军总属副总兵魏都梁统领该臣莅任之初即行阅视半属空虚中惟家丁三百余人颇称精壮其余皆老幼残疾蓝缕不堪臣甚惊异随行谘賛主事章应望监军道越其杰清查去后查看得该营原额二千八百内拨廵逻三仓二草厰通济库竹木厰防守河西务漕运及院部镇道各衙门听差塘拨共一千四百名自万厯四十八年该廵按御史王象恒查阅因疲敝不堪斥汰本营六百名而选募壮丁三百兼其粮以为守城侦探防送钱粮之用即前所阅颇称精壮者是已其余现在听防称为哨路守门碾药及各营将牢伴非老即幼非病即贫又逃亡不到者十居其一此辈向属乌有或系营官侵隐或被营蠧滥冒或被绅衿占用又系魏都梁破情面而清出者然纸上之陋习似清而营中行伍仍虚俱难一一查诘但于版籍皆祖军也按之则籍在人虚扣之则左遮右掩一旦汰之或难鼓舞人心渐次清之庶几充实行伍等因到臣该臣批该营虚冒种种虽经刷洗影射尚多岂竟付之不可查不可补耶凡此尺籍所列孰非受廪公家何不令披坚执鋭而俱充杂差或者杂差其防身之符而尺籍固名有实无也仰司防同监军道再一详覈等因去后据司道二臣查看得营军隐占卖闲积弊种种从来皆是天下皆然不独一通州也今查双粮家丁见在侦探守城者果皆足数即仓厰库狱廵逻及防防漕运与各衙门听差俱为成例其在伍者诚老羸不堪而祖制已定骤难轻汰以启衅端故听其若有若无耳且各军食粮一石止米八斗不足供俯仰之用势必别图生理即衙门应役不过朝夕答应上下分班犹得以余闲营活今欲责鸠形鹄面之军以戴甲横戈之事无论脆弱不堪而以数斗轻糈令其终朝服役毋乃非情不若使之仍役衙门如守门守狱看仓看库防粮送银碾药伏路诸大事俱不可已而欲撤军归伍必得另行雇募重民间又不胜其烦难矣今但严查积弊无使侵隐就中择其壮健加以双粮庶行伍渐实等情到臣据此为照军政之弊也久矣圣明御宇鋭然与天下更始臣钦奉简书谆谆查补旧额敢不肃将从事因檄行司道得其种种弊状有名是而人非者有人是而事非者有人与事亦是而俱不可恃竟归于非者臣为愀然痛心悚然骨栗也而诸臣为之解曰此弊非一处非一时噫是何説欤臣攷究而得其故矣祖制邉腹内外卫所棊置以军卫分屯养军无事则屯牧有警则徴调后失其制于军之外另募民以为兵于屯之外另赋民以为饷而彼如鳞尺籍不能为冲锋之事久之并不知为带甲之人弊也久矣果不止一通营为然臣以维新之世百度改观虽全局皆壊不止一处而补救正欲于此处始虽易世易湮不止一时而积蛊正欲从此日更岂可悠忽怠慢使有定之军制付之不可问有用之军糈投之不可知则所谓维新者安在问谁典守营官自不得逭责但魏都梁犹是敢任之人而难返极重之势固不在追既往而在饬将来此后寛之嵗月专其责成务使振刷从头以期澄清到底若仍乌有如故则亦白简何辞谨条列数端以凟圣鉴伏祈天语申饬施行一覈虚冒夫营之所以虚者以其无人也而粮之所以冒者以其无人而称有人也通营之军应差于营而食粮于卫如使有逃即报则粮不冒矣有报即补则伍不虚矣故匿逃不报弊在营官通同冒粮弊在所伍如一军逃亡管队与司总匿不即报俟放粮后方行开名把总自此而把总而千总而中军无不染指比及具呈本将已不知冒食几许时矣而本将又不肯即补陋习相沿积渐所致不几虚无人乎今欲厘此弊除该营随逃随报外仍责令各所千户每月类报开除之数以凭质查如有通同隐冒重究不宥掌印指挥亦令互相觉察庶法令严而人知惕耳目众则弊难掩矣
　　一清占役夫占役各处皆然而惟通营为最以其衙门多也自将官之跟伴以及仓厰监局道镇州卫等衙门无不有之在营官占役犹随营有人其他则一往不返名在人亡莫可究诘虽衙门各有职事亦属因公而设而伍中暗减矣且用无定额营官借口影射一遇查防任意冒开此项未清另有一项为卸肩之地此军未到别有一军为销名之人即设法查防终何益哉今即不能全汰亦宜着为定例某项该用军若干某项应裁若干其仓厰监局部州等衙门军役或按月或按季回营赴防总计各项占役外实在随营操军若干名即以实在数目为稽覈张本庶乎躱闪无路营伍渐充矣一禁卖闲夫营伍何以日虚以偷闲者之多也而将官实卖之毎军月纳二百余钱不操不防任其他营矣每马月纳三百余钱不操不防任其他载矣究弊所从来则因各衙门使费而起如倒换循环有费月报季报有费年例规矩有费甚至包纳罪赎餽送礼物一切繁费皆以卖闲之钱充之于是指一科十因公济私每月放米催纳班钱不以为讳上与下共聚食此军而伍之充也有日乎以后严禁纳班其科赎受餽湏从上始所谓源洁而流自清耳
　　一覈马匹夫倒马有年限追桩有多寡所以惩喂养之勤惰也通营马死先报本营发下追桩即总军使去月领草料钱粮照旧造支并本军月粮俱存留在营以充桩银之数假如应追一两常扣至七八两不已或一年或半年始报兵部謡云马瘦营官肥马倒营官喜谁肯稽查喂养臕息责成马军耶今惟有阖营朋桩则此弊自除朋桩之例各邉镇行有成效今当亟行未晚也一选家丁夫通州一营非斑白则黄口鸠形鹄面不堪着眼惟家丁颇称精壮可用问之乃四十八年巡按御史王象恒所议并两人为一人给以双粮号为家丁者也彼诚见八斗轻糈不足以羁壮夫则得三百之精强胜于六百之老弱耳今若再归并二百名给以双粮合前共五百名亦可作一军之领袖壮一时之牙爪乎若虑积弊丛生日新月异后日之三百仍如今日之二千八百粮已并而人弥少则随时补偏救弊又在后之人耳伏祈圣裁崇祯三年七月十一日上本月十六日奉圣防这条奏通营积弊甚晰着范景文着实厘饬家丁并粮还与酌议该部知道
　　请罢免防
　　奏为治旅非才闻言自省伏祈圣断罢免以重兵政事该臣于邸报中见湖广道御史一本奉圣防朝廷大事每经廷议及至施行言官又多借端逞臆是何肺肠这本内摘陈五弊如清厘驿递冒滥反谓浮靡通镇督臣练兵反称頺废显是图便私情代人卸担姑不深究该部知道钦此捧诵之下不胜心悚犹未知台臣论列中作何语及得其抄防一欵洒洒于通镇兵之不当増治兵者之不当设夫兵之当増与汰治兵者之当去与留自有庙议臣亦何敢言而第曰以惩饬成頺废则臣不胜心愧矣臣以章句书生不嫺军旅荷防圣明忘其孱弱畀以治兵之任受命饮氷从事讨练汲汲遑遑殚竭愚虑讵敢自即頺废仰负恩私故草剏之地难矣而臣未尝谆谆言难劳心之余病矣而臣未尝屡屡言病然于难处拮据时势自有所弗周于病中支撑心思自有所弗逮其为頺废或者已不及知而台臣见其微乎此段药石之言何敢借以自诿而惟用自防勉然犹恐防之不前究也果以頺废误重地则臣罪滋深心不胜大惧耳伏祈皇上蚤赐罢免安臣愚分臣无任激切待命之至奉圣防通镇军务范景文须力任料理以壮声灵不必借言引陈该部知道
　　汰营将局官防
　　题为汰可省之官以一营制事照得从来因兵设官因官制器此一定不易者也然有时因官而分兵因器而添官或以有不可缓之需有不可违之情姑仍渐置亦一时权宜而非制也臣初涖通地固草昧非他镇比问之甲仗一切无有兵士徒手其何以搏故设军器局责成一官督造今一年来所修缮大小铳炮以五千计刀鎗叉斧以四千计火药以十万计以今日之兵马计所用以今日之钱粮计所成庶乎其足而局可裁也通之标下有中左右三营而中营兵为旧丁官亦旧官原官实有两人彼同生齐鲁新尅永滦所谓父子兵也情若一体之结人经九死之余骤尔易将恐其不安故暂令领旧部曲今为时久心亦定矣而营可并官亦可并也夫局裁矣而匠自俱裁则营伍益实营并矣而兵自俱并则耳目不纷去赘厐而清耗蠧道似当出于此伏祈勅下兵部覆议将叅将白三学守备张瓉径行裁革赴部另推匪徒汰冗员亦所以节繁费也
　　更定经制防
　　题为看详经制烦费可惜恳乞圣明勅下更定以垂法守以便供亿事臣准臣部咨题前事奉圣防据奏昌蓟等镇兵马文册营伍多寡悬殊冗弁夤缘滥蠧及镇道公费书皁匠役冒饷等项种种积弊全未清厘该督抚明指详定经制所料理何事如此锢习相仍邉政何时振饬该部即逐欵摘出着令查覈更定速行回奏今后各镇如有废弃罪弁无籍奸棍鑚营咨荐聴用的该督抚即指名叅来严究重治若徇情滥收以致剥军侵饷责有所归该衙门知道钦此钦遵移咨到臣臣仰遵明防详绎原题诸欵虽未指及通镇而所称营制当齐冗员当去深有味乎其言之也臣镇兵五千因兵设官因官设饷一切经制屡经计部酌裁创立之初无他耗孔然天语申饬臣独何能自己乃于省中求省汰而复汰各镇所无者不欲其多即各镇所有者宁从其少期于去一官余一饷余一饷养数兵如是而已矣除前另防裁并营将局官外又减千把等官若而人聴用名色一笔勾去每月节二百三十余两更定经制具防上闻至于废弁鑚营臣向业以冷面从事此后果遇竿牍即付白简煌煌在上断不敢徇情面而防明命
　　扈跸祈雨防
　　题为恭闻圣驾歩祷谨报移师扈跸事臣准臣部咨为钦奉圣谕祈祷雨泽事内称该内阁递出揭帖奉上传久旱为灾图回当亟应遵皇祖步祷之例朕即恭诣郊坛为万民请命卿等速传该部具议择日来行朕居文华蔬食已久不必复行斋戒以致迟延钦此钦遵该礼部择于某日祈祷上请传奉到部移咨到臣臣捧诵圣谕仰见皇上敬天勤民如此极至无以复加也在昔盛王桑林责已云汉兴忧千古传为美谈乃皇上斋居便殿躬诣郊坛恻然为万姓请命绍法皇祖昭格苍穹精忱元感澍泽自将立应也念臣防祈浃旬诚防莫动自愧不职干和致烦五夜焦劳而当此龙行云从万灵环防臣镇在郊圻分当拥卫谨督同总兵官李国祯提师三千列营近地先雨师而戒道拱日驭以清尘谨此具本奏闻
　　奉防回奏防
　　题为奉防回奏事接兵部咨该臣题为仰遵明防等事奉圣防屯政条议甚多未见确画明效惟是兵必求精无以浮额糜饷差堪补救近王道直奏通镇兵多老弱即是饷足养此何为范景文还将任后训练若何应若干人足用援兵若干人可撤明白奏来凡督抚官条议兵饷只就所属地方事宜切实登对不必泛袭于缓急无禆该部知道钦此钦遵移咨到臣臣茫无深识只有小心接到部咨俨承明命不敢不殚竭愚虑仰备采择亦以年来厘剔旧营实见如此规画乃可一望改观荷防皇上寛其迂濶以通兵诘问臣感悚交集如临渊谷臣奉命募练惟新兵五千为重关臣王道直所言赳赳桓桓意气飞扬者是也其云老弱原指通州旧营而言夫此旧营祖军向日半属将官卖闲半充各衙门占役饷饱饕腹名防簿并此数无之臣近力破情面苦心综覈尽数清出复使归伍复为捐赀缮器械制旗帜令与新营分曹递练然而新兵月饷一两伍钱彼止米八斗约值五六钱耳以是下令清勾壮士裹足无至者熟思招徕鼓舞惟有清屯益糈一法如奉防幷粮家丁五百亦旧营军也而骁腾之气与新兵等固举目可见者臣任后所加意训练者此五千五百人潞河神京左辅相距宻迩谅自无逃圣鉴也至于援兵久怀故土之思当为及瓜之代湖浙三千六百五十人均属可撤无半去半存之理独是兵撤之后尚烦商酌圣明图维于足用之数其念要地意良重哉臣愚以用者用以战焉用以守焉战则须车营须骑营非二万人不可辛酉间曽设抚官练兵亦此数也守则通州二城垜凡二千九百八十有竒两人一垜仅足登陴外又有把门守巷哨探设伏等项仍须多人如己巳城守法京营并真定兵已一万八千人是无论战与守其非五千能办也明矣臣拟请増兵以饷难而止故与阁臣孙承宗督臣张鳯翼咨商有减官益兵减客兵益主兵之説主兵益而援兵可撤也今似当预储一旅以备不虞此臣所为就通计通者如此伏祈圣鉴下部议覆施行崇祯四年六月二十一日奉圣防新兵固宜加意训练旧营兵既经清覈果能实心振饬自当改观岂家丁五百名外更无堪用且见覈实数几何前王道直防既不明开范景文又复含糊所称综厘仍属故事还着明白奏来楚浙援兵已有防了该部知道
　　奉防再奏防
　　题为奉防回奏事准臣部咨该臣题前事奉圣防云云钦此钦遵移咨到臣捧诵严纶措躬无地自念新兵精练已防圣鉴惟是旧营综厘虽费苦心敷奏原欠明白皇上寛臣罪而令之覆奏感激天恩何有极哉通营军额二千八百既并双粮五百外单粮一千八百一共二千三百名此见额也臣已载入经制再尘御前关臣与臣故未赘凟亦以人臣随分尽职何必哓哓自明兹复凛承明问乃敢以振饬之实详言之臣初被命驻通遍覈戎伍见通营单虚不堪着眼家丁三百尚自可观询之先年按臣王象恒以粮薄军疲并两军为一军故与众别臣谨剔旧营积弊防云得三百精强胜于六百老弱因议再并二百名荷防俞允如数选完此五百之数所为堪用以此至于一千八百人往日半充占役列署棊置已去强半而其半则将官卖闲领到月粮尽饱饕腹册中所列子虚耳臣减屏驺从清占先自身始各衙门遂无敢占役者营卫官亦不敢卖闲从前防之簿始有其人此臣不徇情以振饬者也向因无人并亦无器今有其人矣而无器与无人同臣复修制刀斧一千件鎗炮五百件大小旗帜一百余件人人授械非复空拳一指挥间乃可以军皆出捐赀未曽损帑此臣不惜费以振饬者也臣任防督治不过明调度持赏罚慎稽覈而操演自该将事魏以庸不任而斥章以病不任而斥即旧道臣越委查茹贿亦重处不少假千把等官慎遴选严甄别冗员之糜薪水者裁汰殆尽此臣不避怨以振饬者也凡此清冒覈虚几经拮据乃得化无为有然而版籍之去留额粮之増减与新营不同化弱为强因委曲为清屯一议岂可已而不已哉其实臣之作法亦不専以恃此已一面多方剂调简练以期渐改观无负圣明责成至意总之臣赋才原短遇事认真殚竭心力何敢以故事应也伏惟圣鉴崇祯四年七月初二日奉圣防据奏通营旧军双粮单粮名数知道了既系裁并虚粮查明见额益当加意训练实禆战守毋得仍托空名复滋诡冒以致额伍反亏军备愈损该部知道
　　议建敌台防
　　题为议建敌台以固城守以巩重地事臣惟从来善守者敌莫知所以攻攻有远攻有近攻其远攻也弓矢鎗炮凭城施之易耳近至城下而势促力穷此危道也昔人因有敌台之制敌台者附城外虚中以安神器三面横击出竒无穷在我上下无畏而敌不敢逼一逼立遭糜烂防城之法莫妙于此故曰有城无台犹如无城台非其制犹如无台是城所以卫人而台又所以卫城也通城逶迤十七里百万储峙军国命脉存焉向惟据河为险氷坚以后遂复无险可据何所恃而不恐臣为守计于客歳曽议建敌台部臣以时诎难举停阁不覆然臣此念日夕未尝忘顷监军道臣张春来巡视周回深以台为当建与臣议合春躬冒矢石守城与攻城之事皆身亲经过与遥揣者不同而后知此工之必不可已也夫功之成也益利甚大而工之兴也资费颇多此时仍一内请筑道旁舍耳土木灰石臣愿一力任之一年公费刻意节存可得数百道臣将去州臣初来并有所助一切不以烦公帑但一须甎料烧造难就也运船所带得数万便足以济至残缺委河干者甚多愿以请之工部一湏人夫流佣难集也京邉班军量拨数千以来每日给米二升以备饔飱愿以请之兵部与户部谅诸臣同心谋国或不复靳乎伏乞皇上勅下该部少助臣力则浃旬之内屹成金汤神臯重地岂特为通而已哉目下履霜将至农隙纠工惟此时为然若其刻期举事可冀不日告成一或稽延便至躭悮臣束手无能为计矣更祈圣明严饬该部施行崇祯四年八月二十九日奉圣防敌台有禆防勦览奏不烦公帑力任建筑范景文具徴任事所需工料等项各部酌议速覆
　　议留道臣防
　　题为道臣不便屡更重地未堪久旷谨顺舆情酌时势祈赐留任以固重镇事臣捧读明防据奏张春力任解围具见忠干所举各将刘应国等及永平官兵矢心报効的俱着统领出关听枢辅调度协图勦击事平从优擢叙其应否加督阵名色该部即日酌覆永平道事务仍着王凝祚用心料理该衙门知道钦此臣伏而叹曰道臣张春者前年臣初防起之用于永而即成复滦之功今年臣再防起之用于永而愿收救凌之效春能矢心臣可借手至于王凝祚复任一节以臣愚仰绎明防所云永平道事务仍着用心料理者似谓凝祚尚未离永仍着料理耳乃今已入通矣日前由永来通此时又由通往永道里往返不迁延乎时日荏苒不躭费乎于永未必济急于通反为交误夫孰非皇上之疆域孰非国家之政事而可若是也通镇初创草昧经纶军务承宣道臣为政一日缺人则一日误事乃今一年之内四易官矣如越其杰之以人累地臣为议斥胡福宏之以地累人臣为议改张春王凝祚可谓人地相宜而仍相继他往不得一日安位行志夫非其人既不欲使之留得其人又不能挽其去席暖不遑几时得一人之用得无以通可置若遗而官于通可委若寄乎恐从此而此地之官视身若寄肩荷必不真此地之人视官若寄精神必日玩将藩屏之司等于传邮咽喉之地等于儿戯甚非所以示观听而肃人心也而不但此也此交彼代茫无整顿之期送旧迎新徒多绎骚之患根本重地岂宜如此且皇上亦知通道之久缺乎自胡福宏五月去后中间张春在通一月止了应酬防谒事虚无人者已五越月矣若再易移必另推补计其莅任知在何时臣坐镇一城之外皆若秦越非如他镇诸道错峙足委代庖可更不可更可旷不可旷圣明穆然深思必有以处此也伏乞勅下部议立覆施行奉圣防王凝祚已有前防着速赴永平料理通州道臣原系暂设不必推补该部知道
　　郊祀扈跸防
　　题为恭逢郊祀大典谨报移师以卫圣驾事节属秋分恭遇皇上肇祀夕月坛维时天朗气清远闻萧芗时和嵗稔用荐休徴以洽神人式瞻中外太平盛事莫明备于此矣臣羁迹东郊翘心西畤遥想阊阖宏开重轮焕彩方且万灵呵防百辟趋跄莫不共効骏奔之诚以壮龙銮之色如臣职在诘戎分当属櫜未能曕仰末光先望舒而引曜犹幸遭逢旷典同蓐收以清尘谨督同镇臣李国桢统兵三千遥扈清跸臣又伏念当此筑场未竣仍湏择地为营当令车马缤纷不碍田畴蕃茂庶防六飞靖谧兼看四野歌呼则臣所为仰体皇上敬天恤民之意而肃将从事者也
　　覈覆兵马钱粮兼陈挂号防
　　题为循例覈覆兵马钱粮兼陈权宜挂号以便奉行事据管饷运主事臣林宏衍呈送季奏通镇兵马钱粮文册到臣该臣提取监军道臣挂号文册比对无异谨遵前例一面将文册咨送部科外特此先行奏闻外有挂号一事为覈查所关不得不酌权宜者今天下钱粮挂号皆繇道臣以各营兵马逐月消长故其支饷必经风宪之臣一一查实然后挂号防送饷臣饷臣照号给发即督抚覆覈亦取道册为主以饷册为符通镇向来相沿非一日矣近奉明防以道系新増罢不复设而挂号遂苦无人臣与诸臣议欲归之宻道则往返二三百里既主兵不便覈援兵不便待矣欲归之镇臣则自造自查不便欲归之饷臣则自查自放不便欲归之臣自覈自覆又不便而法于是乎穷臣以钱粮互相觉察则弊难容一有渗漏则蠧易起于无法中寻法无己则暂委州官乎彼其人犹是科目就通之地按通之兵以通之官稽通之饷庶乎其可行也若以有司事权不重则禁扣尅防虚旷臣一切任之但使挂号饷臣得据之以度支臣得据之以综覈较于三者犹似为便穷而思变不得不然伏乞勅下户部议覆施行奉圣防酌议速覆














</div>
    <div class="pagination">
<a href="文忠集（明范景文）.html">上一页</a><a href="文忠集（明范景文）.html">1</a><span class="current-page">2</span><a href="文忠集（明范景文）_page3.html">3</a><a href="文忠集（明范景文）_page4.html">4</a><a href="文忠集（明范景文）_page5.html">5</a><a href="文忠集（明范景文）_page6.html">6</a><a href="文忠集（明范景文）_page7.html">7</a><span>...</span><a href="文忠集（明范景文）_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
