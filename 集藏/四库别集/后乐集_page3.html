<!DOCTYPE html>
<html>
<head>
    <meta charset="UTF-8">
    <title>后乐集 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后乐集 - 第 3 页/共 18 页</h1>
    <div class="content">　　朕惟国朝以忠厚待士大夫乐于录功急于忘过矧兴起事业之际尤爱惜人材之时尔奋自名阀通于吏道践扬中外方懋尔庸顷总饷西淮甫十阅月耗蠧亡艺殊骇听闻既洊致于人言姑少伸于邦宪起之闲废防漕辕门虽戎捷未闻而粮道无乏念驰驱之良勚岂劝赏之可稽悉还延阁之宠名付以江圻之臬事布宣寛大申理滞寃一道戚休系而施置其勉酬于恩意且勿替于家声可
　　朝请大夫直秘阁主管成都府玉局观彭演依前官特授荆湖南路提防刑狱公事兼本路劝农提举河渠公事借紫制
　　朕惟重湖之南比岁旱歉民不聊生或饥寒切身乃诖误而丽于辟每为恻然于心故于选使尤重以尔学识纯明器资端靖践扬中外时惟老成朕之徳意志虑知之熟矣肆予命尔以祥刑之寄尔其体宁失不经之谊佩哀矜勿喜之戒平谳庶狱申理枉滞寛猛轻重咸迪厥中俾荆湘千里之逺不异户庭咫尺之间是为称职嗣有宠褒可
　　朝散大夫京西路转运判官兼提刑提举常平茶盐公事兼提领措置营田屯田提举大路纲马驿程公事赵善鐻可依前官特授直秘阁权知襄阳军府兼管内劝农营田事主管京西南路安抚司公事马步军都总管兼提领措置屯田专一措置提督修城制
　　朕惟上流之形势莫重襄州之要冲高城深池雄峙昔年之守备聚兵积粟遹严今日之将屯思得干略之长庸副藩宣之寄尔宗枝挺秀吏事著称试以剧繁耸然风望属弄印之已久知游刃之有余爰畀左符作鎭南服尔其开布徳信申固封圻时方须才矧擅间平之誉政先懐逺斯得江汉之心益懋壮图式寛忧顾可通奉大夫知庆元军府事兼管内劝农使兼沿海制置使武昌县开国子食邑五百户赵善坚特授寳谟阁待制依前官职封如故制
　　五材谁能去兵方饬临边之备八柄爵以驭贵爰疏进律之恩矧对之清班聨内朝之近侍式敷书赞庸示眷懐具官某属籍之英为吏而健蚤膺烦使寖歴禁涂天府牧民曾稀鸣于桴鼓甬东制阃资坐控于鲸波适疆埸之多虞选戎徒于诸道简稽有法期会靡淹爰峻陟于华聨示富褒于良翰虽义存体国初何意于论功然赏不逾时庶闻风而知劝祗承新渥益懋逺猷可主奉吴益王祭祀多庆磨勘转观察使制
　　彊本支之势每隆睦族之恩昭名器之公率攷彝章之旧兹攽命数庸贲亲贤具官某迪徳中和禀资粹美奉端献烝尝之祀推裕陵属籍之尊循榘度以无违繄仪刑之是赖阅时既久会课当迁其繇御侮之聨擢领观风之寄秩崇四品礼异庶僚惟乐善足以成信厚之风惟能谦斯可无亢满之累祗若予训益彰令名可
　　皇弟搢趁赴朝参除防御使制
　　朕笃本支继继之谊隆兄弟亲亲之恩睠乃宗英兹俶修于朝范辍繇环尹爰易畀于使名以尔岐嶷赋姿神明席庆系亲属近袭吾世父之休行治身端蔼矣成人之徳夙承师于商学甫序位于周班将观表着之仪用陟扞防之寄协宗盟而在列聿昭麟趾之风指侯屏以折冲益壮犬牙之势祗予新渥懋尔令猷可
　　武经大夫马军行司右军统制秦诜改知光州制
　　朕遴简虎臣分司淮服缮兵训卒虽戎备之不忘和众安民乃朕心之攸急以尔疏通详练重厚老成辍自戎行往寛忧顾光山为郡地接上游尔其体朕至懐思古良牧毋隳大信毋徇小利使徳礼着而威惠洽边陲静而田里安则于委寄无负矣时乃懋哉可
　　新授枢密直学士知颍昌府钱遹落职差知滁州制
　　勅朕推择多士不次而用之庶几一徳一心遵奉法度以隆太平其或蔽于匪彝自作弗靖邦有政典朕奚敢私具官某顷繇小臣擢任台属阅日未久致位六卿朕之待汝亦已至矣惟汝养交疑异懐贰弗讹紊乱是非诋沮成命致疑阍寺益觊超逾托铭党人罔徇廉节乃至匿丧请对防凟轩墀言路纠弹词垣论駮参验不爽良骇朕闻其褫职名黜守支郡尚为寛假往省厥愆可中大夫充寳谟阁待制知潭州军州事沈作宾可依前官特授试尚书户部侍郎赐封如故告词
　　六卿分职阜民莫重地官之贰大事在戎与祀适当经费之繁非素识于源流孰协司于泉货眷兹宿望锡以赞书具官某襟度粹夷器能宏裕昔襦今袴蔼腾郡国之风謡霜节星轺几徧江淮之使领顷资心计擢赞民曹满岁为眞行正甘泉之从八命作牧尚分湘水之麾朕总万货以佐军兴规九筵而修宗祀虽每语国用而至日旰然戒言利事而析秋毫欲令庶邦惟正之供畴若予采肆求儒者已试之效佥曰汝谐矧尝寓职于松阶其亟予环于荷槖惟能敛不加而用足庶几本以固而邦宁当知敷教之官不但理财而已祗若明训勉宣令猷可
　　朝请郎知平江军府事兼管内劝农使会稽县开国男食邑三百戸赐紫金鱼袋张泽依前官职特授龙图阁待制封赐如故诰
　　日甸承流缅想六卿之夙望河图候对首跻九阁之崇聨爰锡赞书式昭眷遇具官某天资端亮器度恢闳正色立朝咸服持衡之论至诚忧国每嘉削藁之忠逮晋长于七人遂疏荣于八座俄厌承明之直久从眞馆之游未罄猷为罙深简注属中吴之择守起旧徳以殿藩靡烦岁月之淹已载袴襦之咏俾还西清近侍之职增重右辅师帅之权均赋息民岂特销叹愁于田里训戎整备尚期壮屏蔽于京师庶几忧顾之寛不负保厘之寄亟祗涣渥伫徯最闻可
　　朝奉大夫敷文阁待制知鎭江军府事兼管内劝农营田使赐紫金鱼袋李大异依前官特授徽猷阁待制知婺州军州事兼管内劝农使赐如故制
　　京口据长江之天堑寳婺为东粤之奥区虽在上之委寄靡殊而为郡之逸劳有间惟吾近侍体此眷懐具官某蹈道至和秉心不竞践更中外饱着声猷顷迪简于朕知俾仪刑于禁路演纶词掖独称润色之工补衮谏垣备罄切劘之益少资雅望往防北门抚疲甿于疮疡之余饬戎备于襟喉之要屹若金汤之势蔼然襦袴之謡逮此弥年嘉而异最爰宠陞于华职仍改畀于便蕃名依日月之光身近斗牛之次与共理而安田里尔宜懋于循良用所表而补公卿朕敢忘于褒选可
　　中奉大夫守国子监祭酒兼中书舍人雷孝友依前官特授权尚书兵部侍郎兼中书舍人制
　　司马之典邦政盖分职于六卿内史之赞王言实参华于两禁矧经理图宁于戎略而播告思奋于人心匪得全材曷膺妙选具官某夙推奥学蚤擅英声汉儒通世务之宜雅高敭歴唐文为名家之冠蔚有典刑嘉韬緼之素深久徊翔而难进再仪班着罙畅风猷领教东胶士识在三之训演纶西省时称共二之能简自朕心跻于迩列其以夏卿之亚仍兼词掖之眞惟甲兵之问方倚訏谟而号令之敷实资大手当使军实悉加于申儆庶几帝制复见于坦明周室修戎赖祈父爪牙之助郑人为命繇子产润色之功勉企前闻嗣对休宠可
　　赵淳兼京西北路招抚使制
　　具官某朕分命虎臣规恢鸿业顾师众以顺为武何若有功俾人心惟惠之懐不战而胜爰示抚绥之意式隆委寄之权尔资禀骁雄信根忠义韬略不专于纸上机权自得于胸中夙扬境外之声益耸戎昭之望方中原襁负而至属大将鼓行而西载念吊伐之师当以辑柔为本矧遗黎求脱于苛政如赤子思见于慈亲亟进复于故疆以就将于隆指昔邓禹勤于劳徕而三辅归之号百万众刘琨长于懐纳而一日降者至数千人虽坚凝之尚难皆招携之为急尔其奉诏出塞毋专略地屠城谕以二百载涵养之恩闵其七十年沦陷之久凡天戈之所指曾秋毫而无伤庶乗荆楚之云从行见关河之响动傥中兴之有日岂上赏之逾时可
　　郭倪兼山东京东路招抚使制
　　朕分命虎臣规恢鸿业属中原襁负而至俾大将鼓行而东箪食壶浆以迎王师谅喜官仪之复见停车驻节以劳父老当如时雨之来苏爰因授任之名丕示招携之意具官某沈鸷而识兵势仁勇而得众心带砺相传不愧西平之勲阀日月可冀方推郭氏之功名辍委寄于岩疆总兵民于阃制小试囊中之略大扬境外之声慨念吊伐之师当以辑柔为本矧遗黎求脱于苛政如赤子思见于慈亲宜进抚于故疆以就将于隆指尔其奉诏出塞毋专略地屠城延见吏民闵其七十年沦陷之久开布徳信谕以二百载涵养之恩凡天戈之所临虽秋毫而勿犯庶几云合响应之势不待尺攻寸取之劳傥茂勲之有成岂上赏之敢吝可
　　降授中大夫吴兴郡开国公食邑二千五百戸食实封四百户赐紫金鱼袋钱象祖可依前官特授知绍兴军府事兼管内劝农使充两浙东路安抚使马步军都总管塡见阙封食实封赐如故诰
　　朕注意东藩妙选贤牧一日去良弼已渇想于仪刑十国以为连兹式隆于屏翰趣颁命綍庸示眷懐具官某厚徳鎭浮闳材经逺山河带砺世藏盟府之勲鼎铉谋谟业绍祖风之懿素守确然于金石见几炳若于蓍亶惟文武之兼资尽付枢衡之二柄夙夜勤疆而竭节士马储斥而备谙和羮尔惟盐梅方赖同心而辅政美疢不如药石益知逆耳之为忠朕昭掲大公肆畴夙望自今我其立政尚克询猷乃心罔不在王俾之自近其起长沙之谪往懐会稽之章矧先正保厘犹想棠隂之旧而家山属迩何殊昼绣之荣宜循塡抚之余规亟奏中和之最课噫丙夜思治民之本暂烦分陜之行衮衣使我公之归宁俟朞年之久祗膺茂渥勿替初心可降授中奉大夫提举江州太平兴国宫归安县开国男食邑三百戸赐紫金鱼袋倪思依前官特授试尚书礼部侍郎兼直学士院封赐如故制
　　北门之号内相独高两禁之聨南宫之列中台尤重六卿之选兼践清华之职必归鸿硕之儒矧已试之可观宜师虞之允穆具官某天资鲠亮徳履粹温学广闻多绚卿云之巨丽曲高和寡抱牙旷之余徽蚤膺烈祖之深知尝缀先皇之近侍逮予初政擢正禁涂自一逺于周行俄十逾于岁籥宣劳钜屏所至受恩均逸殊庭何必在已嘉尔后凋之操怡然难进之风朕重惜人才广开公道将济中兴之盛业其惟众正之在朝有如宿望之孚可后趣还之命况礼文犹阙政资国典之讨论诏令惟行期使人心之感动爰复青氊之旧俾还紫槖之眞久不见生方虚夜半席前之问何以告朕谅非野外绵蕝之仪益懋逺猷式昭异睠可
　　通奉大夫充寳文阁待制知潼川军府事兼管内劝农使提举潼川府果渠州懐安广安军兵马巡检盗贼公事延陵郡开国侯食邑一千六百户食实封一百户吴总依前官特授尚书工部侍郎实封如故制
　　朕规恢逺业遴简从臣肆畴勲阀之贤茂着师垣之绩兹峻跻于起部爰申锡于赞书具官某识造几微才兼文武早际风云之会入陪鸳鹭之行逮歴试于节麾亦备宣于劳効眷而诸父首佐中兴力控扞于西邮志殄亡于北敌保百年梁益之险皆一门兄弟之功嘉乃后昆克济世美惟其有而是似朕亦念之不忘矧吾延阁之华聨久缀内朝之近侍趣加驲召俾正槖班器械咸精其能方饬修于戎备谋猷入告于后其务罄于忠规可
　　太中大夫寳谟阁学差知庐州祥符县开国子食邑五百户赵师依前官特试工部尚书知临安军府事兼管内劝农使充两淛西路安抚使马步军都总管封如故制
　　六卿率属聿严平土之司万国承流莫重神臯之寄肆求已试允副畴咨老成重于典刑盖践班聨之旧吏民服其威信载观弹压之新具官某智略沈深风神峻整轻车熟路翼乎如遇顺风错节盘根恢然其有余地久剸繁而治剧旋入从而出藩履声已近于星辰最课尝司于辇毂朕惟京邑之难治盖自汉世而已然前有赵张后有三王固已不全而不粹久者年岁近者数月未闻至再而至三惟卿之才屡试而见其除冬官之长往殚天府之劳献纳论思岂止及百工之事耳目方略尚能折千里之冲可
　　太中大夫试工部尚书兼知临安军府兼管内劝农使充两淛西路安抚使马步军都总管兼防检户部赡军激赏酒库祥符县开国子食邑五百户赵师特授通议大夫依前职封如故制
　　五材谁能去兵方饬临边之备八柄爵以驭贵爰疏进律之褒申锡赞书式昭眷遇具官某才推时杰望耸宗英三入承明亶谓仪刑之旧重来辇毂更高弹压之威顷制阃于东藩属选徒于吾圉顾简稽之有法曾期会之靡淹肆畴茂勋俾进崇秩虽位超八座于论赏以何心而身率列侯庶闻风而知劝勉祗宠渥益告辰猷可寳文閤学士通议大夫知建康军府事兼管内劝农使充江南东路安抚使马步军都总管兼营田使兼行宫留守司公事河内郡开国侯食邑一千二百户丘崈依前通议大夫特授试刑部尚书充江淮宣抚使封如故诰
　　朕遹追贻谋思广继伐会诸侯复境土顾此义之甚明非上智必英豪待其人而后济畴咨惟允委寄宜隆盖威名资实在素望而已孚则号令指麾不崇朝而改观丕昭使指申锡命书具官某夙擅俊杰之称少推公辅之器览神州而太息嘉有志于中原遗后嗣以敷求实受知于烈祖凛芒寒而色正嗟才大而用难沐雨栉风贯四时而柯叶不改批却导窽解千牛而刀刃若新辙环几徧于域中风采耸闻于天下久矣山东之高卧崒乎江表之伟人乃以在王室之心幡然当留都之寄而御下简易折冲精神虽并边纷羽檄之驰而列郡无犬吠之警朕惟四海想中兴之美三军惟谋帅之难岂应元老之壮猷坐视羣工之血指其进陞于常伯以尽抚于成师噫制胜如奕碁虽工拙之各异持兵犹槃水在审量之为先惟卿涵蓄之累年加之踌躇而四顾必有多算成此万全虽爵禄未足以待贤而竹帛永垂于不朽其体至意伫奏肤功可
　　通议大夫试刑部尚书充江淮宣抚使河南郡开国侯食邑一千二百户丘崈特授通奉大夫守刑部尚书差遣封如故制
　　宣威戎阃倚制敌之良图防课吏铨有陟明之彝典虽非尊贤之道实昭励世之公具官某识逺而虑微器闳而用大望高诸夏掲晓汉之长庚身鎭众浮屹春涛之砥柱敭歴三朝之旧仪型八座之聨方凝耆定之勲允赖折衷之略养威持重信金城无逾老臣委任责成致匈奴不敢近塞抚江淮而按堵虽草木以知名兹诹律于攸司俾晋阶于三品第汉臣之最姑酬积阀之劳褒申伯之功迄济中兴之美往祗予命益究乃心
　　降授敷文阁直学士通议大夫知潼川军府事兼管内劝农使兼提举潼川府果渠州懐安广安军兵马巡检盗贼公事小溪县开国子食邑五百户杨辅依前官特授知成都军府事兼管内劝农使充成都府路兵马都钤辖兼本路安抚使封如故制
　　朕总擥羣才注懐旧德当馈而为之太息侧席以迟其来归惟北顾之未宁念西邮之尤急任方面者专于控御既属我枢机之臣防根本者要在抚绥宜咨于笔槖之望并加隆委靡限彝章具官某端厚足以鎭浮刚方足以立懦恬澹无欲素高难进易退之风从容有常可谓特立独行之士入从则忠言劘上出藩则专利及人岿然故国之灵光独殿当今之诸老虽朕渇闻于辰告顾时方重于坤维勿烦制阃之劳特领牧民之寄东西惟命足寛旰食之忧富贵何心岂羡昼游之乐利害熟则罢行甚易威信着则设施不劳少须最绩之闻嗣对延登之宠可
　　资政殿学士通奉大夫知兴化军府事兼管内劝农营田使充利州东路安抚使马步军都总管蜀郡开国公食邑二千六百户食实封八百户费士寅依前官特授知潼川军府兼管内劝农使兼提举潼川府果渠州懐安军广安军兵马巡检盗贼公事封食实封如故制
　　倚良翰以筹边允借弼谐之望择奥区而易鎭式隆体貌之恩密聨乡部之荣均号坤维之重载嘉旧徳用畅明纶具官某雅量鎭浮通才周变渊乎似道器涵金玉之纯立不易方材挺栋梁之任自翺翔于禁路遂晋躐于政涂夙夜竭节以尽公协赞万几之务帷幄运筹而决胜坐折千里之冲久殚王室之勤旋曳汉中之组甫临阃制坐息边萌爰奬殊庸就更钜屏防西秦之险隘屹若长城抚东梓之沃饶恢然余刃昭予注想为尔相攸暂烦卧防之行亟奏偃藩之最噫高屋建瓴水之势朕方务于外攘庶民臻田里之安尔尚修于内治眷惟哲辅奚徯训词可
　　朝议大夫焕章阁待制潼川府路兵马都钤辖兼本路安抚使知泸州军州兼管内劝农使赐紫金鱼袋刘甲依前官知兴元军府兼管内劝农营田使充利州东路安抚使马步军都总管赐封如故制
　　当一面以缵戎式倚金汤之固遴羣工而选牧孰逾簪槖之英肆隆易鎭之恩庸懋干方之绩具官某望高时隽志在本朝智略凑前每推诚于献纳文武为宪俄自诡于翰藩粤从叱御之行罙见壮猷之展荆州植纛端有去思泸水出符已歌来暮朕辑宁王度巩固边邮厥今阃寄之雄无若汉中之地惟天设险瞻劒阁以犹存众志成城得寳臣而可恃特俾帅权之重仍聨禁路之华顾眷倚之方深实修攘之允赖因利乘便势难易于建瓴和众安民备莫先于彻土期寛忧顾嗣对宠褒可郪县灵防庙显佑顺泽王加康济二字制
　　朕惟一时特起之才勲业不大见于世则虽千载之下精爽犹弗忘乎民虽幽显之有殊宜位名之必称某神生有封侯之相属当唐室之衰收复之功屡书盟府专征之钺尽防东川敬宣之憾未酬守亮之兵垂衂赍志以往庙享是宜以生平拨乱之心为身后及人之绩水旱疾疫之有祷肸蠁潜通而弗违既胙眞王载加褒字念夙懐于康济盍昭述于形容岂惟梓潼之人凡我西南之壤悉繄隂骘永孚于休可
　　灵佑瑞泽王加广济二字制
　　载观前史有伟二难一时自奋于功名六纛相传于掌握方其引杯看劒视死如饴无非捐己为人处心以义故英风之不冺虽亿载以常存某神刚果而甚儒雍容而能断遭李唐之讫箓值羣狡之并吞不忍以七万人之兵苟利夫数千里之地镜堂忼慨阖境生全至今棣萼之威灵犹庇梓潼之黎庶曰旸曰雨是祷是祈既屡奏于隂功宜申加于显号繄岂片言之能述姑慰逺民之所依尚克顾歆益垂黙相可
　　盱眙军山庙龙王宣抚司申王师渡淮祈祷平善收复泗州赐威济庙封忠佑侯制
　　勅具神某天心助顺神物效灵朕申整六师奋张北伐方长淮之利涉指泗水以于征城以迎降市不易肆嘉乃隂相之力可稽褒崇之荣启眞爵于侯封涣徽称于庙貎敢徼后福用迄骏功可
　　佐神赞利忠惠协应昭绩侯加封翼惠公制
　　尔神弗爽来宾之约卒飨血食之隆以他年谊槩之相从宜今日隂功之有助生死一意幽显均荣肆兹申侈于神休亦俾陞华于爵列益祈黙赞永答恩徽可黎州汉源县武威庙英勇灵济普应公加封显惠二字制
　　朕惟山川英灵之气不以幽显而或殊故其聪明正直之心虽阅生死而弗变俨乎如在感焉遂通尔神济先主于艰难招羣携于纷纠后先诸葛扶植炎刘凡当时仗义以有为皆一意为民而除乱精诚所寓亿载常存至今呼吁以有祈殆若形声之相应震电詟羌戎之寇甘霖苏旱魃之灾威惠允孚功效茂异宜申加于美号庸昭报于神休尔尚服我宠光保兹西土可
　　神妻封协惠夫人制
　　朕教民美报咸秩无文矧妇爵固贵于从夫岂祝嘏尚稽于锡号尔夙懐懿徳克配明神睠灵异之屡书繄相成之有道位名未称郡国以闻新命服于小君订徽音于协惠答扬并贶式赞晏娭俾西土之常祠弥亿年而罔替可
　　神子昭烈侯加善佑二字绍休侯加善助二字
　　蜀志载马鎭南二子而不着其行事以蜀人崇敬之心一方庇赖之绩其能隂佑嘿助无忝厥绍信矣夙践元侯之爵兹申褒字之荣宠辑一门祀绵亿载作其祝号亦求有辞可
　　广安军岳池县灵济庙昭应孚惠利泽侯加忠靖二字诰
　　梓潼之漕臣来谂于朝谓彼邦频岁旱干借神之威化沴为和人以有年美报是宜朕徐攷其素则尔神遯世之士也生不可荣以禄死何所事乎名然凿岩聚书学道爱人百不一施赍志以往神宜未忘乎民朕其敢忘于神乎因元侯之故封加新称于八字以着祈享以慰依归尚其顾歆汔垂庇祐可
　　神父严徳威逺显庆侯加昭灵二字诰
　　荣亲人子之常情报本国家之盛典幽明虽异宠数则均某神积庆一门发祥二嗣生任专征之寄棣萼传辉死当庙食之严英灵茂着凡我梓潼之生齿繄而父子之垂休郡国以闻功状甚伟既疏恩于并命宜归美于所尊爰加八字之称庸极元侯之宠庶几降鉴永庇我民可

　　钦定四库全书
　　后乐集巻三　　　　　　　宋　卫泾　撰内制
　　钱象祖辞免参知政事不允诏
　　勅具悉古有格言共政其惟图旧时方多事强本斯可折冲卿德钜才全器闳识逺身歴三朝之久望参诸老之间自陟进于枢衡益具曕于岩石比颁召节入侍经帏屡陈造膝之嘉猷莫匪济时之急务与其养恬祠舘以奉清闲之燕孰若密禆庙论以究图囘之勲爰攷师虞复陪鼎席昔宋庠之于庆歴公着之在元丰皆以宣力四方再登两社迄臻大用俱为名臣朕之遇卿抑何异此其殚素蕴勿徇冲怀所辞宜不允
　　钱象祖再辞免参知政事不允诏
　　省表具悉人君虚己任贤惟推诚而相与贤者得时行道岂辞位以为高卿出入三朝险夷一节曩因去国毎兴当馈之怀旋起殿藩即下趣归之诏众方想闻其风采朕尤喜见于仪刑自聆啓沃之规罙识忠诚之蕴属政涂之虚位畴物望以登庸夫思之至故用之为不轻信之笃故待之为无间厥今北敌虽求和而备御不可以暂弛西陲虽耆定而控御宜急于良图所当惜日而有为庶頼同心而共济深谋逺虑方与卿等勉之曲谨小廉顾岂朕所望者所辞宜不允仍断来章
　　赐资政殿学士中大夫知隆兴府充江西路安抚使程松辞免除资政殿大学士四川制置使兼知成都府恩命不允诏
　　勑程松省所奏劄子辞免除资政殿大学士四川制置使兼知成都府恩命事具悉维昔择建蜀牧必属侍从名臣其自二府临镇者由干德至今裁六七人其选不益遴乎卿以英髫早跻严近竭节匪躬有排奸之勇持平处正真凝重之才訏谟斗枢之庭已畴硕望奉使井络之域亶借忠亲用加学士之大称全付西南之钜屛宠灵特异节制加尊维文翁化俗之方本于劝学若武侯经逺之畧先在养民寛予顾忧咨尔多算况王事靡盬义不得辞人才至难无出卿右当思养志之孝无靳叱驭之勤所辞宜不允
　　辛弃疾辞免除兵部侍郎不允诏
　　勑具悉朕念国事之方殷慨人材之难得外而镇临方面欲借于威望内而论思禁列将赖于訏谟熟计重轻之所闗莫若挽畱而自近卿精忠自许白首不衰敭歴累朝亶为旧德周旋剧任居有茂庸建大纛以于蕃趣介圭而入觐虽戎阃正资于谋帅而武部尤急于需贤勉图厌难之勲宜畧好谦之牍所辞宜不允
　　赐通议大夫丘崈辞免除刑部尚书充江淮宣抚使不许辞免恩命不允诏
　　勑丘崈省所奏劄子辞免除刑部尚书充江淮宣抚使不许辞免恩命事具悉朕惟义不可以不明功固当于驯致矧乃世讐之未复适兹邉衅之屡闻不得已而兴师顾莫先于图旧以卿躬士衡之明鉴有公瑾之盛心阅历之多素存谨重忠义所激靡辞剧艰属虚中权无逾宿望俾尽提于戎律仍进陟于文昌惟威名之独高谅施设之易信叩囊底之智姑借重于疆陲摅堂上之竒伫折冲于廊庙禆赞自诡何言之谦所辞宜不允钱象祖辞免兴复元依旧知绍兴府不允诏
　　勑具悉昔黄霸守颍川尝贬秩八百石久之宣帝思霸长者为下诏褒扬复秩中二千石所以重师帅之任而风示天下也矧卿夙居邻辅起镇东藩十连资屛翰之勲千里徯中和之政傥微文之是徇非崇秩之尽还则恩礼未昭吏民安仰岂称朕礼貎大臣之意乎亟祗茂恩毋事多逊所辞宜不允
　　钱象祖辞免召赴行在不允诏
　　勑具悉朕思靖邉氛兴怀旧弼卿精忠体国沈虑识时召自辅藩倚摅贤蕴矧淛河之东密迩王室谓宜朝受命而夕引道胡为上章以疾来谂惟吾股肱之望义均戚休毋徇一身出处之私勉副公朝图任之切正兹渴想其畧防辞所辞宜不允依已防指挥疾速赴行在不得再有陈请
　　钱象祖辞免再知绍兴府不允诏
　　勑具悉朕惟旧弼实心腹之臣辅甸廼股肱之郡方起贤而自近矧谋帅之维难卿久践政涂亶为民望绸缪万务具殚夙夜之勤翌赞逺图隐若深长之虑粤从去国毎切兴怀兹稽舆论以赐环亟俾东藩而制阃徒得君重庶期忧顾之寛其沃朕心式示来归之渐成命胡稽于俟驾冲襟尚执于循墙宜体国事之重轻勿泥身谋之出处其蠲巽牍以对茂恩所辞宜不允不得再有陈请
　　钱象祖乞祠禄不允诏
　　勑具悉卿环望宏材为时柱石深谋逺虑为国蓍龟起之辅藩规以自近寛大平和之政七郡之民安之缅想棠隂益彰世德矧神明之方壮奚疾恙之能侵胡为抗疏之闻遽动赋归之兴河东吾股肱郡端頼于分忧望之古社稷臣岂忘于图旧勉腾治最难徇冲襟所请宜不允
　　赐复庆逺军节度使差充镇江府驻劄御前诸军都统制成闵辞免加食邑食实封恩命不允诏
　　朕吁俊以尊上帝非惟常伯常任是頼亦惟頼虎贲之长越在外服简恤尔士尚廸果毅以登乃辟肆予一人汝嘉用承天休赉尔多邑诞告有众咸曰允哉毋或固辞共朕之诏所请宜不允
　　赐成闵上表再辞免加食邑实封恩命不允不得再有陈请诏
　　王者公予夺以驭臣人臣明辞受以事上古今之通谊也日朕躬郊拜贶均惠文武有怀宿将总戎于外虽无侍祠之劳而有制阃之功载加多邑以溥吾恩非妄予也卿其可异众而独辞乎所辞宜不允不得再有陈请
　　杨炳辞免除权吏部尚书不允诏
　　勑具悉天官冢宰之职歴代以来班序常尊至唐以宰相兼领岂铨综之得失闗人物之盛衰匪望实素孚识鉴精敏莫副兹选卿秉心端亮履行粹夷论事有争臣之风掌诰得王言之体比繇小宰之任摄承常伯之班繄尔宣劳于今弥嵗处剧烦而有裕嘉平允之著称官无滞淹吏革谩隐肆畴已试之效孰如因任之宜昔山涛密啓公奏而举无失才左雄收异登竒而号称孤絶勉希前躅勿事逊辞所辞宜不允
　　杨炳乞祠禄不允诏
　　勑具悉文昌八座接武四近进退之际重轻系焉属当多事之秋尤借老成之望卿学识纯茂履行方严亲被简知徧仪华要比陞班于常伯仍冠席于迩英铨综擅平允之称诵説广缉煕之益亹亹忧时之论惓惓体国之诚虽防盗之潜奔正事几之宜察盍摅至计叶济逺图矧精神之方彊奚疾疚之为累遽祈均佚良咈眷怀安服厥官姑恵予采所请宜不允
　　杨炳辞免宝谟阁直学士宫观不允诏
　　勑具悉朕惟魁垒老成之望禁路所推出入进退之间礼貎宜异矧挽畱之弗获尤眷宠之当加卿位冠文昌时称夀隽敭歴众职周旋八年方倚重于典刑遽恳祈于间佚神明犹壮众惜孔戣之得归官政闵劳难强汲黯之为郡爰峻班于延阁以增贲于真祠既自取之甚廉胡抗辞而不已亟祗成命其畧防函所辞宜不允
　　呉总辞免除工部侍郎不允诏
　　勑具悉中兴以来元勲宿将孰如卿家父子兄弟朕方慨慕前烈规恢逺图顾瞻周行有如象贤独无在吾左右者是岂念功之意哉矧卿才畧优裕识虑精深出入三朝更践惟旧列职延阁通班禁路逾二十年可谓老成之彦召从帅阃俾贰冬卿积望既高佥言咸允属时多事尤頼世臣益肩报国之诚毋负敎忠之训祗予宠渥奚以辞为所辞宜不允
　　呉总辞免吏部侍郎不允诏
　　勑具悉国朝班院自元丰以来小宰分职而治员多阙少法密文繁惟武选为剧吏缘为奸人受其弊非得疏通明练之才何以甄别流品擿发隐欺卿毓德名门世济其美践敭中外资望甚高仪图尔庸留以自近虽禁途密勿均倚告猷然起部优闲未殚闳蕴其以缮修之暇徃参铨综之公佥论既谐巽函宜畧所辞宜不允
　　呉总辞免知鄂州不允诏
　　勑具悉鄂渚上流旁连蜀汉下控呉楚自昔用武之地在今择守尤难卿被遇四朝险夷一节召寘从槖出赞元戎方倚壮犹勉从外补与其逺司于牧孰如近畀以蕃宣矧尔旧游谅多遗爱将肃清于氛祲抑有頼于威名忠报是图谦辞宜畧所辞宜不允
　　薛叔似再辞免端明殿学士侍读依旧湖北京西宣抚使不允诏
　　勑具悉元戎重寄襄汉上流非望实在众人之先论议攷平日之素不以轻授卿秉持一节际遇累朝期尽瘁于国家曾何心于利禄比繇谕防就畀宣威俄渉歴于三时殚勤劳于庶务属北兵之入冦在忧顾以方深朕惟责之専者礼宜优任之隆者位必称是用通班秘殿视宠政涂肆体貎之有加谅观瞻之益竦庶收来効迄展壮犹防章屡腾贬损特甚盍体朕责成之意顾岂卿辞官之时勿复重陈亟其祗拜所辞宜不允不得再有陈请
　　招抚使郭倪乞赐重行窜责不允诏
　　勑具悉倚重戎昭方懋安邉之畧力陈私谊忽腾引咎之章卿夙负雄材蔚为名将父子相传于忠孝后先接武于岩除将收地于河湟俾防屯于淮浦属偏师之失律于军制以当明谅忧国而忘家岂以恩而掩义虽因嫌而自别顾奚罪之可归矧今巳廹于秋防頼尔用张于士气若过形于贬损何所望于激昻其体至怀勉图伟绩所请宜不允
　　张岩辞免除知枢密院事不允诏
　　勑具悉周用吉甫文武为宪于万邦汉得留侯帷幄决胜于千里矧图囬于逺畧端倚頼于訏谟匪畴经世之材曷冠神枢之任以卿纯诚许国茂识爽邦两践政涂有同寅协恭之助久禆几省多折冲厌难之谋罄竭一心周旋歴嵗属政事之修欲攘于外侮而甲兵之问方至于庙堂傥任责之既専庶成功之可必惟卿夙陪宥密当有先定之规摹身寄安危爰俾进参于心腹顾允谐于师锡且益耸于民瞻其即钦承无庸冲逊所辞宜不允
</div>
    <div class="pagination">
<a href="后乐集_page2.html">上一页</a><a href="后乐集.html">1</a><a href="后乐集_page2.html">2</a><span class="current-page">3</span><a href="后乐集_page4.html">4</a><a href="后乐集_page5.html">5</a><a href="后乐集_page6.html">6</a><a href="后乐集_page7.html">7</a><a href="后乐集_page8.html">8</a><span>...</span><a href="后乐集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
