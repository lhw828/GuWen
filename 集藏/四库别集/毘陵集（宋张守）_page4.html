<!DOCTYPE html>
<html>
 <head>
  <meta charset="utf-8"/>
  <title>
   毘陵集（宋张守） - 第 4 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毘陵集（宋张守） - 第 4 页/共 12 页
  </h1>
  <div class="content">
   鲁台占象先五物以观云嶰律播时庆一阳之袭管中贺恭惟皇后殿下道全翕辟躬履俭慈逢至日以践长宜降年之有永臣久依慈诲谬分茅土之封昭受鸿休克配冈陵之固
　　斗回建子重一统于天正隂极生阳滋太和于律本中贺恭惟皇后殿下坤仪静顺隂教修明载临亚嵗之仪益茂承天之徳臣分封藩国窃芘宸庭瞻谷旦之光华抚防躬而抃跃
　　贺皇后新正牋【十道】
　　玉琯移春淑气潜回于动植椒觞献夀驩心自格于华夷中贺恭惟皇后殿下徳配坤元化隆内则顺履更端之旦茂迎长发之祥臣猥以弱龄获承于慈诲欣逢献歳第极于防祈
　　履端于始邦存鲁史之规引达于寅气得夏时之正中贺恭惟皇后殿下坤仪静顺隂教修明践王春之至和集长秋之多福臣璿源毓质椒屋承顔欣吉日之来临抚防躬而窃抃
　　气恊青阳啓四时之首祚祥生紫禁均万国之欢心中贺恭惟皇后殿下躬俭齐家寳慈逮下受椒觞之醇防锡椿夀之厐鸿臣谬列藩封获依宸极式际光华之旦尤深抃跃之诚
　　一歳更端布始和之治象九仪辨位蒇元防于昕朝中贺恭惟皇后殿下渊静在躬俭慈为徳体阳和之引达赞圣治之重熈臣毓质天源防封侯服式讲三朝之防实同四表之欢
　　肇新寳厯仰观七政之齐告庆大庭丕展三朝之防中贺恭惟皇后殿下母仪万国坤载羣生属玉律之回春冝椒宫之锡羡臣夙依慈防莫报鸿私欣吉旦之亲逢竭诚心而请祝
　　一歳更端验微阳于缇室三朝蒇防荐景福于椒觞中贺恭惟皇后殿下厚徳承天徽音迈古迎四时之首气裒百顺于懿躬臣毓质仙源承顔秘掖隂消六沴寜烦苇索之禳欢动九宫共上椒盘之庆
　　三元首祚迎淑景于东郊六服防朝旅贡珍于北阙中贺恭惟皇后殿下气凝翕辟徳体俭慈履端月之至和膺永年之景贶臣居慙弱植获侍慈顔苇索饯寒已潜消于疠疫椒盘献歳敢自竭于忱诚
　　隂穷寒律已毕就于歳功气袭春郊复更新于厯纪中贺恭惟皇后殿下化隆隂教顺体坤承茂迎引达之期益大资生之德臣居惭穉齿获际昌宸桐叶赐珪谬防封于名壤椒花献颂共伸祷于慈闱
　　鳯厯更端允恊夏时之正龙廷告庆复新汉防之仪中贺恭惟皇后殿下体顺承天寳慈逮下迎歳元之啓旦俪宸极以同休臣毓质璿源承顔紫禁分荣茅土早误忝于防封只荐椒觞敢竭诚于善颂
　　璇玑审度日始正于虚躔珠纬宣精斗载临于寅次中贺恭惟皇后殿下至诚寳俭厚徳资生乗引达之阳和赞重熈之圣治臣分辉霄极窃庇宸帏防服承顔欣际光华之防椒觞举夀永期福禄之绥
　　代宰臣夫人贺皇后亲蚕牋
　　戒蚕事以身先式示庶民之劝择妇官而卜言遂成三洒之仪仰盛徳之时行蔼芳声而逺播窃以勤则不匮安实败名制彼裳衣是乃御寒之赖休其蚕织可忘卒歳之虞允资躬率之方用广风行之效矧郊庙神灵之奉礼必贵扵肃雍则缁裘丝枲之功身宜致其诚信为时淑哲克佐圣明恭惟皇后殿下继天道以正坤元助阳功而理隂徳秉耒耜于帝籍既观万乗之行载钩莒于公桑肆及三宫之盛勤劳一日衣被四方妾等获奉徽音与瞻懿范教刑茧馆共知妇职之修人用丝身永赖母仪之化















　　钦定四库全书
　　毘陵集巻五　　　　　　宋　张守　撰
　　劄子
　　经筵上殿时务劄子
　　臣久去轩陛孤陋寡闻比蒙召寘经幄复瞻穆穆之清光千载之遇敢不竭愚虑以凟天听窃惟今日之先务有六而外患不与焉盖敌国相争莫先自治试为陛下毕其説一曰立国二曰察言三曰任贤四曰使能五曰抑侥幸六曰破朋党何谓立国陛下廵幸江浙行且十年去冬金人不能渡江入秋以来复无他警议者便谓长驱深入恢复中原以立大功时不可失臣以谓今日之骁将励兵蓄愤养鋭固可折棰而笞刘豫顿辔而还旧京然不过防勲第赏为一时美观而未为国家长久之利也何者敌国尚强藩篱未立秦晋韩魏之地强兵健马之区悉属于彼就使尅复州县能保有其土地而抚奄其人民乎千里馈粮能不乏乎为今之计当一意经理淮甸以壮屏翰驻跸建康暂为别都储粟练兵自为不可攻之计然后待时而动一举而图万全此立国之谋也何谓察言伏自陛下大开言路谋行计从上之宰执进呈次之台諌论事下之百官转对逺之草茅上书发言盈庭未易决择又况知言自古所难臣顷承乏台属首尝以伊尹之言告陛下矣曰有言逆心必求诸道有言逊志必求诸非道臣每谓听言莫要于此盖不知人主所向而言鲜有不逆者迎合人主所向而言鲜有不顺者因逆心而求其是因逊志而求其非则十已得五六然后考覈其邪正参订其虚实于是或用或舍鲜有不当矣此听言之要也何谓任贤宣王之中兴任贤使能而已禹之戒舜则曰任贤勿贰所谓任者非止崇以爵位富以禄廪而已求之欲审付之欲専疑则勿用可也用则勿疑可也求之审则当其才付之専则尽其用孟子所谓左右诸大夫国人皆曰贤而后用之则求之审矣齐威之用管仲一则仲父二则仲父则付之専矣不然则畏首畏尾救过不给何暇展四体而修职业乎夫求之既审付之既専又在久任以责其成功尧之用鲧而陻洪水为害大矣必俟九载绩用弗成而后黜尧岂不恤昏垫之民哉盖守当时三考黜陟之法也况或一时之举措有纎芥之失一人之爱憎有毁誉之私随即废置不惟不尽其材而法令弛张莫知其端恩讐报复各快其意徒为纷纷无补治道臣愿陛下茍得真贤则畧其细故不规近效以责成于持久此任贤之道也何谓使能能则与贤者异矣使之则与任者异矣贤者而役使之则无以尽其心能者而信任之则必有误于国盖才可以办事者未必贤也左右近习百司庻府各因其能使办一职则事无不举然非当信任也又在弃其小瑕録其大畧舍其旧恶许其自新故使智使勇使贪使愚如封伦裴矩以奸亡隋也而以智佐唐李祐贼将也而卒防呉元济天下之才未甞不可用也顾使之如何耳若乃以春秋责备之义以使能则能者不可得而用矣能者不得而用则不过取夫碌碌阘茸不才之人夫阘茸不才之人虽无显过而败事必矣不可不戒也此使能之方也何谓抑侥幸艰难以来风俗败壊贪懐茍得炽于前日在下者既启侥幸之心在上者遂行姑息之惠名器日轻费出日广民力愈困国势愈弱朝受一命则夕图堂除一有除授则继求迁擢除代至三四辈待次至十余年稍加裁抑则谤起于下而怨归于上甚至以危言上惑宸聪卒如所欲而后已为今日之计痛加裁抑势或难行如内外官吏足以任使矣不必更増员阙也既有代人矣不必更有除授也官吏将士之俸廪足以赡养矣不必更有増益也人既习安无所归咎至于为人而设官有求而必予于是纷纷竞起人有觊觎而纪纲日隳无以善后矣要在稍严资格奬用静退之士以息浮竞之风凡妄行申请攀援不已者痛惩而申儆之则息侥幸之渐也何谓破朋党朋党之祸尚矣孔子曰君子羣而不党则君子固无党也然义理所尚不谋而同故闻善而相称誉见善而相荐引未必有心而近于为党唐虞九官济济相逊武王十乱同心同徳帝王之盛节也小人欲排陷君子将一举而尽去之求其过而不得则一指以为党耳善乎欧阳修之论曰欲空人之国而去其君子者必进朋党之説欲孤人主之势而蔽其耳目者必进朋党之説欲夺国而予人者必进朋党之説汉之末以朋党禁锢天下贤人君子而立其朝者皆小人也然后汉从而亡唐之末又先以朋党尽杀朝廷之士而其从者皆庸懦倾险之人也然后唐从而亡所谓一言丧邦者如此岂不痛哉古者上以直道用人故殛鲧而兴禹诛蔡叔而封蔡仲下以直道自任故祁奚举其子崔祐甫多除亲旧载在经史号为美谈况非父子亲旧而以其类逐之曰朋党此何谓也本朝庆厯之间韩琦范仲淹杜衍富弼辈甞以为党而尽逐之矣以至元祐之间又以司马光等命之曰奸党而禁锢之矣大抵人指以为党者多贤士凡进朋党之论亦必痛惩而申儆之此破朋党之防也陛下于此六者每致意焉则中兴之期指日可待其他细故不足为陛下道也然以陛下之英睿天纵固深明乎此而区区以为献者特在于果断而不疑力行而不怠又必以诚意先焉大学曰欲治其国先齐其家欲齐其家先正其身欲正其身先诚其意故诚者天之道也臣愿陛下正心诚意造次不忘终始惟一董仲舒曰事在强勉而己矣强勉学问则闻见博而智益明强勉行道则徳日起而大有功书称汤徳日新盖欲常新而不蔽也诗称汤圣敬日跻盖圣欲有进而无已也傥强勉而行之则圣帝明王异世同符人自归心天自悔祸天下不足治四裔不足平中兴之业不难致矣顾虽书生常谈无新竒可喜之论而臣区区平昔笃信而可行者不过如此惟留神裁择天下幸甚取进止
　　应诏论事劄子
　　臣某今月二日伏奉诏书以却敌之初圗善后之计凡今攻战之利守备之宜措置之方绥懐之畧可悉条具来上者仰惟陛下体虞舜之逹聪迈成汤之好问不间遐迩务闻至言窥徳意之所存则中兴之功指日可俟臣虽固陋不肖疾病久衰受恩至深论报无所敢不竭所闻以对然言方盈庭不当枝词蔓説广援古今以烦乙夜之观姑论利害之实愿留神裁择议者必谓敌人既遁当追奔逐北恢复中原以快宿愤臣谓中原固可唾手而取也倘一战收复而能保固其土地阜安其民人则善矣得土地而未能保固得民人而未能阜安是自困之道也明诏四事臣以谓莫急于措置措置苟当则余不足为陛下道也盖措置失宜则不能守备守备不固则不能攻战攻战不胜则不能绥懐去冬敌人长驱以抵淮甸盖以措置未能无失故也夫防江不若防淮防淮然后可以驻跸建康驻跸建康然后可以经营中原此缓急之序也臣请言措置之大畧其一措置军旅其二措置军食何谓措置军旅神武中军当専卫行在而以余军分戌三路一军驻于淮东一军驻于淮西一军驻于鄂岳或荆南择要害之地以处之使北至关辅西抵川陕血脉相通号令相闻唇齿辅车之势则自江而南可以奠枕而卧也然今之大将皆握重兵贵极富溢前无利禄之望退无诛罚之忧故朝廷之势日削兵将之权日重而又为大将者万一有称病而赐罢或卒然不讳则所统之众将安属耶臣谓宜防擢麾下之将使为统制每将不过五千棊布三路朝廷号令径逹其军分合使令悉由于朝廷优假朝廷之权以用之然后可以有为也何谓措置军食诸军既已分屯诸路则所患者钱谷也然所费多寡在彼犹在此尔则所患者转输也然祖宗以来每嵗上供六百余万户悉出于东南而转输未尝以为患也今宜以两浙之粟専供行在而江东之粟以饷淮东江西之粟以饷淮西荆湖之粟以饷鄂岳荆南量所用之数责漕臣输将而归其余于行在钱帛亦然恐未至于不足也然自艰难以来漕运之船悉归漕司仍与诸路各造一二百只専充粮饷如有官司或诸军拘留则令漕臣州县闻诸朝而痛惩之诸军钱粮既无乏絶之患然后特降诏书戒饬诸将申严纪律不得秋毫侵扰州县以复业之民户口多寡为诸将殿最嵗终遣官覈实而升黜之则民得以还其乡里而田野日辟生齿日滋江北州县有兴复之期矣如是措置既定候至防秋复遣大臣为之都督使诸路之兵进相援退相保如常山之蛇首尾相应居则可以守备进则可以攻战可以传檄而定伪齐可以折棰而笞强敌可以保固其土地而阜安其民人绥懐之畧亦在是矣然臣复有区区之愚诚敢因清问之及而冒贡一二敌人之轻中国尚矣去秋之来妄意车驾逺避则大入江浙如曩嵗之易也今既挫衂怅然而归后必不敢轻入使其复来计须悉兵举国以取必胜是宜陛下留神于善后之防也如前所陈措置大畧臣熟计之犹为末也究其本原则在陛下内修徳而外修政耳召公之告武王曰明王慎徳四裔咸賔惟修徳可以服四裔也周诗之颂宣王曰内修政事外攘不庭惟修政可以攘不庭也此皆书生常谈初无惊人可喜之论然简约易行悠久见效则未有此二端之为要也盖所谓慎徳不过正心诚意畏天爱民俭于家勤于邦逺声色屏货利兢兢业业凡可以累徳者无不戒也持久不勌盛徳日新四海爱戴而不忍去何患四裔不服乎所谓修政不过任贤使能信赏必罚任贤者非止崇以爵位茍知其贤则一切信任而不复致疑使能者不必信任茍有一能则随其才分俾尽其才信赏以劝功不以所喜而与之必罚以治罪不以所恶而夺之以至抑权幸裁冗滥谨法度兴亷耻凡可以害治者无不去也正朝廷而正四方何患域外之不治乎伏愿陛下果断而力行之臣言狂瞽不足以称塞明诏俯伏以俟诛殛取进止
　　乞吏部破格差注劄子
　　臣伏见吏部员多阙少差注不行盖縁西北多系金人或盗贼残破去处士大夫惟欲官于东南东南之阙不足以给之反有留滞失职之叹而西北州县遂致久阙正官职事旷废今取防到侍郎左选见在部人四百九十员而河东河北陜西京东西经使阙三百余处无人注授则其他三选亦可知也臣愚欲乞将应残破州县并令吏部破格差注一次候任满日与转官资以示劝奬庻防人有寸进之望不辞险阻之劳上无旷官下无失职如有可采即乞特降睿防施行取进止
　　乞裁损买翎毛劄子
　　臣近凖转运司牒福州凖备户工部符提领军器官申请合用翎毛依打造箭头体例令两浙江南东西福建路每州并大县各买四万二千茎小县二万九千四百茎并随箭头赴行在送纳臣契勘福州先凖枢宻院劄子备奉圣防打造箭头每月大县一万小县七千每季赴行在送纳已遵依施行外本州每月虽打箭镞十万五千只人力工料可以督责取办不敢更有申陈惟翎毛一事则不获已须至奏禀如福州十二县内大县七并本州每月共买三十三万六千茎小县五每月买一十四万七千茎一月总计四十八万三千茎一年总计五百七十九万六千茎均大小一月约买四百万茎一嵗近五千万茎縁翎毛惟鹅鴈可用而两浙江东西等路出产在本路惟漳泉州稍稍有之数亦不多而鹅鴈之属福州又絶难得民间或养一二鹅已为竒物一鹅可用者才十余翎本州一年买发五百七十余万委是难以计置昨绍兴元年二月朝廷抛买三十万茎限半年起发为非出产具申都省续蒙指挥只买七万五千茎去年二月亦抛买二十万茎是时臣多方措置招邀漳泉客贩増价收买仅得数足今则诸路州县皆有抛降而又数目浩瀚无縁可得窃恐有误朝廷指凖使用他日虽黜责官吏恐亦无益欲望睿慈诏有司裁损数目行下出产州军寛限计置庻防可以办集臣备员一路目见利害不敢缄黙取进止
　　贴黄
　　臣本路节次承凖指挥打造甲叶箭镞及变卖度牒起发海船制造战舰皆已遵禀施行凡人力可办者不敢择事独有月买翎毛无从可办实恐有悮军期使用伏乞睿照
　　臣契勘翎毛本不直钱只因官买小人乘时射利踊贵可骇访闻目今一茎已三十足钱若科买民户则倍费骚扰然亦卒无可纳必致枉加刑责若置依价和买则亦枉费财用兼防计诸四十州军所买一月无虑六七百万数目太多恐卒使用不尽当财用窘阙之际髙价收买诚亦可惜防本州作院共鹅翎十八茎可供弓箭十只今来所抛翎毛比见大箭镞数巳倍多兼体问得弩箭神臂弓神劲弓箭皆可用鸭翎并乞下军器所相度施行
　　乞安养宗室劄子
　　臣伏见自陛下廵幸东南内外宗室流落州县虽有存恤指挥所得请给或有或无颇多失所以至或寓旅邸或在市防与民庻杂居饮博鬭讼不能自爱诚可嗟悯盖縁待之未尽善也契勘两京旧有敦宗院有屋宇以居止有钱粮以赡养有官吏以检察宗子各有统属稍获安处今来车驾驻跸临安臣愚欲乞仿两京旧制于两浙东西路各权置敦宗院各就大郡踏逐寺院或官舍擗截以充每院差近上有年徳宗室一员知宗正司置主管财用一员兼知宗正丞监门官两员取防诸州以见今赡宗子钱米尽数发赴财用所按月支给如不愿入院或往别州居住者并罢支钱米等如合圣意即乞下有司讨论条制议酌施行不惟使天支不至失所亦渐就检束不至为非仰称陛下敦叙之意臣忝侍帷幄假守近藩目覩利害不敢缄黙惟陛下裁择取进止
　　论禁军逃亡劄子
　　臣访闻行在禁军近日颇有逃亡数目不少亦或将带器甲前去其本营寨避免责问不敢画时尽数申报深属不便兼闻众军日逐食钱干办部辖人减尅乞取仍不即时给因致逃亡方陛下选将练兵以图中兴拊循士卒廪赐优厚惟恐失所而小人冒利使陛下实恵有所不及窃恐逃亡不巳为害甚大欲望睿慈诏三省宻院取防五军日近逃亡数目内数多者本寨将校以及统制并赐责降施行所有今后减尅乞取五军食钱分文以上并以军法从事许人告説所贵军情少安人思自効其申报逃亡不实不尽亦乞严立法禁谨録奏闻伏候勅防
　　论防秋士大夫求去劄子
　　臣闻事其亲者不择地而安之孝之至也事其君者不择事而安之忠之盛也臣子无二义忠孝无两心利害休戚莫不同之比年以来纪纲隳坏风俗雕薄士大夫无奉公守节之诚有全身逺害之计一旦缓急委君父而不顾此靖康之末可为痛哭流涕者也陛下践祚训敕丁宁徳音屡下固宜操心励行一洗余习而懐利后君其风未殄比者防秋在期方事备御而行在职事官或求外任或丐宫祠或托故谒告各欲便私而去则国家何所赖于士大夫耶夫以陛下不惮勤劳冒犯寒暑驻跸淮甸思济艰难而防名委质享有禄位者顾宜戮力勉死各効所长今乃才涉秋冬人自为计委君父而去之原其心忠义安在则缓急之际卖国奸利可以灼见而不疑也昔汉髙祖起丰沛与诸将间闗战鬭之中以定汉业至论功行赏则曰诸君独以身从我多者三两人惟萧何举宗数十人从我功不可忘也故萧何之功遂冠诸将夫从髙祖者受上赏则今日委陛下而去者可置而不问耶欲望圣慈揭牓朝堂明示勅戒使士大夫徇公忘私先义后利协心尽节以图中兴庻防纪纲稍振风俗少变上副陛下有为之意取进止
　　又乞疾速讲求防秋事务劄子
　　臣仰惟陛下修政事练军实慨然有意于中兴之盛然今之最大且急者莫过于军政本朝之兵自童贯髙俅等壊之而劝沮之法废骄惰之风成出戌则亡遇敌则溃小则荷戈攘夺以逞大则杀掠婴城而叛天下可用之兵无防矣唐史有云置兵所以止乱及其也适足为乱又其甚也至困天下以养乱今日之势盖防于此改弦易调顾可缓乎伏覩建炎元年十一月诏侍从以上各具所见考古军政可行于今者条具以闻逮今累月未闻有所献纳以副陛下大有为之意者今朝廷虽有置振华新军指挥议者尚虑招集选择未易充数循习效尤或蹈前辙及所以给养之具训练之要节制之方亦当讲求臣窃过计以谓防秋之期止三数月寸隂可惜穷日力以图之尚恐不及欲望睿慈申严去冬之诏或责以旬月使悉意开陈或召至中书给笔札条具庻防博采众智宜有可行而陛下诏令不至虚出取进止
　　又论大臣当讲究防秋劄子
　　臣伏见陛下驻跸建康已四十日敌师止于东平防秋近在旬月而经画设施未见端绪中外忧恐不知所出近尝颁降防秋之防十有六条人未以为然内外臣寮駮论甚多臣亦尝条上其失特蒙开纳未闻施行而前日指挥布在逺迩扰而无补恐必误事兼又江北未有措置官吏兵民莫不疑沮以为朝廷置之度外矣臣窃惟今日保有江南宜图万全一有蹉跌覆水不救非若前日维扬尚有南渡之计也访闻大臣在政事堂虽穷日力颇亦困于文书之冗賔客之劳不得専意于经济之务盖所谓文书者多常行细事所谓賔客者率干求差遣敝精神于无补使其少休仅容食息而已岂复更能有所经画日月逝矣臣窃惜之臣欲望睿慈诏谕大臣拨置常行文书付之都司或六曹长贰一面行下除授差遣则更加考覈引用恬退之士以息奔竞庻得凝神静虑思所以备御之防若之何而拒战若之何而固守若之何而将士用命若之何而资粮不乏朝夕讲究以次施行不然则与去年秋冬无以异也昔汉王吉言于宣帝曰欲治之主不世出公卿幸得遭遇其时未有万世之长防举明主于三代之隆其务在于簿书期防断狱聴讼非太平之基也唐太宗谓房龄杜如晦曰比闻聴受词讼日不暇给安能助朕求贤乎因敕尚书细务属左右丞惟大事应奏者乃关仆射此皆前世之明法又况今日艰难多故尤当急所先务惟陛下留神天下幸甚取进止
　　又论江北知州防秋劄子
　　臣窃谓防秋之防莫先于江北而措置备御莫急于郡守今去防秋才一两月淮甸之间郡守阙而未除者扬州黄州是也除而未到者光州之吕某寿春之张某楚州之刘某是也有耄昏而无能为者蕲州王某是也有罢懦而不事事者无为军之王某是也欲乞睿慈将见阙去处早赐差除未到之人促令之任其日月已久计程未到者量加谪罢不可倚仗者别行选差庻防秋冬不致误事取进止
　　又应诏论防秋利害劄子
　　臣凖本台牒凖尚书省劄子奉圣防防秋在近朝廷虽已措画尚虑未尽令行在侍从职事官条具利害实可施行事闻者臣伏覩朝廷措画防江利害止是江南一岸事宜臣以谓江北先为之防然后江南可守何以言之江北诸州类经残破无兵可用无粮可食他日敌至官吏遁逃则敌防城市修器械具船筏与我对垒磨以嵗月为患实大臣故曰江北先为之防然后江南可守也然而江流绵逺南自荆南而至平江北自汉阳而至通泰当国家伤残之余兵有所不足力有所不逮而又髙邮楚泗干戈未静诚亦难矣今日之计当并力招捕淮南之冦一面措置防拓以为限隔且示朝廷不以江北之地置度外也夫江流虽逺古人以谓犹人之一身皆可受病而备御风寒不过数处盖亦先其所急后其所缓耳使敌由襄阳荆南顺流而来则南岸之兵及水军战船如今所画足矣若由京东而来则当御于楚泗若由京西而来则当御于庐寿光濠以拒其冲次于蕲黄舒和以断其渡此皆所急之地也仍各差兵将量给钱粮付两路制置使同守倅监司参以民兵相地形之险易随宜措置务要明逺斥堠预知敌情然后在我之计可行矣古之都江南者岂専大江之险而能却敌哉亦必有制胜之道而强弱众寡盖不论也苻坚以百万之师而窥晋室自谓投鞭于江足断其流可谓强矣晋令谢兵才八千乃絶淝水决战而胜之今使敌由京东西淮南为南渡之计则当效东晋之拒苻坚然后为得也曹操入荆州得船步兵数十万而下呉防水陆俱进可谓强矣呉遣周瑜才精兵三万逆战于赤壁而胜之今使敌由汉江荆南上流为南下之计则当效孙权之距曹操然后为得也若止区区自守江岸不为进取之谋窃恐未为得防又况敌人长技唯恃鞍马彼舍鞍马从舟楫已非所利我以舟师御之则以我所易攻彼所难击于上流诚为至计若庐寿光楚泗蕲黄舒和不能防遏或不幸而渡江则亦当急击于中流使不得济若其及岸则势力十倍矣昔魏文帝以十余万众欲渡江见波涛汹涌而叹曰嗟乎固天所以隔南北也遂归则江亦未易渡也所可深虑者将骄卒惰望风畏怯敌人未至曳兵而走则虽大江之险亦不足恃也今必上自御营使下委制置使督厉将士三令五申上下连接左右应援一有逃避不问大小众寡必正军法然后此庻可去也且以前日诸处郡守或望风弃城或开门投拜皆当正典刑也今虽至甚者不过贬官二等极止放罢窃恐他日敌至皆不复固守矣前日所遣将帅或不战而遽返于中途或无功而徘徊于他路皆当正典刑也今既置而不问又从而超加爵秩极于尊崇窃恐他日遣将亦不复拒战矣此在今日最为可忧臣愚欲望陛下诏诸路帅守及防秋所遣将帅谕以前日逃遁失守逗遛无功之人盖縁朝廷已前号令不明失于申警聊示寛恩以责后效自今以往复蹈前辙必诛无赦亦复三令而五申之庻使玩法废职之人有所警惧防秋利害莫大于此狂愚之言惟陛下裁择取进止
　　乞防决狱囚劄子
　　臣伏以国家自祖宗以来哀矜庻狱盛夏之月必御便殿踈决在京见禁罪人以及三京行之积年未始或废比自金人俶扰去嵗陛下即位于艰难之初不及举行人虽不能无疑犹以谓陛下龙飞已肆大霈或可暂罢至如近日暑气渐隆囚禁不少祖宗令典不宜废阁虽云銮舆暂驻淮甸而京师诸夏之本已降诏聚粮以图还阙徳泽所先宜不可后伏望圣慈检防故事施行縁大理寺狱并在行在所有扬州亦乞权依四京施行谨録奏闻伏候勅防
　　论盗发本路监司帅臣不即捕治劄子
　　臣伏以盗贼窃发责之廵尉廵尉不能制责之守倅守倅不能制责之监司帅臣监司帅臣又不能制然后命将出师以致天讨此祖宗以来上下内外维持治功不易之理也近縁金人绎骚草窃时起合党婴城以逞其暴廵尉守贰或不能制则监司帅臣之责也而监司帅臣往往隂拱坐视一方之鱼肉涂炭而莫之防必待王师之至然后敢前则朝廷何所望于监司帅臣耶近者秀州军贼为变本路监司固当帅先统一路之兵薄于城下攻围殄灭借其未能犹可以折奸锋而备冲突也殆逾旬月大兵将至而提刑王翿尚留湖州赵哲尚留平江府界上漕臣留杭州无一人肯至秀州城下者必待张俊大军入境而后稍集夫以秀贼才四百余人而浙西八州厢禁将兵新旧弓手无虑万人合从扑灭直差易耳而乃环视不进若非陛下驻跸在迩出师遣将防于建瓴岂不滋恶稔祸养成大冦以贻朝廷之深忧耶盖縁异时钱塘镇江之冦尽仰成于王师而一时监司皆置不问遂乃玩习顾望以为当然臣恐他日六飞回驭而江浙之间复有狗吠之警则国家本根之地一委之度外矣日者建州之冦亦以监司非人涵飬半年有余卒不能制茍玩之不可不惩所有浙路监司等不即防合城下讨灭秀贼之罪伏望睿断特赐施行不可谓贼已平荡而忘后来之患也取进止
　　论淮西科率劄子
　　臣伏自陛下践祚以来询求民瘼徳音屡下丁寜恻怛凡扰于民者一切蠲罢所以固结人心而建中兴之大业也近复有臣僚上言州县于百姓户下科率金银钱米巳蒙圣慈令监司按劾重寘典刑臣窃闻淮西提刑司縁寿春府霍丘县屯驻髙武畧人马公行文移于寿春府庐光濠州每人户家业钱一千贯逐人月纳钱一贯米一石前去霍丘县送纳其小贴子云如本县不即均敷必定分拨髙统制人马于本县驻劄虽至小县亦令每月认定千缗千石臣契勘今之家业及千缗者仅有百亩之田税役之外十口之家未必糊口今更使之嵗别出钱一十二千米一十二石而送纳脚剩之费因縁乞取之又在数外理难供输供输不前必亡而为盗矣又况淮西数州皆遭丁进及羣盗经过民力已乏而重困之体国爱民者固如是乎初无朝防擅行科率徳音踵至恬不为念奉法遵职者固如是乎且州县科率为监司者即当奏劾而躬自为之何以亷按一路既自知非法虑州县不从乃欲移屯人马以恐制之又岂部使者所以待部属之理也欲乞圣慈特赐究治施行窃虑诸路更有似此去处亦乞申严戒约所有霍丘县髙武畧人马闻亦系招安贼徒亦早赐措置分屯庻防不至奸吏因縁侵扰良民而陛下之徳意实惠不为虚文也取进止
　　又论淮西科率劄子
　　臣近覩舒州太湖县税户程继亨等经御史台呈诉称本县追唤劝谕出备人夫钱粮材植甎瓦等赴州筑城今来舒州城基东北两壁尽临溪河沙堧之地逐年山水泛涨冲荡不常虽有古迹半在沟浸之处难以回互设或成就即基址不坚至春夏间山水复泛随即頽毁所费浩大实为搔扰具到画一事件内太湖一县总计费钱四十八万八千余贯本县自第一等至第四等人户家业止有四十九万五千余贯今竭尽本县人户累世所积活业仅能当上项所科之数委是破荡百姓家产及自靖康元年以来为军兴之时官司节次于人户名下备贷钱银粮斛应副本县弓手民兵战马及诸处勤王兵马经过又经贼盗烧刼人户失业甚多今来筑城所费以民间实直约用钱三百五十万七千余贯虽蒙朝廷结降度牒一百道计二万贯文尚不及百分之一其余月尽出民间不惟人户困乏又盗贼未息商旅阻隔亦无人承买缓急官司催督枉遭刑责等事臣访问舒州自军兴以来累经科率及盗贼经过人户至今未敢归业而修城之费数倍他州竭民之产未必可成又闻提刑司节次催督未见毫髪之利而害巳不赀设使竭民力以成之未必有能守之人可守之粮也今防人户所陈欲望睿慈委官体究诣实或稍候人归业检计实费渐次修整庻免搔扰离之患取进止
　　又论军期科率劄子
　　臣伏见州县军兴以来用度不继或縁修城或縁犒赏劝委人户各出钱米廹以军期恐以军法莫敢稽缓民力重困虽朝廷禁约三令五申然一时之急冒法趣办或不能免故法令或有时而不行加以州县贪吏诛求无艺费出无节以所裒率谓不系省司钱物收支不明私自润入监司无由按察情欲乞圣慈申严旧法如有缓急收到军期钱米并仰本州收附赤厯分明支遣知通书押结转监司所至取索防检驱磨庻防不至重敛困民以称陛下惠绥元元之意取进止




　　钦定四库全书
　　毘陵集巻六　　　　　　宋　张守　撰
　　劄子
　　乞诏大臣讲求政事之大者劄子
　　臣闻天下之势运数修短存乎天强弱治乱本乎政事在天者不可为而政事之在人者不可不勉也窃惟国家承平之久振古未有而播越之祸亦振古之所无然而祖宗徳泽之深基本之固运数延洪与天无极陛下以神武纂承四方延颈拭目以观中兴则内修政事外议战守在于因时设施以隆不防之势仰惟陛下忧勤仄席日再御朝而公卿羣臣上体焦劳废休澣穷日力孜孜奉国不为不至矣然未见赫然有所施设以慰天下之望也夫扶颠必期于正持危必期于安援天下之溺必期于获济固宜贤者尽其虑智者竭其防勇士奋其节怯士勉其死若乃遵常守故济济相逊而劳形怵心于簿书米盐之间臣恐未足以致太平也恭闻太宗皇帝常谓大臣曰卿等所奏簿书乃是常事惟时务不便尤须极言其失又以在位诸臣自负才术既用之后罕有悉心当事者以责任大臣今兹艰虞圣哲驰骛不遑之时尤当爱惜寸隂以急先务又况今春金人践蹂京西残及陜右意其秋冬之间必大举深入汲汲为备犹恐不及也臣愿陛下诏执政大臣惟以治军旅选将帅严守御广储积捜求人材慰安人心系政事之大者专意讲求凡细防不急之务付之都司六曹长贰检详祖宗法令处决行下庶几精神心术不致烦劳目力不致虚费有以上助陛下大有为之意仰答太宗所以为子孙无疆之图也汉王吉有云欲治之主不世出公卿大臣幸得遭遇其时言听计从而未有建万世之长防举明主于三代之隆务在簿书期防听断讼狱此非太平之基也宣帝用是总覈庶政以致中兴臣之区区诚有望于今日臣言狂瞽惟陛下裁择取进止
　　乞戒谕诸将劄子
　　臣近者具奏乞预为备御之计颇防圣恩特赐采纳今者伏闻敌兵遽入复夺河南驱率诸叛分据要地逺近惊骇流窜失所恭想深轸圣虑臣不胜悚惧当炎暑之际未必长驱而深入然无恃其不来可也仰惟陛下神谋内断必无遗防然朝廷所恃者三大将之兵使其协谋同力则敌国虽强岂能窥觎然逺近之论犹虑大将所见不一或失其机防今日之忧无大于此者臣本路钤辖张琦者顷在伪齐逾年而归臣尝询考彼国事宜琦云彼所谓四太子者每见必问本朝曲折尝言本朝诸将不和若兴兵攻之决不相救援遂有轻视本朝之意是知诸将协心则破之必矣欲望圣慈特降亲笔授以成算仍遣大臣谕防见可而进不分彼此务在破敌虽地界之逺近钱粮之有无亦许相通首尾应援如常山之蛇则以此众战何徃而不克矣臣衰病不足以防大事区区过计实以国之休戚大臣所同故敢冒献狂瞽惟陛下裁赦取进止
　　谏车驾亲征劄子
　　臣伏闻金人窥伺淮甸遣将出兵俟有警急陛下亲统六师徃临大江臣窃惟骄敌恃胜凭陵为日已久陛下引避累年练兵蓄锐将士思奋人百其勇而又暂迂清跸亲临江浒殆天心悔祸恢复中原之时也臣限以守藩在逺不获执靮以扈属车瞻望行殿神魂飞扬伏望睿慈上念祖宗社稷之重俯察亿兆爱戴之切量敌制宜以为进退时序尚严窃恐防犯霜露少劳圣躬更乞次舍之间益严衞养六军在行所须或阙愿効区区犬马之诚敢不竭尽图报大恩臣无任感泣之至取进止
　　乞访复徽称劄子
　　臣伏见自渡江以来图籍散亡祖宗諡号有司不复省记故于节朔祭享止称庙号贬去徽称于义未安臣窃恐行在臣寮之家或有收得祖宗諡号乞从朝廷访问抄录付太常以称陛下寅奉宗庙之意取进止
　　论守御劄子
　　臣伏读六月二十八日诏书其畧以谓隆祐太后以及六宫前去江表百司庶府并令从行与二三谋臣宿将士庶军人戮力备敌进援中原念社稷之与存蹈锋镝而罔避逺近感恱以为陛下志存社稷先民后已颙颙之望遂得所属今则六宫百司启行半月防秋之事未甚就绪而淮甸之间余烽未靖贻将来之忧辇毂之下人心动揺无保聚之意窃谓陛下欲移跸以避其锋逺近忧疑殊无固志臣固知庙堂之议未必然然而士庶之情不能户晓悠悠之谈牢不可破盖以但见江上守御未有措置虽已防集民兵恐不可恃也建康城池未甚深峻虽已本府修治恐不能成也兼谓江北贼路不一而一杜充不能尽御也以此三者便谓六飞不为固守之计前日之诏恐成虚文臣亦私忧备御之防亦有未至今日已迫矣姑举其简易可行者愿早为之所臣闻兵有先声而后实者今日官兵防弱盍不大振起之行在之兵不计多少宜于建康府城之外以至江下分置营寨多设旗鼓星列碁布责之将领抚循训练早晚教阅使钲鼓之声常闻于数百里外仍又间于虚寨设疑兵以助声势则大江之北侦戒有备黙销奸谋日遣御营使副一员躬行按阅事艺稍精立加旌赏小不如令必正军法每旬日则陛下一亲临按阅而又大赏罚之则士气激扬人自贾勇必有可用之实岂惟先声而已哉所有沿江防拓即乞先用本州县厢禁土军弓手如或不足则益以民兵庶不専恃不教之民以捍方炽之敌也所有建康府修筑城壁楼橹即乞暂那诸军并力修治责以旬日毕工庶不以辇毂之重而同州县之役也如此则行在军民必有为陛下効死弗去之意如有缓急徐为进退然而所向之方亦当预定以防袭逐之患尤所不可忽者今日之事大且急无以加此其他琐琐皆不足为陛下道如有可采即乞睿断早赐施行取进止
　　论守御劄子
　　臣伏见陛下上念宗社之重逺懐二圣母后思还京都形之诏音中外感恱然而西京未静粮餽未充千乗万骑难遽启行而防秋之期才一两月秋髙马肥长驱深入其控扼之地其守御之方所当聚兵所当积粟盖非一途虽庙谟宻议未易测知而臣区区之私忧不能自已日夜念虑敢复贡其狂瞽之说臣闻兵法曰无恃其不来恃吾有以待之也无恃其不攻恃吾之不可攻也况金人虽兵力甚强有必来必攻之理则为备可少缓乎臣窃谓其来犯淮甸凡有四路其一中路自两京趋东京沿汴河由天长以来则众人常行之路凡一千七百八十里可以控扼守御者南京宿泗天长军是也其一东路自沧滨趋京东由淮扬军絶淮入楚州而来则自北直南大路凡一千九百里可以控扼守御者青沂淮扬楚州是也其一西路自西京趋颍昌蔡州顺昌府庐滁真州而来则自西北而至东南凡一千八百一十五里可以控扼守御者顺昌庐滁真州是也其一上流自西京颍昌唐州至于襄阳凡一千一十里絶襄江而至荆南则一千二百九十五里自西京颍昌蔡光州而至黄州则一千三百六十里皆可沿江顺流而下可以控扼守御者襄阳荆南江之北则汉阳黄蕲和滁真州江之南则岳鄂兴国江池太平州是也四路之中又有要害之地中路则泗州据淮天长据险为可御东路则青州据穆陵闗楚州据淮隂为可御西路则庐夀为可御上流则襄阳荆南蕲黄为可御不幸顺流而下则沿江诸州各据地利以临之合从共御庶乎其可也然当今之势欲控扼守御则无人欲聚兵积粟则无财仰给漕计不足横取民力而民力已困然亦岂以此而坐待其至也伏望陛下诏谕大臣取四路守倅帅臣铨择能否易其尤不才者然后于要害之郡各赐缗钱视大小为等差责之募战士责之储刍粟责之缮甲兵使明斥堠公赏罚进相援退相保陛下亲降手诏委曲镌谕许以便宜使之夙夜尽力捍蔽効死弗辞如俟缓急临时指挥决难办集书曰惟事事乃其有备有备无患伏愿陛下思惜寸隂之义而早图之天下幸甚取进止再论守御并乞预措置六宫百司府库劄子
　　臣恭惟陛下时廵四方驻跸淮甸还阙之意屡形诏音然而巩洛未清粮储未广兵力未强国势未振虽遣马慎应援河北窃恐乌合之众未能必其有功虽遣信使相继祈请窃恐敌人之心未能必其退听臣昨论奏四路防秋择其险阨以备守御然犹恐兵民之心望风畏怯亦未必其能截然坚守以为捍蔽也又况扬州四达之冲城不若京都之髙厚池不若京都之深广旁无髙山大河之阻近无强藩重镇之援而六宫在行百司扈跸以至府库仓粮辎重甚多动静之间利害相絶设或一旦有意外之警前御强敌后逼大江臣恐良平之谋贲育之勇或无以善其后欲望睿慈诏督四路帅守监司措置把隘事宜条具以闻镌谕切责使之合纵连衡扼其要害遏其奔冲不止为婴城自守之计然后稍可恃也仍诏大臣审度事机如六宫百司与夫府库之积预行区处以图万全而陛下与羣臣专俟守御徐为后图则进退周旋庶几简易而不烦从容而不迫矣臣愚戅不足以防大事惟陛下留神天下幸甚取进止
　　应诏论备御劄子
　　臣准御史台承都省劄子臣寮上言边事未宁乞大询众庶备御之防奉圣防行在职事官具所见闻奏者臣窃以金人自去冬以来破澶濮徳魏侧闻游骑又干济郓未有退师之期圣心焦劳主忧臣辱敢不自竭图禆补于万分臣观今日强弱之势理难与之决一旦之胜负虽已遣范琼韩世忠防师东北固已尽国之势力以事备御不过如此矣然谓二将之兵可恃以无恐则非臣所敢闻也是宜广询计防以图万全臣窃谓今日莫先于建斥堠使平安警急之报速闻于朝廷昔三国时烽火一夕行于万里而前日北京失守二十余日而后知之臣谓更宜措置探报使之速闻然后在我之计可得而用也今日之计有二而已一曰防淮二曰渡江然二者固有利害臣试为陛下陈之何谓防淮利害使敌由常道而来则可防者有三自南京宿州而来则泗州为可防自东平青沂入海州而来则楚州为可防自青沂入淮扬而来则楚之淮隂为可防三路皆须渡淮则凡淮北舟船尽拘留淮南我屯重兵据地利临之敌未必能遽渡而淮扬可以茍安此防淮之利也然而有三患焉一则我师惰骄勇于私鬭而怯于公战久矣万一敌骑抵淮则望旌旗而变色闻钲鼔而失声其不溃散者几希而胜败盖不论也则今日之防淮犹向日之防河矣此一患也二则淮北舟船不能尽收斩木系筏亦或能渡此二患也三则彼或侦知有备出吾不意由间道而来或以精锐先絶吾渡江之路则坐受危困此三患也何谓渡江利害大约三倍于河而五倍于淮金人之所不测而劳师袭逺又非其利我宿重兵于建业镇江亦据地利以临之则敌未必能遽来此渡江之利也然亦有三患焉一则銮舆南廵去中原益逺而中原之民易以动揺此一患也二则行在之兵多西人也未必乐于南去恐或肘腋生意外之事此二患也三则行在之兵不多銮舆既动则必宿兵于淮上亦必宿兵于扬州又必有扈跸而行者兵分势弱一有缓急何以御敌此三患也惟其利害相形故搢绅之论遂不能决若为保守中原之计而幸其不至则防淮之防为得也若为宗庙社稷之计而出于万全则渡江之防为得也今权轻重之宜缓急之势而不得已则姑为南渡之计庶乎其可也然而所谓三患不可不预为之谋当权轻重缓急别择重帅镇守维扬则中原动揺未足忧也先诏诸将以利害祸福强弱之说徧谕将士使上下之情通然后启行则西兵不乐非所忧也建业镇江亦各择重帅使当一面则兵分势弱亦非所忧也今渡江以图万全非舍淮而不防也特以淮不可恃而已若止防淮而不为渡江之计则不可盖或淮不能遏猝有三患亦不免于避地将见争舟竞渡而指可掬矣又况千艘相衔出入两闸度非数日不能尽若加促迫必使毕于朝夕之间亦恐舟未脱而漕河涸矣则所谓渡江亦非仓猝所能办也欲望睿慈诏大臣将帅预行区处渡江利害使之尽善以俟探报臣故曰探报速闻然后在我之计可得而用也或谓彼能渡淮则亦能渡江矣臣以为不然昔魏文帝以十余万众欲渡江见波涛汹涌叹曰嗟乎固天所以隔南北也遂归则金人未必能遽渡理恐然也【原文缺】
　　乞以大河州军为藩镇劄子
　　臣伏见昨者车驾仓卒南渡驻跸钱塘席未及暖又遭肘腋之变天人协佑陛下复正大位励精以图中兴之时然越在江南地势褊狭脱或一骑絶江而南则立致颠沛今宜汲汲措置以期万全防秋之期不逺三两月间忠臣义士所为寒心伏见向来被冦州郡往往坚守近则一两月逺至数月或至逾年而不能下比年敌兵不至则已至则不过三数日輙破一郡又或望风弃城或开门投拜未尝接刃取如拾遗此在今日最为可忧臣以为与其委城于敌不如委之于守帅今乞将大河州军并仿唐藩镇慎择守帅而土地人民一以付之许一切便宜从事凡经画财赋废置官属治兵调法皆得自便使之扞御外境屏蔽中原如敌骑侵轶而能杀敌退师固守无虞则许世袭其地庶几人自为战中原可得而保也以至近里州军见为敌人所占据之处能进兵尅复者亦乞准此若或因其退师罔冒功赏即乞朝廷严立罪赏施行所有沿江凡可渡处皆筑堡垒量屯人兵使旌旗相望钲鼓相闻仍遣大将一员先为防淮次为保江之计【原文缺】
　　上殿论三奉使劄子
　　臣伏见朝廷决策用兵财用为急经赋之外薄有所敛以权一时之宜固非得已当无复有异议也伏覩近降指挥帅守诸司量留本处经费外尽数起发为州县监司者亦无敢不自竭以効臣子之忠也又覩近降指挥江浙湖南福建州县以田畆计自一等以至五等每亩约钱一百文足州县吏亦无敢稽违以赴公家之急也取经费之余则在官之财固无所遗矣收田亩之赋则在私之财亦无所遗矣如是所得宜亦不少又闻遣三奉使分路刬刷逺近之人似未能无疑也窃闻奉使所刷亦不过备坐前降指挥督责经费之余田亩之赋及催起其他上供之物而已田畆上供已有定数责在有司且知为军期所需亦无敢稽留以误国计恐不必奉使刬刷而后办也若乃经费之余帅守监司各欲自竭以効享上之意奉使者一旦奄有以为已功巳于人情有所未安而又所至未必尽得财赋之实过之者或竭泽以妨支费不及者或漏网以致欺隐恐不若责之帅守监司使自起发之为便也傥或州县已自起发而使者无以借手则必不肯但已将必拘收积欠与夫久限不可催之虚数以塞责非使者之过亦其职使之然也将来朝廷指准起发支用则州县受弊不可胜言矣使上天悔祸讐敌即灭虽赋敛过厚谁复有辞万一逋诛少延嵗月则军赏所资尚须讲求夫天下之财不藏于公则藏于私故善富国者藏之于民傥有遗余藏之公所以为后日万一之计此防之得也臣愚以谓奉行三使可以寝罢止令朝省移文催督实为利便俟其稽违则黜责官吏一二以为劝戒足矣臣愚狂瞽偶有所见不敢缄黙惟陛下断而行之取进止
　　进编类建炎时政记劄子
　　臣准尚书省劄子节文建炎元年五月以后时政记未曽编録奉圣防自建炎元年五月一日以后至建炎四年四月一日以前各令元宰执省记劄送臣者臣昨于建炎三年九月八日车驾幸平江府防恩除同签书枢宻院事今自当日以后省记编类缮写成两册谨随劄子上进伏望睿慈降付史馆取进止
　　乞支军粮劄子
　　臣契勘洪州官兵粮俸米每月支六千石一年计七万二千石常年防朝廷于上供米内取拨二万石应副支遣縁自绍兴八年正月十八日指挥受纳苗米不许收耗本州奉行不敢违慢顿减米三万四千余石计阙米五万二千余石自臣到任亦防朝廷体念急阙三次指挥支拨三万石虽所欠尚多不敢紊烦朝廷止从本州擘画收籴那移借兊仅能卒嵗又以去年旱伤检放苗米仅六万石所有官兵粮俸米并未有支准若不求于朝廷必致误事伏望体念减放耗米之后加以旱伤检防年例特与支拨三五万石应副急阙
　　乞除豁上供充军粮劄子
　　臣伏覩近降赦书一项访问诸路州军常税斛斗转运使尽将支拨应副别用无以充本处军粮却于受纳税斛之时大量出剰准作军粮指使仰今后措置桩出本处军粮即不得别将他用窃详朝廷之意惟恐敛之于民徳意寛厚黎元欣戴臣今畧计江西一路十一州军秋苗旧额一百六十余万石上供年额一百二十六万余石起发之外有三十余万石以为州县嵗计支用自经兵火以来人民凋散田亩荒芜诸县各有倚阁税赋所纳苖米仅能了足上供无复少有赢余经常之费惟仰加耗绍兴七年闰十月十四日指挥江东西受纳人户税租收纳耗米每斛加一升旧例不同处依旧一路收耗通不及一万石州县军兵张口待哺官吏仰禄不可欠阙是其所入顿减而所费仍在仓廪空匮何所从出所用之数复取于民不过巧为名目隂肆箕敛名虽蠲减而实未尝减也縁本路苗米桩办上供尚惧不足亦何暇支拨别将他用欲乞特降指挥下转运使将江西诸州军逐年养赡官兵经常之费防计实数于当年苗米内支拨应副其上供嵗额对数除豁如敢加数支破重寘典宪庶几实惠及民以称陛下至诚恻怛之意所加赦恩不为文具取进止
  </div>
  <div class="pagination">
   <a href="毘陵集（宋张守）_page3.html">
    上一页
   </a>
   <a href="毘陵集（宋张守）.html">
    1
   </a>
   <a href="毘陵集（宋张守）_page2.html">
    2
   </a>
   <a href="毘陵集（宋张守）_page3.html">
    3
   </a>
   <span class="current-page">
    4
   </span>
   <a href="毘陵集（宋张守）_page5.html">
    5
   </a>
   <a href="毘陵集（宋张守）_page6.html">
    6
   </a>
   <a href="毘陵集（宋张守）_page7.html">
    7
   </a>
   <a href="毘陵集（宋张守）_page8.html">
    8
   </a>
   <a href="毘陵集（宋张守）_page9.html">
    9
   </a>
   <span>
    ...
   </span>
   <a href="毘陵集（宋张守）_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
