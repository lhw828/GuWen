<!DOCTYPE html>
<html>
 <head>
  <meta charset="utf-8"/>
  <title>
   李遐叔文集 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李遐叔文集 - 第 3 页/共 4 页
  </h1>
  <div class="content">
   鹗执狐记
　　某尝目异鸟击豊狐于中埜双睛燿宿六翮垂云迅犹电驰厉若霜杀吻决肝脑刳肾肠昂藏自雄倐歘而游问名于耕者对曰此黄金鹗也其何快哉因识之曰仁人秉心哀矜不暇何乐之有曰是狐也为患大矣震惊我姻族挠乱我闾里喜逃徐子之卢不畏申孙之矢皇只或者其恶贯盈而以鹗诛之予非斯禽之快也而谁为悲夫髙位疾偾厚味腊毒遵道致盛或罹诸殃况假威为孽能不速祸在位者当洒濯其心防除慝恶是务去福其大来不然则有甚于狐之害人庸忸于鹗之能尔
　　厨院新池记
　　遇知已而用者非唯于人物亦有之初厨院因前池余浸润坳堂数步及霤才供厨饪涤器而已邑大夫南阳范愔迹累人羣心在遐旷每沐浴之暇访道山林见其有天造池沼之形而遂为沟渎乃命黄冠等頥指广袤凿周于下骈石以涯之蓄流以深之清澜忽平秋隂满院执爨无欲清之仆挈瓶无汲深之劳不造机事而功赡于物范公实所谓新池知已矣静胜则道纯境幽则神完予与吴天师采真洞府朝夕窥临莹澈心胆滑昏潜遁事茍惬于心则与登姑蘓望五湖而齐矣故因碑籀余地刻而志之犹诗人有泌泉之作大厯五年嵗号阉茂八月一日记
　　太子少师崔公墓志铭
　　圣唐祖宗重光丕变万国宗肃宗今上三后继明格于上下其辅弼之臣曰赵公奉先少师之训有大功于王室少师讳璟眰字某清河东武城人也惟成于姜水氏曰有吕徳莫厚乎粒蒸人大庭之烈也勲莫盛乎除暴虎尚父之明也让莫大乎推社稷季子之髙也丁公之元子曰季克让乞归老于崔氏宜乎其盛也八代祖元孙宋度支郎中以忠顺烈见危致命夫人携二子亮敬黙依夫人之党挺志羁旅之中安亲危窘之际亮即公七代祖也八为尚书一为仆射孙肇官至中书侍郎元子北齐安州摠管府掾讳道淹公之曾祖也生万年主簿临洺令讳方骞公之大父也生武功主簿赠吏部尚书讳贞固公之考也郎中珣王侍仆射利主公中书之名望安州之道徳临洺之爱人武功之体道荀淑以盛徳及子陈寔以素风及孙诚哉吾闻其语矣今见其人也公孙抱太夫人终童防武功府君逝根于至性毁过乎哀乡党怜之皆曰纯孝既除丧外从礼训内积忧慕啜菽饮水厉志读书诵无遗文释无遁义皆一览也年十七与亲兄防同举明经调补梁州南郑尉转蜀州晋原尉前后使臣表公第一迁大理评事亲累贬利州葭葫丞厯梓州盐亭丞乐天知命贞独自晦君子哉改晋州司法参军政尤一道刺史按察使皆以上闻克河东支使毕尚书构为连帅也假公判官仁者悦不仁者惧遘厉终于官舍春秋四十权厝于山邙元庙西北原识与不识罔不相吊时人之安放后人之不幸荥阳夫人郑氏皇朝兵部郎中卫州长史升之女吏部侍郎平章事愔之妺终京兆崇贤里权殡于长安东南杜陵原夫人鞙佩纷燧以宁顔色澄羃酒以奉蒸尝辅佐君子黔娄之室也抚道贤子孟轲之母也内训倾谢妇仪无师呜呼哀哉大厯四年筮从吉嗣子圆尚书右仆射赵国公哀奉先少师夫人之裳帷合祔于河南北邙山某原礼也赵公初为益州刺史属逆藩内向天下兵起至尊出长安避狄未有岐下之都因奉表上迎保宁圣徳迁为中书令翼大明复天下肃宗申养宗申慈赵公之宣力也事今上镇扬州为吏部尚书左仆射崔氏之门公尽善哉洪河在北清洛在南二室之下邙原髙起是地也是宜君子幽宅宁于斯永保子孙昌于斯其文曰翼翼孝嗣衘哀不言只感永斯常试讨论齐为霸国郑甸姬姜协徳贻庆后昆在昔贞烈爰有魏屿播迁建都公将南辕造舟人便开漕利源宜有令中书玉振安州荣道临洺体顺尚书葆光公以徳镇既输典刑亦清维晋天不我遗时将畴师夫人之徳柔善有则鼓钟于宫闻于四国从夫训子天下是式不及劬劳赵公罔极克诞赵公蓼莪孝思奉若先训其贵如斯今日之禄先人之慈保寕幽宅天地无期
　　扬州司马李公墓志铭
　　公讳某字某赵郡髙邑人也在昔咎繇谟明元道徳安武之功秦人息甲广武之畧淮隂东面魏则中书为臣齐则常侍参佐命丞动隣邦明喆于周隋水部才冠时伦训迪于忠孝国朝则蒲州之仁政赵州之懿徳赵州生晋阳尉讳某道崇位卑钟庆身后官婚人物为山东上族五百余年矣公少孤以经明行修登第直崇文馆授雍丘尉属国家升中秦山县当驰道征责万计临事无违居至卑而不折当大务而不挠外兄许公苏尚书颋特亲重之秩满考六经览羣书手抄二百巻观其仁义厯交城尉无何丁内艰柴毁终礼授榆次尉裴尚书伷先为太原尹亷察河东公引公在幕贤者知劝不仁者惧既而从调朝廷诏有司精求令长公以崇璧之咨钟彛之重屈为萧令邑临古汴之冲每歳为害公因租之集两税一石置于水濵治之为防水不败稼萧人赖之徐方歌之则政之利人余可知也选授太原府法曹参军事大都阜殷嚣讼填积公镜其诈实皆叶身中大原王之北门枕扼夷夏属强敌首乱悉众来攻公抚登陴左右军师完城池溃防丑有力焉诏加朝散大夫迁太子洗马拜右谕徳进阶正议大夫东宫图书亡逸有司命公留北部搜访焉淮南节度故相崔尚书圆表公为扬州右司马将任以州政方祖道遘厉而终享年六十有六广徳二年六月十三日也长子规前刑部员外郎兼侍御史次子觐故沂州沂水县丞次子觌故太原府榆次县尉次子岘前汾州平遥县丞防子观前左监门卫率府兵曹参军事泣血茹悲哀号万里求仁者之助于江湖奉迎裳帷于太原归安洛汭礼罔不备某年月日窆于某原礼也规有公遗风国之才臣尝为晋州吏职中外宣力王室闻于天下公其不亡矣公有文有武简而能肃不伐其劳推其美于人神明质髙嶷如山孤味道于老庄还性于禅惠每渉危必免阽患无伤冥然礼顺疑若灵助盖徳之所至者也呜呼位不尊寿不遐时耶命耶华于公诸从雁行为公所知感规之孝只述盛烈以慰诸孤之心其铭曰
　　贵为侯伯来日赫赫百夫之特所称者徳神锡纯嘏道无违者淮南镇杨为右司马尝莅萧人萧人以淳尝掾太原功宣北藩艾绶银章大夫之尊春秋匪懈荣于寝门宜其永世天胡降戾仁而有子哀号万里维嵩之隅维汾之涘我卜我筮寿宫修止与天无期宁极于斯子孙百代拜手于斯
　　著作郎赠秘书少监权君墓表
　　君姓权氏讳皋字士繇天水人符秦尚书仆射翼之后世为着姓祖某父某咸有令徳君既冠进士及第试临清尉持节兼本道使籍君表为蓟县尉充判官无何主将以逆节露君乃诈死扶亲渉江既免祸累知几其神先帝闻而叹之除评事御史方议大用属太夫人病危君侍奉忧劳因中痼疾无何太夫人终君泣血三年厥疾用加服除迁起居舍人著作郎大厯元年四月某日不幸逝于丹徒因殡焉享龄四十呜呼识者痛哭闻者痛心君有大节不可夺大名不可掩大才不可及大行不可名天与之仁不与之年哀哉自开元天寳以来髙名下位华方疾不能备举然所忆者曰河南元君徳秀元终十年而南阳张君有畧张没二年而君夭元之志如其道徳张之行如其经术君之才如其声望一人伦其瘁乎公素与昌黎韩防深京兆王镇卿洎华友善韩许君曰可以为宰辅王评君曰可以为师保华评君曰分天下之善恶一人而已矣夫人陇西李氏仁贤有一子某生七年哀礼过成人呜呼有后哉朝廷赠君以秘书少监悼贤也华自疾病风曳杖而往哭之尝闻师乙之言曰温良而能断者宜歌齐权君可谓温良而能断者也故为齐风表君之墓云
　　忠于而国孝于而家洁而不滓瑜而不瑕仁胡不寿为善者何君不幸耶时不幸耶
　　元鲁山墓碣铭【并序】
　　维唐天寳十二载九月二十七日鲁山令河南元公终于陆浑草堂春秋五十九服名节者无不痛心呜呼堂内有篇简巾褐枕履琴杖箪瓢而已堂下有接賔之位孤甥受学之室过是而往无以送终名髙之士陆浑尉梁园乔潭赙以清白之俸遂其丧塟以明月十二日窆于所居南冈礼也公讳徳秀字紫芝延州使君之子后魏七叶易为元公其裔也世有明哲承而述之防挺全徳长为律度神体和气貌融视色知教不言而信大易之易简黄老之清浄惟公备焉延州即世之后昆弟凋落慈亲羸老无小无大仰给于公及应府贡如京师不忍离亲躬负安舆往复千里以才行第一进士登科丁艰声动于心既过苴枲刺血画佛像冩经以不赀之身申罔极之报食无盐酪居无爪翦者三年先人未祔于兆身迫堂室缄未忘之哀参调求仕铨试超等补南和尉黜陟使以至行上闻授左龙武军録事因坠伤足乐正之忧愀然满容以甥侄婚仕为念受署鲁山令以痼疾不能趋拜故后长吏佥以客礼待之尝获盗未刑属濵山之乡称猛兽为害盗请于庭曰感明府慈仁愿杀兽赎罪公哀而许焉僚佐坚请公旡变虑乃从破械纵之盗果尸兽复命吏人老防咨嗟震动发于庭宇播于四邻则政化之行可知也公自防居贫累服齐斩故不及亲在而娶既孤之后单独终身人或以絶后谕焉对曰兄有息男不旷先人之祀矣厯官俸禄悉以经营祭衣食孤遗代下之日柴车而返南游陆浑考一亩之宅发八笥之直唯匹帛焉居无扃钥墙藩之禁达生齐物从其所好时属歉嵗渉旬无烟弹琴读书不改其乐好事者携酒食以馈之陶陶然脱遗身世涵泳道徳拔清尘而栖颢气中古以降公无比焉知我或希晦而不耀故也是宜为国老更论道佐世而羔雁不至殁于空山可胜恸耶所着文章根极则道演寄情性则于思善人则礼咏多能而深则广吴公子观乐旷达而妙则现题穷于性命则蹇士赋可谓与古同辙自为名家者也又其恶万金之藏鄙十卿之禄富贵之辩吾得其真至哉元公越轶古今冲邃防冥纯朗朴浑范于生灵凡与门人吟慕遗风諡曰文行先生从古也夫诔徳铭功厥义有三上以简神明中以铺光烈下以耸示后人斯文之作由此志也其铭曰
　　天地元醇降为仁人隠耀韬精凝和葆神道心微消息诎伸载袭先猷竭尽报亲贞玉白华不缁不磷纵翰祥风蜕迹泥尘今则已矣倐反其真仰徳如在瞻贤靡因懐哉永思泣涕铭云

　　李遐叔文集巻三
　　钦定四库全书
　　李遐叔文集巻四
　　唐　李华　撰
　　祭刘评事兄文
　　维乾元二年嵗次已亥六月乙未朔三日丁酉赵郡李华祭于刘三兄之灵惟兄髙韵旷度拔于时伦徳契中和道符深仁泉明其照情性其文踈近无二心冥则亲雅敦名教素逺权利夷险一节通塞一致有时不适与道偕醉事随沉浮量混同异白云何逺清风自至人或知兄王佐之器岂人无福而兄夭年浙东幕庭丧此一贤识与不识辛酸然秦失五羖舂不相杵清标髙志行乃动主繄我夫子列在中士职无所统谈笑而已居室言善感于千里绵江越湖掩涕相视追懐曩晨道则同谋定交梁国周旋两都更相黙喜吾道不孤契阔艰难谁荣谁枯良愿再谐握手东吴羇旅情倍天伦岂殊去嵗季冬将膺使檄累辱来召陵江挂席持酒欢酣忧懐顿释携手终日晤言竟夕无食不均无衣不易题序申饯清深义激赠言绸缪宠我行役渉泗而还遽承遘疠犹复垂念尺书相继将庆有瘳俄哀永逝萎我盛徳天胡不惠呜呼痛哉华江濵憔悴风湿所侵疾不果问丧不果临无由执绋从兹破琴异乡之恸于此何心不言少别便为古今呜呼痛哉光烈幕府亲兄重兄恩深抚孤义感平生临吊尽哀行路涕零躬防丧事推以信诚古风复存今见哀荣呜呼痛哉孀妻昼哭弱子缞绖萧萧旅茔空对江月想像游处心呼郁结羽毛相依忍此凋阙寝门之悲凄断吴越苏门朗啸于此长絶泣戒将命往申微醊此如不祭只益酸咽兄性与道合栖心福庭故于是奠不列荤腥愿垂惠照以济幽灵值佛开法长为弟兄素心惟此敢告冥冥尚享
　　祭刘左丞文
　　维年月日左补阙赵郡李华谨奉清酌微奠祭于故国子祭酒刘十六兄之灵痛矣夫时方刑措谊传长沙运丁中兴衍废于家命与道乖末如之何先师微言行已堙塞续儒济徳俾世为则专门继起人用不惑季孟叔仲并华于国文倾迁固理破杨墨浊斯浑清曲莫容直孤玉沉韵髙鸿坠翼畴昔之年逆藩悖天帝命西平董戎于闗上宰奸回蔽明怙权阻以监抚海内飜然督哥舒将盍不速辕兄在西陲飞章上言谕引古今易亡为存时惮奸邪不闻帝阍文武房公慷慨独论迎吠狺狺竟寝斯文华忝谏官亦尝披肝千里同气寤寐永叹请授监帅用镇丰安乞固上党乞备太原心竭犬马事屈羣顽哥舒表华掌记辕门明明仁兄绍介三军举族在此惧为祸原竟迫方寸辜天负恩圣朝孝理未忍行戮爰诏三司伏念哀鞠网释乌鸟恩开桎梏实赖仁人再春枯木房公介然明华于朝兄志提挈出泥登霄言于宰司大启学徒陈沉泊华可备师儒堂堂昌言光我囚拘楮中不行何日忘诸功曹垂侍恩比天伦手足是比荣枯一人友爱惟深怜眷益亲难阨流离存亡永分冀游门阃以慰酸辛谁谓凋落今惟二人呜呼哀哉弟防邦宪兄镇海夷云去存殁共彼有期谓天无亲胡与善违孺子攀号逺奉裳帷季氏呼天割我四支平生故人横涕交頥寄窆空原时追兴师官尊地偏礼不成仪回望旧邦素车迟迟浔阳地古举目凄悲执绋流恸谁堪此时余生易感况已衰羸泣荐潢污魂兮临之尚享
　　祭亡友扬州功曹萧公文
　　乾元三年二月十日孤子李华以清酌之奠致祭于亡友故扬州功曹兰陵萧公之灵呜呼茂挺平生相知情体如一嵗月之别俄成古今天乎丧予此痛何极华衅罚深重艰棘所钟殊方永慕触目号裂孤穷易感况哭故人以足下才惟挺生名葢天下道孤命屈沦阨终身避乱全洁忠也冒危迁祔孝也有王佐之才先师之训而殁于道路何负于天天乎痛哉华畴昔之嵗幸忝周旋足下不弃愚劣一言契合古称管鲍今则萧李有过必规无文不讲知名当世实赖吾人循环往复何日忘此而况泣血千里羇旅相依闻此一哀心骨皆断痛之至者言不能宣是欲寄辞秖益填塞茂挺茂挺君其降灵尚飨
　　祭亡友张五兄文
　　维永泰二年嵗次庚午正月某朔日赵郡李华谨遣从侄詹事府丞亷以茶乳防果之奠敬祭于亡友张兄博士之灵呜呼痛哉先生之终人伦不幸况乎小子最饱道风何悲如之先生以道为贵以徳为富以乐天知命为寿则非其道而贵者贱也非其徳而富者贫也不乐天不知命而寿者天也然先生道贵徳富加以乐天知命之寿固无限矣所痛者仁而无后天道何以为善与神理何以为正直滔滔江水此恸何穷呜呼哀哉华残年衰病足不履地抚膺而哭欲往无由千里申奠不任酸咽仁兄先生俯鉴悲懐尚飨
　　徳先生诔
　　或问曰徳先生者奚氏余曰南阳张姓有畧其名维之其字也或曰与古谁伦可造七十子乎余曰七十子或贤或恒人方于贤原宪宓不齐其比也或曰大哉余曰七十子亲圣人之道者也七十子得圣人疆畛之际维之得圣人衣冠之润向使获亲圣人则鳞差耕雍也或曰何咎而瞽余曰圣贤偕时故春秋之乱冉耕恶疾左丘明卜商皆瞽圣如夫子失司冦饥于陈蔡忠如苌明谋尊王室而戮死君子道消故仁贤穷维之邻道昌黎韩极亦以徳闻与维之同病不幸二子不以病为佥不丧中明者也或曰夫如是得无诔之余诔之曰神胡病后之人而夺先生噫嘻哀夫人徳甫余将畴兄
　　吊古战塲文
　　浩浩兮平沙无垠夐不见人河水萦带羣山纠纷黯兮惨悴风悲日曛蓬防草枯凛若霜晨鸟飞不下兽挺亡羣亭长告予曰此古战塲也尝覆三军徃徃哭天隂则闻伤心哉秦欤汉欤将近代欤吾闻夫齐魏徭戍荆韩召募万里奔走连年暴露沙草晨牧河氷夜渡地濶天长不知归路寄身锋刃腷臆谁愬秦汉而还多事四夷中州耗斁无世无之古称戎夏不抗王师文教失宣武臣用竒竒兵有异于仁义王道迂濶而莫为呜呼噫嘻吾想夫北风振漠敌兵伺便主将骄敌期门受战埜竪旄旗川回组练法重心骇威尊命贱利镞穿骨惊沙入面主客相搏山川震声析江河势崩雷电至若穷隂凝闭凛冽海隅积雪没胫坚冰在须鸷鸟休巢征马踟蹰缯纩无温堕指裂肤当此苦寒天假强徒凭凌杀气以相剪屠径截辎重横攻士卒都尉新降将军复没尸填巨港之岸血满长城之窟无贵无贱同为枯骨可胜言哉鼔衰兮力尽矢竭兮絶白刃交兮寳刀折两军蹙兮生死决降矣哉终身夷狄战矣哉暴骨沙砾鸟无声兮山寂寂夜正长兮风淅淅魂魄结兮天沉沉神聚兮云羃羃日光寒兮草短月色苦兮霜白伤心惨目有如是耶吾闻之牧用赵卒大破林胡开地千里遁逃匈奴汉倾天下财殚力痛任人而已其在多乎周逐猃狁北至太原既城朔方全师而还饮至策勲和乐且闲穆穆棣棣君臣之间秦起长城竟海为闗荼毒生人万里朱殷汉击匈奴虽得隂山枕骸遍埜功不补患苍苍蒸民谁无父母提携捧负畏其不寿谁无兄弟如足如手谁无夫妇如宾如友生也何恩杀之何咎其存其没家莫闻知人或有言将信将疑悁悁心目寝寐见之布奠倾觞哭望天涯天为之愁草木凄悲吊祭不至精魂无依必有凶年人其流离呜呼噫嘻时耶命耶从古如斯为之奈何守在四夷
　　贤之用舍
　　上之于贤也患不能好之好之也患不能求之求之也患不能知之知之也患不能任之任之也患不能终之终之也患不能同其心而化于道是故士贵夫遇惧夫遇而不尽也
　　君之牧人
　　古之帝者非不欲厚其养泰其身固揣于变化之原而要之以极亦至矣盖以为上逸则下困困百众逸一人而非天意也极非天意亦不忍为也故下逸而上困帝者甘心焉况百姓逸君孰与困书曰元后作民父母父母劳于养子则襁褓之疾弭【阙】则父母之心泰推是而求之圣人志于俭薄不得不尔也
　　国之兴亡解
　　为国者同于理身身或不和则药石之鍼炙之若夫扶疾而不攻疾病则毙扶之者尸也齐隋之亡也以贞于终始为惑茍而无耻为明慢于事职为髙贤见义不为为长者绳违用法则附强而溃弱也议于得失则异寡而同众也尚学希古谓之诞趣便中时谓之工观其燥湿而轻重之其成败而褒贬之肉食之尊以滋味糊口忍危亡而侥禄利自是而下则曰上司犹如之我于国何有设能愤发则逆为备豫动开束闑气沮志衰志亦从化幸于生者炎炎而四合死于正者求援而无继麒麟悲鸣凤鸟垂翅鸱鼓害翼犬呀毒喙则蛇鸩虎狼之徒其可向耶嗟乎心腹支体一也为病者万焉虽有岐缓而不请岐缓视之而不救噫齐隋不亡得哉反是而理则王道易易也
　　材之小大
　　攀巢之雏羽翼将成习飞而从其母不幸为乌鸢所震堕于尘辙伐氷之家有侈女焉雕车绣茵过于中陌遇而怜之荐以白玉之笥粒以清江之稻胡然而然材小为贵养而翫之易为力也充辕之牛望若山行其生也任重致逺以利天下其死也筋角皮骨皆为器用水旱寒暑之不时鞭驱竭乏登降重冈踣起涂潦蹄离节坼力气皆顿病矣目犹睨人盗乌爪其背嘴其肉犹恨啄噉之未逞乌乌而相呼羣犬引其肠胃狺狺而争之车马往复于傍以千万计不顾也胡然而然材大为累扶而救之难为功也向若不惮斯须之劳而存之其利固厚矣悲夫材之大也为累材之小也为贵戾于理悖于道莫甚焉君天下者辨而返之则不世而仁矣
　　木兰赋【并序】
　　华容石门山有木兰树乡人不识伐以为薪余一本方撡柯未下县令李韶行春见之息马其隂喟然叹曰功列桐君之书名载骚人之词生于遐深委于薪燎天地之产珍物将焉用之爰戒虞衡禁其剪伐案本草木兰似桂而香去风热明耳目在木部上篇乃采斫而归理疾多騐由是逺近从而采之剖枝分殆枯槁矣士之生世出处语黙难乎哉韶余之从子也尝为余言感而为赋云
　　泝长江以遐览爱楚山之寂寥山有嘉树兮名木兰郁森森以苕苕当圣政之文明降元和于九霄更祲沴之为虐贯霜雪而不凋白波润其根柢雪畅其枝条沐春雨之濯濯鸣秋风以萧萧素肤紫肌緑叶缃蒂踈密耸附髙卑防蔽华如霜雪实若星丽节【一作气】劲松竹香浓兰桂宜不植于人间聊独立于天际徒翳荟兮为隣挺坚芳兮此身嘉名列于道书坠露饮乎骚人至若灵【一作如云】山雾歇蔼蔼林樾当楚泽之晨霞映洞庭之夜月发清明于视聴洗烦浊于心骨韵众壑之空峒澹微云之灭没露草白兮山凄凄鹤既唳兮猿复啼窅深林以冥冥覆百仞之谿彼逸人兮有所思恋芳隂兮步迟迟怅幽独兮人莫知懐馨香兮将为谁惋樵父之无惠混众木而皆尽指昼【疑尽】类而挥斤遇仁人之不忍方甘心而勦絶俄固扺于倾殒怜春华而搴芳顾落日而回轸达者有言巧【一作功】劳智忧养命蠲疫【一作疾】人胡不求枝残体剥泽尽枯留顦顇空山离披素秋鸟避弋而髙翔鱼畏网而深游不材则终其天年能鸣则免于爼羞奚此木之不终独隠见而罹忧自昔论【一作沦】芳于朝市坠实于林丘徒欝咽而无声可胜言而计筹者哉吾闻曰人助者信神聴者直则臧仓谮言宣尼失职出处语黙与时消息则子云投阁方回受殛故知天地无心死生同域纭纭品物物有其极至人者委性循于自然宁任夫智之与力也虽贤愚各全其好草木不夭其生植【一作殖】已而已而翳【疑】不可得
　　言毉
　　晋侯方图秦既而有疾秦伯使毉和视之将行戒之曰邻国相病大夫何以为行对曰臣不发药石请以词痊晋侯而国无害秦伯悦以卿礼遣之和至于晋晋君幄铜鞮之宫凭豊肥倚柔容更衣被珠玉者百许人膳夫列鼎于庭而后延客客辞曰始受命于寡君以除君疾为役今大国反以色与食病臣非臣所及也中军师对曰此寡君待先生之礼也不意为过敬惟所择客曰臣辔而驰千里形甚劳而气不足所欲者酒一盛果一器腒鱐佐饭而已其余不敢烦大国再拜受赐而诊之曰君声流而阳气浊而浮色寒而容壮与楚王相若亦可为也亦不可为也晋侯曰楚子何如而方寡人客曰臣尝聘楚楚境大而富山川林薮之盛逾淮而竟南海晋与齐秦不敌也晋侯曰寡人未尝渉楚且置楚王愿闻其国之说客曰君不念臣亦未究楚封疆之事直以所见言之楚也近郊去郢尚三百里引车登冈平视诸宫丹素烛天仰不见空如水漂浮半在其中沧波动揺低昂随风蔼蔼南极山松不尽乍伏乍起参差髙卑流云重轻或灭或明道路緜緜萦山绕川车葢如轩稍觉登原赤霄冒顶举手摩天向之髙者乃在车下隂谿冥冥投石无声状其乳苑之内则连山黯以当户容杳杳而嶪嶪若坚刃与慢涂呀将拆而复合露封隙之嵌空声小往而大答耸崖岘以日爌穿偃仆而云罯濵江皋衍百里芳草往往白沙日炙皛溔緑墅芊緜走举苍连箘簵楩梓橘柚之林密孕元气寒暑若一翳不流风幽不漏日猨狙飞走经息百态啾啾互号终昕竟晦坠英纷目如雪蔽路四望无人移足没屦黄鸟时鸣白鹇飞度临险瞰江江隗为潭庱庱不动常有神怪鱼涵泳露鳞出介纎草以防风飐波起崩涛迸沫势不得止精怖魂怕毛骨洗然攀木瞑眸犹惧踣泉頽麓踈冗繁源鼻歕支流瀯瀯合注汤汤昼夜有声当暑清凉透崖扑湍跃而后逝初疑可及忽似无际旋回榾淜泊兊宕辊石敌磨火发川上才夷又亚倾沙委浪白烟微苍盈波满望澹澹滟滟久而生垠浙浙飞雨冥冥起云沅湘春生苍梧日晚声与聴尽色随望逺苹荇荷华组绣一川愕羽族之多名纷合散于水间泛随流而将下时逆浪而复还喧呼雷骇沈起云翻两不相伤貌豫体闲縁涯叠观照江成霞碧水涟漪浅深见沙旁经闱闼溢浸栏槛上有嫔嫱緜音入云侵杳眇而将絶随隤风而复闻齐宋郑卫之乐张于宫中撞金击石草木竞发坚城雉圻崇山峯坠鸟兽狂悸淮湖皆沸首饰戴千金一膳倾千家耻不相及者以粒计仓禄之众半于平人秣马之费倍于租人其余竒丽之富奉养之侈率与是侔楚王甚泰而楚人甚病申叔请老而不与政言未毕晋侯舒气而伸干曰向先生言亦可为也何哉客曰此未足累楚故曰可为也若张而无厌则不可为也晋侯色生力起斥御者撤膳羞而请曰先生终说寡人病幸间矣客乘时而动之曰楚使令尹司马理兵于北疆以临敝邑敝邑大夫少者则请开闗以战老者则曰君务息人楚恃其富强因侈生欲未足畏也寡君乃发府将赒而四境寡小君以四时之用为请寡君曰是出于人而归于人无人则无是夫何爱焉申命上大夫布币于人而谢之曰孤不徳使尔父兄子弟不自保于楚师故罄以相劳秦人感君皆泣妇人处子亦请执报楚楚朝闻而夕巻师君臣震伏而受职于秦此先王不战之术也晋侯洸然以楚事而照于晋遂辍谋秦由是大国修好小国来朝戎狄皆附客果以词痊晋故曰言毉
　　韩公庙碑铭【并序】
　　唐之元老有大庇于生人曰韩公公尽力天朝位尊将相三城立庙军帅乞灵则祠之天寳季嵗华奉使朔方展敬祠下式瞻风采像与神合沈沈如生呜呼生以功为臣殁以灵为神神乎宜奉公总戎疆外悬衡审政拒陇循河緜亘万里坚城雄防扞蔽三辅介胄之士垂十万人瞻我麾节以为进退先是突厥犯塞乗胜入朔方游骑至安定守军不到经畧失守虏乃驱监牧之騋牝退存庐帐进围聚邑鸣弓跃马规复漠南边人揺心元圣轸念节将更至咸以为请缙绅献议则以和亲为便中宗未之许也初以公耋老且重烦之及卜师于太宫之庭惟公之吉至尊亲临前殿授以兵符公承命徂征北蕃逆骇记所谓君子有其时有其命公得其二而伸其一者也公忠贯神明虑几造化镇以长策溃其奸谋一麾偏师屠名王复丧马夺壍拂云维而城之并河之阿列筑三镇将精士锐谈笑就役匈奴莫敢南视雷哭而遁老防望公以相震怖不然则乗冰转鬬无日无之既而防河山翫其动静纳行旅归之袵席凭墉而望匹马单兵不匿形影虏由是械手足而刳腹心朝廷无草窃之虞天下减征役之半矣诗云文武吉甫万邦为宪又曰方叔元老克壮其猷公之谓也帐下之厮尚有存者曰公号令素严人无违禁自将吏骑卒咸有旗表节不常出出则赏罚随之赏无非功罚无非罪上流而下竞心行而事从谋全功成由此术也三城既就刋木标橹记之种落刻其降年后皆如之岂挺生上将之策也竒鉴先物之然也夫鸟兽草木出其伦辈犹或利害凭焉况殊绩功勲终始天地翼辅先圣宠绥元元有茅社之尊符节之重后奉者果一胜遂一谋庸非明神幽賛之效雅有吉甫薄伐至于太原王命南仲城彼朔方传称齐桓伐戎攘狄以其病燕灭卫魏绛和戎狄合诸侯从古及今以为大功其余秦恬汉青之伦才丘垤耳尚或筮颂飏之简策贵之况忠武卓异屦屐今昔而咏歌无之非古也窃感赵孟懐随武之徳寤寐永叹奉铭神宫其文曰
　　赫尔韩公司武有经受命北伐渠魁就刑敢或不顺鼔行风霆崇岱压卵沧波灌萤沈泉雷动机发冥冥功奋三城人揺亿龄谋出先后构危于宁张天之威恢庙之灵北狄顿颡山戎来庭万里寝析縁河罢扃趋拜故祠徳谢惟馨翔望何有羣山青青感激遗风徘徊涕零吾谁与归式荐斯铭
　　唐故东光县主神道碑铭【并序】
　　先朝宗室之望曰纪王太宗第十子也惟帝族母师曰东光县主纪王第三女也自天降祐生有令徳年八嵗王不豫循环左右不食累日王抚首谕焉为之进膳县主察起居未复忧色如初动于神只王疾用间周文乐正之养不过焉至若天人之秀元气之纯积于中文于外其容可知也孝以奉亲慈以临下尊师傅服澣濯其徳可知也礼传为簪珥诗书为佩玉原心而顾身体训而成教其言可知也降尊而处下推泰而从约诣绣绘之妙适饮膳之和其功可知也年十八受封邑王择闻喜公以妻之闻喜有王佐之材委防藩邸县主以皇孙之贵和鸣侯家隂徳莫违煇动邦教养先姑如宁膝下奉君子如见大賔以徽柔睦娣姒以庄敬端防贱鹊巢之化存焉太后临朝诸武专政鲁卫之国剪焉丘墟纪王流窜巴濮薨于道路县主承讯崩心呕血每一发声飞鸟哀鸣草木无色外除之后衣裳无纯防杯圏无甘食耳不聴声首不加饰自朝廷达于宇内罔不哀之太后复辟中宗出震日升谷天下文明雷破羣隂品物咸遂以王懿亲盛徳诏有司备礼物陪塟昭陵闻喜公时为孝义令诏书至河县主闻之呕血而絶絶而复苏告诸子曰家国再造寃酷获申为我谢中外亲亲下见先王瞑目无恨言未毕而薨春秋五十有四时神龙元年二月二十二日有司以闻中宗震悼召闻喜公问公悉以对上歔欷久之殿省垂泣六宫凄怆乃下诏褒美史官撰徳吊祭赗赠礼过其备矣深于春秋者叹曰孝之至不忘其亲忠之至乃心王室自古贤士大夫莫能备举惟县主有焉纪王之陷非罪也泣血以终哀中宗之抚兴运也则感深而殒絶忠孝两极首其人伦使百代之下闻其风者有以劝焉其为不匮逺矣鸣呼天辅善人宜其有后男十人女十人四子至大夫曰遇曰遘曰迈迈仁则践修孝惟明发少子徳位兼盛曰逈今河南尹兼东都留守上柱国禄益厚而慕益深不逮劬劳之报故也衔涕投简而命下吏敬铭三章式表幽宅其文曰
　　肃雍王门天帝之孙因心则孝懐盛敬尊配美良士如賔礼存泣血终身岂惟霜露庆集家国魂清冡墓寿絶哀欢事髙缃素天作邙山万化攸归地闭金印泉深衮衣国风凄怆彤管无辉
　　台州乾元国清寺碑
　　天寳十五载逆将犯阙尘翳郊庙上皇哀苍生避狄幸蜀皇帝誓复君父之耻理兵于朔方避狄仁之盛也复耻孝之大也惟仁盛孝大故【疑】不逾年而收京师奉陵寝凶孽走而天降之戮化【一作元】气和而人至于道巍巍乎尧舜之烈不足比崇天子齐心黙运行慈煦为【一作与】元吉卿士妙讲【一作议妙】化之宗以为五帝三王之道皆如来六度之余也厥初生人降及【阙】古君臣父子日用而不知故圣升竺干而师有古先【阙字】尼有言三皇五帝皆非圣者而西方有圣人其为大千之尊乳育羣圣明矣夫玉帛非为礼之本舍玉帛则无以为礼象饰岂施教之源舍象饰则无以为教建塔庙为礼【一作尊威】容履霜坚冰物有其渐于是卿士从兆人从九围之中列刹相望矣盈川非古邑也襟东江西山因而城之寺在逺郊信者劳止自官吏耆耋至于商旅咸以津梁未建为媿为羞邑城之西有浄名废寺背连山而面盈川杉栝昼暝缁褐经行寒潭夕清车马无声境胜心闲十金果成耆寿徐君賛録事徐知古等请于县令陇西李公平平请于前刺史赵郡李公丹丹请于河南等五道度支使御史中丞京兆第五公琦琦闻于天子墨制曰可僧义璿等伏以乾元之初元恶扫除国步既清庙易名牓因改曰乾元国清寺昭睿功也自所志【阙二字】天下各州县之长僚吏以降多舍清白之俸征梓人求绘工为民储福为佛成宫髙殿倚云长廊生风莲花出界开在空中自江南无有是刹上座某等至某都维那某奉前佛之心印得轮王之髻珠第五公以上智利国人登宰辅李使君以全徳公才持宪为郎今刺史陈郡殷公日用忠武杰出长城江海専知官司马陇西李公干嘉峻【一作俊】能撡纲清可匡俗县令李令宗室【阙】儒政之善者皆易简诣于真境清浄符于度门醍醐胜【阙】甘露妙源正性无说之在言其词曰
　　东裔名刹西方乐土吴山倚垣越水当户柽松黝蔼下有象潭龙在泉中水容耽耽景象光澈江湖气含天清寳界地涌灵龛大圣蒸蒸动乎天地百神奔走戎服既备命将誓师殄殱逆类奉迎太上开辟正位神人什愤品物咸遂鼓舞赓歌上通元气【阙】思不泊杂防祯瑞轮帝御防像法昭融项【一作须】弥四洲建大【一作大起】莲宫倬彼盈川秀冠越中县有徳政州有名公奉宣睿谋爰度崇工【一作爰崇】梵侣开士慈云惠风愿言上报圣寿无穷建表勒名堂堂乎钟
　　杭州开元寺新塔碑
　　汉永平中佛教初至洛阳始置寺度腾兰二【一作三】徳古者官之庭府称寺盖敬而尊之比于曹署此其源也杭州开元寺梁天监四年豫州刺史谯郡戴朔舍宅为寺寺号方兴名僧惠圜营建之后处士戴范賔恭増饰之至开元二十六年改为开元寺庭基坦方双塔树起日月逝矣材朽将倾广徳三年三月西塔壊凶荒之后人愿莫展太常卿兼杭州刺史张公伯仪忠简帝心威静吴越驻车跪礼徘徊感叹乃舍清白之俸为君为亲修而复之兵部员外郎兼侍御史范公伦人之珪璋国之俊彦【四字一作望者】法师什昙献上座什云卿寺主什崇逺都维那什惠达什法祥长乐寺什昙景等戒香扶其永誓道力防其成功于是劒南荆扬之巨材诸郡倕输之懿匠竭耗神明三年毕事乙栗结仡穿贯颢气晃爚景象烘若镕金距毕【疑作卑】跻髙凡为七级级有佛事环回防转幢网盈映如梵什宫践乎上【阙】俯视万井有若棊布仰瞻天宇云在身下傍眺江山列在【阙二字】过乎阯谓倾峯动岌嶪其侧既镂以丹素饰以青紫【九字一作既雕既镂以素以青浴緑渍紫】掀肠闪目百变百移如有灵物【一作累】跪棱层雷嵬攅栾摽江压湖孤岛突天不可名也霞照丹户如开日宫风揺和铃若下天乐声彻有顶轮防空界影入清江形镇大地所济者广巍巍度门先大徳什懐亮住持之固如山不动先【一作老】法师什道贞华严秘宗香象至防先法师什藏晖三藏扃钥吾方啓之过去人縁在世慈愿不有偈颂其如佛恩华尝官是邦感深霜露忝太常一面与兵部为寮敬申其美以佐法门之宏观其文曰
　　亭亭掲坚逈出江甸秋天泬寥百里独见如海浮来如地踊现以壮州邑以调羣心饵药解病依舟济深卿曹郎署共布黄金
　　杭州余杭县龙泉寺故大律师碑
　　大朴既雕淳源不复生人溺于迷妄自拔无由我梵惟哀之力现灵东方雷起羣蛰间生龙象调御人天巍巍乎大明烛幽而品物知向矣噫稠林枝干荣枯不息火宅烟熖起灭相寻于众生速壊之身有诸佛常存之性垢衣纒寳而不见浊水求珠而未得法无髙下根有浅深由是启禅那证入之门立毗尼摄防之藏土因水而成器火得薪而待燃惟此二宗更相为用律行严用【一无此字】奉则浄无瑕缺戒定【一无此字】光深照则测见本源次修定门而自调伏云何为大定地虽倾而不动云何为修我心虽寂而无住然后登般若之岸上楞伽之峯以此身为法身了无得为真得或有黙修契于文义受教顿悟于宗师不由门阶径造堂室微尘学者时得一人复有大悲空隘而不穷誓海涸而不尽俯从像法以导世间则我大律师其人也师讳道一字法籥余杭严氏生族姓之家是为因地作如来之子宁有本縁故祖考不书尊上乗也礼峻山岳神闲江海机对敏洽应受融明自襁褓至于成童顔色无违视聴皆正年甫八嵗辞亲就师鸿鹄入冥自然方外莲花出水不染泥间【一作世间】十七预剃度龙泉寺受具于光州崖律师行相珠圆涤流镜澈始就山隂聴崖讲湼槃经师既归而为众敷阐同时聴者奉以为师恭惟此经佛最后说教旨深圆故草着义法华经大事因縁授声闻记口诵心奉誓尽当来金纲经灭度无边悉离诸相诵起信论涤除邪妄开导心宗常所受持皆为义什于华严入普贤性海于维摩得不二法门凡厯见闻莫非心证从文悟理也白日顿明于世界飞鸟自在于空中从理乗如也尝谓天台观门往誓深教吾所归也夫垢因戒浄惠定以生未有爱尚存而坐登三昧每叹曰持心系于刹那求道本于清浄使学徒解怠由轨范不明教之兴衰在我而已矣乃防一席【阙】心必随尝讲大乗方摄齐登座侍者布蓆微爽律文即命撤席澣衣以俟明日其检身激下皆此类也自是江南律学砥砺弥精矣至若齐塲星列谈座云绕四众仰山王之髙万里赴龙宫之防逺夷逾海而来聴长老顺风而请益至仁生灭至辨成简判析疑问若阳和解冰敷妙理如止水观月化童防为上智伏我慢为调柔引诸佛戒定之池浴众生轻重之垢垢自流去池常湛然又以儒墨者般若之笙簧词赋者伽陀之鼔吹故博通外学时复着文在我法中无非佛事故李大理升期崔河南希逸尝抚本州麾幢往复故成御史广业令庐华州元裕兵部韩员外赏屈身郡邑防舸洄洽及乡人故汴州何司户寒同与叩絶韵于清风味机于永夕庐山师友今古一时诚愿密崇修本寺导容缨纲髙殿栋宇工人殚其百栌信士竭其千金佛宫严丽一方胜絶冩大藏经手自刋校学者赖焉席常住因通给无阂凡圣均焉于天竺寺造慈氏变相凭髙为台与众均福光灵肹蠁如在防中永以报生育劬劳之恩光先师训诱之徳不离宴坐应者如归天寳十三年春忽洒饰道塲端理经论惟铜瓶锡仗留置左右具见五天大徳十八罗汉幡葢迎引请与俱西二月八日恬然化灭报龄七十六僧腊五十七生以其日灭亦如之昔同如来舍位之辰今是菩萨往生之日古先大士无此明征先时院庭有百合两本对发白花光如月轮照于昏夜呜呼慈云既归花亦雕萎物感如是人哀可知至某月日迁厝于寺之西偏江岭淮湖缁麻缟素茶毗之防声动山川寂寥原野人亡地古悲夫一为人师六十年矣逺名利故不游京国乐闲安故不出户庭有请方去故深慈密行莫得而究焉门人之冠者一行禅师惠罕法师律梁寺干应律师苏州东林寺懐哲律师湖州开元寺惠灯少明之记长者寳藏修身执持导师化城无处瞻仰眷属之贤有若族人神都等如来影中怖畏都尽力生今地哀号不穷以华悦曽史之风尚竺干之道追书本行见托斯文铭曰
　　苕溪教源因戒生定百千人俱见性清浄裂除意网磨拂心镜虽防一乘终修万行说法登坛天龙谛聴须弥峯顶白月孤映彼迷方者从我得正报尽生尽归自法身最朝涕泣江上门人炬灭隂夜舟沉海津雪山灵草无复青春欲报之徳苍苍罔极既防言语又非空色假言喻空观我为则
　　衢州龙兴寺故律师体公碑
　　器为外物挹泉者器有以济饥渇也身为妄聚奉道者身有以成大觉也泉不离器道不离身器存则饥渇洗除身修则大觉无碍故律为知见根本开入扃户持其要得其宗者有若长老体公盖毗尼之堂室尸罗之灯炬三昧之舟筏也信安有名山名川山秀川清家为将宗母曰徐性地灵开祐降神而生徐氏既孕梦婆罗门告曰姊当生男诏兴大法长老既齓好聚沙起窣堵波焚草为香采花为供年十有五琼章鹤姿兄为浄安寺上首乃往从学日诵万言兄叹曰吾祖父昆弟六人出家受习之速无其比也年二十一通大乗小乗千纸如意年中配度浄安寺游厯防稽遇光律师受其戒诵戒至三日属众僧布席登座宣说无有遗文住洛京五年与本州策律师东阳超至法师同讲问为法门仪表万嵗元年归信安禀受者千人由是江南律范端严第一衲衣袒肩跣足行乞手莳松竹缮造僧房苦行贯天地大慈包世界于辨才得自在于文义得解脱于人法得无我于观照得甚深刺史徐峤之率参佐县吏耆艾以降请居龙兴寺迎供者多不知同日纷然辨鬬闻于长老曰吾修无诤三昧不唯自利愿利人咄因吾身生彼嗔恨乃别立一室【阙】才方丈晏然安居不践门阈刺史李畅跪请移居大方至于涕泪俯如其请因入法华三昧口不息诵身不亲席大事因縁我得心证请左溪大师讲止观铸钟七千斤隣州长吏稽首延请结舰浮川幢葢弥望瞻礼万计行无住悲建讲堂门楼厨库房宇画诸佛刹凿放生池闻者敬观者信聴者悟日月无私之照江湖不言之润如来权实之门其至矣哉收材江湖方构佛殿羣盗据州寺半为墟址如鸟巢形若枯木凶猾弃刃稽首归仁寳应二年六月九日自升绳床跌坐而灭享龄九十二僧腊七十一缁素号恸楚越凄悲至广徳元年十二月三日焚于州西某原起塔安神诸佛之遗教也唯长老貌清神逺仁深行独卓为道器注为法源谦非外仪质乃内【一作哀非】至若调伏住持之固礼诵跪绕之勤耄期不衰寒暑如一学穷必究理精必诣犹自以为功微道浅未足为师真金纯金万寳之最也趺灭之夕则异香满室闭塔之日则羣鹤翔鸣信安王祎赵太常頥真郑庶子倬李中丞丹前相国李梁公岘皆为此州躬往围绕赵太常敬因长老立文殊万圣之象李梁公増感先人泣下双林之间长老在世灵征繁多日轮降照于梁端大龙修敬于池上寒蒲【一作笋】挺擢于冰下彩芝莹于禅室庆云覆防仰叹千人此其盛者弟子僧防藏爰自童防服勤左右四十年矣惠命阿难结集如来之言顔氏之子鑚仰素王之道杭州灵隠寺大徳惠逺婺州开元寺大徳清辨本州六度寺大徳惠炬【一作矩】大乗寺主浩然本寺上座惠达寺主法防都维那神爽等轮王之位我敬奉之妙光之法我敬行之爰请伽陁式播烈铭曰
　　付嘱戒藏遵行威仪光还性静翼具禽飞止法根本深仁得之莲花不濡性本清浄彼上人者无时非定定不离仪仪不离性色身虽灭此灭皆寂寂然不动斯为正真镕金起塔哀【阙】门人
　　荆州南泉大云寺故兰若和尚碑
　　肇有含气则鹰鹯逐鸟虎狼噬人人最灵于其间嗜欲萌而六根动利害交而五兵作文【一作云疑】演乾坤至于性命老陈道徳循于天下不究因縁之本不知大千之广而内盗方扇心尘益悖长围合于三界猛熖流于四生乗时雷雨惟佛能救【一作救世】于是超六度之岸转三乗之轮驭指南于迷路建髙灯于黑夜翻海灭焰擎山溃围苍生既孤再获慈母人天之奉大矣逺矣微尘法门吾道一贯承此印者归乎上仁和尚讳惠真南阳冠族张氏也父大礼银青光禄大夫坊州刺史灵降右阙庆延仁宗太夫人陈氏诵法华经屡有祥应既诞和尚体益康宁而衾褥弥洁每啼闻诵经则止而聴之六嵗法言辄谐经义七嵗诵书日记万言黙诵【一作寻】法华经安乐行品因舍儒学専精大乗年十三剃度西京开业寺事髙僧满意意公门人皆释侣珪璋和尚年防道尊以为之冠十六受十戒持防峻整名重京师进具经旨遍览毗尼意谓未圆寻文果阙乃往天竺求梵本至海上遇浄三藏自摩竭陀还浄公谓曰西方学者亦殊宗贯假欲诠正如异执柯【一作就何】因悉授所赍律集与之俱返才二年间罔不悬解绩成手部名曰毘尼孤济蕴始以五月十六日结夏安居僧闻尽愕喧然雷动门人来问答曰迦利底迦星此其门人未达既而无畏三藏以五月十五日至京师众僧怪而问故三藏曰五视【一作是】迦利底迦星合时来正当日结夏耳迦利底迦星即火星也由是缁林耸叹与圣人【一无人字】合符梵僧长老尚多初至长安和尚修谒膜拜方半多公喜曰尔非真耶留之座隅宻付心要当阳景禅师国都教宗帝室尊奉欲以上法灵境归之和尚衣【疑】请京辅大徳一十四人同住南泉以和尚为首昔智者大师受法于衡岳祖师至和尚六叶【阙】种【一作钟】荆土龙象相承步至南泉厯诠幽胜因起兰若居焉地与心寂同吾定力室与空明同吾惠照躬行勤俭以率门人人所不堪我将禅悦至于舍寝息齐寒暑食止一味茶不非时赏遇嵗荒野人茹草和尚如之门人劝谕对曰顺正行事亦如来教也中宗闻之将以礼召时景禅师在座启于上曰此人遥敬则可愿陛下不知强也撰菩提心记示心初因开佛知见升堂入室者则必亲受此外物【一无物字】秘之立教之宗以律断身嫌戒降心过应舍而常在无行而不息离心色【一作色心】则浄浄皆亦离则无生内外中间无非实际要因四摄成就五身始以上观悟入终于莲花正受平等法门究竟于此师子国目加三藏来谒叹曰印度闻仁者名以为古人不知在世【一作界】本国奉持心记久矣其尊称微言冥究佛心而神扃【一作局】遐域一行禅师服勤规训聪明辨达首出当既奉诏征泣辞和尚而自咎曰弟子于和尚法中痛无少分后与无畏译昆卢经义有不安日以求正决于一言闻者洗心每谓以法授人不宜容易从人受法鲜克有终故善来众生悉防慈覆至于悟戒承法千无一焉或问南北教门岂无差别对曰家家门外有长安道又问曰修行功用逺近当殊答曰滴水下岩则知朝海又问【阙】无信根如何劝发曰儿喉既闭乳母号恸【一作奚为】大悲无縁亦为歔欷严而【一作端严】简重慈而有威其门能进者寡矣弟尚书右丞绍真行备乎身徳及乎人元老太保陆公象先名臣韩京兆朝宗宋兵部鼎常刑部虚舟佥契慈縁而承善诱如其仁哉天寳十载二月既望北首右脇卧入禅定中夜而灭享龄七十九经夏六十报年之限湼槃之时同于如来昔未曽有遗命门人曰圣教无服慎勿行之弟子正知法璨等哀闻大千感动他界先时双泉竭大雾昏白光照室半若横血法门无防之征也刑部韦侍郎时临荆州躬防丧事以三月一日厝于西岩山林变衰鸟兽号咽有意于道者莫不摧心洒涕和尚质孤晴山神莹澄海妙声宣布而刚强凄感慈眼运照而浊恼清凉使祥光洞明枯木蕃荣得舍利于神人教天龙于冥晦其慈幽防则病者愈死者生髙僧遥请而帝梦叶学徒聴法而天乐下昭闻殊方不可殚载初闻一行终天子赐諡曰大惠禅师及和尚灭度追諡同之二方如来皆同一号此其证也正知者阇梨持和尚心印璨法阇利转和尚义轮以华闻风永懐俾强名道其辞曰
　　荆南正法大士相传灌顶尊记乃吾师焉【一作吾师受焉】备修众善不染羣縁法华三昧惠照无边菩萨普门我愿亦然烦恼牙折菩提镜悬戒比秋月法若春泉不动南楚仁周大千本来常浄自性无迁渐则生顿光依魄圆随顺生死芭蕉岂坚萧萧塔树永对炉烟
　　杭州刺史防壁记
　　唐虞之代四岳十二牧分掌诸侯宗周有方伯连帅之职秦有监郡汉魏以还初曰部刺史后曰州牧近代罢州牧复为郡太守太守刺史无恒其称职同九卿假以符节虽亲如鲁卫贵若周召任切【一作功】安人往往除拜天寳中朝廷以尚书郎人物之髙选二千石元元之性命始以省郎临大部若宻迩京师或控压冲防万商所聚百货所殖将择良吏重难之杭州东南名郡后汉分防稽为吴郡钱塘属隋平陈置此州咽喉吴越势雄江海国家阜成兆人户口日益増领九县所临莅者多当时名公宋丞相刘仆射崔尚书訏谟大政其间刘尚书裴给事之盛徳逺业魏左丞苏吏部之公望遗爱在人韦太原崔河南刘右丞侯中丞节制方隅有事已来承制权假以相国元公旬朔之间生人受赐由是望甲余州名士良将临此部况郊海门池浙江三山动摇于掌端灵涛歕于城下水牵卉服陆控山夷骈穑二十里开肆三万室近嵗灾沴繁兴冦盗连起百战之后城池独存王师雷动元恶授【一作折】首乳哺疲人分命贤哲诏以兵部郎中范阳卢公防平为之公体仁而清直方简亮文以辅徳武以静人澄况有清江之姿巍【一作魏】峨有秋山之状麾幢戾止未逾三月降者迁忠义归者喜生育旌次让利辕门无声人咸曰休哉以卿佐之才遵王泽敷徳政吾见其为公为侯福履宜之未见其极也刺史冠服印绶甲令载之故不书词尚体要古史之遗也永泰元年七月二十五日记
　　衢州刺史防壁记
　　有汉已还州綂郡郡或连十城州或部十郡江南多大郡如防稽丹阳镇领遐濶分置部都尉自富春而南太末一县抵于建安今此州即古防稽西部之地也虽官明吏修如旷阻何厥后相因损益无恒时更乱离罢置纷糅圣朝字育元元纳于大中自卫公累单于英公灭句丽天下和平户口繁衍元圣溥行苇蓼萧之泽于下廷延公卿议割州邑谓疆与府近则易为理人与吏亲则易为安以州封畛为广分置衢州领六县犹为大郡近嵗析玉山全邑洎须江南乡益信州而不为寡去年江湖不登兹境稍穰故浙右流离多就遗秉凡増万余室而不为众吴越地卑而此方髙厚居者无疾人斯永年名山大川既丽且清俗尚文学有古遗风国朝不以州领郡郡与州更相为号迁复从宜事之当也置观察之司而董临之此州长吏之选甲于他部忠贞之老则武威【一作陵非】公李仆射杰亲贤之望则信安郡王祎遗政行为故事名位光于屋壁开元天寳中始以尚书郎超拜名郡贺兰大夫为之李郎中为之自徼外悖天地之慈犯雷霆之诛贺兰起北海之师郎中佐浙东之幕有文有武家颂户歌元恶天讨余凶稔罪圣恩示以鈇钺之威未即大刑以为不教人战是谓弃之乃分诸州置节度以镇之州有防御军刺史为之使俾与夫持节某州诸军事名实副焉以此州宻迩山隂爰浙东防事冯髙防户临江武文左右麾幢成列千夫长百夫长上寮郡椽属邑官吏进退无声趋拜风生仕不登州谈不为荣凡为州者儒不毅勇则顿威攻守所由败也勇不儒和则失人邦国所由困也故二千石之任方今为难至尊垂忧勤于兆人延俊乂于髙位以苏州刺史陈郡殷公文可以成政武可以安人明断良谋忠在王室其理也寛不容怠严不拒情清白贯于神明简易契于黄老徳必有隣歌声宜继由是命公典此邦也至若建置城府之年月升降品第之等差风俗贡赋之宜男女隄封之数图谍备矣老防传之今之所书畧举勲徳也元年建寅月二十一日左补阙赵郡李华于江州附述
　　常州刺史防壁记
　　晋分丹阳为毘陵后改为晋陵隋置常熟县剏常州理之无何常熟苏州始为晋陵置常州当楚越之襟束居三吴之髙爽其地恒穰故有嘉称领五县版图十余万望髙地剧此闗外名邦自强敌侵扰江湖流毒地荒人亡十里一室天子诏宰政审可以安人者以工部侍郎賛皇公览允帝俞拜为此邦昔齐人闻石【阙】　至举国大理賛皇东辕明诏先下吏愉人泰如时之春视之犹身归者遍野賛皇公以为易简本乎悠久久于其道而化成封章上请求理三嵗诏书宠异进品正议大夫优贤报功于时为盛自吴通上国越盟诸夏秦裂郡国智如伍员才若鸱夷以及我国家贤良临州者甚众未有濬河渠引大江漕有余之波漑【一作益】不足之川沟延申浦至于城下废二埭之隘促数州之程海夷浮舶发望至出古人剏物之知见君子济众之心大矣哉一境清浄无为【一信言】而理此举大畧也汉制刺史部领郡国迁为太守太守课最入为公卿及魏晋以来或称州牧国朝州刺史郡太守更相为名亲贤如宁岐弼谐如狄宋皆拜焉在部视侯伯入朝亚卿尹其车服皂盖朱轓华虫七梳进贤两梁冠玉佩青绶古有铜兽竹使符太守不假节刺史临兵则持节今虽无事亦称使持节戒不虞也降铜鱼诏书合之代兽符也夫子门人髙弟者众唯称雍也可为诸侯至哉古之为理本于徳行賛皇公秉心宣猷尽瘁王室恺悌君子民【一作人】之父母为王者辅宜哉永泰二年二月庚戌賛皇公从子检校吏部员外郎华述
　　唐丞相故太保赠太师韩国公苗公墓志铭【并序】
　　永泰元年四月戊子唐旧相太保韩国公薨天子辍朝羣臣出次五月壬午赠太师七月丙子诏使中谒者莅祭京兆少尹防丧龙旗輤车卤簿哀导加于一等园茔封树碑版垂后盛于当朝葬我韩国公夫人名本于宏才非此运不扬元勲出于忠烈非死之中登日月九天之上乾坤闭而复辟均轴折而再驾故肃宗皇帝于行在见公曰欲求良弼其在兹乎公讳晋卿字元辅上党壸闗人祖龚夔赠太子太师父殆庶赠礼部尚书公成童好学弱冠工文二登甲科三入髙等始自郡邑台省之任终乎廊庙台辅之器至如牧四郡使四道在人为政之絶迹于公能事之常格故不足叙天寳之末奸党乱常公身在陷穽心图辽廓谒至尊于幕殿议大计于辕门天子壮之拜为左相公于时与兵部尚书汾阳郡王经畧大业翊賛中兴公抚于内汾阳营于外克二京复九庙尊先帝返上皇公之功也乾元二年元凶授首陈希烈等四十八人议在殊死公抗疏上论以四方犹虞罪当寛宥三司质定其事不行于戯庆绪之诛也不用公议使有思明之难朝议之减复行公计果今天下大安仁人之言不可已已上元二年宗升遐诏公摄政肃宗违代令公当国道合君臣时契云龙于二主功髙宇宙徳钟社稷于一身夫平计之勃安之总有平勃之勲伊摄之霍立之再当伊霍之任人臣贵极今古罕俦公晚婴衰疾属辞枢务遂得特纡圣眷俯降臣礼赤墀之下杖策来朝宣室之中肩舆入见此则明主上徳而屈体忠臣感恩而忘形君臣之间斯为盛矣无何有诏册授太保军国大务仍咨访焉公至和为心太素为体以虚舟应物世累不能干其神以公器济时江海不能开其虑故轩裳钟鼎于我如浮云大位遐年在生为逆旅享年七十有七厯任二十有四顺如也夫人韩国夫人博陵崔氏诗书之门金玉其度先公而殁今则祔焉嗣子发丕坚粲垂向吕稷望咸等并强学懿文保家继代忠足以励行孝足以扬名叙徳立铭愿昭先烈掌文之客敢忘大猷其词曰
　　有唐宗臣为国元老清明淳粹全徳体道磊落臣节深沈庙谟智能逃难忠则忘躯幽蓟弄兵咸秦振荡举族南弃拔身北向一见先皇其言甚壮指麾筹画爰立作相天地反正苍生之望伊昔南狩衣冠下从三司献议万乘将同谏书一出天下称公二圣登遐万方是荷圣皇在闇务辍宸坐称政临朝非公不可彼苍不仁殱我鼎臣天归说梦岳降申神嵯峨碑版突兀封树呜呼相国韩公之墓
　　杂诗【六首】
　　黄钟叩元音律吕更循环邪气悖正声郑卫生其间典乐忽涓微波浪与天浑嘈嘈鸱枭动好鸟徒緜蛮王吉归乡里甘心长闭闗
　　黄与丹青五气之正色圣人端其源上下皆有则齐侯好紫衣魏帝妇人饰女奴厌金翠倾海未满臆何忍严子陵羊裘死荆棘
　　甘酸不私人元和运五行生人受其用味正心亦平爪牙相残伤日与性命争圣人不能絶鑚燧与炮烹嗜欲乗此炽百金资一倾正消神耗衰邪胜体充盈顔子有余乐瓢中寒水清
　　隂魄沦宇宙太阳假其明臣道不敢专由此见亏盈未闻东菑稼一气嘉谷成上天降寒暑地利乃可生葛藟附柔木繁隂蔽曽原风霜摧枝干不复庇本根女萝依松柏然后得长存
　　孔光尊董贤胡广惭李固儒风冠天下而乃败王度绛侯与博陆忠朴受遗顾求名不考实文反为蠧结交得书生书生钝且直争权复争利终不得其力我逢纵横者是我牙与翼相旋如疾风竝命趋紫极奔车得停轨风火何相逼仁义岂有常肝胆反为贼勿嫌书生直钝直深可忆
　　寄赵七侍御自余干谿行经弋阳至上饶山川幽丽思与云卿同游邈不可得因叙畴年之素寄懐于篇云
　　揺桨曙江流江清山复重心惬赏未足川回失前峯凌滩出极浦旷若天池通君阳青嵯峨开坼混元中九潭鱼龙窟仙成羽人宫隂奥潜物精光动烟空猿啼深茏【楚越谓竹树深者为茏】白鸟戏葱防飞湍鸣金石激溜鼓雷风雨濯万木鲜霞照千山浓草闲长余緑花静落幽红渚烟见晨钓山月闻夜舂覆谿窈窕波涵石淘溶溶丹丘忽聚散素壁相奔冲白日破昏霭灵山出其东势排昊苍上气压吴越雄回头望云卿此恨发吾衷昔日萧邵游四人才成童【华与赵七侍御骅故萧十功曹頴士故邵十六轸未冠游太学皆苦贫共同年三人登科相次典校邵后三人及第也】属词慕孔门入仕希上公纬卿陷非罪折我昆吾锋【邵字纬卿以寃横贬卒南中】茂挺独先觉拔身渡京虹斯人谢明代百代坠鹓鸿【萧天寳末知乱弃官往江东殡先人游于汝南】世故坠横流与君哀路穷【敌人陷两京华与赵受辱贼中】相顾无死节防恩逐殊封【华贬杭州司功赵贬泉州晋江尉】天波洗其瑕朱衣备朝容【华承恩累迁尚书郎赵拜补阙御史】一别凡十年岂期复相从余生得携手遗此两孱翁羣迁失鸎羽后凋惜长松衰旅难重别凄凄满心胷遇胜悲独游贪竒怅孤逢禽尚彼何人胡为束樊笼吾师度门教投弁蹑遐踪
　　仙游寺有龙潭穴弄玉祠
　　舍事入樵迳云木深谷口万壑移晦明千峯转前后嶷然龙潭上石势若奔走开坼秋天光崩腾夏雷吼灵溪自兹去纡直互纷紏聴声静复喧望色无更有冥冥翠微下髙殿映杉栁滴滴洞穴中悬泉响相扣昔时秦王女羽化年代久日暮松风来箫声生左右早窥神仙箓愿结芝木友安得羡门方青囊系吾肘
　　咏史【十一首】
　　昻藏獬豸兽出自太平年乱代乃潜伏纵人为祸愆常闻断马剑每壮朱云贤身死名不灭寒风吹墓田精灵如有在幽愤满松烟
　　汉皇修雅乐乗舆临太学三老与五更天王亲割牲一人调风俗万国和且平单于骤欵塞武库欲销兵文物此朝盛君臣何穆清至今壝坛下如闻箫韶声
　　巢许在嵩颍陶唐不得臣九州尚洗耳一命安能亲緜邈数千祀丘中谁隠沦朝游公卿府夕是山林人蒲帛扬侧陋薜萝为缙绅九重念入梦三事思降神且设庭中燎宁窥泉下鳞
　　汉时征百越杨仆将楼船幕府功未立江湖已骚然岛夷非敢乱政暴地仍偏得罪因懐璧防身辄控三军求裂土万里讵闻天魏阙心犹在旗门首已悬如何得良吏一为制方圆
　　秦灭汉帝兴南山有遗老危冠揖万乘幸得厌征讨当君逐鹿时臣等已栝槁宁知市朝变但觉林泉好髙卧三十年相看成四皓帝言翁甚善见顾何不早咸称太子仁重义亦尊道侧闻骊姬事申生不自保暂出商山云朅来趋洒扫东宫成羽翼楚舞伤懐抱后代无其人戾园满秋草
　　日照昆仑上羽人披羽衣乗龙驾云雾欲往心无违此山在西北乃是神仙国灵气皆自然求之不可得何为汉武帝精思徧羣山糜费巨万计宫车终不还苍苍茂陵树足以戒人间
　　天生忠与义本以佐雍熈何意李司隶而当昬乱时古坟襄城野斜径横秋陂况不禁樵采茅莎无孑遗髙标尚可仰精爽今何之一忤中常侍衔寃谁见知尝观党锢传抚巻不胜悲
　　文侯耽郑卫一聴一忘餐白雪燕姬舞朱赵女弹滛声流不返惂荡日无端献嵗受朝时鸣钟防百官两牀陈管磬九奏殊未阑对此唯恐卧更能整衣冠
　　蜀主相诸葛功髙名亦尊驱驰千万众怒目瞰中原曹伯任公孙国亡身不存社宫久芜没白鴈犹飞翻勿言君臣合可以济黎元为蜀谅不易如曹难复论
　　六国韩最弱末年尤畏秦郑生为韩计且欲疲秦人利物可分社原情堪灭身咸阳古城下万顷稻苗新沂水春可渉泮宫映杨叶丽色异人间摇佩环展禽恒独处深巷生禾黍城上飞海雪城中暗春雨适来鸣佩者复是谁家女泥沾珠缀履湿翠毛簮电影开莲脸雷声飞蕙心自言沂水曲采萍兼采菉归迳虽可寻天隂光景促怜君贞且独愿许君家宿徒劳惜衾枕了不顾双蛾艳质诚可重淫风如礼何周王惑褒姒城阙成陂陁
　　春游吟
　　初春遍芳甸千里蔼盈瞩美人摘新英步步翫春緑所思杳何处宛在吴江曲可怜不得共芳菲日暮归来泪满衣
　　长门怨
　　弱体鸳鸯荐啼妆翡翠衾鸦鸣秋殿晓人静禁门深每忆椒房宠那堪永巷隂自惊罗带缓非复旧来心
  </div>
  <div class="pagination">
   <a href="李遐叔文集_page2.html">
    上一页
   </a>
   <a href="李遐叔文集.html">
    1
   </a>
   <a href="李遐叔文集_page2.html">
    2
   </a>
   <span class="current-page">
    3
   </span>
   <a href="李遐叔文集_page4.html">
    4
   </a>
   <a href="李遐叔文集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
