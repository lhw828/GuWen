<!DOCTYPE html>
<html>
 <head>
  <meta charset="utf-8"/>
  <title>
   庾子山集 - 第 10 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾子山集 - 第 10 页/共 15 页
  </h1>
  <div class="content">
   我皇承下武革命在君临【谓周闵帝受命革魏如姬周下武嗣文也子夏诗序曰下武继文也武王有圣徳复受天命能昭先人之功也周易曰汤武革命顺乎天而应乎人又曰知临大君之宜吉】应图当舜玉嗣徳受尧琴【图河图也论语防曰仲尼云吾闻尧率舜等逰首山观河渚一老曰河图将来告帝期帝王世纪曰尧赐舜以昭华之玉尚书曰王义嗣德再拜孔安国曰嗣继也乐记曰舜作五之琴以歌南风世本曰神农作琴知舜作是作南风之歌非谓舜始造琴也孟子万章曰琴朕弤朕赵台卿注云琴舜所弹五琴也弤雕弓也天子曰雕弓尧禅舜天下故赐之雕弓也按琴本神农所作雕弓天子之赐知琴亦帝尧所授故云尧琴矣】沈首多推运阳城有让心【尚书大传曰帝沈首而笑曰明哉一人天下也乃见于钟石史记曰禹避于阳城天下诸侯皆去商均而朝禹于是遂即天子位刘熙曰颍川阳城是也以上言周受魏禅也】就日先知逺观渊早见深【史记五帝纪曰就之如日礼记中庸篇云渊泉如渊】精实委御苍正乃皆平【精黑精也谓黑帝之神汁光纪也苍正谓后周感精之帝为苍帝灵威仰也】履端朝万国年祥庆百灵【左氏传曰履端于始史记曰正月为端东都赋曰礼神祗懐百灵】玉帛咸观礼华戎各在庭【左氏传曰禹防涂山执玉帛者万国杜预左传注曰诸华中国也戎西别种曲礼有西戎诗賔之初筵言燕射之礼郑笺云进乐其先祖于是又合天下诸侯所献之礼诸侯所献之礼既陈于庭有卿大夫又有国君天下徧至得万国之欢心王受神之福于尸则子孙皆喜乐也二语言天下诸侯毕至也】凤响中夷则天文正玉衡【律厯志曰黄帝使伶伦作律制为十二筩以聴凤之鸣七月律中夷则史记曰舜乃璿玑玉衡以齐七政郑康成曰璿玑玉衡浑天仪也七政日月五星也】皇基自天保万物乃由庚【诗序曰天保下报上也君能下下以成其政臣能归美以报其上焉又曰由庚万物得其道也又仪礼燕礼云间歌鱼丽笙由庚】
　　握衡平地纪观象正天枢【蜀都赋曰地以四海为纪春秋运斗枢曰北斗第一天枢第二璇第三机也】祺祥钟赤县灵瑞炳皇都【诗曰寿考维祺毛传曰祺吉也邹衍曰中国为赤县神州皇都天子之都也】更受昭华玉还披兰叶圗【尚书大传曰尧得舜而尊之赠以昭华之玉淮南子曰黄帝斋于河洛之间防于翠妫大卢鱼折漝而至泛白图兰采朱文以授帝】金波来白兎弱水下苍乌【汉书曰月穆穆以金波傅拟天问曰月中何有白兎捣药山海经曰昆仑之丘其下有弱水之川环之淮南子曰日中有踆乌】玉斗调元协金沙富国租【孝经援神契曰折其玉斗注云玉斗者浑仪蜀都赋曰金沙银铄】青丘还扰圃丹穴更巢梧【十洲记曰长洲一名青丘在南海辰已之地一洲之上专是林木故名青丘山海经曰丹丘之山有鸟焉名曰凤凰见则天下大安宁】安乐新成庆长生百福符明明九族序穆穆四门賔【尔雅曰明明察也尚书曰以亲九族又曰賔于四门四门穆穆孔传曰穆穆美也四门四方之门舜流四凶族四方诸侯来朝者舜賔迎皆有美徳无凶人也】隂陵朝北附蟠木引东臣【汉书地理志九江郡有隂陵县项羽迷失道处九江时属南朝言将北附也史记曰北至于幽陵东至于蟠木蟠木东臣以喻平齐之后东极诸国莫不来王也】涧途求版筑溪源取钓纶【尚书髙宗梦得说说筑傅岩之野孔安国云傅氏之岩在虞虢之界通道所经有涧水壊道常使胥靡刑人筑防此道说贤而隐代胥靡筑之以供食也孟子云傅说举于版筑之间是也吕氏春秋曰太公钓于玆泉郦元曰磻磎中有泉谓之兹泉积水为阵即太公钓处】多士归贤戚维城属茂亲【诗云济济多士又云宗子维城】贵位连南斗高荣据北辰【荆州星占曰南斗主爵禄尔雅曰北极谓之北辰】迎时乃推策司职且班神【迎时谓四时迎气也推策即所谓干之策坤之策是也史记尧本纪曰辨于羣神徐广曰辨音班】日月之所照霜露之所均【礼记中庸篇云日月所照霜露所坠凡有血气者莫不尊亲】永从文轨一长无外户人【中庸云今天下车同轨书同文此言周武帝破齐之后欲平突厥定江南使天下一统言王者以天下为一家四海之内皆文轨所及故无外户之人也】
　　又【此章言后周宫室之壮丽也另为一篇属宫调】
　　郁盘舒栋宇峥嵘侔大壮【子虚赋曰其山则盘纡岪郁徐敬业诗云兹山复郁盘吕延济曰郁盘重厚貌鲁灵光殿赋曰神灵扶其栋宇甘泉赋曰似紫宫之峥嵘司马彪曰峥嵘髙深貌周易曰上古穴居野处后世圣人易之以宫室上栋下宇以待风雨盖取诸大壮大壮卦名魏都赋云思重爻摹大壮】拱木诏林衡全模征梓匠【左思魏都赋曰僝拱木于林衡授全模于梓匠刘逵注云左氏传曰山林之木衡鹿守之治木器曰梓李善注云赵岐孟子注云梓匠木工】千栌绮翼浮百栱长虹抗【薛综西京赋注曰栌者栱栾类而曲也说文曰欂栌柱枅也魏都赋曰栾栌叠施张载曰绮文也鲁灵光殿赋曰朱鸟舒翼以峙衡景福殿赋曰飞櫩翼以轩翥千栌绮翼浮者言千柱皆刻为绮文如鸟舒翼也尔雅曰樴谓之大者谓之栱西都赋曰抗应龙之虹梁李善注云应龙虹梁梁形似龙而曲如虹也】北去邯郸道南来偃师望【汉书地理志曰赵国故秦邯郸郡高帝四年为赵国景帝三年复为邯郸郡师古曰邯音寒地理志又云河南郡偃师县殷汤所都】龙首载文防云楣承武帐【三辅黄图曰日营未央宫因龙首以制前殿王褒甘泉颂曰编瑇瑁之文防声类曰防屋连緜也西京赋曰绣栭云楣薛综曰楣梁也皆云气画如绣也汉书孟康注曰武帐置兵阑五兵于帐中也】居者非求益卑宫岂难尚【言皇居贵于壮丽不必有心以求狭隘大禹卑宫不难尚也论语曰禹卑宫室】壮丽天下观是以从萧相【汉书曰萧何造未央宫上见其壮丽甚怒何曰天子以四海为家非令壮丽无以重威且亡令后世有以加也】
　　变宫调【左传昭二十五年曰五声六律七音杜预曰周武王伐纣自午及子凡七日王因此以数合之以声昭之故以七同其数以律和其声谓之七音七音宫商角徴羽变宫变征也正义曰声之清浊数不过五而有七音者终五以外更变为之也贾逵注周语云周有七音谓七律谓七器音也黄钟为宫太簇为商姑洗为角林钟为征南吕为羽应钟为变宫蕤賔为变徴是五声以外更加变宫变征为七音也此二变者旧乐无之武王始加二变周乐有七音耳后周宪章周礼五声中既有变宫变征子山以宫调歌其君取宫为君之义也时周宣帝传位于太子衍自号天元皇帝于事为变即取变宫以歌其事故首篇有出震明离具茨汾阳之词次篇言其作乐之盛篇末感物观治乱心恒防未然君子得其道太平何有焉寓勉励之意知是时宣帝号天元皇帝居天台静帝衍居正阳宫二帝竝存上正宫调歌其先祖此变宫调二篇所以歌其生君也】
　　帝游光出震君明擅作离【易曰帝出乎震又曰主器者莫若长子故受之以震又曰明两作离】岩廊惟眷顾钦若尚无为【汉书董仲舒传制曰盖闻尧舜之时防于岩廊之上垂拱无为而天下太平文頴曰岩廊殿下小屋也晋灼曰堂邉防岩廊谓严峻之廊也尚书曰钦若昊天论语曰无为而治者其舜也与】龙穴非难附鸾巢欲可窥【言其攀龙附凤有仙焉之志也龙居穴中故以龙穴为言竹书云黄帝时凤巢阿阁鸾凤通称故云鸾巢孙柔之瑞图曰鸾鸟者赤神之精凤凰之佐鸡身赤尾色亦被五采鸣中有音人君进退有度亲疎有序则至也】具茨应不逺汾阳宁足随【庄子曰黄帝将见大隗于具茨之山又曰尧治天下之民平海内之政往见四子藐姑射之山汾水之阳窅然丧其天下焉】烝民播植重沟洫劬劳多【诗云天生蒸民论语包咸注曰方里为井井间有沟沟广深四尺十里为成成间有洫洫广深八尺】桑林还注雨积石遂开河【左传襄十年曰宋公享晋侯于楚丘请以桑林杜预曰桑林天子之乐名正义曰经典言殷乐为大濩此复云桑林者书传言汤伐桀之后大旱七年史卜曰当以人为祷汤乃剪髪断爪自以为牲而祷于桑林之社而雨大至方数千里或祷桑林以得雨遂以桑林名其乐也皇甫谧云殷乐一名桑林以为大濩别名也禹贡曰浮于积石至于龙门孔传曰积石在金城西南河所经也】明征逢永命平秩值年和【夏书曰明征定保召诰曰用供王能祈天永命尧典曰平秩东作孔安国曰敬道出日平均次序东作之事以务农也】更有薰风曲方闻晨露歌【家语曰帝舜歌曰南风之薰兮可以解吾民之愠兮吕氏春秋曰汤命伊尹作大濩歌晨露】
　　又
　　移风广轩厯崇徳盛唐年【孝经曰移风易俗莫善于乐后汉律厯志云黄帝造厯元起辛卯易曰先王以作乐崇徳轩厯谓黄帝轩辕氏之长厯也唐年谓唐尧之盛年也】成文兴大雅出豫奏钧天【诗序曰雅者正也政有大小故有大雅焉有小雅焉列子曰清都紫防钧天帝之所居张湛曰清都紫防天帝之所居也传记云秦穆疾不知人既寤曰我之帝所甚乐与百神游钧天广乐九奏乐舞不类三代之乐其声动心一云赵简子亦然也】黄钟六律正阊阖八风宣【律厯志称律有十二阳六为律黄钟太簇姑洗蕤賔夷则无射隂六为吕大吕夹钟中吕林钟南吕应钟是也左传服防注云八卦之风干音石其风不周坎音革其风广莫艮音匏其风融震音竹其风明庶巽音木其风清明离音丝其风景坤音土其风凉兊音金其风阊阖黄钟为六律之始阊阖居八风之一也】孤竹调阳管空桑节雅【周礼曰孤竹之管空桑之琴瑟】舞林鸾更下歌山凤欲前【山海经曰女牀之山有鸟焉其状如鹤五色文曰鸾鸟见即天下安宁又曰丹穴之山有鸟焉其状如鹄五采名曰凤凰是鸟也饮食自歌舞见则天下安宁又曰臷民之国爰有歌舞之鸟鸾鸟自歌凤鸟自舞爰有百兽相羣爰处百谷所聚言鸾凤亦解歌舞故见舞而下闻歌欲前也】闻音能辨俗聴曲乃思贤【乐记曰审音以知乐审乐以知政聴曲乃思贤者即乐记所谓君子聴钟声则思武臣聴磬声则思死封疆之臣聴琴瑟则思志义之臣聴笙竽则思畜聚之臣聴鼓鼙之声则思将帅之臣是也】感物观治乱心恒防未然【乐记曰凡音之起感于物而动又云治世之音安以乐其政和乱世之音怨以怒其政乖邓析子曰虑能防于未然言逺虑也】君子得其道太平何有焉【言人君能得其道以治天下则太平之理不难致也】
　　商调曲
　　【商调曲者歌其臣也燕射賔客有诸侯卿大夫皆天子之臣以商为臣故以商调歌其臣也乐记曰商为臣正义曰郑注月令云商属金以其浊次宫臣之象也宫八十一丝商七十二丝次宫如臣之得次君之贵重也崔氏云商是金金以决断为臣事君亦以义断为贤矣亦见史记索隠注】
　　君以宫唱寛大而谟明臣以商应闻义则可行【乐记曰宫为君商为臣闻其宫声使人温良而寛大闻其商声使人方廉而好义此下言圣君之得贤臣也】有熊为政访道于容成【皇甫谧曰黄帝受国于有熊居轩辕之丘故因以为名又以为号索隠曰本是有熊国君之子也列仙传曰容成公自称黄帝师】殷汤受命委政于阿衡【阿衡伊尹也商书曰惟嗣王不惠于阿衡正义曰郑云阿倚衡平也伊尹汤倚而取平故以为官名】忠其敬事有罪不逃刑【左氏传羊舌赤曰事君不避难有罪不逃刑】诵其箴谏言之无隠情【左传师旷曰工诵箴谏又魏綘曰命百官官箴王阙夏书曰工执艺事以谏左传子木问于赵孟曰范武子之徳何如对曰夫子之家事治言于晋国无隠情】有刚有断四方可以宁【史记索隠曰商是金金为决断臣事也言人臣有刚断之才则四方赖以宁定也】既颂既雅天下乃升平【诗有风雅颂言诵诗乃能授政可以治平天下也】专精一致金石为之开【西京杂记曰李广猎于防山之阳见卧虎射之没矢饮羽进而视之乃石也其形类虎退而更射镞破簳折而石不伤余尝以问扬子云子云曰至诚则金石为开言能忠以事君则精诚无不格也】动其两心妻子恩情乖【晏子曰一心可以事百君二心不可以事一君孟子云身不行道不能行于妻子者也】茍利社稷无有不尽懐【孟子赵注曰忠臣志在安社稷而后为悦者也】昊天降祐元首惟康哉【毛诗传曰尊而君之则为皇天元气广大则为昊天周易曰自天祐之尚书曰元首明哉股肱良哉庶事康哉】
　　百川俱防大海所以深羣材既聚故能成邓林【尚书大传曰百川赴东海山海经曰夸父与日逐走入日渴欲得饮饮于河渭河渭不足北饮大泽未至渴死弃其杖化为邓林言众水防而成海众材聚而成林以喻贤人聚而国乃大也】猛虎在山百兽莫敢侵忠臣处国天下无异心【言忠臣之能拒乱贼犹猛虎之能驱百兽也】昔我文祖执心且危虑驱剪豺狼经营此天歩【言太祖文帝事魏克尽臣道也史记曰正月上日舜受终于文祖文祖者尧大祖也宇文泰为后周太祖又谥曰文故称文祖汉书孙寳曰豺狼当路诗曰天步艰难豺狼喻乱贼也谓髙欢之乱太祖奉武帝西迁农沙苑诸战克防魏室以安也】今我受命又无敢逸豫惟尔弼谐各可知兢惧【我谓后周之帝盖设为天子之辞也尔谓飨燕诸臣也言太祖执心危虑如此今我子孙受命以来日以太祖之心为心亦无敢逸豫尔诸臣可不知兢惧乎是为臣当以太祖事魏为法也尚书曰不惟逸豫惟以乱民又曰无康好逸豫乃其治民又曰谟明弼谐】
　　礼乐既正神人所以和玉帛有序志欲静干戈【尚书舜典曰神人以和聘礼曰执玉致命执帛致享左氏传曰禹防诸侯于涂山执玉帛者万国】各分符瑞俱誓立山河【周礼典瑞郑注云瑞节信也典瑞若今符玺郎按符若汉书所谓铜虎符竹使符是也瑞玉瑞也若周礼桓圭信圭之属是也汉书功臣表封爵之誓曰使黄河如带泰山若砺国以永存爰及苗裔】今日相乐对酒且当歌【魏武帝短歌行曰对酒当歌人生几何言与诸功臣既有山河之誓今日燕饮须当乐也】道徳以喻聴撞钟之声【乐叶征图曰黄钟生于一一生万物故君子铄金为钟撞钟以知君道徳宋均注曰鸣钟显功罪故乐用钟也】神奸不若观铸鼎之形【左传宣三年曰昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休杜预曰若顺也】酆宫既朝诸侯于是穆【左传昭四年椒举曰康有酆宫之朝杜元凯云酆在始平鄠县东有灵台康王于是防诸侯】岐阳或狩淮夷自此平【左传椒举曰成有岐阳之搜杜注云周成王归自奄大搜于岐山之阳岐山在扶风美阳县西北尚书序曰成王东伐淮夷遂践奄作成王政成王归自奄在宗周诰庶邦作多方是也孔安国传曰淮夷徐奄之属】若渉大川言凭于舟檝如和鼎实有寄于盐梅【尚书说命曰若济巨川用汝作舟楫又曰若作和羮尔惟盐梅】君臣一体可以静氛埃得人则治何世无竒才【左太冲咏史诗曰何世无竒才遗之在草泽】
　　风力是举而台阶序平【史记曰黄帝举风后力牧常先大鸿以治民郑康成曰风后黄帝三公也汉书东方朔愿陈泰阶六符孟康曰泰阶三台也台星凡六星六符六星之符騐也应劭引黄帝泰阶六符经曰泰阶者天子之三阶三阶平则隂阳和风雨时】重黎既登而天地位成【楚语曰少皥之衰也九黎乱徳民神杂糅不可方物颛顼受之乃命南正重司天以属神火正黎司地以属民使复旧常无相侵凟其后三苗复九黎之徳尧复育重黎之后不忘旧者使复典之以至于夏商故重黎氏世叙天地】功无与让铭太常之旌【周礼建太常十二斿郑注云太常九旗之画日月名又曰日月为常析羽为旌又曰凡有功者铭书于王之太常郑注云铭之言名也生则书于王旌以识其人与功也马融广成颂曰载日月之太常注云太常天子所建大旗也画之日月】世不失职受骍毛之盟【左传襄十年瑕禽曰昔平王东迁吾七姓从王牲用备具王赖之而赐之骍旄之盟曰世世无失职杜预曰骍旄赤牛也举骍旄者言得重盟不以鸡犬正义曰周礼牧人阳祀用骍牲檀弓云周人尚赤牲用骍尚书洛诰云文王骍牛一武王骍牛一诸言骍皆是赤牛则知骍旄是赤牛也旄谓尾也共旌旗之用故其字从旌旗者旌旗行而从风偃也左传作旄此作毛省文也】辑瑞班瑞穆穆于尧门【尚书舜典曰辑五瑞既月乃日觐四岳羣牧班瑞于羣后又曰賔于四门四门穆穆释言云辑合也班赋也孙炎曰谓布与也辑是敛聚班为散布】惟翰惟屏膴膴于周原【诗曰大邦维屏大宗维翰又曰周原膴膴毛苌曰膴膴美也笺云广平曰原周之原地在岐山之阳膴膴然肥美也】功成而治定礼乐斯存【乐记曰王者功成而作乐其功大者其乐备】复子而明辟姬旦何言【尚书曰周公拜手稽首曰朕复子明辟孔传曰周公致礼尽敬言我复还明君之政于子子成王年二十成人故必归政而退老】
　　角调曲
　　【角徴羽三调曲歌其民安物阜庶绩咸熈也以角为民故以角调歌其民也乐记曰角为民正义曰郑注月令云角属木以其清浊中民之象也宫浊而羽清角六十四丝声居宫羽之中半清半浊民比君臣为劣比事为优故云角清浊中民之象也崔氏云角属春春时物生众多皆有区别亦象万民众多而有区别也史记索隠注亦云】
　　止戈见于絶辔之野称伐闻于丹水之征【左传曰于文止戈为武帝王世记曰炎帝杀蚩尤于中冀其地曰絶辔之野六韬曰尧与有苗战于丹水之阳髙诱曰丹水在南阳浦崖】信义俱存乃先忘食【左氏传曰君能制命为义臣能承命为信信载义而行之为利谋不失利以衞社稷民之主也忘食即论语所谓去食自古皆有死民无信不立也】五材并用谁能去兵【左传襄二十七年子罕曰天生五材民并用之废一不可谁能去兵杜预注五材云金木水火土也】虽圣人之大寳曰位实天地之大徳曰生【周易系辞之文也】泾渭同流清浊异能【诗曰泾以渭浊湜湜其沚毛传云泾渭相入而清浊异张揖曰泾水出泾阳开头山入渭渭水出陇西首阳县鸟防同穴山入河】琴瑟竝御雅郑殊声【毛诗曰琴瑟在御莫不静好孙绰曰泾渭殊流雅郑异调】扰扰烝人声教不一【枚乘七发曰扰扰若三军之腾装鲍昭诗曰扰扰游宦子吕延济曰扰扰驰逐貌诗曰天生烝民毛传曰烝众也】茫茫禹迹车轨未并【左氏传曰茫茫禹迹画为九州礼记曰车同轨】志在四海而尚恭俭心包宇宙而无骄盈【尹文子曰四方上下曰宇苍颉篇曰舟舆所届曰宙】言而无文行之不逺义而无立勤则无成【左传仲尼曰言之无文行而不逺学记时过然后学则勤苦而难成】恻隠其心训以慈惠【孟子曰恻隠之心仁之端也左氏传曰享以训恭俭宴以示慈惠恭俭以行礼而慈惠以布政政以礼成民是以息又叔向曰慈惠之师】流宥其过哀矜典刑【尚书舜典曰流宥五刑孔传曰宥寛也以流放之法寛五刑论语曰如得其情则哀矜而勿喜舜典曰象以典刑孔曰法用常刑用不越法】
　　匡赞之士或从渔钓【史记曰太公以渔钓干周西伯】云雨之才乍叹幽谷【诗云出自幽谷】寻芳者追深径之兰识韵者探穷山之竹【楚辞臯兰被径王逸曰径路也穷山疑即汉书昆仑之隂取竹之嶰谷也言人君思得贤才亦犹是矣】克明其徳贡以三事【诗曰其徳克明尚书曰三事大夫敬尔有官】树之风声言于九牧【尚书毕命曰彰善瘅恶树之风声左氏传曰树之风声杜预曰因土地风俗为立声教之法尚书周官曰以倡九牧阜成兆民孔传云九州牧伯也虞书云肇十有二州又云咨十有二牧孔安国曰禹治水之后舜分冀州为幽州并州分青州为营州始置十二州此云九牧周官文也】协用五纪风若从事【尚书洪范曰协用五纪孔传曰协和也和天时使得正用五纪洪范又云五纪一曰岁二曰月三曰日四曰星辰五曰厯数又曰圣时风若】农用八政甘作其谷【尚书洪范曰农用八政又曰稼穑作甘】殊风共轨见之周南【诗谱曰文王受命作邑于丰乃分岐邦周召之地为周公旦召公奭之采地其得圣人之化者谓之周南得贤人之化者谓之召南】异亩同颖闻之康叔【康叔疑作唐叔周书序曰唐叔得禾异亩同颖谷献诸天子王命康叔归周公于东土周公既得命禾旅天子之命作嘉禾】祁寒暑雨是无胥怨【尚书君牙篇曰夏暑雨小民惟曰怨咨冬祁寒小民亦惟曰怨咨孔传曰冬大寒也】天覆云油滋焉渗漉【司马相如封禅书颂曰自我天覆云之油油滋液渗漉何生不育徐广曰渗音色防反索隠曰说文云渗漉水下流之貌也】幸无谢上古之淳人庶可以封之于比屋【尚书大传曰周人可比屋而封】
　　征调曲
　　【征调曲者歌其事也乐记曰征为事正义曰郑注月令云澂属火以其征清事之象也羽最清征次之故用五十四丝事胜于物而劣于民故次民居物之前所以征为事之象也崔氏云征属夏夏时生长万物万物皆成形体事亦有体故以征配事也史记索隠注亦云】
　　乾坤以含养覆载日月以贞明照临【周易曰干为天坤为地又曰日月之道贞明者也尚书泰誓曰惟我文考若日月之照临】达人以四海为务明君以百姓为心【左氏传曰其后必有达人老子曰圣人无常心以百姓心为心】水波澜者源必逺树扶疎者根必深【尔雅曰大波为澜枚乗七发云根扶疎以分离说文曰扶疎四布也】云雨取施无不洽廊庙求才多所任
　　淳风布政常无欲至道防人能变俗【言淳风至道可以化民成俗也】求仁义急于水火用礼让多于菽粟【孟子曰菽粟如水火而民焉有不仁焉者乎】屈轶无佞人可指獬豸无繁刑可触【竹书纪年曰黄帝轩辕氏有屈轶生于庭佞人入朝则草指之是以佞人不敢进异物志曰东北荒中有兽名獬豸一角性忠见人鬪则触不直者闻人论则咋不正者司马相如曰弄獬豸汉书音义曰獬豸似鹿而一角人君刑罚得中则生于朝廷主触不直者可得而弄也】王道荡荡用无为天下四人谁不足【荡荡无为俱见论语四人谓四民士农工商也】
　　圣人千年始一生黄河千年始一清【王子年拾遗记曰黄河千年一清至圣之君以为大瑞】摄提以之而从纪玉烛于是而文明【尔雅曰岁在寅为摄提格李廵曰言万物承阳起故曰摄提格格起也天官书曰以摄提格岁索隠曰太岁在寅岁星辰出东方尔雅曰四时调谓之玉烛易曰天下文明】东南可以补地缺西北可以正天倾【淮南子曰昔共工之力触不周之山使地东南倾又曰共工氏与祝融战不胜而怒乃头触不周山崩天柱折地维缺女娲乃炼五色石以补天断鼇足以立四极聚芦灰以济冀州于是地平天成髙诱曰三皇时天不足西北故补之】浮鼋则东海可厉运锸则南山可平【竹书纪年曰周穆王三十七年征伐大起九师东至于九江叱鼋鼍以为梁説文曰鼋大鼈也列子曰太行王屋二山方七百里髙万仞本在冀州之南河阳之北北山愚公年九十面山而居惩山北之塞出入之迂也遂率子孙即石垦壤箕畚运于渤海之尾寒暑易节始一反焉操蛇之神闻之惧其不已也告之于帝帝感其诚命夸娥氏二子负二山一厝朔东一厝雍南自此兾之南汉之隂无陇断焉尔雅曰锹谓之锸】众仙就朝于瑶水羣帝受享于明庭【穆天子传曰天子与西王母觞于瑶池之上史记封禅书曰黄帝接万神明庭明庭者甘泉也】懐和则韎任竝奏功烈则钟鼎俱铭【周礼曰韎东乐名任南乐名吴都赋曰咏韎任毛苌诗传曰东彞之乐曰韎孝经钩命决曰东彞曰昧南彞曰任西彞曰株北彞曰禁左氏传曰且夫大伐小取其所得以作彞器铭其功烈以示子孙杜预曰彞常也谓钟鼎为宗庙之常器张衡东京赋曰铭勲彞器厯世弥光薛综曰勒铭于宗庙之器钟鼎万祀弥益光明字林曰铭题勒也】
　　三光以记物呈形四时以裁成正位【宋均曰三光日月五星也易曰后以裁成天地之道又云正位居体】雷风大山岳之响寒暑通隂阳之气武功则六合攸同文教则二仪经纬【左传潘党曰臣闻克敌必示子孙以无忘武功髙诱淮南注曰四方上下曰六合孔安国书传曰设举序脩文教二仪天地也周易曰易有太极是生两仪张协七命曰徳与二仪比大左氏传曰经天纬地曰文】有道则咸浴其徳好生则各繁其类【尚书曰好生之徳洽于民心】白日经天中则移明月横汉满而亏能亏能缺既无为虽盈虽满则不危【春秋元命苞曰日尊故满满故明明故精在外日满者常盛无亏也礼记曰月三五而盈三五而阙言白日当中必将西匿明月盈满终有亏时则人事亦有盛衰贵得持满之戒也】开信义以为苑囿立道徳以为城池【讲徳论曰游观乎道徳之域东方朔集曰文帝以道徳为篱以仁义为藩周礼曰囿游之兽郑曰囿今之苑】周监二代所损益郁郁乎文其可知【见论语】庖牺之亲临佃渔神农之躬秉耕稼【周易曰古者庖牺氏之王天下也作结绳而为网罟以佃以渔盖取诸离庖牺氏没神农氏作斲木为耜揉木为耒耒耨之利以教天下盖取诸益】汤则救旱而忧勤禹则正冠而无暇【尸子曰汤之救旱也素车白马布衣身婴白茅以身为牲淮南子曰禹之趋时冠挂而不顾履遗而不取】草上之风无不偃君子之甿知可化【论语云草上之风必偃说文曰甿田民也】将欲比徳于三皇未始追踪于五霸【三皇伏牺神农女娲五霸齐桓晋文宋襄秦穆楚庄也】
　　纎纎不絶林薄成涓涓不止江河生【扬雄甘泉赋曰列秋荑于林薄周礼注曰竹木曰林广雅曰草丛生曰薄家语金人铭曰涓涓不壅为江为河陶潜归去来辞云泉涓涓而始流涓涓泉流貌】事之豪髪无谓轻虑逺防微乃不倾【言纎纎草木而成林薄涓涓泉流而生江河事之积微成著亦类然矣】云官乃垂拱大君凤厯惟钦明元首【左氏传曰黄帝以云纪故为云师而云名尚书曰垂拱而天下治易曰知临大君之宜吉左传曰凤鸟氏厯正也尚书曰钦明文思安安又曰元首明哉孔传曰元首君也】类上帝而禋六宗望山川而朝羣后【尚书曰肆类于上帝禋于六宗郑曰礼祭上帝于圜丘六宗星辰司中司命风师雨师也王制曰天子将出类于上帝郑曰昊天上帝谓天皇大帝北辰之星五经异义曰非时祭天谓之类言以事类告也周语云精意以享曰禋也史记裴骃注云六宗义众郑説为长尚书曰望于山川徧于羣神班瑞于羣后孔传曰九州名山大川五岳四渎之属皆一时望祭之后君也】地镜则山泽俱开河图则鱼龙合负【古有地镜图又地镜图云欲知寳所在地以大镜夜照见影若光在镜中者物在下也淮南子曰黄帝梦见两龙挺白图即帝以授于河之都天老曰天其授帝图乎黄帝乃斋于河洛之间游于翠妫大卢鱼折漝而至泛白图兰采朱文以授黄帝春秋元命苞曰尧游河渚赤龙负图出赤如绨状龙没图在按黄帝时有卢鱼负图至唐尧时有赤龙负图故云鱼龙合负也】我之天网莫不该阊阖九关天门开【老子曰天网恢恢淮南子曰排阊阖逾天门髙诱曰天门上帝所居紫宫门楚辞曰虎豹九关啄害下人王逸曰天门九重使神虎豹执其开闭也】卿相则风云感匡赞则星辰下来【易曰云从龙风从虎圣人作而万物覩春秋佐助期曰汉相萧何昴星精】既兴周室之三圣乃举唐朝之八才【三圣姬周之之文武周公也八才唐朝之八元八凯也左氏传曰髙阳氏才子八人苍舒隤敳防戭大临尨降庭坚仲容叔达谓之八凯髙辛氏才子八人伯奋仲堪叔献季仲伯虎仲熊叔豹季貍谓之八元此十六族也以其数皆八故云八才】莘臣参谋于左相天老教政于中台【史记曰阿衡欲干汤而无由乃为有莘氏媵臣负鼎俎以滋味说汤致于王道孔安国曰仲虺汤左相奚仲之后莘臣谓伊尹左相为仲虺言成汤时伊尹参谋于仲虺也竹书纪年曰黄帝臣天老力牧容成黄帝泰阶六符经曰泰阶天子之三阶汉书孟康注曰泰阶三台也言黄帝有三臣天老力牧容成如天有上中下三台故云天老教政于中台也】其宜作则于明哲故无崇信于奸回【尚书说命曰羣臣咸谏于王曰呜呼知之曰明哲明哲实作则又泰誓曰崇信奸回放黜师保言当法明哲之君子无信奸回之小人也】
　　又
　　正阳和气万类繁君王道合天地尊【夏居南方故曰正阳董仲舒曰阳居大夏而以生育长养为功史记索隠曰征属夏夏时生长万物皆成形体事亦有形体故配事此征调曲所以歌事言人君法天地之道亦以长养万物为事也】黎人耕植于义圃君子翺翔于礼园【孔传曰黎庶也司马相如上林赋曰脩容于礼园翺翔于书圃】落其实者思其树饮其流者懐其源【刘向说苑曰食其实不伐其树饮其水者不浊其源韩诗外传田饶曰食其食者不毁其器防其树者不折其枝】咎繇为谋不仁逺【论语子夏辞】士会为政羣盗奔【左传宣十六年曰晋侯以黻冕命士会将中军且为太傅于是晋国之盗逃奔于秦】克寛则昆虫内向彰信则殊俗宅心【商书曰克寛克仁彰信兆民毛诗序曰文王徳及鸟兽昆虫焉尚书曰亦越文王武王克知三有宅心】渭桥有月支抱马上苑有乌孙学琴【汉书匈奴传曰单于正月朝天子于甘泉宫汉宠以殊礼位在诸侯王上上自甘泉宿池阳宫上登长平诏单于毋谒其左右当户之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万岁单于就邸留月余遣归国按月氏西域别国名为单于所并故云月支抱马也汉书西域传曰乌孙国大昆弥治赤谷城去长安八千九百里元康二年上以乌孙主解忧弟子相夫为公主置官属待御百余人舎上林中学乌孙言宣帝时乌孙公主遣女来至京师学鼔琴】赤玉则南海输賮白环则西山献琛【说文曰賮会礼也帝王世记曰西王母慕舜之徳来献白环鲁颂曰来献其琛】无劳凿空于大夏不待蹶角于蹛林【史记大宛传曰张骞遣使通大夏之属于是西北国始通于汉矣然张骞凿空苏林曰凿空开通也骞开通西域道索隠曰谓西域险阸本无道路今凿空而通之也尚书泰誓曰百姓懔懔若崩蹶角孟子赵注云蹶角叩头以额蹶地汉书匈奴传曰秋马肥大会蹛林课校人畜计服防曰蹛音带匈奴秋社八月中防祭处也师古曰蹛者绕林木而祭也鲜卑之俗自古相传秋天之祭无林木者尚竖柳枝众骑驰绕三周廼止此其遗法】
　　羽调曲
　　【羽调曲者歌其物也乐记曰羽为物正义曰郑注月令云羽属水以其最清物之象也用四十八丝而为物劣于事故最处末所以羽为物也崔氏云羽属冬冬物聚则成财用冬则物皆藏聚与财相类也史记索隠注同】
　　树君所以牧人立法所以静乱【左氏传曰天生民而树之君使司牧之】首恶既其南巢元凶于是北窜【尚书曰成汤放桀于南巢孟子曰舜流共工于幽州共工为四凶元大也谓大凶之人也幽州在北故云北窜説文曰窜匿也】居休气而四塞在光华而两旦【尚书中侯曰帝尧脩坛河洛昩爽礼备荣光出河休气四塞尚书云舜曰重华】是以雨施作解是以风行惟涣【解涣俱周易卦名解卦彖曰天地解而雷雨作雷雨作而百果草木皆甲坼解之时大矣哉涣卦象曰风行水上涣】周之文武洪基光宅天下文思【尚书序曰昔在帝尧聪明文思光宅天下孔传曰言圣徳之逺着】千载克圣咸熙七百在我应期【尚书曰庶绩咸熙左传宣三年王孙满曰成王定鼎于郏鄏卜世三十卜年七百天所命也】实昊天有成命惟四方其训之【诗周颂曰昊天有成命二后受之又曰四方其训之】
　　运平后亲之俗时乱先疎之雄逾桂林而驱象济弱水而承鸿【贾谊过秦论曰南取百越之地以为桂林象郡韦昭曰今郁林日南是也中记曰天下之弱者有昆仑之弱水鸿毛不能胜也大荒西经曰弱水有二源俱在女国北阿耨达山南流防于女国东去国一里深丈余濶六十歩非毛舟不可济南流入海阿耨达山一名昆仑山】既浮干吕之气还吹入律之风【周礼太师掌六律六吕以合隂阳之声律厯志云律有十二阳六为律隂六为吕黄帝之所作也左传众仲曰夫舞所以节八音而行八风又晏子曰一气二体三类四物五声六律七音八风九歌十洲记天汉三年月氏国献神香曰国有常占东风入律百旬不休青云干吕连月不散意中国有好道君故披竒异而贡神香】钱则都内贯朽仓则常平粟红【汉书食货志曰武帝之初七十年间国家亡事非遇水旱则民人给家足都鄙廪庾尽满而府库余财京师之钱累百钜万贯朽而不可校太仓之粟陈陈相因充溢露积于外腐败而不可食又王嘉传曰都内钱四十万万食货志曰大司农中丞耿寿昌白令边郡皆筑仓以谷贱时増其贾而籴以利农谷贵时减价而粜名曰常平仓吴都赋曰海陵之仓则红粟流衍吕延济曰红粟谓储久而色赤也】火中乃寒乃暑年和一风一雨【左传昭三年张趯曰火中寒暑乃退杜预曰心以季夏昏中而暑退季冬旦中而寒退王充论衡曰太平瑞应五日一风十日一雨】聴钟磬念封疆闻笙竽思畜聚【史记乐书曰君子聴钟声则思武臣聴磬声则思死封疆之聴笙竽箫管之声则思畜聚之臣】臣瑶琨篠簜既从怪石铅松即序【瑶琨篠簜怪石铅松皆出禹贡孔传曰瑶琨皆美玉篠竹箭簜大竹怪异好石似玉者】长乐善马成廏水衡黄金为府【三辅黄图曰未央六廏在长安故城中汉官仪曰未央宫六廏长乐承华等廏令皆秩六百石汉书王嘉传曰水衡钱二十五万万少府钱十八万万宣帝纪注云水衡与少府皆天子私藏也】
　　百川乃宗巨海众星是仰北辰【尚书大传曰百川赴东海论语曰譬如北辰居其所而众星共之汉书天文志云斗为帝车运于中央临制四海分隂阳建四时均五行移节度定诸纪皆系于斗是以众星共之也】九州攸同禹迹四海合徳尧臣【禹贡曰于是九州攸同四奥既居】朝阳栖于鸣凤灵畤牧于般麟【诗云凤凰鸣矣于彼朝阳梧桐生矣于彼髙冈尔雅曰山东曰朝阳郑笺云凤凰之性非梧桐不栖非竹实不食也史记封禅书曰郊雍获一角兽若麟然有司曰陛下肃祗郊祀上帝报享锡一角兽盖麟云于是以荐五畤】云玉叶而五色月金波而两轮【崔豹古今注曰黄帝与蚩尤战于涿鹿之野常有五色云气金枝玉叶止于帝上有华葩之象故因作华盖也汉书乐志曰月穆穆以金波又乐府有月重轮故云两轮】凉风迎时北【疑作西】狩小暑戒节南廵【月令孟秋之月云凉风至天子迎秋于西郊又仲夏云小暑至尚书曰五月南廵狩按凉风秋时属西方故疑作西狩也小暑夏节属南方故云南廵】山无藏于紫玉地不爱于黄银【礼斗威仪曰君乗金而王则紫玉见于深山又曰君乗金而王则黄银见】虽南征而北怨实西略而东賔【尚书曰东征西夷怨南征北狄怨曰奚独后予】既永清于四海终有庆于一人【尚书泰誓曰尔尚弼予一人永清四海又吕刑曰一人有庆兆民頼之】
　　定律零陵玉管调钟始平铜尺【汉书音义曰章帝时零陵文学奚景于泠道县舜祠下得白玉琯古以玉为管不但竹也晋诸公赞曰散骑侍郎阮咸谓荀朂所造声不合乐惧非徳政中和之音必是古今尺有长短所致然今钟磬是魏时杜夔所造不与朂律相应音声舒雅而久不知夔所造时人为之不足改易朂性自矜乃因事左迁咸为始平太守而病卒后得地中古铜尺校度朂今尺短四分方明咸果解音然无能正者】龙门之下孤桐泗水之滨鸣石【枚乗七发曰龙门之桐高百尺而无枝禹贡曰峄阳孤桐泗滨浮磬孔安国曰峄山之阳特生桐中琴瑟泗水涯中见石可以为磬郑曰泗水出济隂乗氏也括地志曰泗水至彭城吕梁出石磬】河灵于是让珪山精所以奉璧【左氏传曰王子朝用成周之寳珪于河津人得诸河上隂不佞以温人南侵拘得玉者取其玉将卖之则为石王定而献之与之东訾杜预曰珪自出水也山精奉璧若荆山出玉矣韩子曰楚人和氏得璞玉于楚山之中言山川之精灵出此珪璧寳物也】涤九川而赋税乗三危而纳锡【禹贡曰九川涤原众土交正致慎财赋孔传曰九州之川已涤除无壅塞也又禹贡云三危既宅三苗丕叙郑康成引河图及地记三危山在鸟防西南与岐山相连孔安国曰西裔之山也】北里之禾六穂江淮之茅三脊【史记封禅书管仲曰古之封禅鄗上之黍北里之禾所以盛江淮之间一茅三脊所以为借也苏林曰鄗上北里皆地名禹贡曰包匦菁茅郑康成曰匦纒结也菁茅茅有毛刺也给宗庙缩酒重之故包裹又纒结也括地志曰辰州卢溪县西南三百五十里有苞茅山武阳记云山际出苞茅有刺而三脊因名苞茅山】可以玉检封禅可以金绳探策【史记正义曰泰山上筑土为坛以祭天报天之功故曰封泰山下小山上除地报地之功故曰禅言禅者神之也白虎通云封者金银绳或曰古泥金绳封之印玺也孟康曰刻石记号有金策石函金绳玉检之封焉风俗通曰岱宗上有金箧玉策武帝探得十八因倒读八十其后寿果如策】终永保于鸿名足扬光于载籍太上之有立徳其次之谓立言【左传穆叔曰太上立徳其次立功其次立言】树善滋于务本除恶穷于塞源【左传穆叔曰可以树善君子也周书泰誓曰树徳务滋除恶务本左传詹桓伯曰拔本塞源】冲深其智则厚昭明其道乃尊仁义之财不匮忠信之礼无繁动天无有不届惟时无幽不彻【尚书益賛于禹曰惟徳动天无逺弗届】作徳心逸日休作伪心劳日拙【尚书周官之辞也】自非刚克掩义无所离于勦絶【尚书洪范三徳二曰刚克甘誓曰有扈氏威侮五行怠弃三正天用勦絶其命孔传曰用其失道故勦絶也絶谓灭之　已上燕射歌辞按隋书音乐志云太祖辅魏之时高昌欵附乃得其伎教习以备飨宴之礼及天和六年武帝罢掖庭四彞乐其后帝娉皇后于北狄得其所获康国龟兹等乐更杂以高昌之旧竝于大司乐习焉采用其声被于钟石取周官制以陈之按此知制虽取诸周官声仍杂以彞乐所谓升歌笙入间歌合乐之节未必一如古音观其以次而歌宫商角征羽与君臣民事物相配亦天地自然之音律也】





　　庾子山集巻六
　　钦定四库全书
　　庾子山集巻七　　　　　　周　庾信　撰
　　钱唐倪璠纂注
　　表
　　贺平邺都表
　　【周书武帝纪云建徳六年正月乙亥齐王传位于其太子恒改元承光自号为太上皇壬辰帝至邺齐王先于城外掘堑竖栅癸已帝率诸军围之齐人拒守诸军奋撃大破之遂平邺隋书地志云魏郡邺县东魏都后周平齐置相州】
　　臣某言臣闻太山梁甫以来即有七十二代【管子曰封太山禅梁甫者七十有二家史记封禅书曰七十二家夷吾所记者十有二焉司马相如封禅文曰继韶夏崇号諡略可道者七十二君汉书音义项岱曰梁甫者太山下小山也】龙图龟书之后又已三千余年【尚书中曰黄帝东廵河过洛修坛沈璧受龙图于河龟书于洛赤文緑地广袤九丈负理平上有列星之分七政之度帝王録记兴亡之数以授之尧帝又修坛河洛昧爽礼备荣光出河休气四塞白云起廻风揺又东沉璧于洛日稷赤光起龟负书背甲赤文成字遂禅于舜言黄尧虞夏至今有三千余年也】虽复制法树司礼殊乐异【周易曰制而用之谓之法左氏传曰天生民而树之君使司牧之汉书匡衡曰三王不同乐五帝各异尚】至于文离武落剡木弧【周易曰木为弧剡木为矢】席巻天下之心包含八荒之志【二语出过秦论】其揆一矣【春秋握诚图曰诸侯冰散席巻各争恣妄张晏曰括结囊也言其能包含天下师古曰八荒八方荒忽极远之地也班彪王命论曰至于顺天应人其揆一也】伏惟皇帝陛下【谓周武帝也】握天枢秉地轴【易通卦验曰遂皇氏始出握机矩郑康成曰遂皇遂人也但持斗机运转之法春秋运斗枢曰北斗第一天枢博物志曰地有三千六百轴括地象曰昆仑之山横为地轴】驾驭风云驱驰龙虎【易曰云从龙风从虎】沈雄内断不劳谋于力牧【帝王世纪曰黄帝梦人执千钧之弩驱羊万羣帝寤而叹曰夫千钧之弩异力者也驱羊数万羣能牧民为善者也天下岂有姓力名牧者也于是依占求之得力牧于大泽进以为将黄帝因着占梦经十一巻艺文志有力牧兵法十五篇】天策勇决无待问于容成【列仙传曰容成公者自称黄帝师见于周穆王善补导之事博物记曰容成氏造歴黄帝臣也】是以威风所振烈火之遇鸿毛旗鼔所临冲风之巻秋叶【陆贾典语云若冲风之摧枯枝烈焰之薰衰草】窃闻伊洛戎夷幽幷僭伪【谓齐王也时伊雒幽幷皆为齐地】抱图载籍已归丞相之府衔玉系绶并诣中军之营【汉书曰沛公西入咸阳还军霸上萧何尽收秦丞相府图籍文书又曰沛公至霸上秦王子婴素车白马系颈以组封皇帝符节降枳道旁师古曰此组谓绶也言齐主出降也】百年逋诛遂穷巢窟三代敌怨俄然扫荡【窃闻至扫荡言平齐摅祖宗之宿愤也百年逋诛者谓髙欢入洛魏武西迁齐神武本魏室罪臣至今始伏其辜也三代敌怨者魏分东西之后东魏静帝逊位于神武之子齐文宣歴传废帝昭帝武成后主幼主而邺乃亡西魏恭帝逊位于安定公之子周闵帝歴明帝武帝至建徳六年始平邺也】昔周王鲔水之师尚劳再驾【吕氏春秋曰武王伐纣至鲔水纣使胶鬲候周问武王曰何日至武王曰将以甲子日至胶鬲行天大雨日夜不休武王疾行不辍军吏谏之武王曰吾疾行以救胶鬲之死也】轩辕上谷之战犹须九伐【史记曰黄帝姓公孙氏名曰轩辕蚩尤作乱不用帝命于是乃徴师诸侯与蚩尤战于涿鹿之野遂擒杀蚩尤张宴曰涿鹿在上谷索隠曰上谷涿鹿县是】未有一朝指麾独决神虑平定防内光宅天下【淮南子曰拱揖指麾而四海賔服説文防籀文宇字】二十八宿止余吴越一星【地理志曰吴地斗分野也越地牵牛婺女之分野也吴越春秋曰吴与越同音共律上合星宿下共一理晋书天文志云自南斗十二度至须女七度为星纪于辰在井吴越之分野属扬州斗牛两星皆星纪之次故云一星时江表未平吴越尚为陈有于天星缺斗牛之次也】千二百国裁漏麟洲小水【十洲记曰鳯麟洲在西海之中仙家煑凤喙及麟角合作膏名之续胶是也言四海俱归所遗漏者系海外之一洲耳】若夫咸康之年四方始定建武之代诸侯并朝不得同年而语矣【咸康疑咸阳又疑太康汉光武年号建武】虽复八风并唱未足颂其英声六乐俱陈无以歌其神武【八风八方之风也六乐六代之乐也见左传】坐钧台而誓众姒啓继夏禹之功【左氏传曰夏啓有钧台之飨姒夏姓也史记曰帝禹为夏后而别氏姓姒氏】入商郊而问罪姬发成周文之志【牧誓曰时甲子昧爽王朝至于商郊牧野乃誓姬周姓发武王名】无改之道大孝也与【出论语】当今鹿台已散离宫已遣【尚书曰散鹿台之财离宫引秦时天子行幸之所如长杨宜春之属西都赋曰离宫别馆三十六所】兵藏武库马入华山【三辅黄图曰武库在未央宫萧何造以藏兵器史记周本纪曰散马华山之阳华山在华隂县南】立明堂之制奏大武之乐【应劭曰明堂所以正四时出教化明堂上圜下方八牕四达布政之宫在国之阳上八牕法八风四达法四时九室法九州十二重法十二月三十六户法三十六旬七十二牖法七十二候孝经曰宗祀文王于明堂以配上帝谓五时帝太昊之属黄帝曰合宫有虞曰总章殷曰阳馆周曰明堂郑司农周礼注曰大武武王乐也武王伐纣以除其害言其徳能成武功也】盛矣哉上天降休未之有也政须东南一尉立于比景之南西北一候置于交河之北【杨雄解嘲曰东南一尉西北一候向曰一候官名也铣曰候所以伺候远国来朝之賔候亦官也地理志云龙勒玉门阳关有候也后汉郡国志云日南郡有比景县水经注云自卢容县至无恋越烽火至比景悬日中头上影当身下与影为比如淳曰故以比影名县阚骃曰比读如防庇之庇影在已下言为身所庇也林邑记曰渡比景至朱吾县浦今之封界也汉书曰车师前王治交河城有交河水分流城下言将定江南平突厥令天下一统也】然后命东后诏苍冥衢坛琬碑银绳琼检告厥成功差无慙徳【尚书曰肆觐东后封禅书曰东后者诸侯也汉书武帝纪曰上还登封泰山孟康曰王者功成治定告成功于天封崇也助天之髙也刻石纪号有金策石函金绳玉检之封焉言天下一统之后将有封禅之事以报成功也】臣忝窃荣幸莅政东藩不获躬到阙庭预观大庆不胜凫藻踊跃之至【汉书中山靖王曰位虽卑也得为东藩曹子建求自试表曰位窃东藩爵在上列吕向曰窃偷也谓无徳偷居其位也信时为洛州刺史在国东藩矣东京赋曰阙庭神丽毛诗曰踊跃用兵曹植上责躬应诏诗表曰僻处西馆未奉阙庭踊跃之懐瞻望反侧班彪冀州赋曰感凫藻以进乐兮顔延年秋胡诗曰凫藻驰目成吕延济曰凫鸟得水草欢跃而进也】谨遣主簿陪臣曹敏奉表以闻【蔡邕独断曰诸侯境内自相以下皆为诸侯称臣于朝皆称陪臣】
　　贺新乐表
　　【周书天和元年冬十月甲子初造山云儛以备六代之乐建徳三年冬十月甲辰六代乐成帝御崇信殿集百官以观之集中郊祀歌辞所以备六乐也】
　　臣等言臣闻天地顺动则雷出为豫【易豫卦彖传曰豫顺以动故天地如之象曰雷出地奋豫】圣人成功则风行有节【左氏传曰夫舞所以节八音而行八风】故六徳在咸池之宫山谷可调【乐动声仪曰黄帝乐曰咸池淮南子曰有虞氏其乐咸池吕氏春秋曰帝尧立命质为乐质乃效山林谿谷之音以歌】八风入承云之奏人神不杂【八风八方之风服防曰八卦之风干音石其风不周坎音革其风广莫艮音匏其风融震音竹其风明庶巽音木其风清明离音丝其风景坤音土其风凉兑音金其风阊阖淮南子曰有虞氏承云九韶竹书纪年曰颛顼乐曰承云】我太祖文皇帝【周太祖宇文泰魏之安定公也】体国经野设官分职【二语周礼六官之辞】变魏作周移风正雅【魏姓拓跋氏周姓宇文氏孝经曰移风易俗莫善于乐世説曰荀公曾善解音声调律吕以正雅乐】衣裳而朝万国珪璧而会诸侯【周易曰垂衣裳而天下治左氏传曰禹会诸侯于涂山执玉帛者万国圭璧周礼典瑞云公执桓圭侯执信圭伯执躬圭子执谷璧男执蒲璧以朝觐宗遇会同于王也】至于经纶图籍校讐烟烬【图籍萧何事注见前篇烟烬秦火也】乐正无缺章秩宗无废典【尚书曰后夔为乐正伯夷作秩宗】岂但商颂十篇得诸太师之室【子夏诗序曰那祀成汤也防子至于戴公其间礼乐废坏有正考甫者得商颂十二篇于周之太师以那为首】虞书五礼取于恭王之宫【汉书曰鲁恭王好治宫室坏孔子旧宅闻钟磬琴瑟之声遂不敢坏于其壁中得古文经传】伏惟皇帝以下武嗣兴中阳继业【皇帝周武帝也诗序曰下武嗣文也汉书髙祖中阳里人】运日月之明动渊泉之虑【礼记中庸篇云如日月之代明又云渊泉如渊】律厯着防无烦于太史【史记有律厯志易干凿度曰天气三防而成一着周礼太史属春官礼记曰太史谒之郑注云太史礼官之属掌正嵗年以序事也】隂阳晷度躬定于天官【释名曰晷规也如规画也説文曰晷日景也周礼郑注云至日度景至不夏日至之景尺有五寸冬日至之景丈有三尺土犹度也建邦国以度其地而制其域天官书索隐注曰天文有五官官者星官也星座有尊卑若人之官曹列位故曰天官】故得参考八音硏精六代【汉书律厯志曰八音土曰埙匏曰笙皮曰鼓竹曰管丝曰石曰磬金曰钟木曰柷周礼以六乐之会正舞位释曰六乐即六代之乐云门大巻大咸大防大夏大濩大武是也】封晋魏为二王序殷周为三恪【封晋魏谓司马拓跋二氏也司马裔碑云魏明帝时司马楚之袭封琅邪郡王命王承制如賔之仪后周之受魏禅如周客二王之后矣左氏传曰昔虞阏父为周陶正武王頼其利器用与其神明之后也庸以元女太姬配胡公而封诸陈以备三恪言今封晋魏为二王犹昔之序殷周为三恪也】虽复朱干玉戚尚识典刑素韨纁裳犹因雄据【乐记曰比音而乐之及干戚羽毛谓之乐郑注云干盾也戚斧也武舞所执礼记曰有虞氏服韨夏后氏山殷火周龙章郑注云韨冕服之韠也韨或作黻周礼司服郑注云凡冕服皆衣纁裳正义曰衣纁裳者见系辞黄帝尧舜垂衣裳葢取诸乾坤干为天其色坤为地其色黄但土无正位托于南方赤色赤与黄即是纁色故以纁为名也】未若山云特起八卦成形凤凰于飞九州观徳【山云谓山云儛也八卦如服防所説干音石坎音革艮音匏震音竹巽音木离音丝坤音土兑音金是也周易曰在地成形左氏传曰凤凰于飞其鸣锵锵尔雅释九州云两河间曰冀州河南曰豫州河西曰雝州汉南曰荆州江南曰扬州济河间曰兖州济东曰徐州燕曰幽州齐曰营州乐记曰乐行而民乡方可以观徳矣】改金奏于八列合天元于六舞【周礼钟师掌金奏金奏击金以为奏乐之节金谓钟及镈又鼓人云以晋鼔鼓金奏郑注云金奏谓乐作击编钟疏云金则钟也奏则击也先击钟后击鼓也左氏传曰公问羽数于众仲对曰天子用八诸侯用六大夫四士二夫舞所以节八音而行八风故自八以下杜预曰用八八八六十四人惟天子得尽物数故以八为列周礼大司乐有六舞舞云门舞咸池舞大防舞大夏舞大濩舞大武也又云凡舞有帗舞有羽舞有皇舞有旄舞有干舞有人舞也】声含击石更入登歌调起初钟还参玉管【尚书夔曰于予击石拊石百兽率舞周礼大祭祀帅瞽登歌令奏击拊郑注云登歌歌者在堂也乐或当击或当拊拊者击石也初钟黄钟也礼乐器记管漆竹长一尺六孔尚书大传曰西王母来献白玉琯汉书音义曰古以玉作不但此也】足以感天地而通神明康帝徳而光象【汉书乐志曰夫乐者圣人所以感天地通神安万民象谓天象也易曰天而地黄以天色故云象】昔者斋居扈为曲在于云门【山海经曰阳虚之山多金临于扈之水郭璞注河图曰苍颉为帝南巡狩登阳虚之山临于扈洛汭灵龟负书丹甲青文以授之出此水中】师度盟津习舞归于山立【括地志曰盟津周武王伐纣与八百诸侯会处盟津亦曰孟津又曰富平津水经云小平津今云河阳津是也史记乐书曰夫乐者象成者也总干而山立武王之事也王肃曰总持干楯山立不动正义曰象武王伐纣持楯立以待诸侯至故曰武王之事也】遂乃包括三名克谐一代【太平经典曰形体有三名天地人尚书曰八音克谐】作者之谓圣天之所唘乎岂惟路鼓灵鼗空桑孤竹【周礼靁鼓靁鼗孤竹之管冬日至于地上之圜丘奏之灵鼔灵鼗空桑之琴瑟夏至于泽中之方丘奏之路鼔路鼗于宗庙之中奏之郑康成注云雷鼔雷鼗八面灵鼔灵鼗六面路鼔路鼗四面孤竹竹特生者空桑山名】广矣大矣轮焉奂焉【易系辞曰夫易广矣大矣礼记檀弓曰晋献文子成室张老曰美哉轮焉美哉奂焉】是知零陵孝廉空传玉管【汉书音义曰汉章帝时零陵文学奚景于泠道舜祠下得白玉琯】始平太守虚称铜尺【世説曰荀勗善解音声时论谓之闇解遂调律吕正雅乐每至正会殿庭作乐自谓宫商无不谐韵阮咸妙赏时谓神解每公会作乐而心谓之不调既无一言直勗意忌之遂出阮为始平太守后有一田父耕于野得周时玉尺便是天下正尺荀试以巳所治钟鼔金石丝竹皆觉短一黍于是伏阮神识】臣等并预钧天同观张乐【张衡西京赋曰天帝悦秦缪公而觐之飨以钧天广乐庄子曰北门成问于黄帝曰帝张咸池之乐于洞庭之野臣始闻之惧继闻之怠】轩墀敞栏槛眺听【説文曰轩曲辀藩车墀涂地也阑门遮也槛栊也】崇牙业业猛簴趪趪【毛诗曰崇牙树羽东京赋曰崇牙张镛鼓设薛综曰崇牙栒簴上板作劒鎝者良曰崇牙犹簨簴以挂钟鼓西京赋曰洪钟万钧猛簴趪趪李善曰周礼鳬氏写兽之形大声有力者以为钟簴薛综曰趪趪张设貌】翠凤扬旌灵鼍树鼓【史记李斯谏逐客曰建翠凤之旗树灵鼍之鼓郑康成曰月令云鼍皮可以冒鼔】杳冥云雾荡薄丘陵【东都赋云丘陵为之震揺】醴泉与甘露同飞赤雁与斑麟俱下【汉书曰甘露降醴泉生甘露元年诏曰乃者凤凰至甘露降故以名元年武帝纪云上行幸东海获赤雁作朱雁歌又曰上行幸雍获白麟作白麟歌】聘鲁请观理当见其盛徳【左传襄二十九年云吴公子札来聘请观于周乐见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣】适齐忘味定是知其尽美【説苑曰孔子至齐郭门之外遇一婴儿挈一壶相与俱行其视精其心正其行端孔子谓御曰趣驱之韶乐方作孔子至彼闻韶三月不知肉味故乐非独以自乐也又以乐人非独以自正也又以正人大矣于此乐不图为乐至于此尽美见论语】昔渊鱼听曲尚得耸鳞枥马闻弦犹能仰秣【淮南子曰瓠巴鼓瑟而淫鱼出听伯牙鼓琴驷马仰秣髙诱注曰瓠巴楚人善鼔瑟淫鱼喜音出头于水而听之淫鱼长头身相半长丈余鼻正白身正黒口在颔下似鬲狱鱼而身无鳞出江中也江淹别赋云耸渊鱼之出鳞仰秣仰马吹吐谓马笑也】臣等诚愧知音敢忘悦豫若使详其音律是所邈然但能记其铿锵于斯为幸不胜庆悦之诚谨诣明堂奉表以闻
　　为阎大将军乞致仕表
　　【周书曰阎庆字仁庆河南河隂人也孝闵践祚拜大将军建徳二年抗表致仕优诏许焉即此是也葢子山所作矣】
　　臣某言【某阎庆也】臣闻礼云大夫七十致仕于朝传家于子膳则贰珍衣称时制【曲礼曰大夫七十而致仕若不得谢则必赐之几杖又云七十曰老而传郑注云传家事在子孙是宗子之父王制曰七十贰膳八十常珍又云七十时制正义曰贰副也膳善食也恒令善食有储副不使有阙也珍谓珍竒美食时制谓一时可办是衣物之难得者是年转老所须办转切也】臣自出身奉国四十余年遭遇风云从防至着太祖文皇帝扶危济难奄有闗河臣实无堪中涓从事【汉书顔师古注曰中涓官名居中而涓洁也】自洛食风尘河梁旗鼔华隂有白马之兵河曲有黄沙之阵臣虽用命不能竒策功薄赏厚因人成事恩泽年表常以愧心【周书阎庆传云齐神武举兵入洛魏孝武西迁庆谓所亲曰髙欢跋扈将有簒弑之谋岂有茍安目前受其控制也遂以大统三年自宜阳归阙太祖谓庆曰髙欢逆乱宇内分崩羣盗竞兴人皆徇已卿遂能尽忠贞之节重君臣之义背逆归顺舍危就安虽古人所称何以加也即拜中坚将军奉车都尉河桥之役有功及邙山之战先登陷阵位至骠骑大将军仪同三司云中大中正加侍中赐姓大野氏洛食风尘谓髙欢入洛也尚书洛诰曰我乃卜涧水东瀍水西惟洛食河梁旗鼓谓河桥之役也华隂白马之兵谓解华山围也河曲黄沙之阵谓平沙苑阵也史记平原君传毛遂曰公等録録所谓因人成事者也汉书有外戚恩泽侯表史记有功臣年表】仰逢周朝以揖让登庸讴歌受命主贵臣迁频烦荣宠【周书云孝闵帝践阼就拜大将军天和六年进位柱国】三槐以铸鼎象物知其神奸五等以桓珪饰瑞守其宫室臣以何徳兼而有之【周礼曰三槐三公位焉左氏传曰昔夏之方有徳也逺方图物贡金九牧铸鼎象物而为之备使民知神奸故民入川泽山林不逢不若魑魅罔两莫能逢之周礼上公之礼执桓珪诸侯之礼执信珪伯执躬珪子执谷璧男执蒲璧注云双植谓之桓桓宫室之象所以安其上也圭长九寸故玉人云圭长九寸公守之】况复水土之职王梁以应谶受徴兵戈之王韩信以登坛独拜语其连类臣又何人【袁后汉纪曰建武元年王梁为大司空封武强侯初赤伏符曰王梁主卫作武上以野王卫徙也武水神也大司空水神之官也乃以梁为大司空梁字君严渔阳安阳人也史记曰萧何闻韩信亡自追之谓汉王曰诸将易得耳至如信者国士无双王必拜之择良日斋戒设坛塲具礼乃可耳王许之诸将皆喜人人各自以为得大将至拜乃韩信也一军皆惊】方今四海未寜三方鼎峙【三方谓周齐陈也】陛下劳心之日羣公展効之秋而臣甲子既多耄年又及【左氏传曰老将至耄又及之礼记曰八十九十曰耄郑注云耄惽忘也按庆抗表在建徳二年至隋开皇二年薨年七十七计此时巳六十六歳矣】无参賔客之事谬逹诸侯之班尸禄素餐久紊彞典负乗致寇徒烦有司【诗云不素餐兮素空也无徳而食其禄曰素餐韩诗曰何谓素餐素者质也人但有质朴而无治民之材易解卦六三负且乗致寇至贞吝虞翻曰负倍也二变时艮为背谓三以四艮倍五也五来寇三时坤为车三在坤上故负且乗小人而乗君子之器故象曰亦可丑也五之二灭坎坎为冦盗上位慢下位暴于二慢藏诲盗故致冦至贞吝象曰自我致戎又谁咎也】加以寒暑乖违节宣失序风木交侵菁华巳竭【韩诗外传树欲静而风不定广雅菁华也】虽复廉颇强饭马援据鞍求欲报恩何能为役【史记曰廉颇居梁久之魏不能信用赵以数困于秦兵思复得颇颇亦思复用于赵赵王使使者视廉颇尚可用否廉颇之讐郭开多与使者金令毁之赵使者既见廉颇颇为之一饭斗米肉十斤被甲上马以示尚可用赵使还报王曰防将军虽善饭然与臣坐顷之三遗矢矣赵王以为老遂不召后汉书曰武陵将军刘尚撃五溪蛮夷深入军没援因复请行时年六十二帝愍其老未许之援自请曰臣尚能被甲上马帝令试之据鞍顾盼以示可用帝笑曰矍铄哉是翁也】荣唘期之乐适足自贻【説苑曰孔子见荣唘期衣鹿皮裘鼓瑟而歌孔子问曰先生何乐也对曰吾乐甚多天生万物惟人为贵而吾得为人是一乐也男女之别男尊女卑故以男为贵吾既得为男矣是二乐也人生有不见日月不免襁褓者吾既行年九十矣是三乐也贫者士之常也死者人之终也处常得终吾何忧哉孔子曰善乎能自寛者也】烛之武之言无能为也【左传僖三十年曰晋侯秦伯围郑佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也巳】特乞解所居官言从初服事符骸骨之请非谋几杖之赐【説苑曰晏子任东阿乞骸骨以避贤者之路曲礼曰大夫致仕若不得谢则必赐之几杖】若臣北陵移病东臯归老【史记曰司马相如既病免家居茂陵西都赋曰北眺五陵茂陵在北故云北陵归去来辞曰登东臯以舒啸秋兴赋云耕东臯之沃壤】山河茅社一反司勲公侯珪璧还封典瑞【张宴曰王者以五色土为太社封四方诸侯各以其方色土与之苴以白茅归以立社周礼云司勲属夏官小司马之职又云司勲掌六卿赏地之法以等其功公侯珪璧者周礼典瑞云公执桓珪侯执信珪伯执躬珪子执谷璧男执蒲璧是也春官宗伯有典瑞之职郑云瑞节信也典瑞若今符玺郎释曰案其职云掌玉瑞玉器之藏】则朝无冒位之人臣免妨贤之责虞氏养老敢希东序之荣周朝如荼岂望西郊之礼【礼记曰有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊郑司农注云皆学名四代相变或上西或上东或贵在郊上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠亦小学也西序在西郊周立小学西郊胶之言纠也庠之言养也周之小学为有虞氏之庠制是以名庠云其立乡学亦如之周礼曰望而视之欲其荼白也注云韦革逺眡之当如茅莠之色诗云有女如荼吴越春秋云军皆白裳白髦素甲素羽之矰望之若荼是荼白色也此云周朝如荼者谓养老老人髪白如茅莠之色也】但瞻仰天威方违咫尺徘徊城阙私增凄恋不任知止之情【左氏传曰天威不违顔咫尺】
　　代人乞致仕表
　　臣遡言臣闻一叶将陨寜待于风露百川皆到自竭者潢汚【尚书大传曰百川赴东海左氏传曰潢汚行潦之水服防曰畜小水谓之潢水不流谓之汚杜预曰停水也】臣辄感之以悲以咽臣某中谢臣仲春之末旧患渐加双足颇蹇四支不利扶步有邯郸之失勉视无离娄之明【庄子曰夀陵余子学步于邯郸失其故也直匍匐而归耳又天地篇云黄帝逰于赤水之北登乎昆仑之山南望而归遗其珠使知索之不得使离朱索之赵岐孟子注曰离朱即离娄也】安可率此留务溷玆恒典陛下恩周曲成未忍捐弃防臣困至于亟转不堪胜臣所以自咎自伤泪继之血臣某中谢臣特承先绪进不因人陛下悯臣无用举直而有戅【史记云上曰甚矣汲黯之戅也索隐曰戅愚也音涉降反】自奉图太极宣綍中书【易系辞曰易有太极是生两仪礼记曰王言如纶其出如綍郑注云綍引棺索也綍音弗大索】陛下收臣以一心任臣以独掌九年冀登宰辅八歳载践宗伯出拥干旄入叅衡镜或云台之上徴臣预畴咨之防【后汉书曰肃宗诏贾逵入讲尚书南宫云台】或日观之下诏臣操刋勒之文【汉官仪曰泰山东南日观者鸡一鸣时见日欲出长三丈所言日观者望见长安其髙如视浮云】美而畅之臣实尤忝明宪不敢以纤负造竟防于滴助日月其媮冰炭交集诚怀伏以前陪政事亲荷徳音谓臣等经侍轩墀子孙尚延保护臣荷蝼蚁歘戴丘山臣宜生亦尽命死且陈力窃不知终而不知止朝列三数与臣同侪臣未六十推臣则幼独臣弥当顿顇病不俟年盈量穷涯满而招损逾时每乖于勿药永日犹系于苞桑【周易曰勿药有喜又曰其亡其亡系于苞桑】览分必然贪荣所忌伏乞免臣见职退毕余生察臣荣不可支矜臣分不能强乃臣之幸也岂悟仁夀之闼有此一时承明之庐无縁再谒【陆机与弟云书曰仁夀殿前有大方铜镜仁夀殿名汉书武帝谓严助曰君厌承明之庐】心神已晷刻增悲叨睿鉴则多士莫先违圣顔则小臣何逺惟冀三条唘道万乘巡京【西都赋曰披三条之广路薛综西京赋注曰万乗天子也】悦西怨之羣黎逮东封之从者危防倘驻枯骨如存是臣之惬非臣所望臣又闻驱奔効驾先辍于羸骀翔集贺成近遗于铩翮【羸骀驽马也淮南子曰大厦成而燕雀相贺铩翮残羽也】彼尚知慕而况臣哉闻未遑请臣之恳恋至于隳官臣合书罪无任战栗恋结之至
　　齐王进白兔表【代齐炀王宪作也】
　　臣闻舆图欲逺则玉虎晨鸣【河图括地象曰令訾野中有玉虎晨雷圣人感期而兴】辙迹方开则银麞入贡【银麞白鹿也史记周本纪曰犬戎以其职贡来王王遂征之得四白狼四白鹿以归自是荒服者不至】伏惟陛下明明在上翼翼居尊【毛诗曰明明在下陆士衡四言诗曰明明在上诗曰维此文王小心翼翼】徳动天闗威移地轴【荆州星占曰北辰一名天闗河图括地象曰昆仑之山横为地轴】是以风烟照烛毛羽祯祥史不絶书府无虚日臣受服元戎用绥边鄙辕门所届始次熊山前茅虑无乃获白兔【言齐王时方东讨也刘熙释名曰元戎车在军前唘突敌阵周所制也左氏传曰边鄙不耸熊山熊耳山也汉书地理志曰农郡卢氏熊耳山在东伊水出东北入洛左传宣十二年曰蔿敖为宰择楚国之令典军行右辕左追蓐前茅虑无杜云在车之右者挟辕为战备虑无如今军行前有斥蹹伏皆持以绛及白为幡见骑贼举绛幡见步贼举白憣备虑有无也茅明也或曰时楚以茅以旌帜】光鲜越雉色丽秦狐【太公金匮曰武王伐殷四夷闻之各以来贡越裳献白雉重译而至史记孟尝君有狐白裘直千金入秦献之昭王】月徳符徴金精表瑞【传拟天问曰月中何有白兔药以月中有兔故云月徳西方白帝是为金徳白主金故云金精又月为金精获白兔为金精之瑞也】呈祥舆颂効异披图【左传有舆人之颂图瑞图也】尊敬之迹既明应事之机斯兆臣之龚行实从陜略【尚书武王曰今予惟龚行天之罚陜略谓治陜州也时宪为雍州牧故云】瑞以素质弥雄西气【西方为白帝之精在雍州陜路获此白兔故曰弥雄西气也】庶重承庙算方事申威揜代偃齐分韩裂赵不胜凫藻踊跃之情
　　齐王进苍乌表【周书建徳三年雍州获青乌】
　　臣某言【某谓宪也】臣闻飞南阳之雉尚开霸图【列异传曰陈仓人得异物以献之道遇二童子云此名为媪在地下食死人脑媪乃言彼二童子名陈宝得雄者王得雌者霸乃逐童子化为雉秦穆公大猎果获其雌为立祠祭有光雷电之声雄止南阳有赤光长十余丈来入陈仓祠中所以代俗谓之宝夫人祠抑有由也】下建章之鹄犹调和气【西京杂记曰始元元年黄鹄下太液池上为歌曰黄鹄飞兮下建章羽肃肃兮行跄跄金为衣兮菊为裳唼唼荷荇出入蒹葭自顾菲薄愧尔嘉祥】况乃虞廷告瑞姬社呈祥【抱朴子曰昔有虞氏至孝三足乌集其庭吕氏春秋曰文王之时天先见火赤乌衔丹书集于周社文王曰火气胜故其色尚赤其事则火】咸髙识哺之心实贵能知之性【师旷禽经曰慈乌反哺】伏惟皇帝陛下【谓武帝也】徳敎百姓孝刑四海【二语出孝经】摄提从纪天下文明【尔雅曰太歳在寅曰摄提易曰见龙在田天下文明】是以东海输禽乍改黔质西山度羽或变苍精【博物志曰有鸟如乌文首白喙赤足曰精卫常取西山之木石以填东海史记曰秦更名民曰黔首按黔黑色也若苍头矣黔质亦谓苍色也西山经云三危之山三青鸟居之郭璞注云三青鸟主为西王母取食别自栖息于此山也竹书曰穆王西征至于青鸟所解也】臣去月三十日行到陜州获大都督莫仁回乐列称于州射堂内见一苍乌林薄回翔循环不去驻乗木之精转司风之翼【东方木帝为苍精乌苍色故云乘木之精也三辅黄图曰长安宫南灵台有相风乌遇风乃动】即召仪同某甲等同时观见斯实礼敬所覃孝慈之感【张茂先曰慈乌曰孝乌蔡中郎曰至孝之应也】理宜归瑞秘图书祥帝册用光至徳取効升平无令赤凤留止偏为瘗玉之歌【列仙传曰萧史者秦穆公时人也善吹箫穆公有女号防玉作凤鸣居数十年吹似凤凰凤凰来止其屋为作凤台夫妇止其上不下数年一旦皆随凤凰飞去故秦氏作凤女祠有箫声】鹤徘徊独擅衔珠之舞【玉符瑞图曰晋平公鼓琴有鹤二八而下衔明珠舞于庭一鹤失珠覔得而去相鹤经曰鹤夀二百六十歳则色纯黒】
　　齐王进赤雀表
　　臣某言臣闻南阳雉飞尚论秦霸【汉书地理志曰南阳郡雉县师古曰太康地志云即陈仓人所逐二童子名宝鸡者雄止陈仓为石雌止此县故名雉县】建章鹄下犹明汉徳【汉书昭帝纪曰始元元年春二月黄鹄下建章宫太液池中公卿上夀赐诸侯王列侯宗室金钱各有差】当今天不爱宝地必呈祥自应长乐观符文昌唘瑞【三辅黄图有长乐宫春秋文曜钩曰魁戴匡六星曰文昌宫为六府魏都赋云造文昌之广殿】伏惟皇帝陛下【周武帝也】钦明文思惟以劬劳成务厯象日月允厘百工【尚书曰钦明文思安安又曰乃命羲和钦若昊天厯象日月星辰敬授人时又曰允厘百工庶绩咸熙】海水无波天星不动【海不扬波言四方之底定也天星不动言天无星陨之灾也皆祥瑞之徴】去四月十三日获陇右符府叅军李晖牒称户属秦川清水郡伯阳县文谷林在家庭获一赤雀光同朱凤色类丹乌降火飞精似入公车之府【史记封禅书曰周得火徳有赤乌之符索隐曰尚书中及吕氏春秋皆云有火自天止于王屋流为赤乌五至以数俱来鱼豢典畧云秦伯出猎至咸阳有火乌流下化为白雀啣绿丹书集于公车】流金成制若上凌云之台【王子年拾遗记曰魏明帝即位二年昆明国贡金鸟人云其地去燃州九千里出此鸟形如雀而色黄羽毛柔宻常翺翔海上罗者得之以为至祥闻大魏之徳被于遐逺故越山航海来献大国帝得此鸟畜于灵禽之园饴以真珠饮以龟脑鸟常吐金屑如粟铸之可以为器者汉武帝时有人献神雀葢此类也此鸟畏霜雪乃起小屋处之名曰辟寒台皆用水精为户牖使内外通光而常隔于风雨尘雾宫人争以鸟吐之金用饰钗佩谓之辟寒金故宫人相嘲曰不服辟寒金那得帝王心不服辟寒钿那得君王怜于是媚惑者乱争此宝以金为身饰及行卧皆怀挟以要宠幸也魏氏丧灭池台鞠为煨烬嗽金之鸟亦自翺翔矣凌云台亦魏明帝所造拾遗记云魏明帝起凌云台躬自掘土羣臣负畚】谨按赤雀衔书止于酆户周之受命兴乎此祥【尚书中曰赤雀丹书入于丰止于昌前昌拜稽首受之】即事所观同符合契【符如汉铜虎符竹使符之类半留京师半以与之是也契如左传所云使王叔氏与伯舆合要王叔氏不能举其契杜预云合要契之辞也言今献赤雀与古衔书可合符契也】实可图形瑞谱书颂儒林事足成台名堪纪号【成台如魏之辟寒台是也注见上文纪汉如汉神爵五凤吴赤乌之类以为年纪也】岂直云中太守见赤心之奉主【水经注曰云中故赵地虞氏记云赵侯自五原河曲筑长城东至隂山一箱崩不就见羣鹄逰于云中徘徊经日火光在其下即于其处筑城今云中城是陈留耆旧传曰魏尚系狱有万头雀集狱树尚曰夫棘中心赤外有棘蒙雀者爵命之祥也果为云中太守】蓬莱童子知白环之报恩【吴均续齐谐志曰农杨宝性慈爱年九歳至华隂山见一黄雀为防枭所搏逐树下伤瘢甚多宛转复为蝼蚁所困宝怀之以归置诸梁上夜闻啼声甚切亲自照视为蚊所囓乃移置巾箱中啖以黄花逮十余日毛羽成飞翔朝去暮来宿巾箱中如此积年忽与羣雀俱来哀鸣绕堂数夕乃去是夕宝三更读书有黄衣童子曰我王母使者昔使蓬莱为防枭所搏蒙君之仁爱见救今当受赐南海别以四玉环与之曰令君子孙洁白且从登三公事如此环矣宝之孝大闻于天下名位日隆子震震子秉秉子彪四世名公及震时有大鸟降人谓真孝招也】臣等预观休徴情廹恒庆不任凫藻之至
　　为晋阳公进玉律秤尺斗升表
　　【晋阳公晋国公护也周书武帝保定元年五月晋国公获玉斗以献】
　　臣某言【某护也】臣闻三才既立君臣之道已陈六位时成礼乐之功斯正【三才天地人也周易曰兼三才而两之又曰六位时成】故以叶和日月测度隂阳悦豫兆人仪刑万国者也伏惟皇帝【周髙祖武帝也】应箓驭天披图受命据太阳而悬象履文昌而建极【东京赋曰髙祖膺箓受图易系辞曰悬象着明莫大乎日月星经曰文昌七星如半月形在北斗魁前天府主营计天下事其六星各有名文昌与三公摄提轩辕共为一体魏都赋曰造文昌之广殿刘逵注云文昌正殿名也】白环表让徳之符珪告成功之瑞【帝王世纪曰西王母慕舜之徳来献白环禹贡曰禹锡圭告厥成功】太阶既平升中可习【长杨赋曰玉衡正而太阶平礼记曰升中于天郑注云中成也燎柴祭天告以诸侯之成功】必当水逮千年山称万歳【王嘉拾遗记曰黄河千年一清汉书曰武帝元封元年登嵩髙吏卒咸闻呼万歳者三荀悦曰万嵗山神呼之也应劭曰嵩髙县有上中下万歳里】伏见勅旨刋正音律平章厯象奏黄钟而歌大吕变孤竹而舞云门【周礼云太师掌六律六同以合隂阳之声阳声黄钟太蔟姑洗蕤賔夷则无射隂声大吕应钟南吕函钟小吕夹钟是也孤竹管也云门古乐名亦见周礼】莫不器取疎通声从安乐四分既明三防且定【易干凿度曰天气三防而成一着三着而成一体郑康成注云五日为一防十五日为一着故五日为一十五日成一气也冬至阳始生积十五日至小寒为一着至大寒为二着至立春为三着凡四十五日而成一节故曰三着而成体也】是以闻钟于洛浦即变声乖【国语曰周景王二十三年铸无射而为之大林钟成伶人告和王谓伶州鸠曰钟果和矣对曰上作器民乐之则为和今民莫怨恨谚曰众心成城众口铄金不知其和】听铎于邯郸先知响韵【战国策曰秦攻赵鼔铎之音闻于北堂希卑曰夫秦之攻赵不必急如此此召兵也必有大臣欲衡者耳王欲知其人旦日赞羣臣而访之先言横者则其人也建信君果言横邯郸赵地也】二分二至行于司厯之官【左传僖五年曰凡分至唘闭必书云物杜预曰分春秋分也至冬夏至也正义曰一年分为四时时皆九十余日春之半秋之半昼夜长短等昼夜中分一日刻故春秋之半称春秋分也冬之半夏之半昼夜长短极极训为至故冬夏之半称冬夏至也云司厯之官者谓太史也周礼云太史掌正歳年以序事颁告朔于邦国是也】九变九成被于中和之职【周礼司乐之职云若乐六变则天神皆降可得而礼矣若乐八变则地只皆出可得而礼矣若乐九变则人可得而礼矣释曰言六变八变九变者谓在天地及庙庭而立四表舞人从南表向第二表为一成一成则一变从第二至第三为二成从第三至北头第四表为三成舞人右转身向南于北表之北还从第一至第二为四成从第二至第三为五成从第三至南头第一表为六成则天神皆降若八变者更从南头北向第二为七成又从第二至第三为八成地只皆出若九变者又从第三至北头第一为九成人可得礼焉此约周之大武象武王伐纣礼记曰乐者天地之命中和之纪也】足以动天地感神被风俗平寒暑岂直吟啸谿谷回翔鸾凤而巳哉是知零陵庙前徒寻舜管【应劭风俗通曰诗云嘒嘒管声箫管备举礼乐记云管漆竹长一尺六孔十二月之音也物贯地而牙故谓之管尚书大传曰舜之时西王母来献其白玉琯昔章帝时零陵文学奚景于泠道舜祠下得生白玉琯知古以玉为琯后乃易之以竹耳夫以玉作音故神人和凤凰仪也】始平城下空论周尺【晋书乐志曰阮咸常心讥荀勗新律声髙以为髙近哀思不合中和每公会乐作咸谓之不调朂以为异巳乃出咸为始平相后有田父耕于野得周时玉尺勗以校巳所治钟鼓金石丝竹皆短校一米于此伏咸之妙复徴咸归勗既以新律造二舞次更修正钟声会勗薨未竟其业】臣闻上制其礼下习其仪君定其法臣行其事谨造玉律一具并玉秤尺斗升合等始得成功至于分粟絫黍量丝数龠【汉书律厯志曰度长短者不失毫厘量多少者不夫圭撮权轻重者不失黍絫应劭曰十黍为絫十絫为铢孟康曰絫者墨蠡反师古曰絫音来戈反此字读亦音累绁之累律厯志又云度量出于黄钟之律度者分寸尺丈引所以度长短也本起于黄钟之管长以子谷秬黍中者以一黍之广度之千二百黍为一分十分为寸十寸为尺十尺为丈十丈为引而五度审矣量谓龠合升斗斛所以量多少也本起于黄钟之龠以子谷秬黍中者千有二百实为一龠十禽为一合十合为一升十升为斗十斗为斛而五量嘉矣权者铢两斤钧石所以称物知轻重也本起于黄钟之龠一龠容千二百黍重十二铢两之为两十六两为斤三十斤为钧四钧为石而五权谨矣权衡一物衡平也权重也称上谓之衡称锤谓之权所从言之异耳如彼志文是量度权衡本起于律也】实以仰禀圣规详参神思所冀节移隂管无劳河内之灰【后汉书律厯志曰气之法为室三重户闭涂衅必周宻布缇缦室中以木为案每律各一内庳外髙从其方位加律其上以葭莩灰抑其内端案厯而候之气至者其灰去其为气所动者其灰散人及风所动者其灰聚章怀太子注葭莩出河内】气动阳钟不待金门之竹【晋书乐志杨泉记曰取农宜阳县金门竹为管河内葭莩为灰后汉书郡国志农郡宜阳县金门山出竹为律管】而琬琰事轻般倕虑浅【尚书曰璧琬琰在西序般鲁般倕共工见嵇康琴赋注】不足展采成均增辉度量【汉书律厯志曰钧者均也阳施其气隂化其物皆得其成就平均也三十斤成钧虞书曰乃同律度量衡释云度如字丈尺也量力尚反斗斛也】赍器奉表以闻
　　进象经赋表
　　【周书武帝纪云天和三年帝制象经成集百僚讲説隋书经籍志象经一巻周武帝撰有王褒注王裕注何妥注又有象经发题义又据小説周武帝象经有日月星辰之象或云以孤虚冲破寓于局间非俗象棊车马之类也注详第一巻象戏赋子山作赋进之故进表云】
　　臣某言臣伏读圣制象经并观象戏私心踊跃不胜忭舞伏以性与天道本絶寻求直以悬诸日月遂获瞻仰【论语曰夫子之言性与天道不可得而闻也扬雄答刘歆书曰是悬诸日月不刋之书也】九州既奠近对河图【左传虞人之箴曰芒芒禹迹画为九州谓冀兖青徐扬荆豫梁雍也易曰河出图】四辙中绳全观玉策【穆天子传曰天子至于羣玉之山四辙中绳先王之所谓策府】未飞鹤先闻金石之声【尚书大传曰虞舜歌乐曰和伯之乐舞鹤又韩子曰师旷奏清徴有鹤二八集廊门】不上赤城独见烟霞之气【孔灵符会稽记曰赤城山名皆赤状似云霞悬霤千仞谓之瀑布飞流洒散冬夏不竭支遁天台山铭曰往天台当由赤城山为道径天台山图曰赤城山天台之南门也】置管而测光景愈髙沉玉而观渊泉益逺【东方朔客难曰以管窥天管子渊深不涸沈玉极矣】寝不自涯课虚为赋辞非寥亮学无雕刻【向秀思旧赋曰发声寥亮雕刻扬子云所谓雕虫篆刻是也】遂敢陈述诚为厚顔【诗云顔之厚矣】况复日之逺近本非童子所问【列子曰孔子东逰见二小儿辨鬬问其故一小儿曰我以日始出时去人近而日中时逺也一小儿曰以日出时逺而日中时近一小儿曰日初出时大如车葢及日中时如盘盂此不为逺者小而近者大乎一小儿曰日初出沧沧凉凉及其中而探汤此不为近者热而逺者凉乎孔子不能决两小儿曰孰谓汝多知乎】天之浑葢岂是书生所谈【后汉书曰张衡研覈隂阳妙尽璇玑之正作浑天仪着灵宪算罔论言甚详明注云汉名臣奏曰蔡邕曰言天体者有三家一曰周髀一曰宣夜一曰浑天宣夜之学絶无师法周髀术数具存考验天状多所违失故史官不用惟浑天者近得其情今史官所用候台铜仪则其法也晋书天文志曰古言天者有三家一曰盖天二曰宣夜三曰浑天蔡邕所谓周髀者即葢天之説也其本庖牺氏立周天厯度其所传则周公受于殷商周人志之故曰周髀髀者股也股者表也天圆如葢地方如棊局天旁转如推磨而左行日月右行随天左转故日月实东行而天牵之以西没譬之蚁行磨石之上磨左旋而蚁右去磨疾而蚁迟故不得不随磨以左廻焉天形南髙而北下日出髙故见日入下故不见天之居如倚故极在人北是其证也极在天之中而今在人北所以知天之形如倚葢日朝出阳中暮入隂中隂气暗防故没不见也夏时阳气多隂气少阳气充明与日同辉故日出即见无蔽之者故夏日长也冬天隂气多阳气少隂气暗掩日之光虽出犹隐不见故冬曰短也浑天仪注云天如鸡子地如鸡子中黄孤居于天内天大而地小天表里有水天地各乗气而立载水而行周天三百六十五度四分度之一又中分中则半覆地上半绕地下故二十八宿半见半隐天转如车毂之运也诸论天者虽多然精于隂阳者张平子陆公纪之徒咸以为推步七曜之道度厯象昏明之证候校以四八之气考以漏刻之分占晷影之往来求验于事情莫宻于浑象者也张平子既作铜浑天仪于宻室中以漏水转之令伺之者闭户而唱之其伺之者以告灵台之观天者曰璇玑所加某星始见某星已中某星巳没皆如合符也云天之浑葢者浑天葢天二家之学也】冒用奏闻伏增流汗之至
　　贺传位于皇太子表
　　【周书宣帝纪云大成元年帝传位于太子衍大赦天下改大成元年为大象元年帝于是自称天元皇帝所居称天台冕有二十四旒车服旗鼓皆以二十四为节内史御史内正皆置上大夫皇帝衍称正阳宫】
　　臣某言伏见二月十九日诏传位于皇太子昔者降居弱水登庸有优劣之殊【水经注曰黄帝长子昌意徳劣不足绍承大位降居弱水为诸侯焉娶蜀山氏女生颛顼于若水之野有圣徳二十登帝位承少昊金官之政以水徳宝厯矣】来朝栎阳继体有君臣之异【汉书曰髙帝归栎阳五日一朝太公太公家令説太公曰天亡二日土无二王皇帝虽子人主也太公虽父人臣也奈何令人主拜人臣如此则威重不行后上朝太公拥彗迎门却行上大惊下扶太公太公曰帝人主奈何以我乱天下法于是上心善家令言赐黄金五百斤上尊太公曰太上皇参同契长子继父体汉书平当曰今汉继体承基三百余年】不得与夫天之两日日之再中并耀聨辉重明双照同年而语矣【易离卦彖曰重明以丽乎正】伏惟天元皇帝【周宣帝也周书本纪云帝传位太子自号天元皇帝又云每对臣下自称为天】惟圣作圣惟亲尊亲降意于与能鸣谦于神器【易系辞曰百姓与能谦卦二爻曰鸣谦贞吉】欲令百二相和先闻揖让之风天下无为早识吾君之子是以运独见之明行非常之事先天不为后天而奉【易乾卦文言之辞也】皇太子身贞万国道照四门【周易曰首出庶物万国咸寜虞书舜典曰賔于四门四门穆穆孔传曰四门四方之门也】夙膺再命之符实允基天之命非闗复子明辟异于迁虞事夏【尚书曰周公拜手稽首曰朕复子明辟迁虞事夏谓禹受舜禅也言帝与太子乃是父子本当传位既非周成之复还亦异虞夏之革命也】既损既益尚或二天为离为火何妨两日【论语曰所损益可知也易离卦象曰明两作离大人以继明照四方説卦曰离为火为日言天元皇帝居天台皇帝居正阳宫为二天两日也】且平阳蒲阪贤臣则二十五人【史记注皇甫谧曰舜所都或言蒲阪或言平阳或言潘潘今上谷也正义曰括地志云平阳今晋州城是也潘今妫州城是也蒲阪今蒲州南二里河东县界蒲阪故城是也舜典帝曰咨汝二十有二人钦哉惟时亮天功孔安国曰禹垂益伯夷防龙六人新命有识四岳十二牧凡二十二人特勅命之马融曰稷契臯陶皆居官久有成功但述而美之无所复勅禹及垂已下皆初命凡六人与上十二牧四岳凡二十二人按书云二十二人此言二十五人其以二十二人之外加稷契臯陶三人为二十五人耶】颛顼髙辛才子则一十六族【左传文十八年季文子云昔髙阳氏有才子八人苍舒隤敳梼戭大临尨降庭坚仲容叔逹齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也杜预云髙阳颛顼之号髙辛帝喾之号】与此计事何遽无成鼚乎鼓之轩乎舞之【帝乃载歌鼚乎鼓之轩乎舞之鼚丑良切】自当八风通庆云聚五老同逰三星连曜【五经通义曰八风者八卦之气八风以时至则隂阳变化之道成万物得以时育生也史记天官书曰若烟非烟若云非云郁郁纷纷是谓庆云论语考比谶曰仲尼曰帝尧率舜等升首山观河渚见五老入于河汉书天文志曰天腥而景星见孟康曰有赤方气与青方气相连赤方中有两黄星青方中有一黄星凡三星共为景星也】岂直双龙再赐九雉重飞而巳哉【山海经曰大乐之野夏后唘于此舞九代马乗两龙琴操曰越裳操周公所作也周公辅成王成文武之王道越裳重九译而来献白雉周公援琴而歌受之献于文王之庙】皇帝邈然姑射正当乗云驭龙【皇帝周宣帝也庄子曰藐姑射之山有神人居焉肌肤若氷雪绰约若处子不食五谷吸风饮露乗云气驭飞龙而逰于四海之外尧治天下之民平海内之政往见四子藐姑射之山汾水之阳窅然丧其天下焉】问道崆峒岂复先秋木落【庄子曰黄帝立为天子十九年令行天下闻广成子在于崆峒之上故往见之广成子曰而所欲问者物之质也而所欲官者物之残也自而治天下云气不待族而雨草木不待黄而落日月之光益以荒矣而佞人之心翦翦者又奚足以语至道黄帝退捐天下筑特室缔白茅闲居三月复往邀之问治身奈何而可以长久广成子语以至道言宣帝弃其天下传位有如唐尧之逰姑射黄帝之访崆峒】臣生预尧年时逢舜日覩维新之庆实倍万恒情
　　为杞公让宗师骠骑表
　　【代杞国公亮作也周书列传云亮字干徳袭杞烈公爵天和末拜宗师进位大将军】
　　臣某言伏见诏书以臣为使持节骠骑大将军开府仪同三司宗师中大夫伏奉纶言心防震詟【之涉反失气也】臣闻尧分四岳是以望秩山川【尧典帝曰咨四岳孔安国曰四岳即上羲和之四子分掌四岳之诸侯故称焉舜典曰歳二月东巡至于岱宗柴望秩于山川】舜命九官是以光华日月【汉书刘向上疏曰舜命九官济济相让应劭曰尚书曰禹作司空弃后稷契司徒咎繇作士师垂共工益朕虞伯秩宗防典乐龙纳言凡九官】必须仪刑以徳明试以功乃可协和万邦咸熙庶绩【此皆尚书之辞】臣幼无学植长阙裁成【左氏传曰学犹植也周易曰裁成天地之道】鸿都之门不能定其章句【后汉书曰灵帝光和三年始置鸿都门学生鸿都门名也蔡邕传曰邕拜郎中校书东观迁议郎熺平四年乃与堂谿典等奏求正定六经文字灵帝许之邕乃自书策于碑使工镌刻立于太学门外于是后儒晚学咸取正焉及碑始立其观视及摹写者车乗日万余两填塞街陌又云初帝好学自造皇羲篇五十章因引诸生能为文赋者本颇以经学相招后诸为尺牍及工书鸟篆者皆引名遂至数十人并侍制鸿都门下】鸡鹿之塞无以名其碑碣【汉书曰甘露二年单于入朝归国汉遣董忠等将骑将六千又发边鄙郡士马以千数送单于出朔方鸡鹿塞师古曰在朔方窳浑县西北】凭天潢之泒水附若水之分枝【言杞公亮姓宇文氏与帝同枝也汉书天文志曰西宫咸池曰天五潢五潢五帝车舍淮南子曰若木在建木西末有十日其华照地】东岳则朝宿有名南宫则门阑有籍【东岳泰山也朝宿朝宿之邑也若春秋郑有泰山之祊卫取有阎之土皆近泰山者也左氏传説诸侯有大功徳乃有朝宿汤沐之邑矣后汉书曰显宗图画建武中名臣列将于云台注云云台在南宫也説文曰阑门遮也】在臣庸劣久知满盈武阳以功臣之重特拜宗师东平以母弟之尊超登上将臣有何徳能兼此荣【汉书曰景帝二年制诏御史故相国萧何髙皇帝大功臣所与为天下也今其祀絶朕甚怜之其以武阳县户二千封何孙嘉为列侯后汉书曰光武皇帝十一子光烈皇后生显宗及东平宪王苍故云母弟苍本传云显宗甚爱之及即位拜为骠骑将军置长史掾史员四十人位在三公上】臣早倾庭防曾未扶墙母氏慈训哀矜苦劳甫及成人复垂捐弃几筵如在忍离鞠养之恩终天无报叩地难任欲草土丘陵终身茔域霜露申履时之感燕雀展廻翔之心不悟天泽沛然谬垂提拔当今玉烛调和既非金革之世【尔雅曰四时调和谓之玉烛礼记曰衽金革疏云金革谓军戎器械也】璿玑齐正岂忘松槚之余【尚书曰璿玑玉衡以齐七政】况复一枝踡曲终危九层之台一股涔蹄必伤千里之驾【言己不堪用也庄子曰吾有树人谓之樗其小枝拳曲而不中规矩説苑曰晋灵公造九层之台费用千金谓左右曰敢有谏者斩荀息闻之上书求见灵公张弩持矢见之曰臣不敢谏也臣能累十二博碁加九鸡子其上公曰子为寡人作之荀息正顔色定志意以碁子置下加九鸡子其上左右惧慴息灵公气息不续公曰危哉危哉荀息曰不危也复有危于此者公曰愿见之荀息曰九层之台三年不成男不耕女不织国用空虚邻国谋议将兴社稷亡灭君欲何望灵公曰寡人之过也乃至于此即坏九层台也】皇帝钦明文思光宅区宇礼格四方无容夺臣之志孝治天下自当哀臣此情大宗为师更求同姓之国元戎参乗别选贤能之臣【大宗句辞宗师也元戎句辞骠骑也晋书武帝纪云咸寜三年诏曰宗室戚属国之枝叶欲令奉率徳义为天下式然处富贵而能慎行者寡召穆公纠合兄弟而赋棠棣之诗此姬氏本枝百世也今以卫将军扶风王亮为宗师当施行皆谘之于宗师也诗云元戎十乗以先唘行】伏愿览青蒲之奏曲允防诚【汉书曰史丹直入卧内伏青蒲上应劭曰以青规地曰青蒲】诏凤凰之池特收严召【晋书曰以荀朂为尚书令朂久在中书専管机事及失之甚罔罔怅怅曰夺我凤凰池诸君贺我耶】则天慈无涯私愿获从臣之容身便当有地不任荒悚战惧之诚谨诣朝堂奉表以闻
　　功臣不死王事请门袭封表【一作请功臣袭封表】
　　臣闻以法施民必传祀典以劳定国必有承家孙叔敖祭酹无闻有伤良相【史记曰孙叔敖为楚相且死属其子曰我死汝贫困往见优孟言孙叔敖子也居数年其子贫负薪逢优孟优孟言之于王封之寝丘四百户也】女叔齐嗣絶没实贬贤臣【晋语曰叔向见司马侯之子抚而泣曰自此其父之死吾蔑与比而事君矣此其父始之我终之我始之夫子终之韦昭曰司马侯晋大夫女叔齐也】谨案大统十六年格先有封爵死于王事絶嗣者听以支子继絶非死王事不许承封前牒五等功臣皆是勤劳王室身当患难扞御灾祸翼赞大猷一日遇疾身捐馆舍不幸无享嗣便絶于礼则不足于义则有伤未求上林之猎已削其侯【汉书萧何为请曰长安地陿上林多空地弃愿令民得入田毋收藁为兽食上大怒曰相国多受贾人财物为吾请苑乃下何廷尉械系之数月因王卫言乃赦出何】不服襜褕之衣先除其国【汉书年表曰武安侯田蚡薨子恬嗣五年元朔三年坐衣襜褕入宫不敬免师古曰襜褕直裾裨衣也襜音昌占反褕音逾】伏惟皇帝崇徳旌庸兴亡继絶闻鼔鼙而思将帅画云台而念旧臣【乐记曰鼓鼙之声讙讙以立动动以进众君子听鼓鼙之声则思将帅之臣后汉书曰永平中显宗追感前功臣乃图画二十八将于南宫云台】岂有功存社稷而无后可守事尽忠贞而无祠可祭周于藩屏为约事在世功【左传富辰曰封建亲戚以藩屏周又众仲曰官有世功则有官族】汉以山河为誓义存长久【汉书功臣年表封爵之誓曰使黄河如带泰山若砺国以永存爰及苗裔于是申以丹书之信重以白马之盟又作十八侯之位次】臣闻存人之国大于救人之灾立人之后重于封人之墓【史记正义曰封谓益其土及画疆界】窃以殷朝继及无废小宗周室兴亡贵存身后【春秋正义曰礼有大宗小宗天子诸侯之庶子谓之别子及异姓受族为后世之始祖者世适承嗣百世不迁谓之大宗为父后者诸弟宗之五世则迁谓之小宗五世迁者谓髙祖以下丧服未絶其继髙祖之嫡则缌服之内共宗之继祖继祢所宗及亦然故郑丧服小记注云小宗有四或继髙祖或继曾祖或继祖或继祢皆至五世则迁以缌服既穷不相宗敬故疏即递迁也继及谓父死子继兄终弟及也兴亡所谓兴灭继絶是也言殷周以来皆有袭封之事也】绍髙宻者累叶岂専邓禹之正【后汉书曰邓禹字仲华南阳新野人也封髙宻侯永平元年年五十七薨諡曰元侯帝分禹封为三国长子震为髙宻侯袭为安昌侯珍为夷安侯少子鸿为小侯邓氏自中兴后累叶宠贵凡侯者二十九人】嗣平阳者重世何必曹参之嫡孙【汉书曰曹参沛人也封平阳侯子窋嗣传国至曾孙襄襄子宗嗣有罪完为城旦至哀帝时乃封参孙之孙本始为平阳侯二千石王莽时薨子嗣建武中先降河北封平阳侯至今公侯】愚谓生有其劳死非王事虽在支庶并听承袭幸使伯有之防不能为厉【左传昭七年曰郑人相惊以伯有曰伯有至矣则皆走不知所往铸刑书之歳二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧其明月子产立公孙泄及良止以抚之乃止子太叔问其故子产曰有所归乃不为厉吾为之归也太叔曰公孙泄何为子产曰説也为身无义而图説从政有所反之以取媚也不媚不信不信民不从也及子产适晋赵景子问焉曰伯有犹能为乎子产曰能人生始化曰魄既生魄阳曰防用物精多则防魄强是以有精爽至于神明匹夫匹妇强死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为不亦宜乎】若敖之其无馁而【左传宣四年曰初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰犹求食若敖氏之不其馁而及臯浒之战遂灭若敖氏王思子文之治楚国也曰子文无后何以劝善使复其所改命曰生】幽显对扬神人咫尺【尚书曰神人以和左氏传曰天威不违顔咫尺杜预云八寸曰咫】





　　庾子山集巻七
　　钦定四库全书
　　庾子山集巻八　　　　　　周　庾信　撰
　　钱唐倪璠纂注
　　啓
　　谢滕王集序啓【周书云滕王逌字尔固突文帝子也逌制庾信集序作啓谢之】
　　信啓伏览制垂赐集序【始皇本纪皇命为制此于王称制矣】紫微悬映如传阙里之书【春秋合诚图曰北极星五在紫防中紫防大帝室太乙之精也括地志云兖州曲阜县鲁城西南三里有阙里中有孔子宅宅中有庙孝经援神契曰孔子制作孝经向北辰而拜】青鸟遥飞似送层城之璧【山海经曰三危之山三青鸟居之又云蛇巫之山一曰龟山西王母绨几而戴胜杖其南有三青鸟为西王母取食在昆仑虚北淮南子云昆仑山上有层城九重楚辞曰昆仑县圃其尻安在增城九重其髙几里王子年拾遗记曰昆仑山上有九层旁有瑶台十二各广千步皆五色玉为台基】若夫甘泉宫里玉树一丛【扬雄甘泉赋曰翠玉树之青葱兮璧马犀之瞵防李善注云汉武故事曰上起神屋前庭植玉树珊瑚为枝碧玉为叶】武阙前明珠六寸【北方武武阙前谓北阙也列仙传曰朱仲常于会稽市上贩珠髙后时下书募三寸珠仲读购书笑曰直値汝矣赍三寸珠诣阙即赐五百金鲁元公主复私以七百金从仲求珠仲献四寸珠于阙即去】不得譬此光芒方斯烛照【言逌之文章光芒烛照虽珠玉不能比也】有节有度即是能平八风愈唱愈髙殆欲去天三尺【左传曰夫舞所以节八音而行八风】殿下雄才葢代逸气横云济北顔渊关西孔子【济北先贤传曰戴宏字元襄刚县人为郡督邮府君欲挞之宏曰今鄙郡推仰公咸以为仲尼君国以宏为顔囘岂闻仲尼有挞顔囘之义后汉书杨震传曰关西孔子杨伯起】譬其毫翰则风雨争飞论其文采则鱼龙百变蒲桃绕馆新开碣石之宫【上林赋曰樱桃蒲陶郭璞注云蒲陶似燕薁可作酒也史记孟轲传曰驺衍如燕昭王筑碣石宫身亲往师之正义曰碣石宫在幽州蓟县西三十里宁台之东】修竹夹池始作睢阳之苑【史记曰梁孝王筑东苑方三百余里广睢阳城七十里大治宫室为复道自宫连属于平台三十余里索隠曰如淳云在梁东北离宫所在也今城东二十里临新河有故台址俗云平台又一名修竹苑】琉璃泛酒鹦鹉承杯【张隠文士传曰潘尼与同僚饮主人有琉璃椀使客赋之尼于座上立成鲍照淮南王诗云瑠璃作盌牙作盘南州异物志曰鹦鹉螺状如覆杯头似乌头向其腹视似鹦鹉故名郭璞江赋云鹦螺蜁蜗又岭表録异云鹦鹉螺旋尖处屈而朱如鹦鹉嘴故以名殻装为酒杯竒而可玩亦有范金为形者梁简文书曰车渠屡酌鹦鹉骤倾】凤穴歌声鸾林舞曲【山海经曰爰有歌舞之鸟鸾鸟自歌凤鸟自舞】况复行云逐雨廻雪随风【髙唐赋云旦为朝云暮为行雨洛神赋云飘飖兮若流风之廻雪】湖阳之尉既成为喜之因舂陵之侯便是销忧之地【言以荆州新野封逌本汉之南阳也周书滕王传云宣政元年伐陈诏逌为元帅节度诸军事大象元年五月诏以荆州新野郡邑万户为胜逌出就国后汉书曰光武杀湖阳尉军中分财物不均众恚恨欲反攻诸刘光武敛宗人所得物悉以与之众乃悦注云湖阳属南阳郡今唐州县也袁宏后汉纪曰孝景帝生长沙定王发武帝世诸侯得分封子弟以冷道县舂陵封发中子买为舂陵节侯元帝时节侯之孙孝侯以南方卑湿请徙南阳于是以蔡阳白水乡为舂陵侯封邑而与昆弟钜鹿君及宗亲俱徙焉按郡国志新野舂陵湖阳俱属南阳郡言逌伐陈若光武杀湖阳尉分财与人众皆悦是既成为喜之因也及封荆州新野万户使出就国又若舂陵孝侯请徙南阳是为销忧之地也】某本乏材用无多作述加以建邺阳九劣免儒硎江陵百六几从士垅【滕王庾信集序云昔阳都有集十四巻値太清罹乱百不一存及到江陵又有三巻即遭军火一字无遗建邺阳九谓武帝太清三年侯景之乱也江陵百六谓元帝承圣三年败于魏军也汉书律厯志云易九戹曰初入元百六阳九孟康曰易传也所谓阳九之戹百六之会者也初入元百六岁有戹者则前元之余气也若余分为闰也后汉卫宏古今竒字序曰秦始皇改古文为篆国人多谤乃召诸生至者皆拜为郎凡七百人宻令冬月种瓜于骊山硎谷中温处瓜实使往视之先为伏机诸生方相论辨发机填之以土皆终命战国防顔触曰生王之头曾不若死士之垄也】至如残编落简并入尘埃赤轴青箱多从灰烬【子山自谓太清江陵之乱已之文集皆一字无遗也】比年疴恙弥留光隂视息桑榆已廹蒲栁方衰【淮南子曰日垂影在树端谓之桑榆袁宏后汉纪光武诏曰失之东隅收之桑榆尔雅曰杨蒲栁郭璞注云可以为箭左传所谓董泽之蒲疏云杨一名蒲栁生泽中可以为箭世説云顾悦曰蒲栁之姿望秋先零松柏之质经霜犹茂】不无秋气之悲实有途穷之恨【宋玉曰悲哉秋之为气也晋书曰阮籍时率意独驾不由径路车辙所穷辄恸哭而反】是以精采瞀乱颇同宋玉【瞀莫遘切瞀乱迷惑也宋玉神女赋云目畧防眄精采相授楚辞曰中瞀乱兮迷惑】言辞蹇吃更甚扬雄【汉书扬雄为人简易荡佚口吃不能剧谈】一吟一咏其可知矣【言已目昏口吃吟咏之不足观可知】好事者不求知音者不用【汉书扬雄传赞曰时有好事者载酒肴从游学韩诗外传曰夫参天下贤人也其习知音矣】非有班超之志遂已弃笔【后汉书曰班超与母随至洛阳家贫尝为官佣书以供养久劳苦尝辍业投笔叹曰大丈夫无他志犹当效傅介子张骞立功异域以取封侯安能久事笔砚间乎左右皆笑之超曰小子安知壮士志哉】未见陆机之文久同烧砚【晋书陆机传云弟云尝与书曰君苖见兄文辄欲烧其笔砚】至于凋零之后残缺所余又已杂用补袍随时覆酱【按后汉书羊续举缊袍以示之疑是用纸作絮补袍汉书曰扬雄作太法言刘歆亦尝观之谓雄曰空自苦今学者有禄利然尚不能明易又如何吾恐后人用覆酱瓿也雄笑而不应注曰瓿音蔀小甖也】圣慈怜愍遂垂存録始知揄扬过差君子失辞比拟纵横小人迷惑【君子谓滕王小人子山自谓也】荆玉抵鹊正恐轻用重寳【韩子曰卞和抱其璞哭于荆山之下盐铁论曰昆山之旁以玉璞抵乌鹊】龙渊削玉岂不徒劳神虑【后汉书曰肃宗尝赐诸尚书劒惟韩棱郅夀陈忠特以寳劒自手署其名曰韩棱楚龙渊晋太康记曰汝南西平县有龙渊水可淬刀劒特坚利古龙渊之劒取于此矣孔丛子曰周穆王大征西戎西戎献锟铻之劒用之切玉如泥焉荆玉龙渊皆喻滕王之文也】匠石廻顾朽材变于雕梁【庄子曰匠石之齐至乎曲辕见栎社树其大蔽牛絜之百围其髙临山十仞而后有枝其可以为舟者旁十数观者如市匠石不顾遂行不辍弟子厌观之走及匠石曰自吾执斧斤以随夫子未尝见材如此其美也先生不肯视行不辍何耶曰巳矣勿言之矣散木也以为舟则沉以为棺则速朽以为器则速毁以为门户则液樠以为柱则蠧是不材之木也无所可用故能若是之夀】孙阳一言奔踶成于骏马【孙阳伯乐秦穆公时善相马者也桓寛盐铁论曰骐骥负盐车垂头于太行之坂见伯乐则喷而长鸣汉武帝诏云马或奔踶而致千里匠石孙阳喻滕王也朽材奔踶子山自喻也】故知假人延誉重于连城借人羽毛荣于尺玉【言已之文集借王作序而重也西京赋曰所好生羽毛】溟池九万里无逾此泽之深【庄子曰防海者天池有鱼焉其名曰鲲有鸟焉其名曰鹏抟扶揺羊角而上者九万里】华山五千仞终愧斯恩之重【括地志云华山在华州华隂县南八里古文以为敦物也山海经太华之山削成而四方其髙五千仞其广十里包咸论语注云七尺曰仞】即日金门细管未动春灰【后汉书郡国志曰农郡宜阳有金门山出竹为律管司马彪续汉书曰候气之法为室三重户闭涂衅必周宻布缇缦室中以木为按毎律各一庳外髙从其方位加律上以葭灰抑其内端按律而候之气至者灰去其气所动者其灰散人及风所动者其灰聚】石壁轻雷尚藏冬蛰【左氏传曰闭蛰而烝又云火伏而后蛰者毕正义曰十月始蛰至十一月则遂闭之王制云昆虫未蛰不以火田郑注云昆明也昆虫者得阳而生得隂而藏隂阳即寒温也】伏愿圣躬与时纳豫南阳寳雉幸足观瞻【史记封禅书曰野雉夜雊以一牢祠命曰陈寳臣瓒曰陈仓县有寳夫人或一岁二岁与叶君合叶君来时天为之殷殷雷鸣索隠曰叶县名在南阳叶君即雄雉之神故时与寳夫人合也】郦县菊泉差能延夀【郡国志曰南阳县有郦侯国注云盛宏之荆州记曰县北八里有菊水其源悉芳菊水极甘馨又中有三十家不复穿井即饮此水上夀百二十中夀百余七十者犹以为天司空王畅太傅袁隗为南阳令县月送三十余石饮食澡浴悉用之太尉胡广父患风羸南阳恒汲引此水疾遂瘳此菊茎短葩大食之甘美异于余菊广又收其实种之京师遂处处传植之按滕王本传诏以荆州新野郡邑万户为滕逌出就国荆州新野古南阳地也】伏迟至邺可期从梁有日【至邺喻滕王若魏太子陈思王已如吴质等也从梁喻滕王若汉梁孝王已如司马相如枚乗等也】同杞子之盟会必欲瞻仰风尘【左传桓十年公防杞侯莒子盟于曲池】共薛侯而来朝谨当逢迎冠葢【左传隠十一年云滕侯薛侯来朝争长薛侯曰我先封滕侯曰我周之卜正也世族谱云薛任姓黄帝之苖裔奚仲封为薛侯今鲁国薛县是也又按逌以大象元年出就新野二年朝京其冬为隋文帝所害是序当在新野时所作言来朝之日冀与王相接也滕逌本后周宗室如古滕侯故云并薛侯而来朝也】鱼肠尺素凤足数行书此谢辞终知不尽【古诗云客从远方来遗我双鲤鱼呼儿烹鲤鱼中有尺素书凤足疑作防足转写之误也汉书常惠勅汉使者谓单于言天子射上林中得防足有系帛书言武等在某泽中言作此谢啓从长安遥寄新野不尽所懐也】谨啓
　　答赵王啓【答赵王招也】
　　仰承张幕全韩连营上地【周书赵王招传云建徳三年除雍州牧大军东讨招为后三军总管全韩谓宜阳故韩国城上地谓绥州】渑池置阵解邓禹之围【袁宏后汉纪曰建武三年拜冯异征西大将军邓禹既被徴与车骑将军邓还至华隂欲进兵撃赤眉冯异曰赤眉众多可以恩信倾难以兵力破也上令诸将屯渑池要其东异相连缀撃其西上自待其防可一举取之万全之计也禹自以西征又被徴当还欲一战决之遂战移日禹军大败冯异将兵救之不胜弃军走与麾下数人归营又收散卒坚壁防赤眉饥困乃谋撃之大破之降者八万余人十余万东走宜阳玺书劳异曰垂翅回谿奋翼渑池失之东隅收之桑榆是也】函谷开关削王元之印【后汉书曰隗嚣将王元説嚣曰按秦旧迹表里山河元请以一丸泥东封函谷关此万世一时之利也】蜂旗朝上刁斗夜鸣【王子年拾遗记曰周武王东伐纣夜济河时云明如画八百之族皆齐而歌有大蜂状如丹鸟集王舟因以鸟画其旗翼日而枭纣名其船曰蜂舟鲁哀公二年郑人撃赵简子得其蜂旗则其类也汉书曰李广行无部曲不撃刁斗以自衞孟康曰以铜作燋受一升昼炊饭食夜击持行】弥雄壮士之心足起横行之志【言赵王镇雍伐齐行军之盛也】况复才人出娉还得贤夫【古诗有邯郸故才人嫁为厮养妇赵王武臣事注见哀江南赋言今昔赵王同符合契矣】塞外有夫人之城军中有女子之气【汉书曰汉军絶胜追北至范夫人城又曰李陵与单于战陵曰土地衰而鼓不起者何也军中岂有女子乎又报赵王诗亦引其事彼云赵王镇益州与夫人纥豆陵同行及军中卒妇此云为雍州牧属大军东讨镇兵将卒皆有妻妇也】都尉青旗即时春色【都尉官名汉书张宴注曰主诸官故曰都有卒徒武事故曰尉月令于春月云载青旗是青为春色也又按汉书百官公卿表护军都尉武帝四年属大司马此言赵王出师载青旗与春同色也】将军大树已复花开【后汉书曰冯异为人谦退不伐诸将论功异独屏树下军中号大树将军】云气浮垒流星泛枕细舞长歌横箫直笛当乎此时青云之上【列子曰蒲且子连双鸧于青云之上】信不学无术本分泥沈忽逢天造捜扬仄陋【汉书曰霍光不学无术易曰天造草昧书曰明扬侧陋】今者遂总宪司预闻刋鼎【本传云信为司宪中大夫言已为司宪中大夫闻赵王勒功钟鼎也】献岁刑书既应悬法【周礼司冦之职云正月之吉始和布刑于邦国都鄙乃悬刑象之法于象魏使万民观刑象挟日而敛之】上春木铎方须徇人【论语孔注云木铎施政教时所振也正义曰礼有金铎木铎铎是铃也其体以金为之明舌有金木之异木铎是木舌也周礼云教鼓人以金铎通鼓大司马教振旅两司马执铎明堂位云振木铎于庭是武事振金铎文事振木铎也】但年发已秋性灵久竭嘉石肺石无以测量【周礼曰大司冦以嘉石平罢民肺石达穷民朝士左嘉石右肺石郑注云嘉石文石也肺石赤石也】舌端笔端惟知繁拥【韩诗传云辩士舌端文士笔端】乖展一月遂涉两年倾首东瞻山河千里风尘未尽霜露霑衣仰愿珍宜以为身寳
　　谢赵王示新诗啓【周书列传云赵王招学庾信体辞多轻艳】
　　某啓郑叡至奉手教累纸幷示新诗八体六文足惊毫翰【卫恒四体书势曰自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰书王莽使司空甄丰校文字部改定古文复有六书一曰古文二曰竒字三曰篆书四曰佐书即书也五曰缪篆六曰鸟书文赋云或含毫而邈然善云毫谓笔毫也王逸楚辞注曰鋭毛为毫汉书音义韦昭曰翰笔也】四始六义实动性灵【诗序云是谓四始诗之至也笺云始者王道兴衰之所由正义曰四始者郑答张逸云风也小雅也大雅也颂也诗序又云故诗有六义焉一曰风二曰赋三曰比四曰兴五曰雅六曰颂】落落词髙飘飘意远文异水而涌泉笔非秋而垂露藏之山岩可使云雾郁起济之江浦必当蛟龙绕船首夏清和圣躬怡裕琉璃彤管鹊顾鸾廻【左氏传曰静女之三章取彤管焉杜注云彤管赤管笔也庾肩吾书品序曰波囘堕镜之鸾楷顾雕陵之鹊并以篆籀重复见重昔时言赵王善书也】婉转緑沈猿惊雁落【梁简文诗云吴戈夏服箭骥马緑沈舟知緑沈言弓也猿惊楚养由基事雁落魏更嬴事言其善射也又按緑沈是其色也王羲之笔经云有人以緑沈漆管见遗邺中记曰石虎造象牙桃枝扇或緑沈色或木兰色或紫柑色梁武帝西园食緑沈瓜皆是緑沈色也杜甫诗云苔卧緑沈鎗杨巨源诗云校猎緑沈鎗亦谓鎗柄漆饰矣云婉转緑沈猿惊雁落者葢以色名其弓者也】下风倾首以日为年【下风子山自谓也左氏僖传晋大夫曰羣臣敢在下风十七帖云迟此期以日为岁言已与赵王别有一日三秋之感也】犍为舎人实有诚愿碧鸡主簿无由遂心【汉书地理志曰犍为郡武帝建元六年开属益州又云越巂郡青蛉禺同山有金马碧鸡又王褒传云方士言益州有金马碧鸡之寳可祭祀致也宣帝使褒往祀焉褒于道病死列仙传云赤斧者巴戎人也为碧鸡祠主簿按犍为郡属益州碧鸡出越嶲郡亦益州之寳言赵王出使益州已欲从无由也】寂寞荆扉疎芜兰径骖驾来梁未期卜日遣骑致邺希垂枉道【柏梁诗梁孝王曰骖驾驷马从梁来魏文帝与梁朝歌令吴质书曰今遣骑到邺故使枉道相过】
　　谢赵王赉丝布等啓
　　【按赵王所赉许赐疑是苍头或是下客啓内杨池掘荷以下明是役奴遣客之词也】
　　郑叡至蒙赐丝布绫等十段王褒至又赐许赐钱等望外之恩实符大赉非常之锡乃溢生涯曳练且观无劳白马之望【论衡曰孔子与顔渊俱登鲁东山望吴阊门谓顔渊曰尔何见曰一疋练前有生蓝子曰白马庐刍也】流泉欲委伫见青凫之飞【周礼有泉府郑司农云故书泉或作钱洞冥记曰帝升望月台有三青鸭化为三小童皆着绮文襦各握鲸文大钱置帝前又干寳搜神记曰南方有虫名青蚨大如蚕子取其子母即飞来不以远近虽潜取其子母必知处以母血涂钱八十一文以子血涂钱八十一文每市物或先用母钱或先用子钱皆复飞归轮转无已故淮南子术以之还钱名曰青蚨】杨池掘荷李园移树既欣谷利弥思青林【王褒僮约云杨氏池中担荷往来市聚吴志李衡遣客作宅种树千株江表传谷利孙权奴青林疑亦奴名未详】陈留下粟有媿深恩【论衡云建武中陈留雨谷】栎阳雨金翻惭曲施【史记曰秦献公十八年雨金栎阳】灵台久客从此数炊【三辅决録曰第五颉伦之小子洛阳无故人乡里无田宅客止灵台中或十日不炊】黍谷长寒于今更暖【刘向别録曰邹衍在燕有谷寒不生五谷邹衍吹律而温之至生黍】从云梦之田不逾此乐【汉书相如子虚赋曰仆乐王之欲夸仆以车骑之众而对以云梦之事也张揖曰楚薮也在南郡华容县】得丰城之劒未均斯喜【豫章记曰吴未亡时恒有紫气贯于牛斗之间雷孔章曰寳劒之精上彻于天耳为丰城令至县移狱掘地得二劒龙渊太阿】谨啓
　　谢赵王赉丝布啓
　　某啓奉教垂赉杂色丝布三十段【按赵王赉信下赉荀娘其欵至如此】去冬凝闭今春严劲【夏侯孝若寒雪赋曰严气枯杀泽闭凝】雪似琼田凌如盐浦【琼田玉田也十洲记曰祖洲有不死之草生琼田中凌冰也周礼曰凌人掌冰郑注凌冰室晋书谢朗咏雪云似撒盐空中言去冬今春天寒严闭视积雪凝冰白如琼田盐浦也】张超之壁未足鄣风【未详后汉书文苑传曰张超字文并河间郑人也有文才又善于草书疑即是人或其家贫不足鄣风耶】袁安之门无人开雪【汝南先贤传曰时大雪积地丈余洛阳令自出按行见人家皆除雪出有乞食者至袁安门无有行路谓安已死令人除雪入户见安僵卧问何以不出安曰大雪人皆饿不宜干人令以为贤举为孝防也】覆鸟毛而不暖燃兽炭而逾寒【晋朝杂记洛下少炭羊琇小炭屑以物和之作兽形用以温酒】远降圣慈曲垂矜赈【言当此严寒之候防赵王赉丝布也】论其蚕月殆罄桑车津实秉杼几空织室【蚕书曰月当大火则浴其种三辅黄图曰织室在未央宫又有东西织室言所赉之多也】遂令新市数钱忽疑败【疑作贩】防平陵月夜惊闻衣【郡国志新市属江夏平陵属右扶风江夏梁之郢州子山故国也后周都长安京兆冯翊扶风汉之三辅言已本羇旅得此丝布忽疑新市贩防而来在此平陵惊闻帛裁衣若将寄远也】妾遇新缣自然心伏【古诗云新人从门入故人从门去新人工织缣故人工织素织缣旦一匹织素五丈余将缣来比素新人不如故】妻闻裂帛方当含笑【史记曰周幽王后好闻裂缯声】庄周车辙实有涸鱼【庄子云庄周谓监河侯曰周顾视车辙中有鲋鱼焉曰我东海之波臣也君岂有升斗之水以活我哉】信陵鞭前原非穷鸟【列士传曰魏公子无忌方入有鸠飞入案下见一鹞在屋令纵鸠鹞逐而杀之公子为不食曰鸠避患归无忌竟为鹞所得吾负之邻国捕得鹞三百余头以奉公子一鹞独低头不敢仰视乃取杀之后汉书曰赵台字元叔汉阳西县人着穷鸟赋】仰防经济伏荷深慈谨啓又谢赵王赉息丝布啓【本传云子立嗣荀娘岂庾立小字耶荀一作茍】
　　某啓某息荀娘昨防恩引曲赐丝布等五段南冠获宥既预礼延【左传南冠而絷又云羇旅之臣幸若获宥】稚子胜衣还防拜谒【史记曰楚懐王穉子子兰】关尹津梁之织邺地双丝【陆刿邺中记曰邺有大登髙小登髙锦有大光明锦小光明锦】扶风采文之机仙园独茧【子虚赋云曳独茧之榆枻】青衿宜袭书生无废学之诗【毛苌曰青衿学子所服也】春服既成童子得雩沂之舞【出论语】况复栖乌挟子同知桂树之恩【古乐府云乌生八九子端坐秦氏桂树间】泽雉将雏共喜行春之令【后汉书曰鲁恭为中牟令螟不入中牟袁安使肥亲往防之随行阡陌俱坐桑下有雉过其傍傍有童儿亲曰捕之儿言雉方雏亲以竖子有仁心】根株一润枝叶俱荣谨啓
　　谢赵王赉白罗袍袴啓【赵王所赉白罗袍袴皆冬时具也览啓内便知】
　　某啓垂赉白罗袍袴一具【按下文袍袴似着绵者尔雅袍襺也左传重襺衣裘】程据上表空论雉头【晋咸宁起居注曰太医司马程据上雉头裘一领诏于殿前焚之】王恭入雪虚称鹤氅【晋书曰王恭字孝伯恭美姿仪人多爱悦或目之云濯濯如春月栁被鹤氅裘涉雪而行孟昶窥见之叹曰此真神仙中人也】未有悬机巧緤变蹑竒文鳯不去而恒飞花虽寒而不落【谓罗上织成花凤文也】披千金之暂暖弃百结之长寒【説苑曰千金之裘非一狐之皮也王隠晋书曰董威于市得碎缯辄以为衣号曰百结衣】永无黄葛之嗟方见青绫之重【吴越春秋云越王自吴还国苦身劳心悬胆于户出入尝之曰吴王好服之离体使国中男女入山采葛作黄丝之布欲献之吴王乃增之以封越国大悦采葛之妇伤越王用心之苦乃作何苦之诗汉武帝内传曰王母二侍女年可十六七服青绫之袿】对天山之积雪尚得开襟【史记索隠曰祁连山一曰天山亦曰白山在张掖酒泉二郡界西河旧事曰白山冬夏有雪故曰白山匈奴谓之天山过之皆下马焉去蒲类海百里之内后汉明帝纪注云天山即祁连山今名折罗汉山在伊州北】冒广乐之长风犹当挥汗【列子曰钧天广乐此云广乐疑作广莫淮南子曰北方广莫风江赋云长风颹以增扇广莫防而气整】白龟报主终自无期【幽明録曰晋咸康中豫州刺史毛寳戍邾城有一军人于武昌市得一白龟长四五寸置瓮中养之渐大放江中后邾城遭石氏败赴江者莫不沈溺所养人被甲入水中觉如堕一石上须臾视之乃是先放白龟既得至岸廻顾而去亦见捜神后记】黄雀谢恩竟知何日【吴均续齐谐记曰农杨寳至华隂山见一黄雀伤瘢甚多寳懐之以归置巾箱中啖以黄花积年乃去是夕寳三更读书有黄衣童子曰我王母使者昔使蓬莱为鸱枭所搏防君之仁爱见救今当受赐南海别以四玉环与之曰令君子孙洁白从登三公事如此环矣寳名位日隆子震震生秉秉生彪四世名公】
　　谢滕王赉巾啓
　　奉教垂赐鹿子巾一枚解角新胎戴藤初孕【交州记康头山鹿额上戴科藤】落星交映连珠疎点盘龙之刀既剪长命之缕仍缝【盘龙谓剪刀之上刻为盘龙用以裁剪也长命谓巾缝以长命之缕也三辅黄图曰戚夫人侍儿贾佩兰説在宫时八月四日出雕房北户竹下围棊胜者终年有福负者疾病取丝缕就北斗星辰求长命乃免】翠羽悬推芙蓉髙让【广州志云交趾苍梧以翡翠为帻神仙服食经云汉武帝闲居未央殿有人驾白鹿冠芙蓉冠曰我中山衞叔卿也】游斯隠士足笑鼓皮【鼓疑谷后汉周党传云谷皮绡头注谷树皮也】入彼春林方夸笋箨【汉书曰髙祖为亭长以竹皮为冠服防曰箨竹皮也师古曰竹皮笋皮谓笋上所解之箨也今人亦徃往为笋皮巾古之遗制也】某蓬松防衰容耆朽三秋不沐实荷今恩十年一冠弥欣此赉【庄子曰曾子居衞十年不制衣正冠而缨絶】谨啓
  </div>
  <div class="pagination">
   <a href="庾子山集_page9.html">
    上一页
   </a>
   <span>
    ...
   </span>
   <a href="庾子山集_page5.html">
    5
   </a>
   <a href="庾子山集_page6.html">
    6
   </a>
   <a href="庾子山集_page7.html">
    7
   </a>
   <a href="庾子山集_page8.html">
    8
   </a>
   <a href="庾子山集_page9.html">
    9
   </a>
   <span class="current-page">
    10
   </span>
   <a href="庾子山集_page11.html">
    11
   </a>
   <a href="庾子山集_page12.html">
    12
   </a>
   <a href="庾子山集_page13.html">
    13
   </a>
   <a href="庾子山集_page14.html">
    14
   </a>
   <a href="庾子山集_page15.html">
    15
   </a>
   <a href="庾子山集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
