<!DOCTYPE html>
<html>
<head>
    <meta charset="UTF-8">
    <title>古欢堂集 - 第 30 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古欢堂集 - 第 30 页/共 41 页</h1>
    <div class="content">　　西田集诗序
　　世之论诗者拘官阀限南北裈虱井蛙也京朝中雍容侍从东方枚之徒出口多凤凰池上语自号能诗如是则非徐仆射沈侍中代无作者不几令猿鹤笑人乎虽然姚魏名花亦称天然富丽而深林之下露菌霜菊反谓丘壑过之又非通论矣昔人穷工之说小言破道齧齧贫鬼相责于风雅颂何与从来妙若文赋尚嫌绮语未尽彼虫喧两耳之薛能饭颗山之杜子美人且讥之只可鬭僧清未足当韩豪言非无据故驺虞关睢清庙生民未始不陆离翠粲也庾子山哀江南赋温子升韩陵片石一南一北谁置低昂佛助譔魏书好诋南士无异越人之笑章甫后世选家以意为立取誉南士而袒翰林如病啽呓矣若夫春婢弄防声又硗确北土之音发轩渠已耳昌黎文惟其是少陵别裁伪体诗固未可胶柱论也尝持此论质之颛葊先生曽不河汉吾言盖先生自入洛之年负太原之望即深于诗者昔沈约云吾少好百家之书身为四代之史江左风流未有名位蝉聨文才相继如王氏之盛者斯言唯先生当之先生留连坟素扬抑性情锵洋馆庭藻思昺发其为诗也独标清吟波属云委不屑为唐人早朝俳体而歴下竟陵残沈净尽他人春华先生秋实也诸家淫防之声先生韶夏之乐也西田集乃二十余年游歴所编如蚕妇衲客酒楼吹台新桞渔父盘山燕子矶等篇众山皆响接汉连霞两下钱塘一渡富春江郎山上突兀三峰仙霞闗前钟鱼一路噉枫亭之荔子眺谢客之石门境随意转情逐言深虽成连鼓水仙而去列子御长风以行未足班其诗格也悼亡作哀筝咽管又正中之变矣余读先生诗辟彼登山徒仰峻极同夫观海莫际波澜乌足以论先生之诗以先生今日士之猋飞景附煜霅其间者词塲殆徧而先生擅美推能风情雅润﨑歴落之槩无不罄折欣赏诗盖肖其为人哉余行役袁浦得湖隄截句三十章先生泚笔和之时当槐序麦信风来防如旦饥惟忧用老再读先生新诗无谓世无萱草也
　　韩祖昭制艺序
　　嵗癸丑慕庐先生以文章名天下主持风柄今三十年海内之士頫首尊之葢先生之文章原本六经出入子史以求合乎程朱之防卓为一家之言深沉变化则昆湖也昻健峭防则方山也体大思精则震川也微言名理则临川也后此若正希之湛奥大士之雄竒长明之隽永文止之澹宕左巗之幽曲维节之岸异先生庶几兼之士之雅抱俊姿渔畋艺囿者无难以剰馥残膏沾匄腕下无如游光扬声求具先生之一体政落落鲜闻抑何故也江蓠可扈而海岸多逐臭之夫箾韶在御而佴耳竞滛哇之响亦留心帖括者所莫可如何耳今先生典礼乐策儒勲以斯道传趋庭之彦祖昭髫年隽才善承家学故其为文章譬三吴之绮绣防稽之竹箭荆扬之金蜀之锦南海之蠙珠文犀无不胪五都之市而其间揣摩先辈巧力精思又如轮人造车县尺寸之度绳以微墨厥后规圜萭方不爽豪髪夫既入史馆践清班衣六经子史沿波讨澜探鸿寳之藏博极羣书凡厥著述光铓万丈一旦
　　圣天子简侍从之词臣掌雷硠之制作吾知慕庐先生殆犹祁奚之荐午乎余不佞数年来徃徃致憾于文章祖昭声必奏雅言悉中理文章如是河汾丈人不复援琴鼓荡什也
　　太仓王氏诗总序
　　太仓王氏诗学光昌芝防揖山巢松芦中西田搃萃一集余叙于篇首有以传卜氏之学也窃惟三百篇不复继矣十九首初自何来人代日新文章世变潘陆虽云并驾顔谢岂必同声建安有七子之称大厯标十才之目宋夸四灵但株守于恒径明之三甫毎拘牵于旧闻即里署高阳门旌通德不愧才子之列未登作者之堂大槩如斯未易更仆若夫材殊杞梓而干耸云霄器异埙箎而响皆韶濩从未有王氏诗人之盛如昔沈隐侯所云也诸兄弟江左风流乌衣门巷才居唐代无惭沈宋钱刘生在谢庭不数封胡遏末少日翺翔书囿长亦渔猎词塲落梅芳树共体百篇陇水巫山殊名一巻开羣玉之府触目琮璜叹凡马之空惊心騄駬余试论之芝防集如天女散花幽香万片行云天际舒巻自如渊明云清謡结心曲芝防之谓也揖山集如大风海涛鱼龙出没落日孤鹘莽苍高逺殆诗之豪境矣巢松集推襟送抱竒思硬语敺驭才华凌轹今古如淮隂用兵非樊哙诸将所及芦中集善发谈端精于持论研寻物理领畧清言如达人禅理春花秋月诗格絶似高青丘西田集逸兴新情霏霏衮衮登高送目独坐弹琴泠风入怀青山排闼如探辋川之胜金谷平泉逊其清逺况乎东园高敞西第燕闲文酒相招觞咏连夕姜肱没齿曽寻共被之娱钟毓生平不乏同车之乐虽其间或防名天爵或独歩人师或入承明之庐或躭泉石之癖甘情嘉遯则水乐兴歌簮笔螭头则芝房作颂此擅清才彼摛丽藻棣华令誉薄安平之三张公防谀言耻汝南之二应昔老元之偷格律其谓之何若佛助之遭讥弹风斯下矣世有真赏传之其人余夙尝嗜古早解称诗非不希风六朝委怀三谢丝绣东坡居士瓣香山谷道人今冉冉老矣又忽忽才尽三冬误用从前书肆说铃千首徒存终是康瓠周璞世之读太仓王氏诗者如开武库五兵随所用之似张锦机百防唯其取者无与李氏花蕚窦家聫珠漫一例吟研也
　　药圃诗序
　　丙子春
　　上祀山川分遣廷臣余使嵩山木庵先生使衡岳各持节捧
　　寳命以行由桑干滹沱一路迳漳水而南遇先生于朝歌旅馆酒防灯灺先生掀髯谓余曰顷坐车裀中得二截句薄暮桞隂旗脚转却知前路有诗人又文峰两地峥嵘甚试看嵩山与华山盖为余兼阮亭言也阮亭夫子西使华岳故先生并及之余滋愧矣两人浮白大噱夜五鼓登市车而别是日长堤官柳微雨沾衣先生吊比干之墓过蘧瑗之祠莫不有作余仅述苏门旧游短章半格而已人之以才限犹大江之于南北可怪也使事竣较诗多寡予轘辕集七十余篇先生得二百二十四首登祝融天柱观日出云海怪变雄竒山灵巧匠风雨争飞烟峦出没先生以三湘五潴七十二峯収之襟带而诗之神境生焉又读禹碑寻岳麓匡庐瀑布燕子矶头思风含臆言泉流吻眎余之唐突二室直伧父耳昔元漫叟以文章待制阙下二风而外补乐歌十章云国家追复纯古飨祀钜典必奏云门咸池六茎九渊之乐宣金石而正宫羽因补古乐之阙洎徃来湘南衡麓间又作欵乃五曲夫欵乃为渔父扣舷声枫林烟雨朝暮猿吟而曲中疑有云山韶濩之音何也后人谓湘妃遗意终属臆解大抵乐歌乃古诗之变也欵乃曲即竹枝之流也漫叟以山川之秀风土之美娭娭浘浘入于声诗岂曰生民清庙不可与兎罝芣苢并传乎先生南岳诸篇可谱管弦而马上鹧鸪湘隂红叶之作升降讴谣纷披风什皆竹枝之别体余读之悔不焚君苖之砚也
　　黄敬园诗序
　　余尝谓少陵之诗作者罕匹而三大礼赋弸中襮外华赡陆离直入文选之室九天之云下垂四海之水皆立咄咄少陵当不徒以诗鸣也昌黎文脍炙千载而其诗如琴操秋怀南山衡岳石鼓等篇排奡盘空乡近诗家翕然北面于文章偏滋诮譲何大复岂欺我哉当代有深思好学之士可持此以论诗矣夫诗有以全体论者有以只辞论者首国风不可无二雅三颂遡汉魏不可无两晋六朝四唐虽曰路鼗繇于土鼓篆籀生于鸟迹而风气逓变新机颖发代各有人骚坛林立此全体之论也湘瑟峯青实出鬼语吴江枫冷句或偶成而握径寸之珠斥荆山之璞则又伧父矣齐风鸡鸣云甘与子同梦幽思妙理不出长笛倚楼上乎此只辞之论也黄子敬园偕余官农曹倚办如左右手退食则肆力于诗唐宋之间卢允言诗人也而司邦计掌度支皆为是官黄子之才无多畏逊故其为诗激宕纵横呼啸吐纳如天风海涛鱼龙出没有时以大吕黄钟铿鍧送响则又清庙明堂之韶奏也集中全体毕工出入于少陵昌黎之间而单词俪句更赏心不可思议彼世之学诗者挚虞小生吾知交绥引去已矣余老矣归卧荒邨忽忽才尽酒户中下禅理萧寂乌可攘臂论诗惟日把黄子兹编纒绵欠伸于陈无已之吟榻也


　　古欢堂集巻二十五
　　钦定四库全书
　　古欢堂集巻二十六　　　户部侍郎田雯撰序
　　送陆郎中视学蜀中序
　　今夫学使一官于行省诸大吏居座末诗书文章而外簿书无与焉甲乙博士弟子而外吏民无与焉曰学使亦古采风观俗兴贤育才之遗意名綦重矣而事权实轩轾无足畏故徃徃为学使之官亦极难然而又似优于他官者兵刑钱谷之司纷扰掣肘无已时学使为诸生讲学拥臯比坐听事堂以师道临之诸生左右立明长幼之节习进退揖譲之仪讵不甚快他官各守其疆圉间一来行省谒大吏而已学使则车辙马足例必徧歴诸郡县以故山川之胜风土之美与夫前贤陈迹之所未湮没者莫不搜竒抉隐収之襟带间而学使之能诗者则必见之篇什形诸咏歌后人读其诗乐得而称道之如明前后七子中空同沧溟皆然余昔曽讲学于大江南北矣尤闻山川文章之致唯蜀为最陆子揆哉以诗人而居是官吾知万里桥边锦官城上英辞硬语骈出横陈其诗与蜀之山川争竒可知也同人争以诗赠别余书此序之陆子遂登车以行
　　送冯敬南赴梧州少府序
　　梧州古苍梧地苍梧刺桐花也舆地志无以花名郡者或以桂或以桞唯西粤有之梧州又其一焉夫苍梧为刺桐考陆玑邢昺诸书稽含草木状皆不载独见于迁史虞帝本纪司马贞补注顾以名其郡也接三湘跨五岭勾漏藤江山与水之奥竒桄榔勾芒孔雀猩猩蚺蛇物产之怪异为桂桞诸郡冠昔元结在舂陵时徃来衡湘间去苍梧非逺实未尝一经其地至所作欵乃五曲则有云烟雨枫林云山韶濩为虞帝吟歌似流连徃复于苍梧陈迹者谷永陆续辈曽官太守竟寂无所闻落落上下千百年苍梧之待其人以传亦审矣夫地以其人传也宣城永嘉柳州数君子大槩以文章着若以苍梧之山水物产为耳目所不习覩诚有郦道元之所未注尔雅山海经之不可备载者而一旦遇嗜古矜竒渊通能文章之士有以扬扢风雅而骏发其声华则刺桐花郡并以人传而况政绩之必卓有可纪乎冯子敬南名防山西代州人以戊辰榜名进士初任中书舍人外除得是官余于其行也书此以导之
　　某大中丞夀序
　　我
　　皇上垂衣三十一载元黓涒滩大司马中丞某公抚东四年政成农安于野旅恱于涂士恬于礼乐诗书岁屡丰麦两岐五风十雨物阜民饶吏澄盗息东之人逖者迩者耋者倪者熙熙乐太平化行俗美一变再变至于道齐鲁大治当成周时分茅胙土与虞廷之咨岳牧无异尚父以开疆伟绩封于齐锡之山川大启尔宇则以周公元子封于鲁盖视齐鲁綦重也自舆地论之无棣以北穆陵以南营邱即墨斟鄩牟子之国延袤数千里表大风者齐也防鳬绎澹防单父之间邹滕邾莒河山襟带绵亘乎赵齐魏之域者鲁为大自人心风俗观之鲁尊尊亲亲懿典昭垂千百世不敝犹有周公遣风治之似易若夫齐急功利喜夸诈车击肩摩鬬鸡蹋踘其人佻阔足智好议论乆之习染浇俗为治较难尼山所以有至道之训也今
　　上神圣慈仁子养亿兆人庶虑四海之内一物不获其所于齐鲁一省
　　宸念倍殷抚治必得其人爰咨我公以股肱大臣开府东土亦犹周之用周公尚父意也公在朝四掌上卿一总国宪双藤倚于户外百职肃于崇班岳岳风裁功业光炳史册故一出而治齐鲁也无难甫下车首击豪奸骩蠧威名赫赫所至雷动草匽闻风詟服地方数大政次第举行如慎刑弭盗清税诘戎减租赈饥禁私派革耗羡兴教化培士气厘隐占之弊严诡寄之条均繇役之额定编审之法无不条分缕晰纲举目张而其大者积糓一事东之人丰不知撙节也遇水旱家鲜储蓄也百姓根本之计莫先于此
　　上宵旰精勤恻然者乆之公劝输之防与九重爱民之至意有合古常平社仓无此明且备也朱子富弼诸人无此笃挚周详也公宅心真诚从前祷雨祈年捕蝗恤灾感无不通常于清夜焚香告天又为文以昭告泰山之神翼翼恳恳无非为民请命以上报君父
　　上至圣极明深知我公特加眷注
　　主臣一德如古之稷契臯伊焉公平时垢衣粝食俭以自奉见者叹而竒之公曰惟吾民之衣食丰赡他所弗计也餽遗屏絶始终不渝饮七十二泉一勺水而已公之亷如是明湖澄波华峰孤月不足拟公洁操矣是以政成之日清静宁一勿事苛察不复轻言兴革以杜纷更雷霆既鼓风雨斯润齐鲁所以大治也余在黔亦膺圣天子封疆之寄闻公行事濯磨砥砺日以为楷模而则效之得公一二端以治黔而黔亦治无如才啬德薄未能少荅
　　主恩副僚友之望也余则媿矣东之人快覩公之政成齐鲁大治逢公崧髙之辰山衢泽巷闾阎妇子无不手持瓣香环跽防门以为公寿余则偕官斯土者百尔君子歌江汉之诗曰厘尔圭瓒秬鬯一卣虎拜稽首对扬王休当亦与齐鲁编氓同声诵祷无溢辞也
　　王少司农寿序
　　周诗巻阿之章召康公作也宣王时申伯封谢仲山甫城齐尹吉甫皆有篇什以赠送之夫防歌矢音飏言之体美矣尹吉甫以内史文臣最善声诗故有孔硕肆好穆如清风之致由是观之从来耆德世族为名公卿学士大夫未有不以文章擅长者萧曹房杜非不功业卓荦而文章无闻焉贾董枚马李杜之流文章光焰万丈至其功业爵位天若或靳之以此识兼者之难然而尹吉甫之作诗也曰古训是式威仪是力仲山甫之能文章可知又曰柔亦不茹刚亦不吐盖其人诗书学问之气深立朝风节自不屑与庸流伍如是则文章所闗独重立言固不在德功下矣少司农王公钟琅琊之竒门地峻越而以东国海岱之胜槩发其光华操
　　熙朝文章之柄櫜鞬坛坫者垂四十年天下皆曰阮亭先生虽其齿甫歴甲子未遽称皤皤黄髪而天下之士尊之岿然古鲁灵光焉夫唐之以文章名者莫如韩愈当时词人才士担簦负笈游京师必愈为之延誉公卿以成名寒虫之号可听长须之奴有咏即孟郊卢仝辈皆然先生则今之韩愈也士之问竒而来者立先生堂下一聆先生謦欬无不辴然色喜而去先生平日于人才消长之故风雅得失之林拳拳有深情焉故出其剰馥残膏以沾匄来学不薄今人爱古人仁人长者之道也苏轼以文章名于宋史称黄秦晁张游于其门曰四学士后复益以陈师道李廌为六君子夫六君子者飞扬防扈各矜著作之雄才虽坡公虚懐折节亦尝自谓诗效庭坚体而六君子之北面以事眉山则一也余荒陋无学于先生分属犹子受先生之教殆二十年窃尝自附于苏门六君子之列苐不知先生于豫章淮海济北宛丘后山阳翟诸人位置小子何等也以故世皆谓琅琊之门墙天下文章莫大乎是矧世际休明先生学问经术冠经筵讲幄之班以其雷琅之制作上之清庙明堂视古名臣奚譲哉我
　　朝由他官改翰林者不数见有之自先生始先生遭逢右文之日膺
　　圣天子特达之知洵为异数嗣是官大司成宫詹学士御史中丞歴少司马进少司农位日崇名日尊显而先生处之澹如也晨夕寒暑手一编以自娱抽豪则风雨争飞动操则众山皆响余尝于退食之暇挟诗文以造请于先生见双藤倚户外无车马喧声登其堂先生在焉含英咀华睟面盎背谈古人诗文源流所以然者徃徃不倦间命侍者煑宻云龙以饷余当其神解契合相视而笑忽如置身丘壑素心晨夕忘其乆客京雒中也余每叹数年来肩踵里巷驵侩市儿以势位相倾轧者令人错愕咋舌踉跄辟易先生处其间薫莸不同枘凿莫入亦綦难矣而先生自若盖其抱德炀和优防蔗境眎横目二足之徒如腐鼠如虚舟庸何伤焉先生每遇集议大事侃侃正论片语辄中肯綮严正不阿之槩抵牾易滋世之饮狂泉者乌足以知先生无足怪也诗所称柔亦不茹刚亦不吐夙夜匪解以事一人政先生之谓矣今夫黄茅白苇销歇无余而苍松古栢之贞榦轮囷离竒其髙在山其防若垂天之云衙衙熊熊形全而神固所谓仁者夀非耶先生方将以耆德名臣进为公孤退为更老叅宻勿而备典防当前之领度支不过一刘晏韩滉之能事讵足以量先生哉悬弧之日诸君子结驷造门帣韝鞠次起前为夀以余事先生乆属余以文章进一觞若侈陈祝厘之浮辞犹拾沈耳余所不道也
　　慎刑纂要序
　　自刑名之学创于申韩而秦以法吏为师惨礉甚矣汉萧何用李悝法经六篇増而为九叔孙通又増为十八其时禁网疏濶盖庶几古慎刑之遗意至赵禹张汤辈出深文舞智乃増定律令为三百五十九章此太史公酷吏传之所为作也夫汤少时鞫鼠一事天资刻薄已胎于此说者谓孟坚与其裔孙纯同时遂防汤于酷吏而别置之以为史法失实顾余按汉书汤传全袭史记未尝少有裁损即其于赵禹朱买臣传中又复连类及之读者徃徃疾首蹙额以汤为酷吏之尤然则汤为酷吏虽以孟坚欲稍为之讳不可得而其子若孙四世显贵究亦不能掩乃祖父锲薄之行将世之甘为酷吏而不防者夫亦可以知所鉴矣徐君文青才优而学醇当世之循良长者也为秋官郎于三尺竹简研讨有素防诏修律令大臣交章荐之俾司其事君襆被一肩随二三奚奴偃栖古佛寺中晨牕夕灯积嵗月以专为之复撰慎刑纂要一编嗟夫君亦知刑之所以不慎乎吕刑载五过之疵于后世流弊言之綦详然余谓此类之害慎犹其尠小者惟律与例相轧而弗合则主谳者徃徃畧律从例一或不慎爰书不可复问矣易曰君子以明慎用刑而不留狱周公之告成王曰兹式有慎以列用中罸彼酷吏之敢于周内罗织弊正坐于不慎故耳君以慎刑名其篇则必为解网毋为束湿必为祥麟威凤毋为苍鹰乳虎使司刑之署得君数軰落落参错其间为万物吐气其于酷吏之惨礉少恩庶有豸乎
　　萧氏族谱序
　　谱牒之兴宗法废也古五宗之制莫之考矣而见于礼经则惟继别为大宗继祢为小宗若传所谓鲁之三桓郑之七穆晋以十一族丝聨珠贯叶布条分世次明而昭穆辨非宗法之大槩与自宗法既废而収族之道不行甚至时代荒逺或并忘其姓之所自来者于是谱牒之书出焉所以救其失也贤子孙之所不得已也岂曰収族之道遂毕于是说乎窃尝考之谱牒之书门族阀阅铺张失实其言之信而有徴者如贾执之姓氏英贤谱挚虞之族姓昭穆纪刘子之家史栁芳之宗正谱是也诸书繁简不同大抵词防典该条理井然而不紊后之作谱牒者踵而学之韩坡深明其大义纂为是编大宗小宗凖乎礼昭穆官爵根柢于左氏世系年表则又规摹乎龙门之史以通经服古之才而为水木源本之论宜乎其有合也夫古人之収族也立庙于宗子合食于宗室所以安祖考而广孝思亲亲故尊祖尊祖故敬宗敬宗故収族为大夫有家者言之也萧氏代有闻人官爵称大夫者世且数见以族谱而复宗法所闗最钜吾知韩坡孜孜矻矻深长以思非徒效潘岳之文章首夸家风陆机之词赋侈陈世德已也余故序作者之防如此
　　陶庵年谱序
　　顺治丙戌进士李陶庵先生年七十有五一日携所自撰年谱一巻过子予受而读之而叹先生之不遇于时为可惜也均之为进士上则官翰林厠身承明著作之庭扬扢风雅与东马严徐相颉颃上下次之为御史谏官议论政事得失闻之者畏其风裁下而外官邦伯监司二千石各举于其职秩满歳迁亦不可谓不荣独先生以入洛之年即成进士除延庆州牧数月改茶陵未任调芮城令所至声誉日起剡章屡上事迹表表可纪前后廑二年遭冦变饱歴险艰摈斥以终老何其困也余初官京师为中书舍人时有先生同年食大官俸朱轮华毂出呵殿辟易道上如神人者其人庸鄙无可畏譲踞得为之地偏能摧抑人才士之贤不扫其门者辄冐嫉倾轧之不已设以先生而居是位所为必不如是惜夫先生之文章道德才地经术迥出流辈为丙戌榜跻通显者所不及而顾使之沦落不偶是亦世道之忧也按年谱所载其记蒲州之战尤详当姜瓖之叛也城亡与亡不难以张许自处然无禆于民人社稷不如秦庭一哭覆楚复全故身经百战乞师以灭贼其功甚伟乃格于苛议而终褫其官当是时为宰相操用人之柄者亦不闻録其绩白其事上之当宁先生所以抚膺太息多不平之憾也宜乎年谱中形诸篇什如燕赵之悲歌蛾眉之曼声雍门之响荆山之泣也大抵士之不遇坎纒身徃徃乐自述其生平以抒写其牢愁骚怨之致而不可冺甚至有行吟泽畔仰天呜呜而痛哭者此年谱之所以作也故及其老也或栖心禅悦或放情糟丘必有所托以逃自号陶庵盖用以解嘲吾知非先生本怀然也陶庵之弟星来先生与先生同读书同起家进士同仕晋阳罢官以归跧伏林泉中四十年自幼至壮以老无不同里闬人士与夫四方交游名卿大夫称南北二李是也陶庵居南巷星来北巷故称之拟之机云辙轼弗愧也其不同者先生谦抑自下器量沉静汪汪若千顷波蔼吉之气发于眉宇星来先生则嵚﨑磊落俛眎一切疾恶如仇不屑与龌龊伍每好谈古今事效枚生七发纵悬河之辩戊辰年卒其人皆可传故附及之如此
　　祈雨书序
　　余抚黔之明年嵗己巳七月不雨干封缪盭忧之先是思州守王君民皥録董子春秋繁露一书寄余言求雨防弗应因仓皇驰吏凡昼夜三百里檄之来以试其所学王君至设坛西郊斋祓治事一仿繁露所载例七日果雨余洒然异之知其学非无据王君亦自以其言之有徴也刋其书欲广行于世余按董仲舒少治公羊春秋下帷讲诵生平所撰著大抵眀经术切当世之务玊杯清明竹林诸编十余万言不仅繁露一书也惟其学本春秋也故三防之对于天人隂阳之故反覆开陈武帝重其人凡治申韩仪秦之言者悉罢之亦以任德不任刑称其学之醇耳如此则术数防纬灾异占騐之纷纷宜为董氏所不道矣而繁露一书于求雨特详似近于诞夫雨果可以书求也桑林之祷六事自责未闻其袭摭何书也羊之烹卜式不为多事乎夫仲舒之传洪范也以五行五事连类以从杂引春秋经传班固五行志引断考证谓非公孙歆向父子眭孟夏侯胜京房谷永李寻之徒所及然其说稽之徃古而多踈騐之将来而不应后世学者羣疑之疑其蠭谈涌辨穿户凿牗与夫术数防纬灾异占騐之家无以异况乎繁露十七巻其词俚其义浅新安程氏以为必非广川本防即汉书仲舒传亦云求雨闭诸阳纵诸隂顔师古注为禁举火水洒人之类与王君今日所为大相脗合然究未尝指定繁露一书为如是也岂非孟坚之略欤晋葛洪西京杂记云董仲舒梦蛟龙入怀作春秋繁露汉应邵风俗通义武帝迷于鬼神信越巫仲舒数以为言武帝欲騐其道令巫诅之仲舒朝服南面诵咏经论巫遂死皆事之无可稽者子不语怪力乱神而谓仲舒语之乎子产曰天道逺人道迩而仲舒独不以为然乎或者广川本书散失无存后之学者揣摩繁露之大义而傅防之为求雨之一术如新安程氏所辨云耳虽然士君子自束髪受书即以利民济物为期亦顾其事之合于道与否苟其足以利民济物则泥于古而行于今与夫变乎法而达于事何不可者大易为卜筮之书而深求其理无不眀周礼乃致太平之书而误用于人则醸害此读书之难也御大灾捍大患救天时之不常鞠哉庶正疚哉冢宰侧身脩行以挽囘天变又治民者之责也王君才优而志洁学粹而职修治行为黔中最纵不假繁露之书以求雨雨防弗应他人治行不逮王君虽百其书恐亦莫之应也雨不应而咎书之不足信且从而訾诋之其不足语于仲舒春秋之学也亦大可叹矣
　　痘疹全书序
　　医之为道可学乎学之弗至不如其勿学也长桑君之异司焉迁以为非人扁鹊仓公亦旷代而不一遇其道诚难而世之伧夫下士偶自涉猎方书鳞次草木虫鱼金石诸物为谋身之一术费人之讥所由来也夫见垣之防微妙入神不可得而传矣淳于意论药甚精非咄嗟可办今之人昧于其故若夏虫之不可语冰而乃以庸手司人之性命贸然弗顾良可畏也本草一编旧说为神农所作汉艺文志亦所不録皇甫谧葛洪陶景孙思邈之徒注释而附益之世遂以为可遵无疑即内经灵枢素问金匮玊函与夫桐君雷公岐伯之所撰纪散逸漫漶已非原本半出于好事者攟拾补缀之词而亦莫不祖述之无复有叅订眀辨之者前人所云一物也生于彼者与此不同得于秋者与春有变离其本土则质齐而性舛乖于采摘则物是而人非名实既失寒温多谬况乎以兰花为兰草巻丹为百合此寇氏衍义之踈谓黄独即钩吻术草即山防乃贞白别録之讹学医者讵可读尔雅不熟为蟛所误哉即论药精矣亦未可泥古方而用之盖分两铢寸之衡今古殊制晋杜预所以致详也医之难如此无已而思学之势必博极羣书多识鸟兽草木之名可以嫓张华之淹通而笑嵇含之简陋矣又得长桑君公乗阳庆以为师讨习十余年市肆赝质不敢用不得不为采药之行裹粮万里足迹所至遍歴九州四海名山大川贮之青嚢而返而复搆室岩穴刀圭操作再数年而后出试其术以为活人之具如斯可为善学医者矣不然淄渑之水何以辨车脚之味何以识今之为医者余不知其肱之曽一折焉否耶昔越人称为良医随俗多变西入咸阳闻秦人爱小儿即为小儿医今痘疹全书是即越人入咸阳时所训著者楚人万全得之以传于今或曰痘疹始于光武建武八年于前无之则此书必后人所作嫁名于扁鹊者要其为书固不可没云
　　长河志籍考序
　　维桑与梓必恭敬止诗言之矣余情结牢落景入崦嵫惓言乡国俛仰兴怀披阅残志但成怅恨错举则纷遝而无伦杂述亦纠纒而鲜要方凿圆枘鉏铻难从翔鸟游鱼蹉跎不狎因之周流舆籍详观图谍逋髪搦管鸠集斯文语有背驰取其长而委其短事多疉肆笔其一以削其余摭英略秽彚聚类分饰以藻采学彼骈丽敢云嗢饫膏液咀嚼英华挚虞小生之讥庶有豸乎然而离寒歴暑销烛研露何当措翰使复覈精纵或鼎新乎已意亦岂逺诡于曩闻犹之齐丘攘化书于谭子郭象窃解义于向秀也然而为兹编也柴桑有情秋鲈堪忆借以释我胸舂代树萱苏岂谓藏山之名播于士林哉冀乡之耆德英彦补缀周备尤其幸焉杨衒之伽蓝之记孟元老梦华之録大略可观矣
　　家谱序
　　家谱之作有繇来矣苏洵云亲尽则涂人本一人之身分而至于涂人愀焉轸叹谱之所以作也子孙虽愚过先人之墓未有不动心者时而祀其先语及其遗事未有不追泣者故宗庙之制祭祀之礼君子以此崇本返始知其身当知身之所自出知奉其身当知吾身之所同出知先人之德昺当世泽贻祚昆而为之阐之扬之搦管聨册长留天壌其作谱之义乎小子伏深惭悚周流恋念抚今镜古条缕析辞载考挚虞之族姓昭穆记贾执之姓氏英贤谱孙秘之尊祖论世録裴松之之家记令狐德棻之家传摹其规略厘订流传史家自序逺谢于孟坚家训攸垂窃淑于之推谱之作也顾可缓欤
　　古韵叶考序
　　韵必叶乎以今韵读古诗则叶焉读眀为芒读焉为姥之类是也韵不必叶乎以古韵读古诗则已焉家本读姑旂本读斤之类是也攷前代艺文志晋之吕静魏之李登齐之周颙书无一存沈约四声流传本司马孙愐袭唐韵而更广韵之名平水刘渊并原韵而立韵畧之说后之学者如浮溟澥罕有津逮者陈第毛诗古音考盖主于无叶矣独不虑古学鲜闻六书弗讲形声孳乳五部两界之间不已难乎余同年张晴峰先生博极羣书网罗曩代凡夫三苍尔雅易象离骚石经太大禹岣嵝之碑周宣岐阳之鼓下槩宣和博古图薛尚功鼎韵顾野王玊篇陆法言集韵摉辑诸家以成古韵叶考一书赡该详眀陆离典雅当代古处之士其谁不薫班马之香而上竒字之亭也耶迩来著书者伙矣杨新都所云谈性命者不过剽程朱之魄工文辞者止于拾史汉之聱牙先生之书实有禆古学非浅虽然爰歴之章凡将之义读之不可不早风俗之通虫鱼之注辨之亦存乎人先生以余言为何如也









　　古欢堂集巻二十六
　　钦定四库全书
　　古欢堂集巻二十七　　　户部侍郎田雯撰序
　　试牍序一
　　余来江南莅事于庚申之九月告竣于辛酉之七月故事学使报政视计吏余承乏前使隘于期日于是奔走大江南北间囘复徃来涂更水陆计里一万有竒歳时之有事行省者不与焉校阅之勤凡十四郡四州诸生计巻九万五千有竒漏下四刻即束带坐堂皇放诸生入次第受巻为之防窜而甲乙之夜分篝灯申旦不寐于是寒则手足冻皴夏则蚊蝇交嘬饮食失节寝兴易宜徃徃成疾而一切案牍吏事不与焉其为劳且烦如此昔栁子厚送韦七下第言有司一朝受千万言读不能一二即偃仰疲耗目而不欲视心废而不欲营如此而曰吾能不遗士者伪也余尝深叹其言为之推迹其弊大抵好逸而恶劳凡在官者皆不可而学使尤甚盖米盐钱谷簿书之防有司漫不孰何不过米盐钱谷簿书之失知而改之亦须旦暮顷耳若学使不訾省事则妍媸于前去取乱于中是非防于外虽欲自悔其所为而士子已传诵揣摩积为风气不可复改此昔人所以致憾于文章也居官来时诵其言自谓慎毋类是然彼时卒卒未敢自信也今既竣事居句曲署门庭萧然賔客罕至吏人亦稍稍遁去因得静坐一室读书其中取向时试士録披阅之辄欣然有当于余心者嗟夫人之牵引世故昧轻重之衡则始信而终悔者有矣惟处静以观动居闲以窥冗而后得失辨焉而今而后庶几可以无悔矣因复重加删选载庋家塾以示后人之从事制义者且使知余一歳来营营劫劫不为徒劳也若云振頺靡还大雅则余谢未能矣
　　试牍序二
　　昔欧阳公与荆南乐秀才书曰仆于时文天姿不好而强为之然足以取禄仕而窃名誉者顺时故也余始读其书而疑之以为公之文章固以浸淫乎六经齐眉于两汉矣意其是非取舍当必卓然自异于世俗之外而顾以顺时俛仰期之后进得无其谬论与既又读其序苏氏文集也谓天圣间举进士于有司见时学者务以言语声偶摘裂号为时文相夸尚天子患之下诏书讽勉学者以近古其风始息余乃晓然于公顺时之防而尝执是说以衡今之文盖时文取士前朝沿习二百余年嵗乆弊滋为浮薄于是束书不观之徒揣摩声句以投时好当此之时侈谈六经两汉之文以求合乎有司之绳尺固知其格格不相入也我
　　国家统一海内首崇儒术鼓励天下天下晓然皆知圣贤仁义之说文章授受之源耳食剽窃争以为羞而学者犹然守故习事穿蠧则其戻于时而穷于遇也不待问矣余之奉命来江南也先集江宁镇江两郡士而校试之告之以是说两郡之士翕然信余言而不疑也磨光濯色出其所有以争胜于古人庶几欧阳子所谓顺时者与夫两郡可信则江南之士皆可信也倘由此而十二郡之士皆如两郡之信之而暴练缉织之不已则其去六经两汉之防渠为逺哉余故取两郡之文防其尤者付诸剞劂使十二郡之士慨然有所兴起焉
　　试牍序三
　　自江而北郡之江南之行省者扬为大直扬之西淮为大其地襟河带淮以属之海而中多名山胜地怪伟竒絶之观其所有则鱼盐菱苇果蔬水产之良甲江南而余及于旁州他省故其人多安乐无事不艰于生得以其暇治诗书挟笔墨以着籍乎学宫嵗之试有司者率常千余人而掇科第官中朝者前后相望其文章驰骋赡逸之工亦徃徃传之四方盖自昔而然矣迩嵗以来江南旱涝不时而河淮相继为患溃决四出田畴屋庐漫澜不见踪迹民或编茆以居或渔水以食或携妻孥乞食道上盖数百里皆是也于是
　　天子累嵗发大司农钱户赐家给而又诏河渠大臣察民所最患者设为隄防以时廵视发卒数万塞河决使者日夜率官吏督使中程而两郡之士亦时有负薪以从者宜其愁居怵防无暇尽心于文字间矣及余之来见其人皆聪明朴茂进退揖譲盘辟甚有仪见其文章刮磨时习证据六艺甚有体而可观也岂非俗化之美累世不变而士之笃于自修者虽歴饥寒困苦而终不一动于心改于其昔耶夫然则
　　圣天子所以涵濡长养拊循其人至于如是者殆非一日之故矣夫宣
　　上恩德以鼓励好修之士此学使者之责也故于其文之首而序其大略如此
　　试牍序四
　　今年春余渡江至滁自滁至安庆凡四郡而次第试之得士数十人得文数十余篇付诸剞劂而序以告之曰余尝考古今图记江淮间号为三楚楚故都寿春其地北走齐鲁西出三晋南通巴黔东瞰大江而彭城淮泗陈掾其间所谓四塞之地楚以是四出争长中国中国常避其锋自后每遇兵争而三楚间徃徃先有事至元晩季郭子兴孙德崖先陷濠州刘福通据亳州徐夀辉自襄阳出兵争安庆与余左丞阙力战经年及明高帝崛起和阳入建康还徇濠亳又与陈友谅张定边转战潜山江州间阅十数年而后定一时以武事立功名封侯王者多在四郡之内故其风俗好濶达矜懻忮尚气任侠不为握齱荷礼即有治诗书守章句不过取科第而止未有焯然暴着如古人者故终明之世三百年而四郡迄无闻人盖其渐摩濡染习以成俗非有圣人出莫与易也我
　　国家诞受天命以有天下天下顿首请命无敢凭恃险阻椎剽作奸于是不用兵革而晏然无事者二十年至今
　　天子海内益臻乂安于是专以文敎为务念江南三楚间累代重困于兵加意拊循其民而大臣官行省治其地者又能宣布
　　天子德意磨揉迁革使趋于善故今江淮诸郡之人皆得化其雕悍武健之习而以儒术进其魁垒防出者以文章经济为
　　天子佐理侍从之人次亦挟笔墨入学宫以拟合乎天子之尺度若数人者可谓有志之士也与然余惧其怠而忘所自故为原本土风推崇
　　圣朝德意以告之俾其人有所兴感而无怠中止将见四郡之士道德明秀蔚然为邦家光不徒变化其俗已也
　　学政条约序【附十五则　江隂示诸生】
　　从来建学所以明伦储才在乎立教故风厉习俗振兴文事皆学使者之专责也今
　　天子宣德意崇教化念江南为人才地寄任匪轻慎简在廷使徃视学遂诏大臣共举三人于是使者之名谬登启事
　　召对至再特荷
　　上知来莅兹土受命之日且愧且惧不知所为退而自惟使者自束髪受书即补郡弟子员其中甘苦得失固已徧歴亲尝今日备官而忘之则负愧滋甚使者所以俛仰今昔洗心自矢以敎尔多士也夫人才之生广矣求才于江南不啻挹水于河取火于燧矣使者何敢有菲薄尔多士心但以士行之衰已非一日后生耳濡目染转益流宕无复名检而时文俗学又足以锢蔽心思遂使六经昧其章句子史迷其字画即有一二学臣用意振兴多士又复眎为具文恬不思改
　　朝廷之上亦有知其失者故特简使者来傥使者沿习故事録録无所发明俾尔多士实行无闻问学衰落将谓使者不敎使然此又使者所大惧也故先折衷前贤斟酌微尚厘为欵则十有五条冀尔多士捐去故习与使者更始使者所以报
　　天子知遇之恩副大臣推举之意俾东南风气蔚然为天下先咸于尔多士是望多士其敬听使者言勿忽
　　一则
　　从来秀才一科原以待非常之士魏晋间尤重其选在九品中正之上有司奏举不称者坐之唐则用以名乡贡进士迄乎近代郡邑弟子皆得谓之秀才而第其髙下特命使者主之其学业则责之郡县博士有司不得过而问焉可谓重也已乃者近嵗以来秀才入长吏之庭胥役得以骂詈之令丞得以榜笞之井里小人得以揶揄而耻辱之又何其轻也岂风气之变日趋而日下与将长吏之折节下士闻于古而不闻于今欤抑尔多士束修自爱不及于古有以自致之也夫人不尽君子未始不知君子之可尚也人不尽免不肖未始不知不肖之足恶也多士果以孝弟自励亷节自将行诣学问斐然为儒者宗则有司将表闾之不暇而何轻之敢如其不然直是井里中寡亷鲜耻之徒耳而犹趋走郡县之庭踽偻吏胥之侧虽其父兄族党亦将深恶而摈斥之又何论于有司也多士当顾名思义求所以副秀才之实而为自重之事此使者所重望于多士也
　　二则
　　圣贤精义具在五经其日用之切于人若布帛菽粟之不可离矣然汉儒掇拾于秦火之余其功似难而经术綦盛今人表章于全盛之后其力似易而经术反衰使者尝窃思其故矣汉之学者于五经专治一家后先师承井井不乱至于章句音释皆有传授故其守也固其得也深措之事见之言者无非是经所以称盛也晋宋之际经学失传师承无自其后又复崇尚博综不屑耑守一家故或择而不精语而不详而经学衰矣至宋儒始领独得之解洗训诂之陋迨元眀而师承复乱今则等五经于陈言矣三传三礼不识其异同今文古文莫知其真伪即有一二秀出之士慨然思古其谁与取正哉盖天下之无师乆矣学者当师古人多士自入里塾各有所习之经惟须专精一力博采诸家之说而约守之深之为性命浅之为文章大之为礼乐政事天文地理经世之业小之为山川草木官名象数车服之类无不究其本末晰其异同而后更治他经互相证据则所得自深是即尔多士之师也使者将于四书文字外各以五经疑义设问以观所答多士毋漠然置之
　　三则
　　经学既明次及史学史学之难昔人固尝言之然非独作史难也即读史亦难盖史家牢笼古今防搜百代能使所书之事与所书之人是非善恶了然于心又复折衷古人发凡起例故其去取有法详略有体然而立言之防引而不发或一人事迹互见他传或一事得失旁证他事故离其篇什不能寻其脉络摘其章句不能得其精微岂知班马何以异同陈范何以详略新旧唐书何者为劣欧阳五代何独为工宋史何以见讥于前人金史何以偏髙于后辈缥缃堆案徒为引睡之媒巻帙盈前亦止障风之用故曰作史难读史亦难也昔者司马迁尝言之矣曰好学深思心知其意夫如是则二十一史前后贯穿乃能晓然于史家精微脉络之所在而可究其得失辨其体例始为善读史者耳多士研习八股岂暇旁及然不如此不足以言大儒而于五经四子之文亦全无所发眀矣可不勉哉
　　四则
　　五经四子传注诸书不下数百家自马郑以后孔氏罗之注防自程朱以后明儒纂之大全矣惟朱子集注其所自订立言尤醇近日功令遵之宜矣然微言未絶学士心思日出而日新其间议论亦自契合在读者之防心何如耳安可尽置之不观耶朱子之书或问最精向来止有大学中庸二书论语孟子近日始有刻本所载苏文忠之说皆人所不经见而大全语録有与全集问答诸条微不相合者至于诸家经解皆足发明朱子微意若信之而近于执与弃之而伤于固岂为善读书者哉多士果能无悖朱注不妨旁及诸家博观而约取之自然更有防心处也
　　五则
　　古人读书作文必先立志须为古人毋为今人为通儒毋为俗学此志一定则是非取舍便能自立于流俗之中一切荣辱得失不足以震撼其精神胸中廓然无复一事夫然则见之明见之明则守之固守之固则积之厚积之厚则其发之也沛然而有源郁然而有光以此为古人为通儒不难也今士子自幼学以迄白首其志不过拾科第以自豪耳故其所守者章句所习者时文所趋者风气宜其龌龊寡昧不能得当于有司也幸而得当于古今文章经世之业全未梦见每当一大事遇一疑义则舌桥口呿如堕云雾顔之推所谓有识旁观代其入地非使者所望于多士也
　　六则
　　其次贵乎有识夫识者所以敺驾古今挥斥八极岂可于语言文字求之哉今夫百物皆资之市者也而所以市是物者必于家焉取之苟徒手而入市则虽琳琅触目流离璀璨杂陈于吾前者举非吾物也今之五经子史百家之书亦犹百物之陈于前尔多士将何以取之耶其毋乃徒手而入市者也彼虽尽读五经子史百家之言犹之未尝读也惟是好学深思则神识所注表里洞彻举凡五经子史百家之书皆为吾物惟吾所取之取之经可以植其根也取之史可以落其实也取之诸子可以畅其流取之百家可以极其变也总羣言于一至挫万物于笔端乃可以言文章矣
</div>
    <div class="pagination">
<a href="古欢堂集_page29.html">上一页</a><span>...</span><a href="古欢堂集_page25.html">25</a><a href="古欢堂集_page26.html">26</a><a href="古欢堂集_page27.html">27</a><a href="古欢堂集_page28.html">28</a><a href="古欢堂集_page29.html">29</a><span class="current-page">30</span><a href="古欢堂集_page31.html">31</a><a href="古欢堂集_page32.html">32</a><a href="古欢堂集_page33.html">33</a><a href="古欢堂集_page34.html">34</a><a href="古欢堂集_page35.html">35</a><span>...</span><a href="古欢堂集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
