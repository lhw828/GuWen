<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 64 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 64 页/共 101 页</h1>
    <div class="content">
问：「三忠之为忠也，何为也哉？」曰：「三忠则何为也哉？无所为而为之者也。夫三忠者，不自知其为忠，不自欺其心而已焉者也。知其为忠而为之，则非三忠矣。夫三忠者，自尽自心，自存自性，知杀身而不知成仁，知舍生而不知取义焉者也。殷有三仁焉，曰：『人自靖自献於先王。』若三忠者，亦知自靖而不知自献於先王者也。自尽自忠，於人何与焉？是则三忠也已。」

聚亦吾性，散亦吾性，故张子曰：「知死而不亡者，可与语性。」有聚有散者，即人物而语之也。死而不亡者，即天地而语之也。然则即天地宇宙胞内、上下四方、古今往来，只是一气，何聚散之有？故知此则知道矣。孔子曰：「朝闻道，夕死可矣。」

欲知道者，请於体认天理上用功，凡平生一切好乐，一齐扫尽。非但去好利之心，尽去好名之心；非但去利欲之心，尽去私见之心，乃可入也。

「大人者不失其赤子之心」一句固极好，然亦要人善理会。若便以赤子之心为大人，更不须学问，便至废学，其害岂小？紧要只在「不失」字，只在「其」字。不失必须学问，学问之道无他焉，求其放心而已矣。学问所以求放心，是不失赤子之心也。盖赤子之心乃初心也，乃真心也，常人都是坏了纔补，若大人则从做赤子时元初一点真心，学问养将去。只从这元初一点真心、耿耿虚灵、良知良能，渐渐扩充，至於致广大、极高明，无所不知，无所不能。譬如一粒谷种子播在地上，又时时培养，由苗而秀，由秀而实，亦只是元初这点生气扩充将去至此。非谓种子便是实也，故曰：「不能充之，不足以保妻子。」与此互相发。

人之所谓立志者，谓有必为圣人之心。吾之所谓志者，即孔子所谓志於道、志於学，则志必有实功，教人入途辙去。大抵古人说志字不虚说，如春秋传曰：『吾志其目。』言心欲射其目也。若今言志者如求仙，只是想仙，不做为仙功夫。如临渊羡鱼，不去结网。

忠恕即是一贯，一贯悬其虚名，忠恕道其实理。言夫子之所谓一者乃忠恕也，被曾子一口道著了，故知忠恕乃贯天下之道矣。尝细看论语中所言的说话，章章皆是一贯道理，皆是内外、心事、体用、动静合一，但此只是於曾子子贡处发出，以启其问耳。微开其论，无竟其说，令人悟所谓一者何物。曾子实时不待问而唯之，说道一是忠恕。子贡便不能问，故又不能悟，以其无曾子功夫也。

须知无加损者何物。若未见得这物，只在躯壳上起念，是以不能不动於毁誉死生也。若见得，则死生毁誉元不相乾涉，其要只在体认。

许吴出处不同，鲁斋笃实，草庐更聪明过於鲁斋。要之悟入亦要聪明见识，非聪明圣知，不足以达天德，只在涵养。

私故刻而妒。若心公者，见人有过，闻人说人之过，惕然如疾痛在身，何忍口道而耳闻之乎？

道只是一个道，更无二道。二之者皆异端也，虽其间多言，时有一句二句偶中者，其大指则亦无取。吾道自足，何事傍求？至谓老子得易之体，尤无义理，此是康节不见道处。岂有得体而无用者？体用一原，此不易之论也，更不须惑志。

学以天理为本，以涵养为功，以变化为贵，以闻道为至。

天地间只有感应二字。有相为感应者，有自感自应者，是以有屈伸消长之理生焉，是谓道，如云雨升降亦其一也。外家各窃一端以为说，然公私大不件侔矣。学在知言。

好善言，非乐道忘己者不能。许大神禹，孟子只云「恶旨酒而好善言」，直於好恶上断尽禹之所以为圣，宜乎世之未见也。

圣贤之学只在性情上理会，故孔子不怨天、不尤人，颜子不迁怒、不贰过，其要只在平时时时存心体认，遇有怒即知，不发得暴。程子之言，不过使初学如此体验耳。若学之初，岂可到这时节纔忘怒观理耶？患制怒不能者，只是心不存，体认之功疏耳。

天地间只是一个理，纵他死生荣辱得丧之数不齐，而吾之理未尝不一也。素富贵，行乎富贵；素贫贱，行乎贫贱；素夷狄；行乎夷狄；素患难，行乎患难。所遭之数不齐。而吾行道之心一也，又何必论数？圣人知天命，必不如此。故郡尧夫以授明道，明道不受；伊川问知易数为知天？知易理为知天？及雷起起处，足破其惑矣。

且察见天理，纯粹中正，将来涵养，则四病五贼自退舍矣。不然，旧习未去，恐不知不觉又落向时窠臼里也。

动乎动而不离於静，故不流。静乎静而不离於动，故能实。藏心於晦，发而愈明，神之贞也。役志於明，久而滋晦，神在外也。故曰：「君子之道，闇然而日章；小人之道，的然而日亡。」

责己者日裕，求人者日困。

吾尝观吾心於无物之先矣，洞然而虚，昭然而[灵。虚]者，心之所以生也；灵者，心之所以神也。吾尝观[吾]心於有物之后矣，窒然而塞，愦然而昏。塞者，心之所以死也；昏者，心之所以物也。其虚焉灵焉，非由外来也，其本体也；其塞焉昏焉，非由内往，欲蔽之也。一朝而觉焉，蔽者彻，虚而灵者见矣。日月蔽於云，非无日月也；鉴蔽於尘，非无明也。心体物而不遗，无内外，无终始。孟子曰「求放心」，以言乎其警觉也，否则孰外孰内？孰前孰后？孰放孰求？放者一也，求者一也，以心求心，憧憧往来，朋从尔思，祗益乱尔。夫欲心之勿蔽，莫若寡欲，寡欲莫若主一。

或问主一。曰：「无贰。」曰：「主一物乎？」曰：「一物则贰。心无一物，一物侵寻，乃丧其心。」

学者正心而已，心正然后义生，义生然后物各止其所而天地位。

不累於物欲而后气质得其正，不偏於气质而后德性得其全。虽上士不能无气质，虽下士不能无德性。上士上化，下士下化。

不愧屋漏，斯可及天游衍。不愧屋漏，其乐油油；及天游衍，其行坦坦。

夫病痿者求毒药之剂，岂非为元气之忧矣乎？加毒药之剂而无元气之忧，非才敏而厚重者孰兼济之？才敏以惩吏弊，厚重以敦风俗，不靡而苛，不惨而舒，如良医之治病，病去而人不知焉可也。

贤者寡欲，圣人无欲。寡欲之至可圣，无欲之至可天。圣则无意无必，天则无声无臭。

知语者知默，知进者知退，知存者知亡，知生者知死。

夫令也者，人牧也。夫人牧也者，以牧人，非以牧於人也。今夫牧者曰：「毋逸刍，毋蹊田，毋斗群。」兹曰良牧尔矣。令者曰：「安乃生，御乃情，息乃争。」兹曰良人牧尔矣。

学者造乎其自然者也，自然则无事矣。日月之盈亏，昼夜之明晦，寒暑之往来，孰或使之？孰或止之？其自然者，有不得已乎？

心者生理，如树在地，斯须弗存，生理索然。

天地间阴不能不辟而为阳，阳不能不翕而为阴，是故一气之感。人心之静，不能不感而为动，动不能不寂而为静，是故一体之变。合两而一，是故敬而弗失。

礼也者，履也；乐也者，乐也。礼以履之，使民无邪行；乐以乐之，使民无邪心。无邪行则风俗可得而正也，无邪心故祥瑞可得而格也。后世礼既坏，则民无所履，故手足莫措；乐既崩，则民无所乐，故怨咨日生。

性者，天地之全德也。学非益之也，反之也，反之也者，肖天地而参之者也。

以书弊志者，穷年不能明其理；以鉴掩面者，终日不能见其形。故主敬然后我立，我立然后不蔽於物，物物穷格而天下之理得。

夫道，感应而已。夫学，感应之机也，无内外，无人己，无终始，一而已矣。六艺九容所以一志也。

一阖一辟可以观极，一动一静可以观性，一屈一伸可以观神，一语一默可以观德。

视听言动非礼，非心也，非心亡然后合礼，合礼然后参前倚衡之体见，参前倚衡之体见然后手舞足蹈之乐生。

或问：「治天下，封建可复乎？」曰：「可，其公天下之义乎！其保天下之利乎！」未达。曰：「以天下之地分功德而不私，义孰大焉！制之五服，为藩五重，重五百里，故外莫侮也。君统二伯，二伯统连帅，连帅统诸侯，故乱不生也，利孰大焉！后世以数丈之城，分裂之兵，自以为安，噫！惑矣。天子，元子也；诸侯，别子也。家有元子，据其有而有之，群将争之矣，不封建之谓乎！求之无艺，群将不顺乘之矣，不仁之君之谓乎！柳子不睹其本，而以乱世难行之势明之，莫知大义焉！莫知大利焉！」

高陵吕子将归，告别。曰：崇四德，辩四惑者，可以别矣。古之文也以明道，今之文也以蔽道。古之行也以集谊，今之行也以袭谊。古之忠信也以进德，今之忠信也以泥德。明德者通，蔽德者眩；集谊者充，袭谊者穷；进德者弘，昵德者孤。崇四教，去四惑，其几矣乎！是故君子博以择之存乎文，举而错之存乎行，实而体之存乎忠，循而用之存乎信，神而化之存乎德。夫四教，一德之门也。

天地之间，一感一应而已。阴阳之屈伸，万化之往来，人事之酬酢，感与应而已矣。妙感应者，其唯神乎！

恻隐之时可以观仁，羞恶之时可以观义，辞让之时可以观礼，是非之时可以观智，动静之时可以观心。心一而已，无间动静。

阴阳皆有其精，日月各得其贞。阴之月，其水之光乎！阳之日，其火之光乎！日月之光相有而不相受，其盈亏迟速之间，阴阳之性为然。

张子将归省，求赠言。明子谓王子曰：「夫赠言者，莫大乎讲学矣。」张子曰：「学孰为大？」对曰：「辨为大。」曰：「辨孰为大？」对曰：「儒释为大。」曰：「孰为儒？」曰：「知释之所以为释矣。」曰：「请问所以。」曰：「儒有动静，释亦有动静。夫儒之静也体天，其动也以天，是故寂感一矣。夫释之静也灭天，其动也违天，是故体用二矣。故圣人体天地万物而无我，释者外四体六根而自私。是故公私大小判矣。」

天道无己，天非他，即人物而在耳。故有己之心，谓之弃天。

夫君子之去也三，其处也三。明义合道而去，上也；轻世信道而去，次也；年至知止而去，又其次也。修道而处，上也；恬退而处，次也；慕逸而处，又其次也。

道德蕴於中，享之为富贵，施之为功名。是故富贵不离於道德，周公乐之也；功名不离於道德，伊傅乐之也。

伏羲而上，天下浑浑，不假文字而道自明；伏羲而下，天下●●，文辞[愈]●而道或窒。孔子曰：「予欲无言，四时行焉，百物生焉，天何言哉！」尧舜之书，精一执中之外，语道之言寡矣。

德性用事者上达，血气用事者下达。

夫观道者如观星矣，一人指之，不若十人指之之明矣。济道者如济舟矣，一人操之，不若十人操之之易也。乌呼！应子其略去支离而归诸统会可也。夫观穹天者以一隙，可谓之明而不可谓之天。观沧海者以一勺，可谓之水而不可谓之海。易曰：「仁者见之谓之仁，知者见之谓之知。」非明於道者，其孰能识之？中庸曰：「知者贤者过之，愚者不肖者不及也。」贤知，过用其心者也；愚不肖，不用其心者也。过用与不用其心之不足与於道，故必有用而不用之机，睹天地自然之体，勿忘勿助，然后可以独得斯道之大全矣。

君子之学，反己而已。反己则见其不能不愧於天，故不怨；见其不能不怍於人，故不尤。

严子陵非为高者也，其与鲁两生皆王佐材，如用之，礼乐其可兴乎！是故抱天民之志，不可以小成也，故逃●●多●●修不可以诡俗同器也，故违时以独善。独善不可以忘世也，故应物以观兆。见兆不可以苟从也，故全身以遂志。是故怀仁辅义，崇德致用，道斯修矣。道德以崇，礼乐具矣。炎祚重光，豪杰攀附，时见可矣。久要同游，观由察微，叵同器矣。物色币聘，感其机矣。咄嗟谏议，兆斯决矣。耕钓富春，志正终矣。其处也龙蛰，其出也云游，其去也凤翔。乐则行之，忧则违之，独立而不为离群，见世而不为随时。彼得汤武之君，则伊吕何尚焉！图谶之惑，狂奴之鄙，其如礼乐何哉！此子陵所以见几而作乎！吊?辞曰：悲宇宙之无穷兮，而生人之多艰。慨兴亡之交迭兮，而天运常好还。奕举措之恒舛兮，一子以之乱盘。惟岳王之死忠，死其所也。惜在军之君命，犹执义之罔坚也。何有宋之忠厚兮，而辗转亡(子)[於]海堧也？自古莫不有丧兮，繄独使百世有余叹也。盍背城而守战兮，万一幸气力之犹存也。惟国君之死社稷兮，何逐逐极地而穷天也？胡群公之忠耿耿以蹇蹇兮，不能济主於艰难也？岂大运之既去而莫留兮，人胜天而则然也。彼胡元之诚夷兮，昧此三恪而舍旃！存宋祀於?之一九也，宜国祚之不昌兮！嘻猗哉！繄我明之表大忠而显慈元也，揭日月而中天兮，扶纲常於既颠。
</div>
    <div class="pagination">
<a href="甘泉先生续编大全_page63.html">上一页</a><span>...</span><a href="甘泉先生续编大全_page59.html">59</a><a href="甘泉先生续编大全_page60.html">60</a><a href="甘泉先生续编大全_page61.html">61</a><a href="甘泉先生续编大全_page62.html">62</a><a href="甘泉先生续编大全_page63.html">63</a><span class="current-page">64</span><a href="甘泉先生续编大全_page65.html">65</a><a href="甘泉先生续编大全_page66.html">66</a><a href="甘泉先生续编大全_page67.html">67</a><a href="甘泉先生续编大全_page68.html">68</a><a href="甘泉先生续编大全_page69.html">69</a><span>...</span><a href="甘泉先生续编大全_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
