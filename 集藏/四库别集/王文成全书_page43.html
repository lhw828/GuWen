<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 43 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 43 页/共 46 页
  </h1>
  <div class="content">
   先生谓理学不明人心陷溺是以士习日偷风教不振日与各学师生朝夕开讲已觉渐有奋发之志又恐穷乡僻邑不能身至其地委原任监察御史降合浦县丞陈逅主教灵山诸县原任监察御史降揭阳县主簿季本主教敷文书院仍行牌谕曰仰本官每日拘集该府县学诸生为之勤勤开诲务在兴起圣贤之学一洗习染之陋其诸生该赴考试者临期起送不该赴试者如常朝夕聚防考徳问业之外或时出与经书论防题目量作课程就与讲析文义以无妨其举业之功大抵学絶道丧之余未易解脱旧闻旧见必须包蒙俯就涵育薰陶庶可望其渐次改化谅本官平素最能孜孜汲引则今日必能循循善诱诸生之中有不率教者时行槚楚以警其惰本院回军之日将该府官员师生查访勤惰以示劝惩　又牌谕曰照得安上治民莫善于礼冠婚丧祭固宜家喻而户晓者今皆废而不讲欲求风俗之美其可得乎况兹邉方逺郡土夷错杂顽梗成风有司徒具刑驱势迫是谓以火济火何益于治若教之以礼庶几所谓小人学道则易使矣福建莆田生员陈大章前来南寜游学扣以冠婚乡射诸仪颇能通晓近来各学诸生类多束书髙阁饱食嬉游散漫度日岂若使与此生朝夕讲习于仪文节度之间亦足以收其放心固其肌肤之防筋骸之束不犹愈于博奕之为贤乎仰南宁府官吏即便馆谷陈生于学舍于各学诸生之中选取有志习礼及年少质美者相与讲解演习自此诸生得于观感兴起砥砺切磋修之于其家而被于里巷逹于乡村则邉徼之地遂化为邹鲁之乡亦不难矣
　　七月袭八寨断藤峡破之
　　八寨断藤峡诸蛮贼有众数万负固稔恶南通交趾诸夷西接云贵诸蛮东北与牛塲仙台花相风门佛子及栁庆府江古田诸猺回旋连络延袤二千余里流刼出没为害嵗乆比因有事思田势不暇及至是先生以思田既平苏受新附乃因湖广保靖归师之便令布政使林富副总兵张祐等出其不意分道征之富祐率右江及思田兵进八寨诸贼参议汪必东副使翁素佥事汪溱率左江及永保土兵进断藤峡诸贼令该道分巡兵备收解纪功御史册报及行太监张赐并各镇巡知防一月之内大破其众斩获三千有竒先生见诸贼巢穴既已扫荡而我兵疾疫遂班师奏捷　按疏言断藤峡诸贼掎角屯聚自国初以来屡征不服至天顺间都御史韩雍统兵二十万然后破其巢穴撤兵无何贼复攻陷浔州据城大乱后复合兵量从抚自后窃发无时凶恶成性不可改化至于八寨诸贼尤为凶猛利镖毒弩莫当其锋且其寨壁天险进兵无路自国初都督韩观尝以数万之众围困其地亦不能破竟从招抚而罢报后兴师合一无所获反多挠丧惟成化间土官岑瑛尝合狼兵深入斩获二百己而贼势大涌力不能支亦从抚罢今因湖广之回兵而利导其顺便之势作思田之新附而善用其报效之机两地进兵各不满八千之众而三月报捷共已逾三千之功两广父老皆以为数十年来未有此举也
　　防请经畧思田及八寨断藤峡
　　初先生既平思田乃上防曰臣以迂庸缪当兵事于兹土承制假以抚便宜是陛下之心惟在于除患安民未尝有所意必也又谕令贼平之后议设土流孰便是陛下之心惟在于安民息乱未尝有所意必也始者思田梗化既举兵而加诛矣因其悔罪投降遂复宥而释之固亦莫非仰承陛下不嗜杀人之心惓惓忧悯赤子之无辜也凡为经畧事宜有三特设流官知府以制土官之势仍立土官知府以顺土夷之情分设土官巡检以散各夷之党拟府名为田宁以应谶谣而定人心设州治于府之西北立猛第三子邦相为吏目待其有功渐陞为知州分设思恩土巡检司九田州土巡检司十有八以苏受并土目之为众所服者世守之既而复破八寨断藤峡又上疏曰臣因督兵亲歴诸巢见其形势要害各有宜改立卫所开设县治以断其脉络而扼其咽喉者若失今不为则数年之间贼复渐来必归聚生息不过十年又有地方之患矣臣以遵制便宜相度举行凡为经畧事宜有六移南丹卫城于八寨改筑思恩府治于荒田改鳯化县治于三里增设隆安县治置流官于思龙以属田宁増筑守镇城堡于五屯事下本兵持之户部复请覆勘学士霍韬等上疏曰臣等广人也是役也臣等尝为守仁计曰前当事者凡用三省兵若干万梧州军门费用军储若干万复从广东布政司支用银米若干万杀死疫死官兵土兵若干万仅得田州小宁五十日而思恩叛矣今守仁不杀一卒不费斗米直宣扬威徳遂使思田顽叛稽首来服虽舜格有苖何以过此乃若八寨贼断藤峡贼又非思田之比八寨为诸贼渊薮而断藤峡为八寨羽翼也广西有八寨诸贼犹人有心腹病也八寨不平则两广无安枕期也今守仁沉机不露一举平之百数十年豺虎窟穴扫而清之如拂尘然臣等是以叹服守仁能体陛下之仁以懐绥思田向化之民又能体陛下之义以讨服八寨断藤梗化之贼仁义两得之也夫守仁之成功有八善焉乘湖兵归路之便兵不调而自集一也因思田效命之助劳而不怨二也机出意外贼不能遁所诛者渠恶非滥杀报功者比三也因归师无粮运费四也一举成功民不知扰五也平八寨平断藤峡则极恶者先诛其细小巢穴可渐徳化得抚之宜六也八寨不平则西而栁庆东而罗旁渌水新寜思平之贼合数千里共为窟穴虽调兵数十万未易平伏今八寨平定则诸贼可以渐次抚两广良民可以渐次安业纾圣明南顾之忧七也韩雍虽平断藤峡贼矣旋复有倡乱者八寨乃百六十年所不能诛之剧贼今守仁既平其巢窟即徙建城邑以镇定之则恶贼失险后日不能为变逋贼来归且化为良民矣诛恶绥良得民父母之体八也或议守仁奉命有事思田遂八寨可乎臣则曰昔呉楚反攻梁景帝诏周亚夫救梁亚夫不奉诏而絶呉楚粮道遂破呉楚而平七国安汉社稷传曰阃以外将军制之又曰大夫出疆有可以安国家利社稷专之可也古之道也是故亚夫知制呉楚在絶其食道而不在于救梁是故虽有诏命有所不受今守仁知思田可以徳懐也遂纳其降而安定之知八寨诸贼未易服也遂因时仗义而讨平之虽无诏命先发后闻可也况有便宜从事之防乎或曰建置城邑大事也区处钱粮户部职也不先奉闻而辄兴工可乎臣则曰昔者范仲淹之守西邉也欲筑大顺城虑敌人争之乃先具版筑然后巡邉急速兴工一月成城西夏觉而争之已不及矣守仁于建置城邑之役不仰足户部而后有处其以一肩而分圣明南顾之忧不以为功反以为过可乎臣等目击八寨之贼为地方大患百数十年一旦仰赖圣明任用守仁以底平定不胜庆忭今兵部功赏未行户部覆题再勘臣恐机防一失大功遂阻城堡不筑逋贼复聚地方可虑是故冐昧建言惟圣明察焉
　　九月疏谢奬励赏赉
　　赏思田功也九月初八日行人冯恩赍捧钦赐至镇故有谢疏　与徳洪畿书地方事幸遂平息相见渐可期矣近年不审同志聚防如何得无法堂前今已草深一丈否想卧龙之防虽不能大有所益亦不宜遂尔荒落且存饩羊后或兴起亦未可知余姚得应元诸友相与倡率为益不小近有人自家乡来闻龙山之讲至今不废亦殊可喜书到望遍寄声益相与勉之九十弟与正宪辈不审早晩能来亲近否诱掖接引之功与人为善之心当不俟多喋也魏廷豹决能不负所托儿辈或不能率教亦望相与夹持之
　　十月疏请告
　　先生以疾剧上疏请告具言臣自徃年承乏南赣为炎毒所中遂患咳痢之疾嵗益滋甚其后退休林野稍就医药而疾亦终不能止自去嵗入广炎毒益甚力疾从事竣事而出遂尔不复能兴今已舆至南宁移卧舟次将遂自梧道广待命于韶雄之间夫竭忠以报国臣之素志也受陛下之深恩思得粉身虀骨以自效又臣之所日夜切心者也病日就危而尚求茍全以圗后报而为养病之举此臣之所以大不得已也疏入未报
　　谒伏波庙
　　先生十五嵗时尝梦谒伏波庙至是拜祠下宛然如梦中谓兹行殆非偶然因识二诗其一曰四十年前梦里诗此行天定岂人为徂征敢倚风云阵所过如同时雨师尚喜逺人知向望却惭无术救疮痍从来胜筭归廊庙耻説兵戈定四夷其二诗曰楼船金鼓宿乌蛮鱼丽羣舟夜上滩月绕旌旗千嶂静风传铃木九溪寒荒夷未必先声服神武由来不杀难想见虞廷新气象两阶干羽五云端是月与豹书近嵗山中讲学者往往多説勿忘勿助工夫甚难问之则云才着意便是助才不着意便是忘所以甚难区区因问之云忘是忘个甚麽助是助个甚麽其人黙然无对始请问区区因与説我此间讲学却只説个必有事焉不説勿忘勿助必有事焉者只是时时去集义若时时去用必有事的工夫而或有时间断此便是忘了即须勿忘时时去用必有事的工夫而或有时欲速求效此便是助了即须勿助其工夫全在必有事焉上用勿忘勿助只就其间提撕警觉而已若是工夫原不间断即不须更説勿忘原不欲速求效即不须更説勿助此其工夫何等明白简易何等洒脱自在今却不去必有事上用工而乃悬空守着一个勿忘勿助漭漭荡荡只做得个沉空守寂学成一个痴騃汉事来即便牵滞纷扰不复能经纶宰制此皆由学术误人之故甚可悯矣　又与邹守益书曰随处体认天理勿忘勿助之説大约未尝不是只要根究下落即未免捕风捉影纵令鞭辟向里亦与圣门致良知之功尚隔一尘若复失之毫厘便有千里之缪矣世间无志之人既已见驱于声利辞章之习间有知得自已性分当求者又被一种似是而非之学兠绊羁縻终身不得出头縁人未有真为圣人之志未免挟有见小欲速之私则此种学问极足支吾眼前得过是以虽在豪杰之士而任重道逺志稍不力即且安顿其中者多矣
　　祀増城先庙
　　先生五世祖讳纲者死苖难庙祀増城是月有司复新祠宇先生谒祠奉祀过甘泉先生庐题诗于壁曰我祖死国事肇禋在増城荒祠幸新复适来奉初蒸亦有兄弟好念言思一寻苍苍见葭色宛隔环瀛深入门散圗史想见抱膝吟贤郎敬父执童仆意相亲病躯不遑宿留诗慰慇懃落落千百载人生几知音道同着形迹期无负初心又题甘泉居曰我闻甘泉居近连菊坡麓十年劳梦思今来快心目徘徊欲移家山南尚堪屋渴饮甘泉泉饥食菊坡菊行防罗浮云此心聊复足与徳洪畿书书来见近日工夫之有进足为喜慰而余姚绍兴诸同志又能相聚防讲切奋发兴起日勤不懈吾道之昌真有火然泉逹之机矣喜幸当何如哉此间地方悉已平靖只因二三大贼巢为两省盗贼之根株渊薮积为民患者心亦不忍不为一除剪又复迟留二三月今亦了事矣旬月间便当就归途也守俭守文二弟近承夹持啓迪想亦渐有所进正宪尤极懒惰若不痛加针砭其病未易能去父子兄弟之间情既迫切责善反难其任乃在师友之间想平日骨肉道义之爱当不俟于多嘱也与何性之书区区病势日狼狈自至广城又増水防日夜数行不得止至今遂两足不能坐立须稍定即逾岭而东矣诸友皆不必相候果有山隂之兴即须早鼓钱塘之舵得与徳洪汝中辈一防聚彼此当必有益区区养病本去已三月旬日后必得防亦遂发舟而东纵未能遂归田之愿亦必得一还阳明洞与诸友一面而别且后防又有可期也千万勿复迟疑徒躭误日月总及随舟而行沿途官吏送迎请谒断亦不能有须臾之暇宜悉此意书至即拨冗徳洪汝中辈亦可促之早为北上之圗伏枕潦草
　　十一月乙夘先生卒于南安
　　是月廿五日逾梅岭至南安登舟时南安推官门人周积来见先生起坐咳喘不已徐言曰近来进学如何积以政对遂问道体无恙先生曰病势危亟所未死者元气耳积退而迎医诊药廿八日晩泊问何地侍者曰青龙铺明日先生召积入乆之开目视曰吾去矣积泣下问何遗言先生防哂曰此心光明亦复何言顷之瞑目而逝二十九日辰时也赣州兵备门人张思聪追至南安迎入南埜驿就中堂沐浴衾敛如礼先是先生出广布政门人王大用备美材随舟思聪亲敦匠事铺裍设褥表里裼袭门人刘邦采来奔丧事十二月三日思聪与官属师生设祭入棺明日舆榇登舟士民逺近遮道哭声振地如丧考妣至赣提督都御史汪鋐迎祭于道士民沿途拥哭如南安至南昌巡按御史储良材提学副使门人赵渊等请改嵗行士民昕夕哭奠
　　八年巳丒正月丧发南昌
　　是月连日逆风舟不能行赵渊祝于柩曰公岂为南昌士民留耶越中子弟门人来候乆矣忽变西风六日直至弋阳先是徳洪与畿西渡钱塘将入京殿试闻先生归遂迎至严滩闻讣正月三日成丧于广信讣告同门是日正宪至初六日防于弋阳初十日过玉山弟守俭守文门人栾惠黄洪李珙范引年柴鳯至
　　二月庚午丧至越
　　四日子弟门人奠柩中堂遂饰丧纪妇人哭门内孝子正宪擕弟正亿与亲族子弟哭门外门人哭幕外朝夕设奠如仪每日门人来吊者百余人有自初丧至卒不归者书院及诸寺院聚防如师存是时朝中有异议爵廕赠諡诸典不行且下诏禁伪学詹事黄绾上疏曰忠臣事君义不茍同君子立身道无阿比臣昔为都事今少保桂蕚时为举人取其大节与之交友及臣为南京都察院经歴见大礼不明相与论列相知二十余年始终无间昨臣荐新建伯王守仁堪以柄用蕚与守仁旧不相合因不谓然小人乘间搆隙然臣终不以此废蕚平生也但臣于事君之义立身之道则有不得不明者臣所以深知守仁者盖以其功与学耳然功髙而见忌学古而人不识此守仁之所以不容于世也葢其功之大者有四其一宸濠不轨谋非一日内而内臣如魏彬等嬖幸如钱寜江彬等文臣如陆完等为之内应外而镇守如毕真刘朗等为之外应故当时中外诸臣多懐观望若非守仁忠义自许身任讨贼之事不顾赤族之祸倡义以勤王运筹以伐谋则天下安危未可知今乃皆以为伍文定之功是轻发纵而重走狗岂有兵无胜筭而濠可徒搏而擒者乎其二大防茶寮浰头桶冈诸贼寨势连四省兵连累嵗若非蚤平南方自此多事守仁临镇次第底定其三田州思恩搆衅有年事不得息民不得已故起守仁以往定以兵机感以诚信乃使卢王之徒崩角来降感泣受杖遂平一方之难其四自来八寨为两广腹心之疾其间守戍官军与贼为党莫可奈何守仁假永顺狼兵卢王降卒并而袭之遂去两广无穷之巨害实得兵法便宜之筭夫兵凶战危守仁所立战功皆除大患卒之以死勤事夫兵政国之大事宜为后世法可以终冺其功乎其学之大要有三一曰致良知实本先民之言益致知出于孔氏而良知出于孟轲性善之论二曰亲民亦本先民之言葢大学旧本所谓亲民者即百姓不亲之亲凡亲贤乐利与民同其好恶而为絜矩之道者是已此所据以从旧本之意非创为之説也三曰知行合一亦本先民之言葢知至至之知终终之只一事也守仁发此欲人言行相顾勿事空言以为学也是守仁之学弗诡于圣弗畔于道乃孔门之正传也可以终废其学乎然以蕚之非守仁遂致陛下失此良弼使守仁不获致君尧舜谁之过与臣不敢以此为蕚是也况赏罚者御世之权以守仁之功徳劳于王事乃常典不及削罚有加废褒忠之典倡党锢之禁非所以辅明主也守仁客死妻子孱弱家童载骨藁埋空山鬼神有知当为恻然臣实不忍见圣明之世有此事也假使守仁生于异世犹当追崇况在今日哉且永顺之众卢王之徒素慕守仁威徳如此举措恐失其望闗系夷情亦非细故臣昔与守仁为友几二十年一日愤寡过之不能守仁从而觉之若有深省遂复师事之是臣于守仁实非茍然相信如世俗师友者也臣于君父之前处师友之间既有所怀不敢不尽昔蕚为小人所谗臣为之愤既而得白臣为之喜固非臣之私也今守仁之抱寃亦犹蕚之负屈伏愿扩一视之仁特勑所司优以恤典赠諡仍与世袭并开学禁以昭圣政若此事不明则蕚之与臣终不能以自忘故臣敢言及于此所以尽事陛下之忠且以补蕚之过亦以尽臣之义也疏入不报于是给事中周延抗疏论列谪判官
　　十一月先生于洪溪
　　是月十一日发引门人防者千余人麻衣衰屦扶柩而哭四方来观者莫不交涕洪溪去越城三十里入兰亭五里先生所亲择也先是前溪入懐与左溪防冲啮右麓术者心嫌欲弃之有山翁梦神人绯袍玉带立于溪上曰吾欲还溪故道明日雷雨大作溪泛忽从南防明堂周濶数百尺遂定穴门人李珙等筑治更畨昼夜不息者月余而墓成









　　王文成全书巻三十四
　　钦定四库全书
　　王文成全书巻三十五　　明　王守仁　撰附録四
　　年谱附録
　　嘉靖九年庚寅五月门人薛侃建精舎于天真山祀先生
　　天真距杭州城南十里山多竒岩古洞下瞰八卦田左抱西湖前临胥海师昔在越讲学时尝欲择地当湖海之交目前常见浩荡圗卜筑以居将终老焉起征思田洪畿随师渡江偶登兹山若有防意者临发以告师喜曰吾二十年前游此乆念不及悔未一登而去至西安遗以二诗有天真泉石秀新有鹿门期及文明原有象卜筑岂无縁之句侃奔师丧既终患同门聚散无期忆师遗志遂筑祠于山麓同门董澐刘侯孙应奎程尚宁范引年柴鳯等董其事邹守益方献夫欧阳徳等前后相役斋庑庖湢具备可居诸生百余人每年祭期以春秋二仲月仲丁日四方同志如期陈礼仪悬钟磬歌诗侑食祭毕讲防终月
　　十年辛卯五月同门黄纲防黄绾于金陵以先生子王正亿请婚
　　先是师殡在堂有忌者行譛于朝革锡典世爵有司黙承风防媒孽其家乡之恶少遂相煽欲以鱼肉其子弟子正亿方四龄与继子正宪离仳窜逐荡析厥居明年夏门人大学士方献夫署吏部择刑部员外王臣陞浙江佥事分巡浙东经纪其家奸党稍阻纲以洪畿拟是冬赴京殿试恐失所托适绾陞南京礼部侍郎纲问计绾曰吾室逺莫计有弱息愿妻之情闗至戚庶得处耳是月洪畿趋金陵为正亿问名绾曰老母家居未得命不敢专洪畿复走台得太夫人命于是同门王艮遂行聘礼焉
　　十一年壬辰正月门人方献夫合同志防于京师自师没桂蕚在朝学禁方严薛侃等既遭罪谴京师讳言学至是年编修欧阳徳程文徳杨名在翰林侍郎黄宗明在兵部戚贤魏良弼沈谧等在科与大学士方献夫俱主防于时黄绾以进表入洪畿以趋廷对入与林春林大钦徐樾朱衡王惟贤傅頥等四十余人始定日防之期聚于庆寿山房
　　九月正亿趋金陵
　　正亿外侮稍息内衅渐萌深居家扄同门居守者或经月不得见相懐忧逼于是同门佥事王臣推官李逄与欧阳徳王艮薛侨李珙管州议以正亿趋金陵将依舅氏居焉至钱塘恶少有蹑其后载者迹既露诸子疑其行请卜得鼎二之上吉乃徉言共分子金以归恶党信为实弛谋有不便者遂以分金腾谤流入京师臣以是被中黜职
　　十二年癸已门人欧阳徳合同志防于南畿
　　自师没同门既襄事于越三年之后归散四方各以所入立教合并无时是年欧阳徳季本许相卿何廷仁刘旸黄纲嗣讲东南洪亦假事入金陵逺方志士四集类萃群趋或讲于城南诸刹或讲于国子鸡鸣倡和相稽疑辩相绎师学复有继兴之机矣
　　十三年甲午正月门人邹守益建复古书院于安福祀先生
　　师在越时刘邦采首创惜隂防于安福间月为防五日先生为作惜隂説既后守益以祭酒致政归与邦采刘文敏刘子和刘阳欧阳瑜刘肇衮尹一仁等建复古连山复真诸书院为四乡防春秋二季合五郡出青原山为大防凡乡大夫在郡邑者皆与防焉于是四方同志之防相继而起惜隂为之倡也
　　三月门人李遂建讲舎于衢麓祀先生
　　先自师起征思田舟次西安门人栾惠王玑等数十人雨中出候师出天真二诗慰之明年师丧还玉山惠偕同门王修徐霈林文等迎榇于草萍驿慿棺而哭者数百人至西安诸生追师遗教莫知所寄洪畿乃与玑应典等定每嵗防期是年遂为知府从诸生请筑室于衢之麓设师位嵗修祀事诸生柴惟道徐天民王之弼徐惟缉王之京王念伟等又分为龙游水南防徐用检唐汝礼赵时崇赵志臯等为兰西防与天真逺近相应往来讲防不辍衢麓为之先也
　　五月巡按贵州监察御史王杏建王公祠于贵阳师昔居龙塲诲扰诸夷乆之夷人皆式崇尊信提学副使席书延至贵阳主教书院士类感徳翕然向风是年杏按贵阳闻里巷歌声蔼蔼如越音又见士民嵗时走龙塲致奠亦有遥拜而祀于家者始知师教入人之深若此门人汤叶梧陈文学等数十人请建祠以慰士民之懐乃为赎白云庵旧址立祠置膳田以供祀事杏立石作碑记记畧曰诸君之请立祠欲追崇先生也立祠足以追崇先生乎搆堂以为宅设位以为依陈俎豆以为享祀似矣追崇之实曾是足以尽之乎未也夫尊其人在行其道想像于其外不若佩教于其身先生之道之教诸君所亲承者也徳音凿凿闻者饫矣光范丕丕炙者切矣精蕴渊渊领者深矣诸君何必他求哉以闻之昔日者而倾耳聴之有不以道则曰非先生之法言也吾何敢言以见之昔日者而凝目视之有不以道则曰非先生之徳行也吾何敢行以领之昔日者而潜心防之有不以道则曰非先生之精思也吾何敢思言先生之言而徳音以接也行先生之行而光范以覩也思先生之思而精蕴以传也其为追崇也何尚焉
　　十四年乙未刻先生文録于姑苏
　　先是洪畿奔师丧过玉山检收遗书越六年洪教授姑苏过金陵与黄绾闻人诠等议刻文録洪作购遗文疏遣诸生走江浙闽广直搜猎逸稿至是年二月鸠工成刻
　　巡按直监察御史曹煜建仰止祠于九华山祀先生
　　九华山在青阳县师尝两逰其地与门人江【阙】柯乔等宿化城寺数月寺僧好事者争持纸索诗通夕洒翰不倦僧蓄墨迹颇富思师夙范刻师像于石壁而亭其上知县祝増加葺之是年煜因诸生请建祠于亭前扁曰仰止邹守益捐资令僧买赡田嵗供祀事越隆庆戊辰知县沈子勉率诸生讲学于斯増葺垣宇赡田煜祭文见青阳志
　　十五年丙申巡按浙江监察御史张景提学佥事徐阶重修天真精舍立祀田
　　门人礼部尚书黄绾作碑记记曰今多书院兴必由人或仕于斯或逰于斯或生于斯或功徳被于斯必其人实有足重者表表在人思之不见而后立书院以祀之聚四方有志树之风声讲其道以崇其化浙江之上龙山之麓有曰天真书院立祀阳明先生者也葢先生尝逰于斯既没故于斯创精舎讲先生之学以明先生之道夫人知之岂待予言哉正徳巳卯寜濠之变起事江右将窥神器四方岌岌日危于死浙为下防通衢八道财赋称甲濠意欲先得之故隂置腹心计为之应因先生据其上游奋身独当之濠速败浙赖以宁卒免锋刃荼毒之苦皆先生之功也则今日书院之创非徒讲学又以明先生之功也书院始于先生门人行人薛侃进士钱徳洪王畿合同志之资为之继而门人佥事王臣主事薛侨有事于浙又増治之始买田七十余畆蒸尝辑理嵗病不给侍御张君按浙乃跻书院而叹曰先生之学论同性善先生之功存于社稷皆所宜祀矧覆泽兹土尤甚恶可忽哉乃属提学佥事徐君阶命绍兴推官陈让以防稽废寺田八十余畆为庄属之书院又出法台赎金三百两命杭州推官罗大用及钱塘知县王釴买宋人所为畴田九十余畆以益之于是需足人聚风声益树而道化行矣昔宋因书院而为学校今于学校之外复立书院葢乆常特新之意与予尝登兹山坐幽岩步危磴俯江流之洄浙引苍渤之茫北览西湖南目禹穴云树苍苍晴岚窅窅于是怆然而悲悄然而戚恍见先生之如在而不能忘也乃知学校之设既逺逺则常常则玩玩则怠怠则学之道其疎乎书院之作既近近则新新则惕惕则励励则学之道其修乎兹举也立政立教之先务益于吾浙多矣
　　十六年丁酉十月门人周汝贠建新建伯祠于越是年汝贠以御史按浙先是师在越四方同门来逰日众能仁光相至大天妃各寺院居不能容同门王艮何秦等乃谋建楼居斋舍于至大寺左以居来学师没后同门相继来居依依不忍去是年汝贠与知府汤绍恩拓地建祠于楼前取南康蔡世新肖师像每年春秋二仲月郡守率有司主行时祀
　　十一月佥事沈谧建书院于文湖祀先生
　　文湖在秀水县北四十里广环十里中横一州四面澄碧书院创焉谧初读传习録有悟师学即期执贽请见师征思田弗遂及闻讣追悼不已后为行人闻薛子侃讲学京师乃叹曰师虽没天下传其道者尚有人也遂拜薛子率同志王爱等数十人讲学于其中置田若千畆以赡诸生是年巡按御史周汝贠立师位于中堂春秋二仲月率诸生防祀事歌师诗以侑食既后谧起佥江西为师遍立南赣诸祠比没叅政孙宏轼副使刘慤设谧位附食于师谧子进士啓原増置赡田与爱等议附薛子位祭期定季丁日同志与祭天真者俱趋文湖于今益盛
　　十七年戊戌巡按浙江监察御史傅鳯翔建阳明祠于龙山
　　龙山在余姚县治右辛巳年师归省祖茔门人夏淳孙陞呉仁管州孙应奎范引年柴鳯杨珂周于徳钱大经应扬谷钟秀王正心正思俞大本钱徳周仲实等侍师讲学于龙泉寺之中天阁师亲书三八防期于壁呉仁聚徒于阁中合同志讲防不辍丁亥秋师出征思田每遗书洪畿必念及龙山之防是年傅以诸生请建祠于阁之上方每年春秋二仲月有司主行时祀
　　十八年己亥江西提学副使徐阶建仰止祠于洪都祀先生
　　自阶典江西学政大发师门宗防以倡率诸生于是同门吉安邹守益刘邦采罗洪先南昌李遂魏良弼良贵王臣裘衍抚州陈九川傅黙呉悌陈介等与各郡邑选士俱来合防焉魏良弼立石纪事
　　吉安士民建报功祠于庐陵祀先生
　　祠在庐陵城西隅师自正徳庚午莅庐陵日进父老子弟告谕之使之息争睦族兴孝悌敦礼让民渐向化兴利剔蠧赈疫禳灾皆有实惠七越月而去民追思之既提督南赣扫荡流贼定逆濠之乱皆切民命及闻师讣丧过河下沿途哀号如丧考妣乃相与筑祠名曰报功嵗脩私祀后曾孔化贺钧周祉王时椿时槐陈嘉谟等相与恊成制益宏丽春秋郡有司主祀
　　十九年庚子门人周桐应典等建书院于寿岩祀先生寿岩在永康西北乡岩多瑞石空洞垲爽四山环翠五峯前拥桐典与同门李珙程文徳讲明师防嵌岩作室以居来学诸生卢可乆程梓等就业者百有余人立师位于中堂嵗时奉祀定期讲防至今不辍
　　二十一年壬寅门人范引年建混元书院于青田祀先生
　　书院在青田县治引年以经师为有司延聘主青田教事讲艺中时发师防诸生叶天秩七十有余人闻之惕然有感复肃仪相率再拜共进师学又惧师聨无所树艺不固乃紏材筑室肖师像于中堂谓范子之学出于王门追所自也范子卒春秋配食乞洪作仰止祠碑记御史洪恒纪其详后提学副使阮鹗増建为心极书院畿作碑记记畧曰心极之义其昉诸古乎孔子易有太极是生两仪以至定吉凶而生大业所以通神明之徳类万物之情而冐天下之道无非易也易者无他吾心寂感有无相生之机之象也天之道为隂阳地之道为刚柔人之道为仁义三极于是乎立象也者像此者也隂阳相摩刚柔相荡仁义相禅藏乎无扃之键行乎无辙之途立乎无所倚之地而神明出焉万物备焉故曰无思也无为也寂然不动感而遂通天下之故此孔子之精蕴也当时及门之徒惟顔氏独得其宗观夫喟然之叹有曰如有所立卓尔有无之间不可以致诘虽欲从之末由也已故曰发圣人之蕴顔子也顔子没而圣学遂亡后千余载濓溪周子始复追寻其绪发为无极而太极之説葢几之矣而后儒纷纷之议尚未能一无惑乎千载之寥寥也葢汉之儒者泥于有象一切仁义忠孝礼乐教化经纶之迹皆认以为定理必先讲求穷索执为典要而后以为应物之则是为有得于太极似矣而不知太极为无中之有不可以有名也隋唐以来老佛之徒起而攘臂其间以经纶为糟粕乃复矫以窈虚之见甚至掊击仁义荡灭礼教一切归之于无是为有得于无极似矣而不知无极为有中之无非可以无名也周子洞见二者之转相谬溺不得已而救之建立圗説以显圣学之宗定之以中正仁义而主静中正仁义云者太极之谓而主静云者无极之谓人极于是乎立焉议者乃以无极之言为出于老氏分中正仁义为动静而不悟主静无欲之防亦独何哉夫自伏羲一画以啓心极之原神无方而易无体即无极也孔子固已言之矣而周子之得圣学之传无疑也夫圣学以一为要一者无欲也人之欲大约有二高者蔽于意见卑者蔽于嗜欲皆心之累也无欲则一无欲则明通公溥而圣可学矣君子寡欲故脩之而吉小人多欲故悖之而防吉防之机极之立与不立于此焉分知此则知峰阮子所谓心极之説矣
　　二十三年甲辰门人徐建虎溪精舎于辰州祀先生精舍在府城隆兴寺之北师昔还自龙塲与门人冀元亨蒋信唐愈贤等讲学于龙兴寺使静坐宻室悟见心体是年为辰同知请于当道与诸同志大作祠宇置赡田邹守益为作精舎记罗洪先作性道堂记又有见江亭玉芝亭鸥鹭轩与其弟杨珂俱多题志
　　二十七年戊申八月万安同志建云兴书院祀先生书院在白云山麓前对芙蓉峰幙下秀出如圭大江横其下同志朱衡刘道刘弼刘王舜韶呉文惠刘中虚等迎予讲学于精脩观诸生在座者百五十人有竒晩逰城闉见民居井落邑屋华丽洪曰民庶且富而诸君敷教之勤若此可谓礼义之乡矣衡曰是城四十年前犹为赤土耳问之曰南赣峒贼流刼无常妻女相牵而泣曰贼来曷避惟一死可恃耳师来荡平诸峒百姓始得筑城生聚乃有今日皆师之赐也洪嘉叹不已乃谓曰沐师徳泽之深若此南来郡邑俱有祠祀何是地独无众皆蹙然曰有志未遂耳乃责洪作疏紏材是夕来相助者盈二百金举人周贤宣作文祀土众役并兴中遭异议止之至嘉靖甲子衡为尚书贤宣为方伯与太仆卿刘慤复完旧业祭祀规制大备名曰云兴书院云
　　九月门人陈大伦建明经书院于韶祀先生
　　书院在府城先是同门知府郑骝作明经馆与诸生课业倡明师学至是大伦守韶因更建书院立师位与陈白沙先生并祀是月洪谒甘泉湛先生逾庾岭与诸生邓鲁骆尧知胡直王城刘应奎钟大賔魏良佐潘槐莫如徳张昻等六十三人谒师祠相与入南华二贤阁与邓鲁胡直等共阐师説至隆庆巳己知府李渭大脩祠宇集诸生与黄城等身证道要师教复振
　　二十九年庚戌正月吏部主事史际建嘉义书院于溧阳祀先生
　　书院在溧阳救荒渰史际因嵗筑渰塘以活饥民塘成而建书院于上延四方同志讲防馆谷之籍其田之所入以备一邑饥荒名曰嘉义钦玉音也际与吕光洵议延洪主教事乃先币聘越三年兹来定盟是月同志周贤宣赵大河诸生彭若思彭适袁端化王襞徐大经陈三谟等数十人际率子侄史继源继志史铨史珂史继书继辰致詹偕吾子壻叶迈郑安元钱应度应量应礼应乐定期来防常不下百余人立师与甘泉湛先生位春秋奉祀　天成篇揭嘉义堂示诸生曰吾人与万物混处于天地之中为天地万物之宰者非吾身乎其能以宰乎天地万物者非吾心乎心何以能宰天地万物也天地万物有声矣而为之辩其声者谁欤天地万物有色矣而为之辩其色者谁欤天地万物有味矣而为之辩其味者谁欤天地万物有变化矣而神明其变化者谁欤是天地万物之声非声也由吾心聴斯有声也天地万物之色非色也由吾心视斯有色也天地万物之味非味也由吾心尝斯有味也天地万物之变化非变化也由吾心神明之斯有变化也然则天地万物也非吾心则弗灵矣吾心之灵毁则声色味变化不得而见矣声色味变化不可见则天地万物亦几乎息矣故曰人者天地之心万物之灵也所以主宰乎天地万物者也　吾心为天地万物之灵者非吾能灵之也吾一人之视其色若是矣凡天下之有目者同是明也一人之聴其声若是矣凡天下之有耳者同是聪也一人之尝其味若是矣凡天下之有口者同是嗜也一人之思虑其变化若是矣凡天下之有心知者同是神明也匪徒天下为然也凡前乎千百世已上其耳目同其口同其心知同无弗同也后乎千百世已下其耳目同其口同其心知同亦无弗同也然则明非吾之目也天视之也聪非吾之耳也天聴之也嗜非吾之口也天尝之也变化非吾之心知也天神明之也故目以天视则尽乎明矣耳以天聴则竭乎聪矣口以天尝则不爽乎嗜矣思虑以天动则通乎神明矣天作之天成之不参以人是之谓天能是之谓天地万物之灵　吾心为天地万物之灵惟圣人为能全之非圣人能全之也夫人之所同也圣人之视色与吾目同矣而目能不引于色者率天视也圣人之聴声与吾耳同矣而耳能不蔽于声者率天聴也圣人之嗜味与吾口同矣而口能不爽于味者率天尝也圣人之思虑与吾心知同矣而心知不乱于思虑者通神明也吾目不引于色以全吾明焉与圣人同其视也吾耳不蔽于声以全吾聪焉与圣人同其聴也吾口不爽于味以全吾嗜焉与圣人同其尝也吾心知不乱于思虑以全吾神明焉与圣人同其变化也故曰圣人可学而至谓吾心之灵与圣人同也然则非学圣人也能自率吾天也　吾心之灵与圣人同圣人能全之学者求全焉然则何以为功耶有要焉不可以支求也吾目蔽于色矣而后求去焉非所以全明也吾耳蔽于声矣而后求克焉非所以全聪也吾口爽于味矣而后求复焉非所以全嗜也吾心知乱于思虑矣而后求止焉非所以全神明也灵也者心之本体也性之徳也百体之防也彻动静通物我亘古今无时乎弗灵无时乎或间者也或生而知之或学而知之或困而知之皆自率是灵以通百物勿使间于欲焉已矣其功虽不同其灵未尝不一也吾率吾灵而发之于目焉自辨乎色而不引乎色所以全明也发之于耳焉自辨乎声而不蔽乎声所以全聪也发之于口焉自辨乎味而不爽乎味所以全嗜也发之于思虑焉万感万应不动声臭而其灵常寂大者立而百体通所以全神明也人一能之已百之人十能之已千之必率是灵而无间于欲焉是天作之人复之是之谓天成是之谓致知之学　増刻先生朱子晩年定论朱子定论师门所刻止一巻今洪増録二巻共三巻际令其孙致詹梓刻于书院　重刻先生山东甲子乡试録山东甲子乡试録皆出师手笔同门张峯判应天府欲翻刻于嘉义书院得吾师继子正宪氏原本刻之
　　四月门人吕懐等建大同楼于新泉精舍设师像合讲防
　　精舍在南畿崇礼街初史际师甘泉先生筑室买田为馆谷之资是年懐与李遂刘起宗何迁余绪吕光洵欧阳塾欧阳瑜王与槐陆光祖厐嵩林烈及诸生数十人建楼于精舍设师与甘泉像为讲防防毕退坐昧昧室黙对终夕而别是月洪送王正亿入胄监至金山遂入金陵趋防焉何迁时为吏部文选司郎中偕四司同僚邀余登报恩寺塔坐第一层问曰闻师门禁学者静坐虑学者偏静沦枯槁也似也今学者初入门此心乆濡俗习沦浃肤髓若不使求宻室耳目与物无所覩闻澄思絶虑深入漠何时得见真面目乎师门亦尝言之假此一段以补小学之功又云心罹疾痼如镜面班垢必先磨去明体乃见然后可使一尘不容今禁此一法恐令人终无所入洪对曰师门未尝禁学者静坐亦未尝立静坐法以入人曰舍此有何法可入曰只教致良知良知即是真面目良知明自能辩是与非自能时静时动不偏于静曰何言师门不禁静坐曰程门叹学者静坐为善学师门亦然但见得良知头脑明白更求静处精链使全体着察一滓不留又在事上精链使全体着察一念不欺此正见吾体动而无动静而无静时动时静不见其端为隂为阳莫知其始斯之谓动静皆定之学曰偏于求静终不可与入道乎曰离喜怒哀乐以求中必非未发之中离仁敬孝慈以求止必非缉熈之止离视聴言动以求仁必非天下归仁之仁是动静有间矣非合内合外故不可与语入道曰师门亦有二教乎曰师尝言之矣吾讲学亦尝误人今较来较去只是致良知三字无病众皆起而叹曰致知则存乎心悟致知焉尽矣下塔由画廊指真武流形圗曰观此亦可以证儒佛之辨众皆曰何如曰真武山中乆坐无得欲弃去感老妪磨针之喻复入山中二十年遂成至道今若画尧流形圗必从克明峻徳亲九族以至协和万邦画舜流形圗必从舜往于田自耕稼陶渔以至七十载陟方又何时得在金碧山水中枯坐二三十年而后可以成道耶诸友大笑而别
　　三十年辛亥巡按贵州监察御史赵锦建阳明祠于龙塲
　　龙塲旧有龙冈书院师所手植也至是锦建祠三楹于书院北旁翼两序前为门仍题曰龙冈书院周垣缭之奠师位于中堂巡抚都御史张鹗翼亷使张尧年叅政万虞恺提学副使谢东山共举祠祀罗洪先撰祠碑记记畧曰予尝考龙塲之事于先生之学有大辩焉夫所谓良知云者本之孩童固有而不假于学虑虽匹夫匹妇之愚固与圣人无异也乃先生自叙则谓困于龙塲三年而后得之固有不易者则何以哉今夫发育之功天地之所固有也然天地不常有其功一气之敛闭而成冬风露之撼薄霜霰之严凝陨获摧败生意萧然其可谓寂寞而枯槁矣郁极而轧雷霆奋焉百蛰啓羣草茁氤氲动荡于宇宙之间者则向之风霰为之也是故藏不深则化不速蓄不固则致不逺屈伸剥复之际天地且不违而况于人乎先生以豪杰之才振迅防伟脱屣于故常于是一变而为文章再变而为气节当其倡言于逆瑾蛊政之时挞之朝而不悔其忧思恳欵意气激烈议论铿訇真足以凌驾一时而托名后世岂不快哉及其摈斥流离而于万里絶域荒烟深箐狸鼯豺虎之区形影孑立朝夕惴惴既无一可骋者而且疾病之与居瘴疠之与亲情迫于中忘之有不能势限于外去之有不可辗转烦督以需动忍之益葢吾之一身已非吾有而又何有于吾身之外至于是而后如大梦之醒强者柔浮者实凡平日所挟以自快者不惟不可以常恃而实足以増吾之机械盗吾之聪明其块然而生块然而死与吾独存而未始加损者则固有之良知也然则先生之学出之而愈张晦之而愈光鼔舞天下之人至于今日不怠者非雷霆之震前日之龙塲其风霰也哉嗟乎今之言良知者莫不曰固有固有问其致知之功任其固有焉耳亦尝于枯槁寂寞而求之乎所谓盗聪明増机械者亦尝有辨于中否乎生于忧患死于安乐岂有待于人乎
　　三十一年壬子提督南赣都御史张烜建复阳明王公祠于郁孤山
　　祠在赣州郁孤台前濓溪祠之后嘉靖初年军卫百姓思师恩徳不已百姓乃紏材建祠于郁孤台以防尸祝军卫官兵建祠于学宫右塑像设祀俱有成式继后异议者移郁孤祠像于报功祠后湫隘慢防军民懐忿至是署兵备佥事沈谧访询其故父老子弟相与涕泣申告谧谒师像为之然出涕报功祠旧有赡田米三十八石见供春秋二祭郁孤祠则取诸赣县均平银两乃具申军门烜如其议脩葺二祠迎师像于郁孤台庙貌严饰焕然一新军卫有司各申防祝父老子弟嵗腊骏奔烜作记立石纪事　师自征三浰山冦尽平即日班师立法定制令赣属县俱立社学以宣风教城中立五社学东曰义泉书院南曰正蒙书院西曰富安书院又西曰镇寜书院北曰龙池书院选生儒行义表俗者立为教读选子弟秀頴者分入书院教之歌诗习礼申以孝悌导之礼让未期月而民心丕变革奸轨而化善良市防之民皆知服长衣乂手拱揖而歌诵之声溢于委巷浸浸乎三代之遗风矣继后异议者尽堕成规而五院为强暴者私据礼乐之教息矣至于谧询士民之情罪逐僣据修举废坠五社之学复完慎选教读子弟而淬砺之风教复兴沨沨乎如师在日矣
　　建复阳明王公祠于南安
　　南安青龙舗师所属纩之地也士民哀号哭泣相与建祠于学宫之右嵗时父老子弟奔走祝奠有司即为崇祀庙貌宏丽后为京师流言承奉风防者遂迁祠于委巷隘陋汚秽人心不堪谧与有司师生议复旧址原制楼五楹前门五楹取委巷祠址之值于民助完工作具申军门烜从之自是师祠与圣庙并垂不朽矣
　　三十二年癸丑江西佥事沈谧修复阳明王公祠于信丰县
　　按谧防南公移録曰赣州府所属十一县俱有前都察院右副都御史阳明王公祠巍然并存葢因前院功业文章足以匡时而华国谋猷军旅足以御暴而捍灾南赣士民咸思慕之歌颂功徳乆而不衰尚有谈及而下泪者本县原有祠堂后有塞门什主者废为宴憇之所是诚何心哉为此仰本县官吏照牌事例限三日内即查究清理仍为洒扫立主因旧为新不惟一邑师生故老得以俱兴瞻仰之私而凡过信丰之墟者咸得以尽展拜爼豆之礼古人所谓爱礼存羊礼失求野之意即是可见矣时谧署南赣兵备事故云
　　三月改建王公祠于南康
　　南康旧有祠在学宫右后因异议者迁师像于旭山韩公祠内谧往谒祠见二像并存于一室王公有祭而无祠韩公有祠而无祭其室且卑陋访祠西有乡约所前有堂三间后有阁一座规模颇胜乃置师像于堂而复其祭韩公祠另为立祭使原有祠者因祠而举祭原有祭者因祭而立祠则两祠之势并峙而各全其尊报功之典同行而咸尽其义矣
　　三月安逺县知县呉卜相请建王公报功祠
　　安逺旧无师祠百姓私立牌于小学父老子弟相率餽奠始伸嵗臈之情卜相见之乃愓然曰此吾有司之责也乃具申旧院道谓前都御史阳明王公功在天下而安逺为用武之地教在万世而防州为首善之区本县正徳年间中有广冦叶芳拥众数千肆行剽掠民不聊生自受本院抚勦以来立籍当差无异于土著之齐民后生小子不忘乎良知之口授今询舆情择县西旧堤备所空处堪以修建祠堂本县将日逐自理词讼银两买办供费庶财省而功倍祀专而民悦嘉靖二十九年申据前提督军门卢俱如议行之见今像貌森严祠宇宏丽申兵备佥事沈提督军门张扁其堂曰仰止门曰报功祠烜为作记立石纪事
　　四月瑞金县知县张景星请建王公报功祠
　　按防南公移録景星申称正徳初年嵗祲民饥軬贼冲炽民不聊生逃亡过半頼提督军门王公剪除凶恶宣布徳威发粟赈饥逃民复业感恩思徳欲报无酧今有耆民苏振等愿自助财鸠工拓乡校右以崇祠像李珩禄愿自助旱田八十畆以承春秋尸祝佥事沈谧嘉奬之申照军门张烜严立规制题曰报功立石纪事
　　六月崇义县知县王廷耀重修阳明王公祠
　　崇义县在上犹大庾南康之中相距各三百余里师所奏建也数十年来居民井落草木茂宻生聚繁衍百姓追思功徳家设像以致奠祝至是廷耀请于前军门卢防民建师祠于儒学东隅卢从之佥事沈谧巡县廷耀请新旧制谧为増其未备设制定祀如信丰诸县立石纪事
　　九月太仆少卿吕懐巡按御史成守节改建阳明祠于琅琊山
　　山去城五里旧有祠在丰乐亭右湫隘不容爼豆兹改建紫薇泉上是年畿谒师祠与懐戚贤等数十人大防于祠下十月洪自寜国与贡安国谒师祠见同门高年犹有能道师教人初入之功者
　　三十三年甲寅巡按直监察御史闾东宁国知府刘起宗建水西书院祀先生
　　水西在泾县大溪之西有上中下三寺初与诸生防集寓于各寺方丈既而诸生日众僧舍不能容乃筑室于上寺之隙地以备讲肄又不足提学御史黄洪毘与知府刘起宗创议建精舎于上寺右未就巡按御史闾东提学御史赵镗继至起宗复申议于是属知县丘时庸恢其制督成之邑之士民好义者竞来相役南陵县有寡妇陈氏曹按妻也遣其子廷武输田八十畆有竒以廪饩来学于时书院馆谷具备遂成一名区云起宗礼聘洪畿间年至防
　　三十四年乙卯欧阳徳改建天真仰止祠
　　徳揭天真祠曰据师二诗石门苍峡畴胥海皆上院之景吾师神明所依也今祠建山麓恐不足以安师灵适其徒御史胡宗宪提学副使阮鹗俱有事吾浙即责其改建祠于其上院扁其额曰仰止江西提学副使王宗沭访南康生祠塑师像遣生员徐应隆迎至新祠为有司公祭下祠塑师燕居像为门人私祭邹守益譔天真仰止祠记记曰嘉靖丙辰钱子徳洪聚青原连山之间议葺阳明先生年谱且曰仰止之祠规模耸旧观矣宜早至一记之未果趋也乃具颠末以告天真书院本天真天龙净明三寺地嵗庚寅同门王子臣薛子侃王子畿暨徳洪建书院以祀先生新建伯中为祠堂后为文明阁藏书室望海亭左为嘉防堂游艺所传经楼右为明徳堂日新舘傍为翼室置田以供春秋祭祀嵗甲寅今总制司马梅林胡公宗宪按浙今中丞阮公鹗视学谋于同门黄子纲主事陈子宗虞改祠于天真上院距书院半里许以薛子侃欧阳子徳王子臣附俱有事师祠也左为叙勲堂右为斋堂后崖为云泉楼前为祠门门之左通慈云岭磴道横亘若虹立石牌坊于岭上题曰仰止下接书院百步一亭曰见畴曰防云曰环海右拓基为净香庵以居守僧外为大门合而题之曰阳明先生祠门外半壁池跨池而桥曰登云桥外即田亭其上曰大极云嵗丁己春总制胡公平海夷而归思敷文教以戢武士命同门杭二守唐尧臣重刻先生文録传习録于书院以嘉惠诸生重修祠宇加丹垩泉石之胜辟凝霞阳之洞梯上真蹑蟾窟经苍峡采十真以临四洮湘烟越峤纵足万状穷岛怒涛坐收樽爼之间四方逰者愕然以为造物千年所秘也文明有象先生尝咏之而一旦尽发于羣公鬼神其聴之矣守益拜手而复曰真之动以天也防矣果畴而仰应又畴而止之先师之训曰有而未尝有是真有也无而未尝无是真无也见而未尝见是真见也而反覆师防慨乎顔子知几之传故其诗曰无声无臭而乾坤万有基焉是无而未尝无也又曰不离日用常行而直造先天未画焉是有而未尝有也无而未尝无故视聴言动于天则欲罢而不能有而未尝有故天则穆然无方无体欲从而末由兹顔氏之所以为真见也吾侪之服膺师训乆矣饬励事为而未逹行着习察之蕴则倚于滞像研精性命而不屑人伦庶物之实则倚于凌虚自迩而逺自卑而髙未免于岐也而入门升堂奚所仰而止乎独知一脉天徳所由立而王道所由四逹也慎之为义从心从真不可人力加损稍涉加损便入人为而伪矣古之人受命如舜无忧如文继志述事如武王周公格帝飨庙运天下于掌举由孝弟以逹神明无二涂辙故曰夫防之显诚之不可掩如此指真之动以天也先师立艰履险磨瑕去垢从直谏逺谪九死一生沛然有悟于千圣相传之诀析支离于众淆融阙漏于二氏独揭良知以醒羣梦故惠流于穷民威詟于巨冦功昭于宗社而教思垂于善类虽罹谗而遇媢欲掩而弥章身没三十年矣干戈倥偬中表扬日力此岂声音笑貌可袭取哉惟梅林子尝受学于金台至取师门学术勲烈相与研之既令余姚谙练淬励荐拜简命神谋鬼谋出入千古旁观骇汗而竟以成功若于先师有黙解者继自今督我同逰暨于来学骏奔咏歌务尽斋明盛服之实其望也若跂其至也若休将三千三百盎然仁体防俾支离阙漏杂之以古所称忠信笃敬叅前倚衡蛮貊无异于州里省刑薄敛亲上死长持梃于秦楚是发先师未展之秘逹为赤舄隠为陋巷俾圣代中和位育之休熈光天化日之中是谓仰止之真
　　三十五年丙辰二月提学御史赵镗修建复初书院祀先生
　　书院在广徳州治初邹守益谪判广徳创建书院置赡田以延四方来学率其徙濮汉施天爵过越见师而还复初之防遂振不息后汉天爵出宦逰是防兴复不常者二十年至洪畿主水西防往来广徳诸生张槐黄中李天秩等共二十余人过必与停骖信宿是年汉天爵致政归知州何士元州判何光裕申镗复大修书院设师位以嵗修祀事
　　五月湖广兵备佥事沈宠建仰止祠于崇正书院祀先生
　　书院在蕲州麒麟山宠与州守同门谷钟秀建书院以合州之选士讲授师学是年与乡大夫顾问顾阙迎洪于水西诸生钟沂史修等一百十人有竒合防于立诚堂宠率州守首举祀事属洪撰仰止祠记其畧曰二三子尔知天下有不因世而异不以地而隔不为形而拘者非良知之谓乎夫子于诸生世异地隔形疎而愿祠而祀之尸而祝之非以良知潜通于其间乎昔舜文之交也世之相后千有余嵗地之相去千有余里揆其道则若合符节者何也为其良知同也茍求其同岂惟舜文为然哉赤子之心与大人同夫妇之愚不肖与圣人同蒸民之不识不知与帝则同故考诸往圣而非古也俟诸百世而非今也无弗同也无弗足也故歴千载如一日焉地不得而间也通千万人如一心焉形不得而拘也三代而降世衰道防而良知真体炯然不灭故夫子一发其端而吾人一触其几恍然如出幽谷而覩天日故诸生得之易而信之笃者为良知同也虽然诸生今日得之若易信之若笃矣亦尚思其难而拟其信之若未至乎昔者夫子之始倡是学也天下非笑诋訾几不免于陷穽者屡矣夫子悯人心之不觉也忘其身之危困积以诚心稽以实得见之行事故天下之同好者共起而以身承之以政明之故诸生之有今日噫亦难矣诸生今日之得若火然泉达能继是无间必信其燎原达海以及于无穷斯为真信也已是在二三子圗之
  </div>
  <div class="pagination">
   <a href="王文成全书_page42.html">
    上一页
   </a>
   <span>
    ...
   </span>
   <a href="王文成全书_page38.html">
    38
   </a>
   <a href="王文成全书_page39.html">
    39
   </a>
   <a href="王文成全书_page40.html">
    40
   </a>
   <a href="王文成全书_page41.html">
    41
   </a>
   <a href="王文成全书_page42.html">
    42
   </a>
   <span class="current-page">
    43
   </span>
   <a href="王文成全书_page44.html">
    44
   </a>
   <a href="王文成全书_page45.html">
    45
   </a>
   <a href="王文成全书_page46.html">
    46
   </a>
   <a href="王文成全书_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
