<!DOCTYPE html>
<html>
 <head>
  <meta charset="utf-8"/>
  <title>
   定山集 - 第 38 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   定山集 - 第 38 页/共 41 页
  </h1>
  <div class="content">
   六合县科第题名碑记

　　应天府之属邑七其五邑皆江南而吾江浦暨六合者则独于江之北也人才之多徃徃称五邑而吾江浦自有国迄于今登进士者才七人乡贡士亦不过三四十人六合亦然抑何少也世常以扶舆清淑之气锺而为人故灵而吾两邑者山穷而地僻故其人多卤裂而不知学科第则视他邑为独后嗟乎此果谓之何哉国家三年一大比一省则合诸郡之人才其多不下数千人而得与其名者百人而已礼部合天下之人才其多不下数千人而得与其选者不过二三百人而已斵石以求玉而疵瑕莫掩而必尽其良士之得由是而出者亦难矣又吾两邑之大小其视江南之五邑曽不二十之一二夫科目之严又如此而吾之两邑者又如此故虽家置一庠序而人人为儒服亦不能以相及矣以吾两邑之人之少为不知学而以其地者或非也虽然人亦何病于少哉大路繁缨一就次路繁缨七就珪璋特琥璜爵者此以少为贵也是故舜有臣五人而天下治武王曰予有乱臣十人五人十人少矣天下后世凡称尧舜文武之治则莫有能及之者不贵于多也鲁哀公以儒号于国中无此道而为此服者其罪死于是无敢儒服独一丈夫立于公门问以国事千转万变而不穷是鲁一儒耳世称鲁为礼义之国一儒何少于鲁哉由是观之人才不惟其多惟其人而天下无不治已不如是虽多亦何以哉是则凡为吾两邑之人者其少也不足忧惟其不能如所谓十人五人如所谓鲁一儒者斯可忧也六合科第题名碑阙侍御陈公士贤来督南畿学政乃命县尹张公恒次第其名氏于碑而求予记予未有以应明年阳信唐君诏者继厥尹事而复以是请予江浦进士七人之一者遂书吾两邑之人所以少者如此且以励吾同志毋使天下后世之人得以少吾两邑之人

　　一乐堂记

　　巡抚南畿都宪何公作堂于新昌里第题曰一乐孟子所谓父母俱存兄弟无故意也父母俱存兄弟无故一家乐耳公以天子耳目朝廷风宪上有是君下有是民四方万国之所观瞻天下后世之所仪则公不乐以天下而乃为一家之乐何哉公之意曰人情莫不欲其亲之寿也莫不欲其兄弟之无故也然父母俱存兄弟无故岂易得哉父母存矣而兄弟不能无故兄弟或无故矣而父母不能俱存然父母兄弟俱得以遂其所愿欲而无一之不足焉此岂细事也哉书曰祇载见瞽瞍夔夔齐栗舜未尝无父母也司马牛忧曰人皆有兄弟我独亡牛未尝无兄弟也然舜虽有父母也而瞽瞍未尝一日安其父母之道牛虽有兄弟也而桓魋未尝一日安其兄弟之道瞽瞍桓魋如此舜与牛之心果何心哉忧惶悚惧日且不暇又安敢望其为可乐也今吾老父母俱以八十之年垂白在堂荷蒙明天子之恩龙章紫诰霞帔乌纱照耀天地而吾之弟某又能躬耕自给用力于养以奉二亲于天姥云水之间而吾之得以尽心国家扬厯中外以効尺寸于朝廷之上者未必非吾父母兄弟之力也茍或不然又岂无所累于吾之心哉吾以一乐名吾堂者亦不为过也定山庄某曰孟子谓君子有三乐而王天下不与存焉父母俱存兄弟无故一乐也仰不愧于天俯不怍于人二乐也得天下英才而教育之三乐也三乐一系于天一系于人其可以自致者惟不愧不怍而已余尝熟公之名而不公识今年公枉顾定山始得拜公于天峰草阁观公之渊深和睟言动盎然自非不愧不怍者何以至此是以知一乐者未必非公所致也然一家四海一世万世以一家之乐而为天下之乐以一世之乐而为万世之乐明良相逢都俞吁咈于一堂之上蔚然为一代名臣以熈无穷之乐而天下后世称之曰此皋夔也此稷契也此周召也岂非公哉公命作记予乃道其实以复于公如此公其以为何如

　　婺源三贤祠堂记

　　婺源有三贤者有朱子也有朱子何以有三贤之祠哉朱子之学出于三贤也天下之论皆曰朱子集诸儒之大成犹孔子集羣圣之大成谓之诸儒则濓溪二程皆在其所集矣朱子之学何以出于三贤哉孟子曰伯夷圣之清伊尹圣之任柳下惠圣之和孔子圣之时是孔子之所集者伯夷伊尹柳下惠之大成非集尧舜禹汤文武周公之大成也朱子之集大成何以异于是哉彼当孔子絶学不传之后屈原长于骚董贾长于策扬雄韩愈长于文李挺之穆伯长邵尧夫长于数司马迁班固欧阳修司马君实长于史皆诸儒也朱子以圣贤之学有功于性命道德至凡四书五经纲目通鉴以及天文地志律吕厯数之学又皆与张敬夫吕东莱蔡季通者讲明订正无一不至其所集者夫岂濓溪二程子之大成哉濓溪接孟子千载不传之绪其太极图说发千古前圣所未发之言二程受学濓溪毎令其寻仲尼颜子乐处所乐何事其后竟得其传吟风弄月以归而朱子亦曰濓溪性诸天诚诸已合前圣授受之綂又得河南二程子传之而其流遂及于天下是濓溪二程之与朱子初不可以优劣论也譬之四德周程之谓元亨而朱子之谓利贞譬之四时周程之谓春夏而朱子之谓秋冬元亨之德未必过于利贞而收藏之功要不可以为优于春夏也予毎与吾友莲塘娄先生论及于此先生未尝不首肻予言而某亦未尝不服莲塘之为确论也天下之论岂大朱子而小三贤哉虽朱子复起未必以为是予二人之论岂小朱子而大三贤哉虽朱子闻之未必以为非圣贤之人大公至正理而已矣谀之者不足荣而正言者无所忌也故有见于此者谓婺源为朱子父祖之乡乡之人有为圣为贤磊磊轩天地如朱子者其可不问其学之所自乎问其学之所自则朱子可祀也三贤亦可祀也祀三贤则朱子之学之有源委从可知故三贤之有祠者朱子之学出于三贤也或曰朱子学出于豫章延平而豫章延平果谁出乎自夫吾道一南惊汗浃背而豫章出矣罗学再传果自得师而延平出矣考其源流程门一脉其可诬哉宋之大儒曰周曰程曰朱而已数子之外不多得也祀三贤则豫章延平在其中矣三贤宋旧有祠立于婺源大夫周侯玉清而记于朱子废祀久矣成化戊戌莲塘娄先生以御史奉命提学南畿至则披图志谓是祠不可以不复乃命邑侯某掌教陈君某作堂若干楹于大成殿之右序濓溪坐南向明道伊川东西向以侑食焉仍旧制也陈君遣诸生某诣定山求予记嗟乎是祠旧记于朱子予何人斯可以继是作于数百年之后哉婺源千数百里而陈君之请不以屡至为倦而莲塘复为之恳予惧婺源之学者无以知三贤之道而曰是祠之作为无谓也遂为之记

　　寿州修学记

　　孔子之道至大如天至厚如地至明如日月人孰有如天地日月而不知所以尊者哉尊之何如如孟子而已矣如周程张朱数子而已矣孟子之学非孔子不学周程张朱数子之道非孔子不行孔子事君尽礼孟子之与数子事君亦尽其礼孔子为学不厌孟子之与数子学亦不厌孔子进以礼退以义孟子之与数子亦进以礼退以义孔子辟异端孟子之与数子亦辟杨墨而排佛老孔子之歩亦歩孔子之言亦言孔子之趋亦趋其尊孔子也至矣若尊孔子者不此是求而徒隆之以位号丰之以祀典而侈之以宫室岂尊孔子者哉夫孔子之道以内而不以外以实而不以名彼其付其子以家而其父贤也其子之于父也但温之以轻暖而已饫之以甘旨而已而于父之善则置而不问而惟非僻之千父之心其可得而悦乎而子可得以为孝乎孟子之与数子者如此谓非孔子之孝子不可其尊孔子也孰有过于此哉成化已亥莲塘娄先生以御史奉命提学南畿先生端已率人立法以严行法以寛严则易行寛则易从不三年而学政大成寿州儒学故不治知州陈君时良乃克修葺爬污剔秽易腐为新居数月而孔子有殿生徒有舍庖廪有次百尔器备无不完好是虽先生之教故如是哉先生之来南畿也行视郡邑不以予为不肖毎至江浦未尝不过予卧林草亭毎与予言未尝不称孔孟之道周程张朱之学其歩趋起坐未始不鸢鱼于容与而光风霁月之天豁如也予虽至愚不能引领先生之万一然所谓程邵月坡朱陆鹅湖而于吾二人者则不知其瞠乎其后与否矣至所谓丰以宫室侈乎外观以尊孔氏者先生无一言也先生岂无一言于是哉以为尊孔氏者亦有真在也昔宋元君将画图众史皆至受揖而立舐笔和墨在外者半有一史后至者儃儃然不趋受揖不立因之舍公使人视之则解衣盘礴臝君曰可矣是真画者也陈君以是为先生之教夫岂知先生不以舐笔和墨为画者哉以舐笔和墨为先生画则解衣盘礴羸为真画者君不知也呜呼今之世岂惟君不知哉记曰古之学者家有塾党有庠术有序国有学又曰大学之教人也时教必有正业退息必有居学茍于庖廪不继而居学无所则先生之教陋矣而人之学孔子皆将以树居而裸走也陈君之政夫岂无所见哉学既成学正陈君淑瑞辈以为无一言以书君之勤不可乃命诸生胡琏严轸诣予求记予鄙人不能学孔氏而能言孔氏之道乃不辞而书之使刻于石以告夫寿之学孔氏者固亦有在

　　汝嘉堂记

　　皇帝十有五年以右副都御史臣瓒克官外内用底成绩乃赐褒勑有曰则予一人汝嘉臣瓒拜手稽首小心战栗受命惟谨乃作堂居第奉汝嘉以颜盖祇受帝命用图报称也夫帝命以尊居第以私私以尊颜世谓为过为偪不可于乎兹岂知祇受意哉臣之于上竭其所分忠其所职鞠躬尽瘁以効于上上之嘉不嘉焉吾不问也茍可问焉觊觎窥望靡所不至臣不如是臣之嘉且不敢以问而矧于得哉故嘉之得为望外而吾之报也亦岂称是者哉职不徒忠分不徒竭所谓身不足以委首不足以陨毙而后已不足以称梦寐羹墙不足以忘绅不足以书而盘盂不足以铭不但颜乎是堂而已吾朝夕入吾堂而见焉必曰吾法有未执乎吾嘉愧矣而必吾执吾民有未安乎吾嘉愧矣而必吾安吾贤才有未进乎吾嘉愧矣而必吾进吾不肖有未退乎吾嘉愧矣而必吾退凡可以用吾嘉者无一忽焉是吾有望外之得无望外之报茍以是心而惴惴不已将不庶乎其万一者哉过与偪者不若是也堂旣颜乃下俾为记嗟乎山林枯槁之人岂可以作庙堂语哉然所以次第其堂者又不可以迂病废也遂书以复

　　凤阳府修学记

　　凤阳府我太祖高皇帝龙飞地也两京为天子之都凤阳为天子之乡其地视两京其学视国子监虽有大小其为重一已保定南公腾霄以冬官主事简畀是邦其始至也进诸生知学官阙状大惧学宫废弛人才放失非所以重我圣天子故乡之意乃复侵地乃庀美材乃命经营修治惟恐或后不数月孔子有殿师生有舍庖廪有次百尔器备无不完好天下郡邑之学未有过于此者嗟乎公之所以惓惓是学岂徒铺张弥文以为太平盛观计哉自古圣帝明王之治天下未有无其地者尧之兴以唐舜之兴以厯山而成汤以亳周文武以岐豳其间贤圣之臣出而辅成一代之治若皋夔稷契伊傅周召又皆北方之学者虞亳豳岐之所产未闻其为荆扬南服之人出于避僻要荒之地也岂徒尧舜三代为然虽汉高之萧曹光武之马邓亦莫不同产于豊沛南阳之间盖光岳气完豪杰并出有一代之君有一代之臣故耳我圣祖笃生凤阳诞膺天命圣子神孙相继万世其帝王之业可以比隆尧舜三代而下视汉唐奚翅百倍其地可谓至灵其所产可谓亘万古而一见当时之臣攀龙鳞附凤翼以武功定天下者既已云蒸雾起无愧古人况夫学校庠序之彦俊出而辅翼圣子神孙以成一代之盛治者岂无皋夔稷契伊傅周召之人哉故公之意曰天之所产者质人之所养者学有圣贤之质未有不学而成者是邦之人材欲有以养成其学以为国家用果谁之责乎故于学校之修无不用其极者公任其责也公于天下国家之大计至矣公于是邦之人才厚矣是邦之人茍曰吾之学文艺而已科举而已圣贤之臣岂予所可学哉于乎功利刑名其视都俞吁咈之气象何如学为千禄其视精一执中之奥旨何如孟子谓豪杰之士虽无文王犹兴是邦之豪杰既皆产于精英之气有圣贤之质固当知所自奋以求无愧古人而况有公以为之兴起也哉其间名世之臣他日有为稷契为皋陶为伊傅周召以成我圣天子尧舜之治者又未可以为非公之力也学成掌教事某乃命诸生王卿诣定山求予为记予与公同丙戌进士然同年之中为良二千石有能为我国家作飬人才如此得无一言以为吾道贺哉且予与是邦之学者同为南畿之人皆有不可辞者遂书之使刻于石

　　工部主事夏公育才仪真徳政碑记

　　尚书工部都水主事夏公育才治仪真之明年予访医至仪真之人相与称公者不置口耕者曰吾得夏公以食商者曰吾得夏公以利士者曰吾得夏公以劝役者曰吾得夏公以佚徃来京师者曰吾得夏公以不病于行诸父老谓公有德仪真诣予求一言以垂公于不朽公之言曰是可以告夫杜预羊叔子者予何足以知此哉天下事何徃而不浮云也予于仪真闸东闗以急五坥祠文丞相苖再成姜才以励忠节石五坥衢以利商贾屋螺蛳桥以抑权势以厚农亩凡去菑兴利以不敢弃夫民者尽吾职耳然独不知程子所谓尧舜事业者乎夫尧舜何事业也程子且曰一点浮云过目以予于仪真遽曰有德而欲以垂于不朽则凡视夫巍乎其有成功焕乎其有文章与夫所谓黎民于变时雍者其将何以待之虽举天下石不足以尽其大书特书者矣欧阳子以杜预沉碑襄阳谓预知陵谷有时变迁而不知石亦有时磨灭天下古今以为极论然亦岂知事业之出于我者举皆浮云也哉诸父老之爱我过也嗟夫浮云一语自孔孟后千数百年谁复能道程子拈出他固梦中语耳公亦何自而得哉自非脱洒通透流动于鸢鱼灭没天几于烟影者岂易及此非具只眼自得于骊黄牝牡之外者岂易知此公之学当有所见而于所谓浴沂之妙吟风弄月之真必有以瞠乎其后矣不然将以仪真之人其在我者必川视而岳睹而尧舜事业况可以浮云者哉孟子谓然而无有乎尔则亦无有乎尔二程子后不可谓无人也尔诸父老恶可以易夫公哉尧舜事业果浮云也而羲画禹畴亦浮云也典坟丘索亦浮云也国风雅颂亦浮云也春秋笔削亦浮云也百家子史亦浮云也区区文字曽不足以视土苴而反欲托之以求公心画以垂公不朽此堕涙拟岘汲汲后世者之骇也岂公志哉予不敢为是哓哓以累公也诸父老怃然而退曰有是又明年公以瓜期得代仪真之人相与挽留遮道借冦一年公以例不可径去盖以是亦浮云者诸父老复诣予定山请益力嗟乎有所固者无所鸢鱼也予敢为是固哉遂次第公语与之诸父老当自得公于事功文字外可也不然而果欲托是以垂不朽百姓日用而不知者夫复何怪

　　大梁书院记

　　大梁书院者集天下书以资学者游学之处也嗟乎书不一也有吾心之书有纸上之书吾心之书者吾心之神也吾心之道也而纸上之书者不然不吾心之书而吾心之书着之于言语也不吾心之道而吾心之道托之于文字也书果何集乎吾心之书乎纸上之书乎吾心之书无形也无见也无见而无所见则真见也纸上之书有形也有见也有见而有所见则无见也书之所集虽三尺童子必皆知有以集矣而人复有曰纸上之书何书耶六经四书书已子史百家书已子史百家不足言也而文至于四书书至于六经而亦不可集乎嗟乎圣人贵无言而不贵有言有言则不以心契不以心传而言徒言矣如六经莫大于易而易言阴阳也方其无言也易具于心浑然而无破及其有言则孰为阴孰为阳而阴阳之授受皆得之纸上而易始散矣易非散也纸上而易者散也四书莫精于中庸中庸言性道教也方其无言也中庸具于心噩然而无名及其有言则孰为性孰为道孰为教而性道教授受皆得之口耳而中庸始乱矣中庸非乱也口耳而中庸者乱也至于诗书礼乐春秋论孟无不皆然故善观六经者不观六经而观吾心之六经善观四书者不观四书而观吾心之四书果何书哉不楮墨而文也不文字而见也不诵读讲说而明也秦火虽烈而不可以焚汉儒虽陋而不可以凿也不河图不洛书而九畴八卦自形也不诗不礼而温柔敦厚之妙自着也品节防范之等自严也不春秋而华衮鈇钺之赏罚自当也极之而天地位推之而万物育幽之而鬼神感微之而神化妙也克之为尧舜为孔孟为周程为张朱也用之为百姓安为礼乐和为人心正为异端息为臣不敢以僭君为四夷不敢以轻中国也吾心之书至于如此岂索之于玄冥求之于罔象哉此以心授而彼以心领也此以心得而彼以心见也郢人之运斤九方皋之相马得之心而应之手也取乎内而忘乎外也神交黙契于不言而圆融浑合于真静也悟则真悟见则真见知则真知也一理融而万理融一境彻而万境彻也书不于是而集哉集之何如集之以主静集之以居敬集之以穷理而已矣盖心非静则无所敛主乎静者敛此心而不放也心非敬则无所持居乎敬者持此心而不乱也理非穷则无所考穷乎理者考此心而不失也徃年陈白沙先生过予定山论及心学予以是质之先生不以予言为缪亦不以予言为是而谓予曰此吾缉熈之在清湖者之所得也而子亦有是哉盖先生之学在是予窃其绪余而乗之无有得也世之好事以诋陈为禅者见夫无言之说予与先生之论如此必以为禅夫禅之所谓无者无而无然无极而太极静无而动有者吾儒亦不能无无也但吾之所谓无者未尝不有而不离于有禅之所谓无者未尝有有而实滞于无禅与吾相似而实不同矣嗟夫天下之人岂无真与伪哉天下之事岂无是与非哉有以辨之耳然茍不知夫周行之大者恶知曲径之为小不知吾儒之真者安知他道之有伪游学于是者其亦以予言为禅否哉是役也始于宪副刘公钦谟中于佥宪呉公伯通成于开封守张公九云而维持上下则都宪李公也既成提学佥宪石公宗海谓不可无记于是张公九云谋之佥宪傅公商佐以请于予予与商佐九云为同年宗海为同里为同学而又为同年皆予友也予所敬慕而请益者也敢尽所衷以复亦未知其是与否也诸公将亦教乎我哉

　　竹雪轩记

　　予在定山种竹天峰阁左右各千余竿毎大雪竹益苍翠清映窓牖予坐其间觞咏啸傲无不相对意甚适也虽窓草不除花柳前川不过是矣夫窓草不除春意也前川花柳亦春意也雪竹何春意哉夫春意不过以道言耳道无不在使其果以道何春何夏何冬何春草何花柳又何雪竹一大浑沦者散在万物散在万物者俱可打成一片而众人则不知也窓草自窓草矣而与花柳无干花柳自花柳矣而与雪竹不与呜呼氷亦水也火亦灯也吾之亲亦吾父也茍不知是而徒捉以趾徒饮以鼻而徒向夫天者指鴈以为吾羹岂道也哉故予于是未尝不以雪竹为庭草而又未尝不以庭草为花柳矣万紫千红总是一般溪声山色无非至道人岂尽知之哉予至真州毎下总戎蒋公之榻而公之轩名竹雪者适与予同盖无意于同而自同也公岂非天资之所到哉予以是告公公其勉之而尚无以天资自恃也

　　东洲记

　　衡东南名山古今多异人出入乎其间石翁陈先生约某将于此焉居之衡山之阳有王君良卿者愿有以主我良卿世有勲阀师阃元器若不屑于世尚予固耸然异之其郊居有曰东洲先阡神山也恳妙赏于予一言夫以饮其水不唾其井游其山不唾其地古人之心抑何心哉某虽未登东洲而观其胜以衡岳之神灵可以信其罗列者东洲也以古今之多才可以信其嗣末者良卿也顾安敢有爱于一言而以谦让为事乎尝闻之太史公曰海上有神山曰瀛洲诸仙圣及不老不死之药皆在焉盖尝有至者翁与某迹不载吏籍槁项黄髪吸风饮露神形相忘虚实相通死生相无虽四荒四海四极何徃而不暇况居枕席之间者而良卿将于我乎与乎孔子乗桴浮海岂将友诸仙圣而求不老不死是未可知也翁主良卿有日矣当与良卿徙倚于东洲徜徉于祝融诸峰之颠寻孔子之所以不老不死者相与于无穷不特为东南流胜事而已良卿知之哉故先为之记

　　云卧轩记

　　云卧者在理为静为翕聚者也庖丁解牛者也其怵然为戒视为止行为迟动刀甚微謋然已解提刀而立为之四顾为之踌躇满志善刀而藏之之时者也所止之地者谁乎古冈有叟名章白沙先生里中同姓叟也先生尝宿叟家而题其壁曰云卧然自其不变者而观之孔子之曲肱孟子之隐几者皆是也自其变者而观之则黄帝之华胥庄生之为蝶者欤然而变化不测者神龙也若夫犬豕则逐于形气矣棚头傀儡其悲也人啼其喜也人舞远以或其远冥以或其冥经营焉以世为事者也偃息如此冥然如彼远而近冥而真不有于我不有于人不有于世不有于身斯可以语此矣叟自名轩得先生而名也遣其子绍裘请予记之夫先生生于中州之濵处于东海之上漠然与世无闻兀然不屈于里巷之外者几年于此而信宿叟我叟何如人也予能无言也乎

　　游衡山记

　　予徃年尝游南岳自与心约遍七十二峰毎峰一日七十二峰不遍毎峰不一日不还时总宪东呉沈公奉诏祷南岳适相值总宪石翁舅也翁言寄老南岳约与予俱总宪慨然愿为东道主总宪促予还舟聚语予告七十二峰不遍毎峰不一日不还总宪曰触热生病根胡乃尔不得已而东下弘治丁已六月也既而石翁以老病卒不来今庚申十一月予还自白沙至临蒸南望诸峰魂爽飞驰不傍身矣于时分治藩府豫章涂公宪府信阳冯公永丰郑公许跻攀俱皆曰使前后絶呵呼之具而登临同一羽之轻乎佩冕有丝竿之乐而箕颕混岩廊之风乎徃来见生化之机而荣悴有同其舒巻者乎徃此同襟神孚其契适冯公以足疾不果携予者两公也自是月之晦日礼神岳祠祠南左为云开堂涂公居之也右为云霁堂郑公居之云开左为光岳道院予栖焉各更衣会天宇新霁人人自觉神形快健游东北观水帘洞止寿宁宫半江曰此境絶世何殊桃源世短心长吾不能明目极心醉而去半江涂公别号也由西南厯诸峰即上封氷雪凝树风撼树如甲马声氷片随落叶下大石取而飡之予曰无乃氷齿寒乎大石曰此所以厯吾肠胃也予两肩背已起粟大石即解绵袷衣二袭曰借子也郑公别号大石也上祝融峰下飞仙桥大石芒屐羊裘下上鸣轩半江曰登高临深吾亦不能还止上封上封南十里许为比和洞有王野人业篐桶者大石使召来叶黄须发单弊纻衣问之已独居洞三十年又问汝何为者见何境界耶曰非释非老不知为善恶何境界见也大石将赠米帛曰夜床鞋脚公等知乎长揖而去清晨踏霜管观初日上扶桑台风冷冷四至两耳若着针铓衡山史典史郝驿丞进巵酒金醴之酸不可醺焉者也西行夺篁竹由鸡鸣岩鸟祖庵庵中有诗大石示从游诸生诗庵西天柱峰有僧岩居食生菜百结衣如粟穗见人即膜拜黙黙而已南行数里两公肩舆如颷轮予不可追独观南台故址叹曰此非僧守澄之蓬庐乎南台之南有紫虚阁诸道士悉不省识灵源胜迹曽几何时寥寥无闻见使复有子亷辈醉卧其间又复谁识之耶为之一长啸望中青衣童子十余人驰报两公少憇文定西庙候行礼是夕各止行为十二月之四日也诸所过两公輙留题予则和之而謌于山中相乐也不复磨崖题名厌近名也故凡峰峦崖洞大小竒怪高下之胜纪载于先民者悉略之云

　　南楚贞游记

　　辙迹遍天下忧道之不行忧人生之不遂古之人有行之者矣孔孟之游也辙迹遍天下以一已之贫困为心以诸侯相攻伐为务古之人有行之者矣仪秦之游也茫乎忽乎乗云御风与世漠如古之人有行之者矣荘周列御冦之游也予游白沙还藩府涂公宪府郑公抚治湖南邂逅临蒸谓予曰岁聿云莫境土无虞古人谓士夫去故里舍丘垄驰驱宦途宣力之余亦欲取乐人之情也于是厯衡岳诸峰与日相竞得日六焉下潭州登岳麓书院礼朱张像读壁间石刻古今诗文前宪副四明杨公使图画者也又读西涯阁老重修书院记山水人文实相资重古今然也西循曲径夺管蒯篁竹入岳麓招提残僧败屋钟磬无声炉无妙香灯无紫熖郑公曰是何祠人其人火其书庐其居乎招提占幽胜而书院得偏狭此以易此彼以易彼正将胜邪其有自乎下洞庭谒黄陵庙佩藓帷尘亦已久矣庙祝曰前年水涌庙倾而韩碑岿然土聚压之今移右阶下露竖而已下巴陵将■〈舟羲〉舟君山舟师谓泥淖不胜鹤鹳爪力夏秋之交湖波深大清一武可即岸予乃烹鸡温酒调东坡骨董羹执两公望君山以偿兹兴而予不闲壶矢百发百输醉颓几上两公轻歩而去予泯然不知也明日两公笑曰赤壁近矣昔东坡以黄州赤鼻为赤壁而赋之赤壁故址与乌林相望登危抚景赋其时乎舟师又以水涸不可即舟告遂乗风东下抵鱼山两公谓必访草茅山中明日冻雨半雪优游而来殊不作意拜家慈于堂上始两公来也兄茂卿迎之途中及归也予中途送止而兄送江浒焉兹游也始仲冬迄岁暮前后各有诗几所谓味贞天游而忘年与予僭题曰南楚贞游夫以兹游岂敢模拟古先而伪游哉各取适意志

　　定山集巻八

　　●钦定四库全书

　　定山集巻九

　　（明）庄■〈日上永下〉 撰

　　○记

　　筹河台记

　　天下有大裁制有大承受丈夫大事业也禹稷契皋陶夔龙伯夷周公敷教明刑节礼和乐播百榖平水土分田制井为学校封建以各尽其裁制各大其承受者知天下之责任在我也易曰裁成天地之道辅相天地之宜以左右民记曰经纶天下之大经立天下之大本知天地之化育古圣贤知其在我故凡有所裁制有所经纶岂冐焉自为不经意哉必将以素定之学于其临事为之筹划经理以上下其势使出门合辙于闭户不敢以易而处难以小而处大固自有张主也然万古天地万古人心圣贤事业后世安得谓我无分哉弘治已酉秋河水为患四决支流衍漫民多死溺有司以闻圣天子命今刑部侍郎白公治之公曰是大责任予可独往乃以旧属兵部郎中娄君元善荐公意以为成天下之大事者固不可不得人以辅相之也诏曰可于时元善会公宿迁相视原隰至符离谋曰天地间治水一大事水能济人溺人治水者捄人于鱼治之不以其道是人等耳水将鱼我况能捄天下于鱼哉然治天下有要固有不出户庭而能坐了于万里之外者操其要也治水之要亦惟因其势之通塞为之上下耳鲧湮洪水无是要也且封丘金龙口其势渐塞不因而堤之不可其中牟尉氏之决势与河通不从而道之不可河溢梁宋之交虽泄未易然集义得小河口废渠东与泗接可引汴而通不遡而西距归德饮马池受汴不可河经符离桥狭水隘势不可制不月河其旁不可河势曲狭湍悍不浚其淤经其折而疏之不可饮马池小坝诸决喧豗迅疾不骤筑之以遏奔溃不可是河之费工役之长丁夫之需又皆极其筹划纎芥毫发罔或遗渗岂有他哉亦惟谋其要也举其要而操之何所不可于是而塞于是而疏于是而浚是以曾不数月河之为月者一为渠者二十为闸者十有五为堤者七百里为塞者三十有七水皆复其故道由汴入睢睢入泗泗入淮以达于海而民不鱼矣符离之谋无不效者谁之功哉孟子以禹之行水行其所无事知者亦行其所无事则知亦大矣今公与吾元善之治河也因其势之通塞为之顺焉未尝凿以私智能言距杨墨者圣人之徒也公与元善其功视禹虽有大小要亦非其徒哉方元善受公荐也予赠以诗曰丈夫天地皆吾事迂墅谁呼送别歌病里我真徒白首此中君自有黄河经纶谁许神功妙疏凿其如水性何肯许司空容及此禹功千丈尚重磨予病虽不能随公后仕于朝顾尝与公同乡荐又尝为公治下老生又幸托交元善父子叔侄皆熟知其经纶裁成之学胸中之稷契自有素定故期望元善而见属如此公与元善果不予鄙而使深山迂墅之谈为不腼者亦其相知深也虽然成功易居功难禹以掀天之业犹不敢以矜伐自居而程子谓泰山顶上不属泰山尧舜事业浮云一点性分之内于我何加损焉呜呼丈夫事业岂止一治水哉学校废于科举井田废于阡陌封建废于郡县礼乐废于刑名有志于大裁成以尧舜其君唐虞其天下者未尝不为之慨然抚髀也予之空言既不足取信性分一谈古今迂阔公与元善又能以予为病风狂惑也哉功既成宿之耆老皆以拯于垫溺虽其治河之功然符篱之谋而操有其要者未易少也乃相与筑台其处命曰筹河以不忘所自台成万守伻来持学正颜实叙事请记予敢以裁成辅相之大而加一言以求教焉言似大而夸者嗟乎夏时殷辂周冕韶乐事业何许孔颜一问荅间遽尔拈出如此吾儒家数固不敢以卑陋自处也是役也巡按御史某实同其议凤阳守某实董其役提调上下则皆元善而公総之兴事于庚戌夏四月辛丑告成于秋八月甲辰筹河则先是春三月某日而成也

　　徽州府修学记

　　徽州府学故不治莲塘娄先生以御史奉命提学南畿至则叹曰此吾朱子之乡也而是乡乃不治哉于是郡之守贰莫不鼓舞振作积材鸠工以后为戒而奔走执役之人亦皆晨夜展力不以勚告越明年徽学大治且为南畿诸学之冠定山庄某谂于众曰莲塘所以汲汲是学者岂止徽哉将以汲汲天下之学也夫以朱子之乡而止于徽则天下之学所当治者皆古圣贤之地而必孔子之鲁孟子之邹濂溪之舂陵二程之河南以及是徽而以天下无古圣贤者其学皆不治也莲塘之意止于徽哉葢曰自尧舜禹汤文武之后惟一孔子自濂溪二程之后惟一朱子有孔子则尧舜禹汤文武之道益大有朱子则濂溪二程之道益明是孔子朱子者天下斯文之主古今学者之师也世之为学者得似朱子可以无愧为人者得如孔子亦可以足而曰朱子之乡则乡之人学圣贤者庶几其可以不出其乡而不至以为东家丘矣嗟夫乡之人去其国千里见夫故乡之人则必谈笑而喜其不然者必未吾故乡之人也居于稠人广坐之中有笑夫圣贤人者其乡之人必曰此岂尔所知哉吾知其详也吾里相同而居相接也至于学也独无然乎此徽人所以学朱子者吾莲塘之意也虽然朱子亦可以槩学哉一朱子也有吾之朱子有古之朱子莲塘之所教徽人者古朱子乎吾朱子乎古朱子者影响糟粕圣贤纸上而吾朱子者在我也吾心之本体吾朱子也吾心之神明吾朱子也吾之朱子居吾敬也以立其本穷吾理也以致其知精以察之一以守之涵养操存以虚静其神明之府而吾之主人翁常固惺惺也如是而已如是则吾之所以叅天地者此吾之所以继往圣而立人极者亦此吾谓朱子者岂有他哉在我而已乎朱子之后又一朱子矣莲塘每与余论学未尝不以是言而至所谓敬所谓静者未尝不为之切切也夫以予之顽钝而莲塘且为之不弃如此而况夫徽之豪杰出于圣贤之乡者将无所处哉或曰朱子之与孔子终有圣贤分学朱子而不学孔子何也曰以徽人言也以徽人言故谓之朱子也朱子学孔子者学朱子乃所以学孔子也孔子者自然之朱子朱子者勉然之孔子学朱子者将止于朱子哉教授某命诸生某诣定山请书于石遂书以畀之葢将以告夫徽之学朱子者得以为何如也

　　漏月轩记

　　君子之道富以贫处贫不以富处君子岂恶富而甘心于贫哉葢贫可恃以常富不可恃以常贫可恃以常故不见其不足富不可恃以常故不见其有余是以君子不汲汲于富不戚戚于贫也孔子大圣人也其处富也亦曰饭疏食饮水曲肱而枕之乐亦在其中矣不义而富且贵于我如浮云又曰富而可求虽执鞭之士吾亦为之如不可求从吾所好孔子贫也无四海之富无九五之尊其处贫富也固已若尧若舜若禹夫岂不极其富贵者哉极其富则何欲不遂何求不得尧则土阶三尺舜则漆器不作禹则菲饮食而致孝乎鬼神恶衣服而致美乎黻冕卑宫室而尽力乎沟洫孟子曰如其道虽舜受尧之天下不以为泰如其非道一介不以取人一介不以与人尧舜禹之富非以道耶尧舜禹之道孔子之道富以贫处而不以富处也世之富贵者不然沾一命之荣则以自挟眩千金之细则以自负嗟乎豕虱天下人果谁乎泥涂轩冕人果谁乎常人之于圣贤其分固不同也金陵邵某年少强学乃于所居筑轩以为读书之所题曰漏月朝夕寝处其下夫居所以庇乎风雨也轩以漏月则居之不庇风雨可知居之不庇风雨则人之贫也可知吾闻其出有所代入有所给其所居虽不甚嬴葢亦非真贫者也而乃以贫自处如此是岂非知所向慕而不落乎众人之窠臼者乎不为众人则有希圣希贤之志虽然圣贤岂易至哉人之学圣贤者贵得其真而不贵其似优孟之学孙叔敖矣圣贤之学仁义礼智根于中故虽大行不加穷居不损使在我者无所得而徒取乎圣贤之似者而学之是亦优孟之学孙叔敖者矣邵君之学圣贤其亦取乎似者否乎轩既成求某一言以为记某栖迟定山衡门破屋其所居风味不减漏月遂书以复思与邵君共勉

　　仪真东闗闸记

　　仪真东闗闸工部主事夏公育才所建也公以上命来督仪真谓仪真京师喉襟之地转输漕运之所必由朝觐商贾之所必涉有京师不能无仪真也然仪真五埧又非取给于东闗不可五埧盈则蓄东闗以待其涸五埧涸则泄东闗以济其急有五埧又不能无东闗也是五埧者用于仪真东闗者用于五埧也公之汲汲于此岂为仪真计哉京师计也天下计也公之用心朝廷可谓至矣公既闸人有谓公于某者曰仪真五埧之地一洼沼也以京师之大赖其力于此寻丈之济岂可深虑哉然欲为京师计使仪真五埧不废余力而国用自充岂有难者昔虞文靖公送祠天妃二使者谓国家之东萑苇之泽滨海而南者广袤相乘淤沮可稻之地何啻千数百里使若东南之人堤圩而田之给牛种农具为之屯种寛其赋之入可省江南漕运之半而仪真五埧之力当亦不可费也今谓仪真距急水河之地髙下不下数丈使塞瓜埠决六合野浦桥之淤塞乃自急水河以达于仪真长江大河风帆浪舶瞬息千里孰之能御而仪真五埧又将可以并省矣公之所以为朝廷计者乃不于此而于彼何哉某曰不然子将以已之所涉者以料公也公岂不知乎此哉某以病废所谓国家滨海而南之地足迹未尝一至不知果可以屯田否也又不知虞文靖公之说行于古者而亦可以行于今也使其可行从前之说则屯田之入但可以省夫江南漕运之半而其半又果能不藉夫五埧之力哉从后之说其策虽无可议然水之髙下亦未可遽以口舌而争使果如是则江空水落之时而视夫夏潦弥漫之日又不知其能同否也茍有不同而五埧又可废哉而东闗之闸不可废也葢公之学有本末故其政有缓急缓者效大而用力常难急者效速而用力常易公知三者皆善故先其易而后其难而若所谓以急水河达于仪真公之友夏官主事娄君元善已上闻矣元善之论公有不知者乎知之公有不为之成乎以元善之论而公成之公之功也至若文靖之说真不甚易非有回天倒海之力不可以某观之公可辞乎使公不以为难而又极其力焉则国用尚何不充之有公殆将以是三者次第行之而谓公不知出乎此者不知公也不然则善与人同不■〈忄求〉不忮者又岂无一道乎知急河水之论仪真之水未可遽达使并五埧而遽废之则往来京师者以捄于目前闸东闗者急水河地也知屯田之说以天下之事能无龃龉使急水河之举茍有不善则为迂谈何以取信于上成急水河者屯田地也此裁成左右之精经纶造化之妙人不及知而公独知之而某窃窥见之者公必居其一于此矣嗟乎天下之治使皆结绳使皆野鹿则已如欲酬酢乎其它则计之大者亦无以过于此也而若公者尚可为之訾哉是役也巡抚都宪李公周公实可其谋管河御史姜公郎中曹公实赞其成守备都指挥昌公实同其事而管理则有指挥张旺知县陈吉千户郭真县丞谢宾主簿李俊刘兴典史史述而奔走执事吏则丘纪老人则潘宣锺镇俞悌陈沧而吉则尤为勤事者也公求记某于公非泛爱者遂与公以商确天下事如此公其以某为迂阔否哉公名英世家吉水育才其字云

　　仪真井记

　　易曰井渫不食为我心恻可用汲王明并受其福何也井之道以及王明岂易汲哉上焉者如皋夔稷契之汲尧舜伯益之汲禹仲虺傅说之汲殷汤周召荣毕之汲文武下焉者如诸葛孔明之汲先主韩范欧富司马光之汲宋仁宗是也诸圣贤之臣何以有是王明之汲哉葢其抱经济之学负裁成辅相之能退而隠处岩穴岂欲独善其身而已必将得大有为之君后车之载三聘之勤而其心亦未始不欲汲汲以行其道于天下上以致其君下以福其民以成一代之盛治然世岂无大有为之君哉其或不幸有所沮而不遇有所遇而不合则宁甘心隠处耕钓云月以汲周孔以汲颜孟以汲周程张朱不茍焉以出而使敝其瓮而羸其瓶也何哉有非常之才者必有非常之抱有非常之抱者必有非常之施其所存者大故其所汲者亦大也仪真县凿井于仪门非徒为其寒冽可食而已葢亦有汲王明之道焉夫十室之邑必有忠信武城虽小且有灭明然以京师喉舌之大天下辏辐之广山川气化之神岂无经邦济世之才以皋夔稷契自许者哉如其有也退处岩壑而不自售则凡寄命兹土则必明告于上曰吾邑某才非常之才也吾邑某德非常之德也其可使之久处于野而不偶乎今明天子在上以尧舜禹汤文武自负而其求贤之心又常若有所不及则于是也必将竦然而思有以处矣仪真之贤必将弹冠振衣幡然自庆而思有以汲矣茍或不然素飱尸位而惟寒冽可食之汲而又蔽焉不以上告则是井也其与所谓桧之玉兔辨才之龙井奸以辱之夷以法之者一矣呜呼井何负于彼哉而使人咳唾于百千万古之下不得以伸一气者何不幸也或谓井为家至人有之物汲王明者恐非其所及也夫天下莫大乎道易谓改邑不改井邑不大于井乎邑之道可改而井之道不可改也古之人又谓道在粪土道在瓦砾井不大于瓦砾粪土乎瓦砾粪土道无往而不在也汲王明者不可以为井哉井既成式尹张君请于予曰仪真之井东坡所谓以沮洳斥卤化为城邑聚落之区而得美泉葢亦难者又其与事于知县陈某而助其役于主簿某典史某不独成于予也至凡岁月始末甃治无咎皆不可无记愿有以记之何如予以井之汲王明出于易出于易者出于伏羲周孔也予于是井又安敢自弃于伏羲周孔之大乎因其伻来遂不腆而书以为记

　　濳庵记

　　君子以濳濳天下天下岂易濳哉濳之道有几君子见几而作故濳天下以濳也伏羲以易初九而濳孔子以齐人归女乐而濳孟子以嬖人臧仓而濳朱子以用韩佗胄而濳圣贤岂偏于濳哉易初九为濳龙勿用之几女乐臧仓韩佗胄为圣贤道不可用之几几之所在濳之所在几之于濳如此是以圣贤于其濳也则濳其所濳于所不当濳者无所濳也后之君子凡学为圣贤者无他亦惟濳圣贤之濳而已出处进退非几莫存故或濳或见或飞或亢则曰吾有易也易有几也孔孟程朱知几其神见几而作不俟终日吾敢舍孔孟程朱以学其几哉学圣贤不以为难而学圣贤之几者为难也众人夫岂知其难哉故凡有所讥评匆匆注脚輙复一语必曰某巢某光某沮某溺某矫激某好名某忘世夫岂知圣贤以潜潜天下为不易哉而潜春以冬潜振以蛰潜天地万物之纷以静而梦中说梦而果学圣贤之几者为何人也新安汪文光以潜名庵乃以予戚倪某者问潜于某某潜天下久矣而潜之道则懵乎其未有闻也文光岂无所潜者哉乃以圣贤之潜告之葢亦梦中语耳吾闻南海之山名玉台者有巨人焉静而无欲若深知所谓潜之道者子能不勚万里而往问焉当必有说子归而叅以予之梦语使得以一喷而醒予亦不敢忘乎子也子亦温故而知新矣何如何如

　　贞斋记

　　工部郎中施公勉仁以贞名斋葢取诸易也定山某为之记曰有天地则有易有易则有元亨利贞有春夏秋冬有仁义礼智有易书诗礼皇帝王伯有水火土石日月星辰风云雷露有形体性情耳目口鼻有飞走动植凡天地间可以动静日用者无不以有易也天地未有岂无易哉有天地然后见元亨利贞是元亨利贞非有易而有有易而见有也易故所以为元亨利贞易之道则始乎元而成乎贞成乎贞而又起乎元而贞又为易之枢其义则正而固也故曰贞者事之干贞固足以干事又曰利永贞利艰贞含章可贞安贞之吉又曰利贞无咎嘉遯贞吉中孚以利贞介于石不终日贞吉易以正为吉易岂为小人谋哉尧舜以贞而让汤武以贞而伐禹以贞而传子周公孔孟以贞而为穷达文王箕子以贞而处明夷古之圣贤歴万变而不失其正者有贞以为之主也非主于贞也易之理要其于贞主乎贞者从乎易也易为天地之心从乎易者心乎天地之心易曰大人者与天地合其德日月合其明四时合其序鬼神合其吉凶又曰其惟圣人乎知进退存亡而不失其正者其惟圣人乎有志于圣贤者贞可一日而无哉记谓天下至诚能尽其性者能尽人物之性者可以叅赞乎天地天地何物也而吾叅赞之葢天地为一大我而我为一小天地天地之心在易圣贤之可以叅赞天地者在易吾之学为圣贤者易其的也茍易有所未尽而一毫有愧于天地则欿然而馁不足以叅赞矣不足以叅赞者不足以为吾学也公以贞名斋夫岂无所见哉公使蜀治闸仪真课岁课南甸皆能处人所难不茍同不立异非深于易者不能然其讲学又不以仕而废每过江必枉顾敝庐不厌其子公毅公节公正又皆以命而至而公节尤若有所汲汲焉者何可当也公一日以是见托某老病深山进退无据懵乎其易何以为公地哉然公父子万古西山雅懐髙谊则有不可辞者而相与言易又为讲学中一事遂书以请教不知果可以隔壁听乎否哉

　　恩江渔隠记

　　君子一身皆易也易其进为周周岂不乐于退哉当可进则进而不必于退也易其退为孔孔岂恶夫行哉当可退则退而不必于进也退而可进而不固于退进而可退而不固于进是其进也常活其退也常不死君子岂徒进退哉葢有易以为主也易何物圣人何心易万古而不死圣人之心体乎易亦万古而不死也世不知夫易者出其处退其进非乎隠者则恒当乎仕疾乎仕者则恒髙其隠是以老凤饥乌羊裘草屦而雌黄天下之口皆是也嗟夫易固如是乎哉永丰程处士号恩江渔隠其既没也厥子琼上舍成均过我溪云请记处士隠于恩江终其身不出观琼之述处士之隠槩知乎易者易岂易言哉处士天资乎易故与易合也处士葢棺事定无可言也然世亦有如处士之隠权进退存亡之机于我而处夫仕隠之间乃以严光魏野自晦人将以为仕乎予因处士是记申以问琼

　　义塜记

　　君子之于天下也莫大于仁莫要于监司而监司莫易行于风宪孟子谓人皆有不忍人之心又谓无恻隠之心非人也是仁也众人之所必有天下之道莫大于此监司之在风宪何以为易行哉监司职尊位重上而去天子左右之臣不逺下而视守令亲民之职亦颇为近惟其尊也故上之情无不通惟其近于民也故下之情亦无不通通上下之情虽在监司而监司则亦有二一在薇省一在外台使其监司果外台也而其心又能拳拳于圣贤之道尧舜三代之治而一念之间无不在乎仁也借彼之权行我之志则其势也何令不行何禁不止何弊不革而天下之事又何虑其不济也哉仁道虽大故监司之在风宪其仁所以为易行也嗟乎仁政之说乃吾尧舜家法孔孟的传齐梁不知故以仁义为迂汉唐宋不知故其国止于小康仁岂众人之所知哉古晋陈公瑞卿予二十年前嘉兴老故人也以侍御擢任山东宪副总治临清公至令行禁止临清翕然以宁山东之人莫不倚以为重公养壮士三十人人一骑与以甲胄弓弩凡城狐社鼠窃发于风尘草莾间者动彻剿絶而又易以余楮买地两河各二十亩周以垣画为井字凡商贾无告客死临清者輙收葬其骨有主者便其改藏无主者亦不使其有所暴露以伤吾仁也呜呼公之来镇临清也葢以兵备葢以总治而其义塜之说又至如此其一念之仁真有以流行于法治之外公以不忍人之心行不忍人之政也公之学葢梦寐乎尧舜而心印乎孔孟矣公可及哉予尝静而思夫公矣公职外台其位虽近于上可以易行然其职犹在监司也义塜之说虽得以行夫临清要害之处而其地犹在一方也外台之与天子左右何近一方之与天下四海何广古者明王之于民也为之井田为之封建为之学校为之医药为之塟埋为之赈贷而使幼者有字老者有养鳏寡废疾者有所矜恤而天下之大无一人不被其仁者孟子所谓王道之大也公监司一方其仁之所施犹且如此然使公居天子左右当伊傅周召之柄必有伊傅周召之举而于所谓以不忍人之心行不忍人之政又当流动于天下后世矣岂止一方也哉古者国君有赐人衣者具臣曰愿赐一国人之衣有赐人以食者其臣曰愿赐一国人之食予于公之义塜亦曰愿为天下之义塜可乎不特一义塜也虽井田封建庠序学校医药赈贷之事凡有以仁于民者有以行于天下万世乎虽然公未老矣予日有望于公也是意也葢权舆于公而成于知州事河阴张君去年予过临清公以是记为请而公同年吴抚州者予戚也又为公请甚力公大议论大手笔人也予告以是公其以为何哉

　　○墓表
  </div>
  <div class="pagination">
   <a href="定山集_page37.html">
    上一页
   </a>
   <span>
    ...
   </span>
   <a href="定山集_page33.html">
    33
   </a>
   <a href="定山集_page34.html">
    34
   </a>
   <a href="定山集_page35.html">
    35
   </a>
   <a href="定山集_page36.html">
    36
   </a>
   <a href="定山集_page37.html">
    37
   </a>
   <span class="current-page">
    38
   </span>
   <a href="定山集_page39.html">
    39
   </a>
   <a href="定山集_page40.html">
    40
   </a>
   <a href="定山集_page41.html">
    41
   </a>
   <a href="定山集_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
