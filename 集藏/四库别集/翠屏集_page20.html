<!DOCTYPE html>
<html>
<head>
    <meta charset="UTF-8">
    <title>翠屏集 - 第 20 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翠屏集 - 第 20 页/共 23 页</h1>
    <div class="content">　　
　　岁月日记者东阳胡瑜记其先太常府君纯白先生出处本末之详也书年书时书月与日而事系焉者犹年谱也不谓之年谱而曰岁月日记者以唐李杜韩栁氏宋朱子各有谱避而易之名也年谱之作李有薛氏杜有吕氏韩栁有洪氏文氏朱子则其髙弟李氏而此瑜作者承父志也其承父志何府君自着纯白先生传且遗言勿丏人状其行铭其墓瑜从先训也而征予序何以予忝泰定丁卯进士时东原王公继学参大政与文事府君馆于其家而予获与于交好也序者何序其所为作者之意瑜之意何记曰先祖有善而弗知不明也知而弗传不仁也纪其父出处本末之详藏之祠堂传之后世使之思其居处志意乐嗜一举足一出言而不至于忽忘焉孝子之志也府君之善何见诸记者详矣今执政危公之应奉翰林也称先生以为学问之渊懿文词之雅正履行之清白惜其才不登显荣而叹其知义命之所安也世称之以为知言而瑜着之记之首也予何以赘于云云也第惟自丁卯逮今三十有六年同年同志凋沦殆尽予于先生能无慨然以感也而瑜也又能世其文学将以袭前人之美予又焉得而已于言也瑜字李成今杭州路架阁耻事藩侯而航海来京师是尚义也予者何晋安张以寜也
　　
　　秋野图序
　　
　　画与诗同一妙也昔之善诗者必善画自唐王摩诘诸名人皆然不寜惟是凡知诗者必知画盖其人品之超迈天机之至到脱略于形似之粗领略于韵趣之胜其悠然有会于心者固不异而同也秋官贰卿东原吕君伯益之适吾闽也临安张君师夔图山水以赠题曰秋野君甚珍而爱之夫临安山水清絶妙天下昔称佣人贩子皆如冰玉师夔号名士且善诗其画品之造诣固宜东原山水既佳吕君筮仕于闽游歴东南山水又最佳是图以秋野名夫气之至清者莫如秋境之至旷者莫如野至清且旷君于是宜必有会于心矣不然何能甚爱若是耶盖君文献故家以政事文学跻通显而尤善诗其人品其天机予知其以善诗固知画也君征予诗且序之予也鲁虽非知画而颇知诗不自知其有会于心如君与师夔否也抑吾闽武夷之清视临安未多让予先世家于是固久君与师夔亦久留乐其山水今君方大用于朝未获遂登临之乐若予之迂不堪用世方将乞身告归与师夔为二老往来涧谷吟弄云月以既其妙然亦未之能也慨然为序其卷而系之诗云
　　
　　述善集序
　　
　　述善集者纪唐兀象贤氏世徳行事之实而象贤彚録之册示不忘也记序碑铭字说诗文杂着凡为篇廿九其十有二皆故礼部尚书魏郡潘公作余则佥宪愚庵颜先生洎名荐绅逢掖之为词象贤所自着而中书礼部郡侯县大夫之旌劝而褒嘉者举在是焉予受而读之叹曰象贤之先自贺兰而澶渊为善之积盖四世矣夫其龙祠乡社有约蓝田吕氏之范也精舍论堂曰崇义曰亦乐有名睢阳戚氏之规也祀先之庙曰思本肄业之斋曰敬止知止则考亭家礼横渠东西铭之训也敦武之法潜有铭昆弟之敬名有说孝感有记于是见一家父祖子孙世济之美顺乐之堂有记观徳之会有文为善最乐有说先世质剂有志又见君禔身正家之有本而书院锡号具载始末尤以见为下者捐己以纡国家之急为上者褒义以敦风化之源甚盛举也既而复有感焉古者田为井授之世聨之以乡党州闾淑之以学校庠序习之以诗书礼乐干钥弧矢正之以君臣父子朋友长幼协之以友助扶持之义而掖之以敬业乐羣之序是时士无不善也自夫经界坏教典废而上之善治下之善俗始成无焉斯近代儒先区区修补葢心古人之心而象贤氏拳拳景慕又心近代儒先之心者乎于戏诚使人皆象贤则世之隆古是集将无述也而世之人人顾有能心象贤之心者乎盖有之矣而鲜克以直遂也然则是集茍传秉彝好徳之同然必有感发而作兴者于斯世或有助云时象贤避地自澶渊而京师实某年之嘉平月
　　
　　张氏父子善行序
　　
　　世恒言曰天道逺善积者必召庆孝纯者必感天何逺乎哉予观载籍盖班班可征以今闻于国子司乐赵彦林言广平张公父子事益信公讳彬字文质广平之磁州武安县鼔山人也世业野氏独奋力儒者事服劬经史絶意荣禄以孝义闻至顺庚午挈家来京师掩关不出训子遵古力读书以敦行务实为修齐之要勿为声利动又以善人称集贤院赐静乐处士号至正乙酉八月病终于所寓之仁寿里年七十有三遵古念父赍志惧不获从先人之宅兆乃力贫奉柩归塟于其乡之安子山以戊子孟春廿又四日发引就道渉千里歴四旬始至时三月四日也窀穸有期顾志石尚阙亟谋攻石之工成彦村氏议必得石髙四尺阔二尺有四厚四寸趺髙一尺有五始中度众咸艰之遵古谨斋戒以筮焉遇豫之六三繇曰介于石不终日贞吉乃廿有二日偕弟某行祷于西山抵其麓里人穆中器地之南见地有裂纹露微红隐隐如钩然掊土去尺余见屹然若苍壁髙下广狭厚薄与议合无少异即其材而用焉通髙四尺有五上圆厚四寸下方平阔二尺有二众乃咸异之噫岂真宰劖削灵祇閟藏颛为徳人设以待孝子出耶不然何其浑然天造不假人力如是哉遂以某官赵子期书静乐处士张公之墓某官某志文某官某书某官其篆额鑴而树之墓所予谓滕公石椁沈彬漆灯从昔信有之非张一家翁季积善纯孝天佑厥衷殆未易致兹彦林太学上舍先正文敏公之诸孙其言宜不诬予也鲁其敢泯人之善庸书以劝焉遵古字从野力学善行尝陪冑子于成均
　　
　　李氏善行序
　　
　　髙平李氏昆弟何以序书友也何以书乎友尔示劝也李氏世本富居髙平之粮山今名克敬字仲恭者昆弟三人仲温仲良恭其季也父母早弃养伯兄亦不禄惟叔季同居良始持家服贾行四方夙劳于外恭既冠则代兄凡田园邸舍之敛集米粟布缕之赋输官私之政一任其劳凡丧祭冠婚庆吊宾客饮食之大小则必请于良而后行其事良定省温凊如事其父出入必告饭必亲授匙箸食必共案不适私寝每至自逺贾不入于私室不与室人言登堂拜兄毕罄橐中归焉无一毫私货贿自束髪至白首无间言及几微色娣姒子姓薫其善悉相亲睦至正辛卯良有疾恭贾于鄂以心动急归睹兄羸瘠泫然涕泣以悲兄亦悲乃拜医尝药疗治祈兄必愈问饮食进否服燠寒昼夜扶持衣不解带虽甚倦则一假寝良病虽剧饭每上必为弟勉一食之是岁冬良竟不起恭衰麻哀戚棺绞敛称家如礼必以诚信弗奢弗俭逺近观者咸唶唶叹曰贤哉李氏昆弟也予谓孝友之于人大矣古者大司徒教万民而宾兴之一曰孝而友次焉其不友者则有刑民乌得而不劝哉下之世化衰习弊爱移于妻子欲炽于货财日滋月浸视同气如行路如冦雠者皆是也于是有一卓行焉则旌于官传于史于以扶颓纲而激流俗是亦古之遗意已呜呼若李氏昆弟者诚足嘉哉太学公议自出也予忝国子师惧其鬰而不闻故序而书之以俟夫有司暨史氏旌且传之以劝云仲温子三人士宏早弃长士贤季士亨皆好贤而干蛊仲良子希贤嗜读书游辇下以吏进调陵州税使恭子六人士祥士祯士谦曰尹曰质曰某尹国子生君子知李氏之门将大也
　　
　　袁氏善行序
　　
　　昔周官大司徒教民六行曰孝友睦婣任恤教成而宾兴之以示劝也不如教者刑以紏之以示惩也示劝则民乐于为善示惩则民耻于为恶隆古治教之章明固如此自夫教法废而公论微士之立行自见者必称于逢掖闻于缙绅乃得旌而表之以劝不如是则上之人无自而闻之而天下后世亦何自而传之故曰名誉不闻朋友之过也今新安袁氏之家五世矣其髙祖禄隐于农曽祖得永以善称于乡既殁而其配李氏能守节教二子其祖敬温洎兄敬良并敦善让善事其母母既殁而立祠堂树碑刻石事亡如存朝廷表其闾曰孝义复以年徳俱髙旌其门温子二人曰琳字锺美以俭勤起家以寛而有容积而能散熏其里平居尽礼以延贤者岁饥为粥以活殍者而寿不克永曰珍字锺实能兢爽以辅成兄志珍之子汝楫又能内睦同气外交胜己者尝念里人假贷父祖之赀贫不能庚者火其劵更新其门闾旧旌表者俾勿坏考其行盖六者略具焉于是蓟丘宋蕃着其事而髙阳王希哲请予文皆其友也宋叔祖祭酒予座主王乡贡士学于予故信其言为序之是亦古者示劝之道也已汝楫尚朂于而躬训于而子孙笃行而世守之使可传于天下后世而予言为可征予太史也他日将传之与古之孝友卓行者并焉尚其无怠汝楫字巨川用材推择省书佐今向用云
　　
　　李氏四节妇诗序
　　
　　予读诗三百篇见节妇一人焉不以夫亡而易其志曰卫共姜读春秋二百四十二年又见节妇一人焉不以国灭而废其祀曰纪叔姬夫周之东文武成康之遗泽盖犹未沫也而列于诗笔于春秋为吾圣人所深取若斯二人者何其廖哉阔焉之若是也岂非节义万世之大闲固天之所甚靳而世之所甚罕者欤国子生刘本王景仲为予言今李氏一门而有节妇四人焉予喟然以叹乃今知我朝徳化之盛虽隆古犹不逮也李氏世居河间路之山塩县长茂徳配张氏次仁义配孙氏次兴祖配张氏次希贤配陈氏昆弟有四皆蚤世娣姒有四皆蚤自誓称未亡人者廿余年茂徳妻今五十子勉学六岁孤今三十兴祖妻今五十有五子志学八岁孤今廿四希贤妻今四十有五子敏学在腹而孤今廿一仁义妻无子今六十矣其家素贫纺绩以资生诗书以教子其同居终无二志焉嗟乎方李氏昆弟继没时世孰不悼其不天也亦孰知天之所甚靳世之所甚罕而所谓万世之大闲者乃萃于其一门岂非真盛事哉予闻天之所甚靳者天之所甚佑也世之所甚罕者世之所甚重也今李氏子皆将力学以振其家则其盛事盖益未艾也二生皆以文学选上舍其言不予欺也是以序
　　
　　潞阳会文序
　　
　　学贵乎静不静则知昏业贵乎专不专则志怠然而渐摩诱掖之功匪友则无所资其居静其习专其友良则其业精其学成无难焉都城东四十五里为潞阳商旅之所凑集货财之所化居其俗尚盖久有生曰崔彬文质者独不然辟一室为斋居幽阒而清旷市井之声不接于其耳静矣非读经史缀文词他无所营纷华之习不入于其心专矣有友七八人予所知者伴国子读张天锡升嘏上舎生文昌奴彦彬计其余皆良也勿惰而窳勿嬉以荒益矣予又必其学业精且成嗣是而裒然彚进于春官也已生以予两师国子而请为之言予嘉其当艰难之际承凋弊之余处阛阓之中而能有志若是是诚有异于流俗者抑予观生之学今之所谓进士之业也古之学盖不止乎此也国初设科学主程朱亦岂仅以此望于生軰哉其偏也有自其敝也有端生其由今之学而进于古岂不与流俗益异哉予深有望于生也古之学亦必本于静且专暇日予当为生更仆悉言之
　　
　　山林小景诗序
　　
　　画犹诗也夫为诗者非摸拟摽掠以为似也非瑑雕剞劘以为工也非切摩声病组织纎巧以为宻且丽也必也涣然而悟浑然而来趣得于心手之间而神溢于札翰之外是则诗之善也于画亦然是故古之善画者必善诗非独善画者之善诗也盖凡知诗者莫不知画也不然讥雪中芭蕉以为不类讥风吹栁花以为无香是恶知画且恶知诗哉进士齐张道亨有善诗声间以画小景示予崇者为山平者为川洼者为谷郁而秀者为林淡而逺者为云为室庐为人物览之令人有出尘之想道亨谂予曰是画也趣之具神之完作者豫章罗君小川诗者诸名人而藏之者某君请序焉予也鲁于画非知而能者也然颇知诗于是知某君之必知画且知诗惜予未之识也曷日相与炉熏茗椀望西山之云而共商畧之
　　
　　送刘浚廷在五河教谕序
　　
　　海陵胡先生当宋氏初教授苏湖学学徒以千数其学之要大抵明体而适于用先经业后文词本道徳仁义不茍趋于禄利其徒既敦尚行实而先生又严条约以身为之先虽寒暑礼不懈益虔去而教于太学也亦然是以刘彝执中之徒用其道炳炳烺烺闻天下当是时濂洛建之学未出也嗣是而兴一变至道取汉传注唐声律词章之习一洒而空之上以接洙泗是虽周程朱数君子摧陷廓清之功莫大然甘以受和白以受采实海陵之学为之地呜呼先生之烈岂小哉海陵距扬仅数舎予恒愿拜祠下想其流风遗韵以求其绪论未能也今年秋识中山刘廷在于扬觌其容充然聆其词亹然询其筮仕则司训先生之精舎而今升教于泗之五河也未几别征予言为赠予谓学也者非世之呻占毕绣鞶帨蕲以华其身而止也将以润泽生民归于皇极若胡先生明体适于用之云者是也惜乎其体具诸身其用不大施于当时也朝廷设科目期以经明行修得真儒其意胥是焉取于是昔之不大施者今班班然行矣予行淮东西覩其土厚以深其俗厖以质而其士多急义而强仁盖其去中原之文献不逺而近也则然矧五河邑当淮之北而尤近者乎意其敦尚行实所谓受和而受采者盖有其体矣以之日月刮劘其经业文词之先后其道徳仁义利禄之趋舎必有以辨之繇蘓湖学达于濂洛建以泝洙泗而为国家异时用者亦岂难哉抑海陵予未至未知丘园寂寞之濵抱遗经藴瑰竒忠信材徳之贤复有深藏而不市者乎先生之流风遗韵其尚有存乎刘君仕而寓其乡也久必有概闻其绪论也成君居竹又言其叔君楚游国庠擢乡举而方辟掾淮宪渊源所渐其有闻也益信予将见五河之士偕刘君相与有成异时将得人为科目贺也尚无俾刘彝专美于前哉刘君勉诸
　　
　　送王伯纯迁塟河东序
　　
　　余游于扬赢十年骨体素不媚性踈直与人出语輙倾倒不识时忌讳仕又龃龉无气势轩轾人扬多俊彦士多不鄙与予友坐是三者故卒多不近以踈其最相知而忘年者得数人焉其一曰河东王伯纯甫伯纯蚤孤自树立购书万卷作亭曰青雨覆以白茆植竹百个梅菊青松列数行有鹤缟衣朱顶翘然而长鸣每与予坐讲孔孟程朱氏书诵史记檀弓旁及经世叅同抵掌论古今事率月东出夜漏下数刻乃散隙则赋诗饮酒相娱乐兴未尽往往抱衾同宿或诗成夜半持烛来余归自汴舎于伯纯者期年交益稔知益深今年九月忽告予以行盖弟妹婚嫁毕则将持三丧之浅土者泝长淮乱黄河过崤函潼关以藏于汾水之曲石室之趾不谋于室人朋友噫是亦人之所难为者矣余因慨然思以余之踽于世顾有知余者不若伯纯知余之深也伯纯之学甚敏材气甚卓荦超迈而义甚髙年方富与人徃还甚简人孰不知伯纯者不若余知伯纯之深也余之知伯纯伯纯之知余与伯纯自知之自知之而不能自言之也今别予而归也余不能言也而不能不言也余闻古之人人之知不知不计也蕲乎古人之知天之知而已伯纯之心夫天既知之古人知之矣则自兹而掇巍科摅素志其能辞于人之知之也乎伯纯请予言以永其别后之思也观于是言而谓予媚夫人者非知予二人者也
　　
　　送李逊学献书史馆序
　　
　　曹南李时中教授有志士尝两辟省台掾辄弃去慕汉朱云尚友古时豪杰人着江居集自见每酒酣慷慨泣数行下慕贾谊唐衢既沈郁不克施则捐千金聚经若史诸书数万卷以遗诸子慕丁度刘式曩予闻尝竒之来淮南读张仲举氏所为文信然今朝廷有诏修宋辽金三史遣使购前代异书江淮间其子敏出父所藏宋逸史为卷若干献之馆有司韪其志驿送以闻昔太史公留滞周南自伤不获从登封其子迁紬金匮石室书成父志称后世良史时中暨敏虽自弗敢望太史公父子然其志亦岂异哉嗟夫方时中在时奋欲自树立决不与草木同腐不克施以殁至身后乃能使其书不泯没有补于世其志白于天下时中为有子不死矣士之生诚有补不泯没于世岂必当其身际遇哉设使时中身际遇贵富于一时而声光遂昧昧非君之志也己予于敏之行有感也嗟夫士之有志幸生昭代困且穷曽未得少见薄技于时中何如也世之君子其亦有感于斯人乎其亦有感于斯人乎
　　
　　送曽伯理归省序
　　
　　诗三百篇古矣汉苏李五言及十九首次之建安逮陶阮又次之谢宣城以下盛极矣君子所不敢知也唐数大家振六朝而中兴之然视古寜无少愧乎予蚤见宋沧浪严氏论诗取盛唐苍山曽氏又一取诸古选心甚喜之及观其自为不能无疑焉故尝手钞唐以上诗繇苏李止陶阮钞七言大篇主李杜二氏近体专主杜窃庶几志乎古也然而学焉终未得其近似也来广陵因燕李叔成识庐陵曽伯理氏焉听其论因获悉观其为诗盖耻为唐近体一以十九首为准而人以为似焉者也予于是有愧矣昔真文忠公作正宗唐律虽工壹不取抑伯理有闻于是乎予乌得不喜然予闻真私淑于朱者也陋于希世又尚友古之人岂徒诗乎哉志欲髙而心欲卑识欲逺而行欲迩此古之人大过人者也伯理之诗槩言忠与孝今复以三百篇陟岵之意寜亲于郧予又乌得无深愧乎于其行故申古之道以赠之
　　
　　送奚子云归吴江州序
　　
　　予佐黄岩日善进士曲阜孔君世平己已之冬乘传过吴江君倅是州觞予登垂虹履明月斫鲈酾酒醉则歌范成大三髙堂招隐词引睇而望水云晻霭飞鸥明灭意昔鸱夷子及吾家季鹰唐天随子皆仙而不死尝徃来其间冀或一遇之而不可见也又意其地扶舆清淑之所锺必有瑰竒材德之民生其地惜予之行役匆匆而不获识之也别去十五年世平官广东予滞留淮左思世平不可见不知世平思予乎否也今年寓广陵与奚生子云同旅舍询其出处繇胄监生而筮仕于是访其居邑则吴江之濵三髙清风峻节犹存之地也夫以予与世平好如此其笃也别如此其久也予之东西南北思之而不得见也今见吾子云将不如见世平乎庄周氏曰适千里见似人而喜讵非此谓耶生之姿莹乎玉雪之相也生之文炳乎云锦之章也夫以扶舆清淑之所锺意必于是乎在予不获识于前而喜乎今之遇也他日跨騄駬上青云予之思之庸知非若今日之思世平者耶鸿飞冥冥俯仰陈迹知他日思广陵之寓舍非若今日谭吴江之昔游者耶临文当复为之慨然也奚生念亲之老捧檄有期举酒言分序识其别
　　
　　送刘廷修调安庆路诗序
　　
　　舒为郡淮奥区也其镇皖灊穹崇而秀特其浸大江演迤而前陈其产有竹木之饶鱼波之富其俗厚靖而不浮无怀牒珥笔之嚚缙绅之宦游者咸乐然今年夏五予自匡庐舣舟城隅顾瞻山川怀不能己十二月中山刘廷修繇扬府史适调是郡求予言予观扬剧郡甚非舒比也守以王邸临以二司水陆走集南北驿置毂相击而蹄相劘也市廛丛贾侩其民鲜地着平旦两造立庭下如丝棼而糜沸也噫官于是者亦烦且劳矣况司簿书而业筐箧者乎然予闻廷修之在是府也人称之曰能曩尝疑其何以得此声于梁楚间先八月送君弟廷在教谕五河歴询其家乘见全椒少府其父也前贡士今淮西宪掾君楚其季父也君游京师欧阳内翰诸名人赠以诗盈卷乃知所渐者如是故能视烦且劳者无难也今去而之舒譬若庖丁之刀批窽郄游肯綮而芒刄若新发硎盖无全牛矣予诚为刘君乐之虽然以少府为之父君楚为之叔重以内翰诸名人之知吾恐君之升自此而不屑留于舒也予浩然有卜居志君行访龙眠之山石峯之洞复有昔时隠君子倘为予先寄声焉
　　
　　送郑伯钧序
　　
　　予以歳己丑至京师旅食而舄吟盖茕茕垂十载矣常思吾八郡繇晋永嘉后士皆中州衣冠之裔号称海濵邹鲁歴李唐迤前代家簮绶而人缙绅遂最于东南独于今何寥哉阔焉若是也岂其向者发泄过盛而数有乘除若先正西山蔡子之语徽国朱文公者耶抑其地有水竹禽鱼之乐故其人多不乐出仕如昌黎韩子序欧阳詹生所云哉不然则筑沧洲庐夹漈怀抱道徳深藏而不售者尚多有之也去年秋同郡生郑伯钧始来见予于京师之胄学今年夏授官主闽清簿以归盖伯钧前代之仕族也居长乐之紫薇山下班荆而读植杖而耘若不屑于斯世者一旦于江河阻絶之际桂玉艰难之秋乃能奋然驾长风航巨浸以观于上国又能散其积聚以纾国家之急取一官如拾芥予无跫然之喜乎既壮其为朂以汉释之卜式之事功也于其别重语之曰方圣明时廓八纮之罝以收天下之士有藏不售如前所云者尚为招而出之曰国家方自隗始
　　
　　赠李君南归序（号樵隠）
　　
　　豫章西山之麓有樵隐者居之出而驰骋四方遇翠屛山樵叟效金马之隠者相语于燕市之中时相过命尊酒出囊琴为叟鼔一再行如风晴日煦闻幽谷樵丁丁然斧声与歌声互荅使人悠然与世而俱忘也留岁余而征言于叟叟语之曰予与子皆樵也今夫樵者伐菑翳翦条枚为薪为蒸以爨以釜以烘于煁设其有用者则以植储胥之干■〈木豕〉猿狙之杙而止矣子之樵予知之牛山之萌蘖培塿之松栢有弗顾也盖方求邓林之木气十云霄声挟风霆其阴庇车且百两者而樵然蹶深根踣危巅芟繁梢取其干与枝之巨者将以爇函牛之鼎饫万夫之飡而供十年之爨择其材之良者而售之以备建章未央千门万戸之用焉其子之志也乎时方急才豹林谷之隠者岂樵夫也耶若予之迂少之时闻古之樵有折若木以拂日如屈子者有欲斫月中桂尽为寒者薪如君家供奉公者輙慨慕之顾志甚长而斧柯短不适为世之用今老矣第将问伊川之樵如无名公而优游以终岁虽然予岂敢恝然于世哉濒行更命酒引琴为樵隠之词而和之以相其志隠者湖南照磨李则文氏子客岁序以送之者叟则晋安张以寜也
　　
　　送曹判官序
　　
　　其岁癸巳廷议即京畿便近地辟水田艺秔稻如三吴法以实天下本备渭海之不虞乃郡县豪杰士有能募丁力僝其功者视数多寡授官有差是太康曹徳辅擢为真州判官秩从七品初予在维扬徳辅与予游予固器之其年富其材长其学攻程朱氏易如川方至不可御其志慨然奋欲以功业自著者也人劝之仕不答及是命下遂起予留京师徳辅亦来京师每过予论学不少置然见予若有不怿然者会以职事之蓟州予知徳辅者因释之曰子何以不怿哉子其病子之治田耶则水利科将不置乎抑亦病子之进身耶则以舅氏任子者将不仕乎斯二者昔之儒先弗病也徳辅顾病之乎且子不见乎虞周之盛乎播百榖者夫岂病其于礼乐为禆官掌邦土者亦岂病其于治教为鄙事哉九其官六其卿亦一其儒之实而已矣世尝多汉氏犹有古之意而病乎魏晋以降古意之日非也眩浮虚而懵本实以髙下分其品以清浊别其流使伪者得以匿其实巧者得以剽其名甄别滋严防检滋宻而名实滋戾天下之事滋不治昔之儒先所病者固有在也而徳辅奚是之病乎方当国家用材之会子朂哉其以功业自着也子徃哉蓟之左海之濵其有昔之耕且钓否也如有之而为国家招而出之也乎徳辅名时泰
　　
　　送吴宾旸之泰兴教谕序
　　
　　曩予始至扬与朱方吴君子和相好也出其子旭拜眉睫朗彻诵朱氏书如贯珠后十余载至焉则君窆既宿草而旭亦能自树立为人师矣询其出处蹙然曰旭不敏頼先人教用部使者荐録淮安郡学继受江都邑文学以两忧皆不果上今幸调泰兴以服制未终者三月又不果上予闻惘然曰天于子和既丰其善而啬其荣矣顾于其子乃若是意其果瞢瞢者耶今夏则来告曰旭也始以制未终不果上既终矣以贫不克预于选方将杜门读父书无复有意矣忽有踵门持文书来曰今分宪姚公以泰兴邑旷教官久不可故移文以请辞不获且行公不鄙先人之同门也既为之序愿先生一言更羽翼之予慨然以为姚公身居风化之任匪直私于子是举也岂不足以厚伦纪而敦风俗哉一邑文学之微于吴子未足多也然于此其有思乎方吾子之忧患而杜门以居也讵意夫缙绅先生埀徳于不报之地哉今若此皆先大夫之善也天岂果瞢瞢者哉乌乎为善者亦可以勉矣古之人耕筑渔塩无意于功名而功名每每自至后世望之以为不可及者皆是也然而往往殚其智以求幸而得其命之所固有者则诩诩于人以为能其视古之人何如哉吾子尚勉之外以教于人内而学诸身孶孶焉矻矻焉壹修其在已者而惟在天者之听则功名之至也有日庶无负公与予之望于故人子者讵一邑文学之微而止也遂为序旭字宾旸
　　
　　送钱徳元教谕盱眙序
　　
　　至元己卯予泝淮适汳同年纳君文璨时长泗之旴■〈日台〉握手道间阔因获览观都梁之胜苏子瞻米南宫诸贤之大书深刻照映人耳目询州故治所在遗氓老校犹能言往时氓皆知忠所事不肯恇怯为奉头鼠窜计盖其壤淳厚俗质果易以义駈难以力怵距中原不逺而近也则宜治平百载生聚浩穰文璨之为政又能因山川之竒胜故孔太守之遗迹作为精舍欲与岳麓石鼔相雄伟匪规簿书者比夫世之君子尝病繇郡县而后教典弗传治法日宻人惟知畏害就利縁法律为诋欺俗日巇以薄儒者循本持论重为世姗笑今文璨之为顾卓卓然如是因窃叹今之科目岂为乏人也哉暨来仪真识钱君徳元焉仪真据江淮之会号繁华美丽之区士鲜不为习尚移者徳元坐一室被服经史出而与游皆缙绅章缝今兹夏调盱眙文学告予以行予见今世多慕汉卜式穹官丰禄人竞歆艳之讵谓有能呻呫毕味虀塩不能訿訿棼棼以饕利达如吾徳元者乎嗟乎岂不亦卓然与人异趣者乎予因感文璨之事言焉文璨今起而为时用矣盱眙之风土如彼国家之崇劝如此长人者安知无如文璨君者乎必有以重子矣徳元徃哉教官职虽卑方百里之地颛掌教典与令长分其任古意厪厪存者有此耳其责顾不重矣乎徳元徃也金糓之出内公而无私也自重其身也经史之渐摩勤而无怠也弗鄙其民也若是教官之职得矣异时予复适汳过第一山当持酒相属贺君教之有成也（旧刋序文止此）
　　
　　送方徳至漳学训导序
　　
　　莆士之文而最者方徳至氏徳至蚤能读先世书长而求诸三古四圣人及宋程朱二儒之经之传沈潜厌饫豁然以通慨念先世履斋公尝游朱氏门曽大父乌山公大父石岩公皆胜国崭然名进士乌山尝守于泉而石岩迄以前太常簿终则曰吾不可以坠吾先也乃益工文辞应进士举累进累不利然名烜然日以彰至正八年冬漳之知事张君子琎以中州彦道于泉一见而心悦既上而九年之正月卑辞厚币走请君训导其郡学君适偕予坐猎缨正襟论经义文事亹亹不自休使者至予喜赞之曰徳至君徃也盖昔者常观察韩刺史延欧阳詹生赵徳氏教于闽于潮由是有进士吾漳昔北溪先生道徳之里而今林君唐臣实始荐于乡正于郡学文风翕然非昔闽暨潮比知事君斯举又甚盛君之教其有成乎一宜徃昔者汉匡衡射策数不中其经以不中故明习后竟中丙科为师教授不出长安门十年骤致位尊贵今君徃而教业益广徳益光而名益彰他日变化比昔人与否未可知也一宜徃矧夫士者达而化民俗穷则淑诸生均以行其志达其道焉耳君亟徃毋犹豫为也至幸为我寄声漳诸君于是天雨新止骊驹候门酒再行序以别之
　　
　　桐华新藁序
　　
　　昔者王道盛而雅颂兴帝功成而乐章作世隆诗道固从而隆也我元徳迈于周汉覆载之内血气之伦仁涵义浃百有廿年于兹矣士之沐浴膏泽咏歌泰和若蛰之于雷奋不可遏则诗焉而复古之道也宜哉温陵故文献邦今尤为乐国缙绅之所庐冠带之所途地又多名山水能言之彦颕然于决科外致力为诗鬯舒襟灵蜕去尘坌暇日輙会于城西南之隅清果寺寓公游士俊异咸集僧之名者亦预焉余读之而三叹曰大夫士幸得生盛时目不覩金革事能声于诗以自着不自菲簿亦犹古之道乎治世之音乎是宜闻于世乃粹为编自钱侯雪界以次九十有八人乐府暨诸诗若干首煜乎若珠聨而璧合清源林先生则尝长郡幕而适游于兹者也郡古今善诗者盖多未遑及既成题曰桐华新藁以地志也群公谓余辱游征余诗余粹是诗者固以辞不可则掇南游近述赘乎右云
　　
　　草堂诗集序
　　
　　声由人心生协于音而最精者为诗缙绅于台阁而诗者其神腴其气缛布韦于草泽而诗者其神槁其气凉故昔之善觇人之荣顇丰约者类于是乎见盖得于天者则然岂人之所能强者哉草堂孙君彦方翩翩治世之佳公子也以左丞参壮敏公之孙万戸侯竹楼公之嫡先世之勤劳实在竹帛生长贵胄升庸计台而能妙年养恬屣视荣势川游岩观风哦月謡清新而壮亮雅丽而韵度蔚乎其雾散浩乎其涛涌信乎材趣之卓乎天出者异也余昔始第见其伯氏今南雄二守彦周君于毂下兹游温陵始见君获其诗读而起敬曰微哉乎其似台阁也盖君之览河华游京师客平津而馆翘材之日久矣所养所渐之盛宜若是韩子所谓欢愉之辞难工穷苦之言易好者岂其然哉岂其然哉君其晋而咏歌明时之休祯然后返君之草堂赋君之遂初未晚也君笑而不答遂掇而列之桐华新藁仍序其全篇之首焉
　　
　　赵希直诗集序
　　
　　温陵前代南外睦宗院在焉竹泉赵君希直族旧也里第藏书嬴于卷希直能读之尤以善诗闻予粹桐华新藁读焉而叹其才之富思之藻而气之盛也短章清妍而妥适长篇滔滔汨汨简断而思溢人不足而已独多也至其近作又将落华归实亹亹然志追古制而不侈今目矣乃掇其英列于卷洎别征序其全集余订之曰夫阔波澜者难窥窘邉幅者易裁征之杜甫氏论子非兰苕之翡翠也抑可进于碧海之鲸鲵者乎然而风不培则夫翼不能抟扶揺而直上也庄周氏之言岂偶哉丽而抗之使其壮雄而沉之使其浑光而葆之使其幽逺而使之勿离深而使之勿僻也培之至诗之昌也且子独不见前代世禄之家湮没者众矣独子家盛而且贤盖子之先之培之厚若是也希直益培之哉非独昌其诗且昌其家遂为序
　　
　　蒲仲昭诗序
　　
　　诗必问学乎诗非训诂文词也诗不必问学乎诗莫善乎读书万卷之杜甫氏也去古逾逺诗不复列于工歌矣漓而淳之浮而沉之返古之风完古之气以追其眇然既坠之遗音舍问学何求矣然而论议之蔓援引之繁堆积于胷寖不能化若兵移屯乱藁盈地文且不可为况精华而为诗者乎故问学者贵乎融者也譬如大冶聚金销而水之百尔器备惟所欲为又如投塩于水掬而饮之止见其味无有塩迹此杜甫氏之诗方之众作超然骊黄之外而投之无不如意者也呜呼其难哉余稡温陵诸诗得蒲仲昭氏叹其长于问学也蒲为泉故家自其祖心泉公已以故梅州守察宋国危遂隐身不出读书泉上遗诗若干卷宋尚书刘克庄所序者具在盖学有原委矣仲昭既世其业而游居于泉以诗鸣者陈众仲氏阮信道氏王玄翰氏或师或友皆薫其所长以自益故其诗视唐人盖善粹然无疵充而进之杜甫氏之域余见其亹亹乎维日未已也予有志乎诗而謭焉问学者也仲昭于予诗知最深喜最甚故其征予序其诗而予之序之也奚敢以浅言
　　
　　送地理郑隐山序
</div>
    <div class="pagination">
<a href="翠屏集_page19.html">上一页</a><span>...</span><a href="翠屏集_page15.html">15</a><a href="翠屏集_page16.html">16</a><a href="翠屏集_page17.html">17</a><a href="翠屏集_page18.html">18</a><a href="翠屏集_page19.html">19</a><span class="current-page">20</span><a href="翠屏集_page21.html">21</a><a href="翠屏集_page22.html">22</a><a href="翠屏集_page23.html">23</a><a href="翠屏集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
