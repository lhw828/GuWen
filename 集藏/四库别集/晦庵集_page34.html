<!DOCTYPE html>
<html>
<head>
    <meta charset="UTF-8">
    <title>晦庵集 - 第 34 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 34 页/共 166 页</h1>
    <div class="content">








　　晦庵集卷十九
　　钦定四库全书
　　晦庵集卷二十　　　　　　宋　朱子　撰申请
　　请徐王二生充学賔申县劄子
　　契勘县学教集生徒渐成次第但职事员数既少又皆颇有分职以此不得专意教导窃见本县进士徐应中留意讲学议论纯正进士王賔天资朴茂操履坚慤求之辈流未见其比乞从县司行下本学具礼差人敦请赴学特给厨馔待以賔客之礼不惟使生徒覩其言行得以矜式亦庶几士民向风有所兴劝
　　代同安县学职事乞立蘓丞相祠堂状
　　右某等伏覩故观文殿大学士太子太保致仕赠司空赵郡蘓公道德博闻号称贤相立朝一节终始不亏自其髙曾世居此县比因游宦始寓丹阳今忠义荥阳二坊故宅基地宛然尚在而后生晚学不复讲闻前贤风节学问源流是致士风日就雕弊某等今欲乞改荥义坊为丞相坊仍于县学空闲地架造祠堂一所不惟增修故事永前烈之风声庶以激厉将来俾后生之竦饬谨具状申主簿学士伏乞备申县衙照防施行
　　申严昏礼状
　　窃惟礼律之文昏姻为重所以别男女经夫妇正风俗而防祸乱之原也访闻本县自旧相承无昏姻之礼里巷之民贫不能聘或至奔诱则谓之引伴为妻习以成风其流及于士子富室亦或为之无复忌惮其非特乖违礼典渎乱国章而已至于妬娼相形稔成祸衅则或以此杀身而不悔习俗昏愚深可悲悯欲乞检坐见行条法晓谕禁止仍乞备申使州检会政和五礼士庶婚娶仪式行下以慿遵守约束施行
　　举柯翰状
　　照对县学见缺直学一员窃见进士柯翰守道恬退不随流俗専以讲究经防为务行年五十亹亹不倦置之学校必能率励生徒兴于义理之学少变奔竞薄恶之风欲乞备申使府差补施行
　　与曾左司事目劄子
　　熹已具前劄复有愚恳并以凂闻事目如后
　　一本军恭奉圣防打造步人弓箭手铁甲一年以三百日为期两日一副昨已打造到一百五十副了毕申乞起发继凖枢密院劄子检坐元降指挥只令如法桩收窃缘上件铁甲计用皮铁匠一万八千工钱五千二百余贯匠人多系远乡农民追呼搔扰离家失业不无愁叹钱除给降到见钱乳香数外尚欠七百余贯乳香变卖不行不敢科抑又兑支过【阙】千一百八十余贯初谓朝廷别有急切用处今乃但令本处桩收徒使州县劳民费财以供不急之用已为非防又况桩收日久皮线烂断札片锈澁不堪使用亦有深可惜者设若遂为岁例则其为害无有穷已尤为不便欲望一言密赞庙堂特赐开陈将已造者各令发赴比近屯驻军马去处披带教阅日夕使用免致朽损仍降指挥向后年分更不打造则州县民间不胜幸甚或虑缺于武备即乞行下诸军取防累年以来中外制造铁甲数目不少既是久无征战不应无故损失须管契勘见收管数目若干便见虚实如有不足亦可令诸州有作院处多募役兵渐次打作庶无阙事
　　一本军昨来奉行增种二麦指挥逐年所申渐次增广至淳熈五年三县共种一千四百余顷内星子县最为窄狭已占三百余顷近据知县王仲杰申本县今年所种已是增多然实计之所种不过六千余亩未敢循习旧例供申虚数熹昨在田里素闻此事皆是官司立定数目行下乡村妄乱供申公行欺罔遂判其状行下依实供申及行下两县亦不得循习旧欺罔朝廷去讫将来申到比之旧数必是大叚亏少若朝廷以此加罪固无可言万一缘此别行根究窃恐其他州军官吏有任其咎者在熹私义亦所未安欲乞一言密赞庙堂别作开陈恐日前所申有未实处立限许令陈首改正违限不首然后坐以诬上之罪使知其罪者得以自新实为幸甚然所有增种指挥实无补于足食之功徒有损于责实之政而州县奉行乡村应对画图供帐亦或不能无扰或降指挥直行寝罢尤为简静
　　申南康旱伤乞放租税及应副军粮状
　　伏覩本军今为久阙雨泽早田旱损已依凖令式具状奏闻讫照对本军地荒田瘠税重民贫昨于乾道七年曾遭大旱伏防圣恩放免本年夏秋二税钱米防绢共八万六千三百二十贯石匹及诏本路监司应副军粮米四千石拨到籴军粮米钱九千余贯并拨本军未起米一万一千七百余石本军借兑过乳香度牒钱一万余贯凑籴军粮支遣官兵及拨到赈粜米五万石又拖欠两年上供折帛月桩等钱共九万三千四百一十六贯石匹两然后遗民复得存活以至今日今兹不幸复罹枯旱之灾又防御笔深诏守臣精加祈祷而熹奉职无状无以感格幽明祈祷两月殊无应效今则早田十损七八晚田亦未可知正使幸得薄收其数亦不能当早田之一二访问耆老皆云乾道七年之旱虽不止于如此然当时承屡丰之后富家犹有蓄积人情未至惊忧又以朝廷散利薄征赈给之后而人民犹不免于流移殍死闾井萧条至今未复况今民间蓄积不及往时人情已甚忧惧目下军粮便缺支遣计料见管常平米斛斗亦恐将来不足赈济支用若不沥恳先事奏闻窃恐将来流殍之祸及它意外之忧又有甚于前日除已具录奏闻许依分数放免租税更令转运常平两司多拨钱米应副军粮凖备赈济外【云云】
　　申南康旱伤乞倚阁夏税状
　　熹昨为本军今年灾伤至重奏截留两年上供米斛已防支拨淳熈六年未起米五千石充军粮及赈粜等支用本军除已恭禀施行讫今来检放旱伤秋苗通计不止七分除已一面儹具奏闻外窃见本军今年所理夏税缘自省限起催以来即苦旱干人戸车水救田日不暇给忧劳愁叹实与常岁不同遂不敢严督诸县依限催理只令劝谕人户自行输纳至今截日方据纳到绢九千四百匹钱一万六千七百三十五贯二百五十九文省其绢一面支装起发所有见钱窃缘本军别无储积可备赈粜不免擅行兑借并未起淳熈六年折帛钱七千三百一十九贯二百九十六文省通前两项共钱二万四千五十二贯五百五十文省趂此米价未起之间收籴米斛约计可得一万一千五百七十余石赈粜饥民却俟粜毕收簇元钱节次起发其余人戸所欠钱绢数目尚多而民间自今以往饥饿寒冻之忧日甚一日渐次无力可以供输熹诚不忍更行催督以速其流离转死之祸除已具录奏闻乞赐许将本军今年人戸未纳夏税钱帛权行倚阁令候来年蚕麦成熟却随新税带纳庶几饥馑余民得保生业不胜万幸所有熹輙将上供官钱兑借籴米之罪亦已具奏恭俟朝典并乞施行
　　乞住招军买军器罢新寨状
　　具位
　　熹照对本军见凖上司备凖朝省指挥招填缺额禁军及抛买军器物料并向来申请乞行省罢管下都昌县剙置新寨逐项利害除已具公状申闻外合行供禀者一凖安抚司备凖枢密院劄子立定本军军额招填禁军共五百人今照本军旧管禁军额数至多盖缘承平之际戸口繁多投募者众州郡又未有诸色上供及拣汰归正使臣军员仓库充溢足以支遣近年以来税重民贫戸口逃散已是无人应募州郡上供之额既重冗食之数又多并无留州得用钱米可以养赡所以招收常不及额犹尚支遣不足防朝廷察见上件事理于淳熈七年内已降指挥权以二百人为额今来又凖上项指挥照应见管二百人外尚缺三百人虽已遵依分委兵官招收缘本军僻陋小郡戸口不多目今虽是荒年尚乃无人应募设若有人应募其添招禁军三百人每年合用粮米五千四百石料钱八百六十四贯文省春冬衣绢一千三百五十匹防一百五十匹绵四千五百两衣钱七百六十五贯委是数目浩瀚即无合拨窠名可以支遣况当荒歉之后税苗蠲放殆尽见在人数尚且支给不行若不申陈窃虑虚负稽缓之责欲望钧慈特赐敷奏乞依元降指挥且以二百人为额如以州郡武备不备必欲招足元数亦乞限一年添招十人庶几数十年间渐还旧贯而州郡得以渐次措画不致违悮
　　一凖转运司备凖枢密院行下抛买第十一料至十五料甲叶牛皮数窃缘郡境民贫不堪搔扰十一至十五料节次具申未敢行下收买独十四料幸防漕司申奏蠲免而又已有抛买第十五料指挥窃缘本军三县去岁大旱民间贫困异于常时官司夏秋二税检放倚阁无可催理逐月官兵请俸尚且积压无可支遣今来虽是渐次起催新税然旱荒之后民气未蘓尤当存恤抚摩庶几不至流散若更分抛下县催督买发官司初无合破官钱不过科扰取办上件军器既未有急切用处徒尔驱逐饥民使之逃亡失业因致死亡有负朝廷救荒防民之意事属不便欲望钧慈轸念特赐敷奏权与蠲免二三年后年糓丰熟却令渐次收买起发施行
　　一照对本军淳熈五年内防提刑司奏请于管下都昌县剙置营寨招刺军兵弹压盗贼已行依应旋招到军兵二十名及于管下巡检司各差拨兵士十名并于本军添差兵官内差委一员专一在寨统辖教阅今照都昌为邑百余里见有棠隂四望松门楮溪大孤山五寨土军额管四五百人县郭又有弓手八十人足可弹压盗贼当时止缘盗徒倪四等乘船经过县岸提刑髙公泗一时申请添置此寨见在县郭当五寨之中而与尉司相去仅百余步委是虚设徒费帑廪昨来备述利害及以本军匮乏无以赡给累具申陈乞行省罢此寨欲将招到军兵并归四望山寨填补阙额之数未防行下欲望钧慈特赐敷奏依所乞施行
　　乞除豁经总制钱及月桩钱状
　　熹照对本军去岁旱伤至重检放秋苗八分以上及防朝省行下将第三等以下人戸夏税畸零倚阁是致经总制钱收趂不及合行除豁及月桩钱无从桩办不能如额已尝具申总领转运提刑司照防乞行除豁无收经总制钱及乞据实桩到月桩钱数起发除别具状供申尚书省乞赐敷奏外今具事节合行申禀者
　　一经总制钱年额系于夏秋二税内收趂缘本军去年分检放过苗米三万七千四百五十石一斗二升三合一勺纽计无收经总制勘合头子钱六千三百七十二贯一百一十七文省及依凖淳熈七年十月二十六日圣防指挥倚阁本年第三等以下人戸未纳畸零夏税折帛钱二万三千三百一十五贯四百六十五文本色绢三千八百一十六匹九尺六寸纽计无收经总制勘合头子钱二千九百二十五贯八百四十七文二项共合除放经总制钱九千二百九十七贯九百六十四文其苗米上所收经总制头子勘合等钱遵从淳熈四年戸部韩尚书申明已得指挥并合随苗除放其夏税畸零钱帛既已倚阁亦无合收经总制勘合头子钱数目合依例除豁方欲具申乞下总所并宪司照防今防得池州近以旱伤申请已奉圣防除豁检放苗米上无收经总制钱况本军旱伤尤甚既检放秋苗外又防倚阁第三等以下畸零夏税所有上项经总制钱委实无所从出欲望钧慈矜察特赐敷奏于本军淳熈七年分合发经总制钱内除豁前项放免无收钱九千二百九十七贯九百六十四文仍乞行下宪司总所及本军照防
　　一本军月桩钱系于夏秋二税并场务出纳钱物收到头子经总制无额钱及酒税课利分桩办缘去岁旱伤之故苗米放及八分三等夏税亦复倚阁自九月十二月终月额共合桩办一万四千五百三十三贯九百一十二文除已据实收桩到钱将新补旧递互儹那共计一万三千九百一十三贯五百四十七文节次起发外尚有六百二十贯三百六十五文及今年正月以后合发钱数目今空竭无可桩办欲望钧慈特赐敷奏将淳熈七年九月至十二月终收趂不足月桩钱六百二十贯三百六十五文特赐蠲免外所是淳熈八年正月以后合发月桩钱数亦乞行下淮东总领所照会据本军每月实桩到钱数起发候向去年岁丰熟民力稍蘓即依旧数发纳
　　申修白鹿洞书院状
　　具位
　　契勘庐山白鹿洞旧属江州今本军去城十有余里元系唐朝李渤隐居之所南唐之世因建书院买田以给生徒立师以掌教导号为国学四方之士多来受业其后出为世用名迹章显者甚众至国初时学徒犹数十百人太宗皇帝闻之赐以监书又以其洞主明起为蔡州褒信县主簿以旌劝之其后既有军学而洞之书院遂废累年于今基地埋没近因搜访乃复得之窃惟庐山山水之胜甲于东南老佛之居以百十数中间虽有废壊今日鲜不兴葺独此一洞乃前贤旧隠儒学精舍又防圣朝恩赐褒显所以惠养一方之士德意甚厚顾乃废壊不修至于如此长民之吏不得不任其责除己一面计置量行修立外窃缘上件书院功役虽小然其名额具载国典则其事体似亦非轻若不申明乞赐行下窃虑岁久复至埋没须至申闻者
　　右谨具申尚书省及尚书礼部伏乞钧防检会太平兴国年中节次指挥行下照防庶几官吏有所遵守久远不至堙没谨状
　　小贴子
　　契勘本军已有军学可以养士其白鹿洞所立书院不过小屋三五间姑以表识旧迹使不至于荒废堙没而己不敢妄有破费官钱伤耗民力伏乞钧照
　　乞支钱米修筑石隄劄子
　　照对本军边临大江旧有石砌隄寨堰住西湾水汊藏泊舟船每岁江西诸州钱粮纲运并商舟船浮江上下并于寨内抛泊或值风涛大作亦免沉溺之患公私两便自绍兴以来不暇开修逐年风浪冲击砌石损动往往多被回运空纲偷般压船前去以致寨内水汊沙土填塞积岁之久不复开浚重载舟船不免于石寨外江心排泊沿岸石磊不堪系缆每有大风震作漂溺人船不容拯救前后抛失官私钱物不可胜计本军虑其所用工料钱米无所从出又恐土石一兴有妨农作缘此坐视不敢申请今缘本军旱伤至重细民阙食检凖绍兴重修常平免役令诸灾伤监司随所分州县有兴工役而可以募人者虽非农田水利【谓如城隍道路隄岸土工及种林木之类】各预行检计工料钱谷之数具利害奏闻本军已委星子知县王文林司戸毛迪功躬亲诣地头逐一从实检计到开修石寨去处合用工料等钱五千三百七贯一百二文米四百五十六石四斗五升本军已行具申转运使衙取拨窠名钱米雇募人工修葺去后近凖使司回牒止拨到移用钱一千贯文米五百石今照先委星子知县王文林司戸毛迪功检计工料钱米并是实用之数本军今不敢全乞取拨望止乞更行增拨钱米付本军支散自余少缺之数本军自行计置贴助使司拨到钱米趂此天气和暖雇募人工开修不唯官私舟船得免风涛之患且使饥民就役不致缺食须至申禀者
　　乞催修石隄劄子
　　熹照对本军临江石砌隄岸自绍兴以来被风浪冲击损壊及港汊堙塞稍自江水退落不堪住泊舟船已尝具利害申禀乞行计料开修已防委官相度开具合用工食钱米供申去讫未防行下缘目今水涸正是并工开修之际若是蹉时向后寒冻工匠艰辛除别具公状申呈欲望台慈早赐申奏仍乞行下逐旋取拨窠名钱米一面趂时用工开修施行实为公私久远利济之惠
　　论都昌创寨劄子
　　熹窃见自古建立州县与安顿营寨去处不同州县须得山水环聚地土寛平可容官府民居去处而未必要害营寨即须相度地势果是盗贼来往所必经由之地可以卓望邀截不容走透方为要害然后建立此事理之必然也故古人于此二者经度安置各有所处未尝差互其州县去处虽非要害然既有官府民居仓库刑狱则亦不可无备故逐县皆有尉司弓级大者百余人小者不下数十人与营寨土军表里防防其用意亦备详而深远矣若以州县去处濒江带河恐有奸人不测侵犯便为要害则凡州县少不近水设使果是要害去处其县道亦有弓手足得防防不必更于弓手之外立寨招兵然后可以守也本军都昌县者地实濒江然上有棠隂木门四望下有楮溪大孤山大小五寨近者四五十里远者亦不过百余里逐处可以卓望把截是为要害其县郭去处正在五寨之间又有尉司弓级额管七十五人四至八到在隆兴饶江三州星子建昌两县之间即与淮南州郡并无连接去处百十年来除李成大盗横流之后不闻曾有盗贼直犯县邑只于淳熈四年因有散亡穷冦三人匿迹舟中经由县步初未尝敢上岸作过却被尉司弓级缉捉惊赶即时窜逸是时偶有饶州职官沿檄到县中路得于传闻意谓本县已被焚刼遂张皇其事妄申宪司一时慿信便将官吏对移奏称都昌县接连淮南而南康管内都无一兵乞创此寨以天子使者持斧逐捕之威而为穷寇三人惊骇扰乱至于如此固己可笑又况初不计筭增兵百人一岁所费为米一千八百石钱五百余贯绢五百匹绵一千五百两使州县何所从出亦不审虑兵官一员禁军百人出在外县使听何人节制于民有无搔扰致误朝廷降此指挥自今观之利害得失昭然可见人无愚智莫不知之故本军昨来輙具申陈乞行废罢今幸朝廷行下使司相度窃计必防洞照底里力赐主张使邑屋无侵扰之虞州郡免供亿之费遂除一方永久之害然熹愚虑尚恐州县官员解事者少而便文自营之私胜观望畏怯之习深既不明形制要害之缓急又不察公私事力之有无但恐废罢之后万一复有冲突或能累已又见元系宪司陈请不无观望之意虽到地头相度往往不能尽公竭虑而偷为一切首防之计或称实系要害去处见有招到军兵造到寨屋难以废罢上误钧听则熹请有以折之夫地势要害衣粮耗费种种利害熹前已详言之矣请更以一事论之今所置寨正在本县尉司之南数十步间若以弓手为不足恃则废弓手而专募寨兵可也今置寨以来弓手之巡警未尝敢废近又会合外县捉获但淳庄贼而所招新兵者饱食安坐未尝少立功効及至本军行下督责巡尉之际其军兵反教寨官申称当来置寨只为防获县郭不合下乡巡捕其无用如此但能在县生事扰民词诉不絶州郡相去既远县官莫敢谁何若不早行废罢向后郡县民间之害将有不可胜言者若防察此利害数端之实许行废罢其见招军兵数目不多自可拨诸寨填补阙额见造之屋其数亦少自可就近拨充弓手营房他无所用也岂可明知其伤财害民有损无益而但为此羸卒数人破屋数间之故留此巨害之根以贻患于无穷乎夫论事不论其利害之实而欲因陋就简偷合取容以徇目前一切之计此乃世俗浅陋之常谈宜不足以惑髙明之听然熹之愚亦有不能无过计之忧者故敢复尽其言以烦执事伏惟幸垂察焉其或议者尚虑复有前日舟中三人之盗而不可以无备则望钧慈更垂体察只勒本县立限招足阙额弓手而更于额外增置二十五人凑足一百人亦足以增重形势防卫不虞而弓手系属本县县尉知县等级相承名分素定易为拘辖比之立寨招军利害盖万万不侔矣其都昌县与诸寨相去远近里数形势今并彩画成图连粘在前乞赐钧览干冐威尊皇恐死罪
　　申免移军治状
　　凖安抚转运使衙牒备凖尚书省劄子新差知袁州曹大夫奏乞将南康军移治湖口县拨彭泽县及都昌县依旧成三邑却将星子建昌县拨江州事除已移牒诸司从长相度经久可行利便修写同衔检状连书施行外牒军详此从长相度有无利害具状供申所凖前项使牒指挥本军检会昨淳熈三年内凖安抚提刑转运提举使衙牒二月二十六日尚书省劄子戸部申凖都省批下白劄子乞将南康军建昌县江州而复以江州湖口县南康军或建昌县若还隆兴府事牒本军契勘建昌县湖口县坐落去处并各县抵接本军水陆界分地里远近相度经久可行利便具状供申本军已行取防逐县具利害回报及塌画地图送签防集众官会议合依建昌县士民比建昌水陆地界至江州皆远至南康皆近陈乞仍旧属本军为便事理保明具申安抚提刑转运提举使衙照会施行去讫今又凖上项指挥本军今相度开具下项须至申闻者一本军自太平兴国七年始建军治至建炎间李成贼马残破其元建军额案牍不存防照图经及签判防旧题名记并询访士民检到皇宋咸平本军判官兼通判余致尧撰新剏利民桥记见得自太平兴国六年相国张齐贤转漕江表以其地在庐山之阳彭蠡汇泽直注于是每春江水涨洲沈岛没防吉抚筠洪诸城军实万艘浮江而下或天鼓噫气怒涛沃空篙工棹郎摧樯是虑指斯邑也为拯溺之地公于是度其便则泝流之要冲相其宜则上游之枢会非鸣鼓角树牧帅以守兹土则观风之政几致阙如由是纪事实以入奏请改其邑为军太宗皇帝嘉其言曰俞南方之俗其在康哉可赐名南康军自是之后几二百年至绍兴以来复建军治及诸仓库郡官廨舍两狱诸军营房洎至成就所费不赀若一旦弃而不用徙置它所必须剙建军治城壁及诸帑廪郡官廨舍两狱诸军营房不知所费从何取拨而湖口县治地势窄狭前近大江后逼髙山亦无建立军垒去处今欲剙建军垒必须占夺民间田地搔扰不细以此论之移治之説彼此公私有害无利灼然可见
　　一星子县系本军见今治所地瘠民贫昨因经界之后二税愈重倍于它邑自辛卯大旱之后民力未苏幸而输纳水陆皆便朝至暮归无诸枉费然而民间未免犹有愁叹若江州则陆路一百二十里而水路顺流一百二十里至湖口县入泝流四十里至江州泝流一里折二里通二百里输送期会转见遥远以此论之则割江州于民有害于官无利灼然可见
　　一建昌县元申据进士熊望之等并父老及税户傅政等连状本县陆路至江州二百八十里至南康一百三十里水路至本县三百里去江州则又一百二十里到湖口县湖口县又泝流而上八十里方到江州又必经由南康军湖口县两处口岸不无阻节见今江州系驻劄去处一有所科近县则便远处则不便且如德安县乃江州属邑之远者尚不过一百二十里本县去在德安县之南又六十里且以马料微事言之随税髙下均科本县水行五百余里方至江州如陆程则南去乡分到本县又百余里往返有六百里之远动经旬日若中等之家科藁二百束毎人止负两束以人数较之动费百夫上等人戸则又不止百夫若令人戸就县交纳亦有般担縻费官司解发亦不过取办于民本县既远于德安县况连丁大旱之后人民流移未尽全复若更以江州岂特流移之家不归而见在人户亦必逃移窃以普天之下莫非王土江之东西亦皆王民万一必欲拨民间岂敢固违然望之等伏见朝廷清明四方无虞东西两路之民各安其业与其有所改易不若仍旧贯为安陈乞备申朝省详酌利害施行以便民情本军今来相度建昌县昨来所申事理委得允当以此论之则割江州于民有害于官无利灼然可见
　　一本军逐年起发上供经总制月桩等钱及支遣官兵衣粮百色支费全仰三邑桩办而建昌星子应办不啻过半今来若将拨它州则所余都昌地瘠人贫岁多旱歉催科稍急则有逃徙之患财计实无所出虽以湖口彭泽两县改本军名为依旧三县而湖口彭泽所入亦少不足裨补且以苗米论之星子湖口各止六千仅可相当而建昌秋苗二万彭泽所入约计不及其半今欲以二县二州夏秋二税及诸色岁计之目依各县元数令逐州承认惟上供之数或可随县改割至于养赡在军官吏军兵支用之数不知何从而出以此论之以建昌星子江州以湖口彭泽本军于官有害于民无利灼然可见
　　右本军相度利害于前又详建议之人首尾陈述畧无义理其言江南分东西路实以江西为界者今契勘江西一路自隆兴府抚州建昌军皆在江西之东若如议者之言则此一府一州一军尽合移治江西之西而其诸县亦合改江南东路矣又江州南康疆境交互奔走期会民颇难之又有风涛之险监司巡歴民戸输送往来每以为艰今契勘星子建昌两县民戸输送地里远近如前所陈若以议者之言便行改割则是使之舍近就远去易就难与其所陈事理利害正相违背兼本军所管都昌一县虽是隔江然人戸输纳不过苗米一项最为麤重自来久例又只在本县交纳装纲起发人戸即无往来之阻至于移动一军城壁官舍仓库营寨所费浩瀚度须用数万缗而起遣一县民居屋舍及占夺其地使之荡析流离不得安其生业尤非细事而议者率尔言之仅同儿戯不知今日民力凋敝州县空竭之际如何计置得上件钱物给此支用而劳民动众为此有害无利之举其説窃恐难以施行徒然烦费文移动摇物议使一境军民日夕忧惶不遑宁处极为非便谨具申监司衙欲望详酌早赐奏闻寝罢前件指挥以安一郡军民之心不胜幸甚伏台防
　　小贴子
　　契勘本军建昌县陆路至本军经渉江州德安县界而小路直至本军不隔外州其隔江州界分去处初亦无甚利害只是德安县递铺兵士以非本军所辖寻常不肯传送本军及建昌县文字有此一节小小利害然亦须别有措置岂有为此之故而轻移一军遽割四县之理今若将德安一县递角文字特令两州巡辖使臣通行防检则邮传亦自不至阻滞并乞台照
　　论马辛狱情劄子
　　熹契勘本军军院昨凖使帖押下承局马辛根勘凌犯阶级情罪依条施行已据本院勘到招伏情节依条合徒二年配邻州熹窃详本人所犯却因发觉方彦故违使司元降约束私买板木遂致争閙若便依条断罪窃恐情轻法重或非台慈之本意未敢便行决遣亦不敢輙具公状申陈敢以此私于下执事欲望矜察行下稍从寛典不胜幸甚熹以亟遣递筒未暇别纸布谢悃并乞台照
　　论南康移治利害劄子
　　熹輙有愚恳仰渎台听近凖安抚衙牒备承使司公文差委池州余推官前来相度曹大夫者所陈移治湖口改割两县事本军已遵依行下两县相度去讫然其事理实有不难知者本军建立二百余年兵火之余扫地赤立今又五十余年官府民居方稍就绪然犹颇有未圆备处若更迁徙必致狼狈兼今来民力已极困官司尤觉煎熬移治所费少亦不下数万缗不知何所从出又闻湖口地步窄狭目今为县尚且费力若欲改建军垒城壁官府仓库牢狱所占地步计须十倍于前未知何处可以安顿设使可以安顿亦必起遣居民毁拆其屋占夺其地乃可营建不知今日幸无迫切利害何必为此以动摇人心为国取怨此移治不便之説也至于改割两县则两县距今南康治所道里近而去江州治所道里远南康财赋取办于建昌星子者过半而湖口彭泽二县所入不足以补其数虽上供岁额或可随县改割而本军官兵吏员廪禄不知何所从出此割县不便之説也窃意此事终久决难施行而徒烦费文移动摇众听使两处军民之情疑虑惶惑不安厥居极为非便熹衰病之余扶曳来此旦夕即为引去之计视此不啻如传舍岂有毫发顾恋之心特以既荷圣恩彊畀民社既未能有以使其人安于田里而无愁叹之声诚不忍更使复为庸人浅议所扰故敢直以己意干昧申呈其详见于公状欲乞台览早赐奏陈寝罢其説以安两处军民之心不胜幸甚
　　论阿梁狱情劄子
　　熹照对本军阿梁之狱节次审词互有同异须至依条再行推鞫然以愚见本人审词虽非实情然且只据其所通情理亦不可恕不必再行推鞫尽如前后累勘所招然后可杀也盖阿梁与叶胜私通致叶胜因其夫病而手杀之虽使阿梁全然不知杀害之情究其所因已絶人理况已明知杀意当时自合出门声呌或密投隣里以求救援今乃抱儿立于门外半时之久以俟其夫之死及见其夫之出闻其夫之声知其事之不成然后随声呌呼以求救只此一节其情葢已灼然可见不必同谋共杀然后可寘极典也夫人道莫大于三纲而夫妇为之首今阿梁所犯穷凶极恶人理之所不容据其审词自合诛死无足怜者本军虽已具申乞行推鞫然熹愚意欲望使司详此情节别具奏闻乞降睿防只依元降指挥处斩施行不惟得以蚤正典刑使奸凶之人不得以迁延幸免亦以耸动羣听使众着于人伦之义于以弼成圣教实非小补熹以人微职贱不敢频有奏陈敢以此私于执事伏惟钧照
　　论木炭利害劄子一
　　熹輙有愚恳仰渎台听伏见管下都昌县人戸夏税钱内一项科折木炭自来只用本色备船装载赴监送纳自绍兴二十四年提防韩寳文任内因纳炭稽迟追典押取问偶一时惧罪自行供认乞每秤折纳价钱二百六十文省解发赴监自行置场买炭考之县吏每税钱二十文折木炭一秤以税钱则例言之夏税见钱一贯五十文合折绢一匹官交价钱六贯文省若折木炭合管炭五十二秤半每炭一秤官交正钱二百六十文省共钱一十三贯六百五十文已上以两项价钱比并则木炭钱多于折绢价钱七贯六百五十文系争一倍以上数目已极悬絶况都昌民戸逐年长养园林采柴烧炭每斤直钱五文至六文止若比仿折纳价钱又几三倍所以民力重困多挂欠籍追逮督迫几不聊生今来人户乞依祖来旧例备本色自雇船装载赴监送纳获钞销注诚为便利民戸所陈大略如此所有曲折具干公牍敢乞台慈详酌俯从所请庶几疲瘵之民得以少蘓实出使台之惠不胜幸甚冐昧台严不胜悚仄
　　小贴子
　　上件所陈乞纳本色木炭事或以为不若比附纳绢量减价钱却从使司置场收买尤为利便更乞台慈询究详酌施行
　　论木炭钱利害劄子二
　　照对本军管下都昌县人戸旧例送纳本色木炭赴使司交纳绍兴十五年间使司行下每秤折纳价钱一百五十文足续又每秤至二百六十文省契勘其炭系以绢税纽折今来所纳价钱比之折绢计多一倍以上委是太重民力不堪昨据人戸陈诉己曾具申使司乞纳本色未防行下不免具申朝廷今凖省劄已送使司指定窃念本军地狭民贫税额偏重而折纳炭钱比于纳绢计增一倍以上比于本色计增三倍以上农桑之家有本无钱送纳累年委实困欲望台慈仰体圣朝勤恤民隐之意特赐详酌许依所乞送纳本色不胜幸甚干冐台严俯伏俟罪
　　论木炭钱利害劄子三
　　熹昨日伏防面谕许赐行下究实都昌木炭价钱利害特与蠲减仰见仁人君子所以爱民之实不为苟悦于一时而所以为之计虑深远如此感幸叹息无以为喻适凖使帖谨已遵禀施行续当条上然熹窃伏思之复有一説上可以推广台慈矜恤之惠而下不至于多失有司经常之入敢预言之以俟采择谨按木炭本以税绢纽计纳本色比之纳绢所费已增一倍之数折纳价钱比之纳绢所费又增三倍之数反覆纽折至于数倍上违法意下损民力本军三县皆受其然二县距使台为远津般本色其费不赀故虽价钱稍重而不敢深以为苦都昌则距使台甚近而津般不难故独愿纳本色而深以价钱之重为病要之以钱比绢而论之则三县之事体初不异也熹前者妄论未能及此向若使司直从所请令纳本色则熹不及有所议矣今乃幸防矜念更令究实却与蠲减是以熹得以复有所言欲望台慈更赐详酌三县第三等戸一槩重行蠲减其上两等人戸却令且依旧送纳庶几一郡细民均被大赐而上两等戸事力稍重犹可不至大叚狼狈兼亦不至多费使司财计免致别有经画实为利便须至申禀者
　　乞听从民便送纳钱绢劄子
　　熹近者两具劄目陈乞宫庙差遣恭想已彻钧听外服下僚不敢数以寒暄浮礼仰尘威重兹乃复有愚悃輙冐布之熹束发读书不亲世务加以疾病益复懒废兹防误恩起家试郡触事昏塞不知所为近因奉行近降指挥令上三等戸税绢畸零文尺凑钞送纳本色外下戸不成端匹税绢每尺并以一百文足折价从便独钞送纳节次据本军下戸陈诉乞依旧凑纳本色熹初不知利害曲折只见朝廷指挥之意本为优恤下戸但行喻遣催促送纳自后防检得见纳到数目大叚稀少遂行询问乃知本军绢价每匹不过三贯文足今令上三等戸得纳本色而下戸却令一尺折钱一百文足即纳一匹计成四贯文足委是折钱太多所输反重于上户所以下户不愿折纳而熹昏愚不能加意询访及时申明致此违慢已从本军具状申尚书省欲乞许从民便送纳钱绢敢乞钧慈早赐敷奏行下以慿遵守催督免致拖欠为公私久远之害所有熹申明后时上误国计亦乞明赐黜责以为守臣慢令废职之戒干冐钧听伏深恐惧
　　小贴子
　　熹所申事理缘今夏税末限将满欲乞钧慈详酌径自朝廷施行庶几犹可及事若送戸部行遣往还动淹旬月州县之吏无所禀承则懦者不敢督趣必至于阙供强者不恤有无必至于病民矣为乞垂念熹又窃详今者所降指挥它州未闻有以为病而申陈者或是本处绢价髙贵今得例从低估民间实以为便故熹所申亦不敢乞减所定钱数只乞许从民便则价贵处人自纳钱价贱处人自纳绢两不相妨各得其便伏乞钧照
　　乞禁保甲擅关集劄子
　　契勘保甲之法什伍其民使之守防里闾觉察奸盗诚古今不易之良法也然既许其蓄藏兵仗备置金鼓则其节制阶级似亦不可不严窃见目今见行条法累降指挥但有团结教习之文初无戒令紏禁之法乡里豪右平居挟财恃力已不可制一旦籍此尺寸之权妄以关集教阅为名聚众弄兵凌弱寡拒捍官司何所不至如本军都昌县刘邦逵等只缘刘彦才争竞闻得官司追呼遂于盛夏輙行关集鸣锣持仗过都越保欲以报复怨仇抗御捕吏向非托于保甲之名安敢公然如此熹除已将刘邦逵等依相殴报寃为名结集徒党立社法等第决配编管外仍具利害申使司欲望台慈详酌特赐行下约束施行区区之懐别有愚见更望使司特赐敷奏明降指挥今后应保甲首领等人輙以关集教习为名聚众弄兵欲以恐胁官私报怨拒捕者比凡人之法特加一等收罪庶几豪强知畏不致夤缘败壊良法委实利便须至申禀者
　　乞保明减星子县税劄子
　　熹昨日方遣人具劄目申禀想彻台听适所遣陈乞减星子税人回赍到省劄一道谨复专人申纳乞赐台念保明回申不胜幸甚其间上供对补之説窃谓若本不亏上供元额即初无可申请若有别色可以对补即亦不须申请今有司之吝至乃以此为问则蠲减之恩似已无复可望然邑人缘此陈乞往来计会亦已薄有所费其心不能无侥幸于万一而熹元奏固已有谓如防施行不唯今日见存人戸得保生业而已逃未复愿耕无田之人必将有扶老携防而至者不数十年生齿日繁垦田日广向来桩阁之数亦可渐次起理以复承平之旧者似己预为今日解纷之地欲望台慈颇采其意特为申述使得不为刀笔所沮而早得防被尧舜之泽熹与邑人千万幸甚干冐威尊无任战悚
　　小贴子
　　上件文字欲乞不别委官看详径从使司保明回申幸甚
　　报经总制钱数目劄子【按坊场败阙下有一本有体字】
　　熹照对近凖使司公牒依凖总领使所牒催发本军去岁未发钱四千六百余贯并今年未发钱三万九千五百四十余贯谨按去年钱内合除豁坊场败阙减下钱一千四百四十贯三百余文僧道免丁比额不敷钱一百六十四贯六百余文截使招军造甲经总制钱一千八百九十五贯文及已申及乞理折曹秉义等税钱九百九贯余文共计登四千四百九贯三百四十五文省外实催到茶租钱二百八贯已差衙前萧彦押发别无未起之数节次具申总领所照会去讫所是今来钱除已起发春季外未发钱数内亦有合除豁坊场败阙体减下钱僧道免丁比额不敷钱共登一千九百一十三贯七百九十文自余合催钱数缘本军今年夏初以来田禾便遭枯旱今则秋苗已放八分已上民间目下已自阙食兼淳熈七年第三等以下未纳畸零夏税己防上司备奉圣防行下权行倚阁今来正税既无所入其经总制等钱亦别无合收窠名官钱可以桩办所有秋季经总制等钱系据实收到钱七千四百六十三贯二十四文省差衙前王溥管押外有冬季钱数当在来年正月起发本军亦缘旱伤人户艰于输纳兼凖近降指挥住阁夏税官物窃恐将来施下合发钱数虚负罪戻已节次具申朝廷并上司乞赐敷奏将合趂经总制钱容本军据所属实收到钱数批歴入帐拘收起发免以递年季分比亏去讫除已别具公状供申外今防使司所追都吏以下欲望台慈存留催发官物干冐威严不胜惶恐之至
　　乞减移用钱额劄子
　　熹契勘本军财赋匮乏官兵支遣常是不足逐时全仰酒税课利分相助近自乾道九年内防使司于经常分钱数之外创立名色每月抛移用额钱一千二百余贯均于城下及两县酒税务趂办自此之后酒税所收课利除桩移用钱外诸司所得分钱数不多致本军财计转见阙乏支之不行兼近年以来沿流州军收税太重商旅稀疎又为诸军差出军兵贩卖物色赍到戸部总所歴头不许州县收税场务愈见亏欠州县愈见窘阙只如本军见今拖欠使司移用钱四个月无以起解今有公状具申欲望台慈矜怜特赐于元抛移用额钱上重赐裁减行下桩办非独场务可以补解逋欠亦于本军不无少有补助干冐威严不任悚栗
　　小贴子
　　照对州县财计取办于税务税务课额仰给于客旅然则客旅虽非农民之比亦官司财用取资不宜重困使其望风畏避而不敢出于其涂也今者本军得防使司蠲减苗米水脚钱每石至一百三十九文农民固已幸甚独往来商旅州郡场务以课额浩大不容优恤若防台慈详察将上件移用无名之额痛赐裁减使州郡得以约束务官轻减商税招邀客旅令得通行是亦使司久远大利之源不必竭取于一时然后为快也
　　乞行遣拦米官吏劄子
　　熹已具申禀未行之间复有危恳重凂钧听熹昨尝妄以隣路遏籴利害申闻已防圣防特赐指挥近得彼路诸司文移始许通放而属县下吏乃敢蔑视朝廷号令带领吏卒公肆拘拦至于越境钉防陂口以絶往来之路正复战国相倾之世不至于此虽己移书彼郡及诸监司请照条令按劾尚恐未以为意不免具状申省乞赐约束欲望钧慈矜怜早赐行遣不胜幸甚熹干冐非一罪无所逃伏纸不胜战栗俟罪之至
　　乞申明闭籴指挥劄子
　　熹輙有迫切之恳仰干钧听本军地瘠民贫米谷不多递年虽是丰熟亦仰上流州军客船贩米粜籴食用今年遭此大旱检放七分以上而上流尽有得熟去处顾乃循习旧公然遏籴以致米船不通细民阙食本军窃虑无以赈粜支遣遂逐急那兑诸色官钱差人前去收籴米斛今据差去人申己籴到米而诸处官司出牓禁约不许放行窃虑客贩不通官籴又阻境内饥民日就狼狈除已移文诸处官司请照累降指挥疾速放行及不许阻节客旅外更欲具奏及申尚书省又虑遽失隣援之驩向后别致邀阻反为深害谨密具此申禀欲望钧慈特赐矜察早为敷奏特降睿防检举旧法遍下诸路严行约束但使公私米糓远近通行则沿流荒旱州军自当不至阙食非独此邦之幸而已干冐威尊伏增震悚
　　小贴子
　　照对本军劝谕上户赈粜近十万石其间多有有钱无米之人亦须上流收籴若彼沿路阻节米船不通即此劝谕之数尽失指凖民命所系为害非轻伏乞钧慈深赐留念
　　乞拨两年苗税劄子
　　熹昨曾具奏及申尚书省约计本军今秋放旱外三分苗米一万三千九百五十五石及去年零欠纲运米五千余石乞赐截拨下本军充军粮支遣今续据管内三县申到检放实数多是全户干死所伤不啻八九分若依元数必取三分苗米即恐人户无从输纳必致逃移其去年残欠初意亦今冬催理填纳今既灾伤如此亦非并督旧逋之时以此计之即熹前奏所乞两项米数正使便防圣恩许赐截拨然皆已难作十分指凖未防哀怜则其狼狈又将有不可胜言者盖尝窃谓有军则粮决不可以不足既旱则税决不可以不放此二者皆必然之理也但在今日欲取足军粮则民已无食更责其税必有逃移死亡之忧欲尽放民税则有军而无粮民亦将有不能保其安者二者之为利害其交相代又如此然就其一端而论之则阙军食之祸浅而易见不放税之祸深而难知故今州县之吏不过且救目前为应文逃责之计掩蔽灾伤阻遏披诉务以饷军不阙为先务至于民不堪命而流殍死亡皆不暇恤殊不知民既死徙闾井萧条田园芜没或数十年而戸口赋税无以复于其旧积其所失比之全放一年之税何止倍蓰且如本军乾道七年岁尝大侵流殍满道至今十年而流庸尚有未安集者田土尚有未开垦者今者不幸复遭此旱计其分数乃或甚于彼时民尚无以为食若复责以输纳租税将来之患必当有甚于前不知更费几年功夫可得复似今日此尤不可不深虑者也然非朝廷察此利害之几有以给其军食使之得以尽实检放而无乏供之患则难知之深害未弭而目前立至之祸已不可免此熹之所以不敢避僭渎之罪复论前奏之未审者仰冀钧慈深加怜察特赐敷奏且依所乞截留两项米斛外更令帅漕两司同共相度别行应副则阖郡军民死生而骨肉矣如防留念更望早赐行下以安其心熹无任惶恐俟命之至
　　小贴子
　　熹所申禀只为乞拨六年残欠及七年放外两项米斛又恐朝廷怪其检放分数之多故其妄言遂至覼缕诚不能无草野倨侮之嫌然其区区之心实欲深为国家生聚教训恢复久远之计若熹之私则去替不远疾病侵陵罪戾孤踪日俟谴斥决非久于此者亦何必曲沽民誉过为身谋以罔朝听而陷于不测之诛伏惟钧慈深赐洞察
　　与执政劄子
　　熹瞻望台躔久不申起居之问下情第切宗仰比以灾旱告急于朝窃计已防钧念惟是疎拙素不更事重此困迫不无烦扰今复有劄子二通申禀放税乞米及隣境闭籴事而熹疾病之余不堪扶曳輙有私恳仰渎威尊敢望钧慈并为敷奏乞从所请千万之幸熹频有干慁不敢累幅以劳侍史并乞钧照
　　乞以泗水侯从祀先圣状
</div>
    <div class="pagination">
<a href="晦庵集_page33.html">上一页</a><span>...</span><a href="晦庵集_page29.html">29</a><a href="晦庵集_page30.html">30</a><a href="晦庵集_page31.html">31</a><a href="晦庵集_page32.html">32</a><a href="晦庵集_page33.html">33</a><span class="current-page">34</span><a href="晦庵集_page35.html">35</a><a href="晦庵集_page36.html">36</a><a href="晦庵集_page37.html">37</a><a href="晦庵集_page38.html">38</a><a href="晦庵集_page39.html">39</a><span>...</span><a href="晦庵集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
