<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 8 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 8 页/共 44 页
  </h1>
  <div class="content">
   出郭眄细岑【眄莫甸切刘曰眄斜视也】披榛得微路【洙曰赵景贞书渉泽求蹊披榛覔路】溪行一流水曲折方屡渡赞公汤休徒【洙曰惠休上人姓汤】好静心迹素【晏曰素谓质素也】昨枉霞上作盛论岩中趣【洙曰后汉旌车之招相望于岩中】怡然共携手恣意同逺歩扪萝澁先登【洙曰天台赋揽樛木之长萝谢灵运诗蔓弱岂可扪】陟巘反顾要求阳冈暖【洙曰顔延年诗阳冈团精气隂谷曳烟寒】若渉隂岭沍【洙曰左太冲诗白云亭隂冈丹葩曜阳林师曰山南曰阳山北曰隂山南向阳故暖山北背隂故沍寒】惆怅老大藤沉吟屈蟠树卜居意未展杖防回且暮【洙曰左太冲诗杖防招隠士】层巅【一作天】余落日【洙曰谢灵运诗筑观基层巅】草蔓已多露【洙曰卢子谅诗凝露霑蔓草】
　　天寒鸟已归【苏曰鲍照诗天寒日已乆出鸟自知归又云天寒幽鸟归】月出山更静【洙曰山一作人更一作已】土室延白光松门耿踈影【洙曰谢灵运诗牵叶入松门】跻攀倦日短语乐寄夜永【洙曰天台赋恣语乐以终日赵曰天寒则时在冬故用日短夜永】明燃林中薪暗汲石底【一作泉】井大师京国旧德业天机秉补注【鹤曰赞公京中大云寺主谪秦州安置故云】从来支许逰【洙曰支遁字道林讲维摩经遁为法师许询为都讲遁众谓无以歴难询设一难以调遁不能复通】兴趣江湖逈数竒谪关塞【洙曰李广数竒孟康曰竒只不偶也如淳曰数为匃奴所败为竒不偶师古曰言广命只不耦合孟説是矣数所角反竒居冝反黄曰师古以数竒为命只不耦合则数乃命数之数非防数之数也而音所角反盖传印之误也】道广存箕颍【洙曰太丘道广广则难周谢灵运云徐干有箕防之心】何如戎马间复接尘事屏【必郢切】幽寻岂一路逺色有诸岭【修可曰郭璞诗色上逺野岭沉吟立夕阳】晨光稍曚昽【洙曰陶渊明恨晨光之熹微】更越西南顶
　　寄赞上人【乾元二年作】
　　补注【鹤曰摩诃般若经何名上人佛言若菩萨一心行阿耨菩提心不散乱是名上人増一经云处世有过能改者为上人当是乾元二年在秦州作】
　　一昨陪钖杖【洙曰天台赋振金防之铃铃金防钖杖也】补注【希曰梵云阿若罗此云钖杖经云又名智杖又名徳杖显智信功徳本】卜邻南山幽【洙曰左传唯邻是卜】年侵腰脚衰未便隂崖秋【赵曰晋潘岳西征赋云眺华岳之隂崖】重冈北面起竟日阳光留茅屋买兼土【买一作置】斯焉心所求近闻西枝西有谷杉黍【一作漆】稠亭午颇和暖【洙曰天台赋羲和亭午孝祥曰御覧载日初出曰旭曰昕曰晞在午曰亭午在未曰昧】石田又足収【梦符曰按春秋左传呉将伐齐子胥曰夫得志于齐犹获石田也无所用之越不为沼呉其冺矣今云石田足収则虽无用之田犹可获而种也】当期塞【一作寒】雨干宿昔齿疾瘳徘徊虎穴上【逸曰班超云不探虎穴焉得虎子】面势龙头柴荆具茶茗径路通林丘与子成二老来往亦风流【洙曰谢灵运促装反柴荆孙绰风流为一时冠师曰二老言太公伯夷避纣之乱故隠居东海北海之濵今甫亦避乱而卜隠居于此也】
　　太平寺泉眼【乾元二年作】
　　补注【鹤曰太平寺在秦州而诗云北风起寒文当是乾元二年秋冬之交作】
　　招提慿髙冈【洙曰见已从招提游注赵曰招提佛寺也西天谓寺为招提】踈散连草莽【洙曰景帝纪广荐草莽草稠曰荐深曰莽】出泉枯桞根汲引嵗月古石间【一作门】见海眼【赵曰成都记云石笋之下是海眼孙曰成都府城西门外道傍有石笋蜀人言天以镇海眼此泉从石中而出亦如海眼】天畔萦水府【欧曰小説润州为中原水府修可曰张賛南征赋曽潭水府】广深丈尺间宴息敢轻侮青白二小蛇幽姿可时覩如丝气或上烂熳为云雨【洙曰公羊传曰触石而出肤寸而合不崇朝而徧天下者太山之云也】山头到山下凿井不尽土取供十方僧香美胜牛乳北风起寒文弱藻舒翠缕【舒一作胜】明涵客衣浄细荡林影趣何当宅下流余润通药圃三春湿黄精一食生毛羽【洙曰嵇康书又闻道士遗言饵术黄精令人乆夀意甚信之黄曰神农本草黄精乆服轻身延年赵曰凿井自山头至山下皆石而已不能穷尽至于土处也凿井之难如此而得泉眼为可美佛经毎以牛乳供僧】
　　梦李白二首【大歴二年作】
　　补注【鹤曰梁权道因旧次编在乾元二年秦州诗内按白乾元元年戊戌流夜郎寳应元年壬寅卒则此诗不应在乾元二年当是大歴二年故公甞有诗大歴二年调玉烛元皇帝圣云孙】
　　死别已吞声【洙曰鲍昭行路难吞声踯躅不敢言】生别常恻恻【洙曰欧阳建恻恻心中酸楚辞悲莫悲兮生别离苏曰马融不忍生别我心恻恻】江南瘴疠地【洙曰刘孝标流离大海之南寄命瘴疠之地赵曰白防永王璘之累当诛郭子仪请觧官赎罪诏长流夜郎防赦还浔阳坐事下狱浔阳今之江州也属江南东路故云】补注【鹤曰夜郎虽在荣州在长安视之则江南矣其囚浔阳则江南郡也】逐客无消息【鲁曰李斯为秦逐客】故人入我梦明我长相忆【洙曰乐府云梦见已在傍忽觉在他乡上有加飡食下有长相忆】恐非平生防路逺不可测补注【希曰韩非子曰六国时张敏与髙惠二人为友毎相忆不能得见敏便于梦中往寻但行至半道即迷不知路遂囬故沈约诗梦中不识路何以慰相思又文选乐府道逺不可思宿昔梦见之】防来枫林青【洙曰阮籍诗湛湛长江水上有枫树林】防返闗塞黒今君在罗网【苏曰魏夀云妇人女子一旦陷君在罗网】何以有羽翼【洙曰时白为永王事放逐】落月满屋梁【洙曰宋玉神女赋若白月初出照屋梁】犹疑照顔色【彦辅曰西清诗话云太白歴见司马子微谢自然贺知章或以为可与神游八极之表或以为谪仙人其风神超迈英爽可知后世词人状其风貌者多矣亦间于丹青见之俱不若少陵云落月满屋梁犹疑照顔色熟味之百世之下想见风采此与李太白传神诗】水深波浪濶【苏曰宋玉海水深浩波浪广阔非万斛舟不可泛】无使蛟龙得【洙曰续齐谐记屈原五月投汨罗而死楚人哀之毎至此日祭之汉建武中长沙人欧回见一人自称三闾大夫曰吾甞见祭甚善然为蛟龙所苦今若有惠可以栋叶塞之防以五色丝此二物蛟龙所畏也师曰盖言南海波涛之险恐其罹沦溺之患】补注【鹤曰旧传太白溺于采石而新旧史俱不及此观此诗乃是死后作故曰死别已吞声而终云水深波浪濶无使蛟龙得殆诚有捉月之事旧史云竟以饮酒过度醉死于宣城虽隠而彰矣后篇云江湖多风波舟楫恐失坠然则诚有是事也】
　　浮云终日行【师曰楚词云日暮碧云合言君昏暗为羣小所蔽也】游子乆不至【洙曰古诗浮云蔽白日游子不顾反】三夜频梦君情亲见君意告归常局促苦道来不易江湖多风波【一云秋风多】舟楫恐失坠出门搔白首【苏曰诸葛松出门无往还时复搔白首】若负平生志【苏曰李常一囊粟俸拘束尘埃中负平生山林之志】冠盖满京华斯人独顦顇【上昨焦下秦醉切洙曰左太冲诗济济京城内赫赫王侯居冠盖隂四术朱轮竟长衢寂寂扬子宅门无卿相舆】孰云网恢恢【洙曰老子天网恢恢踈而不漏】将老身反累【苏曰稽昴曰吾将老矣反为牛尾累身】千秋万歳名寂寞身后事【洙曰张翰曰使我有身后名不如即时一杯酒阮籍诗千秋百嵗荣名安所之】补注【希曰此盖伤白身后惟有二孙女欲终老于青山而仅葬东麓而已若曰江湖多风波舟楫恐失坠殆真溺矣】
　　有怀台州郑十八司户【乾元二年作】
　　【洙曰防时坐污贼贬台州司户】补注【鹤曰防以至徳二载贬台州是时公在谏省明年即有春深逐客一浮萍之诗矣此诗首云天台隔三江末云相望无所成当是乾元二年秦华间作】
　　天台【洙曰天台山名】隔三江【洙曰一云江海师曰天台山在台州三江一钱塘二杨子三呉松】补注【希曰山海经云岷山大江所出崃山中江所出崌山北江所出东注大江公时在秦故言天台隔三江也】风浪无晨暮郑公纵得归老病不识路【洙曰沈休文梦中不识路何以慰相思赵曰韩非子中事六国时张敏与髙为友毎相思不能得见敏便于夣中往寻但行至半道即迷不知路】昔如水上鸥【赵曰何逊诗曰可怜双白鸥朝夕水上游】今如罝中【洙曰诗肃肃罝苏曰王瑀与弟书曰我若罝中毚虽能跳踯恐未免死】补注【希曰鲍昭诗昔如韝上鹰今如槛中猿公盖用其律】性命由他人悲辛但狂顾【苏曰周烋悲辛旋时复狂顾】山独一脚【洙曰一足曰夔魍魉也梦符曰右按楚词屈原九歌章句有山】蝮蛇长如树【洙曰招魂蝮蛇蓁蓁雄虺九首】呼号旁孤城歳月谁与度从来遇魑魅多为才名悮【洙曰传文十八年舜流四防投诸四裔以御魑魅山林异气所生为人害者赵曰指言郑公谪为台州司户】夫子阮流更被时俗恶【洙曰康书云阮嗣宗为礼法之士所绳故疾之为雠苏曰傅休奕不才耿介多被时俗嫌恶】海隅微小吏【赵曰言郑公反谪为小吏也】补注【希曰台州至海近三百里故云海隅】眼暗髪垂素【洙曰潘安仁秋兴赋素发飒以垂领】黄防映青袍【洙曰一云鸠杖近青袍师曰黄防乃竹箨冠】补注【希曰隽不疑传着黄冐师古曰冐所以覆其首】非供折腰具【洙曰陶潜焉能折腰于闾里小儿赵曰黄帽非是当作鸠杖】平生一杯酒【洙曰沈休文诗平生少年日分手易前期勿言一樽酒明日难重持】见我故人遇【洙曰古诗潇湘逢故人】相望无所成乾坤莽回互【洙曰言天地虽大胡为其身若无所容乎】
　　遣兴三首【乾元元年作】
　　补注【鹤曰梁权道编在乾元二年秦州作以客子念故宅三年门巷空当是乾元元年在华州作盖公以天寳十四载携家避乱至乾元元年为三年是时公之弟在东都故第二篇言弟末篇言洛阳后果暂至东都】
　　蓬生非无根漂荡随髙风天寒落万里不复归本丛客子念故宅三年门巷空【洙曰曹子建转蓬离本根飘飘随长风何意逥飚举吹我入云中髙髙上旡极天路安可穷顾此游客子捐躯逺从戎魏文帝诗客子常畏人】补注【鹤曰公以天寳十四载乙未十一月避贼往白水至乾元二年戊戌为三周年详见题注】怅望但烽火【洙曰匃奴传烽火通甘泉宫】戎车满闗东【洙曰诗戎车既戒】生涯能几何常在羁旅中
　　我今日夜忧诸弟各异方不知死与生何况道路长【洙曰蘓武诗良友逺别离各在天一方山海隔中州相去悠且长古诗相去万余里各在天一涯道路阻且长防面安可知】避冦一分散饥寒永相望岂无柴门归欲出畏虎狼仰防云中雁禽鸟亦有行【洙曰傅休奕仰观鴈南翔】
　　昔在洛阳时亲友相追攀送客东郊道遨游宿南山【洙曰张景阳咏史诗昔在西京时朝野多欢娯荡荡东都门羣公祖二踈曺子建鬬鸡东郊道又驱上彼南山】补注【希曰东郊指洛阳之东遨游二字出马援传】烟尘阻长河树羽成臯间【洙曰有瞽崇牙树羽羽旂也成臯在巩洛间】补注【希曰唐志河南府有成臯府】回首载酒地岂无一日还【洙曰前汉扬雄传好事者载酒过之陶潜亲朋好事或载酒肴而往】丈夫贵壮健惨戚非朱顔
　　遣兴五首【乾元元年作】
　　补注【鹤曰此诗当在乾元元年作禄山前一年死盖公以元年六月出为华州司功而是诗有九月犹絺绤当是其年秋作梁权道编在乾元二年秦州诗内】
　　朔风飘胡鴈【师曰禄山胡人故以胡鴈比之】惨澹带沙砾【郑曰浪狄切小石也洙曰鲍明逺诗朔风充塞起沙砾自飞扬】补注【希曰世説戴道一道人善为辞当途中逢雪人问其状曰先集其惨澹】长林何萧萧【立之曰喻大材当乱世萧条不见用也】秋草萋更碧【洙曰古诗秋草萋已緑立之曰草喻小人草逢秋宜凋瘁今乃萋萋而更碧】北里富薰天【洙曰左太冲北里吹笙竽大临曰言武夫悍卒当禄山乱而能立功取冨贵是以冨贵之势薫炙天地】髙楼夜吹笛焉知南隣客九月犹絺绤【洙曰精曰絺麄曰绤君平曰隋袁充少时父党过门方冬充尚衣葛戏充曰絺兮绤兮凄其以风充曰惟絺惟绤服之旡斁南隣之客非服絺绤而旡斁也盖贫而无御寒之服故耳公诗乂曰花时甘缊袍暮春者春服既成花时而缊袍岂非无春服欤】长陵鋭头儿出猎待明发【洙曰秦武安君头小而鋭赵曰诗明发不寐】补注【希曰按史汉髙祖葬长陵在长安四十里】骍弓金爪镝白马蹴微雪未知所驰逐但见暮光灭归来悬两狼【洙曰诗并驱从两狼兮师曰此诗讽国忠以贵妃之兄位宰相帯剑南节度未知所驰逐正诗不狩不猎之意归来悬两狼正诗有悬狟之意也】门户有旌节【洙曰杨国忠以剑南旌节导驾赵曰旌节贵人所建而罗列于门也】
　　漆有用而割膏以明自煎兰摧白露下桂折秋风前【洙曰庄子人间世山木自冦也膏火自煎也桂可食故伐之漆可用故割之両龚死时有父老来吊哭甚哀既而曰嗟呼薰以香自烧膏以明自消阮籍诗膏火自煎烧大临曰膏漆兰桂皆有用之物喻贤人君子所以煎割摧折者以为小人所中伤也】府中罗旧尹沙道尚依然【洙曰故事凡拜相之后礼絶班行府县载沙塡路自私第至于城东街名沙堤】赫赫萧京尹今为时所怜【洙曰前五行志成帝时童謡云云故为人所羡今为人所怜萧望之甞为左冯翊后饮鸩自杀苏曰明皇虽诛萧至忠常怀之故子美哀之云云赵曰萧至忠参太平公主逆谋被诛虽已诛矣然明皇贤其为人心爱不忘髙力士曰彼不尝负陛下乎帝曰至忠诚国器但晚谬尔其始岂不贤哉旧注引萧望之饮鸩自杀非是】补注【鹤曰萧至忠以参太平公主逆谋至先天二年主败至忠遁入南山捕诛之】
　　猛虎慿其威【苏曰郭韫李鹰如猛虎慿威下视犬羊】往往遭急缚【洙曰曹操谓吕布缚虎不得不急】补注【希曰禄山以至徳二载为李猪儿所杀故云】雷吼徒咆哮枝撑已在脚忽防皮寝处【洙曰子将食其肉寝处其皮立之曰左防二十八年子雅子尾怒卢蒲蔽曰譬之禽兽吾寝处之矣注曰能杀而席其皮】无复睛闪烁人有甚于斯足以劝元恶【师曰禄山之猛可畏不啻于虎而终防葅醢亦足以为元恶之戒矣】
　　朝逢富家葬前后皆辉光共指亲戚大缌麻百夫行送者各有死不须羡其强君看束缚去亦得归山岗【洙曰呉人杀诸葛瑾以籧篨裹尸束缚以篾弃之于石子岗十朋曰此诗讥贵妃于夙昔之日势焰薰炙当世及禄山乱死于马嵬山瘗于道傍岂非束缚之比耶】
　　遣兴五首【乾元二年作】
　　补注【鹤曰乾元二年秦州作】
　　蛰龙三冬卧【洙曰昜龙蛇之蛰以存身】老鹤万里心【洙曰舞鹤赋结长悲于万里】昔时贤俊人未遇犹视今【洙曰后之视今犹今之视昔也】康不得死【洙曰一云且不死】孔明有知音【鲁曰徐庻荐孔明】又如垅底松用舍在所寻大哉霜雪榦歳乆为枯林【洙曰伤有材而不见用师曰龙虽蛰于冬至春则頼以沛霖雨喻孔明得徐庻之荐终则见用鹤虽心在万里奈已老何喻康日暮途穷左右无一言之援是以终死狱中嵇康孔明皆贤士也一则得君一则失势岂非幸不幸耶】
　　昔者【一作在】厐徳公未曽入州府襄阳耆旧间处士节独苦【洙曰后汉逸民传厐徳公者南郡防阳人也未尝入城府夫妻相敬如賔】岂无济时防【一作术】终竟畏罗罟【彦辅曰一作终歳畏罪苦】林茂鸟有归水深鱼知聚举家隠鹿门刘表焉得取【洙曰荆州刺史刘表数屈请不能屈乃就候之谓曰夫保全一身孰若保全天下乎厐公笑曰鸿鹄巢于髙林之上暮而得所栖鼋鼍穴于深渊之下乆而得所宿夫趋舍行止亦人之所巢穴也且各得其栖宿而已天下非所保也因释耕于垅上而妻子耘于前表诣而问曰先生苦居畎畆而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山采药不反秦曰防阳记云鹿门山旧名蘓岭山防阳侯习郁立神祠于山刻二石鹿夹道口俗因以庙名山】
　　陶潜避俗翁未必能达道【苏曰墨子未必达吾道】观其着诗集颇亦恨枯槁【赵曰因陶潜而有所悟故于此诗非直诋陶也陶集中如饮酒诗虽留身后名一生亦枯槁其他皆类是岂不谓之颇恨枯槁乎】达生岂是足黙识盖不早有子贤与愚何其挂怀抱【立之曰山谷书渊明文有与五子疏又命子诗曰夙兴夜寐愿尔斯才才之不才亦已焉哉又责子曰虽有五男儿揔不好纸笔俗人便谓渊明诸子皆不肖而渊明愁叹见于诗所谓痴儿前不得説梦也黄曰子美困于三蜀盖不知者诟病以拙于生事又往往讥议宗文宗武失学故聊寄此诗于渊明以觧嘲耳】
　　贺公雅呉语【洙曰贺知章也苏曰陆机雅能呉语呉儿闻之皆起归思孝祥曰语林曰眞长云丞相何竒止能作呉语及细唾也】在位常清狂【洙曰武五子传清狂不惠凡狂者隂阳脉尽浊今此又不狂似狂者故言清狂也或曰色理清徐而心不惠曰清狂清狂如今白痴】补注【鹤曰旧史云知章性放横善谈论当时贤达皆倾慕之晚年尤加纵诞无复规检自号四明狂客】上防乞骸骨【苏曰贾亮防乞骸骨三上不答乃弃官隠中条】黄冠归故乡【苍舒曰礼记郊特牲曰野服黄冠黄冠草服也】爽气不可致【洙曰王徽之以手板拄颊云西山朝来致有爽气耳】斯人今则亡【鲁曰顔渊今也则亡】补注【鹤曰天寳三载知章因病恍惚乃上防请度为道士求还乡里上许之至乡无几寿终】山隂一茅宇江海日凄凉【洙曰知章事明皇为秘书监自号四明狂客及秘书外监晚节尤诞放请为道士归乡里以宅为千秋观表求周官湖数顷为放生池有诏赐镜湖一曲】吾怜孟浩然短褐即长夜【修可曰短当作裋见北征诗注王仲宣长夜何冥冥赵曰南史范晔在狱中为士题扇曰即长夜之悠悠】赋诗何必多往往凌鲍谢【鲁曰鲍照谢眺蘓曰冮揔词气凌鲍谢笔迹踵二王史柄云足下新诗往徃气凌鲍谢赵曰往往者忽忽如此也应璩百一诗用防称才学往往见叹誉也】补注【鹤曰旧史孟浩然隠鹿门山以诗自适年四十游京师应进士不第张九龄镇荆州署为从事与之唱和不达而卒浩然甞曰赋诗何必多往往凌鲍谢此诗盖公全用其两句也】清江空旧鱼【赵曰浩然甞有诗曰试垂竹竿鋭果见查头鳊今言清江之内空有旧鱼而人不见】春雨余甘蔗毎望东南云【蘓曰梁瑄不归弟璟毎见东南白云即立望惨然乆之】令人防悲咤【陟驾切正作咤修可曰郭璞游仙诗川哀年迈抚心独悲咤赵曰浩然防阳人防阳在秦州之东南公思而不见故望云而空悲咤耳】
　　前出塞九首【乾元二年作】
　　补注【鹤曰晋刘畴传有出塞曲今谓之出塞当是乾元二年至秦州思天寳间事而为之】
　　戚戚去故里悠悠赴交河【洙曰陆士衡悠悠行迈逺戚戚忧思深蘓曰古诗转战交河道修可曰按唐西州交河在伊州西七百里河水分流绕城下因以名之汉侯应上书云车师前国王治交河】补注【鹤曰西州交河郡在唐陇右道郡亦有交河县自县三百七十里至北庭都防府城备土畨之处也此言调丁屯守之害】公家有程期【洙曰程限期防也】亡命婴祸罗【刘曰汉寳荣亡命山林赵曰畏公家之期程而逃亡其命则必有収捕祸所及矣】君已富土境【蘓曰徐越吾君土境逺方物富备而又取炎瘴之地恐后为中国患】开邉一何多【师曰此句讥禄山国忠之徒为国生事于夷狄也】弃絶父母恩吞声行负戈【泰伯曰李奎被掠毁冠裂冕吞声负戈】
　　出门日巳远不受徒旅欺【师曰此言离家日乆已习战鬬之事故徒旅不能欺也】骨肉恩岂断【竦曰苏武诗骨肉枝叶】男儿死无时走马脱辔头【梅曰木兰曲云南市买辔头】手中挑青丝【洙曰梁简文帝紫骝马诗青丝悬玉赵曰宛转青丝鞚丝马鞚也】防下万仞冈俯身试搴旗【洙曰曺子建仰手接飞猿俯身散马蹄左太冲振衣千仞冈又斩将搴旂】
　　磨刀呜水【呜一作呼】水赤刃伤手欲轻肠断声心緖乱已乆【洙曰鲍昭诗行子心肠防修可曰辛氏三秦记陇山天水大坂也俗歌云陇头流水呜声幽遥望秦川肝肠防絶故曰呜水】丈夫誓许国愤惋复何有【郑曰惋乌樌切惊叹也】功名图骐驎【蘓曰羊引基曰丈夫儿功名立于少壮时期图于骐驎何苦苦守笔砚度日而已郑曰骐驎汉阁名图画功臣于此】战骨当速朽【洙曰孔子曰死不如速朽师曰丈夫以身许国此劝以义之意】送徒既有长【丁丈切洙曰髙祖以亭长为县送徒骊山】逺戍亦有身生死向前去不劳吏怒嗔【师曰足见其强驱人于战岂所谓悦以犯难民忘其死者乎】路逢相识人附书与六亲哀哉两决絶不复同苦辛【洙曰国宗领劒南募使遣戍泸南饷路险乏举无还者人人思乱此诗所以作也】迢迢万余里领我赴三军军中异苦乐主将宁尽闻【洙曰王仲宣从军诗从军有苦乐但问所从谁师曰为将之道甘苦与众同之今将乐而士苦苦乐之异如此岂善抚循士卒者乎】隔河见胡骑倐忽数百羣我始为奴仆防时树功勲【禹偁曰汉卫青奋于奴仆】
　　挽弓当挽强【苏曰张谅少壮气鋭好挽强弓明帝用为校尉】补注【希曰周勃传注服防曰引强弓弩官也孟康曰如此挽强司马也】用箭当用长【洙曰晁错云弩不可以及逺与短兵同射不能中与亡矢同中不能入与亡镞同】射人先射马擒贼先擒王【洙曰前匃奴传月氏欲杀冐顿冐顿奔归头曼头曼令将万骑冐顿乃作鸣镝习勒其骑射令曰鸣镝所射而不悉射者斩后冐顿以鸣镝射单于善马左右悉射之冐顿知其可用遂以鸣镝射头曼左右皆随之遂杀头曼而自立师曰甫谓射马擒王不欲多杀伤也】杀人亦有限立国自有疆【蘓曰左思曰列国分王自有疆界】茍能制侵陵岂在多杀伤【赵曰孟子曰定于一孰能一之不嗜杀人者能一之而喜开边者乃好大喜功之士则公之诗岂不益于教化乎】
　　驱马天雨雪军行入髙山迳危抱寒石指落曽冰间【洙曰陆士衡驱马渉隂山山隂马不前仰慿积雪岩俯渉坚氷渊修可曰前匈奴传匈奴攻太原髙帝自将兵撃之防冬雨雪士卒堕指者十二三】已去汉月逺何时筑城还浮云暮南征可望不可攀【师曰暮望归云南征不得与之还是故叹云云】
　　单于防我垒百里风尘昏【晁曰王僧逹诗千里暮沙昏】雄劒四五动彼军为我奔【梦符曰按吴越春秋吴王阖闾使干将造剑二枚一干将二镆鎁阳曰干将而作文隂曰镆鎁而作漫理雄犹阳也修可曰烈士传眉间尺楚人干将镆鎁之子楚王夫人常于夏纳凉而抱鐡柱心有所感遂懐孕后产一鐡楚王命镆鎁铸为防剑一雌一雄镆鎁乃留雄而以雌进楚王剑在匣中常悲鸣楚王问羣臣对曰剑有雌雄鸣者雌忆其雄也王大怒收镆鎁杀之眉间尺乃为其父杀楚王】虏其名王归【修可曰前匃奴传霍去病卫青操兵归瀚海虏名王贵人以百数】系颈授辕门【洙曰曹子建求自试表昔贾谊弱冠求试属国请系单于之颈而制其命终军使越欲得长缨系其王羁致北阙唐曰宣帝纪单于遣其名王奉献师古注名王谓有大名以别诸小王也韩曰辕门出周礼掌舍掌王之防同之舍设车宫辕门】潜身备行列【蘓曰卢绥潜身屈志暂备行列】一胜何足论【蘓曰孙子曰一胜一负兵家常事不足论也】
　　从军十年余能无分寸功众人贵茍得欲语羞雷同【洙曰曲礼毋雷同注雷之发声物无不同时应者】中原有鬬争况在狄与戎【洙曰书蛮夷猾夏诗戎狄是膺】丈夫四方志【洙曰礼射义桑弧蓬矢以射天地四方示男子之有志也】安可辞固穷【琪曰语君子固穷梅曰甫于斯时寕可固穷不敢为国生事虽无分寸之功其忠于君可见矣】
　　后出塞五首【乾元二年作】
　　【鲍曰天寳十四年乙未三月壬午安禄山及契丹战于汉水败之故有后出塞五首为出兵赴渔阳也】补注【鹤曰同是乾元二年作】
　　男儿生世间及壮当封侯【洙曰后汉班超常投笔叹曰无他志畧犹当效傅介子张骞立功异域封侯安能事笔砚乎梁竦大丈夫生当封侯】战伐有功业焉能守旧丘【赵曰鲍明逺云去乡三十载复得还旧丘】召募赴蓟门【洙曰鲍明逺始随张校尉召募到河源吕曰召募字出呉志中郎将周祗乞于鄱阳召募葢召谓自隐度而应募为召募也】军动不可留千金买马鞍百金装刀头【洙曰唐刺史见观察使皆抹首靴足握刀头候路左】闾里送我行亲戚拥道周【赵曰有杕之杜生于道周】班白居上列【洙曰班白者不负戴于道路矣】酒酣进庻羞【赵曰周礼庖人供防纪之庻羞】少年别有赠含笑防吴钩【洙曰鲍明逺诗锦帯佩呉钩薛曰歴按吴越春秋吴王分聘欧治子作名剑五一曰纯钩二曰湛卢三曰豪曹四曰鱼肠五曰巨阙秦客薛烛善相剑呉王取纯钩示之薛烛曰光乎如屈阳之华沉沉如芙蓉始生于湖观其文如列星之行观其光如水溢于塘此纯钩也修可曰吴王阖闾命国中作金钩令曰善者赏之百金有贪王之重赏者杀其二子以血衅金遂成二钩献而求贪王曰为钩者众子独求赏何以异作钩者曰吾之作钩也杀二子衅成二钩于是向钩而呼二子之名曰我在此王不知汝之神也声絶于口两钩俱飞着父之胷王大惊曰寡人诚负于子乃赏百金遂服而不离身见吴越春秋】
　　朝进东门营【洙曰夏官大司马师以门名疏古者军将葢为营治于国门鲁有东门襄仲宋有桐门右师皆上卿为将军者】暮上河阳桥【洙曰李陵诗携手上河梁游子暮何之郑曰河阳洛邑也】落日照大旗马鸣风萧萧【洙曰车攻萧萧马鸣荆轲歌风萧萧兮易水寒】平沙列万幕部伍各见招【洙曰李广幕府注幕府者以军幕为义军旅无常居止故以帐幕言之程不识正部曲行伍营阵撃刁斗赵曰士卒之多则将各有一幕故一部伍之人各相招认以居幕也】中天悬明月【洙曰子虚赋曵明月之珠旗】令严夜寂寥【赵曰但见月悬中天正照此夜而人不嚣哗则令严可知】悲笳数声动【洙曰李陵书胡笳互发牧马悲鸣沈曰笳居牙切塞上巻芦叶以吹】壮士惨不骄借问大将谁恐是霍嫖姚【郑曰嫖频妙切洙曰霍去病为嫖姚校尉服防曰嫖姚劲直之貌荀悦汉纪作票字霍去病后为票骑将军尚取嫖姚之字耳今读者音票遥不当其义十朋曰卫霍皆椒房之亲以致显贵故比之国忠然国忠以宠幸进骄暴不恤士卒士卒皆疾之故云恐是霍嫖姚】补注【希曰服防曰嫖频召反姚羊召反今诗乃平声】
　　古人重守邉今人重髙勲【洙曰重守邉保其疆埸而巳重髙勲则邀功而生事此后世所以有穷兵黩武之君也】补注【鹤曰杨国忠虽当国常领剑南召募使遣戍泸南饷路险乏举无还者旧勲户免行所以宠战功国忠令当行者先取勲家】岂知英雄主出师亘长云【郑曰亘居邓反极也】六合巳一家四夷且孤军【洙曰髙祖曰天下同姓一家慎毋反以六合为一家】遂使貔虎士奋身勇所闻【洙曰牧誓如虎如貔】防剑撃大荒【洙曰见回略大荒来注髙祖纪防剑撃柱】日收胡马羣【洙曰古诗胡马嘶北风】誓开冥北【赵曰冥北方之神也冥北则冥所主之北地也】持以奉吾君【洙曰或撃大荒或开冥之北为国生事持此功以献防于君虽受髙爵重禄不亦厚顔乎此诗讽国忠之徒】献凯日继踵【洙曰周礼注凯献功之乐】两蕃静无虞【苏曰段容曰西北安静二蕃旡虞年谷屡丰符瑞荐至正陛下修文养士之际赵曰西北两蕃已寕矣】渔阳豪侠地【洙曰渔阳北地也朱叔元书奈何以区区渔阳结怨天子】撃鼓吹笙竽【洙曰左太冲南隣撃钟磬北里吹笙竽赵曰燕蓟巳复而民乐也】云帆转辽海【洙曰辽海辽东郡苏曰吾欲张片防泛日本转辽海采访海外奇异非区区守一别驾折腰于子辈耶】粳稻来东吴越罗与楚练照耀舆台躯【洙曰昭七年传皂臣舆仆臣台曹子建下逮舆台】主将位益崇气骄凌上都边人不敢议议者死通衢【洙曰时好边功李林甫任蕃将也师曰主将禄山也禄山兵还赏赉无赀宗御承天门率百官迎迓禄山恃功髙气凌公卿谁复敢议其事哉】补注【希曰两蕃谓吐蕃与奚契丹禄山讨之又杨国忠尝遣剑南留后李宓率兵十余万撃阁罗鳯败死西洱河国忠矫为防书上闻自再兴师倾中国骁骑二十万骑屡举无遗天下寃之主将当指安与杨而言以其皆生边患又矫为防书以罔上也】
　　我本良家子【洙曰石季伦诗我本汉家子赵充国传六郡良家子】出师亦多门【苏曰田穣苴战伐出师多门余曰左成十六年晋政多门】将骄益愁思身贵不足论跃马二十年恐辜明主恩【洙曰蔡泽曰跃马疾驱四十三年足矣薛曰右按古乐府以死报君恩谁能辜恩眄】坐见幽州骑长驱河洛昏【洙曰时禄山自幽州防河洛曹子建幽并逰侠儿长驱防匈奴】中夜间道归【端本曰蔺相如使人奉璧间道驰归赵】补注【希曰髙祖纪从间道走归师古曰间空也投空隙而行不公显也】故里但空村【洙曰顔延年去国还故里幽门蔚蓬藜师曰言国忠闻禄山有变已防两都遂脱身自防路归恐为奸盗所获故里但空村言居民尽避胡也】恶名幸脱免【苏曰岑永幸脱此恶名当洗耳浣心老采笋蕨】穷老无儿孙【蘓曰详味此诗葢禄山反时其将有脱身归国而禄山尽杀其妻子者不出姓名亦可恨也】

　　补注杜诗巻五
　　钦定四库全书
　　补注杜诗巻六　　　　　宋　黄希　原本
　　黄鹤　补注
　　别赞上人【乾元二年作】
　　补注【鹤曰公以闗辅饥乃赴成州遂以乾元二年十月去秦州此诗云嵗暮饥馁迫野风吹征衣当是其时作】
　　百川日东流客去亦不息【洙曰谢晖诗大江流日夜客心悲未央】我生苦漂荡何时有终极【修可曰曹子建诗相思旡终极】赞公释门老放逐来上国【师曰赞公与房琯逰从琯既待罪赞公亦被谪上国京师也】还为世尘婴【洙曰陆士衡牵世婴时网又世网婴我身师曰赞公本脱俗人今反为世尘所累婴累也】颇带憔悴色杨枝晨在手【定功曰佛经云手把青杨枝徧洒甘露之水】豆子两巳熟【苏曰崔见习凿齿曰豆子熟矣张亘曰豆子眼中黒精也言无邪视也赵曰今取杨枝字以见赞当春方为寺主来秦州而巳见豆子熟之际矣】补注【希曰梵纲经若佛子常应二时头陀冬夏坐禅结夏安居常用杨枝而菩萨行头陀时及逰方时行百里千里此常随其身任渊云诗言赞公道力深妙杨枝挥洒便能致雨以熟豆田或然】是身如浮云【君平曰维摩经是身如响属诸因缘是身如浮云须臾变灭是身如电念念不在】安可限南北【竦曰蔡谟初渡江曰此天所以限南北也】异县逢旧友初欣写胷臆天长闗塞寒嵗暮饥冻逼【洙曰一云长天闗塞逺嵗暮饥寒迫赵曰当作饥寒字别刘诗在十月而此云嵗暮者以见将为嵗暮之计以救饥寒也】野风吹征衣欲别向曛黑【洙曰鲍明逺诗野风吹秋木谢灵运诗朝逰穷曛黒】马嘶思故枥【洙曰嘶一作鸣】归鸟尽敛翼【洙曰陶潜诗归鸟趍林鸣】古来聚散地【苏曰长安乃古今聚散荣辱之地崇山逺水惟与骚客作愁具】宿昔长荆棘【洙曰姑苏台诗荆棘霜露沾人衣】相看俱衰年出处各努力【苏曰王导别阮彦曰宜努力为主古诗云明时各努力师曰此葢叹两都之地昔与赞公或聚或散扵此今经禄山之乱尽长荆棘况二人俱当衰年出处之迹可不勉乎】
　　万丈潭【乾元二年夏作】
　　【洙曰同谷县作】补注【鹤曰梁权道以为乾元二年自秦之同谷作然公以二年十月之同谷而此诗乃云何事炎天遇快意风雨会其年夏在秦按公有寄赞上人诗云徘徊虎穴上面势龙头兹乃云龙依积水蟠窟压万丈内殆是在秦州作又尝以此诗参西枝村寻草堂地诗大概相类】
　　青溪合寞神物有显晦龙依积水蟠窟压【洙曰一作厌】万丈内【洙曰天台赋临万丈之絶】局步凌垠堮【洙曰西京赋灵囿之中前后元有垠堮局渠六切堮逆各切】侧身下烟霭前临洪涛寛却立苍石大山危一径尽岸絶两壁对削成根虚无【洙曰顔延年诗践华因削成】倒影垂澹瀩【洙曰一作赖天台赋序或倒影扵重溟郑曰瀩徒对切犹澹沲也水带沙往来貌如淳曰在日月之上反从下照故其影倒】黑知【一作又如】湾澴底清见光炯碎孤云倒来深飞鸟不在外髙萝成帷【洙曰一作帐】幄寒木曡旌斾【修可曰康协终南行枫丹杉碧叠旌立斾】逺川曲通流嵌窦潜泄濑造幽无人境【洙曰天台赋卒践无人之境】发兴自我辈告归遗恨多将老斯逰最闭蔵脩鳞蛰出入巨石碍何当炎天过快意风雨会【洙曰雨一作云】
　　两当县呉十侍御江上宅【乾元二年十月作】
　　【俯曰按地理志鳯州两当县州西八十五里汉故道县后魏置两当以大散闗与嘉陵地势险隘相当故云两当】补注【鹤曰江即嘉陵江乾元二年秦州作九域志秦州西南至成州二百六十里两当县在鳯州城西鳯州亦西至成州二百七十里殆是公自秦西至同谷时道经两当故作此诗乾元二年十月也图经云古者相传嘉陵江与朱沮水相防于县界故云两当又云东京西蜀至此三十程故名两当本朝赵抃自成都被召还朝宿广乡驿有诗云被召趍都景物疏两当中夜宿中途注云图经云东京西蜀至此道里均焉驿在县中】
　　寒城朝烟淡【洙曰谢晖诗寒城一凝眺平楚正苍然】山谷落叶赤补注【鹤曰鳯州有嘉谷即嘉陵江所出】隂风千里来吹汝江上宅【赵曰详味诗意呉侍御迁谪之因为辨论良民不是奸细以此忤权贵而得罪耳首四句以秦地之时景物言其宅在两当县之江上所以为之感激也两当枕嘉陵江上】鹍鸡号枉渚【洙曰王徽之诗窈霭潇湘空歘吸鹍鸡悲谢灵运诗弭楫薄枉渚楚辞朝发枉渚夕宿辰阳沈曰相如上林赋云蔺鹤乱鹍鸡张楫曰鹍鸡似鸖黄白色张无尽武陵图经纠缪云武陵之东口二山一曰枉山吴均宋地居注云宋元嘉七年五月大水武陵枉山陷为枉渚大平御览载湘州记云枉山在郡东十七里有枉焉山西溪口有小湾谓之枉渚革曰谨按两当县鳯州乃古雍州之地子美是诗云枉渚乃渚之斜曲而不直者非武陵湘潭之枉渚也敏功曰陆云答张士然诗曰通波激枉渚注云枉渚曲渚也亦以斜曲为义田曰鹍鸡楚地有之楚辞曰鹍鸡啁唽】日色傍阡陌补注【希曰汉成帝纪出入阡陌师古曰秦时商鞅所开也】借问持斧翁防年长沙客【洙曰武帝末暴胜之为直指使者衣绣衣持斧逐盗长沙长沙湖广地名赵曰持斧御史事指言呉侍御也长沙即潭州贾谊所谪之地】哀哀失木狖【洙曰西都赋猿狖失木淮南子猿狖颠坠而失木】矫矫避弓翮【赵曰淮南子雁衘芦而翔以避弋缴以比呉之失所也】亦知故乡乐未敢思宿昔昔在鳯翔都共通金闺籍【洙曰谢晖诗既通金闺籍赵曰金闺金马门也共通者公为左拾遗与呉共通籍也】补注【希曰寳应元年建夘月复以鳯翔为西都】天子犹防尘【洙曰僖二十四年传臧文仲曰天子防尘于外敢不奔问官守】东郊暗长防【洙曰书秦誓东郊不开晁错曰劲弩长防射疏及逺】兵家忌间谍【洙曰李牧为雁门谨烽火多为间谍】此辈常接迹台中领举劾【端本曰举善劾有罪御史职也】补注【希曰按百官志治书侍御史掌举劾百寮又后汉百官志侍御史十五人注掌察举非法受公卿郡吏奏事有违失举劾之呉既振职而忤宰相意是明年宰相裴冕苗晋卿张镐未知忤谁】君必慎剖析不忍杀无辜【洙曰书与其杀不辜宁失不经】所以分黑白上官权许与失意见迁斥【洙曰谢灵运诗遭物悼迁斥师曰肃宗时禄山未平贼遣谋者行反间之言以中伤朝臣呉侍御作台官正领举劾之职毎得罪者必为之分剖曲直是非之理不忍滥杀无罪由是失宰相意遂见斥逐于两当上官宰相也呉侍御虽有所辨明宰相虽权时从之必竟不悦以此故黜之】仲尼甘旅人【洙曰王弼仲尼旅人则国可知矣】向子识损益【修可曰后汉向长字子平潜隠于家读易至损益卦喟然叹曰吾知富不如贫贵不如贱未知死何如生耳】朝廷非不知闭口休叹息【洙曰张厚曰此事巳知闭口何劳叹息】余时忝诤臣【赵曰时为拾遗也】丹陛实咫尺【洙曰僖九年传天威不违顔咫尺】相看受狼狈至死难塞责【苏曰吕产罪虽至死亦难塞责】补注【鹤曰肃宗即位次彭原诏御史论事勿先曰大夫宰相似有意于聴言矣而呉侍御以论良民不是奸细忤权臣而见斥杜公亦以论房琯而见疎今观相看受狼狈之句可以觇其求言之非诚也】行迈心多违【洙曰诗行迈靡靡沈休文诗江海事多违】出门无与适于公负明义惆怅头更白【赵曰落句见公之恨深矣师曰甫时为拾遗其去天子不逺可以谏矣坐看呉公之狼狈虽死不足责呉公之责盖甫自知扵呉公有负是以惆怅自刻责其非义也故云于公负明义惆怅头更白】补注【鹤曰呉公以谏而黜杜公同在言路不能辨其屈徒作诗以自责异乎范文正公以谠直去国而余襄公上疏论救亦贬尹师鲁欧阳公相继论説又皆贬降扵此亦见本朝养成士气可使沈黙偷安者为之愧死也】
　　发秦州【乾元二年作】
　　【洙曰乾元二年自秦州赴同谷县纪行十二首】补注【鹤曰按九域志秦州西南至成州二百六十五里同谷乃附邑当是乾元二年赴同谷时旧注是矣】
　　我衰更懒拙生事不自谋无食问乐土【洙曰诗适彼乐土师曰同谷在京之南不经残破故云乐土】无衣思南州【彦辅曰楚辞嘉南州之炎徳南州气暖故思南州】汉源十月交【鲍曰唐志汉源属同谷郡大槩美同谷风土多暄利于贫士非九月十月之交去秦也】补注【希曰汉源同谷郡之中下县近蜀故多暖】天气凉如秋草木未黄落【苏曰贾谊长沙十月草木尚未黄落加之蒸湿此人甚不宜风土】况闻山水幽【洙曰水一作东】栗亭名更佳【郑曰今成州栗亭县】补注【希曰九域志栗亭在成州东五十里亦县名而唐志不言】下有良田畴充肠多薯蓣【洙曰永和初有采药于衡山者道迷粮尽过息嵓下见一老公告之以饥与之食物如薯蓣后不复饥田曰陶隠居云薯蓣处处有之掘取食之以充粮图经云胡闽中出一种根如芋而皮紫色煎煑食之俱美彼土人呼曰藷音殊山海经云景山北望沙泽多藷藇言与薯蓣同】崖蜜亦易求【苏曰崖蜜乃樱桃也陆机诗崖蜜珠蒲蓝王子敬帖云山隂崖蜜珠甘嘉得多尤妙本草戴石蜜陶隠居云即崖蜜也髙山嵓石间作之色青赤味小噞食之心烦其蜂黒色似防刘禹锡云崖蜜则是一蜂如陶所説出南方嵓岭间生悬崖上蜂大如防房着崖窟以长竿刺令蜜出承取之多至三四石入药用胜于凡蜜谷子曰百花醴蜜也崖蜜樱桃也以子美此诗观之十月间恐无樱桃则崖蜜更无异议也】补注【希曰崖蜜则蜂扵崖石上所作之蜜成州多产此故贡以蜡烛李义山蜂诗云红壁寂寥崖蜜尽碧帘迢逓雾巢空唐人大抵称蜜为崖蜜也】密竹复冬笋清池可方舟【赵曰谢灵运登石门最髙顶诗宻竹使径迷方舟并两舩】虽伤旅寓逺庶遂平生逰【伤一作云】此邦俯要冲实恐人事稠补注【希曰此邦指秦州而言也】应接非本性【苏曰阮嗣宗颇倦人事应接进退非吾本性赵曰王子敬过越州见潭壑澄澈清流泻注云山川之美使人应接不暇】登临未销忧【洙曰王仲宣登楼赋登兹楼以四望聊暇日以销忧】谿谷无异石塞田始微收岂复慰老夫惘然难久留日色隠孤戍【洙曰惘一作焹谢玄晖诗曰隠涧疑空】乌啼满城头【赵曰何逊诗团团日隠州乌啼满城头】中宵驱车去饮马寒塘流【洙曰古诗饮马长城窟】磊落星月髙【赵曰古诗两头纎纎新月生磊磊落落向曙星】苍茫云雾浮【修可曰庾信诗苍茫云貌同】大哉乾坤内吾道长悠悠【师曰言天地虽寛而吾道凋丧若无所容亦终于此而巳矣故曰吾道长悠悠】
　　赤谷【乾元二年作】
　　补注【鹤曰以晨发赤谷亭又前有赤谷西崦则此亭在秦州近境乾元二年作】
　　天寒霜雪繁【洙曰诗正月繁霜赵曰孔子曰天寒既至霜雪既降】逰子有所之【洙曰李陵诗逰子暮何之】岂但嵗月暮【洙曰古诗凄凉嵗云暮又嵗月忽巳晩】重来未有期【洙曰苏武诗相见未有期】晨发赤谷亭险艰方自兹【洙曰任彦升诗晨发富春渚又云艰险方自知】乱石无改辙【洙曰曹子建诗中涂絶无轨改辙登髙冈】我车巳载脂【洙曰泉水诗载脂载辖还车言迈】山深苦多风【洙曰魏文帝苦战行谿谷多风霜雪沾衣】落日童稚饥【洙曰苦寒行行行日巳逺人马同时饥】悄然村墟逈烟火何由追【赵曰四望无烟火公诗言童稚苦饥而村墟尚逺烟火无所追求以造饭也师曰按地理志秦州陇城县有大陇山亦曰陇首山三秦记云其坂九回上者七日乃越上有清水四注下俗歌曰陇头流水鸣声幽咽遥见秦川肝肠断絶甫盖上大陇山故云云谓其坂九囘故也】补注【鹤曰按新旧史地理志陇城县下不言有大陇师所注其殆本九域志而言与】贫病转零落【洙曰一云飘零曹子建零落归山谢灵运诗万事俱零落】故乡不可思【洙曰郁郁多愁思绵绵思故乡魏文帝苦哉行还望故乡郁何垒垒】常恐死道路【洙曰论语寜死扵道路乎】永为髙人嗤【洙曰古诗但为后世嗤】
　　鐡堂峡【乾元二年作】
　　补注【鹤曰乾元二年三峡当是尚属秦境详见注】
　　山风吹逰子缥缈乗险絶【逢元曰缥缈衣裳飞扬貌】峡形藏堂隍【立之曰山台如堂隍峡蔵扵两山之间】补注【鹤曰九域志秦州西北有上峡下峡峡口壁其此峡之分与又唐志成纪有铁峡】壁色立积铁径摩穹苍蟠【洙曰魏文帝修条摩苍天常道立深谷下无底髙岩暨穹苍赵曰径之屈蟠而摩天以言髙也】石与厚地裂脩纎无垠竹嵌空太始雪【限一作垠空一作孔】威迟哀壑底【洙曰殷仲文诗哀壑叩虚无】徒旅惨不悦【洙曰谢灵运诗徒旅苦奔峭顔延年诗改服饰徒旅又闵徒御悲威迟良马烦】水寒长氷横【鲁曰谢灵运诗石横水分流】我马骨正折【防热切洙曰诗我马瘏矣荀子折筋絶骨】生涯抵弧矢盗贼殊未灭飘蓬逾三年【赵曰飘蓬出商君书曰夫飞蓬遇飘风而行千里乘风之势也古诗云转蓬离本根飘飘畏长风】回首肝肠热【师曰弧矢言盗贼兴也自盗贼窃发以来生涯抵弃不成家计抵弃也肝肠热言忧则内热也】
　　盐井【乾元二年作】
　　【彦辅曰蜀都赋家有盐泉之井】补注【鹤曰唐食货志云唐有盐井六百四十而黔州有井四十一成州巂州井各一果阆开通井百二十三功眉嘉州井十三梓遂绵合昌渝泸资荣陵简井四百六十以井指成州之井而言也虽地理志言秦州长道县有盐而食货志所载盐井则无故以为是成州之井且长道本成州又唐地理志成州有静戎军寳应元年徙马邑州于盐井城置】
　　卤中草木白【洙曰地舄卤者生盐修可曰许慎説文曰卤盐池也东方谓之斥西方谓之卤又汉宣帝常困扵莲勺卤中注莲勺县有盐池广十余里其乡人名卤中师古曰今在栎阳县】青者官盐烟【苏曰郭思瑶溪诗话作直者青盐烟】官作既有程【洙曰程限也赵曰陈琳诗官作自有程】煑盐烟在川【洙曰前汉呉王东煑海为盐】汲井嵗搰搰【郑曰古忽切木名洙曰荘子天地篇子贡见汉隂丈人方将为圃畦凿隧而入井抱瓮而出灌搰搰然用力甚多而见功寡】出车日连连【洙曰庄骈拇篇又奚连连如胶漆纒紏连结也天启曰连连言运载不辍也】自公斗三百转致斛六千【洙曰转致言贸易也斗三百斛六千言其利相倍什】补注【希曰唐志云天寳至徳间盐每斗十钱乾元元年第五琦为诸州权盐铁使尽摧天下盐斗加时价百钱而出之为钱二百一十此诗作扵乾元二年何以乃云斗三百当是天下艰危因民所急而税之刘晏之防行而愈昂矣】君子慎止足【修可曰张景阳咏史诗达人知止足】小人苦喧阗我何良叹嗟物理固自然【洙曰一云亦固然鲁曰物有利则人争取之此理之自然何可叹嗟乎】
　　寒峡【乾元二年作】
　　【鲁曰寒峡云门皆秦地名】补注【鹤曰乾元二年作秦成大抵多峡然秦至成之界垂二百里又七十里至成今公自十月去秦而至至此巳仲冬之交则此峡当在秦州之境】
　　行迈日悄悄【洙曰诗行迈靡靡又忧心悄悄黄曰逺行曰迈】山谷势多端云门转絶岸积阻霾天寒【洙曰尔雅释天风而雨土为霾】寒峡不可度我实【一作贫】衣裳单况当仲冬交【师曰甫自秦至此巳十一月故云仲冬交甫于诗皆以年月纪欲后世有所考其行止也不然何以谓之诗史乎】泝防増波澜野人寻烟语行子旁水餐此生免荷殳【郑曰荷何佐切负也洙曰人诗荷戈与殳苏曰刘肃退居嵩岭恬然自乐谓儿侄曰尔辈当勉力井春此生何望青云致身傥免荷戈执殳其幸亦非细】未敢辞路难
　　法镜寺【乾元二年作】
　　补注【鹤曰同上是乾元二年作诗云愁破崖寺古意尚在秦州也】
　　身危适他州【黄曰身危谓避闗辅之饥也】勉强终劳苦【苏曰陶侃勉强仕宦终亦劳心苦力但归老田园养此疲薾可矣】神伤山行深【秦曰山行深谓经九曲坂颇令人伤神】补注【希曰荀粲妻亡不哭而神伤】愁破崖寺古婵娟碧鲜净【洙曰呉都赋檀栾婵娟玉润碧鲜谓竹赵曰碧鲜言竹也竹谓之婵娟唐孟郊有三婵娟诗曰竹婵娟月婵娟人婵娟也】补注【希曰竹谓之婵娟盖起扵楚辞初放云便娟之脩竹兮寄生扵江潭注便娟好貌】萧摵寒箨聚【郑曰摵子六切又所隔切洙曰谢灵运诗初篁苞绿箨卢子谅诗摵摵芳叶零】回回山根水【洙曰山一作石刘公榦诗回回自昏乱】冉冉松上泄云防清晨【洙曰魏都赋穷岫泄云日月恒翳顔延年诗泄云巳漫漫多雨亦凄凄田曰泄与泄同泄犹出也】初日翳复吐【洙曰曹子建诗微隂翳阳景】朱甍半光炯【郑曰甍谟耕切炯古迥切光也】户牖粲可数【色主切】拄策忘前期出【一作髙】萝巳亭午【洙曰天台赋羲和亭午定功日广雅日在午】子规呌【洙曰子规一名杜宇蜀人以为望帝魂赵曰谷説云望帝化为子规】补注【希曰子规春鸟也春深乃呜今仲冬之交而其声已闻地气之暖使然也公去秦以赴南州之暖可见矣】微径不复取【师曰甫欲少憩此寺奈闻子规声起人思乡况径陌微窄难以取就一逰扵是前迈故云云】
　　青阳峡【乾元二年作】
　　补注【鹤曰诗谓之塞外又谓东笑莲花卑则非秦地矣又云作忆逾陇阪当是乾元二年作】
　　塞外苦厌山南行道弥恶【师曰天下山惟南最多甫自秦适同谷是自北之南也】冈峦相经亘【洙曰卢子谅诗冈峦挺茂树】云水气参错【洙曰谢灵运诗遡流触惊急临坼阻参错】林迥峡角来天窄【一作穿】壁面削磎西五里石【郑曰磎苦奚反今作溪】奋怒向我落仰看日车侧【洙曰后汉李九曲歌安得力士翻日车】俯恐坤轴弱【苏曰张化曰日车转侧羲和无功赵曰淮南子注曰乗车驾以六龙坤轴即地轴也此言落石之声势以其声震天而日车为之侧其势可以压地而坤轴为之弱也】魑魅啸有风【魑丑知切魅明袐切洙曰天台赋始经魑魅之涂鲍明逺芜城赋水魅山野防城狐风嘷雨啸昏见晨趋苏曰何逊诗林间夕风生隔水魑魅啸工部言乱世无正人使魑魅向风而啸】霜霰浩漠漠昨忆逾龙坂【洙曰四愁诗欲往促之龙坂长赵曰汉书天水郡注有大坂名曰龙坂偶曰秦州记曰陇坂九曲不知髙防里】髙秋视呉岳【泰伯曰周礼雍州其镇曰岳山注云呉岳也汉志呉山在汧县西彭曰国语谓之西呉秦都咸阳以为西岳】东笑莲花卑【见莲峰望忽开注】北知崆峒薄【见聊欲倚崆峒注】补注【希曰呉岳在陇州广雅曰岳谓呉岳也顶五峯周礼职方氏雍州山曰岳汉书地理志呉岳在汧县西古文谓之州秦都咸阳以为西岳此公自华之秦时所见也呉岳之髙东卑莲峰北薄崆峒今之青阳峡犹见其突兀趂人也莲峯在泰山崆峒在岷州】超然侔壮观【古乱切洙曰景福殿虽咸池之壮观夫何足以比雠赵曰言青阳峡山超峙而起可侔呉岳之壮观】已谓殷寥廓【殷音隠洙曰天台赋太虚寥廓而无阂】突兀犹趂人及兹叹寞【叹一作欲赵曰谓至其趂人之际叹神造之寞而不可测也】
　　龙门镇【乾元二年作】
　　补注【鹤曰龙门镇在河南县然非秦州往成州之路诗又云沮洳栈道湿殆是成州亦有镇与之同名又诗云防虞此何及严砺元和中嘉陵江二百里通漕以馈成州戍兵其在此与】
　　细泉兼轻氷沮洳栈道湿【洙曰魏汾沮洳润湿之处故为沮洳汉髙纪烧絶栈道师古曰栈即阁也今谓之阁道】不辞辛苦行迫此短景急【洙曰舞鹤赋急景凋年欧曰短景急言日短急扵奔程也】石门云雷【一云雪云】隘【一作溢】古镇峯峦集旌竿暮惨澹风水白刃澁胡马屯成皋【赵曰成皋巩落之地意言安史之兵耳旧以囘纥非也是时乾元二年之冬回纥未反不可妄引也】补注【鹤曰胡马指史思明按史乾元二年九月庚寅思明陷东京及齐汝郑滑四州】防虞此何及【洙曰言已后时矣】嗟尔逺戍人山寒夜中泣【洙曰陆士衡诗苦哉逺征人拊心悲何如】
　　石龛【乾元二年作】
　　补注【鹤曰石龛在成州近境同是乾元二年作】
　　熊罴咆我东【咆蒲交切】虎豹号我西【洙曰魏武帝苦寒行熊罴对我蹲虎豹夹路啼号胡刀切】补注【希曰楚辞招隠士虎豹鬭兮熊罴咆又九思将升兮髙山上有兮猿防将入兮深谷下有兮虺蛇左见兮鸣鵙右覩兮呼枭尔雅曰熊罴丑又罴如熊黄白文】我后长啸我前狨又啼【郑曰狨而中切兽也山雨啸见前苏曰杨大年云狨之形似防而大尾长作金色生川峡深山中人以药矢射杀之取其尾为卧褥鞍被坐氊之用狨甚爱惜其尾既中毒即囓断其尾以掷之恶其为身害也盖轻防善缘木猿之类赵曰四我乃公之新格刘琨扶风歌止曰鹿逰我前猿戏我侧两句而已】天寒昏无日山逺道路迷【苏曰梁谔入黔中山逺林茂鸟道欹危烟雾暗咫尺路迷】驱车石龛下仲冬见虹霓【苏曰惠帝时仲冬虹霓昼见三日国政頽圮节令不时诸侯防权师曰虹隂气也孟冬三月虹不见今见扵仲冬谓隂胜扵阳有臣侵君之象】伐竹者谁子【竹一作木】补注【鹤曰黄庭经问谁家子在我身】悲謌上【一作抱】云梯【赵曰云梯字起扵墨子曰公输班为云梯】为官采美箭五嵗供梁齐【赵曰尔雅东南之美者有防稽之竹箭也梁谓汴州齐谓今之山东皆安史之兵所在也故采箭以供官用矣】补注【希曰本禹贡注箘簵美竹云可以为箭自天寳十四载至今乾元二年为五年】苦云直簳尽【郑曰簳口旱切亦作笴】无【一作应】以充提携【洙曰仲冬之月日短至则言伐木取竹箭坚成极时苏曰郭璞秋日携杞菊亲与大鲍曰贫者无以献聊不空手充提携故也】奈何渔阳骑飒飒惊蒸黎【赵曰渔阳骑指言安庆绪之兵也禄山反长驱陷两京天下震骇故云飒飒如风之疾也】
　　积草岭【乾元二年作】
　　补注【鹤曰诗云卜居尚百里休驾投诸彦邑有佳主人情如已防面则积草岭在同谷县边境公将到县得县令书故云】
　　连峯积长隂【咏曰谓草木隂翳也】白日递隐见【郑曰递待礼切更也见形甸切咏曰言日光映射一有一无也】飕飕林响交惨惨石状变山分积草岭路异明水县【苏曰刘安微时为明水县吏】旅泊吾道穷【希声曰仲尼曰吾道穷矣王弼曰仲尼旅人】衰年嵗时倦卜居尚百里休驾投诸彦【洙曰江淹云金闺诸彦苏曰季尤休驾沐浴投诸英彦赵曰屈原有卜居篇诸彦出谢灵运拟邺中诗序有云二三诸彦旧注所引在后矣】邑有佳主人情如巳防面【赵曰古诗古称防面难】来书语絶妙【苏曰沈约得来书词语絶妙笔墨遒劲无一糁尘俗气味可爱】逺客惊深眷食蕨不愿余茅茨眼中见【洙曰陆士衡诗彷佛眼中人赵曰左太冲咏史诗饮河期满腹贵足不愿余】补注【希曰南史王彧字景文袁粲见之称其风流或云景文比谢叔原犹为野父粲惆怅良久曰但眼中不见此人】
　　泥功山【乾元二年作】
　　补注【鹤曰唐去云成州寳应元年设吐蕃贞元五年于同谷县之西境泥功山置行州自秦至成不满三百里涉两月乃至为诗十有二备言辛苦饥寒之状观其诗想其时为长太息也】
　　朝行青泥上暮在青泥中泥泞非一时【泞乃定切】版筑劳人功不畏道路【一作途】逺反将【一云乃将一云及此】汩没同【赵曰公言反同版筑之人同汩没于泥中也】白马为铁骊【洙曰马青色曰骊】小儿成老翁哀猿【一作猱】透却坠死鹿力所穷【赵曰诗野有死鹿故用之鹿之所以死以力穷扵泥中走困也】寄语北来人后来莫怱怱
　　鳯凰台【乾元二年作】
　　【鲁曰此诗思见太平之君子也郑曰郦道元水经注水南迳槃头郡东而南合鳯溪水水上乗蜀水扵广业郡南泾鳯溪中有二石双髙其形若阙汉时有鳯凰止其上故谓之鳯凰台北去郡三里】补注【鹤曰乾元二年赴同谷时作】
　　亭亭鳯凰台【洙曰谢恵连诗亭亭映江月西京赋干云雾以上达状亭亭以迢迢师曰乃秦弄玉与萧史吹箫扵此所谓鳯凰台上忆吹箫是也端木曰亭亭髙貌】北对西康州【郑曰地理志河北郡后周改曰鳯州领同谷旧曰白石置广业郡西魏改曰同谷后周置康州大业初废唐地理成州同谷郡武徳元年以同谷置西康州贞观元年州废西魏槃头郡亦唐兴州之长举县也】西伯今寂寞鳯声亦悠悠【洙曰西伯文王也西伯时鳯鸣扵岐阳师曰文王七年受天命鳯鸣于岐岳而兴王道自文王既没鳯声亦息而不闻是诗寓意伤当世贤者不进盖鳯之为物有道则见无道则隠喻贤者出处之道】山峻路絶踪石林气髙浮安得万丈梯为君上上头恐有无母鶵饥寒日啾啾我能剖心出饮啄慰孤愁心以当竹实炯然忘外求血以当醴泉岂徒比清流所重王者瑞敢辞微命休【梦符曰春秋元命苞周成王时大治鳯凰来舞扵庭成王乃援琴而歌鳯凰翔兮于紫庭余何徳兮以感灵又瑞应图曰鳯王者之嘉瑞】补注【希曰尔雅释鳯郭云瑞应鸟鸡头蛇颈燕颔龟背鱼尾五彩色天老曰出扵东方君子之国翺翔四海之外见则天下大安宁】坐看防翮长举意八极周自天衔瑞图【一云图防】飞下十二楼【洙曰十洲记曰昆仑山有十二玉楼】图以奉【一作献】至尊【修可曰春秋元命苞黄帝逰元扈洛水之上注元扈石室也与大司马容光等临观鳯衔图置帝前帝拜受图】鳯以垂鸿猷【薖曰鸿猷大道也鳯乗鸿猷所以表大道】再光中兴业一洗苍生忧深衷正为此羣盗何淹留【师曰此甫所以感鳯而思见贤人以致治平之效也】
　　乾元中寓居同谷县作七首【乾元二年作】
　　【鲁曰同州县名】补注【鹤曰公乾元二年十二月至同谷以十二月入蜀寓居同谷才一月耳】
　　有客有客字子美【洙曰以其寓居故自称有客子美甫字也】白头乱发【一云短发】垂过耳嵗拾橡栗随狙公【洙曰按新史言甫居同谷县拾梠以自给皃女有至饿殍者梦符曰右按列子宋有狙公爱狙而养之先诳之曰与若芧朝三而暮四足乎众狙皆起而怒俄而曰与若芧朝四而暮三足乎众狙皆伏而喜注芧栗也】补注【鹤曰庄子狙公赋芧曰朝三暮四众狙皆怒疏曰芧橡子也似栗而小史谓云客秦州负薪采橡栗自给岂独在秦然也今殆至成亦然】天寒日暮山谷里中原无书归不得手脚冻皴皮肉死【郑曰皴七伦切皮细起也师曰甫自伤饥寒不得归乡悲风为生天为之与动况人乎】呜呼一歌兮歌巳哀悲风为我从天【一作东】来
  </div>
  <div class="pagination">
   <a href="补注杜诗_page7.html">
    上一页
   </a>
   <span>
    ...
   </span>
   <a href="补注杜诗_page3.html">
    3
   </a>
   <a href="补注杜诗_page4.html">
    4
   </a>
   <a href="补注杜诗_page5.html">
    5
   </a>
   <a href="补注杜诗_page6.html">
    6
   </a>
   <a href="补注杜诗_page7.html">
    7
   </a>
   <span class="current-page">
    8
   </span>
   <a href="补注杜诗_page9.html">
    9
   </a>
   <a href="补注杜诗_page10.html">
    10
   </a>
   <a href="补注杜诗_page11.html">
    11
   </a>
   <a href="补注杜诗_page12.html">
    12
   </a>
   <a href="补注杜诗_page13.html">
    13
   </a>
   <span>
    ...
   </span>
   <a href="补注杜诗_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
