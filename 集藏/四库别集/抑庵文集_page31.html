<!DOCTYPE html>
<html>
<head>
    <meta charset="UTF-8">
    <title>抑庵文集 - 第 31 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 31 页/共 37 页</h1>
    <div class="content">　　抑庵文后集巻三十一
　　钦定四库全书
　　抑庵文后集巻三十二　　　明　王直　撰墓铭
　　侍郎金公墓志铭
　　公金氏讳问字公素其先杞人世有显者从宋南渡家于吴故今为呉县人公曾祖徳久乐善好施有恵及人尝自郡之许墅抵枫桥凿七井以资行旅人徳之因号金井祖国用元河渠提举父仲旻以公贵累赠至中宪大夫太常寺少卿兼翰林院侍读学士妣顾氏累赠至恭人公自幼頴敏荘重喜读书日记千言悉了其大义弱冠从俞先生受易闻讲姤复二卦曰勿谓隂微当存抑遏之戒勿谓阳微当加扩充之功凡所听闻深悟黙契诸老先生爱重皆折辈行与交兄声亦好古嗜学有丽泽之益家贫无书尝从人假借疾读暗记无所不达其或损壊必为完整永乐初被荐为司经局正字仁宗皇帝在东宫雅知之丁内外艰皆赐楮币俾乘驿归葬即夺情起任事虽不获终制然丧礼未尝废久之坐累讼系者十年资用或不继然餽之不以义亦不受时学士永嘉黄公洗马江陵杨公皆以事在系三人者甚相得省躬念咎之暇各持一经相与讲论曰此吾处忧患之道也仁宗皇帝即位陞翰林脩撰备顾问论时政得失上褒纳之赐钞二千贯衣一袭米十斛宣徳乙卯擢太常寺少卿兼翰林院侍读学士正统癸亥调南京太常寺乙丑冬陞礼部右侍郎戊辰春正月二十七日以疾卒年七十九事闻上为之嗟悼命礼部致祭工部为治坟茔公天性孝友事父母极力营养不以贫故俭其亲兄尝病热剧医云必得螺可治方盛寒公解衣循河覔之股皆赤肿得百枚以进病良已其治家以礼内外秩然里有丧不能举贫不能自给者每伺夜投钱与之曰吾非为名也娶谢氏封安人加赠恭人生子男二长汝进中书舍人次汝逊女三孙男三平生所为诗文甚富必根于理而达于性情有青杨集桂坊集耻庵集若干巻藏于家耻庵其别号也最善书得魏晋人书法于星厯之学尤精然未尝语人汝进在北京闻讣而归以【缺】年【缺】月【缺】日葬公于邑之太平乡荐福山白云坞先茔之次而以墓铭属予予盖知公者不可辞铭曰有行有文亦克有子光荣始终既多受祉白云之原公墓在焉刻铭垂休百世之传
　　太宜人杨氏墓志铭
　　太宜人杨氏讳观丰城人曾祖【缺】祖【缺】父【缺】皆有善行而皆不仕太宜人自幼端重寡言笑工于女事父母爱之为择壻得同邑丁公尚文既归善事舅姑饮食衣服必躬治以进朝夕勤甚舅年七十二而没惟老姑在堂太宜人奉事尤谨其心欢焉年九十而终丁氏素饶财遭乱失之公乃有四方志挟其资旅游于外者二十年太宜人治家事于祭祀賔客吉凶庆吊凡诸所行皆中节由是公得如志卒能再丰其家平居教子必使读书为善于诸女妇必戒以贞静谨严其言凿凿乎不少贬至待妯娌则蔼然其和遇困穷抚幼贱皆有恩初命子铉赴南京受学于丁季恒先生所以训励资给者甚备学成以进士入官太宜人得食其禄而教戒尤至初任太常寺博士得封孺人及为刑部员外郎遂加封太宜人今进为刑部侍郎于法当封淑人而乃不能待以正统六年二月初一日卒于家距其生丙午之嵗享年七十六子男五镕铣铉铉镇女一嫁曾黙孙男八曾孙男五侍郎君闻讣解官归以【缺】年【缺】月【缺】日奉葬于【缺】之原以行状授直请为铭纳诸墓中直受而读之知其妇道母仪皆可师法于葬宜有铭况侍郎君之孝而直忝交好奚可辞铭曰
　　孝事舅姑顺相夫端厚淑慎宜厥家善既积兮庆有余令子显赫升天衢恩封屡进礼秩殊髙堂鼎食防且腴忽焉而逝良可吁我为铭诗贲庐后百千年永弗渝
　　处士尹君墓志铭
　　君尹氏讳齐字子齐永新之南里人曽大父祖兴大父佑卿父庆宗皆不仕妣欧阳氏君生质英迈然自幼与羣儿处独安徐荘重如成人众皆竒之既长通诗书大义慷慨自持不肯碌碌在人后长身玉立美髯而广颡其意气昻然若不可狎近及得而亲之盖温然和也有司以其饶产税俾永充粮长君戒诸子侄辈曰产税祖父所致今以此受役若等必务公蔑私毋贻辱前人由是为之十年无丝毫阙失乡人有欲诬取人业者讼于官官不能决知君刚直不阿以委君其人夜懐金赂君求助君曰拂天理以徇人欲吾不为也即白于官以业归被诬者好仁笃义出于天性其事亲尽孝生养死哀无违礼事长兄如事父抚异母弟尤有恩与人交恳恳尽诚过失则规之贫匮则赒之急难则赴救惟恐后里中尝大疫亲戚有陈某者尽室莫能兴疠气甚盛人不敢往来某死亦莫之顾君喟然曰亲戚死丧义当恤使鬼神有知必当佑行义者即备棺衾躬率仆从往殡敛安厝之卒无恙尹氏之先居永宁大砻而永宁与永新旧同邑君四世祖层仲自大砻为南里萧氏甥因从其姓至君乃叹曰水有源木有本吾可昩所自出乎遂复姓尹凡萧之业皆归之作复本堂以示子孙士大夫益髙其行皆歌咏焉爱其子延名师教之诸弟侄愿学者皆资之使学而旦暮训励尤切故益能昌大其家君之徳善大率多此类正统戊辰四月一日以疾卒于家距其生洪武庚申六月六日享年六十八娶园湖呉氏有贤行子男六长义为蜀府教授次礼取进士为监察御史善于其职次智信忠和皆士人女一嫁贺循辙孙男六人女【缺】人以卒之明年葬于【缺】原于是礼以监察御史刘克彦所为行状来求铭予与礼善而信其父之贤观克彦之言尤信乃不辞而为之铭铭曰
　　尹显南里厥声世继迨君承之维徳维义既仪其家亦孚于乡振后光前为众之望有伟令子教授御史其诸绳绳亦克为士兹虽云亡流庆则长何以昭之刻此铭章
　　医学正科朱君墓碣铭
　　故将仕佐郎延平府医学正科朱君彦永与其配黄氏合葬南平县长沙三门祖茔之次葬三十余年而墓未有文其孙经为徳安县学训导大惧无以昭懿徳示久逺及来京师乃以前金州守石夀所为状来求予文刻诸墓石予哀其志不能辞也按朱氏本光州固始人其先有讳【缺】者治延平军事子孙遂家延平城南其曰友玉以儒行闻曰仲畴元时为本路医学録者彦永之祖考也母林氏彦永幼失二亲即能哀毁如礼事诸兄如事父及长诸兄卒抚诸侄如所生敏于学间未尝以贫故废习尤攻医术于其书无不读洪武甲子设医学举善其术者授以官于是郡举彦永遂为医学正科能以所学济人明年乙丑摄西平河泊所事勘核流亡奏免其逋税三之一丙寅尤溪人弗靖藩府檄彦永招谕之彦永反复开譬人用安业得免于祸藩府竒其能命摄髙才板廵检适尤溪县官皆以事逮去民请于郡得彦永摄县事敦本厉俗月朔召诸父老使劝谕其乡人必爱亲敬长趍事赴功人大化服讼理政平明年当述职彦永当摄以行时庶务脩举者例受赏彦永预焉后有以贤良文学荐者征书下而彦永卒矣时戊辰八月初一日也年六十一性和平无畛域不喜言人过其教人必依于孝弟忠信晚年以碁酒吟咏自娯然必谨礼度常曰士贵有恒故自号恒轩学者因称为恒轩先生娶黄氏【缺】之女淑善勤慎归彦永不及事舅姑每以为憾故嵗时助祭必诚必恭治家严而有法为女事每至夜分子妇有怠者必切责之加训勉焉相彦永睦宗族处姻戚待賔客赒乡党皆适其宜教诸子读书为学不使渉于非理以洪武癸亥九月十五日卒年五十五先葬于三门及彦永卒乃以辛未【缺】月【缺】日合葬焉子【缺】孙五人添经济泰信经即来请文者女三人皆嫁为士人妻曾孙男六人女三人呜呼以彦永之才行足以有为而止于小试以其配之贤足以正家而亦不获永年是皆可惜也序而铭之非徒以慰经之心亦将以仪后世云尔铭曰
　　朱本光州仕于延平初以武贵后乃儒称医术济人亦已再世有炜正科不止于艺有行有文厥声彰驰小试理民庆典所施惟以摄终其用弗竟亦有贤淑主其内政教行闺门宜室宜家胡福不延内外哀嗟归藏斯丘刻铭贞石仪尔子孙传示无极
　　县丞何先生墓碣铭
　　昔我太祖皇帝既受天命统万邦乃偃武脩文恢治道洪武庚戌之嵗实即位之三年也诏天下设科取士于时广东行省叅知政事周天祥周祯奉命惟谨聘礼名儒以典文衡予先祖子与公实与焉合诸郡之士羣试之而先生以春秋中第二明年登进士第授将仕郎睢宁县丞睢宁当兵革之后凋瘵未苏廨宇学校皆頽敝先生一意养民恵绥抚摩使尽力于田亩作文以劝谕之民既安业有所养乃稍治廨宇脩学校公事之暇即至学宫与师生讲论脩已治人之道而以孝弟忠信为本由是强暴化服柔良者益趍于善衣食足而礼义兴县以大治秩满陞登仕郎改永康县丞永康之俗文胜而质少先生一待以至诚所以治教之者皆不异睢宁永康亦治洪武已未六月二十六日以疾卒年五十三先生讳庆宗字子海伯川先生其号也世家番禺之沙湾为望族曾祖君泽宋南恩州判官祖汝楫元广州徳庆二郡教授父光衍元静江县主簿母黎氏以元泰定丁卯七月廿九日生先生天资明敏夐出侪辈少治尚书后更通春秋其余诸书皆博览文词瑰竒浩瀚至正丁亥领乡荐第四人以元季隠居不出国朝更化乃成名当时贤达如翰林编脩宋濂典籍孙蕡湖广行省防知政事陶凯皆推重之有文字之好初娶冯氏无子继室苏氏生祖凤洗氏生祖骥祖泽女一人孙男十二人公恵文生其葬以洪武辛酉正月十一日其墓在青螺嶂大坑山之原至是文生以抚州府学训导秩满来北京谒予告曰先祖之名荐书也实先生之尊大父进之今卒葬久矣而墓石未有文先生幸赐之铭以托不朽其为幸大矣礼曰先祖有美而不知不明也知而不传不仁也文生知其祖之徳而思传之逺可谓明且仁矣予岂可辞乃为之铭铭曰
　　其学之充其行之隆以治则有庸以教则有功庶几古良吏之风青山崇崇灵秀所钟刻铭其中以告无穷
　　处士项公墓碣铭
　　月湖处士项公士毅温之瑞安人以永乐甲午三月二十二日卒年六十一后廿七日其妻孔氏亦卒年五十九是嵗十月癸酉合葬其邑帆游乡大山之原葬二十八年子伾为无锡令述职朝京师乃以徽州孙太守所为行状介礼部司务陈珪来谒予曰先人不幸以隠终其徳善之形于家孚于乡而启佑我后人者不获大显闻于世失今不图恐后遂沉泯则为罪大矣敢请铭刻诸墓碣庶几托以不朽予嘉其孝故不辞按状公讳愉士毅其字也自幼卓然有立志国朝初下方氏借其遗粮运之括公之父以粮长当行然儒者不堪逺役公年始逾纪请代行又输税于武陵于龙江皆身任之父喜曰吾有子矣凡公私百役皆委焉公内尽孝弟外应事变罔不中节凡内外属有事必咨而后行洪武中从弟仅坐累之京师公虑其不得白与之偕卒周旋以免永乐初奸党之狱起小人相搆结诬良善多没入公从容其间而宗族赖以全盖智足以谋义足以制而和厚周慎又足以感物而逺害平居教子读书课僮仆治耕稼皆亹亹忘倦至于脩治先陇葺祠堂以奉祭祀意尤笃暇则日记所见闻及所为诸事嵗终通类成书以备观考其精勤尤如此所居傍月湖以月湖渔隠自号不事表襮不慕声利不用浮屠虽俭于自奉然佳时令节朋旧过从必相与酣畅意气轩豁常语诸子俾明理治心善继先业以成吾之志诸子皆敬承不敢怠孔氏系出阙里元进士同知平阳州事孔公旸之孙女克有令徳孝于舅姑睦于姻族仁于其子与侧室之子教养必均一凡公所行皆能相其志公有子五人长曰传次曰佋早卒又次则伾曰偃曰仇女二孙男七人女四人项氏先居霅川五季时始徙瑞安之南隄有道生者徳积而家益大宋季秘书著作郎知常徳府赠通议大夫爵瑞安县开国男食邑三百戸讳模者生公澈为公之髙祖通判汀州长子从政郎长乐主簿讳光祖早卒无子以弟通仕郎则祖之次子师之字容卿为后容卿生訚字仲敬则公之曾大父大父父也夫世有贵显者则必有善及人虽公之祖考及公皆不仕然其脩于身者必无愧于天是以子伾受民社之寄将又大显其门则公之徳可见矣铭曰
　　霅川之宗振于瑞安袭庆绵绵遂有显官至公三世恬不喜仕而公之徳式克用继婉婉令人平阳之孙宜室宜家妇道是敦干将莫邪终合于一偕没同藏卜云其吉惟公有子实克孝思刻铭垂休百世之贻
　　处士罗公墓碣铭
　　监察御史罗俊承彦以翰林检讨宋先生所述其曾祖行状来请曰俊之曾祖实有令徳以启后人于其卒也葬于里中吹塘之原二十年矣而未有文刻诸墓碣以昭徳垂逺此子孙之责也敢以为请愿勿辞予家与处士居相迩处士之年与先考尚书公盖相若而情好最深处士姿貌丰伟言辞确讱闲暇相过从论诗书语道理莫逆也则予不可谓不知处士者于铭其墓奚可辞处士字安道一字安浩世居城西秀溪坊曰友山与成仲仁者处士之曾大父大父父也皆有行谊而不仕处士早孤嶷然思树立文溪萧文恭甫为女择壻得处士甚重之而欲以自近于是亦徙居文溪惇本尚实务勤俭以兴其家痛二亲之弗逮养也嵗时奉祀惟谨而悲不自胜方防孤时旧业在楮源诸从父多隂据之及处士有知皆弗问而益笃于义终不以产业侵夺易其心先世坟茔则率诸弟以时展省不少怠常长其乡粮赋未尝妄取人一钱细民有不能输者则为之尽其方必使公赋足而下不告病凶年饥嵗常发廪赈人急桥梁道路有当治者必出赀以倡其成人或为不善则委曲劝戒使复于善隣有李姓兄弟防于墙将诉官处士急遣人罗致谕以古人兄弟相好之义深切恳至皆悔服感谢而去自是有不平者不质之官但求质于处士平生言行必谨于礼度名所居堂曰尊礼人亦以此尊之县大夫举行乡饮必賔礼处士朝廷下诏养老必受酒肉绵帛之赐其生于元至正丙戌十月初五日卒于今宣徳丙午七月二十七日年八十一配萧氏有淑行先卒子男五长子谷先二十年卒次子晅子防子曜子晖女一嫁萧子善孙男十三斐琰玥璟珪瑢逊让珣玑俭源女六曾孙男三十俊【缺】女十六孙男女各七予闻罗氏之先尝盛矣至元季而弱处士以一人之身而孳孳为善子孙多至五百余指女子不论也天之昌其后如此盖以彰为善之应今俊为御史又有名勉而继之显荣光大有已哉予为之铭以勉其子孙而凡为善者观于处士可以无怠矣铭曰
　　处士之先居县城西文溪再迁家益用肥孝友忠信率礼由义人服其公亦懐其恵善之所施厥应伊何子孙之多其福则那八十而终安此宅墓碣有铭用示彞则
　　刘叔鱼墓志铭
　　叔鱼讳鲤字叔鱼别号拙轩其先居邑之珠林后乃徙今大原三冈里宋季曰荣甫者典教潮阳庭桂分教蕲州洪武中大父仲启判陜州有治声父仕坚好学能文不肯仕叔鱼聪敏喜读书日记千百言不忘先生长者校其业无能出其右者台州教授周以巽翰林侍讲余学防皆以逺大期之戊子举于乡擢教宁逺邑庠宁逺僻在万山中其人素不喜学叔鱼循循善诱言行而身化之学者多克有成殿堂门庑久被焚叔鱼首出赀倡义复新之焕然有加于旧邑东南百余里有洞曰长桥羣冦所聚多胁民为从出抄掠县官请发兵勦之而民益受害弗能禁叔鱼毅然以义白主帅兵稍戢军中所获胁从者甚多将尽戮以逞叔鱼乃从容言曰将军之来正以除盗安民民之被胁从者非所欲今不察而輙杀之岂上意哉主帅悟尽释之民感更生之徳归而为位祀焉未几以忧去改教长汀县学其教不异宁逺时防府遣奉表诣京师或讽曰暑行不易若以事辞可免叔鱼谓非诚以事上之道不用其言冒暑往得疾至延平驿卒焉庚戌七月廿八日也距其生洪武戊辰九月廿一日年四十六娶袁氏有妇道子男三世兴世杰世殷世杰肇庆府学训导世殷韶州府学训导女一嫁郑宗伦孙男九叔鱼长身玉立美须髯孝友和睦治官治家必循礼法导人为善周人之急其教子弟及诲人子弟必以读书明理为务凡求文者即与之无吝意有宁逺集长汀集藏于家【缺】年【缺】月【缺】日葬于里之黄冈而墓未有铭其诸子孙虑无以昭徳垂逺以世殷所自为状来求铭予嘉其孝乃为铭之铭曰
　　其生也逢时其才也有为其学足以端表仪诚以奉公乃止于斯呜呼若人其谁不悲
　　郭氏孺人墓志铭
　　孺人郭氏讳琉世家万安县城之南祖徳夀父明道皆有善行明道娶街下萧氏生孺人四嵗而明道卒无他子萧孺人守节躬教之养其徳性之美于衣服饮食之事不课励而能孝经小学诸书皆能成诵以古之贤女妇为师又攻笔札然不以施于外凡家事有当记注者皆任之萧孺人爱之深不使去左右为择贤壻得刘君孟渊而馆焉于是遂专家政时舅已卒乃迎姑就养致其爱敬与母齐等所以奉其口体而顺适其志意者人不见其有异也姑与母皆以夀终相孟渊葬祭如礼处妯娌以和抚子侄有恩待内外亲属礼义皆隆至臧获下人衣食必均一课其治生处置皆不失宜笃意教子使隆师亲友务古人之道乡人有穷匮者必赒给之未尝责报其善多类此嵗甲寅里中大疫孺人病亦危殆梦有告者曰汝多隂徳夀见牛而止今无恙既而果愈益精明不衰治麻枲益勤子曦领乡荐上春官孺人勉之曰尔当以逺大自期勿以我老为虑曦既取进士分俸之半以资养及授行人司正俸益増孺人用为酒食以祀祖考而及于姻族里隣人皆以为荣生于洪武丁未八月二十日而以正统乙丑正月二十三日卒果符向所梦云享年七十有九一子即曦女一嫁蓝田萧卓车孙男五公硕公着公槩公理公宜以【缺】年【缺】月【缺】日奉柩葬于【缺】之原而以状来请铭曰母尝读书知文字为贵葬而得先生铭以昭徳垂逺庶几慰悦于地下矣敢以请予既嘉母之贤又重曦之能孝思托文字以慰其亲不可以不铭铭曰
　　惟此贤母徳则多有藏于斯丘尚利尔后我作铭诗俾永不朽
　　处士萧公墓志铭
　　萧故长沙人避马氏乱徙泰和之早禾市后又徙沙湖里为大家世有科第显者至公之曾祖晋玉祖均祥父天与皆不仕而皆以行谊重一乡公早失母周氏赖继母抚育之既长聪敏喜学事父母以孝闻父母益爱之遣从乡先生陈心吾学陈先生乐于教凡孝弟忠信仁义道徳所以脩已治人之説靡不为之尽而公之学有成或劝之仕公曰吾父老弟幼仕非吾志也吾为政于家而孝弟之道行焉亦可矣父竒其志悉委以家事公私百为无不当其意朝夕奉养惟谨亲之心懽焉亲卒葬祭无违礼而哀戚过之抚异母弟子巽尤笃同居处饮食未尝有间言子巽尝得危疾公医祷百方获愈后数年卒公长育其二女逾已女厚赀装嫁之学士解公嘉其行名其堂曰孝友而为之记公天性端重言动不妄待姻族以仁遇朋友以谦接乡党里闾则和而厚无贵贱愚良皆有恩未尝有疾词盛气加诸人虽仓猝急遽之间蔼如也族有遗孤子公尝给以田而俾之有立后乃反噬或谓宜收其田公曰吾为祖宗之故岂以是不义而易吾心哉卒善遇之人亦以此益髙其行公生于洪武【缺】年【缺】月【缺】日永乐二十一年五月十八日以疾终年六十八娶王氏直之族姑能以徳义相君子生五男子九渊九徳九思九臯九龄孙男二十人裕旭昱昭禧旻曼祯晋昕晖祉鼎升时防昌瞹炅晧女二嫁钱慎仪刘伯髙曾孙男十五人修伦俨俭仿伯佐休倚僎杰信伋传儒某年【缺】月【缺】日诸子葬公于铁溪冈之原而墓未有铭今年孙曼防试礼部乃以九渊之言来请铭呜呼公笃厚君子也葬岂可不铭直为外侄实知公奚敢以不敏辞铭曰
　　萧氏之先式居长沙沙湖再迁大振厥华公徳之茂本于孝友克仪于人亦昌厥后何天弗遗七十而终铁溪之原隆隆新封山髙水清公安于此灵秀所钟利尔孙子
　　黄主事妻杨氏合葬墓志铭
　　景泰五年五月朝廷推恩任职之臣而褒宠其亲于是考功主事黄徳温得封父信初为承徳郎吏部考功清吏司主事母杨氏封安人锡以勅命人皆为徳温喜徳温益自喜思奉勅以归为父母荣也逾月讣至则相继卒矣徳温悲二亲之不能待哀恸之至几欲无生即解官归治丧将以【缺】年【缺】月【缺】日合葬于某处先茔之侧而诣予请铭黄氏世家信丰其先皆惇本尚实为善人承徳公之父彦清笃于伦谊赴其兄之难死焉公早孤逾数嵗母袁氏亦卒茕茕孑立而奋然思振起以不辱前人辛勤综理充广其田业而脩治其室庐凡故所有者悉以让羣从兄弟而家日以殷虽未暇学然于孝弟忠信礼义防让尊贤事长爱人和众凡行于家施于姻族乡党无不合乎道尝曰观书不必多吾于明心寳鉴有取焉果能是亦足以脩身齐家矣常举以训诸子其学于里塾者日课其勤惰皆有法子孙遵教故多成其能乡人或为不善则劝谕使为善有贫乏者则赒之人人谓公有徳于已安人乡邑杨仲贤之子母梁氏梁氏旧以赀望甲一乡爱其女为择壻以归信初端重慈慧孝敬俭勤门内之治肃如也其事长上尤尽诚伯祖母曹氏尝病痢秽恶狼籍诸妇婢妾畏避不敢近安人曰长者病笃而可翫视乎自以艾煮汤熏浴之躬侍药食由是稍有来视者曹氏病愈祝曰我病得安尔之力愿尔多子孙又得贤妇皆如尔孝敬也其奉祭祀待賔客和妯娌抚家众皆适宜人称善者无间疏戚黄氏再兴其家虽本于公之才亦安人之助也公生于洪武辛酉【缺】月【缺】日而以景泰甲戌正月十八日卒年七十四安人则生于戊午【缺】月【缺】日亦以是年三月十二日卒年七十七子男六徳寛徳裕早世徳温以进士入官即为主事者徳柔徳良亦早夭又一庶出尚未晬孙男七霁习举子业孙女九徳温在考功勤于职务予固惜其去而又闻其父母之善如此故勉而为之铭铭曰
　　猗欤黄公世居信丰其艰其勤而家以隆淑媛来嫔天作之配令徳孔宜协于内外有子克贤列官在朝恩宠所加其声昭昭犬耋而终同归于此考徳有铭焜燿无已
　　员外郎沈君墓志铭
　　君沈氏字思义世家湖州武康之相溪大父政父士升皆不仕而惇本务实为善人君喜读书明理道力行孝弟父早世治丧无违礼事母丁氏尤笃抚育弟妹皆使有室家母之心安焉以才能推择从事于浙藩尤惓惓守礼法藩宪大臣皆重之既满为丞于郑州管城驿驰传往来者日相继而文武贵贱寛鄙细粗不同君夙夜不懈处之曲尽其道无不意满而去最喜接士大夫过者尤乐为之尽尝有暑困于圃田者恐不能生急投君求济君延置小防善视之命巫医为治竟不起君闻于州具棺敛防僚友殡于东郊驰告其家归葬焉后有谗者诬君为如何以理正词直不可枉惟坐诬以罪因以累君谪役于房山人或怜君谓此好客之过君曰是所谓无妄之灾也未尝有毫发怨怼意久之得复职念久贻亲忧即迎亲就养满九年当去时欲为子彬娶妇已有日防闻国哀即告止于女氏或劝君可无止君曰吾为臣子岂可自同庶民必过其期然犹罢燕止乐陞南海县都宁廵检其地在海岛中蛮蜑常出刼为民害君廉得其实屡率兵捕之前后获六十余人悉送有司置之法蛮始畏伏民得免冦害又秩满当陞遭母忧遂以老疾乞致仕归家居二十四年年八十二其生于【缺】年【缺】月【缺】日而以景泰甲戌六月十二日终于正寝君天性严厉谨于自治常未明而起家人未尝见惰容其居官时或造朝或公防必宿斋戒各服其服行礼不茍且失仪及老病归每遇正旦冬至诸令节虽不能拜庆如礼犹北向稽首然后谒家庙于事先奉祭待賔客必尽诚教子孙接内外属各以其道虽笃于慈爱然有过失不少恕邻里有急必赴救勤俭急谊老而弥切娶冯氏同县封山冯承赐之女孝敬以事姑恭顺以相其夫门内之治皆中礼节凡君之所欲为者皆能如其志饮食衣服必以时莫不精洁完好虽或处穷约而賔敬不失常先君六年卒于正统己巳五月一日距其生洪武丙寅十二月十七日享年六十四子一人即彬女一人君诚爱彬自谓父子享禄位无以报国家而训彬甚至所谓仁义忠孝敬让廉慎寛厚平恕凡脩已而及人者未尝忘于心彬由是取进士官刑部以贤闻当时而朝廷之褒宠及君始封承徳郎刑部王事妻赠安人今又进封奉直大夫刑部员外郎妻亦加赠宜人然命下而君已矣此君子所以深惜也初宜人之丧以景泰庚午二月壬寅葬邑秀巘山之原君命虚其右方以俟至是彬归将奉柩合葬焉而自状其行来请铭予观君之徳善有足以垂世励俗而子又克孝奚可不铭乃为序而铭之铭曰
　　才举其官行仪其家禄养恩封受福则那髙坟峩峩归窆于此刻铭垂休宜尔孙子
　　辽府长史杨君墓碑铭
　　君杨氏讳述字宗道世为嘉兴桐乡人髙祖茂曾祖懋诚祖徳顺父希孟母姜氏君其仲子也生而警敏天资絶人祖与父极爱之遣入郡庠为弟子员君亦奋励思有以称其意学日益进同辈皆让其能郡守齐政教授陈立尤奨重甫弱冠宣徳癸卯以书经领浙江乡试第一明年试礼部中教官选不就入太学庚戌防试复不偶于有司乃叹曰仕以行道今吾以道教人教行道亦行也奚不可哉乃去为宜兴训导宜兴学政弛君严立教条务穷经明理而发于文章诸生始知务本士习丕变由科目显者相望以绩最陞监利教谕其教亦如宜兴荆州守刘永喜君善教择郡诸生好学者致书币遣就学后果有登巍科者正统甲子乡试四川请君典文衡君谢絶私谒以兴贤自任阅巻毕求可当首选者众皆难其人君独取一巻曰此竒士他日必成大名视之乃周洪谟也明年果廷对第二丁卯与考福建乡试君初阅视即取一巻曰解元在是矣及阅巻毕卒无以易君者当时士大夫知君典教之善又见君简阅之精翕然皆推重之景泰辛未又以考绩谒选吏部吏部知君学行奏以为辽府右长史阶奉议大夫君曰长史以辅导为职当先其大者不汲汲于细故事有当言必委曲讽谕不肯茍止妄随且谓世子当以务学读书为要王好贤乐善自以为得良辅所言皆敬纳焉尝手书公正二字以赐盖喜君蹇蹇自持而兾其尽职也及感疾王躬临问命医药兾速愈君卒为恻然伤悼赙礼有加君于书无不读达乎性命道徳之奥为文章必据于理尤涵肆于唐宋诸大家其事亲孝敬君之尊府八十余常迎致不可君每分禄以资养数求便归省极怡愉之乐然后去兄着无子君奉顺其意生事死葬无违礼教诸子为学务循圣贤之道以脩已治人自以少防训于陈先生感念不忘凡过仪真輙往拜其门而周给其家与人交恳恳尽诚好善嫉恶皆出至公周穷恤匮甚于为已其存心之厚多此类以永乐甲申八月十二日生景泰甲戌九月廿四日卒于官享年五十一配宜人苏氏亦桐乡人本姓张中山太守某之曾孙徽州太守某之孙即墨教谕志学之次女初志学女兄嫁苏景贤无后而志学生宜人因以为已女遂姓苏教爱之至四徳克备为择贤壻以归君景泰辛酉卒于监利之官舍而以江隂潘氏为继室子男四长曰青取进士为礼科给事中有名于时而君训励之益至次曰表善承其家女二皆苏出潘二子曰素曰泰女一孙男一君诗文甚富有兰谷集藏于家又尝订正潘迪所注庸学序解行于世至是青等卜以【缺】年【缺】月【缺】日奉葬于邑之某乡梧桐里先茔之次与宜人苏氏合葬焉乃以太子少傅兼吏部左侍郎俞公所述行状来请予文以刻之碑公与君尝同学知其行为详且又与予同僚而知其言果可信况复有令子之请邪乃为序而铭之使刻焉铭曰维君早嵗负竒质素向儒宫究经术业就功成推第一遂拥臯比领清秩秋闱取士最严密公道昭明皎如日赵璧隋珠靡遗失曳裾王门为良弼从容论道谨操率邹阳枚乘乃俦匹胡为知命遽终徳谊文章照简帙梧桐髙原势回郁堂新营筮吉欲播英声腾茂实谁为碑铭太史笔
　　给事中刘君墓志铭
　　公刘氏讳忠字仕达世家山阳曽大父宗逺精于厯学仕元为司天监官大父徳铭隠居行义乡称长者父均义通经博古当元季不仕徙居滁州从学者甚众一时名卿大夫多敬礼焉尤邃于医药以其道济人娶荘氏生公天性刚毅言行皆据于理不茍止妄随事父母尽孝敬处宗族姻戚厚于仁遇朋友一以诚信事所当为者不以难易为趍舍必勇往力行乡人有缓急多赖焉勤于子史论前言往行而究其得失语尝屈其坐人雅有志于仕矣父以无他子谓医亦足济世何必仕命辍举业益攻医尽以轩岐以来诸名家书授之精研其义用以济危急多竒验汉庶人知之奏取所部公察其有异志深自晦匿及当迁临棠以二亲在滁遣妻归养而称疾杜门不复出庶人欲任使之亦以疾免事败凡受任者皆得竒祸公亦谪戍辽东人服公先见而嘉其能明哲保身如此及老而归以医术付二子安道守道命季子清受学郡庠而训励尤笃曰吾世业有所付吾无事矣植橘家园结庵其间因自号橘庵乡之耆耋张思忠辈九老者日来防弹琴奕棋饮酒赋诗嚣嚣然乐也清学成领乡荐公益以进徳脩业用光前人为勉清益思有以成公志而公于正统七年四月十三日以疾终于家距其生【缺】年【缺】月【缺】日年八十二初娶李氏韩国公李善长侄女先卒生四子女二继室郭氏生一子即清也孙男六人女十一人公以卒之年八月十五日葬滁州北原先茔之兆正统戊辰清取进士为翰林庶吉士授兵科给事中以才猷致通显北伐南征皆有劳绩遂陞刑部右侍郎而以前所居官赠公为从仕郎兵科给事中母郭氏封太孺人太孺人得食其子之禄而君子以公不待养为慊景泰五年【缺】月【缺】日太孺人终于侍郎之官舍将奉柩归滁与公合葬焉而自为状来请铭呜呼公有令徳懿行仪于家恵于乡之人而又以髙夀终有子克孝以致显荣是谓全福宜有铭以葬奚可辞铭曰
　　山阳故家代着厥声既通厯书亦克医经公纉其先身隠道泰学以勤至业以久大逢时之屯用智自防优游海邦乃还故乡乡之九老容服静好樽俎燕游乐此夀考子也克贤庭训则然帝命煌煌宠赠自天猗太孺人比徳俪美同藏于斯利尔孙子山川盘回灵秀萃焉刻铭墓中永永其传
　　布政使戴公墓志铭
　　戴氏之先显于晋从晋南渡因家金陵又迁于歙于婺源而以文学武功享禄位宋之世公九世祖士先取进士令钱塘乐浮梁风土之胜遂家焉由是子孙为浮梁人髙祖可翁曾祖徳诚祖璹皆有文学徳谊而不仕父嗣安尤称长厚以公贵赠陜西右参议母徐封恭人公讳弁字士章早负才望鋭志于学选为邑庠生恭勤夙夜不少懈为文章顷刻数百言同列皆推让之遂领乡荐为崇阳训导诸生素不乐学公以身率之绩用有成及考广西乡试人服其公崇阳令缺藩省俾公摄焉政兴务举民徳之秩满以绩最陞兵科给事中恪举其职然务大体畧细故时有言应天诸郡工匠当赴役者多避匿诏公往理之公处置有方而物无遁情又命行边察渔阳卢龙诸戍屯守所宜人防其利上尤以西北边备为忧诏大臣举能任之者得公赐勅奨谕宴赉而遣之凢诸边务得便宜从事于是师律严明士气奋励军实完整察指挥杨洪朱谦可大任荐之朝上以为能亦属意用公未几擢陜西右参议筑城堡于臯兰东北三百里曰达喇苏以遏冦冲城成而人不知劳肃州苦饷运公为画屯守方畧通商旅往来而储蓄常有余诸军伍有阙以属公公按籍补完而去其蠧弊不四三年士勇边实西畨部落为冦患事闻命择方面能臣往视之众皆惮行公毅然请往或劝以兵从公曰邉夷反侧加之以威不若抚之以徳抚之不从用兵未晚公往临其境集诸酋豪谕以天子威徳而晓之以利害之故众懽然听顺边境以宁上嘉公劳绩陞湖广右参政以外艰去服除调广东廉雷诸郡猺獞作乱公出视抚捕之至肇庆羚羊峡猝与贼遇贼稍向公公登岸据胡床不动使人谕之曰我戴参政也义不可茍辱其酋闻之遽麾众使退曰果我公也邪公与杨公信民皆清廉爱民民亦爱公不忘今遇于此何敢怖左右皆罗拜稽首而去黄萧养反围广东势张甚城中乏食公百方赈给之贼攻围益急公备御尽其方捐已赀悬赏以募士遣间使导援兵入城守以固而公当捧表北行文武吏士惧公去或有变恳留之公留与叅将武公驻军金利防都督董公偕以兵进战获其渠贼次第皆平赐公织金衣寳钞羊酒陞右布政使以内艰去诏夺情任事逾年陞左布政使然公有疾不克究于用矣公天性孝友事父母极敬爱父尝患疮在左股医十余年不痊而益甚公为给事中归省亲防之去其腐败傅以善药疮遂愈又以去亲逺不克侍朝夕请分俸为养诏许之自初洎终奉事无违礼兄弟七人公为长虽雍睦有常然言行尤谨于所发使得以视效不轻举而妄随其官京师尝作屋以待乡里之无依者郑常崔逺死于其家具棺殓返葬之至于清慎勤俭正直谦和君子无间然也公自教官厯给事中叅议叅政累陞至左布政凡四十余年其功名事业之可纪者如此而诗文之见于世者亦多正统末年数以疾乞归不许景泰甲戌来朝恳以请许之归浮梁养疾日课子孙以守官持身之法保家睦亲之方絶口不言势利疾少间复作谆谆然语以礼戒勿用浮屠姻族来问疾举手谢之倐然而逝冬十二月十三日也距其生洪武庚午正月廿六日享年六十五先娶同邑闵氏赠恭人三子珹瑄玘玘乡贡进士女二孙男六女四继娶合肥李氏无所出明年乙亥冬【缺】月【缺】日葬于【缺】山之原玘奉公之弟嘉兴教授冔所述公行状来请铭予与公交久相知为深且公之墓宜有铭奚可辞铭曰
　　在昔成周方伯是崇维今承之有伟戴公戴公俣俣克似厥祖既阐乃文亦究其武帝曰休哉汝维近臣于旬于宣恵此下人崇徳报功二品之贵庆泽滂流子孙世继髙坟峩峩公居其中刻我铭诗垂耀无穷
　　编脩陈君墓志铭
　　正统四年已未庐陵陈君大训以其子文贵防恩封翰林院编脩阶文林郎癸亥三月廿一日以疾卒于家年六十一盖食其子之禄者八年士大夫初以为荣既又以为戚盖君有徳善而能成其子之贤宜享福于悠久而不克髙夀岂非其不幸哉文闻讣不胜哀即解官归治丧而以刑部郎中郭循所为行状来请铭予与文素厚安得辞按状君讳寳大训其字也自幼端重頴敏读书即了其深趣弱冠父委以家政克自树立不以烦二亲朝夕奉养极其敬爱左右顺承务悦之以道而亲之心懽焉于财利不茍取惟义是视遇所当用虽重费不吝也故能厚于宗族乡防而恩礼不废也有遗孤子无依者君长育之俾有室又买田宅居之人皆谓君厚于仁陈氏先居江南后徙居里之大栎江南旧居堂庑门塾凡再经乱尽焚燬君慨念先业兴复之不失旧观居傍有池池上种竹复搆亭池中盛夏之月君与客觞咏亭上薫风徐来凉满襟袖清言雅咏出于水光篁影中而游鳞翔羽皆有自得之意洒然不知尘埃之扰炎暑之酷也其风致如此人因以竹薫号焉君内贞外和既不忤于物而亦不随俗俯仰平生好文章于古今人制作能评品髙下勤于教子尝礼循为之师训励笃至文丙辰进士及第授翰林编脩贻书戒勉之尤切逾三载以称职闻上推本于亲由是君得受封文捧勅归省拜堂下懽动一邑未几居母彭氏丧哀毁逾礼遂婴疾不能支后虽稍间然哀思不忘终不愈竟以是疾终焉君曾大父显忠以学行名当世大父子时父宏徳皆不仕然皆为乡长者初娶髙氏先卒有子三人长安节次安简即文也又次安止女一人继室朱氏女一人侧室子一人曰定孙男六人其葬以【缺】年【缺】月【缺】日其墓在【缺】之原铭曰
　　诗书传家起自昔孝敬仁义绍厥迹教子一经领清职恩封煌煌美禄食家居雍容荷帝力薫风池亭湛深碧超然烦襟为之释意与羣物各有适吁嗟此乐岂终极云何遽去不可即髙丘防防就窀穸惟其徳善人所惜勒铭垂休永无斁
　　封监察御史孙公墓志铭
　　景泰六年四月吏部课功举朝臣之绩最者以闻上命皆赐之诰勅而封赠其亲曰朕以劝忠与孝也于是髙邮孙公铭字克新以子谦为监察御史有劳绩得推恩封为四川道监察御史命既下而公以五月初十日卒于家谦闻讣恸絶即解官归治丧以公尝为淳安令今兵部侍郎翰林学士兼左春坊大学士商公淳安人实知公请为公行状持来谒予铭以葬按状公髙邮望族曾祖士信祖思诚父文礼俱有隠徳而不仕公自幼端重喜学游郡庠通诗经欲以取进士连不得志于有司遂充贡入太学太学之士千余人亦乐与公为友厯试诸事皆有名尝言为政当以徳为本徳孚而人自化事岂有不治彼区区以刑罚毒民而欲求治不可得也宣徳甲寅擢为淳安令淳安善地公亦喜于有为务以至诚接物而所行必以义留意学校尽其所当为邑人多安于其治而不悦者相与滕口当路者纳浮言亦或沮抑之公不顾曰吾求无愧于心焉耳穷达非所计也得返初服亦足矣遂归髙邮与故人賔客日觞咏为乐曰此孟子所谓人知之亦嚣嚣人不知亦嚣嚣也公襟度夷旷而姿貌伟杰美须髯望之如神仙然虽寛厚无忤而简静自持众方哗笑倾一座公独嘿不为变人莫测其意如何也天性孝友事父母极敬爱始终无违礼弟钰早世尤善抚其孤姻戚贫乏赒之不少吝佛老之徒有求者锱铢弗予也退居十余年唯以教子孙为事不汲汲于势利郡邑大夫有所咨度则必为之尽人亦隂受其赐公去淳安久淳安之人思之不能忘过髙邮者必拜公而后去公亦抚之如所亲及有子为御史人益为公喜曰公之善未尽施之政此天所以报也至是而终距其生洪武丁卯十月廿三日享年六十九配张氏封孺人子男四长谊次让早卒次讃次谦谦取进士为御史女二长适广东布政使经厯王珏次适翰林脩撰董某之子僎孙男五曾孙男一其葬以【缺】年【缺】月【缺】日墓在某之原铭曰
　　髙邮故家世业之盛公奋于学遂起为令善政善教未究厥功天锡祚克纉其隆制命炜煌荷此宠锡生荣死哀曷其有极髙坟峩峩公安于兹昭徳有铭永永弗隳
　　定襄伯夫人髙氏墓志铭
　　夫人髙氏追封定襄伯郭公景南之妻今征西将军定襄伯登之母也髙氏世居髙邮以武畧立功夫人伯父实官至后军都督佥事父宣为散骑舍人诸兄亦累累至通显夫人家虽贵富而不溺其习贞静自持言行不妄而于女事尤精年二十归于公盖营国威襄公第八子也威襄开国元勲位列侯子尚贵主所与通婚姻者皆世禄大家赫然隆盛夫人来归动中矩度尤笃于孝敬事上抚下皆尽其道执舅姑丧无违礼亲姑戚氏病夫人躬侍药食七旬不解带姑卒未两月而夫亡夫人才二十六连遭二丧哀苦益甚毁瘁几不能生然志节愈厉常衣粗食淡遇忌日悲恸如初丧姑戚有遗女夫人躬抚育之长为择配分已奁具嫁焉三子方幼即令读书循理勿谰语妄动及就外傅夜则躬课其学业曰我寡汝弱当务为好人常举其父之嘉言善行以朂之尤戒以诚信为本性极仁厚视人犹已尝有贾妪为人持物求售厯数家过夫人所遗一小囊而去妪耄弗记也夫人为藏之以俟逾旬妪贸贸来泣以告夫人举嚢示之妪惊喜发视皆重货厚致餽谢夫人峻却之遣去他日复有所遗求弗得物主索之急室人亦徧谪之妪无以偿欲就死复来见夫人哭曰仁如夫人不可复得吾死矣夫人怜其穷慰解之辍所用银器俾偿焉妪叩头出血曰夫人活我我不能报愿夫人福夀无量子孙荣贵以此为祝耳其心之笃于仁多此类及夫人守节氷清而玉刚仁宗皇帝念郭氏勲戚哀死厚生擢其子武为尚寳丞遣登之南京迎母来就养以武贵封太安人正统丙辰十月初八日卒距其生洪武戊午十月廿六日享年五十九以武病不克归葬权厝宛平之玉河乡登以才畧为时用累建勲绩进封定襄伯佩征西前将军印镇大同父加赠定襄伯母赠定襄伯夫人而武终于尚寳丞理未仕而卒孙男二桂孙早卒嵩散骑舍人带刀侍从至是征西欲归葬夫人于南京请于上许焉命礼部赐祭兵部以舟送之工部为治坟茔以【缺】年【缺】月【缺】日祔于南京上元县聚寳山先茔之次而请予铭其墓予尝为作传矣因复序次其事俾纳之圹而系以铭铭曰
　　其节坚其志专依所天珏乃全勒此铭垂千年
　　处士萧公墓志铭
　　公萧氏讳翪字鹏翔其先居长沙有曰觉者为马氏军廵判官避乱徙泰和禾溪又徙泸源三迁遂为南溪人公曾祖徳济以行谊重乡里徳济生志立号兰谷尤以才畧闻于时元季大乱冦盗蜂起州守达侯正道倡义保泰和而以北门委兰谷北门当冦冲兰谷日夜严警备声振他邑冦来輙败去泰和以完兰谷生自成号此山尤卓荦有为而家益大生三子公其仲也端厚勤慎才望蔚然事父母极孝敬与母兄鹏南弟鹏汉恭爱笃至从兄鹏举鹏起亦怡然雍睦内外无间言庭下紫荆有一本五株之异人谓其兄弟和气所致皆歌咏之且谓其才良而冀稍出为用当是时吏部尚书刘先生子髙方休致以经学教萧氏子弟鹏举学成出为苏州府同知而诸兄弟家事亦滋出盖惟公与鹏汉在焉所以承祖考睦宗族接姻亲恤乡防教子孙抚幼贱公私百为无不咨于公然賔客往来欵洽之礼未尝废嵗时餽遗轻重疏数亦必适所宜凡其言行一乡之人敬信之事有不平公为处其中皆帖然服有贫乏者周给之贷而不能偿者不校也其襟度坦夷不为畛域故人无不相亲爱者忆予初游县庠时与公善公常来斋舍相与谈谐久之而后去及窃官翰林而鹏汉处士来京师向慕之意尤厚及以忧归乃请予为子师又得交公从子今太子少师孟勤公见其绸缪相好心益喜从容闲暇极燕游之乐意气盖豁如也不二三年则东西散去尤谓可以复聚处为乐孰知既去而公死矣岂不可哀也哉公生元至正癸已以今永乐庚子四月廿七日卒享年六十八葬于其里柞树陂之原初娶郭氏生子【阙】先卒再娶钟氏生子炜防焜女六孙男三曽孙男【阙】公卒后三十三年为景泰壬申六月十八日配钟氏亦卒年六十九而防为保昌县学训导奉母葬公墓右哀公之墓未有铭既免丧谒选来京师得国子学録知予与公善也以国子学録梁先生栗所为状来请铭将纳于公墓以昭徳垂逺予念旧好不可辞乃为铭之铭曰才足有为行罔不宜既睦于族婣而兄弟怡怡君子慕其和厚小人喜其振施何七十之不延奄一去而莫能追柞树之陂公安于兹后欲知公考此铭诗
　　侍郎王公墓志铭
　　王氏先居永清后乃居武城而忘其所以徙大父胜刚父成皆有徳善而不仕至公乃以儒入官累进至礼部右侍郎阶通议大夫而大父父皆得赠通议大夫礼部右侍郎妣皆赠淑人公讳士嘉字道亨五嵗而孤母淑人教育之然聪敏喜学遂为邑庠生年十二已能赋咏作古塔诗云浮屠何代建峭防入云端絶顶登临处摩挲星斗寒乡先生刘中行见而竒之以拟冦莱公年十八充贡入太学太学诸生让其能擢为大同山隂令山隂民犷悍公教之以礼义均其徭赋躬厯畎亩视勤惰而课励之人知公之爱已也莫不化服性明达善听断有瞽者赍钞百缗醉卧城南荆树下觉而失之诉于公公扬言此荆树为孽当出城按问民大骇从之公令人密捕不往者得一人仓惶失措讯之果服还其钞而罢代府内藏失防币而戸牖封识宛然莫知其所自王知公有智畧召问之公察视气楼似有物尝往来而非人迹疑为狙所窃乃以币列庭中伺羣狙过而观焉一狙果玃取之因诘其主皆欵服尽还之官人以为神自是隣邑有疑狱皆请决于公母淑人年逾七十迎养来山隂有疾公朝夕侍汤药惟谨而疾弥甚忽气絶不可救公哀号不止声彻天地久之淑人复苏人以为诚孝所感云公忠厚爱人上每欲用之而下不忍舍永乐初擢为陜西按察佥事所至无寃民以西域贡使失供应三司皆坐免未几公复起监饶州陶器凡三十余万皆如期而办授都水员外郎以母忧去服除改虞衡时宫殿大材皆积紫荆关山西军民防守虑有失以公临之令严而事妥兴济河决妨漕运俾公涖屯田往塞之不劳而成功陞北京行部工曹郎中而临清舟楫往来带砖者皆颂公之徳寻陞陜西右叅政勅专理司事他不得擅遣正统初以少傅杨先生士竒荐陞礼部右侍郎勤于稽古礼文之事两知贡举皆以公得誉关中大旱命公往祷之輙应凡其所行莫不尽诚已未秋京师多雨公之居压焉上知其贫命有司赐地东安门外给以材俾自营其素行见知于上如此既三年以七十乞致事不许又三年再请乃许焉陛辞之日上赐之酒给以道里费慰谕而遣之公归怡神养性手不释巻汲引后辈尤惓惓其质干魁伟言动不妄人皆望而敬之厯事五朝享有厚禄然居处服食如寒士见人之贫穷无告孤而不能婚嫁者輙周给而相成之若此类盖多生于洪武已酉九月七日以景泰乙亥五月十二日得疾却药谓子孙曰吾年已至此死生命也何以药为惜未有报于君亲其神志不乱如平时越六日乃终享年八十七讣闻上悼惜之命礼部赐祭工部为治坟茔于其邑城南先茔之次公初娶魏氏继桑氏俱早卒皆封淑人侧室张氏子男三人长玉取进士累官至河南按察副使先公五年卒次玺通春秋中山东乡试第一以公老未仕皆桑出次瑄张出也女四人嫁刘子俊宋铎右通政殷谦士人李谦孙男十一人梦熊景泰庚午贡士先卒梦庚【阙】孙女二人玺将以【缺】年【缺】月【缺】日葬公谓予尝官礼部与公为同僚今铭公墓以昭徳垂逺非予则谁宜乃属太常卿许君彬述公行状俾公壻殷通政来请予实同官奚可辞乃序次其事而铭之铭曰
　　生既逢时出也有为其徳则优其才具宜故功业日彰而誉望四驰归老于家不见阙亏大耋而终一往莫追昭徳有铭百世之思
　　陈母萧氏墓志铭
　　萧氏为泰和秋岭故家文隆则其里之杰然者也而与柳溪陈氏以正先生最相好文隆娶爵誉周氏生一女柔顺而能勤与先生之孙桂芳年相若因许为婚姻既长归陈氏不及事舅独有姑在堂而家甚贫孺人纺绩织维以供衣食昼夜无宁时善事姑养生送死尽其道然多遇凶嵗家事复滋出科需力役夺其时几无所仰给孺人相夫备尝艰苦忍贫如铁石而一归于命未尝怨天尤人及时和嵗丰人安于畎亩得从容自适孺人犹不忘其故日夜训诸子兴宗等俾读书务孝弟之行敦本而力作戒诸女妇治女功一如其少时一家长幼争自激昻无有闲旷废事者而家日以兴皆孺人相助之益也桂芳年六十以病卒孺人念与同勤于昔时今稍暇豫而先逝朝夕哀恸几欲无生居丧三年无违礼而治家益勤奉祭祀睦婣族待賔客抚邻里臧获下人皆有恩天顺二年五月得疾子孙日奉医药不效至七月初五日以天年终其生以洪武已未十月十六日享年八十子男四兴宗成宗昌宗荣宗而成宗昌宗皆先卒孙男十二绅经纶纯缨纩缓纬纎缣纺缙兴宗等以是年十二月十八日奉葬于龙洲上先茔之次以予为陈氏壻且与桂芳为内外兄弟知其母之徳为详请予铭其墓予安可辞铭曰
　　孝顺勤俭既备诸身其艰且贫乃不尤人故天锡之以福而家道复振八十而终庆及子孙昭徳有文弥久弥新





　　抑庵文后集巻三十二
　　钦定四库全书
　　抑庵文后集巻三十三　　　明　王直　撰墓铭
　　知府叶公墓志铭
　　公叶氏讳砥字周道更字履道盖楚名臣沈诸梁之后以所食采为氏居南阳至晋有讳俭者为括苍太守因家焉其后又徙上虞髙祖万曾祖明祖【阙】父良玉皆不仕公天性明粹喜读书早丧母童氏又丧其父皆能以礼居丧不惑于流俗甞受学于鄞陈文昭防李鲍仲孚二先生皆元故老博学有文章嘉公笃志为之倾竭底里由是学行大进洪武庚戌公以明经取进士第得定襄县丞兵荒之余民未安业公勤于抚字流亡来归乙夘坐累谪凉州公处之泰然曰吾无愧于心足矣日杜门为学有诗寄子曰不须询逺道穷达信乾坤更号坦斋又号寻乐作赋以见志士大夫谪居边者皆宗之守将西宁侯宋晟亦延致家塾为子师已夘求贤陜西按察副使罗某临江知府刘鹏上虞知县李惟忠皆荐其学宜任史事遂起为翰林编修又有言其堪任风宪者复陞广西按察佥事用法平恕狱无寃滞吏畏而民爱之甞兼绾三道印出按郡至迁江防洞獠数出没为寇害吏民汹汹欲遁去且以无备讽公请少避公曰我去汝县官必遁民何恃以安即命料丁壮立保伍寇来并力御之彼岂不畏死耶顷之报益急公下令如故不为动寇亦卒不敢至永乐初以史事被逮籍其家惟薄田敝庐故书数箧而已事白还之仍命与史事书成改考功郎中公进退人才品第髙下大小各适其用尚书蹇公谓其年迈一以藻鉴任之他不溷以事防脩永乐大典徴天下名儒命公为副总裁稽经考史无不惬当仁宗皇帝在东宫缉熈圣学择儒臣侍讲论公预焉其言于上者必尧舜周孔之道非是不以陈为郎中九年俾食四品禄职如故公重听误以为授他职上亲洒翰授之至今寳焉久之公引年求去不许乃自言于吏部曰砥老矣过防优礼犹叨禄在朝人将谓何上若不弃愿得一小郡牧小民庶効报万一吏部以闻即拜饶州知府公先教化后刑罚兴利去害摧奸植柔民无愚良皆爱之如子水旱为灾忧若已出每斋沐致祷必获有年人以为徳之应郡故有磁窰铜冶而丁调不减他郡公为力言于布政司得减四之一时方营造工之受役者当给粮赡其家布政司下饶州于逺输内留八万石给之公谓非户部意不可众哗然利其便请必从公终不许未防部符下他已入仓者皆反之民使逺输劳费弥甚众乃服公明决皆拜谢布政司亦自愧其所行凡再述职京师皆以恤民隠革弊政去污吏为急然谓饶之风俗厚其民易化有讼者必以理谕不付曹民知公之爱已也多悔悟而罢有妇代前夫子讼盖欲资其后夫公揣知其故穷诘之以母子不忍为词公曰尔不忍于子何忍悖其父而从人邪妇慙裂状逸去由是无理者不敢至其庭讼简刑清民归徳焉户口増至万三千士之取科第者加数倍于昔公年益髙而烛理益明遇事亦若无足为者甞赋诗以自适辛丑八月有疾作书戒子孙以睦宗族和戚姻重义轻利毋贻讥于后世尤以不能报国恩为慊是月廿一日卒扵郡廨之正寝距其生元至正壬午三月初六日享年八十郡人无贤愚贵贱皆哭之哀诸孙奉柩还以壬寅正月初六日礼葬上虞廿一都骆家岭薛氏墓山西麓配周氏贤而克家先公廿一年卒今合葬焉子男二信可用可有士行皆早世孙男五纶早卒绶应州学正纬以子贵封南京刑部主事绮先卒续湖广东湖马驿驿丞曾孙男六罍充县学生未仕冕取进士今为松江知府嗣生蕃佐佑曾孙女六皆嫁为士人妻公平生为文甚多号坦斋集今所存者南行槀退朝槀芝山槀经进槀及经筵讲义弟鲁道拙于治生无厚业妇家欲离婚公即以已产益之终身不复言其自处俭薄虽位望之重比封君而萧然不异布衣时人有过失婉词诲谕使知改而止未甞疾言遽色然内贞外和虽词气寛平而所守有不可夺者博极羣书手不释巻其所著述必根于义理之正而有益于世教盖于汉魏唐宋诸大家无不学故其所立蔚然有盛名当世而可示法于后来于乎公有徳行文学之美而又兼政事之长诚一代之钜人君子矣葬三十五年而墓未有铭至是冕来京师以绶所为状求予铭予从祖思忠与公同取洪武初科进士第及公来翰林予亦忝从公后盖于公旧矣则今铭墓奚可辞铭曰叶氏之先实楚名臣源逺流长子孙振振暨公承之乃举进士奋迹文章扬誉政事经幄词林宠命自天尧舜是陈维公则贤公既老矣皇用殊锡加乃常禄仍乃显秩公有诚言愿守一州恵此羣黎庶防寡尤湖山之间厥壤千里人之爱公不异其子公逝不留民心则悲岂弟之化百世之思峩峩新阡公安于此昭徳有铭垂耀无已
　　大理少卿张君墓志铭
　　张系出曲江盖唐相九龄之后有仪凤者为筠州团练副使见新喻上汾山水之胜因家焉君其裔也曾祖徳脩祖允恭父懐立皆不仕而皆以行谊重一乡君讳固字公正生而端厚頴敏过人喜读书日诵千余言经史传记务究极其蕴乡先达李时芳见而竒之曰此廊庙器也举为邑庠弟子员通春秋识圣人明道正谊尊王贱霸内诸夏而外夷狄之意学成取永乐癸丑进士第戊午拜刑科给事中凡其行事必揆诸所学是非可否务以公不以情亦不为苛细矫激之行君子谓得近臣体丙寅调吏科时有令举贤为郡守而举者不择甞为吏者得厠焉君上言郡守民之父母必诚心爱民者可任之今之为吏有子民之心而不急利者盖甚少臣请命所司察其实行可任者任之不然则否庶防民受其福上是其言着为令册立晋王妃命君持节行礼先是有往者王必厚礼遗之无不受至君独无所受王以为知礼加敬重焉君侍上左右克举其职益勤慎不懈已已陞吏科都给事中赐之勅命亦以是官赠其父母与妻皆赠孺人是秋边尘有警言者谓天下虽安不可忘武诏择廷臣往任之君之河南督文武吏属抚绥其军民而料其丁壮加之训练严立科条去害而兴利境内肃然庚午陞大理右少卿四川行都司临徼外与诸畨杂处易动而难驯往临之者既鄙其人而又惮瘴疠鲜留意于治理人之不得其安者有矣君独勤于事而厚抚恤焉必使各得其分人徳之而已无恙及代还众皆愿留君亦爱念之不置曰人无有不可化者壬申山东饥民或啸聚为盗上知君可用勅遣安抚之赐钞千贯以行君宣布天子徳意开仓赈赡凡可以恵民者无不用民皆感恱于是盗息而民安癸酉山东大水多流移又勅君同薛尚书振济尽其所以振济之方民免于死亡而多得复业其懐壬申之恵者感君尤深君在大理笃慎于决狱凡情可矜罪可疑者必推致其极常曰侀者成也一成而不可变故君子尽心焉吾安敢不尽心事凡经君谳议者人皆自谓不寃上嘉之赐少卿诰命以宠之又追赠其父母妻室皆四品君益思所以报早夜孜孜忘其劳盖不知其身之老也景泰丙子八月初得疾医弗效而以十六日终距其生洪武乙亥十二月十六日享年六十二娶黄氏继室孙氏子男六黼甲戌进士为监察御史君依仁蹈义事父母极孝敬于兄弟友爱尤笃居官清慎自持事有常言者必侃侃尽言不曲随茍止人有善誉之不已有未善则讽使改焉故君子归其厚而小人诵其平黼为御史君教之以防勤仁恕勿矫矫近名众皆谓君善教有司以讣闻上深悼念遣官赐祭命以舟归其防葬焉黼乃以君乡友太仆丞金辅伯所述行状来请铭予素与君厚知之亦深奚可辞铭曰
　　曲江之张显于盛唐迨兹理卿愈煜其光逢时而升邦家之杰肃肃在公有劳有烈胡不百年命也则然未究厥施惜哉此贤髙坟峩峩卜者曰吉刻铭垂休以示无极
　　曾处士用砺墓志铭
　　处士曾氏讳金字用砺其先居南丰在宋有讳斝者判吉州子秘书省著作佐郎锐遂家庐陵锐次子新淦主簿中行又徙泰和南冈之长洲今居泰和北门者又自国英徙焉国英生珍玉珍玊生克仁克仁生子省则处士之髙曾大父大父父也子省俊爽不羣而谨厚好学县大夫选为邑庠弟子员学成未用而卒处士与兄用楫弟用常笃绍其父志用楫尤頴敏思树立求旁近空舎中屏诸俗务与同业者相切磋为师友一时有志之士欲奋起成功名者皆推让其兄弟久之用楫为子长逰南行逾五岭观山川形胜将以发胸中之竒而婴疾不返用常明经取进士防车驾北廵未奉大对而卒于京师处士皆归其榇殡葬之而抚育其孤弱甞自泣曰吾父赍志以没而兄弟继之今老母在堂仰事俯育惟予一人在敢尚有仕进意乎敛其遗书守故业得为马少防足矣处士母罗氏前进士临髙主簿尚文先生之子有纯徳懿行处士事之极孝敬待宗族乡党尽其道于一切世务酬酢皆适其宜人有不平者多取正于处士乡邑缙绅君子莫不推敬之者羣从兄弟以进士入官为郎官御史者相继其势崇显矣皆惟处士之言为信好吟咏喜出逰遇适意处辄留题识曰聊以记吾曽而已其为人疏通坦亮无畛域与人处未甞有过言非其人不妄交才足以致用泽足以及物而竟以隠终髙年令徳君子惜之其生洪武庚申正月初五日没于天顺戊寅六月二十二日享年七十九娶陈氏有贤行子男三浩涣沛涣先卒女五人孙男十遵通曾孙男四人浩等卜以【阙】年【阙】月【阙】日奉葬于【阙】山之原以予托交防久相知为最深属予铭其墓予实故奚可辞铭曰天赋之才而又逢时云乎尼之乃不克施八十而终乡邦所思垂耀后来眎此铭诗
　　李克礼墓志铭
　　克礼姓李氏吾里人也曾祖瑞可祖宗贤父文佐皆不仕克礼幼失怙伯父昌隆无子以为子昌隆复坐事戍边以卒克礼奉所生母陈与所后母曾能尽孝二母安之与兄克绍处友爱甚笃年十七八时卓然自树立买田筑室家日裕常推其余财以赈闾里之贫者见人有急难则赴救之里中尝大疫尽室弗能兴者相接也克礼往来视与汤药死则瘗之又告县令丞为祷于神疫乃息其于学问虽不经意然能知道理以之处事多适宜性坦率遇人有曲直辄尽言虽逆人不顾人亦识其性反爱重之予未仕时方汲汲于学于克礼未暇接后官京师往往闻其善如此及再以忧归克礼甚厚于予予或托以事克礼能为之尽心予亦重焉及服阕来朝遂相去逺且久矣而克礼于予家尤厚不少变越十余年忽闻其以疾卒予深惜之以为自今而后乡闾有缓急安得复有克礼可倚耶久之其子珙来谒铭以葬予縻于职务不果作而珙求之不已今年予陞秩吏部珙复来以啓贺予予读之喜其工既又以铭为请曰吾父辱见知于先生故敢以不朽为托葬而不得先生铭犹不葬也予既惜克礼又嘉珙之孝而文且里人也安得辞克礼娶萧氏又娶严氏生四子珙璞瑜球女三孙男五楘槩【阙】其生以洪武戊午十月十八日卒于宣徳甲寅二月十一日享年五十七而以正统甲子年十二月【阙】日葬于雷洲觜之原铭曰
　　生为众所重死为众所思嗟世人兮鲜若兹勒以予铭兮将百世其永诒
　　袁处士仲彬墓志铭
　　泰和袁氏唐司徒滋之后其少子邯为吉州刺史子孙因家泰和汝南坊为望族在宋有士表者通判建宁又以宦业显通判五世孙以宁生务敏务敏生克睿则处士之大父父也虽皆不仕然皆以行谊闻于时处士讳斌字仲彬自防端重喜读书尝从学于萧尚仁先生博览广记逈出侪軰上先生甚嘉奬之笃于事亲先意承志必尽其道生致其乐死致其哀于兄弟极恭顺内外之间无彼此言者宗族姻属亦以礼相亲爱交朋友重然诺其行于家及教乡人子弟必以孝弟忠信礼义防耻待臧获下人尤有防其是非好恶必以公不以情见人有为不善必面斥其非改之乃喜事有不平而质于处士一言折其中无不服每遇凶嵗周人之急不少吝虽居城市足迹未尝至公门县大夫雅敬之乡饮以大賔礼焉其性澹然以俭薄自足时俗所好无一动其心不肯茍取妄求甞作堂以待賔客凡堂中服食器用皆质素曰此吾性之所宜也因以质素自号且以名其堂賔客皆欢乐之其髙懐雅度有过人者景泰乙亥八月初七日卒距其坐洪武戊午十月十六日享年七十八娶罗氏继刘氏皆有贤行子男三穆先卒次穟次稔女三孙男通达为顺天府三河县学训导奉其父穟之命来告予曰先人不幸弃诸孤将以今年【阙】月【阙】日奉葬于千秋乡珠林先茔之次墓宜有铭惟公幸甞见知且有姻亲之谊乡曲之好敢以请予念之良然不可辞乃为序而铭之铭曰
　　袁显于唐繇宋至今衣冠相承式昭徳音于惟处士厥声世继诵诗读书依仁蹈义天祐善人夀考是宜胡不其延而有止期孝子令孙奉葬于此刻我铭诗垂耀无已
　　龙母傅氏墓志铭
　　广西佥宪龙君澄防其母太孺人傅氏已葬于居后翔鸾之原而自为志纳于圹矣既又兄弟谋曰吾母有令徳以兴其家而子孙实頼焉葬虽有文若复得为铭以刻之石岂不益昭彻大显众皆曰然于是佥宪自奉所为状诣予请铭予老且病不能文而佥宪请不置予念其意笃乃勉为铭之傅氏金川梅溪名族祖吉珂父仲升母髙氏太孺人之生有美才父母爱之幼读书知道理年二十归为龙氏冡妇值兵燹匮乏而能孝敬勤俭事舅姑承上抚下寛裕有容永乐丁亥官有大役于武当山夫领千夫往焉久不解祖妣得疾剧太孺人忧瘁日夜侍侧祖妣念其勤祝天锡之福俾得安而祖妣竟不起太孺人相夫治防皆以礼舅姑没亦如之嵗戊戌族人弗戒火延先庐殆尽众求析居太孺人综理益勤衣服饮食之事不以昼夜为劳尽鬻奁具为资费不十载家复振尤笃意教子遣从明师受学正统戊午澄领江西乡荐太孺人虑其安于小成欲汲汲进取俾仍从师进学壬戌澄遂取进士拜大理评事而父母得食其禄景泰庚午遂封父为大理评事母为太孺人太孺人智识髙明天性安重事循其实不溷侈余费有当施虽多不吝不然不轻予也甞言今富家巨室自谓能赒穷恤匮至列为墓文以欺世求其实无有也我死慎勿似之辛未评事陞广东佥宪便道过家省侍未防太孺人谕之曰便道不妄也若或托疾则妄言以自欺矣女奚可佥宪闻戒即上道凡其平生率礼蹈义多此类宜其子孙之欲有闻于世也是可谓能显其亲矣其卒以景泰壬申正月廿八日距其生洪武癸亥九月十一日享年六十九逺近吊哭者莫不哀子男三源澄澜孙男五仪为郡庠生后复将有显者太孺人之徳未艾也铭曰闺门之秀徳孔华兮遭遇盛时荷宠嘉兮既宜其良亦宜家兮紫诰之颁粲金葩兮福既多矣胡弃遐兮爱虽在人伤如何兮诒后有铭贲邱阿兮子孙之思永不磨兮
　　副都御史罗公墓志铭
　　公罗氏讳亨信字用实其先南雄人后徙东莞之英溪髙祖儁曾祖应辰祖徳寛父祖昌俱不仕而以公贵祖考皆累赠至右副都御史妣皆赠淑人公自幼知学喜读书年十二防其母即能以礼服防选为学官弟子业成永乐癸未以诗经领乡荐明年取进士授工科给事中命往嘉兴视水灾奏免嘉兴海盐崇徳三县粮税以苏民困丁内艰起复调吏科给事中陞右给事中坐累谪为吏交阯公虽贬降而益勤于事分所当为者无不为久之用荐起拜山西道监察御史赐白金命往通州察仓庾之弊得老奸宿蠧若干人皆伏法廵按真定等府旌防黜贪饬学校人知劝沮清军山西凡阅五万余名无枉漏者丁继母何夫人忧命驰驿奔防即起复既至京大臣有言其堪任方面者诏复旧任食正五品禄宣徳乙夘陞右佥都御史赐楮币命同武臣往平凉荘浪等八卫练兵以备边公殚心尽力夙夜不懈上念边境苦寒降勅勉劳各赐文绮二有副公益感激自励正统丙辰仍与都督赵安率师廵边赐红纻丝衣以行正统戊午丁外艰有防夺情视事明年殄防功成公陞俸一级赐纻丝四表里白金四十两始命驰驿归葬父陛辞赐钞千缗公葬毕还京勅赐钞陞右副都御史命往大同宣府督屯种务兴利除害为久计公自是在边者二十年朝廷任之以腹心用之为耳目而公之志亦始终无间于分屯之逺近道里之险夷土壤之肥瘠将校之设施士卒之勤惰地利之厚薄饷运之难易缓急与夫廵狩望寒暖之宜靡不周知有言于上必思之精议之熟无不当于人心故所言无不听而行之无不适其可若公者非忠诚体国之君子欤庚午公有疾上章乞骸骨不许进左副都御史而公在边又以擒贼功受白金文绮之赐秋七月上察公实老病令佥都御史任宁代公还俾致仕凡有餽赆皆不受陛辞赐红纻丝衣一袭公至乡里始营居室作祠堂治先垅建义斋以训子孙及姻戚子弟怡然自乐也盖归八年至天顺丁丑十月二十五日以夀终距其生洪武丁巳十月廿八日享年八十一配某氏某氏皆淑人而相继先卒子男【缺】女【缺】孙【缺】讣闻上念公有劳绩命礼部赐祭工部为治坟茔供葬事子某等以【缺】年【缺】月【缺】日葬公某山之原而以行状来请铭予与公同年取进士又同官京师且久而公乃先致其事以去盖尝惜公不得相与从容于暮年而今乃属笔铭公墓奚可辞铭曰
　　于惟南越产此竒山川清淑钟令仪诗书礼乐当盛时巍科峻擢登赤墀黄门绣衣罔不宜奉命出入扬防威经济实籍文武资名声赫奕纷四驰臣心报国无穷期臣身已老才力衰乞骸幸得副恳祈九重沛泽流华滋归来林下介夀祺奈何仙去杳无追子孙孙子百世思髙坟峩峩葬有碑后欲考实徴吾诗
　　教谕聂大年墓志铭
　　大年聂氏世为抚州临川人曾祖某祖伯善皆不仕父同文洪武中取进士为翰林侍书寻改中书舎人壬午六月太宗皇帝至京师时盛暑以迎銮暍死大年于父卒后五月乃生母胡孺人抚育之天资明爽頴悟絶人比长喜读书日记数千言通诗书二经于诸子史无不读尤笃意古文及晋唐人诗书法欧阳赵松雪皆臻其妙由是名动缙绅间用荐起为仁和训导藩宪大臣与一时达官显人过杭者皆礼重之而大年之文章传于逺迩迎其母来杭旦夕率妇子偹物以养必诚必孝母之心欢焉逾六年母卒奉柩归葬哀感行路乡邑耆老列言母贤行足以励风俗而子又克孝如此诏旌表其门闾服阕分教常州府学满九载陞仁和教谕仁和之人得大年复大喜敬爱逾往时大年乃言于有司脩学校严学规训励弥切诸生日加亲慕教用有成登第者弥众賔兴之嵗诸藩省请典文衡者聘币交走其门而多以后至不能得为憾大年所至能得士人服其公凡所经歴处遇佳山水及古人遗迹必见诸赋咏聨为大巻藏于家景防六年秋朝廷有史事徴诣翰林将用之而大年以疾告退就医药凡与善者数往来问候冀速愈而势日危殆大年知不能起呼子章取纸笔书曰吾上负朝廷之防下负平生之志尔兄弟尚勉学为士人掷笔而逝盖景泰丙子二月二日也观其所书如此则其抱负可知矣予初识大年于金谿王先生所又得其所作小瀛洲水竹居贼观其词翰而重其为人真可谓竒伟非常之士也常思振起之使効用当时以其学行必有以名世传后及被召来京师心切为喜思与之久处不厌而大年病予亦以老疾絶人事往还心虽相亲而迹则疎矣大年病甚遣门生李昻持简来言身后事盖欲予铭其墓予闻而哀之不三日而大年卒矣于乎予岂忍铭吾友哉大年生于洪武壬午十二月初三日及其卒也享年五十又五配陈氏前平乐太守用晟之女有贤行四子【阙】女四孙男四大年有诗文四十巻多可传者斯足以不朽矣章奉柩归临川将以【阙】年【阙】月【阙】日葬【阙】山之原予乃为述其行而系以铭铭曰学足以为人师才足以适事宜出既逢时亦将有为何天不憗遗而未究厥施呜呼噫其谁不悲
　　王希时墓志铭
　　希时王氏名籼予兄稼轩先生第四子也稼轩髙识有美才负直气乡邑之所敬让而为子者多克肖永乐壬寅生籼予时丁内艰家居为之喜是年起复不见者三十七年及闻籼渐长喜读书好吟咏作唐人五七言诗皆有理趣而稼轩老矣诸子年长者相继谢世家事独籼任之理田园接亲友小大诸务一以谦厚为本未尝矜已傲物众亦乐为之尽无不如志人谓稼轩有子矣天顺元年予以老病致仕归籼喜谓防四十年乃一见予察其为人亦滋喜谓足以慰吾意不意籼有疾愈二年疾作盖旧患所致遂止酒息劳延名医求善药禳祷百方无少效而疾日加如此者半载余然犹自强不懈闻有欲为祷者则叹曰死生命也奚必是即遣子谢郤时方建祠堂防事未毕工起而周视之归曰吾不能待矣命具浴浣擳易衣坐呼子储取纸笔作诗四首述其意以告宗族冀相与维持且训子勤学务本善事亲取友又勉进汤液就卧明旦医问疾强应曰如旧顷之亲故问所食倦于对举三指示盖三进汤液不能啜也须防顾左右曰世言人之将死有鬼临之此说诞妄不足信吾家慎勿为所惑今与公等永诀矣言讫而逝其明理不乱如此天顺三年十月初二日也非所谓乐天知命者欤享年才三十八娶灌坑罗氏子一人储也女二其葬以【阙】年【阙】月【阙】日其墓在【阙】山之原予哀其不永年而赍志以没为铭其墓以抒予哀铭曰
　　生既逢时才足有为而数则竒予奚能不悲噫
　　义民杨彦实墓志铭
　　杨氏旧居泰和城西为大家世以诗书显闻不特赀富为然也元季兵乱穹堂广宇皆化为邱墟公曾大父逺峯大父思鲁相继没国朝受命海宇宁一公之父子友乃即云亭髙陇之别业居焉其地有溪山之胜田园池沼逺近相望皆按旧籍而理之家复裕公又能承父志极其孝养而与从兄弟彦素彦威相友爱延名师以诗书教诸子表然不失前时之望乡人有食不给者皆周给之于亲戚故旧礼意尤厚其有孤遗无依者公长育婚嫁之无吝色利非其所当得者不妄取一毫人或忿争不能平质于公公据理譬解之无不恱服见人以豪横加诸人不可以理谕即敛戢退避或用势力怵公使从已公益拒不顾人虽深以为忤而公自若也乡邑皆称为长者其襟度恬旷不以物自累賔客过门辄相与欵洽连日居闲无事杖屦逍遥依茂林借芳草追云月之去来逐鱼鸟之翔泳超然甚乐也因名所居堂曰乐志正统五年朝廷脩养民之政遣使督郡县广储蓄公出谷二千石以佐有司备赈济事闻上降勅旌之为义民劳以羊酒复其家公来谢防阙下以暑行得疾舟过济宁卒焉正统八年六月初四日也享年七十三公之子揆先以事在临清知公来亟往迎之闻讣匍匐至济宁恸防絶将奉柩归葬哭曰吾父笃于义而上宠褒之如此不得顿首谢以毕其志且其平生徳行皆可书葬而不得铭以托不朽是犹不葬也遣人来京师告刑部员外郎梁楘叔车曰子实知吾父丐为行状请之吏部王公宜无不可予二人与公有世好闻公之来冀得一相见乃今卒矣有不能已于哀者况重以揆之孝其可辞公之母龙氏有令徳克相成其家初娶黄氏生子一曰振先卒继室以胡氏三子接揆撰女二孙男十人曽孙男十人铭曰
　　惟义及仁克有诸身下以及乎人上以获乎君而不百年遂返其真铭以昭之百世不泯
　　故乐清令刘君时省墓志铭
　　刘氏之先池州人宋颍上令凝之之裔凝之孙大郎尝通判防州爱信丰山水之胜遂居焉君八世祖也大郎生卓卓生将仕郎源道源道生国賔国賔生义方义方生夀文夀文生平川平川生子宁君之父也世以宦学显闻载诸谱牒母叶氏亦宦族君自幼聪敏喜学性髙伉不肯随人后永乐壬辰举乡校弟子员累以书经进于有司未得志宣徳甲寅充贡入太学太学诸生多让其能擢湖广黄陂令防五载见学舎弊甚而旧址窄隘为士者耻之乃出俸资以为倡好事者竞出财力以助买邻生万志基业恢拓其规模而増广其制度作孔子庙明伦堂两斋两庑防门櫺星门凡庙学之所宜有者无不悉备于是来游来歌者皆以逺大自期而君之志益厉时邑有典史蒋某者无意于恤民君核奏去之君亦以内艰改乐清尤笃意仁爱事故御史范霖贫未葬捐俸葬之民有陈起等犯法夜餽金求免君却之乡里童幼歌咏焉景泰甲戌以外艰归居防尽礼君子以为难凡其行事之善者所莅诸邑皆録之欲俾传诸后天顺戊寅服阕之京师以老乞休致许焉惟以家谱未备祠堂未修汲汲营之且将营夀藏以俟老志未毕而终庚辰六月二十七日也距所生洪武已夘十一月十五日享年六十二闻之者莫不哀君正直寛平外和而内刚忠厚笃义人人皆乐亲之娶黄氏生三子三女又娶张氏生男一女一孙男五人闻政等将以【阙】年【阙】月【阙】日奉柩归葬于供福之原咸谓先考功业卓卓在人耳目葬宜有铭否则无以掩诸幽奉前监察御史呉遵所述行状请铭予老且病不能文而孝子显亲之意不可却乃为序而铭之铭曰
　　其出也逢时其志也有为蔚然善政之施炳然令誉之驰盖君子以为有恵于已众人亦以为不失其宜嗟百嵗兮杳难期奄六十二遽全归供福之原山更竒宜尔宅安于兹后欲考绩徴吾诗
</div>
    <div class="pagination">
<a href="抑庵文集_page30.html">上一页</a><span>...</span><a href="抑庵文集_page26.html">26</a><a href="抑庵文集_page27.html">27</a><a href="抑庵文集_page28.html">28</a><a href="抑庵文集_page29.html">29</a><a href="抑庵文集_page30.html">30</a><span class="current-page">31</span><a href="抑庵文集_page32.html">32</a><a href="抑庵文集_page33.html">33</a><a href="抑庵文集_page34.html">34</a><a href="抑庵文集_page35.html">35</a><a href="抑庵文集_page36.html">36</a><span>...</span><a href="抑庵文集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
