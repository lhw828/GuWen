<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 77 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 77 页/共 256 页</h1>
    <div class="content">　　黄门清楚客，於於手一册；大哉称皇言，褒衮何烜赫。先德以流光，子道益辉煌；荣亲岂外求，道在立身藏。道大配天地，全归本无二；楚山为增高，楚水为增驶。伏读不见文，惟见两亲存；亲存以不朽，永矣感皇仁。 
　　
　　赠和州同知前秋官胡君名永成 
　　
　　和州贯城彦，旷别语合意；因语知同心，又知理无二。慨共唐虞天，君相都俞事；敬哉达上下，民与诚和治。戊戌九月九日 
　　
　　赠张君惟行恕尹温州平阳县 
　　
　　吾欲登鴈荡，因之临温台。日月凌倒影，飞锡乘风来。闻子试牛刀，莞尔襟怀开。弦歌道有闻，亲见淳风回。戊戌七月二十一日 
　　
　　洪器之梓寿亲 
　　
　　昔憩斗山城，俯视老人星；还歙多老人，大老百二龄。我寿本无极，宇宙同生生；为子侑寿觞，将亲过大庭。七月二十二日 
　　
　　邵武画士方烨为予作真，予不自知其肖否？若作从游诸生以及厮役，无不曲肖之者，予戏作此诗难之。 
　　
　　尔能画我形，能不画我影？形影既能画，盍画心神境？心境高同天，心境大同地；能画天地心，万物可能备。七月三日 
　　
　　戊戌八月四日甘泉子再登牛首山，同游者：洪生梓、郑生经哲、张生文海、洪生清、方生瓘、程生锐、梁生穑，一时甚适，遂以杨生舟诸生请，历危涂，放於新泉下院，数酌而归，作此。 
　　
　　驱车曷宵征，感兹秉烛游。不见牛山春，登高爱清秋。秋高爽气发，雨后炎嚣收。鸡鸣群息动，时去众芳休。达人究终始，故与天同流。 
　　
　　题西溪卷为俞进士宪乃祖 
　　
　　何以慕西溪？因见西溪派。涓涓照人清，澈底清可爱。弄艇西溪云，月出东溪外。不见溪畔翁，溪月长相待。永以贻孙谋，濯缨溪上流。八月二十日 
　　
　　送闵仪制旦考满入京 
　　
　　昔在春官年，礼义尚相先。堂属如一体，斯道共钻研。闵子於此时，执侍以周旋。自谗之昌矣，志士若委靡。日月递昃盈，天地互泰否。闵子於此时，自反能不惴。手持天官最，送子朝天去。感慨难重言，言亦不尽意。意马防风奔，子其慎御御。 
　　
　　永思为仪制闵主事旦 
　　
　　永言谁孝思？孝思思维则。其则亮不远，反求自天德。大孝终身慕，自慕终自身。手足未启前，履薄如临深。跬步一或忘，不孝与不仁。不仁者违天，不孝者违亲。违亲斯不孝，违天斯不人。 
　　
　　走笔偶赠省元唐子元殊 
　　
　　桂林一枝秀，晖晖清照人；勿使藤蔓之，可以乾高旻。大临驾六翮，遨游出风尘；太远不速归，归人念倚门。 
　　
　　寿大司空蒋公石庵七十华诞 
　　
　　寿公以长生，煌煌两生祠。生生之谓寿，父母多仁慈。湖南与江北，处处遗去思。以兹寿国家，可永万年基。及乎作司空，六府思若时。讵能以淫巧，艺事执相规。?历遍中外，而今跻古稀。岂逐少年行？寿耇古不遗。稽谋能自天，天子自深知。 
　　
　　赠地官大夫丹山子赵君迁曲靖太守诗有序 
　　
　　　　　语云：「白头如新，倾盖如旧。」其然？岂其然哉？吾以为新知终不若旧交之至也，气合诚不若久敬之懿也。尝观斯世之人，有四十之交而能久敬者乎？无有也。昔与丹山子初相见於石翁先生之门，迄今四十年矣，翁时已在病，举赵子以属水，曰：「可哉！秀子，子其与语之。」自兹相契好。丹山以兄事予，相期志道。筑场之后，相与游罗浮，居西云舒啸。扶胥出庾岭，渡彭蠡，访白鹿，历金陵，登歌郭隗之台，咸与之俱。及予官词林，丹山守沣州，入赞都督府南郎地官，往往见於事功，称才能，而予职不任事，徒以不忘区区之学，托诸空言，莫得少见於事业。然回视一时及门游从诸子，而予与丹山子及邓子贲斋幸存，又同官南都，交义不替益亲。今秋之季，丹山子拜守曲靖，乃天子重之以柔远之道，而人不知以为屈，吾以为荣矣。於其行也，念四十年久敬之善，慕平仲见称之义，慨今昔与之言别，感慨之不足，遂托於声诗。 
　　
　　钟山郁苍苍，依佩丽且光。侯今万里去，谁与予翱翔。君心江月白，我念滇云长。一解云龙乘大泽，油然生霈雱。西郊久不雨，帝念施远方。柔远以能迩，此道自虞唐。二解忆昔江门游，圣途共相将。一日期千里，衰老未升堂。各自笃初敬，之夷不可忘。三解 
　　
　　送少司徒王公鹤亭先生考蒲之京 
　　
　　鹤亭海鹤姿，独立未入群；依然在人寰，翛翛见风神。古来贤俊者，气习不能沦；夫君京洛士，衣袂无淄尘。屡迁不入朝，留都邦计新；报政或前席，赢绌具能陈。 
　　
　　戊戌十月二十八日，携徐生世礼、夏生仲、王生奉、黄生耕、黄生牧、刘生誉、符生治、俞生介、周生士良游东山，东山旧传即所谓谢公?，后王荆公所为作诗者也，作此以示诸生。 
　　
　　鸡鸣出夹冈门名，过午入上方门名。出入寰阓内，如虱处裈裆。词客悲摇落，俗子爱春芳。达人玩生意，寂士空坐忘。我则异於是，大观与时行。携我八九子，冉冉惜流光。不因驾言出，焉知草木黄。王谢安石、荆公俱尘土，?上亦荒凉。进修贵及时，游衍与出王。 
　　
　　钟石诗有序 
　　
　　　　　钟石诗者，甘泉子为钟石子而作也。费钟石子秀出广信之横林，横林之溪西下不能一里，有大石焉如钟，弗倚弗偏，矻立於溪水之涯者，钟石也。其溪二百里，遥遥自怀玉来，环钟石之三面，终日击撞。或曰：「是水如其椎也，怀玉高悬其后，??磈磈、灿烂萦带。」或曰：「是山如其追蠡也、旋虫也。」费少宰尝筑室其巅，藏焉修焉、息焉游焉，因以自号，诗曰：「维其有之，是以似之。」圆外而坚中，坦夷而穹窿，吾不知钟石其钟石子乎？钟石子其钟石乎？为之作诗，以寓神游焉。 
　　
　　钟石似钟石，实心历霜星。鸿钧太古色，直截幽人贞。幽贞之所庐，钟立四无欹。怀玉为之纽，玉流为之椎。君子曷似之？实以比其德。特立砺坚操，磨磷终不易。至乐若无声，一鸣天下惊。小大随所扣，宰公在司成。万石之洪钟，维以警聩聋。夜半攒眉起，昊天日升中。 
　　
　　奉次舆浦王公冬至前二日韵 
　　
　　剥余天亦复，天地讵无心；独观剥复几，千载逢知音。流行与充塞，浑沦曷升沉？此事无声臭，茫茫何处寻。 
　　
　　送长泰尹郑明府赴任便道归省诗有序 
　　
　　　　　潮阳有四难焉。郑氏东溪翁，贤也，有二子，长曰经正，贤；次曰经哲，贤也。人曰东溪翁难，为子在；正、哲难，为父在；正也难为兄。或曰：郑氏有二养焉，哲也为善养，正也为禄养。正也以今年冬钦授长泰知县。长泰去家五日，可迎养矣，承颜谕志，善养兼焉。谒予金陵，憩新泉精舍五日而行，同门陈生等请予诗赠之，诸同志之诗歌继之。 
　　
　　渊明令彭泽，百里去柴桑。心为醉秫田，折腰乡里郎。何如郑长泰，违家五日强。起居可迎养，甘旨得相将。况有好兄弟，孝友溢庭堂。由家达之政，一邑见循良。行行念赤子，竹马迎道旁。 
　　
　　送符生士亨还南昌有序 
　　
　　　　　十年三章，甘泉子赠符生治也。治少从其父伯声从予於观光馆，讲圣贤之学，甚适，得勿忘勿助之指，父子持养甚坚，今十余年矣。噫！怅想昔时观光所设射礼废矣，钟磬隳矣，歌声息矣，时变事殊屡矣，而伯声亡矣。今其子治卓有立志，不远千里越江湖来居新泉，谒予请益其心，其学业不变不废、不隳不息，而益笃焉，而其父为不亡也矣。予喜之，於其归也，为作古诗三章，赠之励之，同馆同志者，歌以继之。 
　　
　　十年别子面，千里忆子心；子心既已见，慰我一何深。一章出门多路岐，行行慎所之；古人千里谬，所差在毫厘。二章江风送子来，新月迎子归；风月同自然，吟弄亦奚为。三章 
　　
　　三凤吟赠伦白山司成送母太夫人还乡 
　　
　　穗城有三凤，五色具文章。上止三珠树，百鸟惊回翔。仲氏鸣壁水，将母还离方。离方朱鸟地，昼锦同辉光。何时复来仪？圣人坐明堂。 
　　
　　题克斋为王奉常暐 
　　
　　奉常有清卿，斋居名曰克。顾名以思义，思之吾未得。得非孔颜徒，为仁在一日。夫克亦何名？精军以胜敌。虎贲三千人，一心同一德。所向尽披靡，不追亡逐北。何名为精军？天理乃天则。颜氏事斯语，养锐有余力。至明且至健，勿之不容息。中军如不精，空拳控勍贼。天定人亦泯，吾语克斋克。或言道何克？能事非持国。天理天所为，自然本无作。 
　　
　　赠表弟乡宾陈爱月还甘泉诗有序 
　　
　　　　君从，甘泉子赠表弟乡宾陈爱月也。感今昔老少之异，嘉其古心古服，为古乡饮礼之宾，望之老而笃学，光甘泉焉至矣。 
　　
　　君从甘泉来，色带甘泉云。今我梦甘泉，悠然得我心。忆子从予游，十五映青春。予今各老大，卓立冠乡宾。不远四千里，访我憩新泉。倏尔告还山，了此儿女缘。江风与江月，赠子吟弄船。 
　　
　　晓如惠化洞会送吕汝德书怀兼似刘子实 
　　
　　晨出安德门，超遥度长林。恰恰闻鸟声，欣然得予心。此鸟意何切？有如求友生。千载望三益，异道故相嗔。感彼谷风篇，再拜谢义禽。 
　　
　　赠春官许仲颐之京 
　　
　　江东盛才俊，今见会真元。之子富文华，抱负何超全？一战三千士，独步文场先。筮仕入春官，礼乐渐得新?。赠子直清诀，夙夜以惟寅。 
　　
</div>
    <div class="pagination">
<a href="泉翁大全集_page76.html">上一页</a><span>...</span><a href="泉翁大全集_page72.html">72</a><a href="泉翁大全集_page73.html">73</a><a href="泉翁大全集_page74.html">74</a><a href="泉翁大全集_page75.html">75</a><a href="泉翁大全集_page76.html">76</a><span class="current-page">77</span><a href="泉翁大全集_page78.html">78</a><a href="泉翁大全集_page79.html">79</a><a href="泉翁大全集_page80.html">80</a><a href="泉翁大全集_page81.html">81</a><a href="泉翁大全集_page82.html">82</a><span>...</span><a href="泉翁大全集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
