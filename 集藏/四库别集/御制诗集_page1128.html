<!DOCTYPE html>
<html>
<head>
    <meta charset="UTF-8">
    <title>御制诗集 - 第 1128 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1128 页/共 1326 页</h1>
    <div class="content">　　玉【计至归政之年尚应十次躬承　　大祀惟益敬慎养身仰吁康强　　锡福俾得如愿将事】养身惟吁
　　锡康强
　　新正幸御园即事有作
　　御园又阅隔年春【上年春自宫中启跸南巡未至御园】人自依然景倍新虽是髙龄非壮概却欣诸礼竟躬循【昨嵗上辛遣皇子恭代行礼今嵗仰防　　吴贶自元旦行礼朝正及千叟宴礼成后躬承　　大祀康强倍昔得展积诚实深欣幸】轻黄陌柳含韶染嫩緑塍麰待雪皴过午同云浓四宇殷希瑞玉霈膏均
　　清晖阁
　　霭霭春光稚訚訚虚阁融凭窻畅神处梯几静吟中洛浦水仙白孤山梅朶红笑他虽缩地一例谢东风
　　虚明室有防
　　室之美在虚窓之美在明相需相得彰憬然惕予情虚受无分别人将混淄渑用明事苛察无鱼戒水清执两弗忤物庶防得其平
　　澄虚榭
　　澄虚谓水谓非冰却是墀前元玉凭固喜不波真契静更看彻底总为澄狐听已罢知寒退鱼负将临识气升茂对时懐育万物渠宁逰目兴之乗
　　题文源阁
　　昨嵗书成楠架陈题分四色一时新【自唐列经史子集四库兹全书即用其例而册面各分色潢经史子集四部各依春夏秋冬四色荟要亦如之以法四序且便检阅】雨霉风晾勅苑吏继晷如期嘉翰臣【四库全书自癸巳春开馆至辛丑嵗第一分书成贮文渊阁后馆臣等请勒限三年赶办全竣随于壬寅年第二分书成送盛京文溯阁癸卯年第三分书成弆此御园之文源阁至第四分书应送热河文津阁者亦于昨甲辰嵗内办理完竣总裁纂修校阅诸臣尚能如限赶办不致稽迟】褒博三仓较彼富精英二酉胜其醇独予自觉恧然者枕葄何曾日以亲
　　趣亭
　　层阁前头叠石嵔小亭如笠架岩开梅心栁眼无非趣得趣仍于书里来
　　月台
　　缀景月台效米为防曾攀陟屡登之若论三五烟花夕恐彼颠翁未肯斯
　　品诗堂
　　吾无所好好为诗亦弗知诗为何品古论诗者有恒言或得贫贱或坎二者于我原独无则我诗不入品审四集三万余首成【御制诗初集四千一百余首二集八千四百余首三集一万一千七百余首兹四集编至癸夘年止九千七百余首合计共三万四千余首】躁人辞多知过甚
　　旷然阁
　　出树髙楼更无叶凭栏极目碧霄空旷然意与廓然近吾亦因之勉大公
　　澄景堂即目
　　即目无须娄举冰当前景物莫非澄韶方酿乃迟姚冶【景】芳未酣犹待发兴【物】分付时光底为速评量春意渐而增宣毫江砚懋勤辞不涉华亦尚能
　　味真书屋
　　书屋额味真味固在书史然而书史味得真者鲜耳或言性命学程朱漫比拟或经济才巧宦失根柢或炫诗赋雄徒骛其言绮是皆非真味循人而昧已然则如之何去伪斯佳矣
　　文伯仁具区林屋图
　　万顷接云空具区逺莫穷水诚称浩渺山以间巃嵸林屋髙低出幽人来往通分明洞庭景不辨是西东
　　题文彭刻圣教序语六枚章
　　桂生【第一章】莲出【第二章】圣教述自洁【第三章】本贞【第四章】古篆披嵗识重光月太蔟法称平穏辟离竒【二语櫽括彭自识语】附髙【第五章】凭浄【第六章】申其义语迥神超合我诗却喜六枚永簪盍恰如白也竹溪时
　　咏宋元符虢州澄泥砚
　　唐代澄泥出虢州【此砚为元萨都刺所弆见其识语】元符题识尚堪求伊人宁渠夸博古触恶应知实有猷
　　上元前一日小宴宗藩及诸孙曾
　　昨经千叟柏梁聨例用今朝
　　祖宴传【康熙壬戌年　　皇祖同延臣升嘉宴赋诗用柏梁体乃正月十四日也】先节亲亲宜此日于时语语视常年座间帝系欣看奕【孙曾辈几娶媳者乃准入宴今逮奕纯矣】编展书房待预元【孙曾辈例于六嵗即入上书房读书欲元孙载锡六嵗读书时即令入宴以实副五代同堂之庆然亦不过迟待四年耳】抚序允应增慰庆却因望雪意怦然
　　批折
　　批折详事理讵惟凤诺允河南及山西同日报雪信【叶】河南率遍霑或及尺余准【河南巡抚何裕城奏报开封卫辉归徳彰徳怀庆南阳河南汝宁陈州各府及陜汝光三州各属俱具报于正月初三四日得雪自二三四五七八九寸至尺余不等统计一百八州县均已一律普遍】卫辉尚欠泽戚戚廑民窘【何裕城又奏称查各属得雪分寸河以南各府州均已优渥河北三府内惟卫辉所属各县究未霑足因批谕此实可忧应悉心细求其故】山西则普被即可翻犁畛【护理山西巡抚郑源璹奏报太原平阳潞安汾州大同朔平宁武泽州蒲州等九府辽沁平定忻代保徳解綘霍隰等十州并归绥道所属各禀报于正月初二三日得雪自四五六寸至九寸一尺不等处处春膏广被二麦根荄畅发省北一带即可翻犂布种农民欢庆】并称奉硃批再霈斯益善【叶】果因至诚感
　　天庥示灵朕【郑源璹又奏上年十二月报雪折内奉批再霈斯佳矣仰见至诚感召上沐　　天庥等语览之弥切近畿之念】览奏增惭愧诚格无逺近腊底霰畧霏积地将三寸【叶】今复逾半月盼泽日以紧格逺弗格近自问殊滋哂
　　据各督抚奏报夀登百龄而五世同堂者复得四家因仍用赐张子翼前韵成什分书赐之
　　纪元五十承
　　天眷述
　　祖乾清叟宴张彚报遂教来续续【上年因庆得五代元孙命各督抚查民间得元孙者咨报彚奏嗣据四川总督特奏达州张子翼江西巡抚特奏龙泉县古朝爵均以百嵗夀民五世同堂因亲制诗章并御书匾以赐其各省陆续彚咨五世同堂者凡一百九十二家而百嵗五世同堂又得四家】特章岂独让堂堂京畿齐粤四氏得【直顺义县郭有英山东聊城县张羽厯城县刘湘广西桂平县生员钟君宠四人皆夀登百龄曾元五世因仍用前韵成什并各书匾以赐】张【羽】郭【有英】刘【湘】钟【君宠】五代昌夀世庥征真是罕持盈保泰惕何遑
　　上元灯词
　　御苑节宵赏隔年【元宵庆节向于御园张灯赐宴昨嵗以气疾偶发又因南巡于宫中启跸故未至御园】南巡择吉致迁延地方灯事都教罢【向年南巡启跸在上元前地方官每于近顿预备烟火昨嵗节后始启銮因先行传谕直山东督抚停止备灯火】畧示还淳之意焉
　　虽则乾清家宴存【昨嵗元宵于乾清宫家宴有即事成什诗】由来性不喜繁喧于能静处每从静奚必观灯出午门【永乐十年元宵赐宴听臣民于午门观鼇山三日时尚书夏原吉侍母往观命赍钞二百锭以赐见明通纪】
　　谩称佛火与神灯哈达悬瞻塔顶层【上元前正月六日赐千叟宴时妙应寺塔最髙顶悬有哈达哈达防古语谓奉佛吉祥制帛也非人力所能为逺近瞻礼者骈肩接踵咸谓佛力神通不可思议既弗禁亦弗艳称宣付然实吉祥节事也】人力莫为不思议上元佳话助休征
　　虽曰望宵实防望【宪书正月十六日方值望】示冲于是果为冲可无转语听斯语此夜万方元夜同
　　百道流虹光四射十寻火树爓双撑灯光月色虽争朗望雪因之意转怦
　　南油西漆纷争丽刻像圗形各斗竒入俭难而入奢易安穷长此每廑思
　　玉宇金绳界道斜萼不【平声】不夜灿光华苑邱林服得仙道树树九灵明镜花
　　火戏楼前与众观西戎北漠及回官【向例上元赐防古诸藩王公及回部降畨等观灯与宴近并令朝鲜暹罗陪臣一体预观】灯词拙速仍八首例事依然不畏难
　　上元后日小宴廷臣得句
　　筵开千叟事希伦小宴盈庭此浃旬过望应知方月望钦邻恒用朂臣邻笙镛以间原依例礼乐惟和未是频酬酢即看多白首
　　天庥同沐共增寅
　　三朝宝训四言传【乾清宫正大光明匾为　　世祖御书景山观徳殿正大光明匾为皇祖御书圎明园正大光明匾为　　皇考御书　　三朝心法内圣外王一以贯之】正大光明殿额悬内圣外王胥是道上行下效本同诠时和讵可相嬉若世泰尤应共惕然咨尔摛毫赓韵侣体予意在九三干
　　题含经堂
　　过节芸堂至率成例事如閙余颇喜静几浄遂观书改过偶思彼【用论语蘧伯玉事】躬行何有予十年屈指近娱老企斯居【今嵗乙巳新韶至乙夘归政之期屈指十年】
　　味腴书室口号
　　味腴书室以何名荟要钞成取最精即荟要犹艰遍阅更奚望此亹躬行
　　淳化轩志愧
　　由俭入奢易由奢反俭难百年太平世民物诚熙然以此诸物贵平之岂易言设使严禁令罹法必多焉逰手好闲辈亦借谋食权使其尽归农安得如许田均田虽有法亦惟故纸传富者必失业贫者讵被全图治先致乱可不思其艰蒿目补苴策淳化徒名轩
　　安澜园十咏
　　葄经馆
　　溪边书馆富芸编坐不逾时命驾旋付与白鱼斯餍饫食三仙字便成仙
　　四宜书屋
　　髫龄以至古希嵗实与简编手未离四库新看编纂就抽翻无有不宜时
　　无边风月之阁
　　为声【风】为色【月】孰齐肩总与韶春增丽妍世界无边风月共而吾意亦与之然
　　涵秋堂
　　当春何必重【去声】言秋似与韶光煞兴头旋忆菀因枯以致个中消息可无不
　　逺秀山房
　　假山之顶搆云房逺见西山色尚苍莫谓春初秀犹迟【去声】四时佳气此中藏
　　染霞楼
　　溪楼俯揽芰荷丛夏月花开照影红漫议染霞副名未东风偶尔让薰风
　　緑帷舫
　　假舫为名真舫实冰时真舫坞中收緑帷偶坐冁然笑世上名胜实者稠
　　飞睇亭
　　景写陈家厯有年围亭种树已森然不须飞睇隅园逺昨嵗春光即目前
　　烟月清真楼
　　烟如漏月清无滓月似披烟真有情烟月其间付不识便宜楼者得虚名
　　采芳洲
　　春孟羣芳未发时春冰虽薄尚凝池额楣不肯孤斯览遂以悠然意采之
　　题丰乐轩
　　御园隙地多弄田轩名丰乐祈农寓去嵗北省率有秋弄田益庆仓箱裕然而斯庆岂易得十嵗难逢五六遇人益滋而谷益贵歉必增价丰如故【承平生齿日繁谷价日贵而百物亦因之日昻间遇歉嵗必至増价及丰收而价仍不减实事势相因难以就平也】谷贵诸物胥价贵往往十年倍其数持盈保泰实艰防长此安穷吾益惧
　　敦素堂
　　旭在明窓冰在池额顔两字有余思可知返朴还淳意每在临堂梯几时
　　合翠轩
　　夏轩名合翠而我来斯春御栁方欲稊遥哉緑叶新其实尚艰责其名那易循防有合之时流隂讵逡巡
　　新赏室
　　梅心栁眼一时新隔嵗韶光待主人【去嵗因南巡新春未至御园】江浙风情亦何异漫言孤负昨年春
　　横云堂
　　假山能几仞讵有干霄状山堂名横云亦惟出想像【叶】然既得其名副实宁容旷凭窓见西山荟蔚峯头望蒸雨信其灵凝雪亦云当
　　翼翠亭
　　突兀枯枝少叶攅寒林画展李成寒【内府有李成寒林图向曾题句云那借丹青绚犹看柯榦攅正与此景逼肖】孤亭隠隠如相谓夏月闲来试一看
　　咏古玉椀玉椀托子
　　玉椀托子昔有两前后得之本一对因而有咏识竒合其椀则以宣瓷配【见壬辰椀托子诗】即今玉椀玉托子乃自古未离其队较于昔者斯倍竒矜秘弗错分寸契【叶】玉质本一土浸同枘凿何愁殊向背把玩徒慙无胫来欲罢不能拈笔再
　　题宋元眀集绘册
　　黄居寀萱花蛱蝶
　　干徳归朝眷遇隆命捜名迹逮江东【见图画见闻志】殿屏图处超时手湖石状尤过乃翁朶朶芳萱承晓露翩翩轻蝶下薰风设如比拟忘忧者却惹凄然思不穷
　　董源叠嶂飞泉
　　唐末画宗开宋初矾头小帧白云舒法知居士非虚也色问将军可信欤【图画见闻志谓源水墨类王维着色如李思训此幅水墨而畧着色故云】泉落两峯疑束玉楼围万树似悬居浮图独据中间峙意在堂堂标六如
　　文同琅玕挺秀
</div>
    <div class="pagination">
<a href="御制诗集_page1127.html">上一页</a><span>...</span><a href="御制诗集_page1123.html">1123</a><a href="御制诗集_page1124.html">1124</a><a href="御制诗集_page1125.html">1125</a><a href="御制诗集_page1126.html">1126</a><a href="御制诗集_page1127.html">1127</a><span class="current-page">1128</span><a href="御制诗集_page1129.html">1129</a><a href="御制诗集_page1130.html">1130</a><a href="御制诗集_page1131.html">1131</a><a href="御制诗集_page1132.html">1132</a><a href="御制诗集_page1133.html">1133</a><span>...</span><a href="御制诗集_page1129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
