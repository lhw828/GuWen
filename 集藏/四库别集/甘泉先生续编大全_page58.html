<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 58 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 58 页/共 101 页</h1>
    <div class="content">
　绎问：静坐固有益於得矣。虽然，理无动静，得静[时]或违於动处，不可也。奈今所学或为酬应所累，[或为]读书所累，以至意举业，其累多端，遂使斯心明而复晦，天理真机发见而复隐，清明本体不[得]以常自若也。夫谓随处体认，则动静如一矣，[不知何]以得其随处体认之力？

[人]心无动静，人自有动静。时有动静，学能忘其动静。一味体认天理於勿忘勿助之间，则应酬读书举业一以贯之，如顽铁之入洪炉，何足累乎？乃相资也。

　绎问：独者不睹不闻，而善恶之机犹未萌，寂然不动之时也。欲慎其独，若待其机已动而后谨之，则存於有感之际，不可以言独矣。诚能於思虑未起之时，戒谨恐惧，敬以直内，使吾心之天理而无一私以累之，斯可谓之静存，斯可谓之慎独。此处功夫极难，非粗心者所能。如有九分九厘义理，一厘私意，便是自欺，便是不能慎独矣。能此者，其亦圣贤地位乎？

此独字与上二所字皆有所指，谓天理也。此独者，所独知之理；慎者，敬以养之使有诸己也，即申上文戒谨恐惧所不睹不闻之意。此一节不可分静存动察说，支离了，且戒慎恐惧与慎字义，何者谓静乎？圣人之学，动以养静。

　绎每侍师席，睹此春风和气，则所得光明意思隐然复见矣。仰师范而有得，则是感自外矣；感由自外，则恐非中心之得也。抑亦先得於心，由感而后真机复萌耶？

无本者何曾知感？先有得然后知感，感后复有得，不分内外。感是尔感，非别人感也。孟子「而况於亲炙之者乎」，古人贵亲炙，何分内外？天衢就感处进步。

　绎问：所谓天理者，天之理也。命於人为性，存於心为德，见之於事为道，其实一理也。古今圣贤同具此理，在尧则谓之中，在孔子则谓之仁者是也。夫人所以存是理者，在乎勿忘勿助之间，存存一念，未常放下，亦未常作意为之，顺其自然而已。此白沙先生所谓惟休乃得，然休而非休之谓也，未知是否？

天衢所言性德道之次第皆得之。勿忘勿助之间，乃顺其自然也。石翁诗言「千休千处得」，休而非休乃吾发翁之言，恐人又以休字致疑耳，此即勿忘勿助之间之指。

　绎问：子思曰：「成己，仁也；成物，知也。」孟子曰：「学不厌，知也；教不倦，仁也。」由此而观，是子思以成己为仁，而孟子以成物为仁矣。不知先贤之见各因事而有言？抑亦仁知之相为贯通者也？

子思以德性言，故先仁而后知，体立而用行也。孟子以造道言，故先智而后仁，知先而行后也。然而仁知一贯，体用一原，知行并进，非有二理也。

　绎问：太极之理自该贯乎阴阳，有是理即有是气，然周子犹谓动而生阳，静而生阴，是阴阳必俟太极而后生之乎？其生之一字不能无疑。

有理即有气矣，却倒说了。易一阴一阳之谓道，即气即道，气之中正者即道，道气非二也。疑周子之说良是，盖阴阳动静运行於天地之间，无有止息，又岂待生？张子知死而不亡者可与语性，知道者也。

　绎问：白沙先生诗云：「六经尽在虚无里，万理都归感应中。」昨以问钟叔辉，则谓虚无者，斯理浑然，至虚无物也。感应则即程子所谓「天下之道，感应而已也。夫理既至虚无物，则又何以能感应耶？

斯理浑然，至虚无物，说得是，而万物有存焉矣。且看伏羲未尽之前，一字亦无。夫虚无者，道之体也，六经皆此道脚注，有至虚乃有感应，感应无，大道几乎息矣，故禅寂不足以合道。

　(释)[绎]问：白沙先生诗云：「明月清风放两头，笻挑到古尼丘。而今老去无筋力，独坐江槎看水流。」上二句以斯道自任之重，下二句则於斯道独乐之深也。先师之意果若是否？

先师谓明月清风，即鸢飞鱼跃之意，谓道体也。凡形於天地之间，水流不息，物生不穷，皆道也。诗前二句谓以道自任，后二句谓与道相忘，即与道为一，无所用力矣。此诗切宜玩味。

　绎问：白沙先生语尊师有曰：「吾何求哉？其未忘者，衡山一念而已。皇皇灵芝，一年三秀。」其何志衡山灵芝之切耶？

石翁云：「古人托栖必有深意。」盖为道也，非如俗人谩游玩好而已也。

　绎问：白沙先生语尊师有曰：「飞云之高几千仞，未若立木於空中，与此山平，置足其巅，若履平地，四顾洒然，犹为奇绝。」其意何谓？

翁之自得，独立物表，已到至处，非可求之言词之间也。

　绎问：白沙先师赠尊师诗云：「说到忘言处，无诗可赠君。」得非谓道在默识，不可求诸语之意耶？

可默会於言语之外，非言语可尽。

　绎问：吾儒异端固不同道矣，或者又谓老庄名自然之说，白沙先生亦有自然之教，或人之言夫岂无所辩与？

自老庄明自然之说，世人遂疑自然为老庄，非知道者也。老庄何等勉强矫揉，安得为自然？天理便是自然，自然者，天之理也。这个道理又不是人安排出来，何等自然！石翁先师(黏)[拈]出自然二字，即明道元无丝毫人力之义。元无丝毫人力之义，即孟子勿助勿忘之义。石翁此说救了世儒许多束缚，甚有功於名教，惟知道者信之。众人疑焉，何足深怪！

　绎问：今人宾主入门拜坐，皆以东为尊，让宾於东也，则与古礼客西阶者异矣。自今宾主相见，不知东西果孰为宾位也？

此今俗沿袭之弊耳，非古礼也。古礼宾西主东，其拜揖迎送出入皆然，但宾主序揖拜於堂皆面北，则宾左为尊，主右为卑矣。吾亦对人屡屡言之，人自不能信。

　绎问：礼：「嫡玄孙之家，然后立高祖神主而祀之。」今人家不问嫡众孙，皆立高祖四代之神主，於礼虽有不合，然亦不失尊祖敬宗之意。立之何如？

嫡子嫡孙乃得祀祖，为其与祖正脉相通也。支子庶孙不得祀祖奶，支子为大夫，则以上牲祭於宗子之家，否则祖考不歆矣。

　绎问：今卿士夫设大宗祠，凡父祖兄弟神主或至数十，皆并列祠内，考於礼书，未有此仪，不知亦果有得义起之礼否乎？

乱礼也，非可以义起也，更有何义乎？

　绎问：人子为将，当军务戒严之时而闻父母之丧，则如之何？

在朝尊朝，在家尊家，将在师即在朝廷也。

　绎问：礼：「长子之家斯立父母之神主。」然而众子之异居者，亦各立其父母神主以祀之，然后得尽人子事亲之心，於礼何如？

众子即支子也，支子只从宗子行事。今人只未明一本之义耳。

　绎问：今兄弟同居，长兄已故，入先父之祠矣，然则二兄之神主不知何居？

二兄为支子，支子子孙有力则别立庙，无力则祀於寝。

　当祭於先祖，而闻齐衰大功之丧，其祭也如之何？

祭终而后成服。父母之丧则行，不得不废之，因以讣於男女之家与宾价矣。

　绎问：昔延陵季子葬其子於嬴博之间，夫子以为礼也。然则亲丧在远方，欲归葬则限於无力，若葬於其地而自返，又人子所不忍，孰若葬於其地，[就]卜地而居之，不亦可乎！敢问何如？

人子之心，以亲之丧落叶归根，归葬乃心安。孔子非以季子葬子於嬴博为礼，乃以既祭三匝，号曰：「骨肉归於土，命也。魂则无所不之也，无所不之也。」达於生死，心无系累为礼。

　绎问：支子不祭，妾子可知矣。或宗子无嫡子，止有妾子，不知亦可以得祖宗正脉而主大宗之祭否也？至於妾子年长，嫡子年幼，则相传以继祖宗而主祭者，又孰为正？

礼之所谓嫡支，非如俗谓正室与妾之子。不论妻妾，但长子为嫡，其余子为支，如树直乾为嫡，其枝为支。诗云「本支百世」是也。知此则天衢之问可了然矣。

　绎问：程伊川主司马文正之丧，东坡讥其父在不宜学礼。伊川贤人也，夫岂不知是礼耶？

此东坡之偏，未通於道也。然则父母在者不得读丧礼乎？

　绎问：邵尧夫於一物便先知其毁於何时，谓物数有前定也。然则修人事果亦不可转移之耶？

圣人有祈天永命之训，可废耶？

　[绎问：张巡许]远，忠臣也。设敌人执其父以招降，●不降[则]杀亲，降则负君，两难之中必有善处之术。

君子所以有出处之道，危邦不入，乱邦不居，父母在不许友以死，自不至於此。舜窃负而逃，终身欣然，乐而忘天下。白沙先生诗曰：「我爱人心长不死，汉王陵是楚王陵。」

　绎问：横逆之加，君子固当三自反为妄人矣。若夫陵辱己父母，谋害己身家，君子亦不报而甘受之乎？

陵辱父母，谋害身家，亦在三自反之后，非父母本身有以致之，乃可断彼为妄人。若夫父母之雠，不共戴天，则又不在此论。惟理是从，义之与比耳。
</div>
    <div class="pagination">
<a href="甘泉先生续编大全_page57.html">上一页</a><span>...</span><a href="甘泉先生续编大全_page53.html">53</a><a href="甘泉先生续编大全_page54.html">54</a><a href="甘泉先生续编大全_page55.html">55</a><a href="甘泉先生续编大全_page56.html">56</a><a href="甘泉先生续编大全_page57.html">57</a><span class="current-page">58</span><a href="甘泉先生续编大全_page59.html">59</a><a href="甘泉先生续编大全_page60.html">60</a><a href="甘泉先生续编大全_page61.html">61</a><a href="甘泉先生续编大全_page62.html">62</a><a href="甘泉先生续编大全_page63.html">63</a><span>...</span><a href="甘泉先生续编大全_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
