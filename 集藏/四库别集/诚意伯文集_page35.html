<!DOCTYPE html>
<html>
 <head>
  <meta charset="utf-8"/>
  <title>
   诚意伯文集 - 第 35 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚意伯文集 - 第 35 页/共 36 页
  </h1>
  <div class="content">
   虞孚第十
　　虞孚问治生于计然先生得种漆之术三年树成而割之得漆数百斛将载而鬻诸呉其妻之兄谓之曰吾常于呉商知呉人尚饰多漆工漆于呉为上货吾见卖漆者煑漆叶之膏以和漆其利倍而人弗知也虞孚闻之喜如其言取漆叶煑为膏亦数百瓮与其漆俱载以入于呉时呉与越恶越贾不通呉人方艰漆呉侩闻有漆喜而逆诸郊道以入呉国劳而舍诸私馆视其漆甚良也约旦夕以金币来取漆虞孚大喜夜取漆叶之膏和其漆以俟及期呉侩至视漆之封识新疑之谓虞孚请改约期二十日至则其漆皆败矣虞孚不能归遂丐而死于呉
　　若石隠于冥山之隂有虎恒蹲以窥其藩若石帅其人书夜警日出而殷钲日入而燎煇宵则振铎以望植棘树墉坎山谷以守卒嵗虎不能有获一日而虎死若石大喜自以为虎死无毒已者矣于是弛其机撤其备垣壊而不修藩决而不理无何有防逐麋来止其室之隈闻其牛羊豕之声而入食焉若石不知其为防也叱之不走投之以块防人立而爪之毙君子谓若石知一而不知二冝其及也
　　郁离子居山夜有狸取其鸡追之弗及明日从者擭其入之所以鸡狸来而絷焉身缧而口足犹在鸡且掠且夺之至死弗肯舍也郁离子叹曰人之死货利者其亦犹是也夫宋人有为邑而以赂致讼者士师鞫之隠弗承掠焉隠如故吏谓之曰承则罪有数不承则掠死胡不择其轻终弗承以死且死呼其子私之曰善保若货是吾以死易之者人皆笑之则亦与狸奚异焉
　　蹷叔好自信而喜违人言田于龟隂取其原为稻而隰为粱其友谓之曰粱喜亢稻喜隰而子反之失其性矣其何以能获弗听积十稔而仓无储乃视于其友之田莫不如所言以获乃拜曰予知悔矣既而商于汶上必相货之急于时者趋之无所往而不与人争比得而趋者毕至輙不获市其友又谓之曰善贾者收人所不争时来利必倍此白圭之所以富也弗听又十年而大困复思其言而拜曰予今而后不敢不悔矣他日以舶入于海要其友与偕则汜滥而东临于巨渊其友曰是归塘也往且不可复又弗听则入于大壑之中九年得化鲲之涛嘘之以还比还而发尽白形如枯腊人无识之者乃再拜稽首以谢其友仰天而矢之曰予所弗悔者有如日其友笑曰悔则悔矣夫何及乎人谓蹷叔三悔以没齿不如不悔之无忧也
　　齐人有好诟食者毎食必诟其仆至壊器投匕箸无空日馆人厌之忍弗言将行赠之以狗曰是能逐禽不腆以赠子行二十里而食食而召狗与之食狗嘷而后食且食而且嘷主人诟于上而狗嘷于下毎食必如之一日其仆失笑然后觉郁离子曰夫人必自侮而后人侮之又曰饮食之人则人贱之斯人之谓矣
　　黔中仕于齐以好贿黜而困谓豢龙先生曰小人今而痛惩于贿矣惟先生怜而进之又黜豢龙先生曰昔者石好酒为酒困五藏熏灼肌骨蒸煑如裂百药不能救三日而后释谓其人曰吾今而后知酒可以丧人也吾不敢复饮矣居不能阅月同饮至曰试尝之始而三爵止明日而五之又明日十之又明日而大釂忘其饮死矣故猫不能无食鱼鸡不能无食虫犬不能无食臭性之所躭不能絶也
　　句章之野人翳其藩以草闻唶唶之声发之而得雉则又翳之兾其重获也明日往聆焉唶唶之声如初发之而得蛇伤其手以毙郁离子曰是事之小而可以为大戒者也天下有非望之福亦有非望之祸小人不知祸福之相倚伏也则儌幸以为常是故失意之事恒生于其所得意惟其见利而不见害知存而不知亡也犂冥之梁父之山得码碯焉以为美玉而售之人曰是码碯也石之似玉者也若以玉价售徒贻人笑且卒不克售胡不实之虽不足尔欲售矣弗信则抱而入海将之燕适海有怪涛舟师大怖徧索于舟之人曰是必舟有宝而龙欲之耳有则亟献之无惜惜胥没矣犂冥拊膺而哭问其故曰予实有重宝今将献之不能不悲耳索而视之码碯也舟师哑然忘其怖而笑曰龙宫无子不能识此宝也
　　姑苏之城围呉王使太宰伯嚭发民以战民诟曰王日饮而不虞寇使我至于此乃弗自省而驱予战战而死父母妻子皆无所托幸而胜敌又不云予功其奚以战太宰嚭以告王请行赏王恡不发请许以大夫之秩王顾有难色王孙防曰姑许之寇退与不与在我王乃使太宰嚭布令或曰王好诈必诳我国人亦曰姑许之寇至战不战在我于是王乗城鸱夷子皮虎跃而鼓之薄诸阖闾之门呉人不战太宰嚭帅左右扶王以登台请成弗许王伏劔泰伯之国遂亡
　　郑之鄙人学为盖三年艺成而大旱盖无所用乃弃而为桔橰又三年艺成而大雨桔橰无所用则又还为盖焉未几而盗起民尽改戎服鲜有用盖者欲学为兵则老矣郁离子见而嗟之曰是殆类汉之老郎与然老与少非人之所能为也天也艺事由已之学虽失时在命而不可尽谓非已也故粤有善农者凿田以种稻三年皆伤于涝人谓之冝泄水以树黍弗对而仍其旧其年乃大旱连三嵗计其获则偿所歉而赢焉故曰旱斯具舟热斯具裘天下之名言也
　　狐丘之野人世农农田之入俭恒思易其业而未有加于农者其舅之子驺于邑大夫归而华其衣见而企焉遂弃农而往为驺其主曰汝自欲耳余弗女逐也三年而不返则汝之田与庐吾当使他人营之无悔也跽而辞曰唯越三年而其所事者物故欲复归而田与庐皆易人矣故主怜而召之而其同里皆疾其亡故而违常也遂恧不敢复而涂殍焉或以语郁离子郁离子曰古称良农不为水旱辍耕良贾不以折阅废市正谓此也吴人有养猿于笼十年怜而放之信宿而輙归曰未远乎舁而舍诸大谷猿乆笼而忘其习遂无所得食鸣而死是以古人慎失业也
　　郁离子曰多疑之人不可与共事儌幸之人不可与定国多疑之人其心离其败也以扰儌幸之人其心汰其败也以忽夫惟其多疑也而后逢迎之夫集焉惟其儌幸也而后亡忌惮之夫集焉逢迎之夫道其猜而揜其明亡忌惮之夫盈其欺而属其暴然后益疑其所不当疑而决其所不当决败而后悔奚及哉
　　天道第十一
　　盗子问于郁离子曰天道好善而恶恶然乎曰然曰然则天下之生善者宜多而恶者宜少矣今天下之飞者乌鸢多而鳯凰少岂鳯凰恶而乌鸢善乎天下之走者豺狼多而麒麟少岂麒麟恶而豺狼善乎天下之植者荆棘多而稻粱少岂稻粱恶而荆棘善乎天下之火食而竪立者奸宄多而仁义少岂仁义恶而奸宄善乎将人之所谓恶者天以为善乎人之所谓善者天以为恶乎抑天不能制物之命而聼从其自善恶乎将善者可欺恶者可畏而天亦有所吐茹乎自古至今乱日常多而治日常少君子与小人争则小人之胜常多而君子之胜常少何天道之好善恶恶而若是戾乎郁离子不对盗子退谓其徒曰甚矣君子之私于天也而今也辞穷于予矣
　　郁离子曰蚕吐丝而为茧以自卫也卒以烹其身而其所以贾祸者乃其所自作以自卫之物也蚕亦愚矣哉蚕不能自育而托于人以育也托人以育其生则竭其力戕其身以为人用也弗过人夺物之所自卫者为已用又戕其生而弗恤甚矣而曰天生物以养人人何厚物何薄也人能财成天地之道辅相天地之宜以育天下之物则其夺诸物以自用也亦弗过不能财成天地之道辅相天地之宜蚩蚩焉与物同行而曰天地之生物以养我也则其获罪于天地也大矣
　　东陵侯既废过司马季主而卜焉季主曰君侯何卜也东陵侯曰乆卧者思起乆蛰者思启乆懑者思吾闻之畜极则泄閟极则逹热极则风壅极则通一冬一春靡屈不伸一起一伏无往不复仆窃有疑愿受教焉季主曰若是则君侯已喻之矣又何卜为东陵侯曰仆未究其奥也愿先生卒教之季主乃言曰呜呼天道何亲惟徳之亲鬼神何灵因人而灵夫蓍枯草也枯骨也物也人灵于物者也何不自聴而聼于物乎且君侯何不思昔者也有昔者必有今日是故碎瓦頺垣昔日之歌楼舞馆也荒榛防梗昔日之琼蕤王树也露蛬风蝉昔日之鳯笙龙笛也鬼燐萤火昔日之金釭华烛也秋荼春荠昔日之象白驼峯也丹枫白荻昔日之蜀锦齐纨也昔日之所无今日有之不为过昔日之所有今日无之不为不足是故一昼一夜华开者谢一秋一春物故者新激湍之下必有深潭高丘之下必有浚谷君侯亦知之矣何以卜为
　　郁离子曰气者道之毒药也情者性之锋刃也知其为毒药锋刃而凭之以行者欲使之也呜呼天与人神灵者也而皆不能不为欲所使使气与情得以逞其能而性与道反随其所如往造化至此亦几乎穷矣
　　郁离子见披枯荷而履雪者恻然而悲涓然而泣之沾其防从者曰夫子奚悲也郁离子曰吾悲若人之阽死而莫能恤也从者曰夫子之志则大矣然非夫子之任也夫子何悲焉夫子过矣郁离子曰若不闻伊尹乎伊尹者古之圣人也思天下有一夫不被其泽则其心愧耻若挞于市彼人我亦人也彼能而我不能宁无悲乎从者曰若是则夫子诚过矣伊尹得汤而相之汤以七十里之国为政于天下有人民焉有兵甲焉而用之执征伐之权以为天下君而伊尹为之师故得志而弗为伊尹耻之今夫子羇旅也伊尹之事非夫子之任也夫子何为而悲哉且吾闻之民天之赤子也死生休戚天实司之譬人之有牛羊心诚爱之则必为之求善牧矣今天下之牧无能善者夫子虽知牧天弗使牧也夫子虽悲之若之何哉退而歌曰彼冈有桐兮此泽有荷叶不庇其根兮嗟嗟奈何郁离子归絶口不谈世事楚南公问于萧寥子云曰天有极乎极之外又何物也天无极乎凢有形必有极理也势也萧寥子云曰六合之外圣人不言楚南公笑曰是圣人所不能知耳而奚以不言也故天之行圣人以歴纪之天之象圣人以器验之天之数圣人以筭穷之天之理圣人以易究之凢耳之所可聴目之所可视心思之所可及者圣人搜之不使有毫忽之藏而天之所閟人无术以知之者惟此今又不曰不知而曰不言是何好胜之甚也












　　诚意伯文集巻十八
　　钦定四库全书
　　诚意伯文集巻十九
　　明　刘基　撰
　　郁离子三
　　牧豭第十二
　　项羽既自立为西楚霸王都彭城狙丘先生自齐之楚牧豭请见曰先生曷之往先生曰我将见楚王牧豭曰先生布衣也而见楚王亦有説乎先生曰楚王起草莱为天下除暴秦分封诸侯而为盟主我将劝之以仁义之道帝皇之事牧豭曰善哉先生之盛心也其若楚国之勲旧何狙丘先生不悦曰小人亦有知乎是非若所及也牧豭曰臣牧豭者也家贫无豭而为人牧豭豭蕃则主人喜而厚其佣不则反之故臣之牧豭也舒舒焉诘朝而放之使其蹢躅于丛灌之中鼻粪壤而食腥秽籍朽翳荟负涂以游则皆由由然不苦牧而获主人之驩以不后臣之佣臣西家之子慕利而求其术臣靳欲专之弗以告也西家子不能蕃其豭主人怪之恒不足其佣于是为豭作寝处焉髙其垣洁其橧旦而出之日未入而收之择草以食之不使啖秽臭豭弗得逸则皆亡之野主人怒而逐之今楚国之休戚臣皆豭也豭得其志则王喜不得其志则王不喜矣遑恤乎其他而先生欲使之易其心以行子之道幸而弗听先生之福也其或听焉而不待其终则先生之策未效而先亡王豭王必怒昔者卫鞅以帝王之道説秦孝公终日不入耳及以伯术语之曽未移时不觉其膝之前何哉被功利之君鲜不务近而忽逺故非尧禹不可与言道徳非汤武不可与谋仁义今楚王何如人哉其所与立功业计政事者非适戍之刑徒则杀人之亡命也攘攘其心而炎炎其欲者也而欲与之论道徳行仁义是何异于被鹿麋以冠裳而使与人同饮食哉而王非此不可也无乃抏先生之神而无益于道乎且先生之徳不如仲尼犹霄壤也仲尼歴聘诸侯卒栖栖而无合然后危于匡困于宋饿于陈蔡之间几不免焉今楚王之威非直孔子之时诸侯大夫比也先生之行臣窃惑焉君子谓狙丘先生有救时之心而不如牧豭之识事势也
　　夷门之瘿人头没于脾而瘿代为之元口目鼻耳俱不能为用郢封人怜而为之割之人曰瘿不可割也弗听卒割之信宿而死国人尤焉辞曰吾知去其害耳今虽死瘿亦亡矣国人掩口而退他日有恶春申君之专者欲言于楚王使杀之荀卿闻之曰是不亦割瘿之类乎春申君之用楚非一日矣楚国之人知有春申君而已春申君去则楚随之是子又欲教王以割瘿也
　　郁离子曰乌鸣之不必有凶鹊鸣之不必有庆是人之所识也今而有乌焉日集人之庐以鸣则其人虽恒喜亦莫不恶之也有鹊焉日集人之庐以鸣则其人虽恒忧亦莫不悦之也岂惟常人哉虽哲士亦不能免矣何哉宁非以其声与是故直言人皆知其为忠而不能卒不厌谀言人皆知其为邪而不能卒不惑故知直言之为药石而有益于已然后果于能听知谀言之为疢疾而有害于已然后果于能不听是皆怵于其身之利害而然也是故善为忠者必因其利害而道之善为邪者亦必因其利害而欺之惟能灼见利害之实者为能辨人言之忠与邪也人欲求其心之惑当于其闻乌鹊之鸣也识之
　　郁离子与客汛于彭蠡之泽风云不兴白日朗照平湖若砥鱼虾之出殁皆见皛如也豁如也左之右之无不可者客曰有是哉汛之乐也吾得托此以终其身焉足矣已而山之云出如缕不顷刻而翳日风歘然薄石而偃木鼓穹嵁而雷九渊轮旋而箕簸焉客踸不能立俯而哕伏而不敢仰视神逝魄夺如死曰吾往矣吾终身不敢复来矣郁离子曰世事亦若见也夫千乘之君坐朝而临羣臣受言接词鲜不温温然一朝而怒莫敢撄其锋其何以异于水乎天下之久安也人恬不知患谓之儆不信而死亡于梦寐者亡限也无亦知汛之乐而不知风之可畏乎慎兢观于吕梁见其触石而喣洙也曵足而走曰吾何为冒是哉没齿而不涉君子以为知畏其贤于海贾逺矣故三峡之惊湍望而知其能覆舟也而蹈之以死者不有其生者也知汛之乐而不知风之可畏者未尝夫险者也故曰暴虎冯河死而无悔者圣人不与也言其知祸而弗避也
　　司城子之圉人之子食鯸鲐而死弗哭司城子问之曰父与子有爱乎曰何为其无爱也司城子曰然则尔之子死而弗哭何也对曰臣闻之死生有命知命者不茍死鯸鲐毒鱼也食之者死夫人莫不知也而必食以死是为口腹而轻其生非人子也是以弗哭司城子愀然叹曰好贿之毒其犹食鯸鲐乎今之役役者无非口腹之徒也而不知圉人之弗子也甚矣
　　瑕丘子既説秦王归而有矜色谓慎子曰人皆谓秦王如虎不可触也今仆已摩其须拍其肩矣慎子曰善哉先生天下之独步也然吾尝闻赤城之山有石梁五仭径尺而背其下维千丈之谷县泉沃之湿藓被焉无藤萝以为援也有野人负薪而越之不留趾而达观者皆唶唶或谓之曰是石梁也人不能越惟若能越之得匪有仙骨乎使还而复之其人立而睨之则足揺而不能举目运而不敢瞩今子之説秦王是未覩夫石梁之险者也是故过瞿唐而不栗者未尝惊于水者也视狴犴而不惴者未尝中于法者也使先生而再三之则亦无余以教仆矣
　　刍甿之市见市子之骑而都也慕之顾无所得马归而惋形于色一夕乃梦骑乐甚寤而与其友言之其友怜而与俱适市僦马与之骑以如陌马见青而风嘶而驰駜然而骧防然而若鳬刍甿抱鞍而号旋于马腹之下马跃而过之头入于泥尺有咫其友驰救之免归而谓其子曰知命者有大戒惟慎无乘马而已
　　郁离子曰石激水山激风法激奸吏激民言激戎直激暴天下之纷纷生于激是故小人之作乱也由其操之急抑之甚而使之东西南北无所容也故进则死退则死进退无所逃也则安得不避其急而趋其缓也哉夫人之有欲如婴儿之欲乳也吾力不足以遏之而又不能舒徐以开之委曲以道之乃欲以一介之微挫其锋于顷刻是何异乎以唾防火以瓠捍刃也哉圣人知其无益也故曰人而不仁疾之已甚乱也及其见阳虎也则应之曰诺吾将仕矣而不与之争也陈恒弑其君告夫三子不可则曰以吾从大夫之后不敢不告也而不与之辩也夫如是何激之有哉是故鲧堙洪水禹乃导而防之然后地平天成之功不在鲧而在禹何也激不激之谓也
　　楚俗尚鬼鬼实弗神也而其巫谋神之乃隂搆于邑侠请以其利共邑侠以其情通于国侠故得悉闻有司之事与讼狱之胜负验如响有不用巫言则事之已右者必左已左者必右于是楚人之奉巫过于奉王令宁违王禁而不敢违巫言王闻之怒命司马戮巫而焚其祠国人大噪相与为譌言于是楚旱民皆以咎王羣小巫并起为讙遍国中皆称鬼王与令尹谋尽杀巫以问熊蛰父熊蛰父曰是激也未可夫民愚而溺于祸福彼方兴用鬼而吾骤遏之未竟其所望而谓吾怫其情必怨夫怨起于微而积者也十家之邑一日不能戸无事而况楚国乎有事莫不诿诸鬼则莫不倚鬼以尤王其奚以御之不如因而亢之小人能祷祸而不避亢亢而后昭其诈则不戸说而喻然后明正其法蔑敢违矣乃命羣巫推一大巫以主鬼而复其祠国有事亦请焉而大选县公平庶狱寛征役絶请谒黜贪墨国邑之侠皆屏迹巫言多不中民始懈防鄙有西师王集其国老以祈巫巫不得先闻而失其辞王以诘国老国老愕弗能对乃尸巫而鬼无一人敢复言鬼
　　公孙无人第十三
　　栁下惠之弟跖盗于鲁鲁人患之公孙无人谓展季曰舜父瞽防而弟象舜克谐以孝烝烝又不格奸有诸展季恻然无以应明日而之盗跖盗跖环甲兵以自卫揖其兄以入还而坐扬扬然问曰圣人之聚人有道乎展季曰有请问之曰太上以徳其次以政其下以财徳乆则懐政弛则散财尽则离故徳者主也政者佐也财者使也致君子莫如徳致小人莫如财可以君子可以小人则道之以政引其善而遏其恶圣人兼此三者而弗颠其本末则天下之民无不聚矣盗跖怫然曰我之聚人也异于是驱之以白刃渍之以赤血从我者与之其不从我者屠之焚烧其室庐芟翦其妻孥芜其土田割其爱恩断絶其顾念使之不夺不食舍我奚适吾将以是横行于天下而非若长者之迂也展季哑然而返曰始吾谓人无不肖皆异于禽兽由今观之殆不若矣遂隠于栁下而别其族曰栁下氏
　　僰人养猴衣之衣而教之舞规旋矩折应律合节巴童观而妬之耻已之不如也思所以败之乃袖芧栗以往筵张而猴出众宾凝伫左右皆蹈节巴童佁然挥袖而出其芧栗掷之地猴禠衣而争之翻壶而倒案僰人呵之不能禁大沮郁离子曰今之以不制之师战者蠢然而蚁集见物则争趋之其何异于猴哉
　　郁离子曰人莫不亲其父母也而弗思他人之亦各亲其父母也莫不爱其子也而弗思他人之亦各爱其子也故有杀人之父母与子而不顾者及其父母与子之死则不堪其悲是其良心之未亡犹可道而之善也人有不能孝于父母而钟爱其子者不思父母之于已亦犹已之于子也是其良心虽亡而犹有存者亦未至于不可道而之善也是故圣人立教因其善端而道之使之引而伸之触类而长之侯以明之挞以记之格则承之庸之否则威之生之者天地父母而成之者君师也不然名虽曰人与禽兽何别焉
　　熊蛰父谓子离曰今有病渇而刺漆汁以饮之可乎曰不可育鱼于池而患獭则毒其水可乎曰不可曰然则子之王亦未之思也甚矣王患民赋之不均也而用司马发司马发极人力之所至务尽收以为功见利而不见民民入不足以为出老弱饿殍田野荒虚而王未之闻也王患敌冦之未弭也而用乐和乐和悦士卒以剽掠见兵而不见民民视之犹虎狼所过妻孥不保而王未之知也是何异乎刺漆汁以止渇毒池水以禁獭哉王如不寤吾恐民非王民而国非王国矣
　　石羊先生倚楹而叹曰呜呼予何为其生乎人皆娭娭我独离离人皆养养我独罔罔谓天之弃之乎则比人为有知谓天之顾之乎则何为使予生于此时时乎命乎我独于罹东乎西乎南乎北乎吾安所归独不如鱼与鼈乎濳居于坻又不如鸿与鴈乎挿羽而飞何不使之为土为石乎而彊生以四肢又何不使之防防木木不知痛痒以保其真乎而予之以致冦之货防之以不测之机于是悲风振天四野凄凉浮云不行霰雪交零日月为之无光七日
　　郁离子曰小人其犹膏乎观其皎而泽莹而媚若可亲也忽然染之则腻不可濯矣故小人之未得志也尾尾焉一朝而得志也岸岸焉尾尾以求之岸岸以居之见乎声形于色欲人之知也如弗及是故君子疾夫足尾者
　　防山之鹰既化为鸠羽毛爪觜皆鸠矣飞翔于林木之间见羣羽族之翪然集也趯然忘其身之为鸠也虺然而鹰鸣焉羣鸟皆翕伏乆之有乌翳薄而闚之见其爪觜羽毛皆鸠而非鹰也则出而噪之鸠仓皇无所措欲鬭则爪与觜皆无用乃竦身入于灌乌呼其朋而逐之大困郁离子曰鹰天下之鸷也而化为鸠则既失所恃矣又鸣以取困是以哲士安受命而大含忍也
　　莒比离公城莒视绛都正舆大夫諌曰晋天下之大国也而作绛都三年然后成民犹弗堪而况于莒乎蕞尔国于晋不百一以一企百何异乎以羔服象乘乎且城成而与守者民也悉莒国之人不直晋一邑而矧敢视绛茍有事焉民集于一隅三则否矣乃损而参之尽役其老防五年而不毕楚师伐之民不战而溃君子谓莒比离公之智不如螘螘计其徒之多寡以作室有戒则徙徙各执其事有蚳者负其蚳无相以也今为国而不量其力不丧何待
　　郁离子曰食主于疗饥其功在饱而甘防不与焉衣主于御寒其功在暖而华饰不与焉饱暖主也甘防华饰客也言文而不信行诡而不实是专事为客而亡其主也是犹构九成之楼而以竹柱也呜呼人之于事也能辨识其何者为主何者为客而不失其权度则亦庶絶乎尤悔矣夫
　　屠龙子失马而治廏人曰晚矣屠龙子曰折肱而学医未晚也昔者齐桓晋文公皆先丧其国而后归为五伯越王句践栖于防稽而后灭夫差作诸侯长知武子囚于楚而后归相晋侯光复先君之业孙子刖足而后为大国师破军斩将威动天下伍子胥丧家出奔而后入郢复其父兄之讐范雎折胁拉齿弃于箦中而后相秦斩魏齐此三君四大夫者方其逃奔困厄之际孰不谓其当与枯荄落叶同腐土壤而一旦光辉焕赫使人仰之如日星之在上向使其甘于危亡而自暴也则亦已矣如七月之旱禾不生矣犹可芟而望其稆若以为晚而遂弃之田卒荒矣数月而马归人服其识
　　齐宣王与盼子防于囿出鸟兽鱼鼈而观之见其驯狎而不惊也洋洋然有喜色盼子问曰王何以能使之若是哉王曰吾惟其性之欲而弗逆焉耳盼子曰王必以山林处其狐狸猴猿沼处其鱼鼈而泽处其鸿雁乎王曰然昐子曰王必以肉饱其虎豹果饱其猴猿稻粱饱其鸿雁鸡鹜饱其狐狸乎王曰固然盼子曰使虎豹一日无肉猴猿一日无果鸿雁一日无稻粱狐狸一日无鸡鹜则王能安之乎王曰不能也今欲以泽沼处虎豹狐狸猴猿而山林处鸿雁鱼鼈则王能驯之乎王曰不能也曰然则王之所以处鸟兽鱼鼈无不得其所矣彼必感王之徳而知所以报王矣今济与洸闘河济洸泗同溢民庻流离无人以拯之臣请举豹三晋合兵伐我侵车东至阿无人以治之臣请举虎瀛博之间海溢水冒于城郭无人以防之臣请举鼈四郊多垒烽火不絶狗偷鼠窃乘时而兴无人以治之臣请举狐戎卒相持千里餽饷禾黍不登仓廪空竭无人以理之臣请举鴈礼典违阙纪法失守敌国使至无人以应之臣请举猴忠信不孚民隠其情断狱多辟无人以明之臣请举猨力本无赀草莱滋蔓田野荒芜无人以辟之臣请举狸而王可以坐镇齐国矣王勃然色变聁子曰王无怪也臣以为王不惜桑麻之地以为山林沼泽不惜人食以养禽兽者为其足以承王之任使也今皆不可则必于人乎取之而王之待士未见有惟其性之欲而弗逆者也未见有处之必以其处而食之必以其食者也则王之所重轻人知之矣而又欲绳之以王之徽纆范之以王之榘度彊之以其所不能迫之以其所不愿则任王之事者非图餔则有所不得已焉耳而欲望其悉心竭力与王共治齐国是何异乎筑枯箨以防水鑚朽木以取火哉于是宣王豁然大寤投案而起下令放禽兽开沼泽与民共之礼四方之贤士立聁子以为相齐国大彊秦楚致伯聁子之力也
　　蛇蝎第十四
　　楚人有见蛇蝎而必杀之者又有曲为之容而惟恐人之伤之者或曰斯二者孰是郁离子曰其亦杀之者是而容之者非耳或曰人有害于人伤成而受罪律也今蛇与蝎未尝伤人而輙杀之不已甚乎郁离子曰是非若所及也夫人与物之轻重较然殊矣虫蛇之无知而欲以待人者待之不亦惑乎昔者周公命庭氏射妖鸟以救日之弓救月之矢又命硩簇氏掌覆妖鸟之巢着为典训故孙叔敖见两头之蛇杀而埋之其母以为隂徳君子不非焉况毒人之虫中之者不死则痍而曰必待其伤成而后可杀是以人命同于虫蛇其失轻重之伦不亦甚哉近世之为异端者以杀物为有罪报而大小善恶无所别故见恶物而曲为之容私于其身为之而不顾其为人之害其操心之不仁可见吾故曰是非若所及也
　　呉王夫差与羣臣夜饮有鵋防鸣于庭王恶使弹之子胥曰是好音也弗可弹也王怪而问之子胥曰王何为而恶是也夫有口则有鸣物之常也王何恶焉王曰是妖鸟也鸣则不祥是以恶之子胥曰王果以为不祥而恶之与则有口而为不祥之鸣者非直一鸟矣王之左右皆能鸣者也故王有过则鸣以文之王有欲则鸣以道之王有事则鸣以持之王有闻则鸣以蔽之王臣之顺已者则鸣以誉之其不顺已者则鸣以毁之凡有鸣必有为故其鸣也能使王喜能使王怒能使王听之而不疑是故王国之吉凶惟其鸣王弗知也则其不祥孰大焉王胡不此之虞而鸟鸣是虞夫吉凶在人禽鸟何知若以为不祥则虑而先为之防求吾阙而补焉所益多矣臣故曰是好音也
　　屈子谓楚襄王曰王之所以爱靳尚者谓其善任使令与夫国王国民王民也靳子有事焉非王言不获是楚人之听于靳子也以王故然则靳子无王不可也而王亦何赖于靳子哉今王委国靳子食不由靳子则不甘于口衣不由靳子则不安于体出号令不由靳子则王心惘然以为不足臣窃惑焉昔商王受之任蜚廉恶来革也惟王之所欲而奉之揣王之心度王之意多方以迎合自以为大忠于王而不知为王集天下之怒牧野之聚王亡而身与之俱亦何益哉今靳子不鍳往辙而王蛊是裕王忱有德令则靳子收其恩曰余实为之民弗堪命则曰余将若王何利防于下而怨归于上臣恐楚国之非王国也襄王大怒放屈子于湘江之源屈子去楚楚乃大弱于秦
　　熊蛰父居楚有见闻必言不待王之问也及其之宋宋王虽问之弗言或曰宋王之待先生不薄于楚王而先生或言焉或不言焉无乃异乎熊蛰父曰子亦尝学乐乎鼓钟县矣和之以琴瑟间之以笙磬合止柷敔然后八音谐而箫韶成矣今有陈筝筑笛缶间以铙钹和以羯鼓虽有鸣球磬筦其可以杂奏乎是故雷不鸣于启蛰而鸣于日至则天道变鸡不鸣于乡晨而鸣于宵中则人听惑
　　郁离子曰劝天下之作乱者其招安之説乎非士师而杀人谓之贼非其财而取诸人谓之盗盗贼之诛于法无宥秦以苛政罔民汉王入关尽除之而约三章焉杀人伤人及盗而已秦民果大悦归汉汉卒有天下由是观之岂非他禁可除而惟此三者不可除乎天生民不能自治于是乎立之君付之以生杀之权使之禁暴诛乱抑顽恶而扶弱善也暴不禁乱不诛顽恶者不抑善者日弱以消愚者化而从之亦已甚矣而又崇之以爵禄华之以宠命假之以大权使无辜之民不可与共戴天者释其讐而服事焉是诚何道哉遂使天下之义士丧气勇士裂眦贪夫悍客攘臂慕效以要利禄故曰劝天下之作乱者招安之説而世主弗寤也悲夫或曰然则舞干羽而苖格非与曰甚哉俗儒之梏于文以误天下也舜典曰窜三苖于三危又曰分北三苖夫窜与分北皆非抚纳降附之词也则岂因其来格而遂为之哉非人情也圣人岂为之必也以兵临之而后分北其来格者安之顽不悛者窜之耳又况干羽非特文舞则非曰诞敷文徳而遂防其伐苖之谋明矣臯陶曰苖顽弗即工帝念哉念兹在兹则有虞之君臣不顷刻而忘苖可想而见岂若后世衰微偷惰之君臣以姑息为幸而以劝贤之爵禄劝天下之大憝哉
　　盗犨以如芒之钩系八尺之丝钩牛舌而牵之宵夜而牛随之行莫之违也故世之善盗牛者称犨焉郁离子曰是所谓盗道也中其肻扼其害橾其机而运之蔑不从矣石羊先生曰此古人制盗之道也今人弗能也盗用之矣
　　罔与勿析土而农耨不胜其草罔并薙以焚之禾防而草生如初勿两存焉粟则化而为稂稻化为稗胥顾以馁乃俱诉于后稷曰谷之种非良问而言其故后稷曰是女罪也夫谷由人而生成者也不自植也故水泉动而治其畆灵两降而播其种蜩螗鸣而芸其草粪壤以肥之泉流以滋之其耨也删其非类不使伤其根其植也相其土宜不使失其性潦防暵溉举不违时然后可以望有秋今女不师诸先民而率由乃心以遏天生乃弗惩尔躬而归咎于种之非良其庸有愈乎
　　汪罔之国人长其胫骨过丈捕兽以为食兽伏则不能俯而取恒饥焉僬侥之国人短其足三寸捕蜩以为食蜩飞则不能仰而取亦恒饥焉皆诉于帝娲帝娲曰吾之分大块以造女也虽形有巨细而耳鼻口目头腹手足心肝腑肠毛孔骨节无彼此之多寡也长则用其长短则用其短不可损也亦不可益也若核之有仁么乎其微而根榦枝叶莫不具矣若卵之有殻块乎其冥而羽毛觜爪无不该矣今女欲为核之仁乎卵之殻乎是在女矣非吾所能与也
　　神仙第十五
　　虺韦问于罗离子竒曰或称神仙有诸曰有之曰何以知之曰以物请问之曰狐兽也老枫木也而皆能怪变人物之灵夫奚为不能恠变故神仙人之变恠者也恠可有不可常是故天下希焉曰神仙不死乎曰死曰何以知之曰天以其气分而为物人其一物也天下之物异形则所受殊矣脩短厚薄各从其形生则定矣惟神仙为能有其受而焉能加之故物之大者一天而无二天者众物之共父也神仙人也亦子之一也能超乎其羣而不能超其父也夫如是而后元气得以长为之主不然则非天矣
　　郁离子曰贪与廉相反而贪为恶徳贪果可有乎匹夫贪以亡其身卿大夫贪以亡其家邦君贪以亡其国与天下是皆不知贪者也知贪者其惟圣人乎圣人之于仁义道徳犹小人之于货财金玉也小人之于货财金玉无时而足圣人之于仁义道徳亦无时而足是故文王周公孔子皆大圣人也文王视民如伤自朝至于日中昃不遑暇食周公思兼三王以施四事以夜继日坐而待旦孔子曰吾有知乎哉无知也圣人之贪于仁义道徳若是哉故以其贪货财金玉之心而贪仁义道徳则昬可明狂可哲而人弗能也故于货财金玉则贪而于仁义道徳则廉遂使天下之人专名贪为恶徳而恶之则小人之罪也
　　管豹问曰人死而为鬼有诸郁离子曰是不可以一定言之也夫天地之生物也有生则必有死自天地开辟以至于今几千万年生生无穷而六合不加广也若使有生而无死则尽天地之间不足以容人矣故人不可以不死者势也既死矣而又皆为鬼则尽天地之间不足以容鬼矣故曰人死而皆为鬼者罔也然而二气之变不测万一亦有防离其魄而未遂散者则亦暂焉而不能乆也夫人之得气以生其身犹火之着木然防其焰体其炭也人死之防复归于气犹火之灭也其焰安往哉故人之受气以为形也犹酌海于杯也及其死而复于气也犹倾其杯水而归诸海也恶得而恒专之以为鬼哉曰然则人子之祀其祖父也虚乎曰是则同气相感之妙也是故方诸向月可以得水夫遂向日可以得火此理之可见者也虞琴弹而薫风生防乐奏而鳯皇来声气之应不虚也故鬼可以有可以无者也子孝而致其诚则其鬼由感而生否则虚矣故庙则人鬼享孝诚之所致也不然先王继絶世以复明祀岂其鬼长存而馁乃至此而复食耶
　　江淮之俗以斗指寅申亥为天地水三官按罪锡福之月而致斋以邀祥焉满三年计之多不得祥而得祸人曰若是乎鬼神之茫也郁离子曰果若是则鬼神不渺茫矣夫神聪明而正直者也惟其聪明也故无蔽焉惟其正直也故无私焉无蔽无私不可欺也则亦不可媚也今择其按罪锡福之辰而致斋焉是欺之也焚香焫烛朝夕稽叩拜跪是媚之也人之稍有知识者不受欺与媚而况于聪明正直之鬼神乎今之致斋者非滥官汚吏奸胥悍卒即市井豪侩及巨商大贾之为富而不仁者使鬼神果有按罪锡福之典则斯人也降之祥乎降之祸乎故曰若是则鬼神不渺茫矣
　　郁离子观于岳祠怅然叹曰悲哉先王之道隠而鬼神亦受人之诬也而况于人乎管豹问曰何也郁离子曰若不闻圣人之言曰曾谓泰山不如林放乎言泰山不享非礼之祭也今也又从而为之祠形其神而配以妃不亦诬且防乎夫人之生死有天命焉福善祸滛天之道也使诚有鬼司之犹当奉若帝命其敢受非礼之祈而滛纵其祸福于其所不当得者乎而祠以私之是以浊世之鄙夫待鬼神也其不敬孰大焉
　　海岛之夷人好鯹得虾蠏螺蛤皆生食之以食客不食则咻焉裸壤之国不衣见冠裳则骇反而走以避五谿之蛮羞蜜唧而珍桂蠧贡以为方物不受则疑以逖郁离子曰世之抱一隅之闻见者何莫非是哉是故众醉恶醒众贪恶廉众滛恶贞众汚恶洁众枉恶直众惰恶勤众佞恶忠众私恶公众嫚恶礼犹鸱鸮之见人而吓也故中国以四裔为冦而四裔亦以中国之师为冦必有能辨之者是以天下贵大同也
　　麋虎第十六
　　虎逐麋麋奔而阚于崖跃焉虎亦跃而从之俱坠以死郁离子曰麋之跃于崖也不得已也前有崖而后有虎进退死也故退而得虎则有死而无生之兾进而跃焉虽必坠万一有无望之生亦愈于坐而食于虎者也若虎则进与退皆在我无不得已也而随以俱坠何哉麋虽死而与虎俱亡使不跃于崖则不能致虎之俱亡也虽虎之冥亦麋之计得哉呜呼若虎可以为贪而暴者之永鍳矣
　　晋郑之间有躁人焉射不中则碎其鹄奕不胜则齧其子人曰是非鹄与子之罪也盍亦反而思之乎弗喻卒病躁而死郁离子曰是亦可以为鍳矣夫民犹鹄也射之者我也射得其道则中矣兵犹子也行之者我也行得其道则胜矣致之无艺用之无法至于不若人而不胜其愤恚非所当恚乌得而不死
　　郁离子曰今有人焉坐高堂之上指使臧获则不得其心者十恒七八不得其心而怒叱左右惎之色与声并厉左右承顔而接言惧其怒之将已迁也而亦以厉出之受指使者不知吾怒之所在则仓惶而愈乱愈不得于吾心则吾之怒愈加出愈厉承顔而接言者亦不知吾怒之所在以意度意愈惎而愈吾违故小怒则小违大怒则大违虽以劔梃临之不能使之得吾心也是故君子之使人也量能以任之揣力而劳之用其长而避其缺振其怠而提其蹶教其所不知而不以我之所知责之引其所不能而不以我之所能尤之诲之循循出之申申不震不暴匪怒伊教夫如是然后惩之而不敢怼刑之而不敢怨诗曰岂弟君子民之父母如是斯可以为民之父母矣
　　秦起兵欲攻周国人皆不与应侯谓秦昭王曰臣之里公孙弗忌弱其邻之老而谋食饮之裒其徒谓之曰彼予邻之叟也富而啬吾将与若往食饮之其徒曰彼虽富而甚啬其奚以食饮之曰我且盗之其徒皆愀然明日又欲往其徒曰子之谋鄙盍更诸曰我将胁而取之其不从者半弗果往他日又曰请以货先为之市具礼召主人而醻酢之多取物而日稽其直且速其子弟以为常不数嵗吾将竭其藏何如其徒皆欣然从之夫三言者其以不道取诸人均也而有从不从焉者避其名也今周天下之共主也无桀纣之恶无辞而攻之谁甘受其名臣固知国人之不与也
　　郁离子曰树天下之怨者惟其重已而轻人也所重在此所轻在彼故常自处其利而遗人以不利高其智以下人之能而不顾夫重已轻人人情之所同也我欲然彼亦欲然求其欲弗得则争故争之弗能而甘心以上人者势有所不至力有所不足也非夫人之本心也势至力足而有所不为然后为盛徳之人虽不求重于人而天下之人莫得而轻之是谓不求而自至今人有悻悻自任者矜其能以骄有不自已出则不问是非皆以为未当发言庭则畏之者唯唯外之者黙黙焉然后扬扬乎自以为得而不知以其身为怨海亦奚益哉昔者智伯之亡也惟其以五贤陵人也人知笑智伯而不知检其身使亡国败家接踵相继亦独何哉
　　唐防与薜荔俱生于松朴之下相与谋所丽唐防曰朴不材木也荟而翳松根石膸而生茯苓是惟百药之君神农之雨师食之以僊其膏入土是为琥珀爰与水玉琅玕同为重宝其干耸壑而干霄其枝樛流其叶扶踈爰有百乐弦筦之音吾舍是无以丽矣薜荔曰信美然由仆观之不如朴矣夫美之所在则人之所趋也故山有金则凿石有玉则劚泽有鱼则竭薮有禽则薙今以百尺捎云之木不生于穷崖絶谷人迹不到之地而挺然于众觌而又曰有茯苓焉有琥珀焉吾知其戕不乆矣乃袅而附于朴钻蠋蟃之穴以入其条纒其心而出焉于是朴之叶不生而柯枚条榦悉属于薜荔中虚而外皮索箨如也嵗余齐王使匠石取其松以为雪宫之梁唐防死而薜荔与朴如故
　　荆人有畏鬼者闻稿叶之落与蛇鼠之行莫不以为鬼也盗知之于是宵窥其垣作鬼音惴弗敢睨也若是者四五然后入其室空其藏焉或侜之曰鬼实取之也中心惑而隂然之无何其宅果有鬼由是物出于盗所终以为鬼窃而与之弗信其人盗也郁离子曰昔者赵高之譛防将军也因二世之畏而微动之二世之心疑矣乃遏其请以怒恬又煽其愤以激帝知李斯之有諌也则揣其志而先宣之反覆无不中于是君臣之猜不可解虽谓之曰高实为之弗信也故曰防不自来因疑而来间不自入乘隙而入由其明之先蔽也
　　郁离子与艾大夫偕谋盗士有俘盗以请赏者予之金不愿而请爵大夫不可郁离子请予之大夫曰爵王章也弗可滥也郁离子曰大夫之言是也然吾尝观于圃人矣果实之未摘虽其家人不敢求尝焉及其既摘而余则蚊蚋皆聚而咂之矣汉曲之处女色若朝虹观者慕之不敢求也一旦归于倡家则儇子佻夫庸奴贱皂之有金者皆得而觊之今朝廷之尊爵大盗得之士之有耻者弗欲仕矣而犹有愿之者未之思也矧敢靳乎北鄙之獠人以肉豢狗而怒其子之窃食其膋于是室家离心子必悔之
　　或问于郁离子曰井田可复乎郁离子曰可曰何如其可也曰以大徳戡大乱则可也夫民情乆佚则思乱乱极而后愿定欲谋治者必因民之愿定而为之制然后彊无梗猾无间故令不疚而行请问之曰天下之宴安也人不尝苦辛不知乱之无所容其身而易于怨上故一拂其欲则愤激而思变有从而倡之乱斯作矣是故老成之人慎纷更焉非为茍也畏未得其利而先覩其害也故民犹马也廏牧以安之豆粟以饫之旦而放之莫不振鬛而奔风牝鸣而牡应嘶驰踶突惟意所如不可逐而馽也及其负盐车歴羊膓流汗踠足饥不得秣倦不得息逾数百千里而归望皂枥如弗及见圉人而欨沬则虽鞭之使逸否矣及此而调之其有不服者乎是故圣人与时偕行时未至而为之谓之躁时至而不为之谓之陋今民风不淳而古道之废兴欲不欲者各半故以大徳戡大乱则井田亦可复也
　　客有好佛者毎与人论道理必以其説驾之欣欣然自以为有独得焉郁离子谓之曰昔者鲁人不能为酒惟中山之人善酿千日之酒鲁人求其方弗得有仕于中山者主酒家取其糟归以鲁酒渍之谓人曰中山之酒也鲁人饮之皆以为中山之酒也一日酒家之主者来闻有酒索而饮之吐而笑曰是予之糟液也今子以佛夸予可也吾恐眞佛之笑子窃其糟也
　　郁离子曰天地之呼吸吾于潮汐见之祸福之素定吾于梦寐之先兆见之同声之相应吾于琴之见之同气之相求吾于鐡与磁石见之鬼神之变化吾于雷电见之隂阳五行之消息人命系其吉凶吾于介鳞之于月见之祭祀之非虚文吾于豺獭见之天枢之中吾于子午之针见之巫祝之理不无吾于吹蛊见之三辰六气之变有占而必验吾于人之脉色见之观其着以知防察其显而见隠此格物致知之要道也不研其情不索其故梏于耳目而止非知天人者矣
　　郁离子谓执政者曰物之所贵于天下者以其少有而难得也如使明珠如沙黄金如土则人皆得而有之其何以能贵乎故服有章爵有等使人不可以妄觊然后王命尊而荣辱行此鼓舞天下之竒货也昔者赵王得于阗之玉以为爵曰以饮有功者邯郸之围解王跪而执爵进酒为魏公子夀公子拜嘉焉故鄗南之役王无以为赏乃以其爵饮将士将士饮之皆喜于是赵人之得爵饮重于得十乘之禄及其后王迁以爵饮嬖人之防痔者于是秦伐赵李牧击却之王取爵以饮将士将士皆不饮而怒故同是爵也施之一不当则反好以为恶不知宝其所宝而已矣
　　或曰传曰天裂阳不足地动隂有余然乎郁离子曰天道幽防非可亿也然以吾观之天裂阳不足是也地动隂有余未必然也夫天浑浑然气也地包于其中气行不息地以之奠今而动焉岂地之自动乎观乎地之动也盖象夫震掉颤惕而不为跳跃奋舞之状也夫既不为跳跃奋舞则岂地之自动乎其必有以使之然矣然则地之动也非其自动也由其所丽者有所不恒而使之然也犹舟之在水其动也由乎水非舟之自动也吾固曰天裂阳不足是也地动亦阳不足而非隂有余也
　　羮藿第十七
　　郑子叔逃冦于野野人羮藿以食之甘归而思焉采而茹之弗甘矣郁离子曰是岂藿之味异乎人情而已故有富而弃其妻贵而遗其族者由此而之之也昔楚昭王出奔而亡其屦使人求之以百金曰吾不忘其相从于患难之中也故论功而未及者皆不怨非术也诚之感也郁离子曰人有智而能愚者天下鲜哉夫天下鲜不自智之人也而不知我能人亦能也人用智而偶获遂以为我独于是乎无所不用及其乆也虽实以诚行之人亦以为用智也能无穷乎故智而能愚则天下之智莫加焉鬼神之所以神于人者以其不常也惟不常故不形不形故不可测人有作为不可测者自以为不可测而不知其为人所测故智不自智而后人莫与争智辞其名受其实天下之大智哉
　　安期生得道于之罘之山持赤刀以役虎左右指使进退如役小儿东海黄公见而慕之谓其神灵之在刀焉窃而佩之行遇虎于路出刀以格之弗胜为虎所食郁离子曰今之若是者众矣蔡人渔于淮得符文之玉自以为天授之命乃往入大泽集众以图大事事不成而赤其族亦此类也
　　或问于郁离子曰币之不行而欲通之有道乎郁离子曰在治本何谓治本曰币非有用之物也而能使之流行者法也行法有道本之以徳政辅之以威刑使天下信畏然后无用之物可使之有用今盗起而不讨民不知畏信法不行矣有用之物且无用矣而况于币乎如之何其通之也
　　郁离子曰天下之重禁惟不在衣食之数者可也故铸钱造弊虽民用之所切而饥不可食寒不可衣必借主权以行世故其禁虽至死而人弗怨知其罪之在己也若盐则海水也海水天物也煑之则可食不必假主权以行世而私之以为己是与民争食也故禁愈切而犯者愈盛曲不在民矣或曰若是则数罟不入洿池斧斤以时入山林先王之禁亦过与曰先王之禁非奄其利而私之也将育而蕃之以足民用也其情异矣矧百亩之田无家不受而不饥不寒乎
　　或问于郁离子曰在律妇有七出圣人之言也曰是后世薄夫之所云非圣人意也夫妇人从夫者也淫也妬也不孝也多言也盗也五者天下之恶徳也妇而有焉出之宜也恶疾之与无子岂人之所欲哉非所欲而得之其不幸也大矣而出之忍矣哉夫妇人伦之一也妇以夫为天不矜其不幸而遂弃之岂天理哉而以是为典训是教不仁以贼人道也仲尼没而邪辞作惧人之不信而驾圣人以逞其説鸣呼圣人之不幸而受诬也乆矣哉
　　九难第十八
　　郁离子冥迹山林友木石而侣猿猱茅径不开草屋萧然随阳公子过焉坐定公子作而言曰仆不佞窃闻先生乆矣今幸得頫玉色趋下风仆闻有道之士不遗刍荛之言愿有陈焉先生肯聴之乎郁离子曰唯唯愿奉教
　　公子曰夏屋耽耽缭以周垣广庭砥平翼以飞楼突室留春清馆含秋高櫩椙防以翚骞曽甍□防以云浮虹芳檀以承衡兽苍珉以负楹浮柱错落以星罗碧瓦流离而水波天华卉暐而冬敷秀木脩森以夏凉流景入而成霞濳籁动以生风晃兮如阊阖之开忽兮若筦之音于是乎曼目蛾眉窈窕成行曵结烟之翠绡鸣锵泉之玉珰众乐张华筵启肆金尊澄芳醴炮羔击牛烹燖鹿臇玉珧臛比目脍跃湍之鲂炙拂云之鹄羮月窟之兎肺胹雾谷之豹胎和以麟髓之酥芼以赪桂之荑果则碧华之莲紫英之梨霜柑盎蜜丹荔凝脂曼倩之桃若壶安期之枣如瓜羶肥既饫清膬乃荐践笙箫行组练迅翔鹍矫轻燕熺金虹与绮烛激妆艳以过电良宵欲终娱乐未足鸡胶憀以呌晨留嘉宾以终曲吾愿与先生同之郁离子曰夏书曰酣酒嗜音峻宇雕墙有一于此未或不亡仆不愿也
　　公子曰百顷之园树以美木繁华环以曲沼清池黒石白沙黝黝岧岧亭亭密密堂堂畜隂泄阳木则女贞石楠合欢椶榈桐栢枫栌椒桂杉榆叶如车轮实若埀珠春禽嘤鸣而相求夏虫鼓腋以呼秋朝阳发旭以摅虹夕岚凝晖而欲流草则鼠姑玫瑰芎兰茝衡茭蒋蒲菰苹萍浮生丹苕抱木以垂翘薜荔縁崖以舒荣蔚披离以棽纚激迅颷以扬馨鸟则白黄莺翠鹬锦鸡敷羽翰摛文章韡韡煌煌若彤霞之间矞云鱼则赤鲤白鲦鳜鲫鯈鲨斑鳞紫鳍吹澜生华于是乎翠盖飘揺文鹢委蛇嘉朋逺至冠佩追随憇芳亭酌琼巵携佳人泛涟漪扰鳬鹥发棹讴钓防鲭弋潜奏艳歌赋新诗邀姮娥于洞房累日夕而忘归吾愿与先生共之郁离子曰仲尼曰乐佚逰乐燕乐损矣仆不愿也
　　公子曰五都之市列肆千区三川之衢大车千辆二江之津舳舻千艘家僮万人分方逐利西极岷陇河源康居大宛出马渥洼流玉昆仑东穷日本扶桑莬乐浪海岱青徐三韩扶余南尽百粤七闽防诏傜氓穿胷交趾鲛室蜃市北陟无闾代恒隂山北庭卑耳孤竹万里沙漠掇天琛拾坤珍山藏谷韫之英蜚潜动植之精莫不悉致而毕陈爰有吉量驒騱苍兕文犀足蹑电而追风角纳象以成形火齐玫瑰琼瑶璆琳琪树琅玕王母所栽备五色含八音璀璨珑睒闪虎睛獓旄牛师类之毛鬖髿披蓑以纛以缨瑚海栢若木非木若玉非玉萧森攃索葩桠箨落其采有赩沈檀罗縠脑麝之香郁烈芬芳苾茀馧螺甲龙涎腥极返馨钟乳丹沙金芽石英錬而服之变为神仙水晶玻瓈辟暑清尘琉璃木难的皪晖光豆冦胡椒荜拨丁香杀恶诛臊易牙所珍甘蕉木绵香葛兠罗柔暖轻凉寒暑攸宜翡翠鹔鷞防羽绣翰玳之蜡质漆章鼠毛之布焚之炎炎振之如霜丹虾之湏劲若抽虹焕烂晶荧望之欲流抚之不濡象之牙厥大盈舟狼虎熊罴青貂白狐文狨青狸赤豹之皮獑猢蜂修毛髬媕姌防茸洵羙且温驰毳羔绒细若逰丝輭若春绵丹参紫芝地胆天麻灵药千名神农所尝起死回生旋隂干阳蜀锦戎氊越纸齐纨跨海逾山转致流通自北自东自西自南所至成市所止成廛于是乎镵山出金煑海收盐千锸穿崕声飜九幽万灶歊烟结为苍云蜑艇蛮舠出没风涛罔鰅鰫曵鲤鲢举赤鱬络氐人钩鼊缯鰝鰕止水母凿蛎蚝擒化鲲絷翔鳐簎鲔防鲡牵鲖罣鲈系鲟引鳇掣鳄连鲛枕丁胶乙兼取并积鍭骨皮箙磨鳞刮甲齿牙锋锷以函以防瓮鲊乗鱐其利什百其重宝则有径寸之珠方尺之璧腾光吐璟闪日烁月匣不能閟土不能蚀可以易旤回祥倾城夺国吾愿与先生致之郁离子曰传曰象有齿以焚其身贿也仆不愿也
　　公子曰九成之堂十亩之庭俯阛阓以当中岌重门之峥嵘甃以砻石植以栝栢牗以鱼鳞洞朗八櫺左右蜂房奕奕翼翼冬暄夏清与马达于陛除鸣驺导以升阶高坐华裀尊严若神卒列貔貅吏排鴈行肃肃跄跄秩秩如也聼欬传声神防鬼诃发号施令理诉决讼出言而侍者辟易指顾而瞻者局蹐千人离立跂望顔色其喜也温若春日之熈其怒也凛若秋霜之飞雷霆起于颊舌而死生判于笔下吾愿与先生谋之郁离子曰孔子曰富与贵是人之所欲也不以其道得之不处也仆不愿也
　　公子曰欵段之马黒貂之裘囊无百钱槖无赢金慷慨辞家踊跃逺防曵裾而入公门掉舌以动王侯一语之合不觉前席更仆秉烛熏心酣骨执鞭为之骇汗虎士为之吐舌于是出辞成法建画为律条九章以富国发六竒以制敌阳谋隂间神授鬼伏指挥而白虹贯日顾盼而长庚入月盖樗里不能测其机孟贲不能当其决也是以一言贵于千金一诺重于千钧吹则猛虎竪毛嘘则寒谷生春謦欬折五兵谈笑却三军气使燕赵之豪威詟齐楚之君吾愿与先生论之郁离子曰孔子曰暴虎冯河死而无悔者吾不与也仆不愿也
  </div>
  <div class="pagination">
   <a href="诚意伯文集_page34.html">
    上一页
   </a>
   <span>
    ...
   </span>
   <a href="诚意伯文集_page30.html">
    30
   </a>
   <a href="诚意伯文集_page31.html">
    31
   </a>
   <a href="诚意伯文集_page32.html">
    32
   </a>
   <a href="诚意伯文集_page33.html">
    33
   </a>
   <a href="诚意伯文集_page34.html">
    34
   </a>
   <span class="current-page">
    35
   </span>
   <a href="诚意伯文集_page36.html">
    36
   </a>
   <a href="诚意伯文集_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
