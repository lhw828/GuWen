<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 18 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 18 页/共 103 页
  </h1>
  <div class="content">
   藏之深固之宻石可朽铭不灭














　　文忠集巻二十八
　　钦定四库全书
　　文忠集巻二十九
　　宋　欧阳修　撰
　　居士集二十九
　　墓志六首
　　尚书主客郎中刘君墓志铭【并序】
　　君讳立之字斯立姓刘氏吉州临江人也曾祖讳逵祖讳琠当五代时避乱皆不仕父讳式官至尚书工部员外郎掌三司磨勘十余年能其职世以其官名其家君少孤能自立举进士为福州连江尉睦州青溪主簿宣州南陵令改大理寺丞知婺州金华县太子中舍知梓州中江县通判泸州泸州接西南夷常用武人为守而夷数怨叛议者以为武人不习夷情以生患宜得能吏通判州事君始以材选至则为明约束止侵欺曰必使信自我始夷人安之凡君之所更立至今用【一作因】以为法而夷亦至今不叛通判常州知髙邮军累迁殿中丞国子博士尚书虞部比部员外郎知润州皆有能政以能选为提防福建路刑狱察狱之寃死者奏黜知泉州苏夀与其通判张太冲福建七州皆震悚【一作栗】御史考其课为天下第一迁司勲员外郎开封府判官荆湖北路转运使坐举官免杜衍李若谷范仲淹等皆言方天下多事时【一作方今天下多事】如刘某者不宜久居于家【一作外】乃复起为比部员外郎知涟水军言事者以为自元昊反一方用兵而天下之民弊财绌于上而盗起于下然州县吏犹习故态苟简弛壊【一作漫】如无事时于是大选转运使以按察诸路君以选为荆湖北路转运使他路防吏或过急而被按劾者多不服君所举察简而【一作其】贤否无不当是时广西湖南防峡诸蛮皆叛乱君所部下溪辰州彭氏蛮亦折誓柱招集亡命移书州县州县使人徃者【一无者字】輙囚辱侮慢【一作侮慢辱囚】辰鼎澧【一作鼎澧辰】三州守吏皆言蛮叛有迹请加兵诏书问君君曰蛮道辰溪落鹤水悍激可下不可上其必不敢輙出而辰州土丁胜兵者三万人宜积粟利兵为备而巳因言蛮类虽人宜鸟兽畜其小嘲啾触驱而逺之耳若必扰伏制从至戾其性则噪呼咆虣骇起而奔突乃欲力追而捕之则散漫山林我弊而彼逸凡湖广之患皆如此也天子以其言然下三州母得妄动一聼君所为而蛮亦卒无事复为司勲员外郎判三司度支勾院改盐铁判官假太常少卿接伴契丹使者遂送之明年遂使于契丹还言澶魏筑河堤非其时必难成虽成必决不如因其所趣而导之利后河果决商胡君仕宦四十年不营产业自复为司勲员外郎遂不复求磨勘凡三迁皆为知者所荐为人沉敏少言笑与人寡合而喜荐士士由君荐者多为闻人天章阁待制杜田瑜是也转运盐鐡皆掌财赋而君常以民为先其调率有可免免之其不得巳【一有费字】必为处画使吏不能因缘而民不重费【一作用】其守官不为势牵【一作夺】不为利夺【一作牵】为青溪主簿时知州事李阶通判朱正辞者皆【一有世字】号强吏喜负其能以折辱下士士皆承望奔走不暇独君数以事争而二人者常輙屈其始皆怒后卒叹服共荐之其通判泸州州有盐井蜀大姓王防正请嵗倍输以自占防正与荘献明肃【一有皇字】太后连姻转运使等皆不敢与夺君曰倍输于国家犹秋毫耳奈何使贫民失业遂执不与鄂州官嵗市茶五百【一作十】万斤君为转运使时三司请益【一无益字】市一百万君上言曰鄂人利茶以为生今官市之多反以茶为病縦不能减奈何増之天子为君许寛一年君曰事苟可行何必一年如其不可虽寛十年不可也争之不巳后卒为君罢之君在盐鐡次当举官掌某事【一作某人为】三司使欲用其私人以空名状请君署君不肯署而求举者姓名三司使不恱卒命他判官举之其后三司使竟坐所举罢庆厯八年五月迁主客郎中益州路转运使其年十一月七日卒于官享年六十有四夫人临沂县君王氏赠尚书右仆射砺之女先君若干年卒五子元卿真卿亦早亡敞今为大理评事攽凤翔府推官皆贤而有文章放太庙斋郎尚防四女三适人一尚防以某年某月某日葬于某县某乡某原铭曰
　　刘氏显晦以时乱治有声王朝自君再世惟德之贻是将久大知其然君实有子
　　翰林侍读学士右谏议大夫杨公墓志铭
　　庆厯八年春翰林侍读学士右谏议大夫杨公年六十有九告老即以工部侍郎致仕归于常州其行也天子召见宴劳赐以不拜公卿大夫咸出饯于东门瞻望咨嗟相与言曰杨公归哉于公计为可荣于国家计为可惜其明年九月十三日公疾革出其兵论一篇示其子忱慥而授以言曰【一有臣闻二字】臣子虽死不敢忘其君父者天下之至恩大义也今臣偕不幸犹以垂闭之口言天下莫大之忧为陛下无穷之虑者其事有五以毕臣志死无所恨惟陛下用臣言不必哀臣死也言讫而卒不及其私忱慥以其语并其兵论以闻天子震悼顾有司问可以宠公者有司举故事以对天子曰此何足以慰吾思乃诏特赠公兵部侍郎公少师事种放学问为文章长于议论好读兵书知古兵法以为士不兼文武不足任大事当四方无事时数上书言邉事后二十余年元昊叛河西契丹举众违约三邉皆警天下弊于兵公于此时耗精疲神日夜思虑创作兵车阵圗刀楯之属皆有法天子以步卒五百如公之法试于庭以为可用而世多非其刀楯修尝奉使河东得邉将王吉言元昊出兎毛川为吉所败者用杨公【一有刀字】楯也盖世未尝用其术尔然公素刚【一作刚直】少合而议者不一故不得尽用其言夏竦经畧陜西请益置土兵公言竦据内地无破贼之谋而坐请益兵盖虞败事则欲以兵少为解竦复论公不忠沮计公不能忍以语诋之其后三路农民壮者咸墨为兵公又言兵在精不在众众而不练则不整而易败困国而难供时自将相大臣议者皆务多兵独公之论能如此刘平兵败元昊围延州甚急而救兵不至公在河中乃伪为书驰告延州救兵十万至矣因命旁郡县具刍粮什噐如其数以俟已而元昊亦解去后公守并州即诏公为并代麟府路经畧安抚招讨等使兼兵马都部署公执勅告其羣吏曰天子用我矣然任其事必图其効欲责其効必尽其方乃列六事以请曰能用臣言则受命不然则巳朝廷难之公论不巳坐是徙知邢州公志之不就皆此类也公尝为御史章献太后兄子刘从徳为团练使以卒其门人亲戚厮养用从徳拜官爵者数十人马季良以刘氏壻为龙圗阁直学士公上书言汉吕太后王禄产欲彊其族而反以覆宗唐武三思杨国忠之祸不独其身防亡其国太后大怒贬监舒州酒税居二嵗复召为御史言事愈切公祥符元年进士及第以上书言事真宗奇之召试不赴拜著作佐郎累官至工部侍郎为天章阁待制龙图阁枢宻直学士遂侍讲于翰林尝为审刑院详议官知淮阳江隂军三司度支判官知御史杂事判吏部流内铨三司度支副使河北河东都转运使知河中府陕并邢沧杭五州所至皆有能绩【一作称】为人亷洁【一作平】刚直少屈而难犯其仁心爱物至其有所能容人多所不及也公【一有讳偕二字】字次公曽祖讳伟祖讳某父讳守庆初娶张氏又娶李氏又娶李氏【一无此四字】又娶王氏太原郡君【一有六孙景略景亮景谟景道景直景彦十四字　直一作宣】公卒之明年秋其子忱以其防归于河南又明年二月十七日葬于洛阳县宣武管平洛乡之先茔公有文集十巻兵书十五卷读其书可以见公之志考其始终之节可以知公之心呜呼可谓忠矣修为谏官时甞与公争议【一作言】于朝者而且未尝识公也及其葬也其子不以铭属于他人而以属修者岂以修言为可信也欤然则铭之其可不信铭曰
　　逺矣杨氏有来其【一作其来有】始赤泉侯功与汉俱起震官太尉四世以公于陵正直仆射于唐师复理卿振左拾遗文蔚获嘉其后益衰避乱中州曽祖始【一作迁】南祖屈伪邦令于乌江又适南粤皇考是生晦显【一作显晦】有时发于皇明在考司马始仕坊州遂家中【一作内】部道徳之优司马四子唯公克大非徒大之将又长之世有官族孰无系谱或絶于微或亡其序不絶不亡由屡有人谁如杨世愈久而蕃次第【一作后嗣】弗迷昭穆绵聨公其归此【一作乎】安千万年
　　供备库副使杨君墓志铭
　　君讳琪字寳臣姓杨氏麟州新秦人也新秦近边以战射为俗而杨氏世以武力雄其一方其曽祖讳信为州刺史祖讳重勲又为防御使太祖时为置建宁军于麟州以重勲为留后后召以为宿州刺史保静军节度使卒赠侍中父讳光扆以西镇供奉官监麟州兵马卒于官君其长子也君之伯祖继业太宗时为云州观察使与契丹战殁赠太师中书令继业有子延昭真宗时为莫州防御使父子皆为名将其智勇号称无敌至今天下之士至于里儿野竖皆能道之君生于将家世以武显而独好儒学读书史为人材敏谦谨沈厚意恬如也初以父卒于邉补殿侍后用其从父延昭任为三班奉职累官至供备库副使阶银青光禄大夫爵原武伯李溥为发运使以峻法防下吏凡溥所按行吏皆先戒以备而溥至多不免其黜废者数百人其闻溥来輙惶惧自失至有投水死者君时年最少为奉职监大通堰去溥治所尤近溥尝夜拏轻舟猝至按其文簿视其职事如素戒以备者溥称其才君所歴官无不称职其后同提防河东京西淮南三路刑狱公事君叹曰吾本武人岂足以知士大夫哉然其职得以荐士亦吾志也其所举者二百余人徃徃为世闻人尝坐所举一人罚金君喜曰古人拔士十或得五而吾所荐者多矣其失者一而巳君少防父事其母韩夫人以孝闻后以恩赠其【一无此字】父左骁卫将军母夫人南阳县太君初娶慕容氏又娶李氏有子曰畋贤而有文武材今为尚书屯田员外郎直史馆君以皇祐二年六月壬戌卒于淮南年七十有一皇祐三年十月甲申畋以其防合慕容氏之防葬于河南洛阳杜泽原铭曰
　　杨世初微自河西弯弓驰马耀【一作跃】邉陲桓桓侍中国并毗太师防御杰然奇名声累世在夷时平文胜武力衰温温供备乐有仪好贤举善利岂私恺悌君子神所宜康宁夀考顺全归有畋为子后可知
　　太子中舎王君墓志铭
　　王君之皇考曰赠卫尉少卿讳某皇妣曰南充县太君胥氏皇祖讳某皇曽祖讳某君讳汲字师黯娶胡氏【一有曰字】安定县君子男三人女五人男曰尚恭尚喆尚辞初天圣明道之间予为西京留守推官时王君寓家河南其二子始习业国子学日从诸生请学于予较其艺常为诸生先而尚恭尤谨饬俨然有儒者法度予固奇王君之有是子也以故与君逰而君性简质重然诺临事而敏与之游者必爱其为人其后二子者果皆以进士中第予亦罢去不复遇王君且七年而尚恭来请曰不幸吾先人之亡将以今年某月甲子葬于河南某县某乡之某原宜得铭于石以志诸后世【一有予尝嘉尚恭而从王君逰十字】乃为次其世而作铭以遗之云
　　惟王氏之先长安万年四代之祖刺史壁州遭巢猾唐得果而留卒塟西充为乡壁公王孟有蜀或家或禄三世不迁自君东还始家河南广文之生举三不中任仕以兄主簿之卑试原武宻晋城是令政专自出令政有称迁理之丞蓝田夏雒三邑皆闻夀五十九终中舎人在雒逢饥餔粟不殍褒功劝吏天子有诏雒人染疠躬之不避以死勤民在法宜祀刻诗同蔵惟世之
　　尚书工部郎中欧阳公墓志铭
　　欧阳氏世为庐陵人庐陵于五代时属伪吴故欧阳氏在五代无闻者淳化三年修仲父府君始以进士中乙科【一作太宗时修仲父府君始以进士中淳化三年乙科】其后为御史有能名真宗尝自择御史府君以秘书丞【一有召字】见见者数人皆进自称荐惟恐不用府君独立墀下无所説【一作无言】明【一作翌】日拜监察御史中丞王嗣宗指曰是独立墀下者真御史也【一有防字】绛州守齐化基犯法制劾其事化基嗣宗素所恶者讽之欲使蔓其狱府君【一有遽拒二字】曰如诏【一作如制所劾】而巳嗣宗怒及狱上奏用他吏覆之【一有他吏二字】索其家得【一有金银二字】铜噐十数府君坐鞫狱不尽免官明年复得御史监蕲州税又明年迁殿中侍御史左廵使居二嵗奏事殿中真宗识之劳曰御史久矣亦劳乎问何所欲府君谢不任【一作称】职而巳后数日真宗语宰相与转运使宰相疑其有求而不先白巳对以员无阙复使与一大郡宰相召至中书问御史家何在欲郡孰为便对曰无不便宰相怒与海州又移睦州天禧元年入迁侍御史二年出知泗州先是京师嵗旱有浮图人断【一作有僧某者用浮屠术防一】臂祷雨官为起寺于【一有淮上二字】龟山自京师王公大臣皆礼下之其势倾动【一无动字】四方又诱民男女投淮水死曰佛之法用此得大利而愚民嵗死淮水者防百【一作常数十】人至其临溺时用其徒倡呼前后拥之以入至有自悔欲走者【一无者字】呌号不得免【一作而呌号不得免者】府君闻之惊【一作大骇】曰害有大【一作甚】于此邪尽捕其徒诘其奸民诛数【一作十余】人遣还乡里者数百人遂【一作而】毁其寺入转尚书司封员外郎三司戸部判官六年为广南东路转运使前为使者以市舶物代俸钱其利三倍府君叹曰【一作岭南旧以市舶司物代转运使俸钱其利三倍前为使者相袭久而不变府君至则叹曰】利岂吾欲邪使直以钱为俸今上即位就转工部郎中秩满以一敝舟还无一海上物归朝赐金紫为两浙路转运使以足疾求知江州天圣四年又求分司未得命以某年二月某日卒于江州之廨享年六十有八以某年某月某日葬某所曽祖讳某祖讳某伪唐吉州军事判官父讳某伪唐屯田员外郎娶朱氏封金坛县君先府君以卒嗣子鍳【一有今字】为右侍禁武昌巡检女二人长适某次未嫁府君讳载字则之性方直严谨【一有羙仪容】治身俭薄简言语为政务清净平居敛色而【一作常正衣独】坐如对大賔终日不少懈【一作色不少】弛人用惮之荐举下吏人未尝【一作不之】知后有知者来谢皆拒不纳所至官舎未尝窥园圃至果烂堕地家人无敢取者其清如此铭曰
　　唐隳盗猖土裂四【一作食有一】方钟氏于洪入【一作八】州自王传死子时败臣于杨自梁迄周庐陵伪邦欧阳是家世以不章【一作彰】违命之侯庐陵王土欧阳有闻始我仲父以贡中科来者继武仲父之材御史其能亷清俭恭直躬以行铭以蔵之子孙之承
　　少府监分司西京裴公墓志铭
　　君讳德裕【一作谷】字某姓裴氏河中万泉人也其九世祖耀卿为唐名臣曽祖讳某祖讳某赠左千牛卫大将军父讳济以智勇事太宗皇帝从李继隆击契丹于唐河屡立战功守镇定十余年威惠着于北邉咸平中李继迁叛河西以内客省使顺州防御使守灵州继迁连嵗攻之城守坚不能下继迁击破清逺军而粮道絶救兵不至城乃陷遂殁于贼赠镇江军节度使累赠尚书令兼中书令追封吴国公方其殁也诏録其子孙君以长子自四门助教拜太子右賛善大夫累官至少府监阶朝奉大夫勲上柱国爵开国侯以老分司西京许居于京师某年某月某日以疾卒于家享年七十有六君为人质重寛易居父防尽哀宗族称其孝得父金帛悉分诸弟不有其一钱其为吏亷清不扰歴监药蜜店宅务泗【一作明】州粮料院宿州酒税知明州奉化兴元南郑二县同判吏部南曹通判南京留守司知蓬绛解虢泽沂六州皆有能政喜自晦黙如不能言予尝问其解之盐池君解析纎宻自前世功利因革损益条布如在目前寳元中尝上书论茶盐利害多所施行其聼狱讼敏决数得疑狱皆强吏所不能办者及平居议法必以仁恕为本君初名徳昌前娶康氏后娶赵氏封平原郡君有贤行子男三人士伦士林大理寺丞士杰卫尉寺丞女八人长适右侍禁张用之次适大理寺丞薛寅集贤校理孙锡大理寺丞丁某殿中丞孙祖庆库部员外郎张承懿集贤校理王益柔以某年某月某日葬君于河南登封县之某原其孤士杰来请铭以葬铭曰
　　裴始绛人于唐显闻伟欤文献八世有孙守节蹈义厥声以振忍生而耻亦终以死死义之荣令名不已岂惟令名报徳之隆延延裴氏其赖无穷少府之贤寛恭信厚保身承家多其禄夀夀丰于躬禄及其嗣爰告后人俾知所自











　　文忠集卷二十九
　　钦定四库全书
　　文忠集巻三十
　　宋　欧阳修　撰
　　居士集三十
　　墓志四首
　　翰林侍读学士右谏议大夫赠工部侍郎张公墓志铭【并序】
　　翰林侍读学士朝散大夫右谏议大夫上柱国清河县伯张公讳锡字贶之其先京兆长安人也其祖山甫从唐僖宗入蜀留不返蜀遭王孟再乱絶于中国中国更五代天下为宋而蜀平张氏留蜀盖亦已五世矣始得去为汉阳人又二世而张氏遂以大显公为人清方敏黙为善不倦而喜自晦敛若不欲人知其遇人怡怡若无所不可及视其发施于事者其义有可畏其守有不可夺其能有不可及既巳则若未尝有所为者少喜读书至其疾革犹不释手自经史子集百家之説无不记覧通达而絶口不道于人故其【一无此字】晚始侍读于中上尝叹曰自吾得张锡日益有所闻以飞白为博学二字赐之曰锡老矣恨得之晚也公初举进士中大中祥符元年甲科试秘书省校书郎知南昌县迁萍乡令改著作佐郎又知安逺县徙知新州兴学校以教新人新人有进士自公始再迁太常博士监染院诏选能吏治畿县公以选知东明前为令者阖门重帘以壅隔废治公至则辟门去帘告其人曰吾所治者三而巳彊恃力富恃赀刑恃赎者吾所先也其人以为公言简必信法简必严于是豪势者屈而善弱者伸县以大治工部侍郎李及荐公材堪御史上曰李及清慎人未尝妄有所举此可信也乃以为监察御史故相丁谓贬崖州至是议徙内地公防言谓奸邪弄国罪当死无可怜且大臣窜逐本与天下弃之今复内还是违天下意由是止徙道州玉清昭应宫灾坐火事劾当死者百余人公防言天灾可畏不可反以罪人而重天怒益修徳以塞谴人乃获免公于御史自监察歴殿中侍御史侍御史知杂事于尚书为员外郎郎中累官至諌议大夫于外为荆湖北路京东河北转运使江淮【一作南字】两浙荆湖发运制置使利防路安抚使知河中府滑州于三司为盐铁判官判勾院歴盐铁度支戸部副使又尝权知谏院判三班审官院太常寺国子监于侍従为天章阁待制龙图阁直学士翰林侍读学士虽其【一作其虽】自晦其所居人皆以为宜其在京东籍淄青齐濮济郓六州之人冒耕河壖地收租缗绢嵗二十八万而六州之民争讼遂息其后言利者请税天下桥渡以佐军公建言津梁利人而反税之以为害卒争罢之平居退让未尝肯为人先妖贼王则反贝州兵围久不克而自河以北军饷调发益急转运使受命者以疾留不行公自滑州权河北转运使命至即日驰城下军须皆如其期其于取舎缓急常如此公居家有常法虽贵显衣服饮食如少贱时事母至孝与族兄甚相友爱人以为同产【一有平生所为文章有集十卷】公以皇祐元年七月十日遇疾卒于京师享年六十有八上闻震悼以白金三百两赐其家特赠工部侍郎曽祖讳惟序不仕祖讳文翼复州録事参军赠太子中舎父讳从赠右谏议大夫母南阳郡太君邓氏自皇祖中舎君家于汉阳遂葬之至公始葬汝州之襄城某乡某原【一作彰孝郷保丰原】实五年闰七月十七日也公初娶程氏再娶孙氏封乐安郡君先公五十日而卒公子五人曰子骏子充子云【一作子瑾下同】子谅子真子眞子充皆早卒于公之塟【一作终】也子骏子云皆为大理评事子谅大理寺丞有孙十人女三人长适虞部员外郎杜枢次早卒防适大理寺丞王縡铭曰
　　自足乎其中不求乎其外斯惟公之善晦仁能勇于必为善有应而无逺故公晦其终显难于自进以晚见嗟而夀胡不俾其遐呜呼其奈何
　　兵部员外郎天章阁待制杜公墓志铭
　　庆厯三年盗起京西掠商邓均房叛兵烧光化军逐守吏吏不能捕天子患之问宰相谁可任者宰相言度支判官尚书虞部员外郎杜某名家子【一有好字】学通知古今宜可用乃以君为京西转运按察使居数月贼平叛兵诛死明年广西欧希范诱白崖山蛮防赶袭破环州陷镇宁帯溪普义有众数千以攻桂管宰相又言前时杜某守横州言蛮事可聼宜知蛮利害天子驿召君见便殿所对合意即除君刑部员外郎直集贤院广南西路转运按察安抚等使君至宜州得州人吴香及狱囚欧世宏脱其械使入贼峒説其酋豪君乗其怠急击之破其五峒斩首数百级复取环州因尽焚其山林积聚希范穷迫走荔波洞防赶率伪将相数十人以其众降君与将佐谋曰夫蛮习险恃阻如捕猩猱而吾兵以苦暑难久是进退迟速皆不可为故常务捐厚利以招之盖威不足以制则恩不能以懐此其所以数叛也今吾兵虽幸胜然蛮特败而来耳岂真降者哉啖之以利后必复动乃慨然叹曰蛮知利而不知威久矣吾将先威而后信庶防信可立也【一无此字】乃击牛为酒大防环州戮其【一作之】坐中者六百余人而释其尫病胁从与其非因败而降者百余人后三日兵破荔波擒希范至并戮而醢之以醢赐诸溪峒于是叛蛮无噍类而君威震南海言事者论君杀降为国失信于蛮貊天子置之不问诏书谕君赐以金帛君即上书引咎六年徙为两浙转运使筑钱塘堤自官浦至沙陉以除海患明年又徙河北转运使召见奏事移刻天子益知其材赐金紫服以遣之是嵗夏拜天章阁待制充环庆路兵马都部署经略安抚使知庆州君言杀降臣也宜得罪将吏惟臣所使其劳未録不敢先受命天子为君悉录将吏赏之乃受命自元昊称臣聼誓而数犯约抄【一作挠】邉邉吏避生事纵不敢争君始至其酋孟香率千余人内附事闻诏君如约君言如约当还而孟香得罪夏人势无还理遣之必反为邉患议未决夏人以兵入界求孟香孟香散走自匿夏兵驱杀邉戸掠夺羊【一作牛】马而求孟香益急朝议责君亟索而还之君言夏人违誓举兵孟香不可与因移檄夏人不偿所掠则孟香不可得夏人不肯偿所掠君亦不与孟香夏人后亦不复敢动君治邉二嵗有威爱皇祐二年五月甲子疾卒于官享年四十有六天子震悼赙防其家以其子炤为【一有守字】秘书省校书郎君以廕补将作监主簿累官至尚书兵部员外郎阶朝奉郎勲防军尝以太子中舎知建阳县除民无名租嵗以万计闽俗贪啬有老而生子者父兄多不举曰是将分吾赀君上书请立伍保俾民相察寘之法由是生子得免闽人久之以君为德多以君姓字名其子曰生汝者杜君也君讳字伟长世为金陵人其曽伯祖昌业仕江南李氏为江州节度使江南国防杜氏北迁今为开封府开封人也曽祖讳某赠给事中祖讳镐官至龙图阁学士尚书礼部侍郎父讳某赠尚书工部侍郎君初娶蒋氏封某县君后娶徐氏封东海县君女六人其二适人四尚防子男一人炤也杜氏自君皇祖侍郎以博学为世儒宗故其子孙皆守儒学而多闻人君尤博覧强记其为文章多论当世利害甚辩有文集十卷奏议集十二卷其居官以精敏明干所至有声君学问之余兼喜隂阳数术之説常自推其数曰吾年四十六死矣其亲戚朋友莫不闻其説至其嵗果然呜呼可谓异矣所谓命者果有数邪其果可以自知邪皇祐六年某月日其兄驾部员外郎植与其孤葬君于某县某乡某原铭曰
　　其敏以达其果以决其守不夺其摧不折其终一节兹谓不没
　　尚书比部员外郎陈君墓志铭
　　故尚书比部员外郎陈君卜以至和二年正月某日葬于京兆府万年县洪固乡神禾原其素所知秘书丞李诩与其孤安期谋将乞铭于庐陵欧阳修安期曰吾不敢诩曰我能得之乃相与具书币遣君之客贾绎自长安走京师以请盖君以至和元年五月某日卒于长安享年四十有六其仕未达而所为未有大见于时也然诩节义可信之士以诩能报君而君能知诩则君之为人可知也巳君讳汉卿字师黯世居阆中其先博州人因事伪蜀为县令遂留家焉其曽叔祖省华官至谏议大夫生尭叟尭佐尭咨先后为将相而君自曽祖而下三世不显曾祖讳省恭不仕祖讳尭封举进士为虢县主簿王均乱蜀诣阙上书献破贼防不报遂退老于嵩山父讳渊亦举进士官至大理寺丞与其兄渐所谓金子者皆以文学知名君生一嵗而孤年十三与其母入蜀过凤翔谒其府尹而吏少君不为之通君直入伏庭下曰陈某请见因责尹慢士戒吏不谨尹慙笞吏以谢君君用叔祖尭咨廕补将作监主簿累迁大理寺丞监沙苑监权知渭南县民有兄弟争田者吏常直其兄而弟讼不已君为徃视其田辨其劵书而以田与弟其兄谢曰我悔欲归弟以田者数矣直惧笞而不敢耳弟曰我田故多然耻以不直讼兄今我直矣愿以田与兄兄弟相持恸哭拜而去由是县民有事多相持诣君得一言以决曲直又知登封县县有恶盗十人巳谋未发而尉方以事出君募少年选手力夜徃捕获之明日召尉归以贼与之曰得是可以论赏赏未及下而尉卒尉河南儒者魏景山也老而且贫君为主其防事买田宅于汝州以活其妻子通判嘉州治田讼三十年不决者一日决之秩满嘉人诣转运使乞留不得时文丞相守成都荐其材而荐者十有五人通判河中府府有妖狱二百余人君方以公事之他州提防刑狱司疑狱有寃召君还视之独留其一人余皆释之累迁尚书虞部员外郎天子享明堂推恩遂迁比部通判寕州决疑狱活一家五人君好学重气节尝有负其钱数千万輙毁其劵弃之与人交久而益笃喜为歌诗至于射艺书法医药皆精妙尤好古书奇画毎倾赀购之尝自为録藏于家其材能好尚皆可嘉也母曰仁夀县太君王氏初娶王氏生一子安期也后娶又曰王氏铭曰
　　在蜀伪时处昏不迷惟陈最防蜀亡而东髙明显融莫如陈宗惟陈有声自其髙曾君世不兴惟兴与伏有俟如畜其周必复实始自君昌其子孙考铭有文
　　镇安军节度使同中书门下平章事赠中书令諡文简程公墓志铭
　　嘉祐元年闰三月已丑镇安军莭度使检校太师同中书门下平章事使持节陈州诸军事陈州刺史程公薨于位以闻诏辍视朝二日赠公中书令于是其孤嗣隆以状上考功移于太常而博士起曰法宜諡乃諡曰文简明年十月十八日葬公于河南伊阙之某乡某原【一作神隂乡张留里】其孤又以请于太史而史臣修曰礼宜铭乃考次公之世族官封爵号卒葬时日与其始终之大节合而志于其墓且铭之曰惟程氏逺有世序自重黎以来其后居中山者出于魏安乡侯昱之后公讳琳字天球中山博野人也曾祖赠太师讳新曾祖妣吴国夫人齐氏祖赠太师中书令讳賛明祖妣秦国夫人吴氏考袁州宜春令赠太师中书令【一有兼字】尚书令冀国公讳元白妣晋国夫人楚氏公以大中祥符四年举服勤辞学髙第为泰宁军节度掌书记【一作推官】改著作佐郎知夀阳县秘书丞监左蔵库天僖中诏举辞学履行召试直集贤院今天子即位迁太常博士三司戸部判官是时契丹所遣使者数出不逊语生事而主者应对多失辞上患之已而契丹来贺即位乃选公为接伴使而契丹使者言太后当遣使通书公遽以礼折之乃巳史官修真宗实録而起居注阙命公修大中祥符八年以后起居注遂修起居注迁祠部员外郎提举在京诸司库务以本官知制诰同判吏部流内铨天圣五年馆伴契丹贺乾元节使使者言中国使至契丹坐殿上位次髙而契丹使来坐次下当陛语甚切不巳而上与大臣皆以为小故不足争将许之公以为许其小必启其大力争以为不可遂止河决滑州初议者言可塞役既作而后议者以为不可乃命公徃视之公言可塞遂塞之嵗中迁右谏议大夫权御史中丞明年拜枢宻直学士知益州蜀人轻而喜乱公常先制于无事至其临时如不用意而畧其细治其大且甚者不过一二而蜀人安之自寮吏皆不能窥其所为正月俗放灯吏民夜防聚遨嬉盛天下公先戒吏为火备有失火者使随救之勿白以动众既而大宴五门城中火吏救止卒宴民皆不知盖其他设施多类此军士见监军告其军有变监军入白公笑遣之惶恐不敢去公曰军中动静吾自知之苟有谋者不待吿也可使告者来监军去而告者卒不敢来公亦不问遂止蜀州妖人有自号李冰神子者署官属吏卒聚徒百余人公命捕寘之法而防之朝者言公妄杀人蜀人恐且乱矣上遣中贵人驰视之使者入其境居人行旅争道公善使者问杀妖人事其父老皆曰杀一人可使蜀数十年无事使者问其故对曰前乱蜀者非有智谋豪杰之才乃里闾无赖小人尔惟不制其始遂至于乱也使者视蜀既无事又得父老语还白于是上益以公为能迁给事中知开封府禁中大火延两宫宦者治狱得缝人火斗巳诬伏而下府命公具狱公立辨其非禁中不得入乃命工图火所经而后宫人多所居隘其烓灶近版壁嵗久燥而焚曰此岂一日火哉乃建言此殆天灾也不宜以罪人上为缓其狱故卒得无死者公在府决事神速一嵗中狱常空者四五迁工部侍郎龙图阁直学士守御史中丞是嵗以翰林侍读学士复知开封府明年为三司使治财赋知本末出入有节虽一金不可【一作敢】妄取累迁吏部侍郎景祐四年以本官叅知政事司天言日食明年正旦请移闰月以避之公以为天有所谴非移闰可免惟修徳政而巳乃止范仲淹以言事忤大臣贬饶州巳而上悔悟欲复用之稍徙知润州而恶仲淹者复诬以事语入上怒亟命置之南自仲淹贬而朋党之论起朝士牵连【一有一字】出语及仲淹皆指为党人公独为上开説明其诬枉上意解而后巳公为人刚决明敏多识故事议论慨然及知政事益奋励无所回避宰相有所欲私輙以语折之至今人徃徃能道其语而小人侥幸多不得志遂共以事中之坐贬光禄卿知颍州巳而上思之徙知青州又徙大名府居一嵗间迁戸部吏部二侍郎尚书左丞资政殿学士北京建与宦者皇甫继明争治行宫事章交上上遣一御史视其曲直御史直公遂罢继明是时继明方信用其势倾动中外自朝廷大臣莫不屈意下之而公被中伤方起未复而独与之争虽小故不少假也故议者不以公所直为难而以能不为继明屈为难也迁工部尚书资政殿大学士河北安抚使庆厯六年拜武昌军节度使陜西安抚使知永兴军府事明年加宣徽北院使判延州夏人以兵三万临界上前三日公谍知其来戒诸堡寨按兵闭壁敌至以为有备引去讫公去不复窥邉赵元昊死子谅祚立方防三大将共治其国言事者谓可除其诸将皆以为节度使使各有其所部以分弱其势可遂无西患事下公公以为幸人之防非所以示大信抚逺人而谅祚虽防君臣和三将无异志虽欲有为必无功而反生事不如因而抚之上以为然皇祐元年加同中书门下平章事复判大名府兼北京留守自元昊反河西契丹亦犯约求地二邉兵兴连嵗不解而公方入与谋议更守西北二方尤知敌人虚实情伪山川要害所以行师制胜营阵出入之法于河北尤详其奏议颇多虽不能尽用其指画规为之际有可喜也再居大名前后十年威恵信于其人人为立生祠公自罢政事益不妄与人合亦卒不复用既徙镇安居三嵗上书曰臣虽老尚能为国守邉未报而得疾享年六十有九公累阶开府仪同三司勲上柱国开国广平郡爵公食戸七千四百而实封二千一百赐号推诚保徳守正翊戴功臣娶陈氏封卫国夫人子男四人曰嗣隆太常博士嗣弼殿中丞嗣恭太常博士嗣先大理寺丞女五人长适职方员外郎荣諲次适秘书丞韩缜次适都官员外郎晁仲约【一作绰】次适大理寺丞吴得次适将作监主簿王偁孙三人长曰伯孙次曰公孙皆太常寺太祝次曰昌孙守秘【一作校】书郎有文集奏议六十卷公平生寡言笑慎于知人既巳知之久而益笃喜饮酒引满然人罕得其驩而与余尤相好也铭曰
　　君子之守志于不夺不学而刚有摧必折毅毅程公其刚不屈公在政事有谔其言直虽不容志岂不完谓公不显公位将相岂无谋谟胡不以访老于辅藩【一作藩辅】白首犹壮公虽在外邦国之光奄其不存士夫曷望吉卜之从兆此新冈惟其休声逾【一作愈】逺弥长






　　文忠集第三十
　　钦定四库全书
　　文忠集巻三十一
　　宋　欧阳修　撰
　　居士集三十一
　　墓志五首
　　太子太师致仕杜祁公墓志铭
　　故太子太师致仕祁国公赠司徒兼侍中杜公讳衍字世昌越州山隂人也其先本出于尭之后歴三代常为诸侯后徙其封于杜而子孙散适他国者以杜为氏自杜赫为秦将军后三世御史大夫周及其子建平侯延年仍显于汉又九世当阳侯预显于晋又十有四世岐国公佑显于唐又九世而至于祁公其为家有法其吉凶祭祀斋戒日时币祝从事一用其家书自唐灭士防其旧礼而一切苟简独杜氏守其家法不迁于世俗盖自春秋诸侯之子孙歴秦汉千有余嵗得不絶其世谱而唐之盛时公卿家法存于今者惟杜氏公自髙曽以来以恭俭孝谨称乡里至公为人尤洁亷自克【一作刻】其为大臣事其上以不欺为忠推于人以行已取信故其动静纎悉谨而有法至考其大节伟如也【一作至考其始终之大莭虽古君子有不能及也其立于朝廷天下国家以为重退而老也久而天子益思之】公享年八十官至尚书左丞方其六十有九嵗且尽即上书告老明年以太子少师致仕累迁太子太保太傅太师封祁国公于其家天子祀明堂遣使者召公陪祠将有所问以疾不至而嵗时存问劳赐不絶公少举进士髙第为州观察推官知平遥县通判晋州知干州迁河东京西路提防刑狱知州河东陜西路转运使入为三司户部副使拜天章阁待制知荆南府未行以为河北路都转运使遂知天雄军召为御史中丞判流内铨知审官院拜枢宻直学士知永兴军徙知并州迁龙图阁学士复知永兴军权知开封府康定元年以刑部侍郎同知枢宻院事即拜副使庆厯三年迁吏部侍郎枢宻使明年以本官同中书门下平章事公治吏事如其为人其聼狱讼虽明敏而审覈愈精故屡决疑狱人以为神其簿书出纳推析毫髪终日无倦色至为条目必使吏不得为奸而巳及其施于民者则简而易行始居平遥尝以吏事适他州而县民争讼者皆不肯决以待公归知干州未满嵗安抚使察其治行以公权知凤翔府二邦之民争于界上一曰此我公也汝夺之一曰今我公也汝何有焉夏人初叛命天下苦于兵而自陜以西尤甚吏缘侵渔调发督廹至民破产不能足徃徃自经投水以死于是时公在永兴语其人曰吾不能免汝然可使汝不劳尔乃为之区处计较量物有无贵贱道里逺近寛其期会使以次【一作得次第】输送由是物不踊贵车牛刍秣宿食来徃如平时而吏束手无所施民比他州费省十六七至于缮治城郭器械民皆不知开封治京师常挠于权要有干其法而能不为之屈者世皆以为难至公能使权要不敢有所干凡其为治以聼断盗讼为能否尔独公始有余力省其民事如治他州而畿赤诸县之民皆被其惠开封比比出能吏而兼于民政者惟公一人吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂【一作乃】授他阙居数日吏教丙讼甲负某事不当得公悟召乙问之乙谢曰业巳得他阙不争公不得巳与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勅诸吏无得升堂使坐曹聼行文书而巳由是吏不得与铨事与夺一出于公居月余翕然声动京师其在审官有以贿求官者吏谢不受曰我公有贤名不久见用去矣姑少待之庆厯之初上厌西兵之久出而民弊亟用今丞相富公枢宻韩公及范文正公而三人者遂欲尽革众事以修纪纲而小人权幸皆不恱独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至慙恨涕泣而去上尝谓谏官欧阳修曰外人知杜某封还内降邪吾居禁中有求恩泽者毎以杜某不可告之而止者多于所封还也其助我多矣此外人及杜某皆不知也然公与三人者卒皆以此罢去公多知本朝故实善决大事初邉将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而雁门麟府皆警范文正公安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来二公皆世俗指公与为朋党者其论议之际盖如此及三人者将罢去公独以为不可遂【一作故】亦罢以尚书左丞知兖州嵗余乃致仕公自布衣至为相衣服饮食无所加虽妻子亦有常节家故饶财诸父分产公以所得悉与昆弟之贫者俸禄所入分给宗族赒人急难至其归老无屋以居寓于南京驿舎者久之自少好学工书画喜为诗读书虽老不倦推奬后进今世知名士多出其门居家见賔客必问时事闻有善喜若已出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得纪述呜呼岂所谓任重道逺而为善惟日【一无此字】不足者欤曾祖太子少保【一作师】讳某赠太师祖鸿胪卿讳叔詹追封吴国公父尚书度支员外郎讳遂良追封韩国公皆赠太师中书令兼尚书令娶相里氏封晋国夫人子男曰诜大理评事防太常博士讷将作监主簿诒秘书省正字三子早卒女长适集贤校理苏舜钦次适秘阁校理李綖次适毕州团练推官张遵道公以嘉祐二年二月五日卒于家其子防以其年十月十八日葬公于应天府宋城县之仁孝原铭曰
　　翼翼祁公率履自躬一其初终惟徳之恭公在于位士知贪亷退老于家四方之瞻岂惟士夫天子曰咨尔曲尔直防之墨之正尔方圆有矩有规人莫之逾公无尔欺予左予右惟公是毗公虽告休受宠不巳宫臣国公即命于第奕奕明堂万邦从祀岂无臣工为予执法何以召之惟公旧德公不能来予其徃锡君子恺悌民之父母公虽百龄人以为少不俾黄耉防予元老宠禄之隆则有止期惟其不已既去而思铭昭于逺万世之诒
　　太常博士尹君墓志铭【并序】
　　君讳源字子渐姓尹氏与其弟洙师鲁俱有名于当世其论议文章博学彊记皆有以过人而师鲁好辩果于有为子渐为人刚简不矜饰能自晦藏与人居久而莫知至其一有所发则人必惊伏其视世事若不干其意巳而推其情伪计其成败后多如其言其性不能容常人而善与人交久而益笃自天圣明道之间予与其兄弟交其得于子渐者如此其曾祖讳谊赠光禄少卿祖讳文化官至都官郎中赠刑部侍郎父讳仲宣官至虞部员外郎赠工部郎中子渐初以祖廕补三班借职稍迁左班殿直天圣八年举进士及第为奉礼郎累迁太常博士歴知芮城河阳二县签署孟州判官事又知新郑县通判泾州庆州知懐州以庆厯五年三月十四日卒于官赵元昊冦邉围定川堡大将葛懐敏发泾原兵救之君遗懐敏书曰贼举其【一无此字】国而来其利不在城堡而兵法有不得而救者且吾军畏法见敌必赴而不计利害此其所以数败也宜驻兵瓦亭见利而后动懐敏不能用其言遂以败死刘涣知沧州杖一卒不服涣命斩之以闻【一作徇】坐専杀降知宻州君上书为涣论直得复知沧州范文正公常荐君材可以居馆阁召试不用遂知懐州至朞月大治是时天子用范文正公与今观文殿学士富公武康军节度使韩公欲更置天下事而权幸小人不便三公皆罢去而师鲁与时贤士多被诬枉得罪君叹息忧悲发愤以【一无此字】为生可厌而死可乐也徃徃被酒哀歌泣下朋友皆窃怪之巳而以疾卒享年五十至和元年十有二月十三日其子材葬君于【一作于】河南府夀安县甘泉乡龙【一作龛】涧里其平生所为文章六十篇皆行于世子男四人曰材植机桴呜呼师鲁常劳其智于事物而卒蹈忧患以穷死若子渐者旷然不有累其心而无所屈其志然其夀考亦以不长岂其所谓短长得失者皆非此之谓欤其所以然者不可得而知欤铭曰
　　有韫于中不以施一愤乐死其如归岂其志之将衰不然世果可嫉其如斯
　　太子中舎梅君墓志铭
　　故太子中舎致仕梅君讳让字克让世为宣城人常以文学仕进君独不肯仕其弟询勉之君曰士之仕也进而取荣禄易欲行其志而无媿于心者难吾岂不欲仕哉居其【一无此字】官不得行其志食其【一无此字】禄而有媿于其心者吾不为也今吾居父母之邦事长老以恭接朋友以信守吾坟墓安吾里闾以老死而无恨此吾志也其弟后贵显必欲官之君坚不肯乃奏任君大理评事致仕于家有子六人曰尭臣曰正臣曰彦臣曰禹臣曰纯臣其一早卒其三子皆仕宦而尭臣有名当世今为国子博士累以郊祀恩进君为太子中舎君既老尭臣来归朱服象笏侍君旁乡人不荣其子而荣其父尭臣等皆以君年髙愿留养君不许曰此非吾意也顾其二子曰勉尔朝夕以辅吾老顾其三子曰勉尔名誉以为吾荣居者养吾体仕者养吾志可也君享年九十有一【一作二】康彊无恙以皇祐元年正月朔卒于家其子尭臣泣请于其友庐陵欧阳修曰尭臣不肖仕不显而无闻不足以成吾先人之志退托文字以铭后世又不敢以自私予乃为之【一本上四字作子其为吾铭之】铭曰
　　志之充乐也【一作乎】中夀以隆福有终铭无穷耀幽宫
　　湖州长史苏君墓志铭【并序】
　　故湖州长史蘓君有贤妻杜氏自君之防布衣蔬食居数嵗提君之孤子敛其平生文章走南京号泣于其父曰吾夫屈于生犹可伸于死其父太子太师以告于予予为集次其文而序之以着君之大节与其所以屈伸得失以深诮世之君子当为国家乐育贤材者【一有惜字】且悲君之不幸其妻卜以嘉祐元年十月某日葬君于润州丹徒县义里乡檀山里石门村又号泣于其父曰吾夫屈于人间犹可伸于地下于是杜公及君之子泌皆以书来乞铭以塟君讳舜钦字子羙其上世居蜀后徙开封【一有府字】为开封人自君之祖讳易简以文章有名太宗时承防翰林为学士叅知政事官至礼部侍郎父讳耆官至工部郎中直集贤院君少以父廕补太庙斋郎调荥阳尉非所好也巳而鎻其防去举进士中第改光禄寺主簿知防城县丁父忧服除知长垣县迁大理评事监在京楼店务君状貌竒伟慷慨有大志少好古工为文章所至皆有善政官于京师位虽卑数上防论朝廷大事敢道人之所难言范文正公荐君召试得集贤校理自元昊反兵出无功而天下殆【一作怠】于久安尤【一作而】困兵事天子奋然用三四大臣欲尽革众弊以纾民于是时范文正公与今富丞相多所设施而小人不便顾人主方信用思有以撼动未得其根以君文正公之所荐而宰相杜公壻也乃以事中君坐监进奏院祠神奏用市故纸钱防客为自盗除名君名重天下所防客皆一时贤俊悉坐贬逐然后中君者喜曰吾一举网尽之矣其后三四大臣【一有相字】继罢去天下事卒不复施为君携妻子居苏州买木石作沧浪亭日益读书大涵肆于六经而时发其愤闷于歌诗至其所激徃徃惊絶又喜行狎【一作草】书皆可爱故其虽短章醉墨落笔争为人所传天下之士闻其名而慕见其所传而喜徃揖其貌而竦聼其论而惊以服久与其居而不能舍以去也居数年复【一作一年后】得湖州长史庆厯八年十二月某日以疾卒于苏州享年四十有一君先娶郑氏后娶杜氏三子长曰泌将作监主簿次曰液曰激二女长适前进士陈纮次尚防初君得罪时以奏用钱为盗无敢辩其寃者自君卒后天子感悟凡所被逐之臣复召用【一有今字】皆显列于朝而至今无复为君言者宜其欲求伸于地下也宜予述其得罪以死之详而使后世知其有以也既又长言以为之辞庶防并写予之所以哀君者其辞曰谓为无力兮孰击而去之谓为有力兮胡不反子之归岂彼能兮【一作而】此不为善百誉而不进兮一毁终世以颠挤荒孰问兮杳难知嗟子之中兮有韫而无施文章发耀兮星日光辉虽以掩恨兮不【一作宜】昭昭其永垂
　　翰林侍读侍讲学士王公墓志铭【并序】
　　公讳洙字原叔其生始能言巳知为诗指物【一有輙字】能赋既长学问自六经史记百氏之书至于图纬隂阳五行律吕星官筭法训故字音【一本上四字作方言训诂篆八分】无所不学学必通达如其専家其语言初如不出诸口已而辨别条理发其精防聼者忘倦决疑请益人人必得其所欲故自其少也一时名臣贤士皆称慕之其名声着天下初举进士为庐州舒城尉坐事免官归居南京故相临淄晏公为留守竒其文章待以客礼久之复调贺州富川主簿未行临淄公荐其才留居应天府学教诸生防【一无此字】诏举经术士为学官京东转运使举公应诏召为国子监直讲迁大理评事史馆检讨知太常礼院天章阁侍讲直龙图阁同判太常寺庆厯中小人有不便大臣执政者欲排去之未知所发而杜丞相子壻苏舜钦为集贤校理负时名所与交逰皆当世贤豪巳而舜钦坐监进奏院祠神防客为御史所弹公以【一作预】坐客贬知濠州徙知防徐亳三州范文正公富丞相皆言王某学问经术多识故事宜在朝廷复召为检讨同判太常寺侍讲充史馆修撰拜知制诰权判吏部流内铨至和元年九月为翰林学士三年以亲嫌改侍读学士兼侍讲学士嘉祐二年九月甲戌朔以疾卒享年六十有一累官至尚书吏部郎中阶朝散大夫勲轻车都尉爵开国伯食邑五百户公为人寛厚乐易孝于宗族信于朋友诸孤不能自立者皆为之嫁娶始举进士时与郭稹同保人有告稹冒【一有祖字】母禫者法当连坐主司召公问果保稹否不然可易也公言保之不可易也于是与稹俱罢公以文儒进用能因其所学为上开陈其言缓而不廹天子常喜其説意有所欲必以问之无不能对尝以涂金龙水牋为飞白词林二字以褒之至于朝廷他有司前言故实皆就以考正既领太常吉凶礼典撰定尤多尝修集韵校定史记前后汉书编国朝防要乡兵制度祖宗故事三朝经武圣略皇祐中大享明堂翰林侍读学士宋祁言明堂礼废久必得通知古今之学者诏公共草其仪礼成撰大享明堂记又诏修雅乐晚喜书尤有古法着易传十萹【一无此五字】其他【一作所为】文章千有余篇其施于为政敏而有方防州中庐戍兵骄前为守者患之不能制公至因事召之悉集于庭告曰某时为某事者非某人邪取其一二人【一无此字】寘于法余悉不问【一有由是二字】兵始知惧是时妖贼反贝州州县无逺近皆警动佐吏劝公毋给州卒教习者真兵公笑曰是欲防乱乎此所以使人不安也在徐州遭嵗大饥免民舟筭缗使得籴旁郡而【一有多字】出公私米粟赈民所活尤多【一作甚众】有司上其最【一有为京东第一五字】降诏书褒美【一作奨谕】其在朝廷多所论议遇人恂恂惟谨及既殁而考其言皆当世要【一作大】务公知制诰夏竦卒天子以东宫旧恩赐諡文献公曰此僖祖皇帝諡也封还其目不为草辞因曰前有司諡王溥为文献章得象为文献字虽异而音同皆当改于是太常更諡竦文荘而溥得象皆易谥又尝论宗戚近幸冒法干恩泽以乱刑赏又言天下民田税不均而奸民逃亡有司失其常税请用郭谘孙琳千开方为均田法颁之州县使因民讼稍稍均之可不扰而有司得复其常数近时选谏官御史有执政之臣尝荐举者皆以嫌不用公以为士饬身励行而大臣荐贤以报国以嫌废【一作置】之是疑大臣而废贤材不可及论河功邉食皆可施行方公病时八月开迩英阁侍臣并进讲读而公独病【一作不在】天子思之遣使者问公疾少间否能起而为予讲邪既而公病笃以卒天子震悼赙防加等赠给事中特赐谥曰文节以其年十月辛酉葬于应天府虞【一作宋】城县之孟诸乡土山原公应天宋城人也曾祖讳厚祖讳化赠太傅父讳砺赠太师中书令兼尚书令公初娶董氏再娶胡氏皆先公卒又娶齐氏封髙阳县君子男五人长曰叟臣早卒次曰力臣太常寺太祝次钦臣秘书省正字次陟臣将作监主簿次曾臣某官【一无二字】一女适太常博士陈安道铭曰
　　惟王氏之先逺自三代下迄战国商周齐魏其后之人皆以王为氏故其为姓尤多于后世而太原之王出周王子公世可考实太原人后家于宋遂以蕃延惟其皇考是生八子公实其季其德克嗣播其休声以显于仕八支之盛名誉材贤公考朝廷儒学之臣退食于家诜诜子孙岂其不乐胡夺之年朝无咨询士失益友送车国门出涕引首于兹归蔵刻铭不朽


　　文忠集卷三十一
　　钦定四库全书
　　文忠集巻三十二
　　宋　欧阳修　撰
  </div>
  <div class="pagination">
   <a href="文忠集（宋欧阳修）_page17.html">
    上一页
   </a>
   <span>
    ...
   </span>
   <a href="文忠集（宋欧阳修）_page13.html">
    13
   </a>
   <a href="文忠集（宋欧阳修）_page14.html">
    14
   </a>
   <a href="文忠集（宋欧阳修）_page15.html">
    15
   </a>
   <a href="文忠集（宋欧阳修）_page16.html">
    16
   </a>
   <a href="文忠集（宋欧阳修）_page17.html">
    17
   </a>
   <span class="current-page">
    18
   </span>
   <a href="文忠集（宋欧阳修）_page19.html">
    19
   </a>
   <a href="文忠集（宋欧阳修）_page20.html">
    20
   </a>
   <a href="文忠集（宋欧阳修）_page21.html">
    21
   </a>
   <a href="文忠集（宋欧阳修）_page22.html">
    22
   </a>
   <a href="文忠集（宋欧阳修）_page23.html">
    23
   </a>
   <span>
    ...
   </span>
   <a href="文忠集（宋欧阳修）_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
