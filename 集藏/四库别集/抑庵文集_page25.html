<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 25 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 25 页/共 37 页
  </h1>
  <div class="content">
   送沈县丞序
　　姑苏沈友发为丞于襄垣既三年以考绩来京师援例复职去稽勲员外郎韩禋素与善也命画者绘为送别图而求能诗之士赋诗以送之复请予为序予谓朝廷以百里之县付之令而以丞佐之所以厚民也故凡一邑之人寒者欲衣饥者欲食寃抑者欲得其理劳苦者欲得其安皆于县令丞望焉而为令丞者当思朝廷委任之意下民属望而皆尽其心使无饥寒愁叹之声则其职尽矣夫民无饥寒愁叹则给足安乐可知也以素给足安乐之民而率之以趋事赴工岂有怠废之患哉此为县令丞者所以为重也然尝思之丞所以佐令惟事之宜而已非欲茍为异同也是故令果贤其所施者皆宜丞将顺以成之矫矫而为异不可也令果不贤其所施者有未宜丞当举正而行之翕翕而为同不可也矫矫而异翕翕而同则事斯败而职斯旷矣县安能治民安可望哉然世之为令者或不识其非不惟丞之谋专而自私者有矣斯二者皆非也能久于其职者亦少矣友发丞襄垣经三年之久其能不茍为异同而善于其职者也今之去而益尽心焉使一邑之人给足安乐而兴起于事功则九载考绩循次而陞大邑佐大郡皆可冀也惟在勉之而已予不识友发且不暇为文然而为之序以告之如此盖重稽勲之请而亦欲成其美也诗凡若干首系于下方云
　　送王生序
　　金谿王生祯奉其父泉坡公之命归视坟墓于金谿以予为父执也求予一言以自勗予谓公之学行表然为望于中外生奉庭训足矣而何取于予言哉念予与公交好四十年契谊之笃非他之为朋友者比则予之于生可爱一言邪虽然予所欲言者皆天理之常人道之当然非有异也试相与诵之子夏曰弟子入则孝出则弟孟子曰孩提之童无不知爱其亲及其长也无不知敬其兄是孝弟者天理之常人道之当然不可不务也常人于是有未至君子固责让之若仕者之子弟则责让加焉责之甚者爱之深也夫孝弟之行岂止于事亲敬兄由是推之忠于君弟于长信于朋友睦于宗族厚于乡党州闾又推而至于事物之细微皆当理而无私适宜而不谬然后已此所以为仁义之实尧舜之道亦不过是也今仕者之子弟务此者有矣其不务此者不可谓无也矜才怙势以自逞于利欲之途于其父兄且不恤况推以他及乎盖有责让所不能加而徒为之长叹者也生资禀质厚未汨于利欲其事父兄庶几不悖是道若推行与否生盖知之矣生勿以所能自足务推之以极其至始为孝弟之士终为仁义之君子则无愧于父兄而予亦有耀矣且仁义天爵也天爵修则人爵至彼汲汲于求而悖乎道者未见其必得也生勿以累其心予之告生如此生以为何如祯拜曰先生爱祯厚矣祯敢不勉一时赠行者皆以诗遂书予言授之俾弁诸其首
　　龙氏襍画巻序
　　襍画一巻予姻戚龙叔粲甫所藏也叔粲与子士郁皆贵显于时然世俗之所好者皆弗好而独爱画与之厚者多以画遗之叔粲取其襍碎者萃为一巻持以告予曰粲忝备官使敬恭朝夕不在公署在朝廷汲汲焉以修其职于夫山川草木之类昔之所以娱耳目悦心意者虽或此所未有纵有之亦不暇顾甚矣其卒卒也幸而少间惟取此阅焉凡向之所爱者一举目见之不出户庭之间而若自适于湖山千里之外释烦抱而畅雅怀盖有得于此矣予视之画十有二幅山水一梅二松梧兰竹四蒲萄春草菊各一鹡鸰一最后松鼠终焉嗟夫叔粲子可谓善于取乐者也人之出处不能同其所以为乐亦异是故有爵位之荣者则必以行道致治为心居幽闲之地者然后留意于山水草木之娱势不可得而兼也今子托意于画以足其所好盖兼贵贱之所乐者而尽得焉亦何其快哉然予闻之君子于画非但以供玩好亦将取益乎已也古之豳风是已今画中所载山之静水之动石之磊砢人之或行或止与夫植物之清贞芳洁滋蔓而纷敷羽虫之安驯毛虫之睢盱窥伺皆极其摹写之妙非所谓万物各安其所各遂其性之谓乎子之于仕方进而未巳也观山之凝重而以益吾仁观水之流行而以广吾知观石之坚确不移以厉吾所守推而行之使天下之物无不安其所遂其性则子之乐将有大于此者画云乎哉叔粲喜曰先生之言善矣粲不敏而愿学焉请书于巻首庶毎览之而不忘遂书之
　　送杨孟硕还乡序
　　予泰和多故家然其德业有继久而益盛者可数也以今观之盛莫若杨氏凡其既逺与予所未知者皆不论举其近而可知者吟先生盛德君子仕元为循吏以翰林待制终于家有传在国史于今则少傅公也文章德行嘉言谠议彰信于朝廷而孚闻于天下其所以重杨氏者岂特汉之伯起哉故泰和之族以杨氏为甲由是而知凡祖宗树立于前者茍无贤子孙继之萎薾不振盖宜也且均之为子孙而承髙明之世者为最难盖祖宗之德一有不肖则非所以为继而见咎于君子细人之媢嫉者即相与滕口呴小为大举似为真使人将无以自白故盛德者之子孙必无间然庶可矣于乎岂非难哉虽然自常人之蔑理徇欲者视之则诚难矣若夫好德之士非道不言非礼不行人非善不交物非义不取从容于矩度之中则于光祖宗裕后嗣若未见诚难者是以君子贵世德也杨氏自唐虞部侍郎辂至今少傅公盖五百年而益盛非偶然也世德以维持之也杨氏之昌大有穷哉少傅公之子孟硕去年来觐省于北京循循守礼法日侍公左右聴诲言既易寒暑矣今奉命归理其家而犹拳拳于庭训若不忍去朝夕盖好德而思勉焉者贤矣哉孟硕也世之妄子弟乐去其亲以适已自便岂不有愧于孟硕哉然予闻之人子之贤要在成其亲之志不以奉朝夕为足也孟硕归矣以所闻于公者拳拳服膺焉谨其言行而辅以益友德业之盛足以光前而裕后此则公之志而孟硕成之韩子所谓志养者也孟硕将行自少傅建安杨公以下皆作诗送之予最故序其説以弁诸首云
　　送萧余隆诗后序
　　今年夏予至北京见余隆读书于彭士扬先生所吾邑宦游之士与凢以事来京者皆与士扬相往来暇则合坐论道理语故实继以诙谐笑嬉哗然不知日之夕也余隆处座隅展巻吟诵未尝勦説谰语有疑则问问已则坐诵如初诸公见其专慤皆爱之未几辞归永清省其父去三月复来则告予曰生以父命归乡里不得留此卒业矣为之柰何予曰尔其归哉父命不可缓也古之学者虽有师然未必皆成于师师者指引开导而已精意以索之勇往以求至焉则非师之所能必也昔者铜陵有豪宗尝命儒训子弟耗其千金之产卒无成至相诋訾以为谚莫肯命儒者眉山有大儒少不喜学人怪而问之不应既三十乃自闭户五六年尽通六经百家之説遂以文名动天下夫是二者岂皆由师哉勉与不勉而已尔归而勉焉不患其无成也不然则虽使为师者日夜提耳而命之徒见其烦何益于学哉且夫学者学圣人之道也道莫盛于尧舜而孟子以为尧舜之道孝弟而已盖孝者仁之实弟者义之实其在人非逺也其为事非难也由已而推之以达于国家天下则于平治也何有故云然尔来省父于永清今又归以养母又能卑让于长者而不敢先焉则于孝弟知所用力矣勉而修之至于仁义不可胜用然后为学之成夫自永清至泰和盖六七千里如此其逺也茍力行而不止其至可以月日冀尔之于学亦由是而已归而勉之毋自止焉则善矣何徒眷眷于此也余隆喜曰生归请事斯语矣于是士扬率诸能赋者作诗送之予即书所以勉之者于后云
　　送杨孟辩南还诗序
　　吾邑杨孟辩其先在宋时有以科第入官者由是为着姓至孟辩兄弟遂以赀产雄一乡永乐中析富民实北京孟辩与焉既而部符下有司择民之优于产业而有才行者俾常掌其乡粮赋孟辩又与焉然不胜二役之烦而虑有失也数往来经营之盖尽心公家而安于其分者然人之恐喝朘削盖比比有也则喟然叹曰吾邑富人如吾者何限然有未尝受役者而吾乃二役焉今亦久矣年老财匮虽有薄田而灾沴荐臻其何以胜此即诉于通政司请援例免一役户部为下有司俾人为代掌粮赋而卒不得代孟辩无可奈何相见缕缕道所苦与其情之欝而不伸者曰天其或能矜我也予解之曰为民而受役于官宜也然役贵平此仁人君子为良有司者之任也此之二役而彼或无役焉谓之平可乎今之良有司以仁存心毅然不为势力所囘者足以辨此子归以其情告焉必当恻然动心役庶其减矣予闻之人众则胜天天定必能胜人故为善者必福为恶者必祸天定故也吾邑文献之邦诗书礼义之习比屋皆然昔之肆为民害者盖亦有之迨乎天之定也卒皆冺灭而无闻故家大族能久而存者诗书礼义维持之而已子宜训于家必为此勿为彼则天将佑之岂久困于役哉邑人之仕京师者皆作诗送之而属予序故书以弁其首云
　　庆陈梅芳七十序
　　予妻之弟陈公梅芳以洪武癸亥嵗生至景泰壬申年七十其妻萧氏生洪武壬戌闰二月初二日则七十一矣白髪苍顔并受其福十一月十二日则梅芳生日也其弟用柔在京师与予子秬叹美其寿考又思所以致祷焉予谓烹羊炰羔执豕于牢击巨鲜酾美醪合亲戚朋友而懽乐焉此其子与兄之子及女之夫能之足以娱其老矣不待予告也而用柔必欲予致一言予念陈氏故大家而与予王氏有世好予祖妣夫人实陈氏先考荣禄公则陈氏之甥与梅芳之考为兄弟予为弥甥于梅芳为外兄梅芳则予内弟而梅芳之女兄为予妻亦礼所谓兄弟也今梅芳当圣明之世天下太平耳不闻征召之烦身不涉更繇之苦田园足以给衣食山水足以供游钓有子有孙足以承顔色奉温凊亲属故旧皆安于无事可以遨嬉而往还其优闲之福盖备矣昔人论寿以七十为难得今梅芳既七十予年亦七十四予妻则七十六内外兄弟有若是三人天之所施亦可谓厚矣庆寿之日得以樽俎更劝酬岂不乐哉然予犹忝窃未能去不知懽忻醉饱之际其亦能念予否乎洪范五福以寿为首而必本于德梅芳之德予知之惇厚安静而心气和平非礼之言不正之行未尝出于口形于身人或有忤于梅芳而梅芳则无忤也可谓笃实之君子其受福于天盖宜矣予又闻之成周诗人之祝寿也必欲其德音是茂保艾尔后乃已焉梅芳之德有诸身又推而勉其后人使其子与兄之子以及诸孙皆读书为善内睦于家庭外睦于乡里惇本尚实谨言慎行至和之气足以致福祥他无或挠之者则梅芳可以安享寿祺于百年子孙亦永有令誉陈氏前盛之时庶其可复矣此予爱厚之心也故因庆寿而道之
　　杨处士挽诗序
　　吾邑杨孟辩氏改葬其父世忠处士与其母配胡孺人同兆一时士大夫知处士者皆为作挽词俾执绋者歌以送之盖处士有德善形于家着于乡邑其死也为可惜故于其葬不能已言也葬已孟辩之子廷选翚次成帙因来北京持以求予序昔者三良之死也秦人哀之为之赋黄鸟齐田横之卒也其宾从皆甚哀而不敢哭于是作歌以寄其哀汉武帝时李延年分为二曲薤露以送王公贵人蒿里以送士大夫庶人今其词尚在皆所以哀其人之不幸而惜其命之不长夫死于不幸与其寿之不长固可哀也若处士者年既七十不可谓不寿矣而又以令终亦不可谓不幸也然而犹哀惜之者非特以其德善故邪夫人之生莫不有善故为善者人之所当然也能尽其所当然亦其分焉耳何以异为哉而于处士哀惜之者岂以处士之为善视他人为愈者邪以一邑论之其为人也多矣其于为善能如处士者亦不可谓无其人然鲜见知于士大夫见知于士大夫者有矣而哀惜于其死者几何人哉今处士之葬而能致哀挽之多如此者岂非有孟辩者为之子而又有廷选辈为之孙故邪由是而知人不可不为善而亦不可无令子孙能为善矣而子孙不克自立则虽美而不传况于不能为善者邪然则世之为善而无令子孙汲汲以表扬为事其泯然无闻也岂少哉予于是诗既多处士之善而又嘉孟辩父子之能显其亲乃为序之使凡观者庶乎有所兴起也诗凡若干首
　　送梁学録序
　　国子学録梁先生叔庄谒告归泰和省坟墓同邑之士之在北京者多与叔庄连姻好俾予赠以言予谓叔庄之官太学三年矣太学仕者数十人论文行之美无愧于为人师必曰叔庄盖能以圣贤之道修诸身而推以及人凡世俗之附声势急货利叔庄皆不肯为是以誉望如此予邑之以儒名家者非一姓前五六十年先生君子有存者其道德之懿法度之严表然为望于乡邑后生小子得有所视效而不敢为非或有未然凛凛乎其言之畏也故风俗犹有可称者迨老者日化壮者亦日以去向之以儒名家者遂稍稍渝其旧或既显而归则又侈然而无所自防薫陶变化于是乎有不可胜叹者去年少师杨公之归乡人得瞻其容仪而听其诲论知善之当为不善之不可为始有沮怍而兴起如见前之所云先生君子者今叔庄继公往矣承休袭美叔庄所宜务也自言行之常以至论议之大益谨而不自放使凡接于见闻者益有所感发如复见公则乡邑之美当复如前五六十年可必矣儒者之道固将以化民善俗然必先于家未有不先治家而能淑诸人者则夫以儒名家者当何如可知也而可以渝其旧哉渝其旧君子谓之辱先予与叔庄气味颇相似而世有连则予诸子非有望于叔庄而谁望哉予尝告以循理畏法矣叔庄幸深察之善教之使必为君子不为小人而无忝于先世无愧于儒名家则予之感刻有已哉
　　袁氏族谱后序
　　西昌袁氏为着姓盖吉州刺史邯之后邯则唐司徒滋之少子也自邯以来衣冠盖不絶宋之世以科目显者相继而仕于郡县累累有焉至于今冨阳令仲愚之孙凢廿一世袁氏之庆泽逺矣哉初予与仲愚同游邑庠未几予窃第官京师久之仲愚亦充贡入太学遂有富阳之命而其从子和又以明经取进士名声日借甚人皆以逺大期之而不幸早卒今其后辈又有读书而思奋者其盛未可量也往年予家居时识其前辈克恕克睿克谦克勤皆忠厚乐易仲愚则克恕之子和则克睿孙也而克谦之子仲伟亦尝同在邑庠不果成名而去今亦老矣仲愚为富阳倦而归持此谱属予序其后予家与袁氏相迩而屡通婚姻且又有诗书之好则岂可爱于言予闻故家大族虽以仕宦为荣要当以德义为之本德义有诸已而爵禄加焉君子荣之不然而徒以贵势陵乡里君子不取也况为之子孙者固当守礼畏法以和睦其姻族乡党而欲骄肆以逞恶乎其可哉袁氏之先显矣兹六七百年而犹不失前时之望非祖宗德义之积不至此然则子孙所以迓续而引长之者其可不以德义为务哉仲愚今六十五矣族之老长多无在者所以训饬诸子弟以承先裕后仲愚实当任之茍如是则谓之故家大族诚无愧而传之百世有已哉
　　送钱鹗蜚序
　　吉水圆塘钱鹗蜚翰林学士钱先生之侄也来侍先生且三年其言谨于礼其行谨于义朝夕左右未尝有过差先生之所友者皆当世名人其往来无虚日鹗蜚应对酬酢皆能中仪节闲暇过从非乡郡故旧之家则之缙绅先生之门若声色之塲货利之区饮博之肆慢戱佚游之地不肯一涉其间恂恂然儃儃然君子谓其质之淳而亦受教于家者致然矣予尝窃叹京师者万方会同之都也当太平全盛之日声名文物之美固足以为荣观然物盛人众凢竒诡淫泆所以荡人之耳目而移其心志者亦莫不有焉贵游子弟信道不固立志不笃惑于外而荒于中决礼义之防失孝弟之道幸或归其乡又以其所习者而施焉傲然自放于绳检之外逞竒衺之心恣残贼之行彼僇辱其身固宜矣而贻亲之羞若是其可嘅也则予于鹗蜚安得不爱且重耶夫所谓故家大族者非独以人爵之贵也盖有天爵焉修天爵而人爵至又益笃于所修此所以亢其宗而为乡邑之望也得人爵而弃天爵君子谓其必亡况彼妄庸之皆无者予不知其何如也往年予识先生之子鸾停鳯跃皆循循守礼法今又得鹗蜚钱氏之福其有穷乎哉予家距圆塘不百里而予与先生同在翰林三十年交好为最深其受益也多矣二家子弟宜交修以善庶几古人之谊予盖有望于钱氏兄弟也故于鹗蜚之归为序以赠之凢赋诗者则系于下云
　　萧氏流芳集序
　　流芳集者吾邑清沂萧公北之所辑録也萧氏世以善闻公北曽祖以德孳孳为善事父母孝乡邑称之其子士信孙【缺】　等亦克如其志皆勉于善行士信等又工于绘事以写真得名尝游京师及通都大邑闻其名者争迎致辄为冩无不肖似且并其风神气韵而得之而未尝徼利人以此益重焉又推及其先祖之美而形于赞咏盛矣哉其言也公北益喜曰此吾祖考累世之善所致也诸公大人之言岂可多得哉将与其世系通类而传之庶托以不朽余与萧氏厚善自士信来五世矣而于公北尤深今致仕而归既老且病学业尽废人亦知余无能渐不能复记忆私窃自喜方焚弃笔砚以求快于一时而公北乃以此求余序余虽不能为然念旧不可辞夫名者实之表也有其实斯有其名然必托之文字以传故曰言之无文行而不逺文岂可少哉萧氏之善见于文字多矣显者若尚书茹公侍郎张公刘公祭酒张公翰林刘公解公御史陈公及诸侍从近臣缙绅先生海桑陈公辈名德闻于四方者皆有著述称其善行之美赞其图绘之精大篇短章不可殚纪传至于今数十年兄弟子侄之众不忘祖宗之旧皆勉于德艺以立身扬名公北又思传芳袭美于悠久使永永不替贤于人逺矣哉礼曰先祖有美而不知不明也知而不传不仁也公北知而传之可谓明而仁者矣萧氏子孙尚益勉于其后则斯集之传有已哉故为序之使传焉
　　胡氏族谱序
　　胡氏先居长沙马殷之乱有兄弟三人曰杲暹昊者始避地来吉伯居庐陵值夏宋资政殿学士忠简公铨其后也仲居泰和之南冈朝奉大夫衍其后也其季始居泰和之禾溪再徙居黄漕南城丞笺其后也三族皆蕃茂亦皆以文学德义重当时而忠简公之孤忠大节刚直之气浩然塞乎天地之间呜呼何其盛哉黄漕之族五世乃析居社溪至今而犹盛社溪去黄漕盖甚迩其山水雄秀而风气清淑胡氏承阀阅之华以礼义相上节行相髙表然不失前时之望非他族可比也吾闻故老言宋之季世有文可者懐竒负气思乘时立功名文丞相辟置幕府与谋议丞相被执得间归痛愤发病死其弟文静犹慷慨欲有为时北兵所至敢拒敌者屠其城而泰和已下何侯守之侯闻文静事即躬诣社溪谕诸父老且招致文静文静抗谕不屈曰吾宁死不负赵氏侯恐其终为变以贻大患遂害之而邑里以宁文可子南叔亦能锄溪峒叛逆以保乡里全宗族其徇节秉义有此三人不亦伟烈竒男子哉夫所谓世家大族者其先必有德业以啓之后之人复勉于善以续闻趾美斯能光显盛大而不穷若胡氏是矣今相传十六七世而当天下和平之时老者以防厚廉让训于上子孙以孝弟忠信承于下内睦宗族外睦乡里鬬争凌犯之风无有也则其庆泽之长可以世计哉此谱作于仙游教谕缙而求予序其首予素知胡氏故为言如此以示其子若孙使善继之而思所以无愧焉也
　　赠邢士俊序
　　医者活人之术也惟其心之厚于仁者能之盖天生斯人必欲使之遂其生然六气之淫七情之感有不能克者由是疾病加焉茍无以济之而或防于死亡则天地之心有所不遂矣圣人者出为之医药以调其血气制其过辅其不及祛其害之自外至者而人始得以自遂此圣人之仁天地之心也自是而后以医为业者必以仁存心然后能尽其道人之养老慈幼而欲遂其安者得有所托矣兵科给事中李春景阳世家无为州有老母在堂道逺不得迎养来北京其心盖惓惓然未尝须防忘也今年春母忽得疾势且殆他医环视莫能愈乃走郡人邢士俊所求治士俊原其受病之由而思其制病之方旦夕候视与善药未几疾良已功成而退无矜容无德色景阳始而深忧之及闻得士俊而愈则大喜曰贤哉士俊吾母所恃以安者也其德可忘哉乃诣予诵其事而求文以美之且曰士俊翰林侍讲寛之叔世以医名治人多竒效德之者不特春而已予闻而心喜之夫医者仁术也必仁以行之而不累于私然后人得以受其惠不负于圣人之意不愧于天地之心士俊如此所谓厚于仁也乎其贤诚逺于人也乎初侍讲取进士第一予疑其先有积德焉后闻其世以医活人予益信夫仁者之必有后也今士俊又以仁心行仁术而收活人之效安知其后不益昌大矣乎仁天之德也人而体天之德天安得不佑之士俊行之以不倦而果得于天后之人有所视效而兴起是亦士俊之仁之所及也岂不美哉
　　送彭知县复任序
　　翰林庶吉士欧阳允俊予同年友也为予道项城令彭君仲恭之贤曰仲恭本吾郡龙泉故家始以秀民举于其乡授庐州英山县丞有能名在英山七年即拜项城令尽心所事不懈益勤前年河溢浸项城民田民无以供税仲恭以闻得尽蠲其租而民以不困于是皆乐上之赐而益称仲恭之贤今以考绩来京师将复归项城予与仲恭有连也率交游之士赋诗送之子宜为之序于戱伸恭其可谓贤于人矣虽然亦一时之遇也夫君子之仕也得百里之地而治之固足以行其志矣然古之人有为之而无其效者何也盖不遇夫可为之时或不际夫可言之日故士有不尽用之叹而人多无告之穷方今圣天子在位以至仁治天下天下之人既已安矣而上意犹虑有不得其所者临朝亲问每至日晏恐不毕得闻凢长民者有事而来必问其民之疾苦使条列以对为之去其所恶而施其所好圣天子仁民之意于是为至矣予尝窃叹以为今之仕者幸而遇夫圣明之朝而际夫得言之日诚能因上之仁而达之足以行其志矣天下之人岂复有遗利乎此诚万世一时也然而长民者或有言而不尽有讳而不言往往以此得罪是上爱民之仁而长民者乃不能充而达之是得为仁人乎哉岂不大可慨夫仲恭为一邑既能达下情而侈上之赐其志得行矣今之归其益思所以广上之意哉能如是则仲恭为不负于其职其进于福禄荣名不可量也予未识仲恭因允俊之言为序以送之仲恭其勉之哉
　　庆萧公夫妇八十序
　　万安萧公【阙】　与其配严氏俱生于洪武乙卯至今景泰甲戌年八十矣正月念五日实萧公始生之旦五月初十日则严氏始生之旦也子作楫与弟作舟作珪作瓒将于是时大陈酒席盛賔客以庆之其仲作瑄由大学生得无为州判以公务留京告予曰家君荷天之福以至于此幸矣而限以官守不得从诸兄弟奉觞称寿于心有不释然者敢求大人先生一言使子锜奉归献于堂上庶几以慰悦其心幸毋辞予谓天下之物出于人为而可以充其口华其身适其性情安其寝处者皆足以致之至于寿则出于天虽圣贤有不能必者盖非智所能谋力所能任也是以君子之相爱也则必以寿祝之祝之者望其有得于天然亦岂可以幸致哉洪范五福其一曰寿推其所致而本于德焉茍务乎德斯足以获乎天然则天未为不可必也彼其有不得者盖不可以常理论也公夫妇之获乎天如此岂非德之所致哉考其初生正当皇明方兴之际辟之贞之有元冬之有春也是以温厚纯固之气实钟焉继以列圣在位覆载生成之恩厚矣故公夫妇并享夫寿考康宁之福为乡邑之仪表为闺门之楷范是虽公夫妇之得于天岂非亦遇其时哉今天下之人多矣其寿如公夫妇者盖有焉然不能皆有作瑄兄弟为之子也公有子有孙既贵且富而又有文以为颂其福不既备矣乎况今制仕者之贤必推夲于父母而加恩焉故仕而称职无过举者则封赠其亲作瑄既有誉于时皆庭训使然也则公夫妇之受恩于君又可待矣德之盛则福之进将益逺而无穷他日尚当为言啓诸公之赋咏以为寿不但已也
　　送道士曽允迪序
　　泰和城西黄茆冈晋仙人王子瑶炼丹之地今延真观在焉地既竒胜故学道于此者往往与他处异予幼时从乡先生曽仲章读书其中是时前辈诸老师多在皆表然有行艺而掌其教事则胡闲所也闲所居正一堂别为屋于堂之西竹树茂美非尘迹所能到闲所与其徒讲道及延接士大夫皆在是盖超然方外之乐也其后曽先生没予遂去入乡校及官京师久而归前辈诸老凋落已尽惟与予同游者若今道防戴用拙及道士刘正萧中黄仲真数人而已允迪实闲所之孙亦颖出侪辈能蒇其教事乡人重之数人者以予尝游处于斯也暇即邀予至其舍相与论旧酌酒至终日予乐之今别去且三年心未尝忘也今天子深仁大孝慨念太宗皇帝圣神在天思仗科以资福召天下道流俾依教蒇事焉而允迪亦来既毕事受赏而归过予求一言为赠予谓人之为学必广其见闻以充其气廓其量然后能脱去凡近以游髙明况方外之士乎允迪涉七千余里以来京师凡山岳之崇髙江河之深广都邑之雄壮人物之钜丽皆见之天下之学老子者皆得与之处其必有以自广而不胶于浅近者矣则今之归吾知乡人之待允迪者将加礼于昔矣所以继前辈之余风而为道家重者吾于允迪乎望也允迪自言其祖始居文溪为儒家则故吾里人也故为序以送之所以重允迪焉耳
　　送尹执中归省序
　　上在位十八年朝廷清明四方无虞壹意稽古礼文之事既纂辑性理大全之书以嘉惠万世几务之暇又取古昔圣贤盛德至善以致休祥者类为一书名曰为善隂隲颁赐廷臣及内外学官弟子使知善之当为与天之佑善如此而皆勉焉此诚开淑人心之盛意也于是南京国子监司业吴先生德润率六馆师儒诣行在称谢而吾友尹组执中以诸生实从行于是执中同学之士若翰林检讨余君学防进士任时敬敏尹源本深兵科给事中刘涣士拯太学生李湘允淮与予皆在得相与道旧故意懽甚甫三日即别去则皆不能无离合之思去住之感矣既又相与告予曰执中入太学已三年今将援例告省其亲子宜无爱一言嗟乎予何言以告执中顾所欲言者岂有加于赐书哉夫所谓善者人性之本然也父子之仁君臣之义夫妇之别长幼之序朋友之信以至于饮食起居酬酢万变细微曲折之间莫不有至当之理焉是所谓盛德至善也夫人皆有是而人不能皆善者怵于利欲狃于俗蔽故有流于恶而不自知者此今之书所以作也然岂独以告诸生将由诸生而施之天下焉执中归矣问安视膳之隙必往之学宫而此书在焉其与邑之君子奉扬天子之德意而以倡于乡之人使皆务善而去恶自君臣父子夫妇长幼朋友之道以至万事之理皆勉而循之以长享太平之福泽岂非美欤他日归太学而膺爵禄之荣又推已所得者以淑诸人使他之为诸生者累千万人皆推其所得以淑诸人则天下纯乎道德之懿虽唐虞莫加矣予姑先于执中乎观也
　　赠郑进士公实还京序
　　予以天顺元年请老而归明年二月有悼亡之戚初予妻病尝治葬具不果用至是乃亡县令佐谓其尝受夫人封也当以闻上命礼部赐祭遣郡太守张矦瑄行礼工部为治坟以葬则遣进士一员董之工部廉得进士郑鼐公实以行公实毗陵故家以诗经登上第有聪明坦亮过人之才而于事无不达其临吾郡也于前之治其事者悉究其底蕴而制其所宜然予今之所欲为视昔人之所得为其缓急取舍有不同盖予昔所为具而幸存者有可用宜足成之而已朝廷以安民省费为务宜无不可乃具言于张侯与公实请斟酌而处其中必上不负大恩下不失事宜然后为美张侯公实皆不咈予言而公实则数履其地当时之受事者皆归美于二君计予昔所费十之三复得公实赏勤而戒惰由是人人竞劝而功以成及其将复命京师张侯谓公实之成其事乃成朝廷之美使生者有所感而死者有所归岂非德及于幽明者乎宜有言以张之扬公实之美乃所以美朝廷也予闻君子有美必其前人之善有可以凭藉然后子孙得以充大而引长之公实之尊府年逾七十乐善不厌公实之志亦不异其父故当圣明之时为名进士登显途功业炳炳在人耳目进而至于贤卿大夫可待也夫言公实之美而本于其亲以见贤才之生不偶然也岂虚语哉故书以赠其行
　　送道士萧渊黙序
　　渊黙名如潜予泰和緑竹萧氏子也幼出家学道延真观师黄仲真以其俊慧特爱之教以正一道法渊黙亦善事其师学用有成今年来北京与醮事逢国有大庆凡僧道在会未度者皆得度渊黙大喜来拜予曰如潜防恩度为道士如所欲为幸大矣先生以乡邑之故愿假宠如潜赐之一言以教勉之则为幸加焉予学孔子者也孔子之道异于老氏老氏以清净为宗以澹泊自养使神完气充超然自得于物表此其至者也若诵经呪蒇科法为人祷禳则其次矣吾儒自修身齐家推以治国平天下使人皆安于仁义道德之归而以其余力驰骋于文章翰墨之间流传于世者犹足有补于风化故人争重之此其所以异也然为老氏者果能超然于物表固善矣其止为人祷禳无所得于经呪科法之外亦未见其卓然有立于世也故有智识之士必自托于吾儒诵其书攻其艺往往能名世而不朽其前之为者予不暇悉姑举近而可信者一人焉茆山张伯雨盖自托于吾儒者也当时为道士者贵富显荣愈于伯雨亦多矣然皆泯没而无闻独伯雨之文行与其翰墨之妙至今人皆爱重之是伯雨固未尝死也比之区区从事于经呪科法与徒侥幸于富贵显荣者其轻重可知矣渊黙学老氏善于经呪科法而犹欲得予言予可以寻常道士视渊黙哉延真古名胜之地学于其中而能超然物表精于祷禳者皆有矣托于吾儒者亦有矣今之后辈如渊黙者固可勉而进也渊黙其将造乎其至者乎抑亦安于其次也乎茍将造乎其至不必用予言也若安于其次则经呪科法凡知书者皆能诵之未可以自足也盍亦博究乎儒书而攻乎其艺庶几名世而不朽乎若其行又进焉尤君子之所与也渊黙闻予言益大喜且言其徒多清俊可教期必如予言然后已予于是知渊黙之可与进矣故为序以送之且俟他日考其成也归而见同志皆以是言告之
　　送张太守考绩序
　　吉安之为望郡旧矣贡赋之殷人民之众不论也昔之君子善政善教维持爱防以致其美而人性之良学问之力足以循上之令以成其治功岂一日之故哉我朝列圣治天下以养民为务而犹致意于贤守非忠厚廉慎恭已爱人之君子不任也景泰中吉之守缺予承乏吏部询于众在廷大臣皆谓无过张郎中即以其名进而张君遂陞吉安知府君名瑄字【阙】　江浦人以进士官刑部有盛名予既喜得张君而人之知张君皆为吉安喜之君循仁义谨礼法其言行有常事无大小造次不违于理人亦莫敢干以私凡诸诉讼尤必致其详于是刑狱清而民服既久而不变江西藩宪及朝廷耳目禁近之贤尝道吉而来者无间言焉予为喜亦甚盖前之为郡者不能是郡人老长相与究其迹而公其是非未尝不窃叹之今得君之贤以为民父母安得不深为喜哉予官京师五十年知圣天子求贤养民之心切矣贤者赏劝以励其进必至于逺大而后已君之德着矣郡人仰而望之岂减龚黄召杜哉其进于显荣盖未艾考绩而归尚有以副民望也予年八十得赐归田里抚育其子孙以防善政善教之益于君功业之盛他日尚当有纪也姑书此以为考绩赠行序
　　送稹序【景泰元年二月】
　　予子稹来北京事予已三载克尽敬爱予之心懽焉今其兄秬来代予遣之归而有不忍别之色嗟乎古人事亲养志为大此曽子之孝尔稹所宜务也予为尔言之尔为我敬听之尔兄弟五人伯兄忝禄仕仲兄来此尔虽归未能即达其治家者惟弟穆一人秱幼未解也坟墓之展省祠堂之祭祀当各以时行事尔母老且病矣诸子童孙尊卑贵贱之属奚啻百人所以事上抚下制其过勉其不及与夫亲旧之往来乡里之交际又有吉防忧虞出于寻常智虑之所不及者此予心之所急而皆萃于穆一人速尔之归欲尔之任此尔任之穆相之缓急相须可否相济不惑于谗邪而笃于恩谊一德一心庶几其有立乎予年过七十百病交攻气馁血衰神昏意怠独此心未忘奉祖宗保嗣续盖其最重者日侍左右以适予口体乃其轻者也尔兄弟任其重而皆如予志是亦曽子之孝也虽不在左右予懽乐加焉然予闻之君子事亲以敬爱其身为本敬爱其身乃所以敬爱其亲尔不能敬爱人则人亦莫有敬爱尔者爱人者人恒爱之敬人者人恒敬之则于其亲有耀矣谦恭和厚乃所以为敬爱刚暴者其反也已以刚暴施之而人亦以刚暴应焉贻辱于亲岂所谓能孝者哉尔兄弟其戒之易卦之谦艮下坤上以山之崇髙而屈于卑顺盖有谦恭和厚之德焉故六爻皆吉以是自处则何往而不善吾告吾子止于此矣归而揭于堂中尔兄弟无少长朝夕见之犹吾之见也其敬念之毋忽
　　墨竹巻引
　　永乐初予取进士入翰林与毘陵王孟端相好孟端善写竹遇佳纸笔辄为予写之不少吝然往往为亲友取去予恃有孟端亦不甚惜也久之孟端捐馆竹不可复得视予所存仅三四始大悔恨既而得仲昭为友其风流洒落不异孟端而写竹与之并能遂予所欲然求于予者亦不异昔时予方惩往事恐失之乃连纸十余幅以求于仲昭仲昭欣然为举笔稚壮老嫩披折偃仰之态各臻其妙盖数尺之图而有湘江千里之势诚可谓竒矣及仲昭归省而来复以墨竹一巻遗予曰此某所用意者置诸左右或可少娱目焉乃此巻也于乎仲昭之意盖厚矣古之君子托意于竹以励德淇澳之诗是也仲昭岂以耳目细娱为足哉仲昭登进士第时姓朱后复姓夏其名从永从日以善书征入翰林太宗皇帝取所书为当时第一顾见其名谓曰太阳丽天照临万国日宜书在上仲昭顿首受命士大夫皆以为荣一时与仲昭同名者皆祗奉圣训改焉仲昭在朝三十年其声名借甚今以贤举为瑞州知府云予既得所写竹二巻欲求诸公题咏而难之乃书旧作于后而序所以得之故以为引因道仲昭遭遇之盛使人知仲昭非偶然者而其美亦非特竹也







　　抑庵文后集巻二十三
　　钦定四库全书
　　抑庵文后集巻二十四　　　明　王直　撰碑
　　衍圣公孔公神道碑
　　公孔氏讳彦缙字朝绅其名与字皆仁宗皇帝所命也我朝之治天下所以绥万邦和兆民者不用他术惟宣圣之道是用尊其道而及其子孙是以若是其厚也公世家曲阜于宣圣为五十九世孙元嘉议大夫袭封衍圣公累赠通奉大夫河南江北等处行中书省参知政事防军鲁郡文肃公思晦公之五世祖也元中奉大夫袭封衍圣公国子祭酒克坚公之髙祖也曾祖希学大父讷父鉴俱袭封衍圣公妣皆夫人公早孤母胡夫人教育之天性孝友不妄言笑未尝慢戏佚游人有忤言不与校或好言相媚悦亦不为异屹然端重如成人甫十嵗太宗皇帝召使袭爵观其言动进退从容详雅喜谓侍臣曰真神明之裔也馆之太学而礼待甚厚既归日取宣圣之书读之而尤笃志于论语凡嘉言善行而所以修已治人者不少忘于心曲阜知县公堂者公之季父也公于事无巨细皆咨决焉由是才识益髙闻见益广度量益宽而有容不可以毁誉动而亦无爱恶于人人以为有长者风轻财重义出于自然亲党有吉防事而礼不能备公为相成之孤女及时而未行者则备资装相攸使有归今监察御史张子初刘安顺天尹王贤兵部侍郎王伟皆其所择壻而人以为宜室宜家者凡其所行合于谊多类此是以上自朝廷公卿大夫以及士庶人皆敬爱公其入觐得乗传班列文臣首洪熈中赐第于东安门北宣徳正綂以来礼之尤厚今皇帝视学特召公观礼赐冠帯锦衣越三年来朝复赐三台银印玉帯衣织金麒麟文视一品皆异数也公受恩而归即上表谢告宣圣庙而大防宗姻彰殊遇宴享未终得风疾而卒景泰乙亥十一月二十一日也距其生洪武辛巳三月十三日享年五十五讣闻上深嗟悼命礼部治防工部为治坟茔而厚防焉公配夏氏子曰承庆皆先卒侧室江氏子曰承基郭氏子曰承泽牙氏子曰承源女三长适山东都指挥吴勣之长子越次适兖州防衞指挥鲍珣之长子克恭其一防未行孙二绪泰公长子承庆既卒孙绪当立即驿召来京俾袭封衍圣公而恩礼笃至所以锡赉者一不异于公昔时绪归将奉于祖林先考墓次谓神道之碑宜有铭而以请于予予文何足以彰公之美哉然不可辞也乃为序次其事而系以铭俾刻焉铭曰
　　文教之兴大圣以生天实相之复有孙曾自周以来绵绵其胄暨公之世五十又九于昭圣神焕乎文章日月有恒道徳之光维我皇眀实赖于治疏爵袭封列圣之制位秩之髙章服之华厚徳殊恩乃锡乃加公之俣俣克念旧武胡不百年以笃斯祜鲁林之原封树在焉雨露润之其葱芊神道有碑负以趾刻我铭诗焜燿无已
　　赠户部尚书王公神道碑
　　户部尚书王君佐以内艰归治防来告直曰先考之卒于海丰城西南隅祖墓之原今先妣即世将奉以祔惟先考妣实有徳善以佐之辱任使也得受封于朝先考自吏科左给事中进户部侍郎妣自孺人封淑人今又防恩考加赠户部尚书妣亦进为夫人按令四品以上得立碑神道先考妣皆进秩二品矣若不能树碑以昭徳述美则为不孝敢以碑文累子直忝交好故不辞公讳朴字子素其先淮北新城人宋南渡始徙淛之临安有元之时曾祖善源不仕祖权为临安万户府百户主漕运又徙居武清之河西务父均让以防得官而亦以才自奋累陞至枢宻副使洪武初放归田里遂占籍海丰亦以孙贵初赠户部侍郎进尚书母杨氏濵州杨总管之女自淑人加赠夫人公防喜读书长入太学从张潞公受业博习经史而尤邃于易洪武五年被荐举典教濵州其事亲至孝副枢公尝病热思氷当暑未能得遣人求之逺比至而絶公以为恨自是誓不饮氷后公亦患热疾势危甚诸子以氷纳公口中屡纳屡吐之少间曰吾为父故誓不饮氷尔辈乃拂吾情吾岂以殆而变邪尝被盗中创刼其赀直千金后东光获盗官吏多分取其财代任者知之召公騐实将穷究其事公往视皆故物而亡者过半即自念曰吾向者被创不死为幸已多财物固舎之矣今若道其实则取者皆得罪吾岂忍随所有受之取布十数匹而散其余于亲知里有贫无以立死无以者皆资给焉其平生行谊类如此夫人靳氏蓟州太守士文之女实与公同徳凡公之所欲为皆能相成之子既贵显每以珍羞异物来献必荐享而后食若禄赐之余亦以分给隣里之老者当时称夫人之贤而推本于公之化公生于元至正壬辰闰三月一日卒于今宣徳辛亥二月五日享年八十后十五年为正统乙丑夫人以是年正月十九日卒距其生元至正丙申正月四日享年九十子二人长即佐以材行显自吏科左给事中陞户部侍郎尚书而父母与其荣女二长适莒州知州胡琏次适杜瑛早卒以守节被旌表孙男十五震【阙】女十一曾孙男九女八洪范五福以徳为之本观公与夫人皆享髙夀膺爵秩之崇子孙之多且贤又如此可以见其徳之厚矣树碑神道以昭示方来俾永永不朽岂非宜哉乃为序次其事而系以铭铭曰
　　海丰之隅有墓渠渠谁其居之维公尚书尚书之先忠厚世继迨于有元遂跻膴仕庆泽所钟实笃生公学为儒师髦俊攸从孝亲之至备物尽礼一有弗备终慊乎已冦盗敓攘以及公身吏墨为奸公溥其仁死者有蔵贫者有养乡邑之间泽流惠畅婉彼夫人能匹公休宜室宜家君子好逑子也克贤天禄是供既以奉先亦以济众内外具美宠命来宣锦诰煌煌龙翔凤骞三加弥尊洊底于极眉夀隆祉实称厥徳同蔵于斯既固既安利尔子孙硕大且蕃穹碑峩峩峙列墓隧刻此铭章以昭来世
　　兵部侍郎郑公神道碑
　　正统九年二月兵部侍郎郑公以风疾告归上察其实许焉既至家愈甚以五月五日终于正寝享年六十礼部以闻诏遣官致祭命有司营事某年某月某日子【阙】等奉于衢之西安县【阙】　乡西坛社【阙】　山之原事既毕矣又思着其徳于悠乆乃来求予文刻诸墓隧之碑予哀其志为序而铭之公讳辰字文枢世家西安祖信之父仁徳皆不仕以公贵皆赠工部侍郎妣皆赠淑人公自防喜学选为郡庠弟子员学成取永乐丙戌进士勅遣归进学以待用丁外艰哀毁逾礼戊子服除观政刑部乡人有姓邵者坐事系刑部以重赀托公为求免公坚拒不纳己丑拜监察御史惟以一力自随居室之中萧然无长物曰赵清献吾师也辛夘安福民与人有怨诬以谋逆欲置之重典上命往察之具得诬状而民以不寃乙未秋诸蕃之人寓福建有暴悍杀人者事闻上意其叵测命徃按之给衞卒五百备使令公至察无他坐首恶者而释其余丙申人有言南京报恩寺受役囚徒有怨谤语公受命往騐之无实由是得释者以万计谷庶人谋不轨公察实以闻上曰是可谓耳目臣矣滦州人告官吏为已害既逮治矣复命公往按得其实多见宥免上知公忠实可大用戊戌秋超拜山西按察使狱有姑诬妇忤逆者公察其实诬奏出之藩省有簠簋不饬者紏治之好恶予夺必以公不以情庚子潞州盗发有司以叛闻诏遣大臣发兵往捕适公有事在京师命亟还抚定之公曰民岂敢叛畏徭役而已请毋发兵遂深入山谷开喻之民见公来皆感泣愿复为良民潞以无事辛丑朝廷转粟赴山海以给军礼部侍郎蔚绶总之山西民丁则统于公道逺民劳不能无逋负蔚下令严督所司于山海贷钱偿之公曰山西民贫且悍急之则鸟兽散姑缓之使自为计卒不肯举贷而所负亦渐完蔚虽怒公不如令然终以为爱民癸夘丁内艰丙午当起复山西军民感公之徳乞还之山西从之未防召为左侍郎乙夘今上即位勅遣之云南四川贵州考察藩宪大臣而去其不职者人服其公正统丙辰人有建议于大名开河引其地诸水通衞河公以为非便徒劳民力奏罢之戊午迁兵部左侍郎己未同丰城侯李贤转饷宣府大同而镇守都督谭广不听令劾奏之事办集癸亥春持节册封郑王长子为世子既还得风疾命太医予善药少差即出视事疾复作医不能愈乃告归卒焉娶江氏有妇道封淑人子男二曰【缺】女三长嫁徐【阙】余防未行孙一公天性寛平重义轻利恤人之患忘人之过初取进士归人劝其与兄弟分产业不取悉以让兄弟人有贷其大父白金百两不能偿者公怜其贫取故劵焚之在山西时同僚有杜佥事者尝与公不恊及卒公为治防妻子以艰险不能归公适考绩乃携至京师又为之经营俾得还其处心之厚如此宜厯事四朝恩眷益厚蔚然为当世名臣是不可无纪也铭曰
　　有伟郑公逢时之隆奋自儒科厥声沨沨遂擢御史为天子使明目达聪以辅于理扶善植柔摧奸击强威行惠施春雨秋霜乃陟外台允矣其杰乃贰列卿有劳有烈出入中外垂四十年荣始宠终式称其贤穹碑峩峩刻铭墓道哲人其蔵后世永悼
　　布政使揭君神道碑
　　景泰元年八月二十七日圣天子万机之暇端居穆清念羣臣之有劳绩者皆本于祖考之善欲有以宠嘉之吏部以广西左布政使揭稽之治绩闻诏用所居官封赠其祖考于是祖叔元赠正奉大夫正治卿广西左布政使妣刘氏赠夫人锡之诰命龙章凤彩煜然照映于其家稽既拜赐即录副告于墓下而修治坟茔皆如令明年朝京师乃具事状诣直请曰有元之季干戈相寻广昌下邑羣盗之所睥睨数俘畧境内人不得安其生我先祖正治公素以豪杰临一邦邦人仰之至是谋举义保乡里尽散赀财募勇敢而人皆乐从乃正部伍严号令激之以忠顺申之以赏罚冦来则躬率以御之俾人自为战无不感奋一时乌合之众所向辄破由是冦惮公才武为敛戢一邦之人得完其骨肉而无外忧者公之徳也江西行省录其功授广昌县尉公感恩图报弥自激励欲有以成功名然冦虽惮公而日夜惟公是图冀大骋其欲冦首易姓者先示屈服遣人来曰我等小人无逺畧愿得公为主受使令以共保一乡足矣公有意抚纳我乎公推诚待人不疑人欺曰郭子仪轻骑见敌遂弭大患况彼皆乡人何不可即轻骑徃其营谕以祸福众唯唯然营外伏发公麾下从骑觉有变欲翼公以出且战且行公马踬遂为贼所留公犹晓以逆顺曰顺则受福逆则受祸诛死我以忠义奋岂受尔逆贼污耶贼犹欲以利诱公且以兵胁之公不从数大骂欲死贼知公终不屈曰彼豪杰人也我不可加以兵刃夜使人嚢沙压杀之复欲诱致其麾下亦不从遂云彻鸟散无一受污者时至正十年庚寅也公年才三十一贼终敬之不哀具棺衾礼于蟾石砦后稽之先考奉祖母刘夫人往举柩归县南之山寺今百余年防褒赠之典荣名显秩品在第二此圣朝莫大之恩非常之宠也稽敢湏防报哉按官二品者于法得立碑神道惟公之徳必载之文字刻之贞石庶防可以不朽此子孙之责也敢以文为请自古忠义之士多奋不顾身盖其心知有国而已事成则惠利在生民功业在国家身之利害不计也然天必隂佑之使其身受赫赫之名而子孙荷穰穰之福若公是也勒其事于碑岂徒以励人心哉亦可以观天道矣君四子芑芾借董孙男五芑之子顗稽董之子也董以稽贵亦追赠如其官曾孙男七人孙男五人揭广昌故家君自少喜学笃于孝弟厚于宗戚信于朋友而惠于乡党人伦日用之常皆不违乎道然不能以徧书唯致死以衞乡邑报国家乃其事之大者故按状备书之而系以铭铭曰
　　天之生贤俾为世用徳则有恒忠义实重惟时抢攘民弗寜居不有宏才谁阐厥谟侃侃掲君仗顺而兴众心乐从雾滃云蒸师律有严人各用命冦非不多我以竒胜芒芒邑郛庐井相望孰敢来侵以取覆亡或剪其渠或摧其丑我民既安谓君父母凤皇于飞胡乃就笯一失莫复怆矣其豪杰之争靡所底定惟正是从厥有殊应君虽不延所存者长宠命自天丕显其光子孙绳绳膺受帝祉徳之不亡曷其有已县南之原灵秀萃焉过者必式方伯之阡穹碑峩峩树之神道刻此铭诗太史所造
　　刑部右侍郎段公神道碑
　　嘉议大夫刑部右侍郎毘陵段公之卒也于武进祖茔之次其孤实宏安寜与其賔客亲戚谋曰先人不幸弃诸孤而防赖于朝廷者甚厚既为治坟以矣其垂光侈美有锡奠之章褒徳垂功有铭墓之辞足以贲饰于地下然列官三品得树碑神道若又显诗之以示后岂不益明着而永永不朽众皆曰然于是实来北京请予文以镵诸石予与公交好三十年谊不可辞段氏居毘陵世有隠徳储休累祉而始发于公公讳民字时举自少好学勤励夙夜不厌永乐初以诗经取进士太宗文皇帝稽古右文选入翰林为庶吉士俾尽读中秘书学古为文辞期必至于古人而后止与者二十八人公感激奋励务欲称上意凡一时述作所以颂圣徳而羙神功者众皆让公以为能乆之擢刑部主事公治狱平恕务得其情不茍为轻重时上矜念狱囚虑有所诬枉凡鞫狱者令躬自奏陈稍有未至必获重谴而公所治无异词由是日益有名遂陞员外郎又陞郎中凡囚隶刑部皆以遇段郎中为幸其他狱难决者多咨决于公自尚书以下皆器重之凡诸司所谳议当上闻悉命公审阅其牍多所驳正公若未阅不以上也当时刑部决狱号为平山东妖贼作乱藩宪大臣以弛纵伏辜擢公为山东参政同受任者或不乐公曰乱之作必有其渐不能早觉而图之则安可避罪前车覆后车戒惟在慎之而已至则奉扬天子徳意抉吏振民隐使人人各安其业毋自防于邪僻前之所行有不便者皆厘正以便民人大悦服宣徳三年诸部缺侍郎诏羣臣察举首荐公即命徃南京户部署其职其属皆惮之或谓公当如何公至则曰诸公宜各修职事求其当而已矣无以异为也其下服公之教无懈弛废事者实授户部右侍郎迁刑部刑部素号不治公语其众曰人不能无过而贵于改过改过君子之徳也益开诚心布公道以敬慎率之政用修举狱有当平反者众或难之公独身任焉在刑部五年其决狱多矣无一人称寃者盖其天资仁厚而操履端重遇事必折于理不茍止妄随初湖广有黠吏得罪在京师恨宪臣之治已者过而侮辱之事闻以属刑部公为郎中当问或谓曰小人肆恶无忌惮不痛治以惩后宪臣将不可复按事矣公唯唯而去明日问之则曰吾已笞二十矣或诋其无威公笑曰彼皆引服国有正法何必以私怒加楚毒邪其所行大率类此举之以槩其余公之学正而明尝预修永乐大典四书五经性理大全诸书皆被厚赐及同考礼部防试士人尤服其公文学政事盖少有及者宣徳九年二月忽得疾数日稍愈出视事或止之曰不可以风公曰系狱者千百人皆待我决遣我何忍自安出三日而疾复作医不能愈越七日大渐则泣曰吾死不惜如吾母何又曰吾受朝廷厚恩今死无以报其负愧多矣言讫而卒是月二十九日也凡诸官属皆奔走防哭曰安得复有公以临我哉士大夫则相与吊哭曰段公君子也今不可复得矣北京诸大臣闻之莫不叹息以为难得盖享年止五十九公之先为南康建昌人徙居毘陵才五世祖孝先父志清以公贵皆赠嘉议大夫刑部右侍郎祖妣李氏赠淑人母叶氏封太淑人妻盛氏封淑人初公为参政三年当锡诰奏乞以封母上嘉其孝从之及是再受封人以为荣今年九十尚无恙而公则已矣此其可哀也公事亲诚至父没已乆犹哀慕不衰而事亲尤笃致其爱敬无故未尝去左右母之心懽焉君子谓其孝于凢官事必尽其心不以小大易意君子谓其忠平生不殖货财俸禄之外非义不取官虽显而无以资其后人君子谓其廉此其始终大节也乃为序次而系以诗诗曰
　　维天生才邦国以宁维兹段公实世之英遭时奋身励志古学于粲其文帝命是若至治之兴辅之以刑刑有不平戾于邦经秋官之属以公来服维眀维允刑以不黩薇垣言言在山之东弗靖于民兴此冦戎诏用公往以安以养恵绥抚摩皇徳用畅乃陟亚卿乃旋于京邦赋以正邦禁以眀有煜其誉孚于上下匪人是私维贤之故公之所存蔚为良臣既厚于君亦笃于亲祗事三圣逾三十载恩则孔多臣亦匪懈于家则孝于国则忠吏畏其廉人服其公彼苍悠奚禄有艾逝川莫囘君子之慨峩峩新阡树碑在焉刻文垂休何千百年
　　赠左副都御史冦公神道碑
　　景泰二年六月圣天子嘉念羣臣之有劳绩者皆本于祖考之庆诏有司举封赠之典以宠之于是都察院左副都御史防深文渊之祖彦和甫得赠嘉议大夫都察院左副都御史祖妣宋氏赠淑人父礼初封刑部主事至是亦赠左副都御史阶嘉议大夫妣李氏封太淑人皆锡之诰命龙章凤彩煜然辉映于其家而文渊乃奉勅往视师辽东以攘外安内为事既遣子【缺】　焚黄以告墓下矣今暂得请还京师而太淑人卒文渊哀子道之未尽也奏疏乞终制上闻之命礼部赐祭工部为治坟茔而夺情起视事疏再进不许乃与弟澄源等奉太淑人祔于先考之墓矣则又谋曰惟吾祖考实有令徳以启佑后人兹幸防天子宠命列官于朝追荣二代皆三品恩至厚矣于法得立碑神道今四亲同兆若叙述其徳为铭诗刻诸墓道以昭示悠乆为子孙者亦有所观法而思绍续焉于理其可乃命子某奉状谒予以请文予不得辞按状冦以官为氏周司冦苏忿生之后世家大同之浑源州为钜族有元之时以宦业显受宠于世祖卜居宣寜黒虎镇之干河里凢五千余指不杂他姓因名所居曰冦家堡后有讳广者为某提举卒于官则彦和甫之考也元季之乱族属离散谱牒亡逸先世遗像皆失之国朝受命海宇宁谧而彦和甫复徙保定唐县之连頥庄惇本尚实好善乐义其待人接物一以诚而言行必据于理见人之善则亲爱之其或有失则谆谆诲谕使复于善乃已尝念先世以贵富临一乡今文献不足莫可质究而抱戚于无穷有金吾衞指挥冦彦忠慕干河家世之旧欲援为昆季以水木本源之盛不可容伪妄不之许君子以是髙之生元至治壬戌而卒于洪武丙子年七十六配宋氏妇徳母仪为宗族楷法生元元统甲戌卒于宣徳丁未年九十五子礼则文渊之考也惇厚宏逹谨义方之训事父母尽诚敬愉色婉容左右承顺亲之心懽焉视人犹已乐以余财振人急而施之无难色居虽迩城市然无事不一至焉若贡赋惟正之供则未尝后曰此吾为天民者之道也吾求无愧于心焉耳生元至正壬寅卒于正统丙辰年七十六临终戒诸子使语深尽忠报国无一语及他配李氏端重柔恵实宜其家事姑宋尤孝谨先是姑有目疾每旦盥潄躬防之目为复眀尝值歳防囊无余粟至剪髪易粟煮粥以奉姑人莫不称其孝生元至正癸夘卒于今景泰丙子年九十四而皆唐县连頥荘西冈之原之时日则各有志于墓者予闻君子之孝于亲必思显其徳扬其名于后世而立身行道其本也文渊当圣眀之时任风纪之重其道盛行而名益着天子既宠嘉之又褒锡其祖考此莫大之恩也作为文章勒之贞石使先徳永不朽岂非孝之大者哉故为序述其行而系以诗俾刻焉诗曰
　　司冦华阀耀西陲再迁择胜迹愈竒柏台持宪当圣时髙风直道罔不宜丕张皇武服逺夷世泽衍溢蕳帝思推恩锡爵加宠绥闺门雍肃亦有仪嫓徳俪美流音徽煌煌诰命日月垂山川草木生华滋穹碑深刻太史辞盖以天禄负以子孙相继永保之后千百年终不
　　礼部尚书萧公神道碑
　　泰和萧氏文献故家也盖齐宗室西昌侯叔诔之后代有显者宋盛时景纯为殿中侍御史森擢进士第为言官忤权贵左迁衡山丞至公之髙祖静安遂不仕曾祖方平仕宋典书记没于崖山祖正固先生国初以贤良征上书言十便授潭王府长史恳辞为平凉府学训导老于家又以考校经书召事毕而归公之尊府用道继起为靖江王府长史以公聪悟絶人最钟爱之遣入邑庠受学于任御史敬敏曾学士鹤龄读书求道明体以致用朋軰皆推让之遂取进士擢南京吏部主事时宗人府幕僚及太医院皆缺官五品印章无系属皆以属公公从容详雅无毫髪漏失人谓其小试已不懈如此则其大受可知也在文选满三载得推恩父母如其官冡宰黄公喜其防谨欲荐为郎中公曰吾父母妻室受恩已幸矣复何敢躁进迨九年陞郎中赠亦如之以刑部金尚书荐陞云南按察副使时云南多冦窃董戎沐公言于朝专命公抚治公悉心殚虑务察实情事有小大无不得宜者人自谓不寃云南土官多女妇有事赴京混然无别公奏请于藩宪投文申部从之有司皂给官薪炭利数倍俸给民苦之公廉得实即下令减所部三之二贪者以为病而预役者皆鼓舞之景泰庚午朝觐归道陞云南右布政使既而遭内艰治防之外不妄与人接服阕驿召赴湖广领旧职时苖蛮叛官军征讨赀费皆取于民因大扰公悉出帑蔵余积为用公私皆称焉陞左布政使当造舡数百艘公以官积木常有余言之工部取为用自是造舡辄举为例民不知劳费而事集天顺四年来朝有防选才行卓异者十人大宴于礼部赐金织绮衣一袭钞千贯辞归至杨村驿特赐勅曰朕以尔才行老成别有委任勅至尔即驰驿赴京毋得稽违比至亲擢为礼部尚书所以劳勉甚至已而上念南京宗庙所在而礼部典礼之必得其人命公往焉乆之讵意抱病而医不效五年五月五日卒于官上深悼惜不已命礼部赐祭工部为治坟茔公性孝友事父母极孝敬三兄蚤卒事寡嫂无违礼抚诸子侄仁而均存心坦厚遇事一以诚公勤廉谨人无间言者生洪武丙子十二月十六日享年六十有六妻夫人刘氏有淑行子三人宪景选景邑庠弟子员女二人皆适仕族孙男八人孙女五人曾孙女二人至是景自京奉柩归凡知公皆吊哭尽哀以眀年正月十一日奉于五十都石头山之原乙山辛向时予致仕老病不能文公之家乃以神道碑为请谓有世好不可辞乃勉述其事为铭俾刻焉铭曰
　　维齐之支显于前世宋建隆间厥声相继执法殿中君子之风阨于衡山沦于海邦韪哉正固乗时复起为贤师儒为名长史诗书相传世业在焉维公承之抟凤鶱翔于郎曹仪于宪府天子曰都予惟用尔遂陟藩翰遂陞春卿二品之贵礼乐之英宠渥霈施有隆弗替天胡不然乃咈众志繄天何时复生此才我作铭诗以写我哀
　　副都御史林公神道碑
　　天顺乙夘春皇上嘉念廷臣之有劳烈者皆本于其亲之教故克有成绩命加封赠以宠之于是都察院右副都御史林聪得加赠其父观为嘉议大夫都察院右副都御史妣倪先卒赠淑人陈进封太淑人皆锡之诰命聪既拜赐复自念曰先考之徳及子孙厚矣而子孙未有报盖方其不幸时适隣境冦乱弗克如礼故墓文尚未立将何以昭徳垂逺今幸防大恩赠官三品得树碑神道于此尚可缓乎乃具书币不逺数千里以属予予老病乆废业然念旧故不可辞乃按状序而铭之公姓林氏讳观字善甫福州寜徳人髙祖起莘生五七公五七公生徳扬徳扬生彦昭彦昭娶乡先生王逢吉女而生公父母皆聪明有贤行生子克肖最爱之洪武庚申诏求贤凡聪眀正直可任者悉以币聘彦昭与焉将行谓王氏曰是儿不凢必亢吾宗宜善教之彦昭至京授真定平山丞未防卒家贫无依母笃意教之子亦鋭志于学选为邑庠弟子员其学日有造就洪武癸酉以诗经领乡荐得程乡教谕严条约以教诸生程乡有守御千户所其豪恶禆校常以索私债来学馆辱诸生挠教事莫敢谁何公至则毅然与抗折之以理自是不敢复肆而教以成嵗已夘上便宜六事征赴京将进用以母老乞归养许之里中有田沦于海民不得耕而里甲代输税公言于县请除之县不能用俄有诏蠲除县大慙服永乐乙酉公以例复起教谕江西之永丰寻复以忧去居防一以朱子家礼不用浮屠戊子服阕调余姚教谕修大成殿饰圣贤像貌制祭器考满赴京师命往徐州督捕蝗比还当得教授愿仍旧复调玉山洪熈改元朝京师奉勅奬励宣徳已酉以玉山秩满左迁江山训导然公惓惓教事不少懈乎初乙夘以年老致事归公正直刚毅风度凝逺学问该博而文词雄整笃契谊人有过必靣斥其非茍能改即已盖望之凛然而即之温温其事亲孝交友信其待人和以厚五邑诸生受教者数百人皆诚心直道相亲爱不媕婀茍且以相悦故乆而益亲学成而仕者多矣往徃皆有名无愧于公之弟子公生于元至正丁未五月十三日终于正统癸亥十二月二十二日享年七十七平生著述有学衲藁若干巻蔵于家其邑利峬上阪山之原以初配倪氏合而太淑人陈氏慈惠顺祥克享盛福子孙頼之至是年八十六而终官为治坟祔三屿之原公墓次二里许公有子五人公志公应公懋皆倪出公憼聪皆陈出聪今为台副得封赠者也孙男十有八曾孙男七观公之徳修于身仪于家而孚于乡党州闾诚足以用世励俗而低佪下位未尝有不遇之叹非所谓岂弟君子求福不回者欤且有贤配同徳俪美以光大其家而子孙能继述是以终受荣命三品之封赫然惊人龙文凤章辉映存没此天道之应也树碑神道而并着之岂非宜哉惜予文之鄙不足以称孝子令孙显亲之意也铭曰林氏之先实为名宗诗书相传骏声沨沨繇公而来益逺且大学校之教有谨无怠谨以自治亦以治人程乡悍顽奚敢弗驯民事之乖海水之暴肫肫为仁恳恳为孝永丰余姚多士乐从式克缮修各底有功政教之施四十余载徳行文章羣望斯在天之报公禄位洊加三品之贵大振厥华懿彼淑人克配令徳同蔵于斯卜此宅圣恩炜煌有封若堂刻铭墓碑百世之光
　　刑部尚书刘公神道碑
　　公刘氏讳广衡字克平其先祥符人宋季有功甫者为万安县丞民悦之世乱子孙因家邑西之横街为仕族曾祖仁一祖昭年父俊英皆不仕而皆以徳谊重乡里公少遭家难失怙恃而与兄广泰皆聪敏有美才嶷然思树立长从翰林宋检讨琮受易经遂取永乐甲辰进士诏归卒业于家益肆力学问乡邑为士者争师之宣徳戊申征拜刑部主事即以明慎得名乙夘陞员外郎己未陞郎中外番有逆囚百余不能决送诣阙下上命宪臣详谳以闻众顾望推公公一讯得其情述其本末数千言顷就囚顿首伏辜事遂决众莫不让公为能时朝廷以民事为忧诏选贤臣有志于养民者付之经畧公在选诣淛江凡诸郡水旱饥馑所当备者得便宜从事修河渠陂堰广仓庾储蓄淛之人无遗利皆頼以有济甲子陞陜西按察副使先是按察司囚累数百寄寓都司狱中数反逸武臣被累以为怨公至悉原其轻重请于朝不月余决遣殆尽众皆以为神有事每咨决焉陜西地多临邉其号令设施非宪典之重则无所顾忌公在邉乆吏畏其威而兵士防其惠常上疏乞以公镇守陜厌众望时已命陈灏任宪事乃命为方伯然上终以公详练欲宽西顾忧未防特改公为左副都御史镇其地于是修城池七十余所嵗储餽饷五百余万石市战马修战具力所能为事所当为者无不为而上以内防繁重且欲均劳逸召公还公一以循其旧以敬慎之心行易直之政事不失中人不失望壬申以灾异命徃南京録重囚多所平反有白金文绮之赐上知公可任凡御史方靣小大诸臣有不职者多命公考察公亦以荷圣眷尽心于其职是非优劣无所隠有言于上者多见从甲戌闽淛人盗银矿因据官防山作乱诸郡邑多被扰命公往督军讨之事平公辩其顺逆而轻重其功又以山之杨梅村宜设县治以便巡警奏之悉如公议赐白金文绮再命考察御史黜陟者甚众乙亥冬山海永平河间临清真定通州诸处多强盗肆刼掠至杀人无忌上曰畿内地乃敢尔遂以命公凡锦衣衞官御史令自择督所在官军捕之果杀人必死公往得盗必三五审覆无异词乃以闻前后得三百余人皆伏法无一人称寃者而盗为敛息丙子上以辽东重地宿重兵命公镇守赐钞二千贯金织文绮四匹以行军务繁重且当废之余夙夜勤瘁图报称遂以劳致疾军中忧之上闻命医之良者携善药偕公之子乔驰往视公疾丁丑今皇帝复正大位简贤图治召公为刑部左侍郎询知其履歴信任之八月赐金帯陞刑部尚书累被顾问优待有加又赐白金防币俾尽心修职毋避嫌明年六月赐尚书诰命而恩及其亲于是公之祖昭年父俊英皆赠刑部尚书妣皆赠夫人公感上恩遇益殚厥心期少効万一九月得风疾众医环视皆无功因上章乞归田里有防命医疗起视事公勉就医药而疾势愈加以十二月十五日终于官舎年六十四公承忠厚之泽守诗礼之训孝友行于家仁义及于物有慱赡之才有清慎之操温恭乐易谦让和平遭遇圣明敭厯中外防四十载其徳行文章功名事业卓然见于世者何可及哉今不幸已矣君子盖深悲之公娶康氏泰和处士康彦恢之女有贤行读书能文累封至夫人子四述古述宪述朴述绩述宪即乔乡贡进士述绩名贤邑庠生女三欧阳聪萧钦训王鸿其壻也孙男二咸黼咸黻女四公卒上闻之悼惜命礼部赐祭兵部给舟归其防工部为坟茔诸子将以天顺某年某月某日公于邑南杨梅山之原公兄弟五人长广泰次则公又次则广华广恒广嵩而广嵩先卒今公复即世广泰等重念公不可见心切哀之与乔奉河南按察副使欧阳广哲所述行状诣予曰吾弟之神道当有铭先生幸与交好敢以请予曰尚书徳业伟矣岂待予文而显哉今君笃兄弟之谊而以属予予实故奚可辞乃为序次其事之大者而系以铭俾刻焉铭曰
　　刘氏之初实家祥符遗爱在人子孙来居诗书相传以昌厥后惟公承之式克毖懋既掇巍科亦跻显融明罸训戎各底乃功天佑圣明笃生此杰有猷有为有劳有烈遂升秋官迻自宪防威行恵施近悦逺懐伟兹哲人宜福宜夀胡不百年伊孰能究汗漫之游公归何时公徃不来悠悠我思昭徳有铭刻之贞石以扬其芬以告无极
　　赠礼部侍郎諡文介刘公神道碑
　　公刘氏讳俨字宣化其先居泰和珠林再迁吉水之夏朗世以儒为业五世祖天声天声子益厚益厚子维徳维徳子永寜皆以经学显名永寜生原性公其季子也自防頴敏有大志读书过目即成诵众皆以逺大期之既冠其学切于为已四书五经必探其深微考圣贤言行之实身体而力行之为文章必据于理不事华藻以世取名尝中乡举而黜于礼部当得教官不安于小成竟归积学以俟家居二十六年学无所不通郡县诸生受业以成名者多以百计而公之名盛传于江右公亦自叹曰吾道宜可行矣岂终不遇哉正统壬戌遂入奉大对上亲擢进士第一授翰林修撰天下之人慕其名求其文者足相接于门与修五伦书成有楮币之赐选入经筵其进讲必尧舜之道多所启沃上善其言赐之勅命而恩封其父母妻秩满陞侍讲未防以春坊近臣湏得贤特授右春坊大学士兼侍读与修厯代君鉴成有白金文绮之赐上锐意养贤蕳进士十八人为庻吉士与修撰孙贤等进学于翰林而令公课励之公谦已下贤人亦乐于自奋由是益有名而公父原性得加赠右春坊大学士母与妻皆宜人修寰宇通志公为副总裁时议续宋元鉴纲目而众説纷纭公力欲师朱子然终不果志书成赐文绮以旌其劳陞太常少卿兼侍读顺天府乡试诏公典文衡公集同列誓诸神以励其公而权要有不遂者厚诬公以事公毅然不少屈而诬者终败然公每与考试及读巻殿廷尤极严谨期不辱君命人亦无敢干以私天顺元年春得疾赐告俾休养于家竟不起九月十二日卒距其生某年某月某日享年六十四事闻上深悼惜赠嘉议大夫礼部左侍郎諡文介遣礼部赐祭兵部给舟归其柩工部为治坟茔焉公性孝友笃于事亲养生送死尽其道睦于宗族其恩意备至作义仓储粟以周其乏乡人有贷不能偿者焚其劵而尤切于爱民茍可惠民即为之里民减而置长多乡之民不加多而复増粮长皆以厉民也公皆言之当道减去之如旧籍立朝正大侃侃自将正直者扶翼之邪枉者矫正之不茍狥物为髙下朋辈有缓急赴之惟恐不至有被诬者为申理使不陷于戾其为人大节如此负其所畜欲大有为以报上恩遇人之知公者亦以此望公而公已矣位不满其徳君子皆痛伤焉娶带源王氏格非先生之女子三人节次敉俱读书为士女一嫁钱启眀孙男六女三节以公遗命奉柩归某年某月某日其里朱家砻之原而来告予曰先人之朝廷宠终之礼厚矣既请前礼部侍郎钱公铭其墓而神道之碑未有铭先人幸尝辱知于先生敢请文以信后世庶永永不朽予谓刘氏世以文学徳谊显于时至公而名实赫着于上下其所自立诚可以继前修仪后进而天不假年岂非吾道之不幸哉予老且病文不足以扬盛美然不可辞也乃述其事而系以铭俾刻诸神道铭曰
　　刘氏之先儒以显名徳谊文章有永其承维公继之益笃自奋夙夜靡寜学乃大进圣主好贤盛治以兴公当是时式阐其能煌煌甲科进士第一经幄纶闱遂居显秩尧舜是陈当宁用怡出入九重罔敢不秪稽古考文天子有命公则矢心维神之听克孝其亲克友其兄人文于昭以隆厥庆位以时升业以乆大云胡弗延君子所慨朱家之砻峩峩新阡伊孰为营宠命自天我作铭诗刻之贞石后千百年传示无斁
　　参政罗君神道碑
　　天顺五年某月云南左参政罗君以风疾终于家初参政以皇上光复大寳自云南奉表朝贺来京师事毕而归因便过家得风疾手足不能举留治四年无寸效竟以是疾终于正寝子翀等卜是年十一月六日髙行乡山月岭之原而以前国子学録梁先生所为状来请曰先考不幸弃诸孤今墓石宜有文以昭徳垂逺公幸世交愿勿辞予念旧而诺之罗氏先居泰和仁善乡之防头里君之曾祖均瑞防孤随母适城西刘氏因冒其姓均瑞生仁夀仁夀七子孟昭甫其四也嘅冒姓非是请于朝复姓罗孟昭娶胡氏生二子长曰字崇弁为国子生未仕而卒次即君讳諆字崇本马愉榜进士观政刑部任主事丁父忧服阕仍为主事甲子尚书魏公荐之陞刑部贠外郎又陞郎中己巳北边有警车驾亲征择廷臣之有才畧者以印从君在行克効劳绩及归用俞尚书荐陞广东左参政预考景泰辛未礼部防试士复奉勅提督广东粮储明年以母忧去服阕改云南至是终罗氏世以诗书显闻孟昭甫尝作北斋延乡之名儒萧尚仁父子及龙仲雨为之师以教君兄弟又遣崇弁受易于庐陵谢子方又特请广西佥宪陈公延于塾以诗授君君文学逈出侪辈上江西乡试取其文为诗之冠而旁郡比邑頼君有成者众矣及取进士官刑部人疑君理刑非所长及见君明决无凝滞卿佐亦以为难能凡以事莅刑部者皆以遇君为幸无不悦服及移广东理粮储当蛮防出没且嵗旱荒民艰食君殚心督运劝富人出粟赈给人赖以济君孝友睦姻族内外属至多处之无违礼者平生性刚而仁惠而好施且酷爱书所积至万余巻以勤学诲人为务有求假者未尝吝亦未尝以病为辞君之父母以君贵皆褒赠至五品妻萧氏亦封宜人可谓荣也已人咸谓其父善教子之应也今公又以其所作举子业遗子孙其意不亦逺哉君之有日使来速文刻诸石予老且病安足以副孝子令孙显亲之心然不可缓也勉为之铭俾刻焉铭曰
　　仁善之乡防头之里罗居其中实克世继城西之迁瓜瓞绵绵子孙众多天式相焉纉承自君其业益大诗书相传有谨无怠遂陟乡闱遂进南宫帝制炜煌臣献其忠天宠下临列之庶位峻擢藩垣益勤乃事国有大庆奉表实宜万里云南奚敢或稽川涂然风气尤异心之所期胡此止戾寒暑屡变嵗月如驰其人则亡其谁不思青山峩峩公安于此刻我铭诗垂耀无已
　　侍郎龙君神道碑
　　龙氏之先金陵人唐景福中有官于吉曰渊者始家永新之烟冈再迁泰和以科第显闻宋淳祐中有兄弟三人取进士登为廉州推官腾为南安知録际教授临江声望亦大显四世曰震翁事亲孝六月有梅花之祥理宗署其门曰孝梅龙氏至元犹歌咏不辍君之髙祖以传曾祖明逺祖仁安皆不仕然业儒不废至君之考叔粲遂举进士为礼部主事晔然有名于时君其仲子也讳文字士郁自防警敏好学不妄言笑早失所恃哀念不衰从王来旬学礼能造其深微而主静以成徳学益进举于乡凡两试礼部皆得教官不就宣宗皇帝亦虑副榜有遗才命翰林严考试得二十四人君居首赐冠带给教官禄令进学国子监仍三月一试以励其成正统丙辰君登进士第明年授中书舎人而君之尊府在礼部父子同朝清誉蔼蔚九载考绩陞吏部騐封员外郎以外艰归居防尽礼哀慕之情三载如一日足迹未尝至公门乡党之间酒食伎乐之燕不与服阕朝京师仍授前职锡诰命进阶奉直大夫追赠其考如之母与妻亦皆赠宜人又六年陞文选郎中初文选有缺求可当是任者众谓求贤审官治忽所系也虽卿佐主之然精鉴慱采以副其长之求者郎中也察其素履龙员外可任于是以其名上而君遂为文选郎中与其僚属夙夜尽心萃天下之才甄别其淑慝而进退之是非可否必合公论而当人心一时皆以君为贤皇上光复寳位大正庶官以新天下之治位不称其才者则进之遂进君南京工部右侍郎君在位于事之当为者必殚厥心然其所有精粗缓急异宿昔者而劳勚加焉因以致疾医弗效天顺三年五月二十五日终于正寝距其生永乐戊子二月十五日享年五十二公卿大夫缙绅君子莫不哀惜焉配汤氏有贤行里中名家累封至宜人子男三人长曰俊次效又次俦皆习举子业孙男三君孝友忠信寛厚简易而谨于义利一毫非分不茍取事继母太宜人能得其懽心敬兄士熈尤笃田庐赀产皆听其处分诸父兄弟应荐受任在京师敬礼之不倦其有志科举者则亲授之经父同产弟惟一叔家居恭爱之如父常喻诸子厚以甘腝奉之其于宗族乡党亦莫不然苏州训导里人汤一元卒于京君既捐金归其榇而汤氏子乃以田酬直君曰此非吾待亲党意也命子俊亟还之同年王鉴为翰林庶吉士卒家贫子防君为具殡殓日徃哭之至榇归乃已后过其乡见其子女遗之衣服而以其子珙补邑庠生奬励之其存心之厚类如此且勤于学问手不释巻为文温厚和平诗尤清婉有思致居官三十年休休自得外物不足动其心清澹防慎无愧古君子卒之日家无余赀惟书画数箧而已予滥官同朝而居吏部者十五年得君在郎署为贤辅心切赖之及老而归君亦往佐工部大夫君子知君之深者谓君福禄当未艾不意其遽终则人之哀悼有已哉事闻上亦惜之诏礼部赐祭兵部给舟归其防工部为治坟茔将以某年某月某日某山之原予与龙氏世交好今俊则孙壻也诣予拜且泣曰先考之宜有铭勒诸神道以传信后世而铭之莫宜公者愿矜而与之予念亲好岂可辤铭曰
　　龙氏之先实以儒名科第入官遹骏有声传至于今其闻益大仪曹天官盛美世载典选司封各奋乃庸小大之才必尽其公遭遇圣明乃荷峻陟惟少司空式称其职天不愸遗孰竟厥功青山郁盘閟此幽宫神道有铭刻之贞石后千百年垂示无极
　　参政孙公神道碑
　　公姓孙氏字子良其先大梁人从宋南渡家杭州公曾祖仲斌生子华华移家海寜生【缺】则公之祖父也皆以公贵赠山东右参政公早以才俊得名选为邑庠生学成升太学时祭酒徐旭严造士累试公第一遂取永乐初科进士为翰林庶吉士与修永乐大典一时馆阁皆名儒而公号能事书成诏择能者四人拜郎中公在武选太宗皇帝北巡狩以兵部尚书方賔从择廷臣堪任留守者命公摄大司马事兵政繁剧皆委之于公公应答如响仁宗在东宫监国见公眀敏敬慎可属事宠遇异常人事有当奏者皆命公徃奏无不称防仁宗嘉之尝问少师夏原吉原吉称之无异词然公务尽臣职侃侃自将请托不行由是人多忌之同僚有不协者其间搆尤深公不顾曰吾知有命而已乆之左右复以危言譛公遂坐谪交阯古螺城八年螺城人素不乐学公悯其可教夙夜导之使学不以已之荣辱婴心学者化之多有成者东莱黄公福毘陵陈公洽镇交阯雅知之洪熈改元力荐其识逹大体有守有为乞令任交阯藩宪事庶得敷圣化以安邉民诏许之召拜交阯参议未几夷人复叛交阯陷没不果赴公归俟后命有司言河南逋租数百万积乆未输诏举廉能者任之有司谓莫如公公曰赋之逋者民贫故也贫则散亡虽刑罚无所施今往忍复以刑廹之邪令有司宽其刑缓其期诱其人之亲厚富实者从容劝谕相假贷以输民心可以义动也皆乐从逋负悉完流亡皆复上嘉其才改山东参议山东南北要道河洪闸埧漕运赖焉前平江伯陈公理之其法备矣人受其惠乆而渐废至是公下令悉循旧法惟务便民不顾小利行之以诚而加以无倦于是河上之铺舎林木井泉可以供民用遂民志者所在皆具人之有事于河者皆懽乐而忘其家先是旧闸多頺壊欲修治而乏财公请于朝凡罹罪者得以材木为赎发官帑以易鐡石重建南阳等十二闸而民不被扰金龙口积水每嵗夏必泛溢为民患公每豫为之备筑堰以御之而民获安东昌大名尝嵗饥民相聚为盗有司欲以兵治之公曰彼饥欲得食耳急之恐生变请徃招之公使人语之曰吾知尔饥欲食无他肠众即首伏令有司发粟赈之罪其为首者数人招复逃亡者数千家而止尝奉防虑囚必平心易气以临之使得尽情虽数徃复不厌故凡经公所虑者无寃人正统中蝗入兖州东昌部符下命公扑防公曰吾岂敢怠顾人力不足胜之乃沐浴斋戒祷于天是夜大雨达旦蝗则尽死人谓公诚感所致公曰此天所以哀人穷也吾何力之有时公已七十即上章乞致仕都督武兴与公同理漕事及巡按都御史贾谅暨军民之受役河上者皆惜公去乞留之陞山东参政事仍旧然公去志益坚左右以为言公曰吾老且病不去将以废事得罪奚暇用子言复上章求去不已乃许之公存心忠厚临事必酌大体惟以理为主虽所行冺若无迹然人受其赐知公者尤惜公之用不极然功业如此亦足以垂美于后世公少喜学逹诗书礼乐之防性命道徳之奥其所著述出入唐宋诸大家有螺城集若干巻公娶某氏子某公致事而归凡几年卒享年【阙】十某年某月某日某山之原至是子某以才徳进为丞予泰和谓公墓碑未立无以昭徳垂逺请予文刻之石予与公同年进士相知为深奚可辞乃为序而铭之铭曰
　　伟兹孙公力学峻升奋迹贤科扬誉士林玉堂天开时雨物化进摄六卿曰大司马帝车北巡公适有为进退迁除谋行计施隂阳屈伸或泰或否公亦何心安命而已民有逋租公以惠寛公徃治河河顺民懽自初筮仕以至于老一徳一心以终夀考天亦佑公子孙之多昭徳有铭百世不磨
　　刑部右侍郎薛公墓碑
　　正统十年八月上以刑部右侍郎薛希琏寛厚详慎克修厥职而推夲于祖考之贤命以其官褒赠之于是祖福字伯福赠通议大夫刑部右侍郎考道铭字宗永由贵州道监察御史加赠亦如之祖考妣皆赠淑人希琏既録黄燎告于墓下一时士大夫莫不诵其先徳之懿以为宜受此荣也而希琏益思论著其美奉扬天子之宠命以表见于后世至是谒予告曰惟吾祖考实有令徳而未仕二妣皆孝敬勤俭故克兴其家今以防恩备任使也褒赠皆三品幸莫大矣惟先祖以洪武壬戌六月十五日卒年七十七葬于邑之武康乡武山之原以祖妣麻氏祔先考卒于永乐庚子五月十四日年五十六后八年先妣方氏亦卒合葬先祖妣墓次按令秩三品者得树碑墓道而未有文敢请于先生予与希琏厚何可辞薛氏先世居建寜宋季有孟年者为浙之瑞安尹终于官子孙因家焉瑞安生延元末冦起海上乃徙居括之东门生三子伯福公其季也命为族父仲逹后读书攻文不求仕进而以孝弟和厚闻乡邑冠婚防祭悉遵古礼与人言必忠信而行未尝异其言见人有贫匮者则周之无吝色众皆称为善人长者二子长宗寜而宗永公其仲也天性頴异于书无不观开巻即了其大义而尤精钟王书法孝养二亲生则致其乐死则致其哀始终不违于礼善事其兄惇睦无间言视其休戚不异于巳兄尝坐事势危急奋欲以身代倾赀营救乃得免无毛牦顾计心女弟及笄厚为奁具嫁之不以烦父母尝长里中徭赋时其征敛而均其劳役不肯妄取一钱人有讼不平者是是非非务尽道理不茍为异同饥寒者衣食之危难者拯救之死不能则与之棺焉其于宗戚尤有恩义性不嗜酒然亲戚过从必倾倒尽欢而后罢年五十即以家事付诸子而命之曰治家者理田园为学者成功名无忝祖宗则吾志得矣五子长希表早卒次希进次希逺次希琏取进士由监察御史陞今官有誉于时次希通孙男十五人曾孙男四人孟子曰古之人修其天爵而人爵从之盖天爵者人爵之夲也天爵既修则人爵自至二公之徳修于身岂有意于人爵哉而天之报之不爽毫髪故锡以贤子孙俾有爵位于朝而褒赠及焉使人知为善者虽不生享其荣而必光显于后足以见天之佑善不诬也是碑之作岂独以着公之美于无穷而凡为善者视之其亦可以无怠矣诗曰
　　薛始夏封实蕃其裔闽浙再迁宋元之季有伟二公令徳在躬以仪其家暨于乡邦子孙克贤祖考之庆锡此褒宠天子眀圣锦诰煌煌龙翔凤鶱于粲其文贲于九原三品之阶六卿之贰以为公荣父子世继为善有报天道则然天茍不违奚后奚先斵石道周负以趾刻此铭诗垂示无已
　　赠参政陈公墓碑
　　宣徳五年十二月贵州右布政陈君俊名以考绩在北京间过予拜而言曰先人之不幸乆矣既于邑之陈巷桥东山之原思有以昭徳垂后然稽缓至于今其敢曰有待哉兹幸防国恩赠官三品而俊名亦老矣于今弗图使潜徳懿行乆而或冺则不孝莫大焉惟墓前有石可以镵刻而示之逺敢请文于先生予不获辞公讳茂字叔英世居嘉兴海盐之赵庄盖宋丞相尧叟之裔谱亡不知其所以徙曾祖【阙】祖万皆不仕而家富饶四方之人客海盐者多依之父皋甫克绍先业而乐从贤士大夫游乡称善人母殷氏生公秀伟不凡延名师教之读书通大义而循循雅饬皋甫与浙江儒学提举杨廉夫交莫逆防夫见公大竒之嘉兴陆庭芝富而好礼亦与防夫游尝托防夫为择壻谓莫如陈皋甫子叔英庭芝乃馆公于贰室见公恭谨有礼法益爱之委以家事公宽厚乐易其言行必审理度义未尝忤于物嵗甲午大饥乡邑流殍者甚众公悉发粟赈之頼以全活平居假贷以济人之急尤多人有患难公极力救解未尝有徳色人或负公众为公不平公曰寜人负我卒不校其所为类如此故乡人称为有徳长者配陆氏有贤行凡公之所欲为皆克成其志公卒独延名儒以教俊名而训励于内尤笃故俊名克自树立洪武中以才举厯官至贵州右参政防朝廷加恩任职之臣而推本于亲于是以俊名所居官赠公而赠陆氏为淑人公以洪武壬子六月初八日卒年四十八淑人年六十一卒于洪武己巳某月某日而祔于公之墓呜呼若公者可谓笃于为善者矣夫善积于躬虽不闻逹于当时然必光显于后故公没五十年而有子克昌大其门显扬于父母天道然也惟自古观人于显则易征而隠则难见公隠者也然于今观之可以知其徳矣俊名今为右布政秩二品其所以显亲者盖未艾然则公之徳不尤可征矣乎故表而着之而系以铭铭曰
　　陈本妫姓始于有虞暨封于陈受氏之初维蜀尧叟显于宋世海盐赵荘绵绵其裔公生克贤善以植身笃其恵慈以安贱贫天降防年民乃离析倒廪倾囷惟义是亟谓当百年而不其延何愧于人何辜于天有子令才藩辅是寄三品之封荷圣天子命书煌煌为龙为光夫岂偶然帝徳是将为善必报亶天之道区区鄙夫胡责近效陈桥之东有郁者坟昭徳垂休视此刻文
  </div>
  <div class="pagination">
   <a href="抑庵文集_page24.html">
    上一页
   </a>
   <span>
    ...
   </span>
   <a href="抑庵文集_page20.html">
    20
   </a>
   <a href="抑庵文集_page21.html">
    21
   </a>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <a href="抑庵文集_page24.html">
    24
   </a>
   <span class="current-page">
    25
   </span>
   <a href="抑庵文集_page26.html">
    26
   </a>
   <a href="抑庵文集_page27.html">
    27
   </a>
   <a href="抑庵文集_page28.html">
    28
   </a>
   <a href="抑庵文集_page29.html">
    29
   </a>
   <a href="抑庵文集_page30.html">
    30
   </a>
   <span>
    ...
   </span>
   <a href="抑庵文集_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
