<!DOCTYPE html>
<html>
<head>
    <meta charset="UTF-8">
    <title>吴文正集 - 第 29 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 29 页/共 58 页</h1>
    <div class="content">　　眉山则堂家公如箕子归周而不仕周其外孙临卭常君不肯为农为贾为胥为吏以贱辱其身而寄迹于老氏清静之教公遂为言老氏所以同于吾圣人之易者而并及陈邵周子之学所望于其外孙者不其逺乎常君籍记外祖之训罔敢坠遗述一图以广羲文八卦之说可谓不羞其先世不忝其外氏者矣邵子曰老子得易之体又曰孟子得易之用进退存亡不失其正家公有焉消息盈虚与时偕行常君有焉祖孙之所得于易者如是邵周授受之次则颇与予所闻异予所据者邵子文所记陈授穆穆授李李授穆亲授于陈而非转受于种也种亦得陈学之一支传于南方刘牧承其绪或以周子与牧同出此一支者非也周子之学乃其自得而无所师授至谓穆传之周尤非也朱子发进易传表盖踵讹而失其实何也周在南穆在北足迹不相及也何繇相授受哉虽然不足深辩也予愿常君忘言而用易忘象以体易言可忘也象可忘也之者又奚足云
　　题朱巨观道宫薄媚曲后
　　李杜文章在光焰万丈长惟子瞻赞太白真介甫赞子美像能得其似盖蘓学李王学杜知其诗是以知其人也金儒朱澜巨观効黎园十曲赞杜有为予言朱之为人及出处者予读之悲其志云
　　题羊舌氏家传后
　　礼不防其本君子谓之仁何也以其心之厚也凡物知母而不知父众民知父而不知祖人之本乎祖也非心之厚者其孰能推本而不忘羊舌受氏垂二千年武义将军繇东平徙固安恐坠其氏谆谆然命其孙孙禧承大父志南走山阳访求宗人旁考谱牒以明所本既不获则姑述所知托诸能者着家传以传信用心不亦厚乎禧字吉甫号本讷翁夫貎木言讷质之近仁者也即此一事近仁可知矣又奚待稽其貌与言也哉司业尚文蔚亟称其贤故予为识传左
　　防赵运使録中州诗
　　唐人诗无一句一字不切题者宋诗盖不能然夫诗或言志或冩情或感时或即事固各有当而咏物尤难于精工运使赵侯以近世中州集録出七言八句三十七篇畀王子宁俾初学不至失于支离由此可入唐诗门户矣
　　题陈徳仁通书解
　　圣门诸弟子聪明卓识者顔子为最子贡亚之然以夫子之言性与天道为不可闻何也圣人教人随其资质所可到未尝躐等陵节而语此其所以不可闻也晩年赞易始发性与天道之秘率皆当时弟子之所未得闻者濓溪周子至于千载之下不由师授黙契道妙本夫子赞易之防作太极图通书盖几于生知而可比圣门顔子矣新安朱子训解周子之书亦旣该备里中陈徳仁笃志于学道经释典俱颇搜猎又取通书敷畅其言俾读者易晓良可嘉已予嘉其志之不凡而期其识之诣极也故书此以勉焉
　　题蔡人杰诗后
　　人未易知也蔡人杰清俊好修余喜其标格而未知其诗今始见之五言若古体若近体七言若八句若絶句殆无一不中度恃才任气狂呼乱噭者岂知其字字句句不苟哉盖自后山简斋二陈法中来而无摹拟蹈袭之迹学诗而若是庶乎其可矣彼皓首苦吟或不能通其解余言非过知诗者试观之
　　题宏斋包公巽斋欧阳公遗墨后
　　玉谿翁尝登旴江宏斋先生庐陵巽斋先生之门予于二先生皆闻其风而不及识今见翁所蔵六诗一书如见其人焉得包之卓伟则于道可以进取得欧阳之醇厚则于非道有所不为观者因是踊跃奋迅以睎前修可也岂可但珍其遗墨而已哉





　　吴文正集巻五十六
　　钦定四库全书
　　吴文正集巻五十七
　　元　吴澄　撰
　　题防
　　题致堂胡公奏藁后
　　致堂胡公此书忠直敢言似贾傅至今读之流涕清江曽忠节公娶胡公孙女封新平郡夫人藏此书藁藁有涂抹改窜字易世后弗能有曽之曽孙以授长乐张圻得其判而阙其前其前幅予及见之于豫章蒋钧之家二家各寳其所寳呜呼安得好事者合而一之乎此书建炎己酉嵗上第三己酉嵗人观于第四己酉嵗之前二年人谓临川吴澄也
　　题长丰镇庙学志后
　　以庙貌祀先圣先师礼欤前世未之闻也民间立庙设像如郡县礼欤近世未之闻也古莫长丰镇张仪父知纲常所系归功于圣人庙焉像焉以示报本郡守县令嘉其心春秋仲月上丁日分僚属诣其庙行释奠礼繇是一方之民知所劝俗为之移其于世教不无助也是以谈者尚之呜呼古者饮食必祭先代始为饮食之人不忘本也毎嵗八蜡虽百物之防无不报仁之至义之尽也有家者祭户灶门行中霤有国者祭社稷及境内山川有天下者祭百神至尊至重者皇天后土也夫孰非报本也哉然而各有分限何也曰礼然夫子之功如天地岂直四方百物一饮一食之所可比王仲淹有云太极合徳神道并行吾于夫子受罔极之恩然则人人当知所报也而报之有其道张氏之心诚厚矣而郡守县令之嘉之也亦宜虽然予之所期进乎是因报本之心而求其所谓道者考文以益其质循名以得其实于事之已然理之当然洞究而无违知道之在是而报本之心将日加厚焉而不能自已其眞见卓识有协于理盖不待于予言也
　　题晋周平西改励圗
　　刚恶之害人类蛟虎柔恶之毒人类蛇虺改过迁善之勇唯刚者能之周处少年之恶刚恶也是以一悔悟间为善如此其力千载之下观其图尚慨想其风烈人亦何惮而不为善哉世之柔恶者藏戈矛于谈笑中而终身不知悔悟又周处之罪人也
　　李宗明诗防
　　予在乡与丰城诸诗人防宪使陈公逺矣若掲养直若赵用信若蔡黻胡琏掲傒斯铁中之铮铮者来京师又见李宗明诗胡蔡赵掲伯仲间也岂非犹有龙泉太阿之余灵钟而为人发而为诗与何其诗之超超如此哉宗明今为参政公客晨夕见闻必有出于诗之外予将问焉
　　冯窦二子善事叙后防
　　北平冯窦二家之子偿金辞金其事与童防训所载包孝肃公尹京时事正同二家非有所稽而慕仿于所行偶与之合盖良心之天自然而然时异而心则一也然包公之民有此善行不知其姓名为谁冯氏窦氏因佥宪潘泽民上其事于台故至于今有知之者翰林张仲勉与之同乡知之尤悉往往喜为人道而吾祭酒先生刘熙载又为叙述以传于世三君子之用意厚矣夫彼之一善何暇计名为之哉而君子能俾其事不至冺没流布广逺万一贪鄙有闻缘此愧悟寜不可以兴防譲之风乎是则岂惟二氏子之善抑亦三君子之功也
　　防庐陵公书后
　　庐陵公魁多士歴二十年位不至通显盖其时非媚柄臣者不可以得志也国将危亡犹为江西安抚招集乌合之众入卫不见容于内又以江广宣抚出未及行而国事去矣大兵临逼邀宰相诣军前陈相遁吴相泣不知所措众推公为右相往军前祈请至则拘留夜逸趋闽间关险阻卒以就俘求死不获在拘囚中乃有乡人为求志墓者此其答书也呜呼悕矣
　　题陆传甫墓志后
　　文安先生兄弟六人其伯兄从政君之孙传甫粹行逺识不殒家闻号燕居之室曰颐庵葬时江西运管黄侯为撰志铭事覈辞逹足章厥美后复改葬季子士楀自记碑阴痛恻恳至允克孝慕于是知陆之世有人也士楀字景荐介特寡合博记工文
　　题河南世系后
　　大程先生仕金陵宋淳熈间祀于学既而有専祠既而有书院犹以为未也乃立五世孙奉祠事朞而殇又以名防学者承五世孙后先生为往圣继絶学而诸君子为先生继絶世亦云厚矣呜呼曽是足以报罔极之恩哉二百年来家藏程子之书又诵程子之言口説沸溢或谓洛学盛行呜呼果有一人能明斯道者乎然则世之已絶而复续也若可幸道之已续而又絶也寜不重可叹矣夫
　　题澶渊孟氏族谱后
　　昔周公大圣着大勲劳于天下元子侯于鲁歴八世十四君至桓公桓公之庶长子为卿传家曰仲孙氏一曰孟孙其别曰孟战国时有亚圣大贤居邹汉唐代生闻人皆以儒学文艺显圣贤之流泽逺矣哉临川之孟其先自澶渊伏道村徙开封长垣县开封之初祖端拱间明经及第卒赠太子中舎一传而賛善传而侍禁三传而特进公南渡四传而中太公始居临川临川之系且八九世矣自端拱讫德祐垂三百年仕宦不絶与宋相始终而族亲雍睦家庭礼法蔼然圣贤遗风临川故家文献之盛未有出孟氏右者中太公之六世孙濬川寄示其父登仕君所叙族谱予三复焉噫古者公侯伯子男有国国统于君卿大夫有家家统于宗后世无建国之封无立家之任宗法废而族无统是以族之蕃衍者往往散漫不可考今孟氏子孙虽当更运之后犹能自振防以不陨坠修其谱牒明其世次绳绳不紊以有俟于方来用意逺矣其可谓无忝于圣贤之后者夫
　　题咸淳戊辰御赐进士诗后
　　咸淳辛未嵗予与朱光甫先生同试省闱试毕同途而归今四十三年矣其子希一以戊辰特奏名时所得御赐诗墨刻示予观之然
　　题文公赠朱光父二大字后
　　朱光父先生工律赋为举子师尤精于校文少年贡于乡五举推恩得官又两与转运司贡咸淳壬申主吉州太和学事县学春试时文公天祥张公槐应皆家居春试取中第一名赋出自文氏第二名赋出自张氏人莫不惊骇曰暗中摸索而得二抡魁之文异哉其年秋试文氏子弟宾客投赋巻六十考校毕无一中选文公阅巻见先生披抹大敬服谓遭黜落宜当遂书古香二大字寄赠云先生名桂发古香者其书室之扁也官至江州德化丞子希一醇儒不坠其家学
　　题朱望诗后
　　父党朱賛府之孙友人朱希一之子曰望年未三十而能诗不陈不腐美矣哉吁望前来吾语汝陈腐诗之病强学俊逸语亦诗之病望也审诸
　　防梅亭李侍郎二絶句
　　记曰亲亲故尊祖尊祖故敬宗敬宗故收族宗子法废而族人无所统收族之道难矣哉故吏部侍郎梅亭李公为崇仁逹官其族伯父巨川少尝从公之王父藏修翁学长而出赘乐安石陂之邹同宗几不相闻公自成都运使奉祠家居而巨川之子春卿来谒公颇忆幼侍王父时知有巨川名字春卿出巨川手抄藏修翁与其兄县尉外舅周府君倡和诗一编公览之怆然欵留缱绻其去也赋二絶句赠别春卿自叙于左方珍袭以贻子孙公不以贵而遗其族春卿不以逺而忘其宗盖两得之公之从子涛孙畬畿暨曽孙孙元升各有和篇而春卿之孙善述曽孙文从文应文定孙仁夀溥守防遗墨唯谨中更乱离屡失复得前既镌诸石矣今又并刻所和之诗厚之至也亦以见李氏子孙之多贤也夫
　　题先月老人自志碑阴
　　逹士之自为志者有之而谌君道夫之为是也似太蚤计然予观世人志墓或太丰而涉虚或太损而失实孰能如自叙者之覈乎君胷次明莹无留滞故其形于文辞者亦然恳恳焉恐子孙以多财益过朂之以力学朂之以好贤朂之以孝友其贻谋训逺矣君之子孙宜何如哉
　　题安湖书院始末后
　　汉循吏化潢池弄兵之赤子卖刀劒买牛犊史传以为美谈吾乐安何侯初登进士科尉庐陵已着吏能署临江录曹仕弥进学弥优反宰其国建安湖书院于邑之衣锦乡敦以诗礼能化一乡素不可化之民讫今不复弄兵虽汉之循吏何以尚兹于乎士君子有志斯世大而宰天下小而宰一邑皆可以行志顾其人何如耳斯髙用而盗贼遍山东林甫国忠用而盗贼遍河北卒以亡秦而乱唐一郡县之小用得其人则如此以天下之大用不得其人则如彼人才之有关于斯世岂小哉天下不难治也安得如侯者千古布泽郡县哉侯讳时字了翁后辈尊称为见山先生采季侯之同年进士安抚江南西郡侯主管严宜文字朝今提举江南西常平茶盐事不及上未几衔石填海之志不遂匿姓名曰坚白道人市药民间数年后还家以夀终
　　题读书説后
　　人之异于物者以其心能全天所与我之理也所贵乎读书者欲其因古圣贤之言以明此理存此心也此心之不存此理之不明而口圣贤之言其与街谈巷议涂歌里謡等之为无益与已了不相干冝其愈读之而愈不知味也故善读者如啖蔗不善读者如嚼蜡读书者当知书之所以为书知之必好好之必乐既乐则书在我苟至此虽不读可也
　　防竹居诗巻
　　尚书月湖何公盛德尊爵为吾乡之望人其从子仲躬父清致雅懐为其家之贤胄所居多竹因号竹居当时名士竹溪李君为之赋诗竹林陈运使野航谢常卿又嗣为之赋尚书公集中有诗亦所以状竹居也李聂二侍郎皆属和尚书公之韵诸贤辞翰前后辉炳百有余年矣竹居君之曽孙润袭藏之以至于今时运迁革而故家之流风犹存见者固为之惊喜又以嘉竹居君之有后云
　　题实堂记后
　　曩嵗闻人称江西行省省掾王暄君宝之美不知其为何官也延祐三年冬盱江饶抃士悦来言其邑宰之防问为谁曰王君寳也于是始信曩嵗所闻之不虚士悦曰君寳处新城五年矣终始如一日予于是益嘉叹焉近年防耻道丧仕者往往为利而仕殆如市门之倡穿窬之盗失其身犯法所禁为人之所不为苟可以得利不顾也故不能自守者十之九间有不取者伪也伪于初任者至任而变伪于一二年者至三四年而变君寳省掾时如此邑宰时又如此初年如此五年时亦如此则其防之实非伪也审矣君寳恵于民能于事多可称而予独深喜其防防为本也苟无其本虽有他善不足称也已君寳以实名其堂有为之记为之説者予闻士悦之言因着其防之实而附书于左方
　　题李伯时九歌图后并歌诗一篇
　　九歌者何楚巫之歌也巫以歌舞事神手舞而口歌之九歌之目天神五人鬼二地示一俱非楚国所当祀而况民间乎物魅一又非人类所与接也然则楚巫事之而有歌何耶古荆蛮之地中国政化之所不及先王礼教之所不行其俗好鬼而多淫祀所由来逺矣三闾大夫不获乎上去国而南覩淫祀之非礼聆巫歌之不辞愤闷中托以抒情拟作九篇既有以易其荒淫媟嫚之言又借以寄吾忠爱缱绻之意后世文人之拟琴操拟乐府肇于此琴操乐府古有其名亦有其辞而其辞鄙浅初盖出于贱工野人之口君子不道也韩退之作十琴操李太白诸人作乐府诸篇皆承袭旧名撰造新语犹屈原之九歌也太一天神也按天官书中宫有太一星非此之谓礼记云礼本于太一庄子云王之以太一太一者天地之始也主宰之帝故曰上皇祠在楚东故曰东皇犹秦祠白帝于西畴也司命亦天神也周礼所祀有司中司命注以为星非也司命者万物之母也有大有少在周礼一为司中一为司命中者民受中以生之中命者阴阳五行化生万物之命也东君日神也礼云春朝朝日又云王宫祭日祀于东方故曰东君云中非云神也周礼祀风师雨师而不言祀云云师雨之属也固宜有祀或谓楚有云梦二泽云泽谓之云中梦泽谓之梦中云中君云泽之神也考之歌辞曰日月齐光曰龙驾帝服曰猋逺举曰横四海乃天云非云泽也湘君湘夫人之称黄陵庙碑楚辞辩证备矣太一尊神歌辞独简质而庄重择日辰盛服饰洁器物备音乐以致其尊奉臣之修其忠善以事君犹是也司命云日言神既来而遄去以况君始亲已而后疏之于皇英欲一见而不可得以况己欲见君纳忠而卒不答也河伯与巫既别而波迎鱼媵近于古者三有礼焉之遗风而楚之于原不如是故集注有云原岂至是而始叹君恩之薄乎八萹并以神况君山鬼物魅耳不可以况君也故原特变上八篇之例不作巫语而作鬼语言鬼欲亲人而不亲之以况巳欲亲君而君不亲巳也夫此歌假设之辞与戱剧何异而唯恐引喻失当有乖尊卑之礼敬之至也九歌之后有二篇国殇者为国死难之殇礼魂者以礼善终之魂年十九以下死曰殇不终其天年而死亦曰殇春兰秋菊终古无絶四时祖考之尝祭也前之九歌原托以伸己意后之二章无所记意且为巫者礼之辞而已盖与前九篇不同时后人从其类而附焉此画李伯时所作伯时画妙一世而或传此画若有神助然盖其尤得意者予在洪都郡守毛侯出示予既为作解题而复隠括九篇歌辞成诗一篇与歌之意虽防不同而明原之心其趋一也呜呼千载而下能有契于原之心者尚有味于予之言哉
　　李家画手入神品楚贤流风清凛凛谁遣巫阳叫帝阍为招江上归来魂音纷纷音纷纷柱髙辰逺聪不闻扶桑初暾海横云二妃涙洒重华坟司命播物泥在钧洪纎厚薄无齐匀公无渡公无渡冲风起螭鼋怒夜猿啾啾天欲雨天欲雨迷归路嵗晏山中采兰杜灵修顾顾复去莫怨瑶台神女妬坎坎鼔进芳醑耻作蛮巫小腰舞千年往事今如新摩挲旧画空怆神腾身轻举一回首楚天万里江湖春
　　题杨氏忠雅堂记后
　　人之所志有雅有俗志之雅俗不同亦犹雅言之于方言雅乐之于燕乐也贵防所事非声色之娱则竒珍之玩而汉河间献王独好书史称其大雅不羣有以也杨氏莘故家前代尝掌书监近年二政府位中朝职外服者累累有亦显且盛矣家不聚货寳以愚子孙惟储书及名画墨迹今郎中士允曩从其父唐州使君宦四方又购书二万巻并其先世所藏作堂以贮扁曰志雅其亦有慕于古之大雅不羣者欤予闻异端者流之訾吾儒也曰儒家器械备具竟不一用吾持寸铁即能杀敌盖讥儒之博而寡要云尔博而寡要犹讥储而弗用其讥又当何如且夫大雅君子之储书以遗后固将有所用也请言书之为用通天地人曰儒一物不知一事不能耻也洞观时变不可无诸史广求名理不可无诸子防戱词林不可无诸集旁通多知亦不可无诸杂记录也而其要唯在圣人之经圣人之经非如史子文集襍记襍録之供涉猎而已必饮而醉其醇食而饱其胾我与经一经与我一使身无过行心无妄思其出可以经世使心如神明身非血肉其究可以不世是则书之有功于人人之有资于书而储之者所以有期于将来也不然一一垂牙籖新若手未触李邺侯之初意岂如是哉杨氏子孙其勉诸堂有记
　　题鹤山魏公所撰二李墓志后
　　宋东都二百年间崇仁未有显者南渡后四吴始以有学有文显然居士布衣不仕国录免解法身吏部特恩补官唯司封繇进士选佥书罗公尚书何公侍郎李公进士成名者也侍郎之考次琮父王考仲实父所学与三吴伯仲为乡里后进师宜显不显临卭魏公为之志墓叹其不逢呜呼当时取士拘进士一涂而崇仁一邑若吴若李数人皆于是科不利进士果足以得人乎哉魏公所撰二志铭髙古栁韩近代之文鲜有其比亦李氏一寳也侍郎之曽孙稹出示魏公真迹因识其左云
　　防黄革讲义后
　　黄革文炳别去不翅十余年今观其史评讲义等作辞逹理长俱有可采革之先君子清节恵政天所必佑其多闻子也宜哉
　　题约説后【缺】
　　吴文正集巻五十七
　　钦定四库全书
　　吴文正集巻五十八
　　元　吴澄　撰
　　题跋
　　题延祐丁巳诸贡士诗
　　江西省试士与选二十有一人省府命其属吏王君质持檄诣门礼请赴省敦遣诸所贡士萧然清寒頺檐败壁氷雪相防其礼使人也各赋一诗为赠而已君质跋履辛勤资屦匮乏而以气味之同得所赠诗如寳珠玉于是度越时流逺矣便道过予喜而书其赠诗之巻首
　　题李太白二诗后
　　太白诗中之圣其语有似乎天仙此二诗尤超逸然其指归不过借醉以遣累耳太白尝见司马子防亦闻所谓坐忘者乎倘得闻之虽不饮一滴而百虑俱消岂必如刘伯伦阮嗣宗哉惜乎其有仙才而未闻道也
　　题邓希武丧母杂记
　　仪礼曰继母如母其传曰继母之配父与嫡母同故孝子不敢殊也乐安邓希武于继母彭氏之丧哀疚痛切情见乎辞有通乎礼者有从乎俗者虽不一一仝于古而其孝心则至矣哉史称昔贤之孝于母大率皆继母也希武质美学赡弥老弥笃凡事过厚况亲丧乎丧过乎哀不及不可也观过斯知仁矣吾于希武见之
　　题王景渊道书
　　世祖皇帝焚毁道家説谎经文此其一也宜黄王景渊留意仙学博覧异书引用修真语言多有可采何不效张平叔石得之薛道光軰自成一编以行于世又安用依附其所不足依附者哉紫洞賔题
　　题习是病中所书字后
　　临江习是六七嵗已善书广轮或五尺许运笔如飞似不经意而劲徤遒美虽老于觚翰者叹奨不已外省上于朝一时倾动逹官巨人目为竒童发充国学弟子员予嘱博士助教令授之业以大其成越三年予以疾去官是年习生亦以疾还家其明年竟死年十有五噫人言早慧者不夀岂其然乎顔子贤而夭李贺才而夭一艺絶人而亦不能乆于世何哉其父悲哀以其病中所书示予予亦为之然
　　题葛教授家蔵雪斋姚公墨迹后
　　雪斋姚公辞翰逸迈近世鲜俪曩在京师识公之从子端夫绰有诸父风今覩葛教授家所蔵墨迹把翫不忍去手于乎中州遗老如斯人者不可复见矣为之悲叹而志其左方教授得之于其外舅王水监水监尝客公之门者
　　跋姜清叟画
　　郡人姜清叟工画尝进之翰林学士程公公曰吾往来临川数数乃不知有此画史与同逰别墅留半月学士公既善之天师真人又喜之二人贵且富蓄古今名画非一其于画品髙下了然心目间得二评亦可以収名定价矣夫
　　题山南曽叔仁词后
　　予乆闻新城邑长之贤且能昨嵗吾老友山南曽君作词以美之己足实前所闻矣因公事经吾乡过吾门得望其眉睫聴其言论察其心胷益知其人之真有识有守如此为之民者一何幸哉他时名位益峻声实益孚苟有良史传循吏舎斯人其谁乐道其善所以劝也
　　跋皮昭徳蔵李士所临书谱
　　延祐五年澄以集贤直学士召脩撰虞伯生将防而南侍读学士河东李士亦被命祠衡岳讫事过家是年五月与平江州判官清江皮昭徳防于豫章留月余欲俟澄与伯生至澄以疾病六月始克就道至则侍读公行矣临别时以其所临孙过庭书谱赠昭徳意甚不轻盖侍读于皮氏昔为故旧今则婚姻而伯生与澄素忝其相知以士之俊迈超逸而于亲故慇懃缱绻如此亦其徳之厚也
　　题李承防赠吴琏手帖后
　　庐陵吴生儒家子中罹兵变掠卖于郓之苏家苏为婚娶生往见承防李公告之故公勉令报苏待遇之意蔼乎仁义之言哉生遵所教不敢有离心其后苏竟焚劵放还吴之知恩苏之知义可谓两得然皆自李公发之有徳之言其有禆于世若此吴既来南寝食不忘公之徳蔵公画像出入与俱晨夕敬事焉子昔拜公于京师今为识其左方盖以嘉吴生之厚抑以叹李公之不可复见也生名琏
　　题姚博士与洪汝懋赠言后
　　豫章四洪黄太史之甥也玉父之后有夙慧文工才俊繇国学生预贡礼部防特恩出长东湖书院行之时博士姚君所以教戒之者至矣尚思无负于博士之言哉
　　题甘公成诗集
　　延祐四年秋乡试校文毕于东湖书院见一士问其姓字曰甘公成示予书二帙皆律厯度数之学此虽末艺然为士者往往不知而能究之不差可尚已今又见其诗文一篇语甚俊防噫才士也夫虽然诗文度数之外犹有当学者亦知之乎
　　跋冯元益诗
　　頴川冯元益诗效陶靖节韦苏州欲其冲澹自然而然非求工于一字一句者元益虽受特恩提举江西等处儒学事而科举进取之文尤长且将以才进士名一世不止于为诗而已
</div>
    <div class="pagination">
<a href="吴文正集_page28.html">上一页</a><span>...</span><a href="吴文正集_page24.html">24</a><a href="吴文正集_page25.html">25</a><a href="吴文正集_page26.html">26</a><a href="吴文正集_page27.html">27</a><a href="吴文正集_page28.html">28</a><span class="current-page">29</span><a href="吴文正集_page30.html">30</a><a href="吴文正集_page31.html">31</a><a href="吴文正集_page32.html">32</a><a href="吴文正集_page33.html">33</a><a href="吴文正集_page34.html">34</a><span>...</span><a href="吴文正集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
