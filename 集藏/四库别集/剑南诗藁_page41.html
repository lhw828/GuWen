<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 41 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 41 页/共 193 页</h1>
    <div class="content">　　初寒
　　我穷不自活万事付天公今年寒苦晩雾雨常蒙蒙虽逭裘褐忧坐念疾病攻清夜喜不寐万木号西风新霜才几何瘴疠一扫空晓看乌臼林已有数叶红微云时去来寒日犹曈昽振衣起出户一笑寻邻翁
　　出塞曲
　　北风吹急雪夜半埋氊庐将军八千骑万里逐单于汉家如天臣万邦欢呼动地单于降铃声南来金闪铄赦书已报经沙漠
　　无题
　　碧玉当年未破学成歌舞入侯家如今顦顇篷窓里飞上青天妒落花
　　道室即事
　　一簮残雪寄林亭手把黄庭两巻经琴调养心安澹泊炉香挽梦上青防随缘久已均忧喜玩世惟须半醉醒溪父园公殊未见頺然谁与共忘形
　　夙兴
　　青灯黄巻拥篝炉残髪垂蓬未暇梳略似诸生勤夜课絶胜小吏迫晨趋鸡声喔喔寒犹力月影离离淡欲无幽致满前君不领枉因防滞叹头颅
　　长安道
　　千夫登登供版筑万手丁丁供斵木歌楼舞榭高入云复幕重帘昼烧烛中使传宣骑飞鞚达官候见车击毂岂惟炎热可炙手五月瞿唐谁敢触人生易尽朝露晞世事无常坏陂复士师分鹿真是梦塞翁失马犹为福君不见野老八十无完衣岁晩北风吹破屋
　　记梦
　　夜梦有客短褐袍示我文章杂诗骚措辞磊落格力高浩如怒风驾秋涛起伏犇蹴何其豪势尽东注浮千艘李白杜甫生不遭英气死岂埋蓬蒿晩唐诸人战虽鏖眼暗头白真徒劳何许老将拥弓刀遇敌可使空壁逃肃然起敬竪髪毛伏读百过声嘈嘈惜未终巻鸡已号追写尚足惊儿曹
　　冬夜读书
　　茂陵病后非平昔瘦骨竛竮短髪疎红烛悔从长夜饮青灯喜对少年书圣贤亲见生非晩忿欲俱空死有余破屋頺垣君勿笑更防诵满吾庐
　　游僊【罗涧谷选放翁诗有游僊七言古诗一首即飘飘初珥玉殿三絶句合成者附记于此】
　　飘飘鸾鹤杳难攀万里东游海上山应有世人遥稽首紫箫余调落云间
　　又
　　凤舞鸾歌宴蘂宫碧桃花下醉千钟红尘谪满重归去花未开残宴未终
　　又
　　圃春风赐宴时双成独奏玉参差侍晨饮釂虚皇喜一段龙绡索进诗
　　又
　　初珥金貂谒紫皇僊班最近玉炉香为怜未惯丛霄冷独赐流霞九酝觞
　　又
　　玉殿吹笙第一僊花前奏罢色凄然忆曾偷学春愁曲谪在人间五百年
　　过邻家
　　今日病良已笻枝发兴新高居遗世事一笑过吾邻夕照明丹叶秋风老白苹素衣虽化尽不为犯京尘
　　山园晩兴
　　传杯谁与豁幽悰霜晩黄花未满丛过雁一声寒霭外短篱数掩夕阳中易虽病里犹能读诗到愁边始欲工惟有功名真已矣嬾将华髪对青铜
　　初冬出扁门归湖上
　　桑柘枝空叶作堆斜阳更着角声催云归玉笥茫茫去水下兰亭曲曲来稻垅受犂寒欲遍渔船入市晩争囘貂裘破弊霜风冷愁对青灯拨瓮醅
　　新寒小醉睡起日已高戏作
　　倦眼蒙眬睡易成华胥税驾不多程衾重枕稳当霜夕氊暖屏深拥宿酲栩栩蝶魂闲自适緜緜龟息静无声幽栖岂是忘微禄正怕绦铃扰五更
　　太息
　　闲将白髪照清沟太息年光逝不防勲业无期著书晚此生与世判悠悠
　　冬夜读书
　　平生喜藏书拱璧未为宝归来稽山下烂漫恣探讨六经万世眼守此可以老多闻竟何用绮语期一扫幽居出户稀衰病拥炉早青灯照黄巻作意勿草草
　　晩歩
　　地炉附残火将夕鸟雀喧食已了无事扶杖闲出门披披归云阵淡淡新月痕平生足忧患岁晩信乾坤缓歩牛羊巷浩歌桑柘村九原不可作吾意与谁论
　　村舍
　　空谷人稀到新寒病顿轻晨霜催小猎宿雨润新耕草莽秦驰道云烟越故城千年不磨灭惟有暮山横
　　野歩至近村
　　随意出柴荆清寒作晩晴风吹雁北郷云带月东行童稚争追逐渔樵习送迎白头宁复仕惟此饯余生
　　夜坐油尽戏作
　　金樽画烛少年豪白首孤灯不厌劳夜漏虽深书未竟半缸谁与续残膏
　　又
　　欲尽残灯更有情可怜剪断读书声区区纸上太痴计一笑开门看月朙
　　岁暮
　　离离井上桐郁郁墙下桑零落岂不悲无奈中夜霜蟋蟀更可念岁暮依客牀客亦自孤寂衣篝歇残香一灯挂西壁耿耿青无光援笔欲写愁三喟不成章
　　幽居感怀
　　偶傍枫林结数椽东归也复度流年汀洲雁下依残水墟里人行破夕烟十月风霜欺客枕五更鼓角满江天散闗清渭应如昨囘首功名一怆然
　　山中夜归戏作短歌
　　骏马不用换美妾名酒不用博凉州霜天饮酒骑马出驰猎蹴蹋川原秋少年意薄万户侯白首乃作穷山囚箭锋岂必尽狐兔胷次聊欲平山丘夜归湖上酒初醒庄舍萧条灯火冷解刀自笑太麤生却染松煤飞兔頴
　　狂歌
　　少年虽狂犹有限遇酒时能傲忧患即今狂处不待酒混混长歌老岩涧拂衣即与世俗辞掉头不受朋友谏挂帆直欲截烟海策马犹堪度云栈枵然痴腹肻贮愁天遣作盎盛藜苋髪垂不栉性所便衣垢忘濯心已惯眼前故人死欲无此生行矣风雨散羞为尘土伏辕驹宁作江湖断行雁
　　迟暮
　　迟暮固多感况此岁峥嵘霜霰忽已集夜闻络纬鸣青灯不解语依依有余情铜瓶煑寒泉中作笙箫声沈忧能伤人一夕白髪生蓬莱渺云海金丹几时成
　　种秫
　　种秫供留客移花待探春愁边开乐国闹里作闲身鬓髪今如此头颅莫问人白鸥非避俗野性自难驯
　　拥炉
　　睡少人人笑老生拥炉孤坐欲三更月移西去失花影风自北来传漏声鳬鼎煎茶非俗物雁灯开巻惬幽情兴来自喜犹彊健一纸清诗取次成
　　冬夜吟
　　昨夜凝霜皎如月碧瓦鳞鳞冻将裂今夜朙月却如霜竹影横窓更清絶造物有意娱诗人供与诗材次第新饥鸿病鹤自无寐山穷水絶谁为邻西村梅花消息动唧唧寒醅渐鸣瓮尽将醉帽挿幽香此生莫作长安梦
　　读书罢小酌偶赋
　　岁晩凄凉氷雪晨頺垣破屋镜湖滨浮生亦念古有死壮气要使敌无人黄巻展残三太息绿尊酌罢一嚬伸躬耕不预差科事犹向清时作幸民
　　移花遇小雨喜甚为赋二十字
　　独坐闲无事烧香赋小诗可怜清夜雨及此种花时
　　书生叹
　　君不见城中小儿计不疎卖浆卖饼活有余夜归无事唤俦侣醉倒往往眠街衢又不见垅头男子手把鉏丁字不识称农夫筋力虽劳忧患少春秋社饮常欢娱可怜秀才最误计一生衣食囊中书声名才出众毁集中道不复能他图抱书饿死在空谷人虽可罪汝亦愚呜呼人虽可罪汝亦愚曼倩岂即贤侏儒
　　冬夜醉解残灯荧然起读书至明赋诗十韵
　　冬夜厌久坐颇幸一醉眠满酌文举尊径卧子敬氊鼻雷未及作眼电遽了然孤灯如秋萤唤我开陈编初欲限一巻随手纷聨翩欢然不知疲忽已晨乌迁嗟我行六十衰病迫残年仕进今永塞文章后谁传饱食而安寝此计定自贤勿学草翁死为人所怜
　　夜行
　　路长忧炬尽马弱畏泥深肠断猿啼树魂惊鬼啸林艰危穷自惯寒苦老难禁囘首金牛道加鞭负壮心【顷自小益还南郑夜宿金牛驿时方大寒人马俱欲僵仆今十二年矣】
　　游淳化寺
　　萧寺久不到偶来幽兴长螘穿珠九曲蜂酿蜜千房雨过山横翠霜新橘弄黄年衰道不进珍重一炉香【僧问极迷如何是祖师西来意师曰古殿一炉香极迷即淳化也】
　　余庆出游夜归
　　杖藜寻胜惬幽情芒屦如飞病体轻迎客野梅才半吐避人山雉尚徐行东谿水落滩声壮南岭云酣雪意成薄暮归来僧已定佛龛独对一灯明
　　游前山
　　兀兀无欢意闲游未拟囘屐声惊雉起风信报梅开山雪堆僧衲溪流动蛰雷平生一桐帽自惜犯尘埃
　　斋前独坐戏作
　　闭户学僧坐颓然遗世情虚窓鸽飞影枯叶犬行声雪拥杉灰暖云垂纸帐明清馋不可耐一笑听华鲸
　　晚同僧至谿上
　　躭躭卧石熊当道矫矫长松龙上天不怕雪云寒到骨唤僧扶杖立桥边
　　僧饭
　　云碓舂秔白斋厨防桂香百穷惭燕颔一饱慰龟肠举世知心少平生为口忙何当弃簮笏终老掩山房
　　山店卖石榴取以荐酒
　　山色苍寒云酿雪旗亭据榻兴悠哉麴生正欲相料理催唤风流措措来
　　平水小憇
　　蓐食草庵中肩舆小市东雾收山淡碧云漏日微红酒斾村场近罾船浦溆通平生喜行路小住莫怱怱
　　自若耶溪舟行杭镜湖而归
　　换马亭前烟火微鬬牛桥畔行人稀云山惨澹少颜色霜日青薄无光辉新酒篘成桑正落美人信断雁空归高楼何处吹长笛清涙无端又湿衣
　　宴坐
　　鼓乐歌万二千天魔欲破幽禅道人袖手心如水一防纱灯夜悄然
　　游山归偶赋
　　此生本寄一浮沤归卧茅茨又四秋习气未除惟痛饮幻躯偶健且闲游买蓑山县云藏市横笛江城月满楼与世沈浮最安乐莫思将相快恩讐
　　六十吟
　　人生久矣无百年六十七十已为寿嗟予忽忽蹈此境衰髪如蓬面枯瘦孤松摧折老涧壑病马凄凉依栈豆尚无筹防活目前岂有功名付身后壁疎风入灯焰揺地炉火尽寒萧萧胷中白虹吐千丈庭树叶空衣未纩
　　舒悲
　　嗜酒苦猖狂畏人还龌龊老病始悔叹天下无此错管葛逝已久千古困俗学扪虱论大计使我思景畧中原失枝梧烟尘暗河洛天道远莫测士气伏不作煌煌东观书无乃太寂寞丈夫不徒死可作一丘壑岁晩计愈疎抚事涙零落
</div>
    <div class="pagination">
<a href="剑南诗藁_page40.html">上一页</a><span>...</span><a href="剑南诗藁_page36.html">36</a><a href="剑南诗藁_page37.html">37</a><a href="剑南诗藁_page38.html">38</a><a href="剑南诗藁_page39.html">39</a><a href="剑南诗藁_page40.html">40</a><span class="current-page">41</span><a href="剑南诗藁_page42.html">42</a><a href="剑南诗藁_page43.html">43</a><a href="剑南诗藁_page44.html">44</a><a href="剑南诗藁_page45.html">45</a><a href="剑南诗藁_page46.html">46</a><span>...</span><a href="剑南诗藁_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
