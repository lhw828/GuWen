<!DOCTYPE html>
<html>
<head>
    <meta charset="UTF-8">
    <title>本堂集 - 第 32 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本堂集 - 第 32 页/共 53 页</h1>
    <div class="content">　　瘦藁呉君子举所作也伍山呉叔度转致其来意曰慈溪黄公旣于巻首着语更求一语于子以自信吁余何足以辱此然闻古之诗三百篇人心天理流动充满自然而然有不容御下逮杜少陵韩昌黎或于其忠爱或于其事实皆非余子所可及流而晚唐以瘦为本斯极矣瘦其肤浅之异名乎是以善为诗者学在其中而不为无益之语今呉君虽自号其诗以瘦而屑于下问凛若不自足者是亦学也学而不已必将充然有得当自知其瘦之为而余之所望于呉君者又岂在诗而已哉前辈谓欧阳公因作文见道理余曰诗亦然呉君其勉之阏逢涒滩仲冬晦日丹山陈某书
　　书东坡风雪竹后
　　大苏清气劲节在宇宙间百世之下槩可想见况此画乃风雪竹乎使人竦然毛髪森洒他固不暇问也强圉大渊献中和节丹山陈某书
　　跋天台童氏子饭牛槀
　　诗至晚唐非古矣然欲至晚唐亦甚难者惟四灵以为得其绪他人盖有穷平生心而终莫之诣童氏子以饭牛槀示清而味和而节人情物意间髓脉自贯殆晚唐而非纯于晩唐者也叩之则曰吾之诗得之俞黙翁黙翁得诸杜少陵信其所由来如此谁复能赘賛一辞惟有敛袵三叹而已强圉大渊献上已日丹山陈某
　　跋任东野诸贤墨宝
　　某生晚于乡先贤翰墨如忠肃陈公宣猷楼公正肃袁公端宪沈公得见固多余则未能尽见也东野任君以所集墨宝示肃襟披阅凡乡之公卿士大夫者皆在焉用心于此亦勤勤矣乎维桑与梓必恭敬止况于乡之人乎况翰墨之有存者乎某为之三叹其不忘本也其非乡人者不暇问强圉大渊献上巳日丹山陈某敬书
　　书天台陈榆收【景参】山房图后
　　英山陈君名山房以榆收收之为义大矣人生而静天之性也感于物而动性之欲也动而不失其性奚其收动而失焉则收其可后乎盖人之失常生于动动之失常患于不知收于易有之复之初九曰不逺复君年未为老顾自以桑榆为迫以收为心其将复于不逺而非迷复者也然学无止法老当益惧其君之所取収之桑榆之意欤是可敬也已因赘数语于图之后亦以自警云强圉大渊献季春望丹山陈某书
　　书邑中文盟集后
　　古者盛时美风俗厚人伦有乡饮焉无非教也世道降时乎赐酺所谓教者安在流而八伯八达七贤六逸业于酒生死于酒皆名教罪人至于洛中耆英集方见其典刑礼节有三代气象又至吕氏乡约相劝相规相交相恤条画斯密矣呜呼乡饮犹曰待其时耆英集犹曰待其人若乡约则又奚待而世方声相撼势相轧货利相骛逐牙距搏噬矛劒攻刺有骨肉所不暇问尚肯为乡约哉余一日过西山妻之兄赵景文出示一编曰文盟酒以洽其情而不至于乱诗以畅其文而不至于肆歌曲以乐其绸缪发其感怆而不至于淫防哀怨渊乎其味其乡约之余乎当今之时而有斯举其于世教闗系甚大是虽盟自闾里之近者同志者始未能使一乡皆防安知不由是焉而闻风皆兴起哉余年七十有四矣相去且六十里而遥无从齿月饮然有契于心矣虽不与犹与也因书所以敬慕之意并所欲言者相谂丁亥立秋陈某书
　　书柴张父厓草帖【号梅庵】
　　字莫草于王右军自是而草或至于颠诗莫怪于玉川子自是而怪或至于狂柴张父其甚焉者也所録似汪仲容【名度汪村人】丈数纸几与腐草败叶同归唐溪袁氏子掇拾演置诸牕几间客至则出为清玩他日袖以示余其诗如枯梅出竹古藤挂树其字如飞猱弄险游丝舞空其交如葛天民白玉蟾固散人之靡乎及赋喜容泉诗意若不满于西山真先生者或有由而然也吁前人法言妙墨散落人间炳日星而相金玉开其路而来之充栋汗牛无难也张父之遇其市骏骨之意欤于是信袁氏子为善于好古岁着雍困敦陬月丹霞陈某书
　　书新昌杜黄山王心月骚坛集后
　　地因人重重则名随之尧山舜井不可尚矣严子陵以髙节名滩郑康成以行义名乡陶渊明以清旷名石古迄今若是者满天下王心月家杜黄山欲祠杜工部黄太史以实其山之名名必以实吾谓山称杜黄昔或自有二姓居此者工部太史有知必不肻如王安石争墩祠之将吐矣然心月攀敬二诗宗是志于诗良切自今而后能追其风雨驰骋焉则此山当有易名王山者又何必借古人为重哉于其来访辄书所见为谢着雍困敦孟春望日丹霞陈某书
　　书道士贝鹤隐诗集
　　贝鹤隐隐于黄冠而诗其隐之本趣也出古入今感新懐旧若将宇宙与风月云烟为家其进未可涯涘世降俗漓动有障碍故家子弟谋所以脱尘网无所于寄不归道则归释其流而愈下者则又难言而道视他归于儒为最近而况于志于诗乎然则鹤隐非徒道家流也贺季真善属辞片纸才十数字世即传以为宝称明出竒险语虽刘师复侯喜擅诗声伏不敢吐气吁诗如二人可矣于鹤隐有望焉他日为之传为之序当自有人余老矣姑书此以见其为先知鹤隐者也本堂老夫七十五歳书
　　书族弟鹭图
　　画瑞物必麟鳯画尤物必孔翠楚秀弟不是之取而取鹭以为图叩其故则曰瑞物吾所不得而见尤物吾得而见而非所见而可取非鹭而何不与华茂者色而性其洁也不与尘埃者争食而分其癯也世逺三代物之生类不得以仁遂而此独朝夕焉天地之间江湖之上悠悠濯濯以安全其性分画固所以见吾意乎可以人而不如鸟乎余闻其言为之三叹
　　书蒋氏族谱后
　　呜呼今而后知天理人伦之无世变也蒋氏宗谱于世次必明其本支于坟墓必详其地理于祭荐必志其时节善矣惧其宗族之汗漫或尊卑失其序而为之定其名第子弟之茍且或奔走怠其事而为之借其岁月计虑周密虽百世可也今之人族未至服尽已视为行路人葬未至数世已委之为樵牧地无知者流淫于祭非鬼而祖若宗或敢以妖厉目之于霜露乎奚感甚而五服内其生其死有不相闻一绳以礼有不从长者命丝髪则有忘等分凶争者滔滔良可哀也今乃独条其所当重严其所当行而一归之谱古道庶乎其在蒋氏之后有能自外于此谱者吾不之信呜呼今而后知天理人伦之无世变也谱之者其后人应和书于谱后者丹霞山人陈某戊子岁书
　　题卢竹溪主洞真观石后
　　处士卢竹溪并家筑屋为世所谓道士观或曰竹溪入道则出儒矣道则老子所谓非常之道余曰道天常也常之外安有道外常以求道而已奚其儒儒以身任道道与儒有二乎二儒与道自太史公不知道而家分之始此非常一语流弊之极极而至于谓可以乗云御风骑鹤控鲤吁有是哉竹溪吾徒也处士吾徒退藏之名也托观以投老娱闲而隐于市则有之谓其入乎彼而出乎此余未之信一日见竹溪谂其何如则矍然而笑顾左右曰果有得吾之心者如此举手以谢因请记其説已丑闰月朔嵩溪遗耄陈某书
　　跋史芝崖诗
　　诗以知时亦以知人尚矣世变而下惟杜少陵诗望而可知也否则春风百鸟安知其有今古耶芝崖之诗濯旧来新近中逺浅中深和乐中多有感慨时哉人哉诗云乎哉为之三叹岁辛卯孟夏六日书于石屋道院嵩溪遗耄陈某书
　　跋贝菊所诗
　　吟咏所以自适撚须推手徒劳苦耳又安用务此为何哉云行水流随所见自有意态菊所之诗是已此外何言以赘
　　跋丁氏子诗后
　　诗茍乎哉情欲真事欲实语欲到音节欲谐以畅不则儿童对偶巧而已痴人説梦妄而已有女懐春防乎淫我生不辰防乎谤然圣人犹有取焉以其由中也是故善于诗必不徒巧与妄杜少陵以诗为史是也诗自贾岛古道能防何鸟自井口出犹待一年后方得书从湖外来之句以足其聫岛而下可知已近世陆放翁日课数时吾窃疑焉姑置不敢议今丁氏子以吟藁示有感怆者有即事者有与人和者事与识融句与意称起发人者良多其知世之所病余之所欲言欤谩书诸巻后以谂于当家云
　　题邑人诗巻
　　客有诗巻示余读之为一喟古道散诗日以薄而今为甚四灵之波荡之下也独航而泝其源者不易得得则与我心契焉伤今思古濯旧来新其有意于古乎尚勉之哉













　　本堂集巻四十五
　　钦定四库全书
　　本堂集巻四十六
　　宋　陈着　撰
　　题跋
　　跋戴乐潜诗
　　封山戴氏家栋宇峥嵘冠盖出入弦诵声洋洋也二十年来残山剩水荒烟衰草百年文献归之三叹而已他日其后人袖乐潜居士诗集以示读之感极而悲因谓事物变迁安从而此独完曰他日不暇问惟厥先防墨只字之遗与身存亡防集成帙将与好事者共之而王玉堂实为之序兹敢复请赞其不朽吁世之有文而云散鸟逝者良多守青氊宝古罍洗亦系乎子若孙与表章之者何如人耳昔邵茂诚旣殁得苏玉堂而诗始名世今乐潜之诗防于不传而遇王玉堂亦以名世矣又奚以余言为哉然亦不敢拂其意故书其槪于巻末
　　跋董哲卿【应凤】自述
　　余闻乡有董哲卿常以未见面为欠辱縁王叔宝以其自述示读之竟则见其人矣叔宝且云其家占万竹山水佳处门径洒落草木映带喜交雅客老不倦然则此又恐不可不见余曰人生欲见者不及见良多今旣以其自述而见其文于叔宝之言而见其趣于其心不于其迹是亦足为岁寒一相识也其为复于哲卿
　　题学子吴应奎【文可】游山纪胜
　　呉应奎襟懐洒落与东涪山水有縁杖屦到处即入品题何其清而新美而畅也环百里间已成纪胜巨编使获如古太史公者行天下其止于诗而已乎年事未为老尚其勉之以副余爱助之心岁癸巳四月朔八十岁老夫陈某书
　　书金坛汤宰书
　　金坛汤宰名维祺号复斋宋德祐末宰嵊县甚有政绩旣而天下大乱辟于晦溪单祥乡家亦尝到家间数宿今别十七年而六年书方到虽继于癸巳收书后一日复其书又未知何日可达也为之惘然
　　题道统三书后
　　韩文公谓吾道之统孟子死不得其传孰知至周子而后又大光明有太极图通书西铭在焉全体大用与九经表里学不知此非学也而未易言也然士希贤贤希圣圣希天非学者分外事二程子一出便欲学圣人其知此欤暇日因防朱子所注三书为一编吾耄矣儿曹尚敬之哉岁昭阳大荒落季夏丙午书于交翠
　　跋赵宗髙嵩诗
　　赵秋汀之子嵩宗髙自号钝寿一日袖巨轴示展视之里名胜发挥钝寿精义与家传能诗甚至余不及识秋汀而识钝寿而诗则未及见然钝寿之谓岂特为诗哉敢以其大者勉嵩溪遗耄陈某书
　　书胡纯伯正叔二生字説后
　　剡胡应之余畏友也一日造其家出二子拜左右立诵书属对非常儿比问其名皆八岁而未名应之以属余为名之以师纯师正欲其师程子也旣而其从兄子长援泰山先生孙复字明复例字师纯以纯伯师正以正仲距今二十有二载一日来访冠屦深衣以前其貌如古罍洗其言有金石音留从容间以所学审问纚纚精神晔晔逼人可敬也已世方驰捷径竞声利视诗书为何物独喜服初服业相寻于溪山寂莫之濵意其欲有所益也余耄矣无以与子之行矣而家庭有严君焉乡曲有黙翁焉归而求之有余师也由是而进进焉对越纯公正公其殆庶乎岁癸巳阳月五日嵩溪遗耄陈某书于交翠
　　书徐医余庆堂记后
　　医者徐子云有堂名余庆一日出王中书纪舒大博跋示余余谓子云兄医有声不自以为能而溯厥先祖父所积曰余庆然则知此身为庆之余矣亦盍知今而后至于云来将又有来于此身之庆则用心于所业当何如哉堂乎堂乎其心之所寄而庆之所由出乎余于是嘉其能喜其不忘本而勉其为源源无穷地也嵗癸已良月望嵩溪遗耄陈某书
　　题炳同上人古杭风景图
　　少野师有古杭风景图城郭湖山髣髴万一余为之恍然昔李文叔书洛阳名园记后谓唐之东都门馆园囿与唐共灭而俱亡其懐古之心犹不胜其感慨况余所身歴而目熟之地于此图当何如哉阏逢敦牂宿月旣望嵩溪遗耄陈某书
　　书卤簿小图后
　　景徳图天圣记久不在目今而忽有此本不暇较其详畧而恍然如复见汉官威仪当何如其感慨甲午季夏望日嵩溪遗耄陈某书
　　跋万寿主僧圆鉴藏朱文公荅潘端叔书
　　万夀主禅圆鉴出示朱文公荅潘端叔书拱而读之肃如也昔妙珣了怡得忠肃陈公有门颂及与明智师辩论二帖宣猷楼公犹为忠肃公之故而为之跋是书自是吾道中物师乃惓惓如获至宝佛者尊儒尤为可敬安得而不赞以数语甲午中秋嵩耄陈某书
　　跋舒舜侯【岳祥】寿康精舍记
　　南明董伯和居万山间自号稼盘且筑寿康精舍有圃焉名可茹泉焉名自洁皆取盘谷序中语台舒舜侯比寓彼者久精舍成因以记属之记成伯和转以示余曰其为我申其説余以未尝识其地难为言而素知其人食于山仅足而能自乐其乐者也今其有曰逸乐因其资而遂虽陶元亮不得为愿也然愿资之有邪无也亦不可知要知人之出处存乎其人人之乐于隐者虽草衣藿食随朝夕以谋安焉非其人将富埒丘山亦惟日不足而暇于隐者几希矣敢笔其言于记之后以谂于伯和他日舜侯闻之必亦以余言为然甲午阳月嵩溪遗耄陈某书
　　跋范尚书【楷】蓬阆唱和集
　　尚书范公闻孙庭珪手植其祖蓬阆唱和集以示得见当时人物文章之盛恍乎立羣玉下风衣被奎璧余辉不知古为古今为今也然不能不为之感慨请欲袭而藏文献家百世之宝有重于此者乎旃防恊洽人日里后学陈某再拜书
　　跋闻仲和注陆放翁劒南句图
　　昔范石翁欲放翁注东坡诗翁难之曰坡诗用事多犹可注其用意处则有不能尽知辞焉今仲和于放翁诗注其事甚悉岂徒为事偶设要亦知有意在而无从追诘非子之有遗余力也然所以注世自有宝之者矣余观子精神加于人数等学之大于此者又有望焉彼日斯迈尚勉而身其任哉旃蒙协洽人日嵩溪遗耄陈某书
　　书张子华所藏钱穆父孙莘老二帖
　　钱穆父孙莘老墨迹二纸张子华得之以示今为古罍矣相与感叹而不自知其为何心也旃蒙协洽孟春旣望本堂老人陈某八十二岁书
　　书故人孔应得资政遗文
　　先枢密余故尝参承矣其嗣子昭孙以其遗文示感涕不觉自流尚忍读竟其文哉嵩溪遗耄陈某书
　　书君寿希崖弊帚集【荷】屋
　　人之为诗非茍然也古者歌诗以见人况作诗者乎人焉廋哉鲍谢李杜各自有体非故好异亦惟其人而已君寿之诗和平清纯无艰难辛苦态如其人如其人然亦何必矫其非分以为竒哉司马公自言作诗正是此意敢以谂于君寿丹霞陈某书
　　跋黄祖勉所藏董源【字叔达南唐后苑使】山水图
　　黄祖勉跋董源山水图云脱落凡格特恐是摹本余谓古之真迹摹为墨本者滔滔有可人意虽摹犹真要在人目中自有可否他奚泥哉此正祖勉言外之意嵩溪遗耄陈某八十二岁书于本堂
　　跋苏德渊【淼】易
　　夫易至大至神晦庵先生谓看易湏识理象数辞未尝相离而程传只説理不及数然大元濳虚或者又病其推象数之过张文饶自谓精于数及其立身行事则文大悖于易惟邵子之学明道先生称其各有所因而入彼章子厚邢和叔欲师之而邵子知其心术不正辞焉然学易者亦存乎其人而深浅未暇计近慈湖先生有已易今而赘言子之六合亦不外乎已殆欲为已易之疏义乎余耄矣读其书尚不能终帙欲于此焉有见无能为役也吁闗子明者安知后来无王穆公乎赘言子子海陵人姓苏名淼字德渊纯笃而老于古学者也四明陈某书
　　跋楼攻媿与王粹中诸诗墨迹
　　林国器出示所藏攻媿先生所书与王粹中先生诸诗本王氏家百世之寳乃为国器所有人于天地间各有所好惟先贤墨迹若淡而无味非与贤者遇覆酱瓿者良多今攻媿先生之笔王氏失于世守时异事殊必有难言者犹幸归之国器得其所矣攻媿先生百世师后来者恨不得亲其典刑得见此笔亦庶防焉万一珍袭之不严将又堕于渺茫矣敬之哉岁旃蒙协洽嵩溪遗耄陈某书
　　书内兄舒通叟馈八十书
　　此内兄舒通叟与余往来絶笔也余癸已岁始生之旦以馈来而兄以是岁九月十九日病终今见其书当何如其感伤然以兄之厚于余而先余而逝余亦岂久于人世者悲夫岁乙未季夏九日陈某敬书
　　书赵景文馈八十书
　　妻之兄赵景文于岁癸已馈余始生之旦且书与词以笃其耄而景文是岁九月二十四日已为故人与舒内兄之防相先后六日耳余之感独为亲防乎乡曲所谓晨星者今已矣夫呜呼岁乙未季夏九日陈某敬书
　　题再书戊子所与汪景渊诸诗后
　　乙未秋与汪景渊别已八载矣忽相话及旧所道语且云此纸燬于数载前欲再书吁余今年八十有二世事变化于俄顷间可及方来乎为之重感而泪落也重阳后二日书于交翠





</div>
    <div class="pagination">
<a href="本堂集_page31.html">上一页</a><span>...</span><a href="本堂集_page27.html">27</a><a href="本堂集_page28.html">28</a><a href="本堂集_page29.html">29</a><a href="本堂集_page30.html">30</a><a href="本堂集_page31.html">31</a><span class="current-page">32</span><a href="本堂集_page33.html">33</a><a href="本堂集_page34.html">34</a><a href="本堂集_page35.html">35</a><a href="本堂集_page36.html">36</a><a href="本堂集_page37.html">37</a><span>...</span><a href="本堂集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
