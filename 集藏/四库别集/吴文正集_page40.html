<!DOCTYPE html>
<html>
<head>
    <meta charset="UTF-8">
    <title>吴文正集 - 第 40 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 40 页/共 58 页</h1>
    <div class="content">







　　吴文正集巻八十二
　　钦定四库全书
　　吴文正集巻八十三
　　元　吴澄　撰
　　墓志铭
　　故居士康君祥可墓志铭【丁卯】
　　江西之郡吉为最其最者何也文士之秀伟富户之雄盛俱非它郡所防敌也其文士也渔猎异书以逞其博追琢瑰辞以衒其巧如山岳嶙峋如波涛汹涌如秋空鹰隼如春园花卉或豪健丰赡或清竒俊逸或诙谲诡怪或妍媚蔚纡卑卑者不敢仰视然求其渊渊如海温温如玉恂恂如孔子之处乡党谦谦如顔子之有若无实若虚者葢不多见其富户也精神振发气焰赫奕伯仲公侯而舆台府史伐蛟抟虎吞象食牛弛张阖辟无施不可大率袭翁伯季良之余风倘不若是则相与嗤议其选愞骫骳有防不为习俗所移者防何人防若太和深溪之康庶乎不移于习俗者也康居士讳瑞孙字祥可先世自祁州徙家足恒产迨南服土疆既属国朝其大父若父相继充拓浸浸与拟封君者齐而秉心无竞横逆弗校卒防使之自屈未尝有一事溷公府男女长穉防食秩秩如古礼法之家至居士三叶遵守靡渝居士幼已卓荦见者心瞿少长佐其父致养尽欢大父景明至元己丑年六十八而终大母郭氏延祐乙卯年九十七而终父国俊受养三十年终延祐戊午年七十六惟母刘氏夙防戚戚常懐网极之报事继母罗郭与因母同一兄一弟不寿恭承父命教育孤遗一如已子叔父年八袠尊奉网违女兄之夫托处白于亲庭给以田宅至于今得所妻兄孑立无依为窆其五六防馆谷之终身日与共饭孝友睦婣之行隆于内外者如此嗜书如饴尤喜读史论已往成败得失如身与其间泰定丁夘秋携孙出省稻畦训之曰诗书礼义固当熟稼穑艰难亦当知越五日晨兴理栉家政如常俄入卧内无疾而逝闰九月二十日也得年六十娶罗氏先卒子男元恺孙男宗武孙女许适刘曾孙男举曾孙女一卒之明年春元恺遣宗武来乞铭以葬余适未暇辞之孟夏又至乃进宗武而问焉获闻居士梗槩噫赀力之家孰不颉颃骋骛以市声势习俗则然独居士退若不盈固其资识之超抑亦黙符扵柱史之意乎是可铭已其友顔观生述其行曰居士昻藏玉立束带十围白髯萧疎风采熠燿衣襜手翼无疾言遽色薄书填委公檄交驰泰然若无事待下有恩虽盛怒不一扑少颇嗜饮中年痛自节抑毎以沈湎为戒常谈皆菽粟之味聼者不厌嵗饥平粜不乗时射利为低昻敦意气重然诺所为磊磊落落无一不可对人言不求愧人而人自愧不求胜人而人自不防胜或有非义晓以不可事或非便必力沮以安善良为人排难解纷而不以为徳一二郡侯甚严明见之必礼敬称为善人子练逹周务孙警敏乐学身后其无憾矣儒学提举同郡龙人夫记其书室而曰盘盘硕硕为家令子冲冲雝雝为乡令士亦知居士者云铭曰
　　斯人之懿斯器之异斯铭之识斯则之眎
　　吴叔升墓志铭
　　至元丙戌余始与吴东子叔震友其幼弟顺子甫十嵗余就传读书嶷然如成人余及见其冠及见其昏及见其有子及见其教子防成才又及见其卒且葬乌乎悕矣顺子字叔升自幼端重恭谨事亲从兄动循礼度言行表里相应襟懐坦易耻为机巧神情散逸与物无竞生至元丙子五月季旬之七卒泰定乙丑十一月仲旬之五丁卯九月丙申葬崇贤乡之大塘其先宋绍兴甲子贡士珏特奏名入官子防赠朝散大夫朝散生乾道己丑进士荣仕至奉直大夫江东制置安抚司参议奉直生绍熙甲子贡士发藻贡士生从事郎吉州永新县丞焱免文解登嘉煕戊戌第是为祖忠翊郎御前诸军都统司主管机宜文字困孙是为考妣邹氏无子继妣徐氏所生也县南邹景元壻之五男二女长兄东子归附初授将仕佐郎主永春县簿尝以家之书楼作明新义塾其后屋者摧压鳯山之阳山水竒秀拟于其地建塾以嗣兄志未及为而卒呜呼顺子三兄不四十年其长兄逝次兄逝顺子年及五十又逝惟一兄曾任儒学教谕者尚存昔韩子志马少监墓以人久不死而观此世为悲今余之扵顺子亦然其子也其孙也铭曰
　　命也在天莫窥其然徴之人事有子可俟
　　金溪吴昌文墓志铭
　　金溪士吴斐出应至治三年进士举遂如京师泰定二年试补国学生三年谒告省亲中路疾作赖母之从兄陈真人日新与偕不惜劳费为求医药扶防至杭之崇阳宫弟贯先期在杭见兄羸瘠甚戚是夕臀肤生疽七日而溃养疾逾月七月季旬乃与弟俱西丁卯舟宿富阳二十里外中夜如梦而逝次日顺风踔二百里余泊严陵买棺以敛时贯之妻之父曾尉文枢同自经纪丧事有力又三日抵常山止扵逆旅八月辛巳父母闻讣防闷絶从兄善往迎柩丙申以丧至宗族宾客哭极哀数百里内皆伤叹葢其天资纯厚精敏童时不同羣儿嬉狎进士业既通及吾门问古大学之道志在为善士喜吴兴赵承防孟頫书模冩忘寝食宛然得其风致作近体诗温雅华丽事父母至孝与人交未尝忤人虽烛见奸慝口终不言或托以事必尽心竭诚生大徳辛丑十月年廿六而终居延福乡之吴塘大父可孙宋咸淳甲戌进士迪功郎新昌尉至元中授将仕佐郎建昌路儒学教授父晋卿世世积善乡里称为笃行之家有子贤而不寿天道殆不可知娶谷城簿朱彦才女生一男二女男始十嵗余之哀之也如亲子姓余之三孙与共处国学者哀之如亲兄弟焉其妻之兄乡贡进士朱夏状其行而曰较之徳俭年多者此曷为短彼曷为长也邪呜呼此昌黎韩子所以铭李观施之昌文为宜昌文斐字也铭曰冉而疾顔而夭谓天昭昭胡斯杳杳
　　故梅埜逸士刘君墓志铭
　　故丞相庐陵文公尝冩巻舒堂三大字贻其乡之隠君子刘氏笔势雄伟广脩文余刘宝藏之其嗣肖翁敞前规掲旧扁不逺数百里遣人持文公真迹造吾庐余嘉其孝为作堂记越数年肖翁之子以麟致书曰亡考辱先生记其堂矣不幸大故将卜月日以葬敢乞一言志诸墓余昔者固嘉肖翁之孝今也以麟之孝如其考恶得不诺其请防刘自袁之分宜徙传十余世至振道字子明志气慷慨交四方贤士大夫文公为书堂扁者也肖翁其次子名梦説博诵强记经史诸书贯穿通畅翰墨尤工婉愉事亲左右服勤网或亲忧素善鼔琴父之燕座曰琴牖其扁章丞相鉴所书延客其间父命操古调聼者咸喜父既没偶至琴牖必澘然陨涕终身为之废琴养母田夫人堂名春晖未防母亦防读孟东野诗辄呜咽痛絶与伯兄同防三十余年雝睦如一日兄逝哀戚剧甚凡父所营创莫不继述充拓堂西建重楼藏书数千巻首自防校籖帙整整前代所存古器奇玩法书名画笃意收贮资质甚端毅言动典刑遇事正辞无所阿狥里有灵祠庙圮弗治嵗旱祷雨未应焚香祝曰惟尔明神乆食兹土幸速作霖以苏民望有顷大雨首倡众力一新其庙平时希入城市府公邑长待以宾礼未尝私有所干安福州官范侯益民亷吏第一敬慕身教家法之严以女妻其子往时卢学士挚将防祀南海解后一见特加器重问其名若字因曰传岩之肖冝为和羮之梅乃锡梅埜二字以号繇是种梅结亭称梅埜逸士幅巾鹤游息亭中雅歌投壶枰弈茗饮与賔客赓酬为乐酒酣兴适浩歌东坡治生不求富读书不求官譬如饮杯醉陶然有余欢之句拊掌击节殆不知世间有荣辱事防谦自牧好学友善耆徳先逹名人胜流相与如伯仲故见闻识趣嵗长月异渐润熏染扵其子亦日益焉泰定丙寅子以麟往应进士举朂之曰吾祖父以儒为世家吾从兄以名逹礼部汝其勉防八月初疡生于背虽谨视医药然别墅从容宾客谈笑一如无病时是月二十九日终享年五十四娶王氏先三十年卒继张氏县尉某之女县尹某之孙也子男二以麟以立俱张出女三长适吴次许适王幼在室张榉之状谓肖翁好义好礼保其清福有诗书园林之娱其生也人乐与游其没也伤嗟之不已所惜学未及设施名未至光显懐才抱器死于中天可哀也阴有徳者必食其报不在其身在其子孙刘氏世有隠徳其来逺矣其后又何可量防斯言葢足征云铭曰
　　韬巻经纶以隠以沦漫漫知津畴诎畴信不降其志不辱其身古之逸民与
　　故邬夫人周氏墓志
　　夫人周氏乐安邬君孟时之妻仁杰之母也仁杰为余言邬氏自五代时居天授乡泉里之河山族属蕃衍经宋三百年号着姓至元丙子以来军冦交扰靡有寜嵗壬午冬先君奉亲避地丰城之竟明年春彼地冦作吾家亦罹其毒而先君没焉先妣抱诸孤依外氏而处尝谓仁杰曰汝父才志不在人下实为家督相尔祖树立门户诸叔防业而安咸淳癸酉汝仲父龙从与贡汝父慨然以儒效自期未防厯改科废乂不幸早世汝防勉学继先志乎事变仅定去外氏复归故里吾母劬劳二十载毕男女昬嫁一家子孙四十余人养志尽欢乃潸然涕泣曰吾与汝得脱防乱之祸享康寜之福犹有浅土之防盍亟谋葬既葬又曰昔张圆遇盗以死其妻防求文人志墓俾死者名永长存而不悼其不幸扵土中吾老且病弗果谋汝辈独不念及此乎逮病革又曰吾年二十归汝家汝父年四十四而死其时汝七嵗汝弟三嵗防弟甫嵗今幸未坠先绪吾死必乞铭以表汝父之墓以成吾志言既涕泣不自已明日遂终先君讳龙启生宋淳祐庚子九月壬申卒元癸未三月丁夘延祐庚申正月戊子迁里之大山先妣讳柔恭生宋宝祐癸丑七月丙午卒泰定甲子九月丁亥越四年丁夘十二月壬申里之蔡家原仁杰未防立身显亲吾母遗教其敢忘失谨承先母志以墓石之文为请先生闵其情而畀之铭不惟生者可逭子责扵昭昭抑使死者可无遗憾扵也曩余未壮已闻府君之父宜伯讳谊富盛而尚文表表为名家比壮又识夫人之父叔器讳治敦朴而不华与余相厚善夫人以周长女为邬家妇承厄难之余克勤克俭以中兴其家哀伤夫君圗寿其名扵身后呜呼贤矣防志夫人之因以着府君之名庶其慰惬贞妻孝子之心乎系曰夫人府君同乡懐仁里人三男仁杰仁俊士佐中男为季父后一女适崇仁郑桂孙男十一女八曾孙男五女六余之孙当夫人孙壻也是为铭
　　袁道妻陈氏墓志铭
　　吾里陈居士庚夫妇皆善人四男三女其中女幼慧生宋宝祐戊午十一月八日元至元壬午归扵同乡袁道君舅夙防事君姑甚谨夫家富而文当时务纷纭世业分析之后俭勤相夫以长裕其家比近兄弟而处凡七载大徳丁酉冬从夫复还故里赀产日辟为里中之甲治内有法遇下有恩待宾客有礼居士之家渐不如昔弟侄来依者衣食之冠昏之经纪顾视终始如一延师教子孙俾克绍先志里有贫病者乐周之至元己酉构新宅而居延祐己未正月十五日以疾终夫悲失助子哀失母弟侄之依焉者賔客之过焉者莫不怅然思其徳泰定丁夘十一月戊寅查坑溪南夫为请铭子时敏娶黄娶陈时敞娶游时孜娶吴孙男济泰光明昭志孙女六长适李五在室陈居士暨道诸父扵余为异姓伯叔父行故不辞其请而铭铭曰
　　妇人之善不着扵外不闻扵人猗与良士得此良嫔
　　乐安徐明可墓志铭
　　乐安徐昭明可服亲之防既练泰定丙寅二月乙酉以疾终明年丁夘十月丙申将葬县前之碧陇谷孤子炳哀泣请志其葬按乐安徐氏先世自临川之下麓徙昭之大父讳通字泰甫轩岸倜傥意气出羣宋未以庶人在官前后邑令人品虽不一率皆伟其才器喜亲士大夫亦乐与交其门常多嘉客国朝初定南土郡牧檄摄邑尉新官待之如弟兄时旧民未嫺新政贵者乍失其贵富者不保其富伥伥无所依倚一邑四乡之人晨夕奔趋席其庇焘消患解纷人之赖以安全奚啻十百声誉洋溢赀产弥厚豪侠不啬日食千指四方游士伎术襍流填咽而至各满所欲去至元己丑九月卒防惠者追思之大母陈氏年九十犹康强善饭父仪字士仪习进士程文宋亡科废不获试晩好老佛书泰定乙丑正月卒昭生三嵗防其母陈比长从诗师学诗吟咏可传贡举新制行亦防其业而夀不永暨从弟尚俱及吾门娶何男一人炳也女五人适邱适王一许适黄二在室徐氏三世挺然自防于俦类中昭年仅四十四大父年止五十四独其父得年六十九而父子相继以殁为可悲也铭曰
　　猗嗟一门前祖后孙有惠济人有志显亲恵未及浚志未及伸而遽陨身其可嚬呻
　　宜春易君妻刘氏志
　　故易处士妻刘氏淑新其名系出安成之族年十九归易二十四防夫一男甫五嵗一女甫二嵗奉养舅姑没而终其防鞠育子女长而毕其昬嫁礼教各无阙违和妯娌睦族婣善比邻恤患难抚孤防俱有蔼然之仁子既室传家事専意道释二教每日诵经寒暑不辍年未六十及见曽孙六十三得微疾越八日盥頫而坐命人诵金刚经于侧聼至如梦幻泡影如露亦如电而逝泰定丙寅十一月十九日也明年某月日里之黄防原子震为儒谨愿笃实请志其母之余谓而母嫠居四十年有妇徳又防理家上孝下慈外雍内慧贞妇也贤母也女妙防适骆先卒孙男一曾孙男一是为志
　　故抚城吴居士墓志铭
　　吾家与居士交游四十五年如一日年七十七得末疾艰歩履越三年余赴阙过郡至其家犹防扶拽出见又五年年八十三而终其孤请为铭墓噫余其何防无慨然也防居士讳徳新字鼎之世居抚城西门之内直郡治之北事亲善防谏事兄笃恭兄卒于家卜宅兆而安厝之抚其遗孤如已出为之冠笄昏嫁各择一业以终其身故人子不自振量力资给可教者教之底于成济亲旧邻里之贫有贷未尝计息衣其寒食其饥疾不防医者助药费死不防者助费讳言人过苟可告语必责善以成其美拯救急难或有争讼晓以理法片言解纷一出公是非靡不心服繇是诸乡诸邑望族巨室咸造其门科举兴教二孙以取应每日晓钟动即起焚香诵梵典自少至老不辍至治辛酉春疾泰定丁夘秋剧七月二十二日翛然而逝其生在宋淳祐乙巳十二月二十五日娶黄继姜皆先卒子男一文炳女三其一适詹其二其三适张孙男二女一曾孙男三女二卒之年九月某日临川县招贤乡之徳坊噫居士敦谨人也与人有情与物无忤延祐乙夘充吉委吏吉大郡也纳米数十万斛槩量平讫事无哗诚且才故也善书者尝扁其燕室曰实庵云铭曰
　　维慎维慤有厚无薄有善无恶交久不渝嗟防已夫余其铭诸











　　吴文正集巻八十三
　　钦定四库全书
　　吴文正集巻八十四
　　元　吴澄　撰
　　墓志铭
　　有元承直郎南康路推宫萧君墓志铭【戊辰】
　　延祐五年进士第八人萧防初任同知唐州事奉其父就养秩将满一从子偕其父相继卒于官所累累然以丧归既服除所知迫之同趍京且先为持河南省咨文以往防忧患之余趦趄其行黾俛就道仅一力自随泰定二年春至汴疽作閠正月七日死旅邸子辐扶柩过旧治僚友吏民哀伤如其戚焉丧归数月命下改授承直郎南康路推官其始仕唐州也长贰颇以书生易之见其行事心乃大服亷明之声闻于当路呜呼竟如是而止悲夫防字汉西临江新喩人生至元癸未十月二十七日祖寘叔宋乡贡进士父元善不仕娶伍氏子辐璋琇琇嗣兄后女子一许嫁而夭四年十一月某日某处余尝校江西行省试士程文而防与贡故其子辐走数百里诣余请铭呜呼余校文江西者再初科得萧立夫拜初命遄死再科得萧运不及拜再命又死昔既铭立夫之今又为防铭恶得而不悲也邪铭曰
　　人栽之天培之其谐也冝哉人扶之天摧之其乖也何哉
　　故洞真处士周君墓志铭
　　君讳鼎字德卿姓周氏庐陵人其先世自汴徙君生而英伟倜倘不惟慱览羣书卓冠时彦又善説辞可驰鹜艰难胶轕之场年比壮宋祚讫危亡之际犹能效谋献计赞近闗守御之臣然厦颠非一木能支矣北来将相喜君才辩君志在退处无复干进足迹半东南达官钜族人人青眼相看君亦不苟合所至輙主僻陋隐约之家不轻出不泛交韬晦其才擅名一艺丝桐遗音悠然嵇中散之趣所师葢当代宗工而君之巧有若飞卫与甘绳之射手法神纵几独步江右从学弟子常数十辈余力兼嗜医经深探张仲景用药意毎叹庸医误人摄伤寒论治法撰成歌诀明白缜密观者易晓虽自处髙简弗能低首下心为人治疾然医流拾此足以悟疑辩惑隂有活人之功焉老而倦游不逺适间造邻郡访旧相知或留数月或及朞年清江彭氏尤所亲厚泰定丁夘客其舘值初度剧饮朗吟乐甚越数日无疾而终十二月九日也年八十三君之子闻讣而来彭已悉为经纪终事舆论义之君娶太学进士沈君女子瑛瑾珤女归罗瑾珤俱为承天宫道士瑾先卒瑛卜致和戊辰某月日兆在临江新淦善政乡德集里之玉涧珤谓余知其父请铭君自号大江翁夙慕清虚元教之宗又号君洞真处士珤克踵家学铭曰
　　古之伯牙痛子期死今之子期欲伯牙生岂可得哉岂可得哉呜呼噫嘻
　　金溪余天麒妻呉氏墓志铭
　　金溪名家故登仕郎吴君时可之长女懿纯以侄从姑归为同里余天麒之配防定丁夘七月戊午年六十四而终有期哀子城承父之命持舅之状来为其母乞铭余尝铭登仕夫人余氏之矣阅状余母之贤一如吴母奉舅姑夫君处族姻待使命以至主馈馔賔靡不中礼蚕绩女功躬服其劳虽家力弥裕不改常度姑疾逾年晨夕侍养左右忧不满容父登仕君晩节风废八载每月致药饍每歳归省问已嫁而孝不衰可谓贤已子男一城也女一婿倪大本孙男三女一致和戊辰九月甲申白马郷之豹塘状其女兄之行者登仕君之叔子应子也铭曰
　　父也贤母也贤故其为女也贤而归为人妇也亦然
　　故登仕郎髙君妻艾氏墓志铭
　　临川髙漙以其大父登仕君所撰大母艾氏夫人殡志因其舅饶君心道来请铭登仕君讳一防字帝臣艾夫人讳良秀字德润咸淳癸酉贡士性夫之女年十有四归于髙六十有六而终延祐戊午冬也次年春殡于三岐子男五可诒裕其四其五出为人后俱早卒孙男八溥洪濬深某某某某女七长适章余未行夫人卒后一年其季子卒又四年其伯子卒又四年其夫卒又一年仲子亦卒诸孙将以泰定五年某月日于所殡之北夫人生儒家有妇德中馈之职甚修尊卑长防内外咸雍睦事父孝已嫁如未嫁时其父贡士君晚节颇怏怏失志日具壶觞就其寓地娱乐之死而丧之哀习见父族得儒效每以朂其夫铭曰
　　一殡十年家祸连连今始克维孙之贤
　　故太学进士黄君妻徐氏墓志铭
　　临川黄君叔与太学名士直易代弗及成名诸子皆能一日持其舅氏金谿县主簿徐竒伯状来为其母请铭其状曰奇伯女兄谨慧中凝重不妄言笑生淳祐丙午五月癸酉咸淳癸酉归黄治家有则动相警戒夫入太学脱簮珥斧压成剂贮布箧中以授且曰勿以舅姑晨夕奉养为虑元至元戊寅君舅丧助夫丧祭举中仪式君姑多病抉掖盥栉汤药必尝而后进训儿子女鲜或厉声色处妯娌终始无间言服饰简朴虽盛寒暑手不离针线大德丙午得疟疾毎旦犹洮颒七月己丑言语如常时奄然而逝子男五纯维约继防女四壻曽壻熊壻王壻许孙男四奂冈肯德女四至大己酉八月殡君姑墓左至治壬戍卜吉兆于尽安郷之石牛堡首干趾巽将以年月日呜呼余于太学君及其子约素厚善铭其可辞乎铭曰
　　夫振文声子抱时才克相克成噫贤矣哉
　　倪君立墓志铭
　　与予同生淳祐己酉者日就凋落其存者相知有广平程公相闻有上饶倪君延祐丙辰程公自翰林承防以疾谒告归是年冬倪君亦得疾如程次年丁巳春竟不起其孤介通山主簿邓君希顔书以前太学进士余君钥所状君行来徴铭呜呼予与君犹兄弟也君生九月朔后于予八月而先于予以殁能无悲乎遂不让而铭诸君讳南杰字君立先世银青光禄大夫始居贵溪之沂阳曾大父元大父沣从事郎武宁县尉父应云承信郎防海制置司议事官君天资特异书一览即成诵工进士诗赋侍制议君业象山书院山长黄侯器之咸淳庚午秋贡与选待试国学提刑唐公特荐入官以养亲辞父既丧恭顺二叔同门聚处无间言嫁遣二妹厚资备礼无靳色堂构克继先志宫讲周公书南溪扁其楼元宋之交羣情震荡君内外调胹宁亲以施于乡邻当路劝诱以仕弗应至元辛巳省差徽州路学正紫阳书院山长黾勉供职究朱陆异同捐俸以修黉舍士众悦服乃曰吾安为斗升之禄废晨昏之养乎不竢官满归养慈亲年已五十孝慕如孺毎一邱陇恻恻兴哀子能应门家事一不闗心吟咏自适为佚老计尤乐佳山水尝防旴有夕阳影里行人逺春鸟声中归兴忙之句继游淛徧览竒胜成诗一帙曰淛水渔歌临清流建小阁水光山色收拾靡遗暇日登临蝉蜕尘氛埃之表去家十里许原曰庄院抚金谿过而乐焉结庵其间环植花卉曰吾将宅于是次孙如京戒勿乆处甫及半载又命促还先除夕三日至家则君已疾矣风淫于未然精神烱如正月朔旦受家人庆礼如常至午索笔书遗教一畀二孙朂以勤学一畀其子令丧祭从礼勿信世俗荐防等事越四日翛然而逝配金溪刘氏先十八年卒男以忠女以适安仁上官銮孙志文志学曾孙日新曽孙女三君卒之明年戊午二月已未日遵治命庄院铭曰
　　温温粹玉炳炳华烛如绮如縠如菽如粟乃如之人兮未展而束我铭以昭之百世芳躅
　　故静乐逸士黄君墓志铭
　　故静乐逸士黄君讳长元子仁其字也负英杰之气倜傥不羣往年初识予心异焉后尝寓宿其家既而不相闻垂二十载泰定甲子秋其季弟膺客死京华比其归骨予哀而志之而君之子德华亦贻书为父请铭乙丑冬予还自禁林丙寅春德华来温前请君洪之丰城人其先自长宁乡新田徙劒池乡散田考讳荣孙号桂岩翁少与清江徐侍郎卿孙友宋咸淳丁夘覃恩贡礼部家素饶裕至元丙子以后民骇新令畴昔髙门钜室不数年间沦为中下户者比比甚则破灭靡有子遗君年甫弱冠以家督膺门奋励不少挫摄当纷纭胶轕之冲众缩手莫前若谈笑从容处置一如故常不惟保守先畴又能有所恢拓翁得养髙肥遯一事不撄于怀承志尽懽宗党称孝丁亥之春翁始厌世君弟兄三人各克振防人谓难兄难弟赀产日进视世业不啻増十之八声誉翕然賔客益盛由勤俭兴而济急周贫罔有靳色或犯礼义面折无隐挺特嶷立不波随流俗外似简傲然于所尊敬虽为之执鞭忻忻如也抚接卑下惟恐弗逮豪悍挟势必与之角理胜乃已最喜严陵方氏提起截断二铭勒之于石佩服惟谨天资超迈书壹成诵终身不忘进士程文肆笔中度旦旦敦朂如科未废延祐甲寅贡举制复率子弟应诏丙辰秋得痿痹疾明年丁巳犹力疾就试至治癸亥九月十八日竞以前疾弗起年六十三卜某乡原配陈氏男德华理复徳范女适熊某杨某孙成生明生夀生酉生熊壻后君一月卒理复先君九年卒俱无子以孽子麟生添生次孙明生为其后状君行者胡氏绍初谓君才敏鋭识通明力量足以治繁剧精神足以周细防好善结交急义勇为使得一命行其志必有可观惜施于有政仅及一家胡与君之考同辈年八十九矣其言信铭曰
　　猗嗟猷为卓荦瑰竒不其施而止于斯
　　故山南逸士曽君墓志铭
　　呜呼世未尝无才也不用于世则其才不可得而见山南逸士曽君才之可用而不获用者与君长予二嵗予兄事之所居限一岭相距十五里自防相聚相知至老而君先逝矣予其能无悲乎君警敏倜傥年十二而孤已工进士诗赋才名自负富贵竞罗致为子弟师中值革运邻冦蜂起逃难备尝险艰黠猾并縁新政鱼肉旧民循常蹈故者往往家毁躬瘁君雍容其间抵巇如夷匪但自庇又以庇人悉复早年所丧先业日进月益赀浸以羸一族子一族孙合志扶树人称三曽云习俗頽靡之余儒族流风幸未泯絶三曽力也盖君干畧最优忘年折行不相猜疑用克恊济议论明决机锋防出虽谐谑嬉笑绰有雅韵士大夫官于斯客于斯闻闻见见咸尊慕敬礼焉诗词倡和竿牍来往若不经意而精神飞动葩焰炳蔚可目可口令人喜悦无厌斁时充君之材使小试一二或以文采着或以政绩显将无施不宜然终身成效仅仅一家一乡而止呜呼才之难士之不遇古今所共叹予之谓君亦何能已于言哉铭曰山南谓何号以地也逸士谓何士弗仕也鄫去邑为曾姓其氏也一元名叔仁字也考贡士夣荐讳也张氏妣也袁氏嫓也复孺复参复可子也张洪董午壻也孙繁衍文三曽孙又生成生明生泰生四也孙女五已行一未行曽孙女犹稚也居抚乐安乡则忠义也南砦原二十里而迩也生淳祐丁未日四月九也卒至治壬戌日三月五也十月六日窆卒之嵗也其窆之宅丙首壬趾也志之以章其美也铭之以系于志也











　　呉文正集巻八十四
　　钦定四库全书
　　呉文正集巻八十五
　　元　吴澄　撰
　　墓志铭
　　金陵王居士墓志铭
　　居士姓王氏其先自汴来南一徙再徙而家金陵讳进徳字仁甫少孤奉母涂氏至孝上有四兄其一其四蚤世其二君祥其三君玉居士其五也勤苦自植趍时贸迁道途不避寒暑严事其兄如父协力兴家二兄既逝君祥之子曰子清君玉之子曰子渊子淳子澄母三分其产畀一子四孙异居异财居士所有浸浸以赢创立虽艰而振防不吝三四十年间每遇饥歉施麫施米施钞施粥日甚久数甚伙费甚不赀泰然行之如常每遇疫疠市善药命良医家至户到随证治疗煮药之器佐药之用纎悉毕备病愈能食则啖以糜其所全活甚众寒卧无以盖覆者施楮衾贫死无以殡葬者施棺木公府倘有劝率所出必倍他人亲疏之族内外之姻周济尤笃礼聘名师教子郡庠燬于火为构讲堂髙壮宏敞并其中陈设器具一新计缗钱七万有竒皆独力所办买宅一区割田九顷剏建江东书院朝锡以额设官掌其教仿范文正公义荘规制以赡亲属城隍外门坏内屋敝运石于吴取材于江而更易其楹柱而修完其栋宇若此类布施不一固其余事尔配于氏婉顺温惠孝其姑友其姒如居士之事母事兄父母之没已多厯年凡忌日及时祭夫妇哀感不异初丧寛厚谦和崇伦纪敦信义未尝以赀富齿长而骄贫傲少炎天独处衣冠俨然见者竦肃病剧语言不乱神色不变天厯二年五月二十九日终年八十有四将以某年某月日合祔于氏宅兆前期来乞铭余客居士之家者屡知其笃行详矣故为志而铭焉子男二子云子霖也女六一先卒其婿徐应隆涂焕章吕元知赵良弼于徳渊戚光孙男九女十三曽孙男三女六铭曰
　　笃行于身无怨恶于人噫防防噫恂恂噫畴之与伦元故从仕郎婺源州判官致仕操君墓志铭
　　操君饶之浮梁人贵持名子敬字也宋赠朝奉大夫讳升之之孙朝奉大夫太府寺丞知武冈军讳斗祥之子寺丞公淳祐辛丑进士发身陞朝典郡诸子皆殖学绩文称为名家君其第五子也年十七以郡守之子试湖南转运司贡礼部明年试入太学充弟子员皇元一天下奉亲隠处至己丑十月父丧癸巳任安吉县儒学教谕大徳丁酉进余干州儒学正庚子迁溧阳州儒学正癸夘八月母安人张氏丧葬二亲悉遵朱氏家礼例应部注教授内省为员多阙少檄外省凡五十以下再与学正山长之任理作教授月日丁未长信州路蓝山书院至治辛酉勑授抚州路儒学教授壬戍四月至官越三年泰定甲子移疾致仕年未及不许力请再四乃得请丁夘勅授从仕郎婺源州判官致仕至顺庚午五月己巳卒年七十四君教授抚州时余被防趍京识君于郡庠卒之年十有一月君之子希徳丧服造吾门累累然戚戚然谓先君尝获一面去冬苦脾泄疾今春加剧正月犹彊出拜先祖考妣墓生平喜玩易善占筮四月辛丑筮疾遇干之夬曰阳既亢矣其能久乎次月甲子再筮遇同人之干画卦讫默默敛防而卧自此絶笔越六日旦命舁就正寝屏女侍亲友来省一一答之精神不乱问所欲言则曰无可言者日将晡翛然而逝不肖孤痛惟先君幼侍先祖宦游涉歴世故备尝艰险事父母孝待兄弟友厚睦族姻笃嗜文学质刚介务实践不阿附不奔竞见义必为取友必端洊任学官廉勤尽职引年早退日以教子若孙为急年逾七十考终归全兹卜十有二月壬申安厝于嘉禾山诸孤无能显扬深惧先徳泯坠敢乞铭以示永逺噫余畴昔一见子敬固已嘉其敦谨今闻诸其子证吾所见尤信世冑而学不废文儒而行不瑕其可铭也已君娶许继方子男六希徳希先希颜希仁希曽希元父命希先为季兄后希曽泰定丙寅贡士女适朱适洪适李孙男若干铭曰
　　言行恂恂质文彬彬不忝其先以启其后人
　　庐陵张君材墓志铭
　　庐陵张君材名榉先世唐曲江公之苗裔宦辙所到留家吉之吉水后分置永丰割其所居之乡隶焉大父宋进士易名元佐仕大元至承直郎婺源县尹清谨慈爱民怀其惠然已意不惬官满而止世父伯澄父伯济聨中宋进士第一授分宁尉一授南康尉代革韬晦不仕南康年七十二而夀而康君材其丕子也资禀英特博综羣书吐辞成章敏健卓伟慷慨倜傥负济世略儒业时务外文字声音之形象寄译鞮之语亦克旁究年十六郡守举充嵗贡年二十行省檄充乐安县防古官学教官皆非所乐延祐甲寅科目取士出其素所长以应试一不偶即不肯再盖志趣弗与流俗卑卑屑屑者同治生殖货等事丝毫不尘襟抱前后郡邑正贰凡廉能公正之贤闻名起敬辄不以民伍视俯就问政必剖析曲直可否以对听者心服多所匡救尝过余及见其诗余谓君材岂但以能诗名当以用世显戹于命戹于时尺寸莫展年五十一而终怜才者悯之虽然借令得一官未必可以舒其志则又孰若全所守之为愈终之日至顺庚午九月丙戍死生之际凝定从容有髙人达士之风娶南城尉罗致女子男四文豹文彪文虎文箎文虎奉尊者命为同宗后女四长适王前三年卒次适陈余未行孙男女各一其年十一月乙巳葬石井箬塘之原弟棣状兄行畀文豹来徴铭铭曰
　　才气轶羣既博且文俾引而伸不让辛陈惜也隠沦翳天匪人
</div>
    <div class="pagination">
<a href="吴文正集_page39.html">上一页</a><span>...</span><a href="吴文正集_page35.html">35</a><a href="吴文正集_page36.html">36</a><a href="吴文正集_page37.html">37</a><a href="吴文正集_page38.html">38</a><a href="吴文正集_page39.html">39</a><span class="current-page">40</span><a href="吴文正集_page41.html">41</a><a href="吴文正集_page42.html">42</a><a href="吴文正集_page43.html">43</a><a href="吴文正集_page44.html">44</a><a href="吴文正集_page45.html">45</a><span>...</span><a href="吴文正集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
