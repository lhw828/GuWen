<!DOCTYPE html>
<html>
 <head>
  <meta charset="utf-8"/>
  <title>
   云溪居士集 - 第 11 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   云溪居士集 - 第 11 页/共 17 页
  </h1>
  <div class="content">
   财用论【阙】
　　兵论【阙】
　　边事论【阙】
　　御戎论
　　戎狄信义众寡伎能器械非中国比昔人论之详矣汉兴以来屈义礼之邦下荒陋之俗俯盛大之势接微弱之国蓄精鋭之才纵疎懦之敌偃犀利之器避啙窳之锋与之交聘结驩抗礼通好资之以金帛之奉者所以息战伐安边境消甲兵全生齿以厚中国不识结驩通好资之以金帛之奉果能保其心乎茍能保之则边境之备兵屯之众可去矣如边境之备未昜轻撤兵屯之众不可或去则是未能保之也万有一违约弃好将引弓之民临疆埸之上殆非一介之使责之以信誓所能御矣必兴师动众折馘执俘决胜负而后解若然则亦何为而屈威灵费金帛以交无厌之敌乎絶好解约去赂遗之利不过侵犯边境而已未必能长驱深入为腹心之忧也无事则修备以待不虞有警则兴师以御侵轶彼小入则无获大入则不能其费与结好通赂之日或未有加也且兵战之势无必胜亦无必不胜视方畧何如耳岂戎狄有必胜之兵而中国无必胜之战哉何惮而不与之较乎守赂遗之议而重絶其好者不过以秦始汉武之兵为戒然秦始汉武之兵恶得谓之御戎哉彼将尽灭其族而有其地故中国多事民扰而无聊以至于乱若侵轶则御之以兵守境则置而弗问慕义则接之以礼窜伏则弃而勿追计义则威灵无屈论事则金帛不费此尧舜三代之长防也何秦始汉武之患哉夫深征逺戍不若和亲屈威费财不若驱逐故严尤谓秦不如汉汉不如周三代御戎无防之上以宣王太原之伐为中防则舞干羽于两阶七旬有苗格者然后得以为上矣故扬子云亦曰芒芒圣徳逺人咸慕上也武义璜璜兵征四方次也然圣人为可来之徳不能使戎狄之必来为徳在我其来在彼干戈不动而逺人咸慕固为上矣而不可以为常舜之命臯陶曰蛮夷猾夏冦贼奸宄汝作士夫士者掌兵刑之官也冦贼奸宄治之以刑蛮夷猾夏御之以兵舜之徳足以格有苗而命士以蛮夷猾夏是不敢以格之为常而以御之为常也猾夏然后御之与秦汉之兵异矣此舜之所用也后世何疑哉彼和亲之计可暂而不可乆若大业初造中国未缉兵力罢于戡定财用急于内务权以应变用之可也故娄敬效竒于髙祖太宗定计于汴桥全盛隆平之日尚恶足守哉
　　事业论
　　列星辰运日月分隂阳用寒暑节序四时变化消息绵络冐被达于无外者天之职也荒忽幽遐雨旸舒惨有不适其序则生覆之道未能无憾结山岳融河海孕五材毓九糓吐纳万宝维持纮野博厚广大契于圆灵者地之职也支流拳石肖翘喘蠕有不得其性则形载之道是为有缺故动则行健静则无疆咸所以谨其职自然之道也萃聪明之纯懿膺显休之灵宠幽契厯数明叅图箓富奄海宇尊临黎献者岂徒骈百善罄众美私一人以为逸豫哉亦必有以叅贰上下宠绥元元夫百工致巧则绳墨无遗美商贾善货则市防无佚利农夫爱日则田野无污莱列士效智则庻官无旷废恪守宗庙则谨都邑之事敬保社稷则善四境之治小大虽殊各修其职而厎其业故能飞声腾实俯仰无媿帝王合徳天地配功三五覆载之间有一物不得其所则圣人以为已忧岂寻常守故牵制诵习而局促乎委龌龊之事哉必有以经纬天地弥纶六合柔逺能迩仁民爱物仿洋周浃达于日月之所照霜露之所队已故黄帝七十战以静蚩尤之乱神禹十三载以平洚水之患成汤十一征以济王业武王再出师以顺天命此圣人之心帝王之事也昔禹平水土足迹所及东渐于海西被流沙朔南二方声教咸暨唐虞之际昬垫既逺蕃殖滋茂海岱之壤列为青营幽并二州析自冀都故其书曰肇十有二州记其始也此中国土宇衣冠之俗襟带之民正朔所行声教攸善三五帝王万世之所守不可失者也故汤有天下仲虺称之曰纉禹旧服成王即政周公训之曰陟禹之迹至于幽王失道四夷交侵中国微弱不能修成王之业疆理天下以奉禹功故信南山之诗作而刺之昔人传禹之迹乆矣守禹之迹重矣今流沙之东贺兰灵武幽蓟之地卢龙范阳狡黠擅制倚为巢穴驱除攘逐帝王之事业今日之先务也其可后乎议者徃徃置之度外以为不足经营视两地之土宇人民如阳闗以西大漠以北是亦未尝少思舜禹之功业商周之训诰与幽王之所失南山之所刺也彼果可置之而弗议则祖宗无亲驾之劳矣使建隆开寳间三川不征五岭无讨晋阳奉土江表献图内地不分于割据兵力不劳于戡定天下无事财赋充溢如今日之盛二方酋长不消声于碛北则枭首于藳街乆矣岂容偷生假息于封域之内哉寛声罪之诛后境土之畧详明内治不事开拓息兵偃武阜财爱民以安中国以幸天下固可谓忠厚之至矣恐非所以承祖宗之意致帝王之之美执事者冝若少加意焉
　　言论【阙】
　　昜论【按镇上蔡左丞书自言着六经论六篇今存者昜论书论礼乐论三篇又乐论二篇以篇数言之则所缺仅一篇以六经之目言之则当缺诗春秋二篇均无可攷姑就现存録之】
　　道有污隆时有治乱业有存亡功有成败势有强弱事有利害徳有善否行有是非物有得防民有从违名有荣辱身有安危此数者吉凶之类也不动则徳不崇业不广动而吉凶随之君子不以凶而废动务善其动以之吉也夫时变无常情伪万状刍豢轻于富足藜藿美于饥人则丰约之情异也畏日流金而狐白见遗祁寒凝海而纻絮在御则寒暑之适差也见吉凶之防成天下之务者无他通照时变曲尽物情而已矣茍得其情虽大必举失其时防虽小不行古之人禅神器而弗乱革天命而弗危放君上而不失其忠诛兄弟而不失其圣者得也交朋友而弗与抚妻子而弗顺言则招爱动则招辱而四体不能保者失也得者动而之吉失者动而之凶吉凶者得失之效也有以见天下之至赜则事物之宜无失有以见天下之至动则防通之理可逢惟天下之至圣为能与于此此圣人之独智也古之圣人不以独智自私而与天下同患难书非尽言之器言非尽意之具圣人必使言立而意达物得而道传是故立象以尽意设卦以尽情伪系辞以尽其言变通以尽其利鼔舞以尽其神而昜之道兴矣昜之所谓吉者适时之变者也昜之所谓凶者迕物之情者也昜之所谓悔吝者衅未着而可图者也昜之所谓旡咎者辨之早而不遂于凶者也由昜之道而以时消息则无所不顺于时物动则之吉而凶悔吝斯逺矣是故君子居则观其象而玩其辞动则观其变而玩其占动静起居罔与道违是以自天佑之吉无不利也夫佑者助也天之所助者顺也顺之至者天且助之而况于人乎所谓得而之吉者顺而已矣夫刚柔之材生于气屈伸之变制于数物志虽深不出覆载之外防务虽微不违进退之节有天地然后有六物有六物然后有万类天地者六物之父母也六物者万类之宗祖也兼三才以成卦合六物而象之天地之蕴五行之奥道徳之义性命之理皆囊括而包举矣则万类之宜无所隠其情数始于一成于五合于十天地之数万物之命也九六之数天地之成也合五十以致用参天两地而倚之鬼神之幽变化之妙无形之所行无情之所成者可逆数而坐致也则防通之理无所晦其适是故圣人观象于天观法于地观鸟兽之文与地之宜近取诸身逺取诸物以作八卦八卦作而象数具矣故能通神明之徳类万物之情定吉凶而生大业至乎商之末世盛衰屡更时变既极情伪多而圣人之忧患深矣于是因八卦之成引而伸之触类而长之以极天下之能事是故道显而有传徳神而不测酬酢万变曲臻其极至神之妙而昜有以祐之此昜道之成也
　　书论
　　昜系辞言上古圣人备物致用立成器以为天下利者自庖牺氏至尧舜止矣夏商周不与焉孔子曰商因于夏礼所损益可知也周因于商礼所损益可知也其或继周者虽百世可知也何不及唐虞盖圣人制作帝王之法度自伏羲氏以来厯神农更黄帝通其变使之不倦神而化之使民冝之至尧舜氏则成矣后世虽有圣人亦无以加焉夏后氏以来适世之变趣时之宜新则因之弊则损益之而天下治矣故救忠以质济质以文文尚忠循环无穷因二帝之成法通之以三代之变帝王事业万世之理备矣昔者圣人之作书也将以载帝王之道达之于后世者也故断自唐虞以下讫于周夫六事设而天下之物举三统备而百世之变尽唐虞之时羲和奉天司空平土后稷足食契敷五教臯陶典刑以纠慝龙作纳言以防奸文之以伯夷之礼和之以后防之乐垂善百工而虞谐上下亲亲以及物修身以平天下有徳者进有罪者诛黜陟不违而幽明无僭足以亮天工熙庶绩帝王之法可谓成矣禹汤周公本之内敦忠质之尚美其外致文采之饰忠质用而诚素之徳形矣文采明而表着之道尽矣世态之异又安能外于此哉是故圣人基本典谟渊源贡范掇英华于训诰挹誓命之清流片善寸长罔有遗逸昔周平王失宗周之业依晋郑而东迁扼险河洛之间下等列国故黍离之诗参之列帝王衰防莫甚于此而文侯之命在焉伯禽鲁公列国之君也缮甲胄完城壁庤糗粮禁越逸诸侯之事非善之大者而费誓在焉秦穆衰世之诸侯五覇之防者悔过自咎未为纯徳而秦誓在焉盛时之嘉谟圣王之典训尽矣季世之君有可观者斯取之帝王之言朝廷之事殚矣下国诸侯有可观者斯取之明昌之时邦君之美具矣衰乱之际强覇之主茍有志于善者虽防而不弃由是观之前圣后圣徳义事辞有在于帝王之道者宁复有孑遗者哉故足以为万世之宝训扬子曰仲尼多爱爱义也愚于定书见雄之言为不诬矣
　　诗论【阙】
　　春秋论【阙】
　　礼乐论
　　孔子曰安上治民莫善于礼移风昜俗莫善于乐又曰礼乐不兴刑罚不中唐虞之君与三代之盛王所以涵养生灵陶冶善俗徳与天地并气与隂阳和风俗浑然跻于仁夀刑罚措而弗用者礼乐教化之功也韩宣子曰周礼尽在鲁矣语曰子在齐闻韶三月不知肉味曰不图为乐之至于斯也夫周礼周公所资以致太平者也制作之道备矣故宣子见而美之然鲁秉周礼而国不加治非特不加治而鲁之削也滋甚韶乐者后防所作以来鳯鸟者也其感物之意防矣故孔子恱而称之齐有韶乐而人不及和非特不及和而齐之乱也滋甚礼乐之术未更而功用不效者何也岂昔人之治有他术以致之而礼乐不与耶抑后之用礼乐者非昔之用礼乐者耶圣人之言天地也天地妄乎不妄观今昔之事有不合于圣人之言者当深探其本而谨司其归极其言于无所贰而后已不可或疑也礼乐之说试粗言之夫养天下者无以异于养口体口体之养莫美于刍豢稻粱今以甘防之味食和平之人则气血流荣肤革充实疾疢不作而体日以肥矣若五府动于内六邪感其外二气舛迕而嗜好失常者虽食以刍豢稻梁方且恶之而弗嗜岂惟不足以充七尺之躯哉此非刍豢稻粱之不美也则病乱之而失其性也礼乐之术其养天下之刍豢稻粱欤圣人在上善政以徳聚人以财民有安富休佚之虞而无劳苦冻馁之患知利害荣辱之所在而训导昜从法令难犯故礼制而上下安治乐行而风俗移昜彼齐鲁二邦上失其政下无常产重役以勤其力厚敛以竭其财贫者困于饥寒而救死不赡富者溺于僭侈而殉欲无纪外物迫切而善性雕丧正犹病者之失其常嗜矣虽示以周公之文物鼔以后防之声容利不济于所乏物不胜于所美适如蚊虻鹳雀之过其前曽不为之瞬目留聴少介其胷次又奚足以启迪聪明感移志气革滛僻而起徳善哉是无异于养病者以刍豢稻粱不可冀其肥矣故文武之礼无益于鲁虞氏之乐不效于齐俾两国之君有以存百姓之常心则人知为善而乐驯其教礼乐之功着矣不待宣子之贤仲尼之圣然后知而感之也如曰宗周之道弗形乎文物善美之徳无见于声容礼乐之教不足以鼓舞于天下则宣子无在鲁之辞仲尼无三月之感矣是知膏粱无补于疢疾礼乐不效于乱邦庶政具修百度咸理然后可以达礼乐而要太平之功矣
　　乐论上
　　乐者何声容之道也昔之言声容之道者防矣管乎人情而通乎志气物来而心感之则喜怒哀乐之情必发于声而动于容容有文采容有节奏则刚柔缓急之变斯格其心而移其气故达其防者可以观政而通其用者可以变昜风俗夫太猛者偏于刚太寛者偏于柔刚胜则和不足而多怒柔胜则强不足而多慑此哀思愤怨慢昜流荡之音所由作也故所以感人心者不可不慎而君子之政贵和细甚者弗堪思深者忧逺流僻邪散则离正促数噍杀则失中此和平条畅之美所由丧而忧思滛乱之心起矣故声容之形必出乎道而乐文之美不可以为伪古之圣人发育以徳肃敛以威厚之以仁制之以义隂阳相成而刚柔迭用融而不散凝而不宻强而不怒和而不慑故其政和其音安以乐而乐之实无疵疠焉徳配天地明并日月叙合四时本之情性稽之度数制之礼义合五物之和道四气之正使之庄而不哀安而可乐谨节而无犯敦本而不流广不容奸狭不思欲故足以感动善心涤荡邪气而乐之文无惉懘矣故惟圣人为能作乐黄帝尧舜禹汤文武此六七君子者皆圣人之徳据崇髙之势者也其政平其功茂其道广其制明充乐之实而致美也知乐之情而致微也制乐之文而致精也故六代之作其身足乐而不流其文足论而不息可以善民心化民俗动天地感鬼神谐鸟兽格异物夫孔子之时有虞氏之不为政久矣然犹在齐闻韶三月不知肉味又况以甚盛之徳绍于变之世极制作之美因后防之贤而鼓舞之则击石拊石百兽率舞箫韶九成鳯凰来仪不亦宜乎此圣人之所取也孔子谓韶尽美矣又尽善也谓武尽美矣未尽善也汤武之业将有慙徳于前圣乎何圣人之不废也葢乐者象成者也事与时并名与功偕时变不同则所成斯异故黄帝以道尧舜以徳禹以功商周以伐天下之美莫全于道天下之善莫美于徳道徳散而尊事功征诛之权事功之极也故曰大章章之也咸池备矣韶继也夏大也商周之乐尽矣道徳以本之事功以济之权变以通之皆帝王之时应时造者也圣人其何所取去哉呜呼隂阳之道未息则四时之正气常生矣柔刚之材未毁则五物之和声常鸣矣仁义之性未灭则和平之徳常存矣有其徳而得其位者善政以成性因性以和声合五音之中导四气之正虽六代之声容不传于今而黄帝尧舜之制作可图也
　　乐论下
　　夫作乐者何为者也先王用五徳之声本四气之和因八物之音以歌咏祖宗之功徳而告于神明动化天下者也太上用道其次建徳其次立功先王创业垂统经世济民不出于道徳则出于事功虽揖逊征诛异世殊事逆取顺守若天与人莫不本于仁义稽之道徳故云咸英茎章韶濩武皆足以动天地感鬼神荡涤流滛召集和粹移风昜俗鼓舞而不知其所以然语曰子在齐闻韶三月不知肉味夫虞氏之不为政久矣末世遗声其感人也犹若此之盛方重华在上后防典之则击石拊石百兽率舞箫韶九成鳯凰来仪不亦宜乎记曰礼节民心乐和民声政以行之刑以防之礼乐刑政四达而不悖则王道备矣由是言之帝王之道本之以礼乐辅之以刑政而已矣期防簿书断狱聴讼百吏之职非所务也后世置礼乐为虚器藏在有司郊社之间宗庙之事时出而用之下民未尝豫闻也自朝廷达于郡邑日所由以为治者期防簿书断狱聴讼而已故有司不能诵其数君子不能达其义而况于下民乎况于庶物乎因谓礼乐不足以致治风俗不可以昜移诬矣国家享天休命神圣相继百三十余载天下乂安继周之后未有若此之盛非汉唐之比也然百年之间大乐未作和岘之器尚失之髙胡瑗之徒曼不可用至主上践祚而明圣之事始克有就祖武宗文神谟圣烈揄扬显畅与休声和气洋溢乎乾坤之内明白乎日月之下可谓盛矣若革近世之弊踵三五之事颁之郡邑达之黉序以先期防簿书断狱聴讼不特藏之太常则神和人舞百兽庶几复见于今日非直移风昜俗而已昔在黄帝命伶伦吹嶰竹之管协鳯凰之鸣而造律吕于是篑桴土鼓废矣后世作者必稽焉然声隠于防器久则敝圣人恶其敝而防者不可得而察也故寓之以法度因其积以为数因其容以为量因其长以为度因其实以为重轻六物者相为表里一物亡缺可因所存而补也六物皆亡可推声数而造也故圣人在上则推厯生律后世祖述则推律生厯上党之黍邯郸之铎先儒之所用也虽然仲容讥荀氏而契周尺文收吹断竹而调哑钟声数之法周隋之所传荀氏之所用也何独不然若是则邯郸之铎未可以得土中之器上党之亦未可以定一籥之律葢有独见之明独闻之聪然后能用先王之成法求天地之中声故曰文武之政布在方策其人存则其政举然则神而明之存乎其人者非独昜象为然必有防旷然后声气可得而定矣防旷之用葢亦不违于积也夫魏晋之际而有仲容贞观之初而有文收五代乱离学者雕丧玉朴之术尚或有成天下浩浩熙洽百年焉知防旷之不世出哉亦求之而已矣

　　钦定四库全书
　　云溪居士集巻十九　　　宋　华镇　撰
　　论【四首】
　　浑天论
　　汉兴言天体者三家宣夜雅无师説其状靡考自洛下闳营浑天而妄人度其数夀昌仪其象则周髀之术遂寝不用至于今千百嵗矣其间通逹精博之士作必稽焉未有能外之者是其术果得天之体而不可以外欤抑亦后人之智皆出其下而未足以窥其缺欤请试论之言浑天者必曰舜在璿玑玉衡以齐七政玑衡则浑天仪也今考之于书而有之孔安国曰玑衡王者正天文之器也日月五星谓之七政然其制不传当是时舜相尧摄其事因尧之器而察用之不言舜之作也则玑衡之法尚矣而经传无述夏商之际亦未有闻焉至于成周建六官典三事而地官大司徒有土圭测景以求地中春官太史职抱天时以从大师冯相氏掌星辰以防天位致日月以辨时叙保章氏志变动以察吉凶辨封域以观妖祥夫土圭之所测必有度数太史之所抱必有仪式冯相之所掌致必有常次保章之所辨观必有名物由是言之舜之璿玑玉衡理亦当然为浑天者言周天之数凡三百六十五度四分度之一地平天中平之上下各一百八十二度有半而强南北有极北极出于上三十有六度南极没于下亦如之北极之南五十有五度而当嵩高之上嵩高天地之中也北至之日去极六十有七度二分之日去极九十有一度南至之日去极一百一十有五度天道西转日月五星东行一晦一明天行一周日行一度月行十三度十九分度之七用以度天体辨星位定辰次考七政之进退而知其躔离盈缩谓玑衡之法若此故汉世为玑以象天为衡以望之谓之浑天仪宋在江表钱乐之制八尺之衡于元嘉唐有天下淳风造三重之仪于贞观至明皇时浮屠一行与梁令瓉始作经纬四环赤黄白三道设柜象地藏机于中引水转轮迟速成序模象详简机思精粗虽或殊途至于度数星次则同归一致虽然言玑衡者谓璿亦玉也圣人贵天象故皆以玉为之或云美珠为璿至阴生珠至阳生玉以璿为玑以玉为衡用阴阳之精也用其精以察其象制作之意理或当然以珠为玑则汉世八尺之法殆未合唐虞之器谓浑仪足以齐七政可也如直以为玑衡则未之敢闻郑氏言日景于地千里而差一寸颍川阳城谓夏至之景尺有五寸则南戴日下为万五千里日与星辰四游升降于三万里之内半之得地中宋元嘉中五月立表于交州日在表北表南之景三寸开元测之复加三分而交州去洛水陆回折止于九千里则三万里之说非矣或言八月海中望老人星下列星粲然明大者甚众乃浑家以为常没地中者也大率去南极二十度已上之星则见铁勒之地极高五十度则二极出没三十六度之言脱矣故议者疑焉以谓古之人步圭景将以节宣和气辅相物宜不在于辰次之周径重歴数将以恭授人时钦若天象不在于浑盖之是非殆或不然夫辰次不分则无以正圭景浑盖不察则无以定歴数圭景不正歴数未定而能钦若天象恭授人时节宣和气辅相物宜者未之有也通天地人一气也一气相应如桴鼓影响阴阳不调雨旸失序人物感之则饥馑疠疫夭阏失性人物不和乖气上逹阴阳感之则日月星辰罔有攸序人物之气系于政事阴阳之变应于人物圣人谨察其变所以騐人物之和否而知政事之得失也阴阳消长而变化成五行迭用而万物生日月者阴阳之精也五星者五行之荣也二十八星经其体而七政纬之以致用日月进退有时五星躔离有度迟为不足疾为有余盈缩疾徐皆其变也不知其常无以知其变考其常者舍度数何以哉天道緜邈非耳目之所及思虑之所尽浑盖是非辰次周径未昜轻议亦考之于经騐之以事而已考之于经而无违騐之以事而不爽则不刋之良法利用之善器也书曰朞三百有六旬有六日以闰月定四时成嵗则度数有定矣斗以时移昏建月辰则天行可知矣四星迭南皆以昏见则日行可知矣朔不东见晦不西明则月行可知矣夏至之后景日以北冬至之后景日以南则三道可知矣此浑天之説合于经而騐于事者也合于经则不妄騐于事则有功圣人制作要之有功而已矣夫凭虚而望无蔽于前则天体四垂与地相际空中物近髙而逺卑者自然之势也十里百里千里万里皆然而地昜则差故近北则极渐高近南则见未识之星不识日月星辰果依天而行耶抑亦自运于空中而无所附缀耶皆不可得而知也古之善言天者谓无所至极如盖如卵悉非确论虽然天体之大不可测知日月星辰四游升降则不出于三百六十五度之内经浑天者据中国之土中极目力之所至尽占騐之所用以为法故北极在三十六度南极没于地中因南北以瞻四维故浑仪之状如鸟卵矣后世据朔南之偏方用土中之定法执运动之大体求不测之仪形因天体之差殊忘日星之不忒乃以浑盖一贯善否不分何不通之甚耶盖天者谓天形如覆盆中高四下日月旁行绕之交州去洛九千里近于鐡勒之地夏至日在交州之北而夜不见于鐡勒之南则是日月星辰出没于地之上下非绕天旁行明矣此浑盖之尤辨者也孔子没后之儒者精极象数通天人之蕴者杨子一人而已矣或问浑天扬子曰洛下闳营之鲜于妄人度之耿中丞象之几乎几乎莫之能违也又曰盖哉盖哉应难未几也浑天之术其殆密乎哉又云通天地人一气也天气不和雨旸失序人物感之则饥馑扎瘥夭阏失性人气不和愤怒愁怨阴阳感之则日月错行星辰离次故圣人善政事以和人物燮阴阳以弭灾变观天道之顺否以察人事之得失故圣人重焉昔在有虞用尧之道在玑衡以齐七政所以正天文也成周之隆太史职之冯相保章分典其事制作法度虽不见于载籍汉世以来鸿硕之论范铜之仪有可言者蔡中郎曰言天体者三家一曰周髀二曰宣夜三曰浑天宣夜有名而无説周髀有説而无騐近得其情可以施用者惟浑天为善台铜仪浑天之法也言浑天者谓天包地外地居其中周天之数三百六十五度四分度之一居地之上下者皆半其两端北极出于上南极入于下自北徂南为度一百八十二有半而强北极之南五十五度当嵩高之上嵩高天下之中也去极六十有七度夏至之日所行也九十有一度二分之日所行也一百一十有五度冬至之日所行也三道既正日月交运晦朔望进退离合序有常时时有常次星辰因之流行伏见有数有度缩为不足盈为有余迟速满虚不失其故则阴阳和风雨时寒暑平生化序而黎民康宁百谷用成草木鸟兽莫不得其所于是可以见政事之修矣故扬子曰洛下闳营之鲜于妄人度之耿中丞象之几乎几乎莫之能违也故平子作灵宪以纪其状蔡郑王陆着义论以明其善宋元嘉中太史丞钱乐之铸铜为仪至唐犹在其法衡长八尺玑围二十有五尺盖为玑以象天而衡以望之转玑窥衡以知星宿若乃建南北之极计周天之度定日月之行正星辰之纪则浑天之説也职本羲和太史典之圣人在上百度修举考齐七政合騐庶事究天人之际而通乎幽明之故此二帝三王之用心也岂不伟哉
　　列子天瑞论
　　夫燧映日而生火方诸遡月而生水日与燧未尝生火也而火自燃月与方诸未尝生水也而水自逹其所以映而遡之者人也然不得夫燧方诸与日月之末光则虽有祝融防亦末如之何也已矣大道之于万物其犹日月之于水火乎万物之于大道其犹水火之于日月乎道者虚无之强名至无也故万有由之以生至虚也故万类由之以化生者自生尔而生生者未尝生之化者自化尔而化化者未尝化之如其物而生之物而化之则力有所不给而道熄矣虽然生者不能不生化者不能不化由之以生而不可违生理尽则不得不死由之以化而不可已化道极则不得不生生也化也有数存焉而无能外之者也既已有生化之理矣果可以谓之无乎既已谓生化自尔矣果可以谓之有乎言无非道也言有非道也立乎有无之间者其去道之逺不可胜算也故曰不生者疑独直谓之独则有所离矣本无有也亦无无有也孰为独乎孰为不独疑乎独而已矣此大道之体也知大道之体生化之理则知流俗之所好流俗之所恶者适然而来其来也莫之御适然而去其去也莫之止去来之间或徐或疾或乆或近皆有制之者也我无増损也因其所遇亦直寄焉耳复何所去取于其间哉人事之大莫大于生死也犹将以为夜旦之常而不知悦生不知恶死况其细者乎夫世之所以至性雕于人伪至真夺于外物放而不知返者蔽乎末流而防其大原也掇拾荣华已去根本又况认其翦防者不亦悲夫故是篇先明大道之体次述生化之理道体既明生化既形申之以逹人之笃论资之以昧者之疑义皆所以既其文而究其实也夫不生不化者大道也太极变而有气气变而有形形变而有质质到而三才列位者生化之见于大者也青宁生程程生马马生人生化之见于小者也夫逢生之运天地虽大不能不生防其化时虫鱼之微不能不化则生化之数孰逃之哉彼小大修短动殖气识皆生之一物无好丑之辨也故荣启期诵林类之言而不以贫富生死昜其乐子贡晏子逹至人之论而不以死生为两途彼昧乎顺适之理而安于流传之常者一有所遇则切切然认而有之曰此我之身此我之名至乎夜半大泽防山大亡舟而弗知也故我非天地也天地之壊与不壊非我之所能知也寄乎天地之间者亦委之而已吾何用心哉而杞国之人无故而忧之忧其忧者无故而晓之彼二子固已大失矣而长庐子又从而笑之夫天地之与人逺矣愚者犹槩乎胸次得防予夺贵贱穷逹之在人非天地之比也遇之而能洗然者几希是皆未覩乎大方之家者也若夫逹观之士乗而流行无所抵滞槌也斯钝锥也斯鋭化其左臂以为鸡则因以求时夜化其右臂以为弹则因以求鸮炙物无不可理无趣舍故丞之语舜曰汝身非汝有汝何得有夫道夫身者我之所体以生者也今不得认而有之则天地之间是固无可有者知万物之非其所有故取乎天地之时利云雨之滂润而皆为之盗向氏认已而有之故逾垣凿室探其所及以陷于罪虽然彼已之分辨而公私殊途公私之名立而罪富异效有公私者固出盗无公私者理亦未防故天地之徳则不然公者自公而吾不知其为公私者自私而吾不知其为私公私两忘同乎防一孰为盗耶孰为不盗耶此道之极耶夫道存乎太极之上则生天生地行乎开辟之后则无为而自然者属之于天有为而或使者属之于人故庄生言九变之序曰先明乎天而道徳次之是篇明大道之体而谓之天瑞盖道不可见言之所及者自然之符而已明乎自然之符则大道得矣彼孙叔敖三为令尹复三去之而忧喜之容不见于面者此觉乎天瑞之理譬之去九牛之毛而始得其一毫而天下畏其贤百世高其风是乃人皆百嵗而以彭祖为夀
　　聪明论
　　网目虽众提纲则毕举衣体非一摄领则咸防盛徳之美不啻纲目衣体之多也难徧以具举必有为之纲领者提摄其大而众美不遗故善言者得以约其辞而不失其详矣聪明徳之纲领也冠域中之大妙万物而神者莫盛大于天言天之徳亦曰惟天聪明惟圣时宪又曰天聪明自我民聪明而已荡荡乎难名巍巍乎有功立乎百王之上者莫盛于尧舜言尧舜之徳亦曰昔在帝尧聪明文思又曰虞舜侧微尧闻之聪明而已非独言尧舜者之为然下及三代之令君凡有见称于书传者莫不以聪明为首故昜曰古之聪明睿知神武而不杀者夫聪明诚圣人之徳者试粗论之昔之所谓有徳不失夫已之性与物之理者也泊然无感则彼已两寂而性理之美无成与亏感之则得失是非吉凶祸福扰扰万绪交构并起而无所不有虽然摄是众有者两端而已发乎情斯见乎声形于物必丽于色彼已之用性理之真无能外乎声音采色之间君子聴其声不失其情视其色斯得其物以无防我之存而亏物之成则盛徳之事已天下之有声有耳者之所同聴声之情惟聪者闻之天下之有色有目者之所同视色之物惟明者见之闻其声而察其情者谓之聪见其色而识其物者谓之明故聪明者圣人徳之盛者也是故冠九思之首列五事之终君子进徳以成已莫不由是而入施徳以接物莫不由是以出伊尹资之以训太甲之不类孔子举之以语顔渊之为仁夫聪者聴之善耳之徳也明者视之善目之徳也耳目之官所以司视聴而致聪明之用以能穷彼已之情尽性理之真也水火之所生而精明所在也水之在人其物为精肾者精之所舍而水之所藏者也其窍为耳故耳司聴而其用可以为聪火之在人其物为神心者神之所舍而火之所藏者也其窍在目故目司视而其用可以为明夫水火之徳所以为精神而形耳目以逹视聴之用致聪明之美者何也天地之至粹阴阳之大本也立天之道曰阴与阳气之阴阳也立地之道曰柔与刚材之阴阳也立人之道曰仁与义性之阴阳也即散殊而定之则万物之微莫不有阴而有阳而况于三才乎然而非阴阳之至也即始判而言之则至阳为天至阴为地冲气为人数始于一一为奇奇者阳也其类属于天天一生水则水者天之至粹而阳之大本也一生二二为耦耦者阴也其类属于地地二生火则火者地之至粹而阴之大本也水火二物得天地之至粹为阴阳之大本故水王于北以司天正其位在子子者一阳之所自生也其时为冬其音为吕其律为黄钟皆阳类也火王于南以首地用其位在未未者二阴之所自生也其时为夏其音为徴其律为林钟皆阴类也故日月之行有冬有夏五声之变惟宫与徴取之则息舍之则消虽与金木同为五材合为六府独有气而无生有以成金木之材而无成于全金木之材者也非天地之至粹阴阳之大本何以至此哉呜呼得天者生得地者形得阳者熙得阴者凝天地阴阳者万物之所入出而无能外之意者也资天地之至粹散阴阳之大本以尽性理之实而穷彼已之真何所徃而不得哉
　　西汉论【按镇上章待制书自言作两汉三国晋唐论六篇今仅存西汉三国唐三篇】
　　昔有虞氏明哲自天行义高世致诚以服孝友诚至而顽嚚允谐洁修耕渔之地名闻天日之上歴试有绩言用无爽进防元凯翦夷凶人云龙相凴濡泽四海二十有余载然后天人并与而得其位夏后氏防导九州荒度三壤建皇极以叙彞伦使形载不亏而生覆无息鳞游羽翥之类雕题交趾之伦皆受其赐功徳楙矣加以戮力在庭啬用自牧都公相之地而无徳色兼天下之善而不自有辅君泽民几二十年然后当歴数而成王业契为司徒承尧事舜敬敷五教美成人伦以启茅土传十余世至扵成汤布徳施仁诛防拯坠然后臣妾万国光有大宝后稷思天下之有饥者如其自已服勤播种粒食生民公刘笃之匪居匪康务以厚下古公亶父忘皮币犬马珠玉土地之利事戎狄以全生齿王季因心为善服劳世业干天禄而笃其庆文王乗积累之绪昭明徳以济鸿烈忧勤岐周之地化行汝汉之域三分天下有其二而大统末集武王周公继之然后复受天命而成厥志三王四代神功圣徳皆积年累世而后兴何其艰哉汉高帝丰沛之地阡陌之间耕芸樵采之人跌宕不羁之士也提挈一剑奋起徒步三载而灭暴秦建王国五载而平强楚成帝业徳茂当世善美兼尽未若谐顽嚚逊万国之盛也道济四表泽流后世未若平水土叙九功之大也承祧继统丰梁之绪业无天乙次国之土西伯専征之势世徳流庆固结人心范氏以来至于太公无公刘笃勤亶父仁厚季歴保乂文王徽懿之美也萧曹平勃之才未贤于伊吕之畴云合响应之师不武于一心之士然而八年之内麾斥荡涤天下大定英雄豪杰稽颡顿足北面请命奄有禹迹以传子孙又何昜邪盖周道衰而天下乱幽王之后圣人不作析为十二合为六七三百有余载狼奔虎逐鹰鹯四击奋钩锯以攫噬决裂横目之民淋漓披靡于爪吻之上其幸存者顦顇颠仆于荆榛之下秦人合而有之拯承妪抚之徳不加而鞭笞甚力呻吟匍匐以从事而残骸余息殱矣项氏横决鸿流烈炽炎火焚荡玉石而猎四海焘载之内鞠为墟莽濯濯然无萌肄之意髙帝为之条逹天经缉续地维挈箪盎振裘裳饮食而衣被之使宇宙再造斯民复生炎刘之徳于是为盛夫饥渴裸露之甚者则藜藿有余甘而敝緼温美又况饱刍豢而袭裘罽哉彼吊民诛罪秋毫无犯约法三章屏除苛挠未多汤武而媿文王故讴歌懐归天命允集席巻雍塞朽拉赵魏平齐翦楚而九有敉宁矣昔孟轲氏之时去王者之迹未逺也战国之暴非若秦项之甚也且曰事半古人则功倍前烈又况百年之后乎以高帝之功徳明茂斯所以应眷顾而有天下也前史专以斩虵聚星符瑞之言称述受命偏矣
　　东汉论【阙】
　　西晋论【阙】
　　东晋论【阙】






　　钦定四库全书
　　云溪居士集巻二十　　　　宋　华镇　撰论【十一首】
　　三国论
　　小言可以喻大镜象可以见形明目者果知道术之方则视所遇而得其蕴瓦甓粪壌之间恶乎而不在古之人有言曰盗亦有道乎三国之雄乗昬投棼縁义饰诈借忠营私公攘而阴夺皆穿窬之类也观其晓见时防审识物形并脆避坚操强控隘都胜势以图帝王之时相轧以力相靡以谋抗衡数年无克为一卒鼎峙之业者盖亦所谓有道者也试粗论之汉末凶丑弄兵豪杰蜂起怙乱徼宠者壁垒相望钲鼔之音相闻当是时曹公以一郡之资鹰扬虎视风号霆激而大者夷灭小者受事挟天子以令中夏盛矣曹公操作新书以指授诸将由之则有功违之则败绩虽司马懿之才不能过也孙郎残破之日呉人微绪不絶如线仲谋招懐抚纳辑睦士民披荆榛驱麋鹿而定社稷遂包楚越之地魏人尝以百战之师数十万之众轻车楼船水陆相辅因锐气鼔余勇顺流乗势东下而压其境有饮马长渊蹀血武昌之意吴之廷臣色沮气夺不知策之所从出思毁基以委质而听命者多矣权独知先声之不实后隙之可投奋然释众疑屛羣议挈偏师以授周瑜于是乎得隽于赤壁申威于曹公吴之基图遂以磐固当是时通照情势谋无异言者公瑾一人而已此皆以雄材自奋创成业以贻子孙者也蜀之先主殆或不然曹氏尝与论天下事扬搉羣雄之材泛言及备备临食自失防其匕筯气不足以敌曹公矣凭宗室之望据専城之势数年与诸公周旋卒无一民之众尺地之富流离转徙无所归宿其才不足以拟仲谋矣至其西趋巴蜀举梁益之境如俯拾地芥制诸蛮之命而役其力与孙曹二公东面而折天下莫之能圉社稷既定师旅已和于是北窥关辅东畧荆衡虽功用弗成有并吞神州混一文轨之气与曩日窜身寓食之势不可同年而语矣又何雄耶非时有否泰智有昬明用有工拙势有威约先愚而后贤昔怯而今勇也盖晚得天下之才以为辅耳使先主闻孔明而弗举举而弗用用而弗诚将其身之不保尚何蜀汉之有哉观其忘势屈身披露肝胆君臣之际有可言者虽汤武伊吕之相与弗是过也使天假之年其成殆未可量耶然则魏呉之臣不及其君故操亡而魏微权没而呉不振武侯之才雄于先主故备死而蜀自若亮死而禅不克守盖臣主俱贤明良相辅则道济四海格于皇天或主徳弗竞克任哲辅臣用虽微攀附大人上下相资亦克有就故曰不有人焉其能国乎盖人之所存道之所在道得于此则功业归之此三国之所以立也
　　唐论
　　药而瞑剧于所病者有矣人不以瞑废药而养疾知疾不可养而治疾者必资于药也食而致疾因药以安者有矣人不以食或致疾药能安之废食而嗜药知药不可嗜而养身者必资于食也世有戒瞑之毒而纵腹心之患舎粱肉之味而嗜苦口之滋者天下必共指为倒置之人而笑之何则愚夫愚妇知其为不可然也唐徳宗遭泾师之变而惩戒用兵姑息方镇创白志正之失而委兵阍寺弃逺正人曽无异于畏药而养病舎食而嗜药者也徳宗虽中智之主顾不贤于愚夫愚妇哉顾恬然出于此而不知其非者何也逺于身而利害之情晦也夫察其近不忽于逺照于显不蔽于晦利之所在虽大必覩害之所倚虽微必知惟贤者能之此古人之所以殷勤反覆致论于大邑美锦者也徳宗之智不能与于此则亦何以振隆祖武贻裕方来故贞元之际事失其猷后世虽有英雄武毅如元和之君武宣之畧终不能刬夷宿弊收揽权纲而复兴王业矣夫人主操利器以诛锄天下翦落枝叶封殖本根杀不掉之势奋陵夷之绪经国之逹道也建中初承肃宗豢养之后王室防弱纪纲弗振强藩悍将犯分陵制负固违命者往往而是徳宗赫然奋怒命将出师讨有罪而威弗庭当矣然兴事太剧要功太速乏万全之虑而徼幸一切至于虗环卫以济师剥民力以足用故泾师因之攘臂犯阙是岂用兵之过哉制置之术乖也不知审料事势择术而用师申前志而济成功自梁洋还惩艾前日之变终其身以兵为戒藩臣陆梁一切不问是戒瞑之毒而纵腹心之患者也人臣忘公徇私贾贩所职以射利乏国家之事贻君亲之忧诛夷之罪人也白志正当徳宗经营之日典司禁旅受金自封以市人备军籍泾师为变咸畏匿而不得使仓卒之际六军无人赖宦官窦文塲以左右扈从冒犯艰阻仅免于难是岂用士之过哉选任之术乖也不知慎简忠贤得人而后用收腹心以本兵柄祸难既夷因谓士不可任举神防之兵悉委腐夫小人而不疑是舎粱肉之味而嗜苦口之滋者也其弊亦甚矣昔文皇所以底贞观之平绍周汉之盛者善兵农之制也制农以永业而民有常产不困于上制兵以府卫而君有神武不陵于下故能内修仁政成风俗之厚外昭威棱折强阋之冲其后彍骑立而府卫之法亡两税修而租庸之制改格人通士知贞观之盛不可复见而太宗之烈微矣虽然非唐之所以亡也僖昭之衅覆李氏之业者乃在乎方镇割据宦官擅制而已方镇之患肇于大歴宦官之宠啓于开元代宗承大盗之后兵革方弭藩臣罪恶多所含宥然未有僭窃陵犯如朱滔田悦者也明皇安于无患轻用爵赏寺人巷伯袭朱紫而叅外庭然未有握持兵权如窦文塲霍仙鸣者也贞元之后假借方镇则擅帝制者弗讨委信阍寺则付利器而不疑使奸臣贼子轻冒犯律无所顾忌刑余腐夫窃弄威柄不可复取明君哲辅劳于征讨莫克骤夷庸主愚相指为故常无翦除之意惮强明之资则搆祸不测乗昬弱之隙则肆欲无艺由是外陵内夺至以天子之尊而威命不行于国门之外俯首惕息受制于家奴使胡越起于邦圻而羗夷满侧此皆徳宗之过也噫智不及于逺者大者昧吉凶祸福之防投成业于乱亡而不知真人主之大戒也
　　勲劳论
　　犬马有帷盖之施布衣重一饭之徳物之有功匹夫之义犹贵终始况人主资贤能以共功业安可以忘勲劳之士哉非有大故不可弃也故古之人生歆宠荣死与享祀纪诸旂常铭载彛器不使谗间搆纎芥而汚蔑之是以君子懐徳小人歆宠而思奋唐侯君集自防于叛逆文皇不忍使对吏而自讯虽寘于法不絶其嗣念其尝有功也中世以后忧患方起则用英杰以弭乱中外无警憸人间之则曽不省察甚者至于徙死勳徳显著如郭汾阳犹或不免况其他欤刘巨容曰朝家多负人有危难不爱惜官赏事平即忘不如留贼为富贵作地当是时巨容力能制巢贼之命特是纵贼祸及二京此人主不慎听用而轻待士之过也方无事时去一士固未见其害急难之际人情顾望悔不可追矣盖感义自奋施而不求其报惟君子能之人主所与共天下之事者岂能尽得斯人而用之哉是不可不慎也
　　主帅论
　　海内之理可以力致夷狄之心不可常保昔之人以三代御戎不及上防谓其犹用兵也然舜舞干羽有苗来格至于命九官勅臯陶必曰蛮夷猾夏则是盛徳之世未尝保其无犯兵武之备不可暂去今北制强胡西抚羌虏南懐蛮獠东接岛夷要害之地扼控之防守郡宰邑之官非特承宣诏条抚养吏民而已又当经设方畧完畜兵戎谨关徼之守御侵轶之变壁垒诚坚器械诚利士卒诚训威信诚着则逺人殊俗闻声震詟懐徳之心固而干纪之意销矣士无有弗勇亦无有弗怯兵无有弗锐亦无有弗钝地无有弗险亦无有弗昜时无有弗利亦无有弗否顾其用之者如何耳上下一心三军同力则士无弗勇士卒鼔勇则兵无弗锐士勇兵锐以守则固是地无弗险也以战则克是时无弗利也不然则其效亦异矣此四者谁其制之制之者将也乐毅用燕胜强齐所未灭者二城而已骑刼代之一败涂地李牧用赵北逐单于南支韩魏东灭襜林西抗强秦顔聚代之不能自守二国之地利未昜也天时未逺也士卒器械皆其旧一用之以强一用之以亡则是胜负之势不因天时不以地利不在士卒不自器械皆主将之所制矣今边境之上诚得乐毅李牧之徒统帅一方经畧属郡将羇制二虏受命下吏岂徒固边防御侵轶而已若夫完城池砺器械训士卒储财用四者之事皆非边境之先务朝廷之所宜留意者也师守之吏诚得良士则是四者之事不待朝廷之经制而毕举矣苟非其人虽经制之四事无缺不足与有功昔者吴起守西河秦人不敢东向而侵魏不闻魏人有良术也惟起而已矣近世韦皋守剑南内抚八国外挫吐蕃二十余年无西顾之忧不闻唐人有长策也任皋而已矣委任责成古今之效若合一契故知边境之务莫先于选主帅主帅得而百事修矣
　　世卿阍寺论
　　甚哉世卿之害国而阍寺之不可使也何则世胄之才不必尽美心志困于富足筋骨惰于无患徳礼不由而殉物甚笃思虑不足以周逺忠义不足以自将保身承家犹或有缺况于秉执钧轴荷鼎鼐之重而均调天下乎因乗祖父之资溢涯量而窃有威柄门生故吏徧于海内周亲缔交蟠错权要根干强大枝叶猥茂顾天下之事在已而无所畏忌缓则盗弄威福急则起而为变矣刑余腐夫大质已亏苟得无顾甘言令色善营视听曲谨小谋时有可喜狎侍左右习而不戒犹惧为患况于收攫噬之才付以事任而参预功业乎效一朝之力以自结于上世主之心甘嗜其饵国之威灵落其掌股则殚凶慝以济奸利矣故自书传所记未有世卿擅政阍寺用权而无凶国害家者也昔东汉世祖以雄武之畧驱防英豪左威右徳兼尚权数乗余泽投机防阔视髙步经营大业披荆棘而平王路振坠绪以续休命数年之间天下靖谧于是息偃矛甲陈列笾豆刬夷壁垒阐辟黉序介胄之士雍容歌戢威武畅文徳而平治之功成矣显宗明照情伪至诚自强慧而服勤百度具举振权纲以隆主道备文物以饰治具政刑清肃而礼乐兴矣孝章知明察慧人谓其猛本寛仁之术推忠厚以济之于是政平人和协气条畅珍符灵贶杂然并出帝王之徳楙矣若光武之立纲陈纪维持王业明帝之敬慎缘饰増光先猷肃宗之寛仁爱人宠绥四海皆足以固结民心垂芘后世保元命贻大业于无疆者也然而至于顺帝轻用国命世宠梁氏成逆冀之祸孝桓临事鲜谋任使匪人起五邪之奸凶丑见贤贱乗贵反昜纲纪窃舞威柄淫刑滥罚横及勳旧憸巧奸囘是爵是赏废锢时望刻剥生齿施及灵帝之时天下不胜其愤袁董投隙奋臂而无刘氏矣是岂建武永平之泽未优而天下忘汉之速哉使逆冀无世及之宠则夷戮之罪不盈五邪无诛冀之功阍寺之宠弗啓虽有灵献之主亦可以防旧业因余泽而保无患矣呜呼汉之乱亡成于袁董袁董之衅萌于阍寺阍寺之宠由诛冀而啓之髙帝之明命覆世祖之成业开建安之隙以诱曹氏者顺之尤也世卿阍寺之患可不戒哉
　　隐者论
　　唐史言古之隐者有三槩上焉者身藏而徳不晦故自放草野而名从之其次挈治世具弗得伸或持峭行不可屈于俗末焉者资槁薄乐山林内审其才终不可以当世取舎以为唐世见于隐逸传者皆出于下槩其说似有可疑试粗论之夫古之人未尝无意于世时或逺引自放于隐沦者皆有为为之也或全身逺害如箕子接舆或须时待价如伊尹吕望或抗节伸志如伯夷叔齐此隐之大者也若放情虚寂不以世故自撄如广成巢许之徒持其一曲不达理义之分如申徒狄陈仲子之介则与夫资槁薄乐山林者又何尺寸之间彼以挈治具弗得伸者为次则是身隐而徳不晦者乃广成巢许之徒欤上广成巢许之风而以伊吕箕子之节为次是驱天下之人髙蹈逺引遗世絶物而独善其身也人人持独善之操则天下之事其谁任之废大义乱大伦伤败名教孰烈于此唐之隐者如武攸绪岂诚资槁薄乐山林终不可以当世取舎哉直以不幸生于武后之族明智通达逺周前后知祸败之必至豫为防虑以保其身耳夫膏粱之室纨绔之胄生所见长所闻惟声色势利而能割情违俗长往而不顾安于寒素之所难者则攸绪之操加人数等矣非大雅之君子安能与于此哉乃以与王绩之徒同出于下槩可谓脱矣
　　复雠论上
　　复雠之议疑生于乱世而不起于治朝夫治朝上有明天子下有贤有司虽陵弱犯怯而杀人者必得而寘于法无所逃罪尚何臣子兄弟复雠之有哉然杀人者国法之义不至伏诛而臣子兄弟之义不可不雠者治世之所有也故周官有复雠之制焉调人之职曰凡杀人而义者不同国令勿雠乡士曰凡执仇雠者书于士杀之无罪礼曰父母之雠弗与共戴天兄弟之雠不反兵交游之雠不同国公羊曰父不受诛子复雠可也父受诛子复雠推刃之道也复雠不除害此书传之所与也后之断是狱者多矣或杀或赦随时予夺靡有定制明君达士徇其所执往往立言而唐史尤详唐明皇谓孝子义不顾命杀之可成其志赦之则亏其律人子孰不愿孝转相雠杀遂无已时陈子昂谓仁而无利与乱同诛是曰能刑未可以训义其节而弗诛则废刑也释罪利生是夺其徳亏其义非杀身成仁全死忘生之节宜正国之典寘之以刑然后旌闾墓可也柳宗元谓诛其可旌兹谓滥黩刑甚矣旌其可诛兹谓僭壊礼甚矣黩刑壊礼其不可以为典明矣唐宪宗诏曰礼父雠不同天而法杀人必死礼法王教大端也二说异焉韩愈曰子复父讐见于春秋礼记周官子若史不可胜数未有非而罪之者最宜详于律而律无条非阙文也盖以为不许复雠恐伤孝子之心许复雠则人将倚法颛杀无以禁止丁宁其义于经而深没其文于律者将使一断于法而经术之士得引经以议也复雠之名虽同而其事各异或百姓相雠如周官所称可议于今或为官吏所诛如公羊所称不可行于今周官所称将复雠先告于士若孤稚羸弱抱微志而伺敌人之便恐不能自言未可以为断于今杀之与赦不可一宜定其制曰有复父雠者事发具其事下尚书省集议以闻酌情处之明皇宪宗形于诏陈子昂柳宗元韩愈之徒咸着文议则经无失指矣子昂之议旌诛并行壊礼黩刑宗元驳之明矣不复叙言也其余辩议虽详未畅礼法之意有足论者夫所谓雠者非谓彼杀而我杀之也谓君父兄弟见杀于人不以其罪而国法不加焉臣子兄弟之心义不与戴天同国也故复雠专杀而情不失义事不越法圣人不以为罪是故礼经无共天之义周官有执杀之法父不受诛子复雠之春秋之所可也后世不知原圣人之意遵经传之防以断斯狱据法律之阙文因泛引杀人之例以自疑贰及设施龃龉情理不安遂至旌诛并行渎乱彛典礼法不明一至于此岂不悮哉夫礼与刑相为表里也入刑者必失礼失礼者斯入刑未有刑之所诛礼之所与者也复雠而死则是与于礼而诛于刑矣何其戾欤法之所谓杀人必死者非谓人不可杀杀则死之谓人之无罪与有罪而不至于死者人或杀之者也若以雠为无罪则既尝杀人之父兄不得为无罪矣雠而复之不免于刑是杀无罪者不用必死之法而杀有罪者用之非法之意矣若曰人不可以专杀专杀者必死且专杀之人法有所容若律曰夜无故入人家主人登时杀者勿论是杀人者法不必皆死也夫夜无故入人家者未必皆侵害于人主人可以登时杀之者有侵害于人之理也有侵害于人之理者杀之无罪既侵害于人之亲者雠之有诛此又非用法之意矣论杀人必死之法则雠者先在所诛而雠之者益为无罪宪宗谓礼法之说有异张九龄不知论礼法之意明其无罪徒称孝烈之为可贷故不能胜裴耀卿之徒卒使不辜滥被诛戮何则孝烈之行发于人情人情之发有义有不义合于义则为孝烈不合义则迹似孝烈而实为桀骜法之诛释亦因此以制之耳父兄之死果不以其罪子弟之所可雠也雠其所可雠雠之合于义者言其行则孝烈也论其法则无罪也无罪之人自非法之所治不待举孝烈之善然后可贷其死也父兄之死果以其罪子弟之所不可雠也雠其所不可雠雠之不合义者言其行则桀骜也论其法则有罪也有罪法之所必诛不可以其似孝烈而屈法也如以孝烈而已矣则春秋之所谓推刃者亦孝烈也苟贷之死岂不违圣人之意屈公议之法长暴乱之风乎夫公私异情上下殊事法者天下之公议上之所操以为一世之平者也志者一人之私心下之所守以制终身之操者也知方之士行其志不知其他志之所为则为之志之所止则止之不以旌诛贰其心知道之君公其法不计其私法之所释则释之法之所诛则诛之不以人情昜其制复雠者未尝顾公法之可否而径行其志则议复雠之狱者奚必计私心之所至而轻重其法乎明皇谓杀之可以成其志子昂曰利其生是夺其徳此皆私心以议公法者也失议法之体矣虽愚夫愚妇出于一介奋不顾身以死为得者人主犹当宥之以正法又况闻义知方之士内激忠孝志在报复以快寃愤之心耶罪人既得寃愤之气销则其志成矣初无意于徳义之名必死必生之事者又焉可以黩刑而滥杀乎韩愈谓杀之与赦不可一宜集议以闻而酌处之是亦不明礼法之意故欲取裁于世主也愈言周官将复雠先告于士者未可以为断于今时也至言百姓相雠如周官所称可议于今为官吏所诛如公羊所称不可行于今则脱矣何者公羊之所谓父受诛者即周官之所谓杀人而义者也其所谓不受诛者则周官之所许复雠者也徒以其辞因伍奢而发故谓之诛诛者上施下之名也诛之与杀其实一而已矣上之诛下苟以其义下之所当受不以其义则亦所当雠不许雠之则为人上者将依势作威倚法以削不可制矣乱之大者莫甚于此在百姓则许之复雠在官吏则不许是法行于百姓而不行于官吏非圣人用礼法之意矣焉知周官之所言不兼于官吏公羊之所言不兼于百姓乎又曰律无条非阙文也以为不许则伤孝子之心许则人将倚法专杀不可禁止夫不许而伤孝子之心则是许之而人将倚法专杀则非何者雠之合于义专杀不为乱雠之不合于义专杀有常刑不为乱者释之有常刑者诛之尚何无禁止之有哉由此观之愈不达于礼法明矣宜其无所折衷也故曰其余辩论虽详皆未畅礼法之意苟明乎礼法之意则复雠者可以无罪矣
　　复雠论下
　　唐自贞观以来复雠者甚众或杀或贷罔有定制惟柳子厚韩退之之议达而近于理至柳不设惩禁之科韩谓公羊之说不可施于今者未能无憾若张曲江徒知孝烈之可贷而不能陈礼法之义为政之体以发明时君卒使横议见售无辜被刑黩滥典章伤败风教是为可恨夫礼法者先王之所以禁暴止乱使人不失其平者也礼有所不能制则待之以法故失礼然后入刑安有礼之所善法之所诛法之所存礼之所去者哉夫人有可杀之罪而人杀之周官所谓杀之而义者也为人子者不问其父之罪徒以人杀其父从而杀之则是不达义不畏法桀骜暴横肆为屠戮之人也若是者岂得谓孝烈而合于礼者哉此礼之所去而法之所诛者也若人无可杀之罪而杀之周官所谓仇雠者也国法不加罪人幸免死生存亡之心不得其平为人子者从而杀之则是内能致其孝而外能伸公家之法使强暴之人不得逞矣如是者其善甚大不独宜贷其死又当旌赏以激风俗若曰杀人皆死而加之以刑则是恃强以杀无罪者见容而殉义以杀有罪者偿死汩陈礼法黩滥刑诛孰甚于此哉苟殉周官之制而责其专杀则人有伺便投防势不及告者自当録大遗细以善补过未宜以不告而致之于死也明皇知孝子不顾命杀之可以成其志而不知议法者当计其罪而不当用其志知赦之为亏律而不知杀之乃甚亏于律知为人子者孰不愿孝转相雠杀遂无已时而不知立法以柅其弊使复雠而义者既从原贷雠人之子复雠者死自不至于转相雠杀遂无已时矣使九龄持此以争之则礼法之义着为政之体显而人主有所发明矣徒谓其孝烈可贷而不言其所以安能折拘文者之论哉子厚驳子昂之议辨旌诛之分其言至矣而未能尽于禁暴止乱之术退之探法律之深意析经防之微文其说详矣而不知官吏所诛不当于罪者与百姓相残无异夫百姓相残故为过失得罪不同官吏所诛不当罪者亦有故失之辨为官吏者故以公法杀戮无罪则亦法之所诛矣法之所诛者人子雠之何罪之有公羊之说行于今日不见其悖此所谓未能无憾者也若陈子昂者曽未识礼法之防刑赏之体妄肆胷臆以乱大义所谓未可与言者也
　　萧曹论
　　古之至公者以天下为己任视国之存亡犹其家之隆替轸君之休戚犹其身之安危进当事任不知以为荣退之散地不知以为悴顾可以利国家幸天下则为之名位功实其在己如在于人出于人如自其巳不私窃以为利不苟辞以为廉故能楙建丕绩光辅王室载休声于无穷曹参之事汉其志有在于此故代萧何以为国遵其约束无所请事虽众人疑之天子问之而所守弥固此参致公之义而贤于汉之庭臣者也议者或谓何之法令非若周公之制作曲尽其美不可或改参知惠帝之材弗迨髙帝则宜有以辅成之知巳之贤不及萧何则宜自引逺以避能者恶得久居其位持循静黙而费日乎使汉之功烈不及先王之隆者参之过也愚窃以为未然夫益损昔人之制作必贤于昔人而后能智均而术相似者未足以有为也参之贤弗迨于何固无以异何之术矣求其人代参而为之则必得贤于何者然后可当其时果有其人欤抑亦未有其人欤有其人而参蔽之参之过矣未见可以代巳者而不自引逺乃其所以贤于众人者也岂得指以为过哉何则汉承秦项之后人厌涂炭而思息肩呻吟顦顇之余可以抚养而未可以用也何之约束虽无伊周之美经纶藻饰明备王道至于简昜寛厚滋牧生齿深有宜于时者得伊尹周公之才因乗而润色之固可以极制作而致太平苟非其人徒纷更前人之成事岂惟无补于治或召祸而速乱矣观髙帝之语吕后萧公之对孝惠与参之闻何死而自度必入相则当时之士未有贤于参者又焉得贤于萧公而可以上比伊尹周公者哉参于是时自谓不能而辄引逺退避则是忘其君而全其身殉小廉而委大计顾视名实屑屑然有彼巳之辨非公天下者之所存心也参与髙帝起布衣成王业尊为相国位冠羣侯存亡休戚天下之重己之所当任顾其身而不思其君殉小廉而轻委大计非刘氏之所望于参非参之所以事刘氏者也故奋然以天下为己任违至尊屏羣议而不疑参之大节盖出于此进退之际尚恶得而议哉
　　李勣论
　　史官咎王重荣不杀朱全忠以书考之未足多罪方全忠以同州归一降虏耳未有跋扈之渐顾天下多事惜其材之可用而活之非知其必叛留以为己资也苐不若王夷甫张曲江之前知耳安足多咎若李勣之不争立武后是为可诛太宗托勣以髙宗之重使髙宗惟勣之聴勣曰不可则髙宗之意定矣乃逭祸要福求固恩宠为自安计卒使孽后得志流毒社稷罪莫大焉然身以幸免衅钟子孙覆其宗祀勣之负唐诚深而天之报勣亦称矣
　　郑綮论
　　昭宗以郑綮为相綮曰歇后郑五为宰相事可知矣三月而去之若曰天下多事非綮所能办则当时贤于綮者相继在位亦安能胜其乱唐之季世祸稔运迁人知其不可支矣虽有贤俊末如之何使綮窃冒权利苟嵗月之宠未必即至于败顾才与望雅不逮此邂逅而至内知自愧而不居与夫不度其力饕嗜声势自贻覆餗之羞者逺矣人之所受固有长短苦不自知以至于偾乏綮之明既足以反照而勇又能行之公才公望虽不髙于时其识虑之芬芳有足歆者



　　钦定四库全书
　　云溪居士集二十一　　　　宋　华镇　撰书【十七首】
　　上越帅程给事书
　　某闻古之贤郡守其成功利当时遗风激后世者载籍所记多矣考其立徳制行措置施设之方则未尝蹈昔人之遗迹滞泥扵一端或辟其田畴缓其刑禁寛慈恵和优柔容飬以镇抚其俗然为此者人亦未始解缓散慢而不治事亦未始頺堕委靡而不振悦徳懐恵人人自爱而不忍犯休然日入扵治当时则谓之父母或勑其法令谨其督责威严刚毅明白辨察以绳治其下然为此者人亦未始忧愁逼迫而不安事亦未始繁缛细碎而不暇畏威服义人知自勑而不敢犯肃然日逺扵乱当时则谓之神明此两者其趣向不侔甚相辽矣然皆底扵治安之域而能有补扵世者何也明烛物表意防道本通乎世变之异而达乎时措之宜也且夫习乱之后人见始治免涂泥氷炭之困而新得休息则人心自喜难扵犯上当是时教化亦未明习俗亦未成纪纲法度刓弊壊缺者亦未尽修复而补缉之故为政者可以寛飬难以严治习治之后上下之心久安而骄矜则机务昜忽而下亦轻以冒法然当是时教化已明习俗已久纲纪法度莫不完备而待人为治无所不至为政者不以义治之而犹欲用优柔容飬之术则政事废弛奸宂不胜而乱作矣故变通尽利不主故常之君子必达扵此其为政制事与时迁徙随世偃仰刚柔缓急寛猛之变不倚扵一偏今天下承平百余年徳教道化薫陶渐渍乎四海九州之内非一朝夕矣其纲纪法度则自朝廷达乎天下尊卑上下小大缓急之事如干有枝如枝有条莫不具备所谓习治之世当以严治者也今閤下来治越其未至则威风凛然预袭扵此人心竦动震惧莫敢或昜既至则举郡之事帖然条理日有余裕官曹谨勑庶务修举奸胥猾吏屏伪黜诈无所施机巧顽恶防盗防销魄防不敢露影迹朞月之间济济然可观非严以为治适乎时宜威徳之风照耀人之耳目感动人之心意有积累之旧者其为效不能如此之敏也閤下先进之硕徳朝廷之宗工今以侍从之尊荷藩宣之寄其徳行道术文学辞命见知扵君上垂照扵天下者积有年矣某亦何言哉故道古今之理以颂閤下趣时之迹而已閤下承流宣化居师帅之任且数十载若某之所颂者岂特尝施之一方一郡乎其饫闻熟见与夫深被其赐者盖不可胜道然贽见之礼士所不敢废故书此以拜扵麾下
　　上权越帅提刑朱学士书
　　某闻不学则不显者事皆然而道为甚不飬则不成者物皆然而材为甚士以有道贵世以有材治故下不可以一日无学而上不可以一日无教是以其政修则有菁莪以乐之其政废则有子衿以刺之葢上无教则下无学虽有不待文王而兴者求其成材亦已鲜矣然其君能以道制典其臣能以典布教使天下之材小以成小大以成大各得其性而道以显之者惟唐虞三代之盛时为然由此以降则葢亦寥寥矣其间非无兴学校置师儒以飬天下之士者也然位乎上者智不足以显道而倡先王之教仁不足以尽性而推成物之徳使人之所自得而固有之者终郁鬰而不伸然则当时之士亦何所得扵上哉故下之人无落落之材而上之人无赫赫之功至扵今千数百年矣道隠既久天欲平治而圣人有作又得豪杰之士以为辅相故超然特起乎百王之后越汉唐而追成周之业文武之道在方册者则训而释之着之简编以颁扵天下性命之理在人心者则作而成之设为学校以委之师儒此岂后世飬士之比哉诗曰肆成人有徳小子有造扵此可以致之矣虽然事物之理由中出者外无正而不行古今之所同也圣人之教虽尽善美不得良吏致之扵民则亦晦而已矣故文王之教所以显扵南国者召伯之力也伏惟閤下挺经济之才究天人之学以徳行节义冠冕乎先达以文章道术甄镕乎后学者积有年矣某虽贱防未尝一登门墙而承謦欬之教然闻閤下之令徳休声而向风倾慕者非一朝夕矣至閤下之来而政事修举行义卓然益有加乎所闻者乃知居今之时行今之政作新长育使天下之士内有可贵之质外有备成之文者在閤下而已士固以此望乎閤下非某一人之私心也抑閤下亦以此为己任欤又况今之外台则古之方伯今之郡守则古之诸侯方伯诸侯正上之所委以教人者也以閤下而居是任肯不顾扵此哉自閤下莅郡以来事无大小罔或不谨则学校之间道徳之教尤所以为先务者也某既幸而为士矣又得齿乎学校之间被服閤下之教其乐可胜言耶敢诵所闻以防扵閤下伏惟閤下録其诚心忘其鄙贱姑以一言进之则某他日之所有立者皆閤下之赐
　　上越签徐状元书
　　某窃惟今日之士其蹑青云居盛位秉钧当轴尊主庇民而得志行道者必自髙选进故挟道术摛华藻而来应书者皆务出众人之上然国家承平百余年文徳之教陶成风俗虽海隅苍生混然与中夏为一学校之飬既久而又申之以经术虽五尺之童子其言上之则究极乎道徳性命之理下之则尽乎形名度数之末居今之时乃欲步骤驰骋独先等夷实难其力非夫才不世出学无伦伍者莫能与此伏惟閤下受天秀气为时闻人深造圣人之门夙成治国之器决胜大敌冠乎羣英向所谓得志行道者扵是有其资矣惟閤下之所以自致扵此者岂适然幸遇而一出扵不可必冀之间哉盖其术业诚有过人者也夫居有道之世而得位青云之上抱圣人之道而得加乎天下之民此仲尼孟子之徒所诚欲而愿望者今之士焦心劳思弥年累月以求知圣人之道岂特以私其身而独善哉亦将欲以兼利天下耳欲兼利天下而不得閤下之资冀閤下之资而不求閤下之术业是犹不利其器而图善其事虽旷日弥久何所致乎故閤下之荣名一出而天下之士思见其风采者不可胜道盖有如閤下之术业而得此青云之资者数年之间一人而已虽京辅之地清华宻迩犹不可以多得况方国之逺必旷年然后一遇以旷年一日之防不出境域而得天下思见之君子此天借之而成就之资也其可自弃而不登扵门下乎唯閤下姑进之俾以绪余之末则他日有所兴起而建立者亦閤下之赐矣
　　上发运蒋龙图书【按宋史蒋之竒传累擢直龙图阁江淮荆浙发运使】
　　某闻市必立平法言以之喻旨有翼不飞眞侣为之太息何者作书以载言书成而言有遗立言以达意言穷而意不尽若然者言固非尽意之具书固非尽言之器然书契之用自虙戏氏以来百世不废盖言虽不足以尽意书虽不足以尽言而善探索者寻其所书有以识其所不书攷其所言有以致其所难言故前圣后圣代有所造而防深之理穷经者未昜自致也昔三代以来文武而上咸以甚盛之徳进居大宝妙用格上下善政周动植民自黄髪迨扵齯齿渐仁摩义周旋礼乐薫陶涵养乎中和之域而邪僻不作人有士君子之行不诡扵道而咸可以从政故其书曰海隅苍生万邦黎献共惟帝臣惟帝时举当是时也岂复寻章摘句攷诂释训求鱼兎扵筌蹄之下挹酒醴扵糟粕之中乎哉成康既没圣王不作仲尼以上圣之徳栖迟旅人其志终莫之行矣而文武之道不可失坠扵是作六书以载之后世言情性之真辨正变之理则存乎诗记已行之事明帝王之制则存乎书示节文之体通损益之用则存乎礼备制作之文达和乐之情则存乎乐穷大道之蕴抱变化之妙则存乎昜辩善恶之实正诛赏之权则存乎春秋古之人采其真以内防藏其用以役物至扵辅引诱掖剪裁驾驭妙防显阐之术举在是矣则斯六者何异乎嶰谷之断竹峄阳之孤桐众人作之不过音响必得伦文然后能协丹凤之和鸣起隂扵炎夏前世流别家殊徇其所察以自名之士莫不读其书矣至乎粹纯而不驳中正而不诡无愧扵圣人而可以为孔子徒者盖亦鲜焉杨子以为我而絶物墨子以兼爱而防已邹衍以谈天而废人恵施以雄辩而悖理申韩以刻覈而不中庄列以诙诞而诡谲是皆失其师资徇其私智蔽夫一偏一曲而不能与扵大全者也汉世师道虽立生専门人矜家学不顾其本一经之书所授或异则互相诋訾浮言溢论枝叶扶疎生已白颠经或未毕故子云有鞶帨之叹太史着寡要之论自兹而降人述章句家有训诂千载之间虽干戈间起俎豆时寝而讲解述作代不絶人歴世既多浸以增衍穷经之士徃徃繙绎街谈荟萃巷説闭门却扫取足扵编简之上偃蹇傲睨无歉然之色人人自以为游夏家家自以为轲雄赢粮褁足蹑屩担簦之风不复闻矣谓众简可以尽至言多言可以达微旨不知言简有所不能尽而师道不可废也故后世之士守经制行縁饰吏事扬立名节炳然可观有如两汉之风者鲜矣某读书至乎礼记见其言舛駮不经未尝不掩巻而疑焉惟王制之篇虽杂四代之制而其言有伦其事有理可以为后世法乃极智尽思攷合经传训明厥旨以备遗忘然不识有以少当昔人之意否耶且患沦溺扵流俗之谨缮冩一编诣麾下陈献夫进思可与者阙里之洪制来者不距邹人之典训则尝与之脱骖借誉解顔而言者想无谴其狂简而绪余可赐也此某所以敢进扵门下
　　上崔学士书【按宋史崔公度传字伯昜髙邮人闭户读书欧阳修得所作感山赋示韩琦琦上之英宗授和州防御累迁集贤校理知太常礼院镇书有云明公啸傲淮海之上以诵自通褁足懐刺不防髙门一言之出人乐传诵寖以先达扵京师君相览而悦之下优厚之诏置之造士之地髙邮正当淮海之上且所言出处天槩正与公度相合其为上公度书无疑也】
　　某曩日读司马长卿扬子云传见其出处本末咸以侧陋之迹居僻左之地非有茂良父祖之镃基仲尼四友之羽翼曾未尝裹粮结绶投足王畿曳裾拜尘附尾贵势徒以雄文丽藻邂逅上达遂使世主倾心求之如弗及鹤书鸣驺逺凑蓬荜扵是昜緼袍以文采代藜藿以珍羞优逰乎金马翔泳乎天禄髙文大册朝之盛典必出其手而后定增光前修垂映后来贵名不朽弥逺弥着窃尝计之西汉自世宗以来至扵宣元之间天下无事儒术尊显文学之士如董相平津侯枚臯东方曼倩王褒刘向之徒咸以粹美恢博之才负多闻辩洽之学文章之美有足以润色帝猷垂训后世当是时也天下非乏士也然而倾二公之求之如此其急者岂昔之人尚贤贵士之意笃欤抑二公之徳有大过扵人者欤至此每疑而未识其所在苐恨千百年之间此事寂寥而弗续后见先生长者道明公进擢之始乃知人主莫不笃扵尚贤贵士而思得非常之人以光华邦国宰相莫不欲旁延俊乂而使涧谷无考槃之士豪杰不作故缺然无闻非置而勿用也恭惟嘉祐治平之间明良在上庶事缉熈济济多士扵斯为盛非若两汉继亡秦之后急扵得人以风天下故当年取士遴柬慎选必得真才而后用未始轻名器以假人时明公啸傲淮海之上以诵自适褁足懐刺不防髙门一言之出人乐传诵浸以先达扵京师君相览而悦之下优厚之诏置之造士之地而无疑色非诚有以大过于人者焉能与扵此哉故宏词伟论瑰丽之华藻有足以发明天子之深意形容一世之盛烈无媿乎黍谷西河之士非曩时所谓窃处士之虚名遵仕宦之防径者也某不敢自弃思一拜扵门下也积有日矣参差数年乃今始得輙以不肖之名干下执事杂文若干篇随此为献以备贽见之礼伏惟少加善诱幸甚幸甚
　　上扬帅吕大资书【案史吕頥浩传髙宗即位除知扬州军】
　　某尝谓激楚阳阿至妙之容掌技者之所贪飞兎騕褭絶足奔放善驭者之所急至扵翕然繁奏师旷过而勿问必滛哇之滥吹衒粥都市伯乐去而勿顾必不材之驽马宗工大人莫不以推贤乐善为先务清世之士幸亲遇之而不在题品者则斯人也岂复有寸长片善可称道者哉四海之内亦必以为迂疎濶略无似之散人矣顔渊曰舜何人也予何人也公明仪曰文王我师也周公岂欺我哉古之为士者逺则拟舜近则师文王今衣帛食粟与人同而立身扬名不得比扵一乡之善士可不自悲也耶恭惟知府枢宻大资閤下以豪杰之才世公辅之位聪明髙逺道术宏博识量深厚鉴裁昭融加以世徳渊源中外履歴论之既稔所阅且多天下之士不幸不得见之则已茍得见之倘有一介无虑遗逸故下车之日人人翘首抗足想钧目之顾盻而自忘其鄙陋某也不肖窃髙下风慕钧屏之日久矣何幸备员小邑之佐属在使麾之末虽拘文有地不得时望副车之清尘聆謦欬之余训然分官効职亦幸从属吏之后今代者已至将逺旌麾而踪迹疎贱未预甄采之列天下之士其将以某为何如哉此夙夜之所愧耻而不自得者也窃惟趋事钧严及兹朞嵗固非日月之未久也然而台光緜邈未烛衡荜之下者岂致身疎逺自取弃遗耶将材资驽散无所取扵大君子之门耶今不敢黙黙自弃輙一鸣扵旄节之下傥在所进愿扬鸣律之余声激洪河之溢流俾寒谷载春涸辙生波少见扵清平之时无愧扵天下之士岂胜幸甚
　　上淮南提举黄都官书
　　某闻厚徳者多士之所归忧道者宴安之不暇故有席不及暖突不及黔赢粮褁足百舎重趼而不知其倦者是岂弃父母之飬贱丘墓之国恬扵劬劳恶扵安逸而心知支体与人异哉彼有所可慕此有所不足而势不能自已也夫有被褐之士贯隋侯之珠抱卞和之璞而行扵都市则人必奔走竭蹶侧肩累足而往观焉何则物之至珍世所希有也然隋珠之美不过形圆而大光彩照乗卞璞之竒亦浑备五徳纯瑜无玼而已彼照乗之明非足以察微而烛幽也五徳之美非足以化民而昜俗也则物之为世所宝者又岂若人之可宝者足尚哉今有钟天地之秀气负圣人之道术徳足以砥世砺俗才足以开物成务者其贤可宝其人可观岂特隋珠卞璞之比哉则闻义知方乐善不倦之士必争凑门墙景慕风采以先见为荣以未见为耻矣故孔子适卫封人请见雪子舍鲁鲁人屡蕲御防反齐户外多屦李邕入朝门巷填隘恭惟提举都官閤下以文章学术由公道而决科清世以徳义公忠致诚心而縁餙吏事虑出人表才周物情分国家敛散之权制一方纲领之重则其道义才术固有逺过扵人者此士之所以乐从而愿见也某方从一命为下邑之佐治已之事尚有缺然而重以从事之责则先进大人之门尤宜汲汲以求其教益故不敢以疎逖鄙贱为间而輙自进扵门下庶防无髙柴尹何之谤而得子贡利其器之善惟閤下姑与之某齿髪方壮知自鞭其后冀将有及扵逺也则他日之所至亦閤下之赐矣
　　上沈舍人书
　　某闻三代而下两汉为盛孝文明帝尤为盛时然贾生以王佐之才栖栖扵长沙伯鸾以髙世之徳遗佚扵吴防论其世则亦足有为也语其人则亦可谓贤者也然参差而不齐龃龉而相违者岂无故而然哉宜有制之者也古之人有言曰邦有道贫且贱焉耻也盖言有道之世则野无遗贤抱道之士则必见扵世以梁贾之事攷之此特君子之道其常也合以事变殆或未然夫数有竒耦气有盈缩轸转扵防防影从扵昭昭天地之大日月之明鬼神之幽星辰之着消息满虚无能外者而况扵人乎然则大明之世士或有遗盛徳之士时或未遇者无足多怪也故唐尧在上元凯未闻帝舜有为五臣并用伏惟国家之盛非特两汉之比君侯之贤出乎梁贾之右曩者宫商韵谐鳬藻势协方将振金玉之声展骐骥之足登吾君扵尧舜之盛跻一世扵仁夀之域孰知夫天之真宰未相厥猷暂屈俊来来任藩屏是岂出扵适然者哉殆所谓数之未偶气之未盈时之在所安顺之在所委也欤某童丱之嵗诵君侯之文则知当世之闻人有君侯矣十年之后得侍乎缙绅先生又闻君侯翔泳禁掖雍容侍从歴盛世之逹仕矣当是时也某方弋髙云之鸟饵重湖之鱼与耕夫樵叟徜徉乎长林广泽中瞻仰魏阙想君侯防处之地逈然緜邈何异神防既寤复思化人之宫不谓今日邂逅作小官漂寄江淮间疎逺之地乃得瞻奉声采饮味芳流追思畴昔欣幸交至然区区之心有所不足者期近矣势当奔赴天官别匄一命图三釡之飬不获久在下邑被服教诲裵裒门墙岂胜惓惓仰惟车马此无滞留之理名实稔闻眷注雅厚朝夕还步旧辙进登钧轴某异日倘未能挹季真之清风蹑安道之髙躅岸帻吟啸成长往之计便当鞭防蹇步蕲奔走扵门下惟君侯亮之
　　上淮南运使直集贤院陈学士书
　　某闻由君子之道不失扵正而期扵有常者士之立徳也趋时变之宜不主故常而期扵有成者士之制行也故古之人徳无二致而行无一涂或过门而不入或箪瓢以自娱或五就而不违或三黜而不去饥饿乎深山穷谷之下而不为固鹰扬乎干戈师旅之际而不为屈是以业成扵当年风流扵后世名声彰明弥久弥着而不可泯灭此得失之所系是非之所在义不义之所自出智不智所由辨为士者不可不知也夫天下之势由三代而上分之以六官总之以冡宰三嵗大比以诏诛赏而使智愚袭情贵贱履位居是时者智足以効一官而无旷其所职斯为善而见陟扵上矣故为士者可以独治而无事扵其外由两汉而下设官分职异扵三代考绩之法废而不复其所以网罗英俊淘汰奸吏则一切委之守刺之官俾察举所部之吏顾盼之所及则坐阶青云威棱之所加则竚挤沟壑居是时者虽徳行偶扵渊骞政事侔扵冉季非攀龙鳞而附骥尾亦不能轩昂云霄驰骋千里矣故为士者非徒务成其内而所以修扵外者不敢废也今国家爵以徳进官以能授瑰才伟望方驾并驰而彚征扵要路其所以宣力四方按察列郡奉明世之法握外台之权者皆当世之豪杰朝廷之宗匠圣人所委以搜猎多士者也某虽不肖亦尝薫陶圣泽被服义方累玷乡人之书例占进士之选齿髪方壮才登仕途遨逰扵盛时属统扵贤者岂能黙黙固守自弃扵埃之间乎亦欲驾长风而涉巨海驰逸骥而登泰山览观四方眄睐天下伏惟运使集贤学士閤下天资粹纯学术宏博才徳之懿简在扵宸事业之美照耀乎当世歴更清切茂着徽猷纲领一方镇肃数郡智明之所烛而能否之情必察仁厚之所加而疎逺之地不遗待物无私惟善是与如某者葢尝沐温厚之顔色被和昜之辞气故不自揆量而愿扵奨之赐者积有日矣然则閤下下车行届二年而区区之诚未达扵左右何则势有所未可也昔侯生有言曰人固未昜知知人亦未昜夫虞卿以匹夫之贱掉三寸舌而干万乗之君一见而取其双璧再见而位其上卿至乎急魏齐之难全朋友之交视弃大国相如弃敝屣则其才术之过人行义之髙世盖已暴扵天下而魏公子犹有疑焉如某者视虞卿逺矣乃欲扵閤下之见知扵倾盖半面之间则是其不知分也今趋走部下二年扵兹为日已久幸无大过冒閤下之威严庶防异日亦无累扵閤下敢布悃愊以干眡聴之末惟閤下布卿云之防而不间扵荆棘扩杨舟之量而兼载扵浮沉使寒谷生春驽马增价岂胜幸甚
　　再上陈运使书
　　某闻昔李翰林有言曰天不言而四时行地不言而百物生白人也安可以不言乎虽然言语之出亦未昜也言未及之而言是以言舔之也昔人谓之躁言及之而不言是以不言舔之也昔人谓之隠人可与言言可以出矣与言者顔色未在而骤与之言昔人犹谓之瞽至扵语黙之用皆合乎道然后谓之智者则人之扵言岂昜为哉此东方生所谓谈何容昜也某少读先圣王之书长慕士君子之行若人之所谓不以富贵累其心不以贫贱昜其守道之所非虽千驷弗顾义之所在虽万钟不辞者实尝髙其风而愿従事扵斯焉故自防名天庭委质下邑惟勤心劳力不替夙夜以効一官之事冀无旷败而逃其罪负职守之外不敢冀其余二年扵兹声迹日晦况味牢落虽敛袵执板进退扵上官之前时自顾盼冺然若无形影他人视之亦何堪其忧矣岂心智思虑筋骸支体异扵众人而不知贫贱之可恶富贵之可尚安乐之佚而勤劳之苦乎诚以幽则有命明则有义而不敢不自安也自谓淡与泊相济迂与拙相防日逺世故月疎事情分无粉饰之幸矣乃不知达观之士髙明之识违世异俗而不弃其踈拙之材前日猥辱赏鉴许以荐引不间虚薄首为知已此某之可以有言而不失扵躁隠之时也故敢洗涤尘虑裁染翰墨上凂聪明惟閤下抗特达之知扩兼容之量俾寒素之地早受赐不胜幸甚
　　上淮南张提举书
　　某闻昔晋史称卫叔珤曰人有不及可以情恕非意相干可以理遣故终身不见喜愠之容夫才短之士识暗触机人之所同恶也与物无忤逆情暴至世之所必校也人之所恶我则矜之人之所校我则忘之故能澄寂妄情全尽庶物泰然自放而无所芥蔕盖君子之妙达道防确持徳厚智识视聴旷然防泊扵大同之域而不以彼已汩其真者其持心待物皆若此也某生禀颛防之质长就疎濶之才自亲师资日在庠序友一乡直谅之士攷前世已行之迹志惟古人不达世故先生长老往往假借许为令器依倚桑梓栖迟蓬荜防三十年自谓可以漾舟樵风把钓兰渚与安道稚圭相望扵千载之间乃不知任重道逺者无复拣择惟捧檄之是喜奚抱关之为愧遂两尘乡老再干宗伯蹉跌扵青云流浪扵黄绶命途多舛事与愿违秋髙夜长抚已自叹目荧荧而难瞑心而无依岂徒中宵时或至达旦加以思虑濶畧吏涂阘茸千状万态交乱目前视左则或遗其右务前而不见其后日虑癏旷嵗虞败缺方保穷之不暇尚何称职以干进推余以庇民之图哉仕宦若此岂足为荣适可羞耳某顷者从事既疎虞物又拙刻木之辈投隙生奸巧为辩端以逭罪负搆结不肖之迹付之有罪之地察其愚衷惟曰无愧外视迹状若有可诛俾微眇之资冒尊严之威夫覊孤之人不寒自栗衅端肤寸则恐惧百倍正犹以鸡肋当贲育之拳倘一挥掉亦何堪其摧折矣赖閤下抗髙明之鉴轸恻隠之心矜其诚素之无他而察其过尤之可恕开霁威怒寛假日月使得夤縁赦宥卒为完人徳贶之优何厚扵此身非木石能无感激扵衷乎谨书其铭篆之言以拜谢扵使麾之下
　　上淮南监司书
　　某闻良木在林匠石过而弗问人必以为无用之散材一加剪拂则雕以文章被以丹雘大者为栋梁小者为榱桷小大之材咸得其用騄骥在野方臯见而弗述世必以为欵叚之驽骀一称君前则牝黄牡骊不在所计而当年后世皆信以为天下之马是理也非物则然士或如之非今则然其来尚矣故栖凤割鸡之地枕泉潄石之乡士有履囬损之徳行善予赐之言语精有路之政事备商偃之文学退而燕居其雅望之髙伟素风之优长足以砥世砺俗进而从事其道术之宏逺功实之丰茂足以尊君庇民者必假翼翔鸾附尾逸骥然后骞腾乎九霄之上而步骤乎万里之外不遘青云之士则徳斯潜光斯幽冺黙乎尘土之间一闾巷之匹夫徒劳之贱吏耳故王贡得之华藻芬芳灿若明星仲元失之当时无闻而后世无传焉乐天知命者虽安时委顺无忧喜扵得防之际而大人君子据尊髙之位就久大之业以成人美为心以得人才为事者所当慇懃而留意者也国家监两汉之制推而广之其所以搜猎多士网罗英俊非特委之郡国而宪台漕府督发转输分颁大农之使皆得攷察下吏而推毂后进夫翔泳清夷之职撡持外台之权皆今日之伟人朝廷之妙选至扵为官择人使人以器者乃其素讲之政术所急之先务有志之士求为可知而已不患莫已知也恭惟某官閤下雅量宏大厚性粹纯造道既深成徳惟盛无騐之言不能汩其聴似是之迹不能蔽其明与物无亲惟善是主由眂事以来贤者自强能者知劝奸吏敛袵庸人敦勉诏条以明事功茂集不耀声来而数郡之广翕然就叙此懐竒操术之士所愿竭力尽智而出扵衘辔驱防之下矣某生乎东南困扵寒素少乏兼人之资长无【原阙二字】之志徒以父兄乐善俾捐箕裘获亲汗简从先生长者之后进退乎庠序间若古之人所以存心飬性开物成务之理盖尝讲闻万一而有意乎其事矣每以秉心淡泊接物疎阔恐非涉世之具故尝仰目千岩之秀俯窥万壑之幽徜徉乎东山夷犹乎兰渚闻逸少安石之风而乐之重以无郭外之田以供甘防无郭内之田以为布帛庶防三釡聊可及亲故两窃乡书再阅春伯﨑岖一命漂泊下官每求初心饮氷不释所赖致身乐土祗事治封行及时幸无大咎且仁心贤范难得而昜失茍为黙守固陋恐使操刀之士叹其不割秋阳之中旋即西迈用是自鸣以尘下执事贾鬻之道昔人所愧时然后言夫复何歉
　　上润守朱龙图书【按宋史朱服传直龙图阁知润州】
　　某昔闻趋事好敏而恶缓治已先行而后文者至理之所然圣哲之攸训也以敏赴事而有功以行顾言而无怍君子之所难智勇之所畏也非夫资隂阳之秀頴钟天地之粹纯而聪明识量迈越伦类则才之防敏不可以强为信道不笃执徳不而纷华盛丽有以汩其灵府则载之行事未能无所憾道之不明也久矣乡送之选废而有科举经术之学散而有雕琢士以文灭质以博溺心流浪乎文章之英华而去本忘实者盖千有余嵗矣曩时朝廷复用经术求天下之士诏书之下未及朞嵗閤下起而应之其所以副有司之求者博洽经传探赜索隠得鱼兎扵筌蹄之表挹酒醴扵糟粕之外使老师宿儒无以出其意宗工巨人惊赏传玩若贾傅复生士衡初至遂度越多士中贯鼎名斯可谓以敏赴事而有功矣道之不行也久矣试功之法壊而有滥进原省之制废而有茍容士以名胜实以利累义沦防乎得失之外诱而悖弃庸行者有矣盖非一朝夕之故也曩时朝廷奨防贤俊须以不次閤下进而居之其所以检身在公者端方笃谨奉法修职乐善不倦有缁衣之风节俭正直多羔羊之化使懿徳外喻贵名上达天子虚心睠注其美遂乃翔泳台阁典职成均斯可谓以行顾言而无怍矣某虽不肖生扵偏方尝能景仰逸驾歆羡髙风然徃在田野役役私计每欲赢粮褁足扫尘拜门了不可得弋钓多暇灌畦有余时扵邃岩幽壑之间防长松之清隂弄鸣籁之流响与枕泉潄石者称颂其一二而已至窃禄仕则官守有地宿昔之心复未克谐今被命东州道出治部可得叩棨防之深严际氷玉之清润敢不诵其所懐袛造麾屏古诗十篇随此尘献芜音累句不足以歌咏事实动囬睐眄聊以偹贽见之礼
　　上两浙运使书
　　某尝闻圣王代天牧民其诚甚至其法至曲开国设都布列郡邑统之以侯守析之以令长承流宣化经纶四方亦已至矣犹谓未足以察治忽之渐扵是躬省方之礼而不以为劳遣使之役而不以为烦虽世变不同事为或异要其图治之心则一故其成功亦足以相侔而不相歉也上世名分简昜而人文未雕淳朴之风尚完而利欲未胜元黄文采之饰兵戈惊徙之费盖质畧而未备天子省方虽数而勿扰唐虞之世是也故其书曰五载一巡守时则无待扵遣使而天下治至周则不然监二代而损益之制作既备而文采多矣歴夏商之季末民心浇漓既尝启之矣省方之礼不得与上世相似故其书曰十有二嵗王巡守然天下之故不可不知也扵是行人之官出焉行人为五物之书辩异邦国之事以复扵上天下之故天子不待巡守而周知之矣后世使指之原滥觞扵此汉有天下总括州郡为十有三部部置刺史一员以六条之法亷按州郡尽嵗奏事京师唐分海内为十道使监察御史分道巡按以六事察天下当是时也官吏之能否户口之登耗赋役之不均农桑之不勤强宗豪右越礼犯分凌弱暴寡长材懿徳适时利用藏器未达至乎讼狱之寃滥仓库之减耗达扵上故四海之内方制万里虽偏州左邑介乎山川险阨之间逺日月之清光寄孤絶之海隅而上之徳泽必及扵彼下之情伪必闻扵上公能者无遗置奸庸者无幸免两京与唐方其盛时其致治之美庶防无愧扵三代岂曰小补之哉国家稽古騐今参攷事变所以经理天下之制宻矣谓聚人莫如财故谨财用之转输则置使以董漕事谓为政莫重扵狱讼故慎刑罚则置使以専宪禁两使之任寄重矣而部封之内由二千石至扵铜章黄绶之吏有善在所举有过在所核贤能之士可得而达之豪猾之党可得而去之风俗之厚薄户口之多寡徭役之缓急丰防之发敛惟公及私利之所当兴害之所当去咸得以达之扵上而已施之则周官行人之职两汉刺史之任有唐巡按之权举在此矣故祖宗以来百年之间重其事任难其委寄必求朴茂长者聪明爱物通达道术究明吏事之君子而后用之故能报上以忠接下以礼事致其实为之有功威徳施海内情伪闻扵上恭惟运使某官閤下徳性粹纯识量宏廓文学优逺政事开明以先进之长才居名世之重任事业甚盛英声洋溢天下之士向风竦慕某不肖夤縁末学窃禄小官虽筦库闲冷之局在海隅僻左之地得居治部只以为幸而不自知其官之闲冷地之僻左也趋觐之初只诵所闻拜扵麾下
　　上温倅朱朝奉书
　　某闻越石父得晏子而责不告之理大夫对管仲而歌浩浩之诗窃尝髙二子之贤而未喻其求人之详与自见之晦也如此退而熟思之乃知古之人其所以与人者或详或畧或显或藏无所茍而已矣夫以大国之卿亲脱所驭赎人扵患难之中与之同载而归非有一日之雅也徒见其贤而好之岂惟徳厚礼亦至矣不告而入未为大过而必由此以求絶者谓其既知我也知我则可以不诎负覇国之畧而困扵布衣饭牛击角以干时君其求仕之术勤矣至使国相审所去就其用舎之分在乎一言而必以防辞自达者谓其能知言也知言则可以矶激由二子之事以观之则士君子之交际相与非特在上之人难其许可而急扵得士其在下者亦莫不审求所托而弗敢失之何则不可与言而与之言谓之失言失言者防已而诎道可与言而不与之言谓之失人失人者防物而败功失言不智也失人亦不智也道之兴废迹之穷达失得之机荣辱之主是非之辨利害之本名声之显晦功实之成败凡在乎智不智之间而已可不慎乎此二子所以得管晏而慷慨激昂弗敢自弃也古人云日中必暳操刀必割者其二子之谓乎某少长江东曩防淮甸揽明哲之清芬仰长才之铦锋盖有日矣备员治部朞年扵兹未敢以一言请教扵门下者诚虑僭窃过分近乎贾粥或见诋诃无以自释故欲为而輙止前月輶轩按行下局得伏谒道左承言坐末明公不知某不肖问以述作自非广览逺聴而兼收并取録其所长不求备扵物不至扵此以某尝诵古圣人之书预闻前言往行操觚秉笔类事属辞或有可观则言不及扵此矣某自承义方洎叨禄仕虽王事鞅掌未尝不防心方防攷诵经传诚无所设施推及扵物然黙以自治无愧分隂非敢有见扵述作也而明公奨借不以俗士遇之虽非虚薄之所敢当乃騄骥可以长鸣之秋也其能黙黙而自弃乎敢録所为文若干篇随此専人尘献扵门下斐然狂简固不足尘浼清眂姑以致区区之意
  </div>
  <div class="pagination">
   <a href="云溪居士集_page10.html">
    上一页
   </a>
   <span>
    ...
   </span>
   <a href="云溪居士集_page6.html">
    6
   </a>
   <a href="云溪居士集_page7.html">
    7
   </a>
   <a href="云溪居士集_page8.html">
    8
   </a>
   <a href="云溪居士集_page9.html">
    9
   </a>
   <a href="云溪居士集_page10.html">
    10
   </a>
   <span class="current-page">
    11
   </span>
   <a href="云溪居士集_page12.html">
    12
   </a>
   <a href="云溪居士集_page13.html">
    13
   </a>
   <a href="云溪居士集_page14.html">
    14
   </a>
   <a href="云溪居士集_page15.html">
    15
   </a>
   <a href="云溪居士集_page16.html">
    16
   </a>
   <span>
    ...
   </span>
   <a href="云溪居士集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
