<!DOCTYPE html>
<html>
<head>
    <meta charset="UTF-8">
    <title>吴文正集 - 第 15 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 15 页/共 58 页</h1>
    <div class="content">　　送甘天民之京师序
　　甘慤天民豫章之秀士方其少而处乡里也已如龙泉太阿之在地沈匿閟蔵未见于世而光芒鬰发莫可禁遏往往上冲于天识者固之及其壮而出四方也则如离匣之劒直之无前与论文艺则炳炳琅琅与论政事则优优绰绰与论天下山川人物习俗则如镜鉴烛照水之建瓴丸之走坂无所停滞凡与游与居孰不期其为有用之器小试夷陵学官夫三峡绾西蜀之口中州人士虽鲜到然畴昔欧阳文忠公尚书谢昌国俱尝仕其土逮今川士之流寓犹以十百计未可以僻陋易视也而天民之客彼当路之长同类之朋咸愿其久留而惟恐其代去其果何以得此于峡之人哉今兹学官秩满又将矫首振翼乎天京予观士之北上者大率侥觊其所不可必得其立心之初已可薄而或者安然以为当然也天民有识有守独不其然予是以三嘉叹而赠之言而助其气而坚其道义而使不失已也朝之公卿大夫阅人多矣亦必心喜而曰及今乃见大江以南之异人也夫
　　送道士刘道圆序
　　予舟行每过湖口喜其崖壁峻削岩洞竒怪倘非神灵所宅鬼物所冯自宜为仙祠真馆始可称其地之险幽水经谓有石钟山而东坡苏子尝夜半造其下以听其声盖殊絶之境也道士刘道圆请于天师将建碧霞观亦其地之形势有以召之而然然道圆从全真师学全其真岂俗间酒肉道士比夫道之真以治身而绪余土苴以应世果欲择险幽之地而脩真乎脩之脩之所以当全者一真而已矣它又奚足为哉
　　送徐则韶赴播州儒学正序
　　唐人惮播州荒僻往者多非其欲我朝疆土之广旷古所无播虽逺在西南一方人士去来视犹中州曽不以为难徐九成宋兵部侍郎之孙元安庆同知之子以世家之胄俊秀之选擢为播州学正将行余谓之曰侍郎吾不逮事同知吾所与游不逮事者稔见其文辞所与游者深服其徳器今之往也其以尔祖之文贲彼习之朴以尔父之徳革彼俗之窳惟固守家学可矣地之荒僻何患焉向余在京时尝闻播之连帅来觐好文而重儒九成往哉其必有合也
　　送常宁州判官熊昶之序
　　豫州熊昶昶之尉崇仁六年其亷如清济之水无一尘之滓且明且能且仁且公士民思之至于今不忘闻将赴湖南常宁州判官近者平阳李有仲方六年金谿县尹其操守其政事实与崇仁尉相似予尝称李尹之善一曰亷二曰明三曰仁四曰能五曰公而为言之曰世固有亷者矣其见不明则为吏所蔽虽亷奚补亦有亷而且明者矣其心不仁则自矜其亷明而深刻严酷略无岂弟慈祥之意或其心虽仁而短于剸裁徒有仁心而民不被泽仁而不能故也或其才虽能而意之所向不无少偏终亦不免于小疵仁而未公故也全此五善者葢难矣哉而李尹兼有之所以卓然为治邑之最与予之称李尹者若是而熊君亦然因书此以寄而赠之行它日湖南之士民必知予所言之为信
　　赠王用可序
　　章贡王用可能煆炼金石而制丸药其售于人也曰仙丹又能观察形势而为葬师其号于人也曰仙辈大凡药特医家之常剂尔葬师亦术家之常流尔常剂常流而冒仙之名得无名之浮于实乎或有所疑焉而以问予予曰可以起死回生者丸药之功也可以改神工夺天命者葬师之法也兹非其伎之近于仙者哉借名曰仙葢以此名之浮与否与未易悬断也囘生也夺命也而果如予之言也则其谓之仙也奚忝焉
　　送萧九成北上序
　　章贡萧君九成善史学自羲农以至于唐虞自唐虞以至于金宋事之纪载于史者厯厯如指诸掌予谓之曰善言古者必有验于今君于方册所有之事皆能言之矣今日之事有书契以来之所未尝有者自古殷周之长秦隋之强汉唐之盛治之所逮仅仅方三千里今虽舟车所不至人迹所不通凡日月所照霜露所队靡不臣属如齐州之九州者九而九视前代所治八十一之一尔自古一统之世车必同轨书必同文行必同伦今则器用各有宜不必同轨也文字各有制不必同文也国土各有俗不必同伦也车不同轨书不同文行不同伦而一统之大未有如今日睢盱万状有目者之所未尝覩吚嗢九译有耳者之所未尝闻财力之饶兵威之鸷又非拘儒曲士之所能知君之史学苟徒稽诸方册之所纪载而不证诸耳目之所见闻得无有阙乎况君所著述当路既上送官盍亦观诸今之史馆如君之学者有防各举所见各诵所闻要必有以互相发九成曰子之言然然适百里者具一宿之舂适千里者聚三月之粮今将为万里役而徒手以往可乎子将何以资我哉予曰是谋非吾所能及也当今尚仁急义意气相许者满天下君姑挟吾言以往试就而谋焉其必有以张君之行也
　　送胡宗时序
　　李超暨子廷珪世居歙以墨名家黄金可得李墨不可得其贵重如此吾乡胡湛然曰嘉定癸未于信州龙虎山遇异人授墨法坚青光黒莫能及之传其子士楚子又传其孙宗亮宗时宗权三世矣向时与柯山一二墨工齐等今柯山不复有墨胡墨遂为第一葢工以世工为善墨者文房之寳非它工比尤当论其世也李墨世胡墨三世一家秘妙人不与知其独为名墨工也宜哉
　　送陈景咨序
　　昔成周设食医疾医医等官而医师为之长然是官惟王朝有之今在朝有太医院而普天之下各道各路及府州县莫不有医官焉或以治为职或以教为职官之所用一一取给于众医官愈多而医愈困矣非得仁而亷者居是官孰能拯斯弊乎若吾里陈君景咨心仁而行亷者也为医官于吉水新喻二州其在职也众医思之景咨其何以得此于人哉景咨醇儒也儒而通于医家世儒门贤厚称于乡党惜也其仁心亷行足以悦于下而其虚气实力不足以结于上则下虽悦之而何能使之有以悦其下哉予在朝时知太医院诸官皆贵人钜公无非仁且亷者景咨与之合徳谁能以景咨之姓名心行转而上闻
　　赠无隠相士序
　　无隠相士工相人以形声定一生之贵贱富贵寿夭以气色定一时之休咎福祸吉凶是惟不言言则必中如鉴之照物妍丑无所隠是以人之喜贵喜富喜寿与夫期休期福期吉而幸其言之或然者慕而就之恶贱恶贫恶夭与夫虑咎虑祸虑凶而恐其言之或验者畏而避之予曰子之相术与郑季咸能使心醉者列子其人尔设遇壶邱子子恶得而相诸壶邱未尝有隠也子将自以为隠矣且今之所遇今之列子也后之列子骨肉俱融于斯时也又何气色形声之可议然则如之何请问希夷或曰希夷之相人犹无隠之相人也而奚问为曰以耳听声声无遯情以目视色色无遯形是曰无隠听不可闻无声之载视不可见无色之界是曰希夷草庐畊者叙
　　送袁用和序
　　纳人之死骸于土以天地之生气飬之苟得其养则死者如生凡其遗体之本乎是骸而生者自然蕃衍盛大譬犹培木之根而其枝叶茂此郭氏之葬书与程子之遗言合而葬师之泥于曲艺者鲜或究其原也葢其伎有本有末有正有偏有真有伪世之纷纷以伎自号求售于人而图利于己者大率末也偏也伪也幸而其传之不泯或识其大或识其小而吾用和适然有闻焉殆千万人中不一二也噫用和其亦慎其所用哉斯盖助孝子慈孙之仁其亲而匪徒曰富贵福泽之而已用和其亦慎其所用哉
　　赠医家吴教授序
　　儒之道无所不通医之道一伎尔而于儒之道为近何也儒之道仁而已爱者仁之用而爱之所先爱亲爱身最大亲者身之本也不知爱亲则防其本身者亲之枝也不知爱身则伤其枝爱亲爱身而使之寿且康非医其孰能故儒者不可以不知医也医之道赜矣炎皇博物明理而有本草之经黄帝为民立命而有灵素之经今世所传虽或不无后来之所附益要之其原必出于上古生知之圣伊尹之先觉而论汤液以齐量五气五味之配合周公之多艺而设官职以参两九蔵九窍之动变皆因炎黄之明物理立民命者充之也医之道讵可易视乎武王之养疾于亲也常欲审其力之所能胜夫子之慎疾于身也不敢尝其心之所未达知药之不可苟也圣人之爱亲爱身何如哉惟其爱亲爱身之至所以重医之道与呉成学儒道者也少而孝于亲慕医道而未及学中嵗身有痼疾慨思此身为亲之遗体有疾而不治则非唯不爱身是亦不爱亲也师门讲求于善医之人竟能巳其疾由是志于医既足以保其亲之身而医院又官之自新昌州医学正勅授余干州医学教授将赴官过予予嘉其留意于医也为述炎黄武王伊周孔子六圣人仁民济世爱亲爱身之道以开广其志且俾人人知医道之重不可视之为一伎而忽之也成字山则醇谨笃厚女弟之子妻之予是以赠之言焉
　　赠胡道士序
　　三代以上姓氏分为二故氏屡易而姓不可易三代以下姓氏合为一往往以氏为姓而无复有姓外之氏姓固姓也而氏亦姓也于是但有不可易之姓而已自晋室不竞中州之族姓混淆爰及唐初毎轻以赐姓宠降附之徒至于唐末又多以养子继军伍之籍而姓愈不可辨矣呜呼有生之类或知母而不知父或知父而不知祖能知其祖者唯学士大夫傥知其祖则孰不欲世守其姓以传之子子孙孙而不易哉大中祥符观道士系本豫章进贤之胡其父占军籍而本姓失子既读书通于义理念先世神明之冑而不祖其祖安乎图改籍而贫不自振力有所不能也乃寄迹老氏教中以复其姓所师所友皆吾儒身虽不在学士大夫之列而心则卓有学士大夫之识不获编齿于四方而不能不依托于二教者势之厄于人命之厄于天也其志盖有可嘉而可悲者焉道士名原字子泉今复其姓为胡氏
　　赠乐顺徳成序
　　天之生气在地中者随陇阜之形势而行止人之生气在身中者随经络之血脉而乖和此自然而然非有使之者也世之畸人能乗地中之生气则有蔵往之仁能候身中之生气则有知来之智斯二术者通于神明矣岂易能哉乐顺徳成儒家子遇专师得真传于是工其伎颇或闻子所能有求有问者日众吾不愿子之轻于言也然安能闭子之目缄子之口乎亦谨之而已矣因子出游书此以戒
　　赠葬师赖山泉序
　　能原其来于百十里之外而不能乗其止于一二尺之内此察地理者之通病也学者钟生问术于宁都之赖葬师而得其文持以示予予曰此真术也既而赖师来过验之果然噫此术传之者秘故能之者稀师固能矣然真术不行行术不真不若五星新法之曼衍而易售也能者不轻为人葬不轻与人言其母贵人之利而贱己之艺哉
　　送邓显宗序
　　邓显宗厯司县吏将近八十月谨畏自守无纎毫过失未尝一至上司之庭兹由乐安县赴平凖库经吾里造吾门予喜其能自完也嘉其既往又勉其方来欣然领吾言而去因思曩嵗有一二新进士予规之以亷正闻吾言殊不乐其后竟不免于瑕玷彼为儒而乃如彼此为吏而能如此可谓难也巳于是书吾言赠之溥为今之为吏者劝且以愧夫为儒而不能如之者
　　送邵天民赴瑞金教谕序
　　庐陵邵天民将赴瑞金儒学教谕过予予阅庐陵之士多矣大抵卓荦秀伟则有余而谨重淳厚常不足以予所闻二百年来惟丞相益国文忠公不为土地风俗所移今于庐陵士中忽见如天民者宁不为之惊异乎邵族之富前时甲于一邑势焰赫赫不可近独天民之家萧然一寒士也挟一艺以济人利物为给其家之衣食笃志教子为儒固己不类其族之人矣子之学既成温温然恂恂然同党莫不嗤议其迂濶则又不类其郡之人焉而予独见之惊异者以其彷佛益国之流风也夫教谕之职虽卑然为一邑士之模范仪刑岂可以易视天民庶防不愧于其职也欤予自幼拙朴不能入时俊之羣而亦不能改易以求合今老矣天民乃与予之率彀同乌乎不喜之之深邪若其异日之所到则有命不可豫期之以为謟也
　　赠董起潜序
　　予虽不学医而好观内经难经脉经等书颇晓人身脉理大概然自少而老由南而北欲访求一明医而不可得其下品率是意病加药其髙品亦不过对证用药而已孰能究脉之精防察病之原本哉乐安云葢乡之董宦家名族前代以儒科仕者不翅百数文物之盛甲于一邑逮宋亡科废舍儒而习医有董氏起潜焉往年初见之未深知也近年从孙春抱竒疾医莫能疗而更生于起潜之手因为予诊脉听其议论通达隂阳造化审别蔵府经络井井不紊予惊竦曰是间乃有此明医乎慨相遇之晚而未有病可以试其伎也至顺元年冬过予谓予明年夏秋之交有重病其时当来供药今年六月病果作其病日轻日剧医以为疟起潜至曰似疟非疟也以疟治之则误矣诊之六脉浮右寸口独浮而短外证有寒热胸膈气滞盖由肺气内伤先以五膈寛中散畅导其气寒热未除脉尚浮此为客邪在表用桂枝加附子汤温散表邪表证既罢独两尺脉迟为肾蔵虚寒用四柱散加姜桂以暖其下部又独脾脉防用治中汤加附子以理中焦继用参香饮参苓白术散相间饮之以渐底于平复自初服药毎进药一盂则病退数分再服一盂则病又退数分盖病势甚恶而药力亦峻予生平服药未有若是其速效速验者也史迁仓公传载淳于意自述其为人治病名状二十五条纎悉该备至今令人想见其医术之神起潜于予之病凡四易药先后伦纪毫髪靡忒今仿仓公传所述笔而为序以贻之非特表起潜之明于医亦以自许耄叟之明于知医也倘天下之医人人如起潜天下之病人人遇起潜则可以保身可以尽年而举世无枉夭之患良医之功其博济于民视良相奚异周官医师之职十全为上失一失二失三为次失四为下所谓十全者十病之中可治则治之不可治则不治或治之而生或不治而死十病皆中而不失一也起潜能于未病而言方来之有病于己病而言此去之无病脉之可疵者病虽轻必言其可忧脉之无亏者病虽剧必言其不害有言輙中斯其可为十全之医也夫
　　赠栁士有序
　　三峰栁先生以尚书义为进士师门弟子擢第预贡登上庠者百余人子士有世其业以俊异称自进士科废家学无所乎用遂易业习古篆锓姓氏名号徧厯公卿大夫之门余谓士有之业虽易而不离文字间是亦无忝于其先然此事政未可以小伎目视昔所业尤难焉难有三识字一也善书二也工于用刀三也刀之技既工矣若识字则前代许祭酒近代郑国史戴通守之书与夫徐骑省李县令之碑刻石钟鼎之款识俱不可不详究也今之善书且识字者在洪有熊天慵氏有司马九臯氏试往问焉
　　送章楫序
　　昔晋氏在江左王谢为相门一时风流文雅之懿动荡耳目凡子弟出入前不问可知其为王谢二家盖习气不期然而然自非他人所能及者宋丞相杭山章公清谨自守虽为宰辅犹如布衣时季年屏居山中樵牧争席见者不知其为宰辅也其従孙楫一贫如此凄然萧然学甚充诗甚工而淳如也介如也无分毫悲穷悼屈耻恶衣恶食之意非杭山公之习气熏染而成欤来游洪庠嵗晚言归予惜其去也而赠之言楫也益充其学益工其诗将大底于成而为天下士视昔王谢风流文雅尚不足为其有光于先正又岂但为章氏佳子弟而已哉
　　送法易子序
　　富州同造之孙其习秀而文其儒喜谈葬术凡地理家前所未有世所见之书往往于孙氏焉子宪独朴而野近年有凊江皮氏好客务施游客辐辏其门而谈葬术者尤见礼然以其来者之众也各效其长各逞其异闻者熟知者翫能以术而获用于彼亦难已季年营葬地不它人之信而一委之子宪于是子宪之术浸以重后数年解后于富州子宪曰吾术因族祖外祖在西广得马道人龙髓之文又善咒符水愈疾疫变雨旸致雷电地理用天机卦道法依参同契用纳甲卦二术但用卦故以法易子自名余曰若儒族之人儒家之子读儒书以儒而饰其术岂俗师之所敢望哉方称其用卦法易之竒忽有诰余者曰子知水路火之説乎地仙云不须卦坐天仙云本无卦爻此又何也余于是口呿而不能答徐应之曰待余就景纯平叔问之



　　吴文正集卷二十六
　　钦定四库全书
　　呉文正集巻二十七
　　元　呉澄　撰
　　序
　　国学生李黼泗州省亲序
　　頴州李黼之父曩者仕于朝鄿便养出守泗州黼偕其兄藻为国学弟子员留京师违定省越三载泰定甲子冬谒告往泗州宁其父母且奉其祖父母封赠之命以归亦可以悦亲荣亲矣佥谓黼研经鋭学不倦其成科名受官职也可日月防亲之悦亲之荣将有倍于今者焉斯其为孝也欤噫此世俗之孝也若君子之孝则不止是韩子曰事亲先其质后其文尽其心不夸于外质者行也韩子文士尔而其识能及此况不以文士自足者乎夫子论孝始事亲终立身立身之要慎其行也可法可传之谓立行道于今扬名于后使世世赞叹歆慕称为某人之子是显其父母于无穷也岂止一科名一官职之荣而已哉黼之往也自监学之师以下俱有赠言同舍二三子请予序其首噫黼诚才子也其研于经也奚所志其鋭于学也奚所事予未悉知也而吾之孙当剧言其頴出乎辈流予其可不以逺者大者期之夫
　　送曽叔山序
　　曽仁叔山将赴万安教谕过予予尚忆壮年与叔山之父吉父君谈今古夜坐辄达旦凡世间可喜可愕可笑可悲可怪可疑之事靡不徧及吉父髙文雄辩介特自守不偶于时死且二十三年矣叔山生十嵗而孤能受母训学至于有成以选试授儒官得禄以养吉父可谓有子矣叔山文辞足以动荡今人之耳目学识足以探索古人之蕴奥岂小成之器哉今之仕人爵之发端也人爵人也而由乎天天爵天也而由乎已仕有暇时学无止法日进月升跻于天爵之极品予之所望于叔山非但人爵之进升而已万安固多才傥有有志之士试以予言谂之
　　送王元直序
　　乐安王氏之医五世矣一世世予不及识其三世迪功君端重如山子为国学进士迪功之弟子异甫和煦如春未尝见其戚愠之容予异之子诚翁造次必于儒雅诚翁之子三人长曰元直往年游京师问药者踵门随试辄效太医院官与之相厚善诸公贵人咸礼敬焉盖他所谓医或非世业或非儒流非世业则于术或有不习非儒流则于理或有不精王氏世医也儒医也习于术而精于理其表然出乎俗医之右也固宜予尝谓医之用药不越二端一则扶防真元一则袪逐客邪而已防元气者如养民逐邪气者如御冦养民纯以徳御冦须以兵然汤武之仁义桓文之节制屈之以不战遏之而使遁岂必逞威猛多杀伐哉予观王氏处方大率和平调爕是务至于猛烈攻击之剂不得已而用之疾除即止不过用也不轻用也是以邪气去而元气无所伤彼求快一时之意不顾异日之害者恶足以语此哉因是而推昔之善医国者亦然伊傅周召逺矣汉之萧曹唐之房杜所以能相其君培植三四百年之基业者往往由此商鞅李斯强秦富秦亦以蹙秦医国之良相有能如王氏之良医乎天下之福也
　　送郭以是序
　　或曰为文不可以不读书杜诗韩文盖无一字无所本或曰声之精为言言之精为文如噫气之号万窍随所触而喁于有自然之籁奚以古人已陈之糟魄为二説孰近夫所贵乎读书者非必袭其语以为吾文也蜂之酿蜜不采取于花可乎融液浑成而无滓人见其为蜜而不见其为花也世有博记览者其发于声形于言乃或窒塞而不通固滞而不化观者厌之则谓曽不若空疏者之谐协畅逹也噫是岂书之能累夫文哉庐陵郭以是古近体五七言逺跻盛唐长短句骈俪语近轧后宋渔猎之富援据之审空疏无本者頫首不敢仰视而不室塞不固滞竟日翫之而不厌庐陵自欧阳公为百世文章之宗其后往往多能文章士以是父其可与议韩杜者夫
　　送张相士序
　　有皎然乎其中癯然乎其外者为谁月梅相师也其谈论亹亹如山林众籁翏翏而逺闻其记诵琅珢如江汉顺流衮衮而无尽其祸福竒中如烛镜照鉴而卜盖师之阅人也多矣刑也而王奴也而侯厮役也而将相师一见能识之亦有小谓宜饿死夭贱谓宜隐浮屠而其后乃大不然皆师之所能辨也虽然人之身天所生也一受其成形而有定孟子则曰居移气养移体气也体也既因所居所养而移则夫孰不可移彼肌肤绰约而若冰者何人哉骨肉融释而随风者何人哉若然者形质销铄人貌而天虚非隂阳五行之所能拘相之应别有法邂逅其人试以语我师金谿张氏
　　送虞叔当北上序
　　文者士之一技耳然其髙下与世运相为盛衰其能之者非天之所与不可得其闗系亦重矣哉东汉至于中唐六百余年日以衰敝韩栁二氏者出而文始革季唐至于中宋二百余年又日以衰敝欧阳王曽三氏者出而文始复噫何其难也同时眉山乃有三苏氏者萃于一家噫何其盛也三苏氏以来且二百年矣眉之别为陵陵之虞先世以文士立武功致位宰相数世之后有孙子及寓江之南其文清以醇有子曰集曰槃一家能文者三而二子表乎畴众之上防若眉之有三苏然噫又何其盛也子及为大郡教官倦游而家居伯子集国子助教迁国子博士久处京师其文也人固见之其名也人固闻之矣叔子槃由书院长赴吏部选其文也或未之见其名也或未之闻也子由之文如子瞻而名可与兄齐者也昔二蘓之齐名也欧阳公实奬防之今在朝岂无欧阳公其人与槃此行也必受知焉兄既显名于前弟复显名于今虞之兄弟之有光于子及犹苏之兄弟之无忝于明允也盛时方行贡举贡举者所以兴斯文也而文之敝往往由之何也文也者垂之千万世与天地日月同其久者也贡举之文则决得失于一夫之目为一时苟利禄之计而已矣暇为千万世计哉贡举莫盛于宋朱子虽少年登科而心实陋之尝作学校贡举私议直以举子所习之经所业之文为经之贼文之妖今将以尊经右文也而适以贼之妖之可乎斯敝也惟得如欧阳公者知贡举庶其有瘳乎闲之于未然拯之于将然俾不至于为贼为妖而为朱子所陋则善矣傥有今之欧阳公试问所以闲之拯之之道皇庆二年十月甲子
　　王徳臣求赙序
　　丧有赙尚矣赙礼也求赙非礼也然则人有宦游数千里之外亲没力不能以归葬者如之何求之非礼不求之非孝二者之间必有处焉河东王君为县令江南迎母就养其弟徳臣亦弃其仕奉母以行兄弟朝夕致养唯谨不幸夭故棺敛如礼家素贫而令之守官也亷载柩寄钱唐佛寺谋归其乡数千里舟车之费无所于办赙者未之有为子者亦弗之求也哀之者哀吁于仁人义士叙以述其事诗以道其情累累矣予谓世俗之夫不孝有三仕而不将母一不孝不将母而仕二不孝亲肉未寒而畀彼炎火三不孝此盖羽毛之族之所不忍为而人或为之噫是诚何心哉县令之迎养季氏之不仕其母之丧也或以家贫道逺劝之如浮屠氏教兄弟坚拒其説之三者其不贤于世俗之人矣夫贫而亷如是贤于人又如是虽慕义强仁者孰不兴哀况仁人义士哉虽然予壹有怪徳臣之出也犹未练今祥且过矣禫且及矣当除丧而不得除累累丧容栖栖旅食皇皇无所归叙之者有人诗之者有人而赙之者谁欤岂今之世无一仁人义士哉抑有之而不相值欤所望者仁人义士而仁者义者不可见大事其可不以终乎于此必有道语云亲丧固所自尽也夫苟自尽自为谋可也求夫仁者义者而未之见试求夫智者知礼者而与之谋其必有以当于人之心不然久淹留于此奚益皇庆元年四月二十五日书于王氏别墅
　　送翟生序
　　洛阳翟生尝为学官矣滞留金陵困于旅泊不汲汲于名不役役于利其去也恳恳惟予言是需或谓生迂生岂迂哉或谓生竒余之言与世之名若利均之为土梗而何竒之有虽然不敢不答生所需也世之人遑遑不安者其崇有二曰名曰利而已苟是之不务则何徃而不适然富贵人所欲生其果不欲人之所欲乎抑时之未可而姑为是退缩乎欲贵欲富之心生不能无而亦不必无也余不病生之欲贵欲富而病生之所欲者小尔人人有髙爵崇秩安宅腴田即而取之居而治之是为莫可加之贵是为莫与敌之富而生欲之乎如欲之己自求而自得不待资诸人也如得之视世间区区之名琐琐之利奚翅土梗之不若哉生之不汲汲役役于彼是也而或瞢瞢悠悠于此非也生其因予之言而惕然以省跃然以悟则余为不徒言不然虽有言犹未言也洛阳四方中正之地古先圣贤所萃也二百年前有邵子程子游处其间其风犹冇可闻者生试玩绎其遗言必不瞢瞢悠悠于此矣余之言止是生归求之有余师生名某字良甫云
　　赠陶人郑氏序
　　古者四民各世其业故工有世工而子孙以之为氏者冇虞氏尚陶其后阏父为周陶正周赖其利器用而阏父之子得封于陈今东昌郑氏以善陶名数百里间凡民之用器官之礼器咸资焉其功岂让于阏父也予独因郑氏之善陶而窃有叹夫工之为工知今而已士之为士知今又知古者也知今之工不失其业而知古之士或失其礼何与夫古今异宜用器可以宜于今而礼器不可以不合于古礼器而变古非礼也簠也簋也大尊也陶器也而易以金不惟陶器然而梓器亦然山着牺象壶之为尊爵觚觯角散之为饮器梓器也而皆范金为之其原盖兆于盛宋一二僻儒之口而其流遂成于季宋亡国奸谀之手陶梓悉变而为金岂非中国将为金之防乎驯至于今垂二百年而公庙私家之礼器一踵其缪竟无一人知其非者且不惟于古不合也于今亦不宜赤金之臭而盛饭盛酒宜乎不宜乎变古失礼而士不知其有愧于工多矣郑氏者谁守忠其名野堂其号云
　　送方元质学正序
　　所贵乎学者以其能变化气质也学而不足以变气质何以学为哉世固有率意而建功立业者矣亦有肆情而败国殄民者矣彼其或刚或柔或善或恶任其气质之何如而无复矫揉克治以成人学者则不如是昏可变而明也弱可变而强也贪可变而亷也忍可变而慈也学之为用大矣哉凡气质之不美皆可变而美况其生而美者乎气质之生而美者甚不易得也予于交游中得清江方元质焉初识之于京师望其貌已知其为美听其言而信观其行而尤信又稽之于人或久与之处或一与之接莫不啧啧称叹曰善士善士其何以得此于人哉非其美之弸中而彪外其能然乎哉以如是气质虽或未学亦不害其建功立业而不至于败国殄民矣而元质又勤勤勉于学则其所就讵可量也耶今为扬州路儒学正夫扬州当南北之冲四方学者所辐辏人得熏其气质之美而善良元质又以其所学淑乎人则气质之从而变者亦众矣虽然学之名一也而其所以学者或不同盖亦有表表然号于人曰为学而逐逐于欲役役于利汨没于卑汚苟贱以终其身与彼不学者曽不见其少异是何也所学非吾所谓学也夫今之学者之学不过二端读书与为文而已矣读书所以求作圣人之路迳而或徒以资口耳为文所以述垂世之训辞而或徒以华采如是而学欲以变其气质不亦难哉宜其愈学而无益虽皓首没世犹夫人也吾元质之学不然而予亦不复有言也中山王京甫客寓扬州沉浸于周张程朱之书有年矣年将五十而不求闻逹于时元质徃防试与之论学延祐乙夘十有二月己亥序
　　送何庆长序
　　予生也晚不及覩前修盛徳之事每于末俗而重慨叹焉宋之季年士自成童以上能为进士程文稍稍称雄于时辄轻扬偃蹇谓莫己若者十而八九盖不待擢科入官而后骄也偶尔贡于乡则其骄已进偶尔舍于太学则其骄愈进夸言盛气足以撼动府县震耀乡里晨夕所思始终所为无非已私人欲之发岂有一毫救世济物之意哉于斯之时而能超乎流俗者昔在乐安见何君伯玉父其人也何族之儒盛于一邑伯玉之文髙于辈俦而退然不自以为能与贡处学人所尊慕而慊然不自以为异其心恬如其行纯如直道而行臧否不苟不为愿人之闲然以媚而与物为春噫君子人也其后泯泯此天道之不可知善善者恻然为之悲伤噫伯玉父不可见已从子季新工于医从孙庆长世其学皆以儒流业词章而兼技艺季新既以医行于近庆长又将以其医行于逺其必如伯玉父之立心制行推之以救世济物其效当有过于儒流者予安得不于其行而深冇望于庆长也哉
　　送鼇溪书院山长王君北上序
　　才难之叹从古以然夫所谓才者取喻于木也可以成室屋可以成械器大小长短随其所宜各适于用者木之才也圣如周公贤如孟子其才不可得见已生斯世为斯人凡纷至沓来者日接乎前莫非事也不有其才将何以应之哉昔在圣门季路之于兵冉求之于财公西之摈相端木之应对皆其才之所优为后之士清谈雅望饮食安坐而一事不理者有矣识者恶得不兴才难之叹哉予之所以有嘉于行友王君南叔也君有学有文典邑挍至再至三具有成绩长书院又三四年矣庙宇之当修者无不修课业之当办者无不办上之临之者虽欲伺察而无疵之可指下之观之者虽欲诳惑而无间之可乗賔客交游之过从待之无不得其当不偷惰以废事不巧免以避事或厌其烦劳琐细而君处之裕如也其才之小试者如是惜乎闲散卑防而不得以扩其用也陈献侯之分肉陶侃公之运甓他日大用盖于小乎觇然而用人者以嵗月以资品以私意以邪迳用不必才才不必用则虽周公孟子复出且未知其何如予亦曷能必王君之遇乎夫杗桷栌楔之各施札砂箭芝之并蓄惟匠氏医师之工且良而后能王君之才之可用也有抱宰相之方者其必知予言之为然
　　送南城教谕黄世弼序
　　临江黄良孙世弼为建昌南城教官将行言于予曰旴江之为郡有李泰伯曽子固学行文章百世师表某将惟二子者是慕是效以率其乡人士以庶防于寡过然畴昔尝闻先生绪言教者之所以教当进于古之圣人则似非可以如二子自画其详可得而闻乎余曰今之职教者苟度嵗月以俟叙迁能思其职慕效先贤以图寡过者盖鲜况又不肯安于小成而欲进于古之圣人子之志如是可尚矣抑古圣人之教人初非过为髙逺而以人所不可知不可能者强夫人也因其所固然革其所不然而已矣生而爱其亲长而敬其兄出而行之于朋友娶而行之于夫妇仕而行之于君臣此良知良能之得于天而人人所同也以其所禀之气所赋之质不能皆清且淳故于伦理之间有厚者有薄者有全者有偏者有循者有悖者于是而有万有不同者焉圣人之教使人顺其伦理克其气质因其同革其异所以同其同也契之教也顺其伦理之同也防之教也克其气质之异也世弼之处父子兄弟夫妇朋友也有可称无可议而讨论讲贯修省践行又有日长月益之功所以顺其同克其异者固已知所以用其力精之熟之持之勉之以此治已期于必成以此率人人其有不从者哉
　　赠一真道人序
　　予一见一真即髙其人髙之者何髙其所有也所有者何一眞而已矣重来谷中出书一编皆受言于师者予不愿观予不愿闻非不愿观观不以目非不愿闻闻不以耳言可废书可焚无书无言而此独存何物独存一真而已矣噫大宗岂于讴所可传珠岂吃诟所可得哉是以道徳之经五千文不如末章之首二十四字
　　送彭泽教谕刘芳逺序
　　予之齐年友刘君景年二十入太学二十有六成进士授江陵户曹未及禄而代改有子五人克世父业其季俎桂字芳逺年虽少已能试艺中学官充彭泽教谕彭泽移治江濵非古彭泽也然靖节徴士之流风犹存予尝过其地徘徊旁皇而不忍去往仕于彼者宁不闻其风而兴起乎谨于守身熟于应务厚伦理之常明古今之变居之不失其正行之不失其宜此靖节之所以为靖节也其发于诗文也人徒见其冲澹退逊而绚丽雄健蔵于中后之辞人尽力学之而不能到名明字亮盖自比于诸葛真一代之人豪也夫以士而希贤傥得其一二焉则其为学官必异于常人他日官满而迁归必有以告予予亦有以观子矣
　　送陈洪范序
　　金溪陈洪范家在石门由其家而临川临川而崇仁崇仁而乐安之南走三百余里即予之所止而见焉问所以来之意则出一巨袠有诸君子赠言予观之叹曰呜呼古人所务者内所图者实今乃务外而图虚何也子之年方壮质甚美宜及时而勉学以成身以悦亲苟如是朋友亲之党里敬之长老喜之子弟效之推其余又可以如世俗之人之取爵禄顾不此之为而为今之行子计左矣且子之乡陆子之乡也陆子何如人哉亦尝颇闻其遗风乎夫朱子之教人也必先之读书讲学陆子之教人也必使之真知实践读书讲学者固以为真知实践之地真知实践者亦必自读书讲学而入二师之为教一也而二家庸劣之门人各立标榜互相诋訾至于今学者犹惑呜呼甚矣道之无传而人之易惑难晓也为子之计当以朱子所训释之四书朝暮昼夜不懈不辍玩绎其文探索其义文义既通反求诸我书之所言我之所固有实用其力明之于心诚之于身非但读诵讲説其文辞义理而已此朱子之所以教亦陆子之所以教也然则其要安在外貌必荘中心必一不如是不可以读书讲学又岂能真知实践也哉子亟归而求之舍是予无以赠子矣它日再来予将观子之进与否
　　赠许成可序
　　往年吾邦部使者邀至新安程君达原来临汝书院为诸生讲説朱子之学达原父之于人少所可时余弱冠数数及门见其与许君端朝厚善且称其子也才后廿年其季成可与余相遇于临汝出两世遗文及诸公往来手帖示余其言多有补于教可名世行后所交尽一时贤士大夫呜呼如斯人者不可见已哉成可不坠家声措意于诗文又博览羣书务究其归趣自是明善而诚乎身夫孰能御十数年间欲求友一人如成可者而未之得今得之其能已于言乎
　　赠无尘道者序
　　夫太虚中一尘耳成象于其上者为星成形于其间者为人尘中之尘也人所值有不同尘中尘之尘也今无尘道家者流以尘中之尘説尘中尘之尘其神矣夫知无尘之无尘则知其神之所以神未有人也未有星也未有天也此无尘也此其神也
　　赠医人陈良友序
　　临川良医陈良友种徳三世矣医不择家之富贫不计赀之有无一旦其里之恶少以重役敛之与语未及酧则推而内之沟折两股虽断续益损竟不复常至今杖而行倚而立不能坐或谓为善如此而获报如此施者其怠乎良友不然益自誓以济物为己任至感于神明形于梦寐日理丹鼎药裹孜孜若不及慊慊若不足吁贤哉于是肃政亷访使程公作诗以美之命其客呉某同作而又为之序
　　直躬为恵不为贪股折肱存幸未三施报稍乖疑有怠精坚自誓转无慙人虽微疾肯坐视药试竒功在立谈丹候孰知消息事相逢一笑问圗南
　　送雷友谅序
　　劒江雷尚书之从弟友谅今之巧人也于艺无不能见器物輙肖而为之为之无不成成之无不精充其伎虽古之垂古之般何以尚哉将游匡庐造武当寻髙僧髙道问向上事或谓之人巧如此移其巧于外者专诸内何事不可得余曰子姑舍其巧而趋拙平日之巧俱忘若无能者必至大巧盖知不可以得珠也友谅闻之怃然
　　送陈中吉序
　　庐陵陈植延祐四年江西省所贡士也试礼部罢归益厉其志读书为文不休或告之曰子之学学于古者也士贵通古而通今盍亦学于今乎于是将游四方以厯览山川遍识人物过予道其行之意予曰男子初生而蓬矢以射固以四方为分内事矣人谓司马子长之史杜子美之诗皆得之于游未必然也然夫子大圣人也适周而问未问之礼自卫而正未正之乐徴夏殷之文献而必之杞之宋也况下于圣人者乎览不厌其广也识不厌其博也见闻不厌其多也不广不博不多则不无孤陋之讥予其敢禁子之游乎虽然既广矣既博矣既多矣有反诸约之道焉未广未博未多而径约则不可也子其行哉俟他日之广博而多当为子指其所谓约者于斯时也不出户而知天下而何事乎游




　　呉文正集巻二十七
　　钦定四库全书
　　呉文正集巻二十八
　　元　呉澄　撰
　　序
</div>
    <div class="pagination">
<a href="吴文正集_page14.html">上一页</a><span>...</span><a href="吴文正集_page10.html">10</a><a href="吴文正集_page11.html">11</a><a href="吴文正集_page12.html">12</a><a href="吴文正集_page13.html">13</a><a href="吴文正集_page14.html">14</a><span class="current-page">15</span><a href="吴文正集_page16.html">16</a><a href="吴文正集_page17.html">17</a><a href="吴文正集_page18.html">18</a><a href="吴文正集_page19.html">19</a><a href="吴文正集_page20.html">20</a><span>...</span><a href="吴文正集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
