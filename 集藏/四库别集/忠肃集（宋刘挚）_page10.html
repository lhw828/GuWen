<!DOCTYPE html>
<html>
<head>
    <meta charset="UTF-8">
    <title>忠肃集（宋刘挚） - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>忠肃集（宋刘挚） - 第 10 页/共 17 页</h1>
    <div class="content">　　渊明田芜犹未归胡为簿领甘沈迷乐时选胜岂无意政值一春风凄但宜夜几守黄巻酸寒拥鼻灯火低盛阳充发破隂沴几日天气回惨凄朝来送客过楚渚平湖绿净凝玻瓈乍惊物象豁尘眼亦有亭榭堪攀跻草光浮浮古岸北花气霭霭层台西杯盘共坐荫清樾歌笑起行循大堤凫雏鹭子漾浅曲絶胜乳燕巢深闺幽寻踽踽不自觉城阴歩滑犹春泥心闲漫随流水逺境静却憎幽鸟啼何时短艇弄明月安得巨笔凌长霓归来学舍坐搔首外物何足干天倪阔疎但愧事业浅刚褊分与时俗暌如君年少喜学问青云万里端可梯城头新篇真自得岂假朋友相招携我亦林泉偶寻胜因君成咏初无题登高能赋子之职敢以城阙讥挑兮
　　承牒荆门呈诸友
　　方城道中诗墨新【原注泽民近沿牒方城有诗】荆门山下有行人同盟迩来无髣髴傍马欲去尚逡巡荆门西行一百里玉泉之境天下闻诸君不能伴康乐请赋黄鹄飞秋云
　　次韵王潜江马上长句因招之
　　双凫飞下王乔县别后绪言谈未遍君能有意齐是非吾久无心耻贫贱青袍尘满高情倦急索归鞭重增眷陶家池榭虽所怀楚渚林亭应未见
　　题致政朱郎中适园林
　　南宫仙郎緑髪翁归来甲第荆城中翁家祖世有名徳至今孙子传清风园亭继继事营治增华到此穷智工铺张百物各有职峥嵘一界疑壶宫清明过去春事老林丛暗緑阴相通朱栏曲槛巧晖映晓风夜露香溟蒙溪鱼野鸟乐晴昊碧萝怪石依长松方城清泚虽可濯主人缨上尘久空年年三日纵士女观游思与乡人同及时娱乐日月迈肯使蟋蟀悲晋公阁书深藏一万轴牙籖锦带严编封脱巾解屦游览倦燕坐自有黄卷功三年羇客偶幸至归来搔首嗟蒿蓬生涯适意最难事安用勲业铭鼎钟乡人勿笑翁不出门外势利方憧憧
　　赠穆道士
　　离石道士心迹间学行已老犹少年昔游京师友豪贵声名成就来淮山恬然颇已厌俗累靖馆严密谐新安朝真香火俨昼殿歩虚声谣铿夜坛六甲星辰逆祸福一鑪龙虎谁神仙北州有客性疎野误为世网相拘牵时来与子款谭晤闲心慰惬愁病蠲曾将出处大计説闻吾至论颔曰然东风满江春防灔孤帆晓挂荆州船他年会合未可约访子应在蓬莱颠
　　次韵晋陵吴秀才传见贶
　　道卿诗思清如水披衣霜夜吟寒星意深调苦悲万古平明寄与钟子听北牕病客爽心骨若饮甘露枯肠盈嗟夫世故玩形器智者营役奔风霆区畛大小各尔志不可慕者鸿冥冥吾于世珍粗有觉未逢烛理瘖不鸣短篇讲好聊写意弱赵安敢当秦兵
　　小孤山
　　万山逶迤起彭泽齐驱拥立江东隅水西平地旷千里惟此一峯高且孤气严势峭鬰独立意不与彼为朋徒夹水对峙寡当众众色媿惨惊顽麤天公结融若有意以此壮我淮甸无青天长剑倚千丈碧玉大笋巍一株古今画工昩好恶峨眉鴈荡争为图方言讹传楚俗鬼立庙更以孤为姑我行不暇谕父老正是北风吹舳舻
　　自福严至后洞记柳书弥陀碑
　　一盂僧粥三鸣鸡渐望天角生晴曦积阴凝霭不得肆荡滉破散争纷披清明物象各有职如再开辟平艰危游人襟韵廓以喜晓指后洞都忘疲小楚亭北望明灭宛宛一径微如丝问云般舟道场路从此亭背无险巇寺久荒寂无足徃念有子厚弥陀碑独趋一里转岩腹剥粉败赤逢门楣村童门闗语嘲似云乞米僧未归亭亭故碑立青玉覆以老屋疎且攲常嗟古人不可见尚喜书法存于斯世言书字出心画体制类彼人所为子厚少年颇疎隽字合飘逸狂不羁胡为气质反端厚至今观者多有疑或云彼以窜逐久气志软熟非前时又云高才尚薄世故独立法无所师吾嗟世俗日无理好恶不正论苦畀臆决万事岂独此此书何媿人不知碑阴三百四十字疎瘦劲丽何精竒九十三人姓名具陈缵宝歴元年题云此柳书一碑者元和三年刋厥辞至是二月始建立都其事者杨与倪尘蒙壁碍世未见自我访寻初爱之嗟物晦显似有数恨不从事毡与槌巉岩西山邃无数行及二寺方晨炊东南谿磴斗孤絶下及平壑如悬梯南朝佛子谓慧海卜庵于此存遗基鬼神馈食以车运石崖辙迹如在泥智不足以尽万物敢决真伪论是非老僧夜语亦有理明发防杖犹迟迟
　　代书寄文莹道人
　　白云孤起飞杳冥光如片玉轻如冰出山归山两何意行止偶然无滞凝故人浮舟数百里得得访我湘江棱二十年间四相遇童颠疎鬓霜各增寒斋笑语极微妙共以身世均鷃鹏瞥然去矣不我告振锡忽借南风乘聊一徘徊驻衡岳遂能放意穷临登崔嵬老骸不知倦软舆蜡屐勤跻升穷岩险谷访秘怪往往清啸猿鸟惊长泉落石响寒玉故意写在朱丝绳仰挥云烟敛羽翼俯听誉毁真蚊蝇书来所説谓如此而惜携手无友朋又云吾庐已堪睡况彼城市尤足憎意若欺我在迁谪故以胜事用夸矜嗟如予者安足道进退大计两未能平生雅志在林壑误落世纷亲缴矰悲吟黄鹄慕越客谢病高居思茂陵羡子徜徉类云鹤顾我拘窘如韝鹰故应题诗遍崖壁曷若寄我勤缄縢山童痴立索书去写此安足倾愁膺
　　春日述怀
　　祥风灵过二月陈根新种苖争抽早蚕生齐渐如蚁温饱指此无歳忧春酒未尽社已过节物又近清明头茜裙缬袖事来徃方盘小榼相饷酬田家之乐世皆慕贵仕难去贱易谋行矣请谢茂陵病一廛一耒归先畴
　　崔仲岳鹤舟
　　绿髯满颔光且修紫石双眼寒铓浮茫然襟韵自轩豁见于声貌非懦柔昔随羣众退礼部归来便作沧浪游笑买渔艇出巧思饰以丹白名鹤舟长须赤脚分相与鲈鱼美酒他何求高吟清风洞庭晚一笛明月吴江秋白云无心伴疎防丹经有诀穷秘幽志非谤国慕处士性欲避俗追浮丘不山不渊隐无迹时时飞棹来皇州保康桥前舣清梦峩冠烂醉都城楼胸中有物齐出处天下无方随去留太平取士有阶陛几人年少能公侯公侯未有君所乐一时外物为赘疣束之簪绅岂其性轧以利害仍相矛媕娿稻粱効鸡骛驰逐羶秽争蚍蜉相逢感慨慕黄鹄嗟我方以斗禄囚贱官绶蓝谁不尔应书随俗卑可羞鹤舟之乐慎勿弃劝君起者非良谋【原注诸公诗劝君弃鹤舟以就举故云云】
　　虞城早起道中寄公秉幕府诸友
　　屋角一夜羣枯号晓来旷野风如刀峩峩残雪路摧马格格寒气冰生袍四支僵痹非我有况彼鞭鞚难持操天东朝日冻应涩亦恋旸谷犹深韬居常谁不事行役我行适此时令遭因思都府盛僚友人物一一皆贤豪想今酣寝梦方足初离密幄惊寒朝左承右侍各以职气语兰臭顔如桃奉持巾匜事盥栉傅唇泽面供香膏不容发绿一防变亟以宝镊争除薅炎炉却坐日当卯进酒为寿倾葡萄捋须束带欲出戸问讯分付犹忉忉体舒意适自稳暖洋然盛气虹霓高此时岂复念寒旅嗟我劳佚何相辽入趋留守退幕府坐据大案临诸曹曹司进若鱼在贯文书盈抱纷牛毛争前鬭敏请莅职硏磨浓墨挥长毫左手钤前右摘尾落纸叶叶如翻涛逢姓书字且不给何暇可否知根巢坐中耳目已烦困庭下敲扑仍喧嚣伏膺胝手腕疑脱退食笔砚方能櫜乘除赖有此事在庶几可以均吾劳人生误落世网内区区系累安足逃要之虚中日自静不使内外相钩胶无穷来物彼千万坐任变化无吾骚峥嵘年华已遒暮不日春意生兰蒿一樽相与莫相放天下万事从滔滔
　　还郭祥正诗巻
　　李杜酒死诗不作风雅三百年来穷世儒未必甘汩没才不迨志终无功汾阳有人字功甫歘然声价来江东当时未冠人已识知音第一惟梅翁翁主诗盟世少可一见旗鼓欣相逢当友不敢当师礼呼以谪仙名甚隆【原注圣俞以君为李白后身故诸公皆以谪仙称之】君亦自谓太白出世姓虽异精灵同姑苏江水莹寒鉴江上碧玉排羣峯壮吟豪醉售佳境日题百纸倾千钟折腰蓝绶岂所乐养亲斗粟曾未充蓬莱幽梦挂寒月青山归思随飞鸿书来寄我三巨轴华缄开破溪云封骇然按剑览珠璧悸若赤手勍蛟龙长吟千言短数百造语险怪神为工四明贺老忽去世伯牙悲怆闲焦桐嗟予逢子众人后今其所得何最丰前日过我北池上正是清露沾高松凉轩坐听哆宏辨瀑布千丈悬秋风谪仙有此愿自重世俗酣尚惟纤秾彼其耳目不自信滔滔谁乐闻鼓钟太上雅意兴礼乐一日鉴赏期至公煌煌帝业子当颂勿叹憔悴空山中
　　送蔡景繁赴淮南运使
　　新堤洛水东风峭下入长淮春浩淮南使者蓬莱仙叠鼓鸣铙画船晓旦时契阔慕声名晚嵗绸缪亲纻缟磨铅并直登瀛州对案同厅佐京兆青蒿长松慙异质流水高山喜同调虽当倥偬喧嚣中不废罇罍与吟啸嵗月扑面来纷纷冠葢送客声扰扰北园去嵗赋红梅南浦今春歌碧草黄金龙节使光华白面书生才缥缈世高台阁与省府偏歴从容誉清劭投虚余刃无足为澄清百城付谈笑时行有命又有义所遇何多亦何少未应刻意怀轩裳知有高情在鱼鸟黄鹄千嵗凌长风奈此沙边老鸧鸨朝廷羽仪重人物行闻追锋赐严召玉音寄我其无忘时有归鸿下云表
　　酬寄
　　赵郎趁我弛担初为寄肘后杨炎书盈编专备瘴岭病仁及来世功谁如城南老庐有别舍我来埽榻成燕居坐忘不复一念起寸田自治何须鉏养生防患不知此从事方药亦已疎飞鸢未妨随溪水黄茅正使侵庭除膺晨潄已可饱脯膳况复余米鱼聊将此书一过读寄语庶不忧乡闾
　　跋览前此唱和诗巻有诗次其韵
　　穷不废诗真技痒笔硏风云日相向圣贤发愤乃有作三千余篇自古上荒城谁我同此声惟有哀猿啸青嶂穷人所作诚已难平淡丰腴乃嘉唱横槊壮气虽萧萧击鉢争先犹行行敢怀修门成怨骚亦防饭颗嘲苦相江湖千里山千重朝夕供吟纷万状闲适非以娱时人可口甘酸劳醖酿【案后诗韵此处缺两句】大儿归不开巻轴喜我穷通心已忘种瓜颇欲学东陵醉尉亦从呵故将古人能轻万戸侯为有千篇相等量
　　再作
　　何事劳心四愁望侧身泰山日东向君子九夷犹可居已谋筑室金溪上距江蓝舆才两舍绕郭屛风列千嶂门中翰墨傅风流自为师友相赓唱曹氏声名父子间谢家文章弟兄行古人至乐盖在斯得意未肯博公相顿挫万象归毫端雕刻丹青尽名状古风严重周庙鼎小律软美楚人酿居人恻恻盈锦囊游子篇篇出惊浪苦心颇恨语不工故实仍嗟老多忘惫休矍铄空据鞍鋭勇终输少年将主盟定霸益勉旃少陵勲名何可量
　　长句送跂之官蕲水
　　前年东秦夏六月望日拜恩初赐玦降秩削职迁黄州仓皇束装三日发故国东平不入城北山一夜辞松栝亲朋问讯若梦寐骨肉分留作胡越论罪岂合有民社抵谳正欲加鈇钺仇家之议不尽用天地寛仁日月察才令分司置之蕲上表谢恩秋已末以御魑魅乃其分欲居蛮夷圣犹屑蕲也虽僻自善地回环山溪富林樾平生雅志在江湖颇与蕲人相缔结收拾孥属已团聚南北无心更分别白鱼煮玉秔炊珠佐以秋菘与春蕨筑室求田虽未就典衣卖装略无阙大谬不然心已忘笑人非工已愈拙人生端若梦栩栩事去何庸书咄咄大儿调邑换江南要虽分房无逺别地劣两舍不宿舂晨起为书午可逹邑四万戸号难治民杂江闽吏贪猾锄彊洗恶勿着意鱼逃至清人忌洁化以诚心磨以久教而后刑不怨杀得闻无毁亦无誉以慰萧萧双白髪
　　易元吉画猿
　　槲林秋叶青玉繁枝间倒挂秋山猿古面睢盱露瘦月氄毛匀腻舒云老猿顾子稍留滞小猿引臂劳攀援坐疑跳踯避人去彷佛悲啸生壁间巴山楚峡几千里寒岩数丈移秋轩然独起林壑志平生愿得与彼羣吾知画者古有説神鬼为易犬马难物之有象众所识难以伪笔淆其真传闻易生近已死此笔遂絶无几存安得千金买遗纸真伪常与识者论【案此诗据声画集补入】五言律诗
　　秋日县斋
　　节物秋将半疎慵日益加不为投劾去徒有折腰嗟味酒怀江鳜乘风忆海槎东篱满凉露已约伴黄花
　　九日再招赵湜
　　夜露感庭鹤秋风吹海槎相思悲岁月寂坐望云霞终夕孤蟾魄重阳近落花君无鄙贫令金蘂徧陶家
　　和移居二首
　　作邑风流在新居卜筑完清懽橐书入小隐奉亲安日淡城楼晓霜深囿树寒吏涂何所得试向静中看境物生新趣蒿榛失旧墟避尘深戸牖待月广阶除醉梦飞鸿外吟怀晚雪余相思岁将晏谁叩草居
　　登徐州城楼
　　彭城楼上望旷然今古怀山形东负岱河势下通淮白鸟孤云并荒烟万木排吾观兹有得兴欲拍洪厓
　　山口
　　古渡倚双棹萧萧秋色残山川南去逺风雨北来寒极望销魂易清吟得句难依稀故园梦千里下云端
　　送曾绎松滋令
　　粹行完圭璞谭经得圣真青袍尚腰折素蕴喜民亲友益予孤陋官闲子隐沦风骚应赋古亭下蜀江春
　　次韵耒阳邹明府庸
　　初作南冠至随闻墨绶来犹怜百里逺时见两凫回江日披梅雪春阳动琯灰论文须太白还忆一樽开
　　泊汉口
　　大别山前晚维舟望古津孤烟汉川树长笛武昌人珠曲今何地兰洲欲暮春文王尝美化无复见遗民
　　舟次胡陵中秋不见月
　　舟泊古城下重云埋桂宫旧期今夕负清赏一年空逺浦依微笛阴崖断续虫篷牕强樽酒聊更约秋风
　　秋泊
　　寂寞将军港船头撞岸芦寒涛能灌口幽鸟劝提壶水涨江鱼絶秋深野菜无如何晋张翰归思为莼鲈
　　梁泽雨中
　　防细波鳞浅声繁客袂凉山烟藏晚翠水荇濯秋香帆桨无聊国蓑轮自在乡风骚已多感更欲上潇湘
　　次韵杨郎中洙早春
　　病客疎慵甚江城节物新东风惊柳思暖雪鬬梅春老信来双鬓闲愁着一身贱贫非士耻漉酒有陶巾
　　次韵吕书记堤上见梅花
　　多病逢多事穷年负物华探春输野客骑马看新花南国稀江信东风恨笛家琼枝心愿见行亦下堤沙潭州湘阴县万氏积庆堂【原注堂在茔旁以歳时祀享】
　　庆自前人积堂因孝子成惟时传有后于此事如生乔木风烟老佳城气象明谢庭兰玉盛知不负家声
　　送永州黄判官幷寄丁郎中
　　零陵古佳郡山水楚南竒太守逢康乐佳宾得杲之翩翩渐高陆逐逐就新羁别子东归去长沙风雨时
　　唐诵甥二首
　　唐生四方志投笔慕前人此日免鱼腹异时观虎臣茅柴酒亦美玉缕鲙应珍莫恨衣都典归来是早春因滞江州久谓为千里遐欣曾逢漂母几欲卖朱家痴坐瞻双橹东行负九华归须谈旅琐勿作胜游夸
　　次韵圣和秋夜对月
　　绿桂西风老金波玉气明清霜酣夜色羣籁息秋声毛骨无遗照闗河共逺情十年吟塞曲画角厌悲鸣
　　病起酬圣和
　　安佚失于恃病邪乘所虚遂婴漳浦卧便忆茂陵居幸尔筋骸立頽然鬓髪疎烦君山柏句慰此不材樗
　　留符离待乡信未至
　　先陇封楸后羁臣赐玦时放舟初草草去国合迟迟珠滑新粳粒金酣早蟹脂南迁真不负屈子独何知
　　丰齐道中
　　路逺程难计人慵马自迟草蛛横布网桑蠖乱垂丝村落黄梁饭墙篱紫菊枝时丰物皆好客思在青旗
　　送王子正寺祥断
　　君仕本儒雅故宜京国游官趋廷尉府心异法家流白草侵寒驿清霜拂晓裘行行句应好云日望神州
　　小驷送钱中道
　　老马久劳力主人真寡情知非换妾去颇作恋轩鸣楚豆不为薄江刍无限生诚能怀旧徳时借尔山行
　　次韵王仲逹龙图
　　常慕诗之学今逢将者才讽吟真嘬炙畏黙若衔枚天地秋风老江湖醉梦回韶英方合奏难使击辕陪
　　早行寄田七
　　鞍马三更梦江湖万里心辨途听犬吠占晓望横参浩露濡衰鬓微风动醉襟输君正酣寝鼾鼻沸雷音【原注君善鼾】
　　简定国【原注时以目疾在告】
　　原子贫非病张生心不肓兴随缘自足嬾与拙相成竹叶疑无分金徽尚有声幽怀谁晤语空此望东城
　　送席汝明
　　得子固已晚嗟予材滞顽义合乃朋友不在疎密间江阔东风冷梅披腊雪悭扁舟共春色相约到淮山
　　送计希顔
　　翩翩逺游子驱马乱山岑丹穴飞鸣处高堂日夜心春风巴峡晓昼雾楚城阴家世文章事仙台紫桂林
　　题贵池亭次蹈韵二首
　　一夜山南雪清寒江上州年华随水去客兴为鱼留闻鴈思湖表看梅寄陇头樯乌风信好紞鼓洞庭舟鱼味年年美何须问旧池江山清不改陵谷变难知节物惊冬至萧条使客悲谪仙游赏地空有白猿诗
　　丙子元日三首
　　瑞歴开三朔祥风验八方年华恨催老节物喜随乡郁垒须时设屠苏独后尝佳辰谁与醉梦绕故溪傍爆竹惊山鬼雕幡戴楚冠祝延千歳酒练气五辛盘江冷东风外天回北斗端羌城霖甚从此看春寒遥想千冠佩朝元太极天鸣鞘开殿戸索扇起鑪烟庆事通祥表和声入乐悬江湖祝尧意仁寿万斯年
　　和吴端甫书怀
　　旧学惊心在穷居惜鬓华诗书凭净几水竹抱邻家霜雪巴西梦风波楚北嗟知君厌留滞我亦正尘沙
　　二月二日
　　江乡春值闰二月似深冬雪湿妨挑菜雷寒未起龙鸡虫闲得失蛮触小交攻稍觉云天霁西山上翠峯
　　送僧怀善
　　独鹤翩无累孤云晚倦飞羣山带江处一锡背尘归妙学穷神秘高怀熟世机漳滨多病客空此望岩扉
</div>
    <div class="pagination">
<a href="忠肃集（宋刘挚）_page9.html">上一页</a><span>...</span><a href="忠肃集（宋刘挚）_page5.html">5</a><a href="忠肃集（宋刘挚）_page6.html">6</a><a href="忠肃集（宋刘挚）_page7.html">7</a><a href="忠肃集（宋刘挚）_page8.html">8</a><a href="忠肃集（宋刘挚）_page9.html">9</a><span class="current-page">10</span><a href="忠肃集（宋刘挚）_page11.html">11</a><a href="忠肃集（宋刘挚）_page12.html">12</a><a href="忠肃集（宋刘挚）_page13.html">13</a><a href="忠肃集（宋刘挚）_page14.html">14</a><a href="忠肃集（宋刘挚）_page15.html">15</a><span>...</span><a href="忠肃集（宋刘挚）_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
