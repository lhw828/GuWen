<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 73 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 73 页/共 74 页</h1>
    <div class="content">　　次韵答方石谢先生
　　生平在乙怕逢辛此语荒唐却近真江海縦然能比恨乾坤空大不容身文章自与箕裘别骨肉谁兼道义亲欲抱此情那向説先生原是虎伤人
　　再次体斋先生哭兆先韵
　　飞凰别后有新雏五色文章众所无八翼门髙还自折九原声断不容呼挥毫对客才空俊蹑屐登山兴已孤检防旧书三万巻百年辛苦为谁圗
　　竹几藤床一病身向来魂梦已成真浮名在世飜为累造物何心也妬人买地南邦空习隐望云东岳苦思亲不应又作吞声别老泪无多不沾巾
　　因兆先病中韵答方石体斋二先生
　　两日愁多白尽头谁教骨肉转成仇哀歌激切长侵夜弱质凋零可待秋览胜独廻东郡马忆归空买洞庭舟不知死诀非生别犹悔当年误逺逰
　　雪里商山半白头岂知山与雪为仇诗肠思苦难禁夜病骨寒多不耐秋九陌风花空匹马五湖烟月自扁舟文章不借云霄力刚得江山助逺逰
　　圭峯董司空寄扇兆先欲焚之柩前以代挂剑且侑以诗因感其义次韵奉答
　　空江落木夜纷纷逺道书来正忆君白发有情怜顾况青云无路叹刘蕡交期聚散三生隔世事盈亏两字分闻道药笼无弃物愿従残稿拾遗文
　　一握清风万里来故人遥在鳯凰台多情欲共香魂语什袭犹烦老手开竹泪有斑和露滴燎烟无力被风回不知地下还知否地下如知亦可哀
　　和王古直哭兆先韵二首
　　漫道人琴一夜亡哀弦谁冩故人章才如卞玉元名楚命比童乌不姓扬华表城头真浪语干将地下有龙光画图指防趋庭事恨杀多情杜古狂【杜堇愳别号古狂尝为兆先作领庵图】极知世事如春梦不信人生有昼逰今日眼看埋玉树当年心许撞烟楼空劳挂剑来吴季翻悔藏书似邺侯多少西湖湖上水一时和泪共东流
　　次陈都御史韵八首
　　夜台闻哭声哭逺声渐迩谁知握手悲翻甚倒衣喜痛定两无言灯前黯相视我时饵汤药僵卧方拥被忆别亦须臾神交岂疑似笑谈劳记忆意态极摹拟共期鱼龙化未爱鸾和峙朅来经月病愁绪结不理慰藉有深辞通家二三士哀歌感今昔高谊一生死死者恐弗闻生者犹在此忘情固非义情剧乃为累有涙欲成河东流浩无涘
　　其二
　　向时科举业有戒在歌诗宁图目前防秘彼胸中竒遗文不多得往事何能追幸当英俊塲犹得亲驱驰虽非尽精力庶以输情私今我忽触目读之但嗟咨一读废宵眠再读忘晨炊三读辍掩巻起立向堦墀平生趋庭事所得仅如斯他日蓼莪篇谁当歌父兮
　　其三
　　振衣思崇冈濯缨受清沚渠生不出戸有兴谅非迩如闻解吾意直欲逺城市归与志不遂辗转劳梦寐买田复卜居此计方未已渠在我不归渠亡我安恃为官累妻孥世路纷皆是渠虽未知道臭味颇予似登高忽不见望逺如有俟犹恨独归迟青山负双履
　　其四
　　文章若山斗跬步劳攀跻道德若渔猎终焉费筌蹄长涂不易至志士恨毎赍吾子独何为超然出羣迷如居百物市贵不数象犀如观大海津怪不骇鲸鲵伤哉不复见永矣含悲凄
　　其五
　　交情若市易世路如棋枰空歌伐木篇幽谷无丁丁吾儿托英俊意气千钧轻心当断金石兴岂躭杯觥父行友郑庄长者过陈平文成众所贵名在汝不争贤哉西台彦重此骨肉情譬如乔松枝下有葛藟萦脉脉青云外谁当和友声
　　其六
　　幽人甘固穷达者不讳死物理多偏颇吾生有涯涘防明亦真情顾为达者訾谁哉能不忧矫枉非具美俯仰天地间何独无父子角觪与豚犬往往不相似吾才岂足多吾家合遗祉未论骨肉亲嗟嗟失佳士
　　其七
　　防翁防四子岂复为人父盛年气飞扬永路身龃龉于我得外孙代为诗书主终焉亦凋谢我与翁为伍人言孙似翁文字足绳武郁如千寻柏嘉种出新甫未登廊庙用先罹釡斤苦痛尔不翁如我心酸欲剖
　　其八
　　傍架检我书就床理我琴书残有遗香琴断无余音伤哉嵗月迈黙坐整我衿万事勿复道繁忧剧难任尘帙汚我目哀绪伤人心心目两无用不知盲与喑
　　次顔士亷编修韵六首
　　青阳忽改岁白日惨不光生死复几时幽明渺相望哭声彻九地矫顾遍八荒闭门读哀诔巻帙动盈箱劳君赠襚情念之徒徬徨
　　其二
　　闲云不作雨死水无生萍嗟嗟薄命人未壮目已瞑荣华能几何奄忽成凋零至意渠独领呜哀我亲聆耿如黄城灯初心尚晶荧念之不能忘水天终吾龄
　　其三
　　念彼平生交切磋多箴言如君合师交相视犹弟昆居然入室乆艾萧化兰荪植弱以为强磨光发其昏一朝遽沦落此意将谁论
　　其四
　　文章各异尚得失动相龉学古者犹然岂独论艺举当其得意时感激中自许自渠沦没后慵复事毫楮掷笔罢哀吟空堂正风雨
　　其五
　　塞翁既马失臧谷俱羊亡有子不及成无者同惋伤死生亦大事父子乃天纲谁将蓼荼毒置我甘脆肠魂气无不之遗体先归藏他日治田时归来但茫茫
　　其六
　　短衣立长松我梦忽见之平生旧恩爱宛尔不复疑形骸独委弃魂魄相因依劝君勿说梦使我听欲痴梦者有觉时死者无还期死生亦梦觉高论何崔嵬因君复深悟千秋竟同归
　　次韵答海钓二首
　　秋风一夜起关城哀调惊传耳为倾四海交游谁骨肉两家父子尽平生来鸿去鴈年年事白日青灯字字情犹记防衣趋侍日几回当客误呼名
　　少日才华满帝城衣冠四座一时倾去来今事总成梦一十七年空此生老有箕裘谁继业病中骨肉转伤神不知精力缘愁减犹向深山问药名
　　李白洲侍郎屠元勳都宪有诗吊兆先次韵奉答
　　空怀樽酒试论文今日高轩又过君燕市价高谁更问楚招声断不堪闻搆成旧屋惊风雨种得新松恨斧斤自古人才何敢预祗将科第惜刘蕡
　　次钱与谦修撰韵【兆先尝从学与谦】
　　有口莫问天天道长悠悠有石莫填海海水何时收闭门掩青镜无言搔白头静观得物理定胜非人谋书香既有亭怀麓亦有楼平生堂搆心付此土一抔忆当童丱嵗经史实研求方期成豹变竟抱龙蛇羞往事勿复陈兹生遽长休空来束刍吊永负担簦逰
　　次韵答邵国贤提学五首
　　话别存亡异论交父子真书来刚我读罢转愁人世事经双眼宗祊在一身他年重握手相对各沾巾
　　其二
　　累月君闻讣经年我得书传疑终作信凝望总成虚嵗月呻吟里江山涕泪余闭门无吊客愁坐废冠裾
　　其三
　　节改成新嵗吾衰更老亲逺书烦故旧哀调起比邻驻马瞻云日听鸡问寝晨此情抛未却时复上心频
　　其四
　　拟学全家隐常为出世谈壮心犹夙昔归计失东南谊重思邻卜情多胜馆骖江湖空满地无处着茅庵
　　其五
　　遂有他年卜真成触事悲藏书余旧箧封竹剰空枝白髪三千缕愁心十二时悲歌聊当哭何意复吟诗
　　次何员外子元韵二首
　　旧业销沉笔砚中半生何但坐诗穷假山石减峯全瘦落叶声稀树已空岂谓形神非梦幻浪夸头角自儿童渊明贵子君休笑我已无心效此翁
　　东野诗从死后昌祗今谁在复谁亡人间梦笔非无兆地下修文信有郎牛斗几时冲剑气简编何日继书香闭门只合萧然坐十日愁多雨正滂
　　又一首
　　回首黄粱是梦中直从斑白记儿童儿童过尽还斑白独立萧萧树底风
　　次王主事叔武韵五首
　　囘风卷飞花愁绪纷欲起白雪无余声青云有遗止客来强衔杯客去空覆簋春寒衣袂薄夜乆灯焰死从师思问道归妺期在此意气夙徒勤终焉竟安恃承欢与服养焉足纪往者已复非来者宁可俟
　　其二
　　隙地苦无多书斋不盈丈向非通家客谁与散幽况怜渠隔光景老我稀半行愁看假山雪宛在危峯上忆观聫句时此兴何由忘谁将闷怀郁转使悲歌放兀坐比书空咄咄成悲怆
　　其三
　　辍君思友篇听我哭子诗君情固未已我恨犹多遗皇天不祚善降祸良亦竒省躬或自致暗室空独知三迁不出都生长竟于斯斯干有嘉咏遂作终身悲
　　其四
　　都来一寸心中有九囘肠肠中何所有万恨复千伤迨岁若偪仄逢春亦徬徨汉儒有遗女仅可补书亡尹侯有令子空使履晨霜古今本殊科事变亦靡常渠生讵非寿已胜同儿殇
　　其五
　　多君义断金顾我心匪石每聆慰藉词日夕无厌射苦调少懽悰明珠疑暗掷秋怜丹桂凋闵忆黄杨色磨砻渐光彩长养空羽翮平生愉惋容俨若亲几席朅来蹉跎计尚未成窀穸所嗟身沦没安用名辉籍
　　次石检讨邦彦韵三首
　　中岁意不适衰病相侵陵还思后生人命薄如春氷闲居读古赋援笔写大鹏趋庭比授简巾袭累数层因怀江海兴勇欲辞罛罾兹谋竟落寞断墨空残藤开缄见渠名益使痛恨増拥炉夜不寐坐待朝阳升
　　其二
　　荒郊有蔓草大道无幽兰蹄有停潦长江无囘湍渠生亦得地都市非林峦半生长养心付此指一弹痛定忽复痛仰天但长叹每逢故旧人宛作骨肉看感物泣楚玉伤时咏齐纨悲哉勿重道老泪空成澜
　　其三
　　庭梧叶尽脱惨澹落日黄凤雏忽飞去哀调鸣孤凰左盘右辟抑复扬宛若戱防在我傍视之不见转茫昧烛影坐炤如人长愁多夜深不得睡强起傍戸立欲僵蟏蛸挂壁尘满床床头古剑无精光开缄检书书在簏哭声应山山为瀑噫气长嘘衡岳云泪痕徧洒湘江竹东南地缺天西倾人生安得长豪英古今成败类如此我独痛恨何时平由来生死同朝夕转使欢娱成悼惜方将一髪拥千钧空教二子埋双璧每嗟杜牧难开口欲种渊明五株柳断送年光岂在多依栖世路那能乆暂时自遣还自哀冷风似觉魂归来谁当为筑归来台无人解和白云调有士不酬黄金杯石郎石郎惟子可语此君看宿草生苍苔






　　怀麓堂集巻九十八
　　钦定四库全书
　　懐麓堂集巻九十九
　　明　李东阳　撰
　　文续稿九
　　求退録
　　奏
　　奏为退免重任事近因内阁缺官该吏部奉防防各部都察院通政司大理寺并科道官推举堪任六员而臣名滥与其列钦此臣闻命震惊罔知攸措臣惟内阁之设所以辅君徳播王言参预政机敷陈治道其任至重陛下稽古右文选才授任采诸舆论断自宸衷其选至严如臣者性资愚劣问学空踈忝居儒林叨侍经帷三十余年畧无寸补去年仰防圣恩陞授今职令在内阁専管诰勅臣时辄欲具本辞避但念诰勅一事或可勉强効劳因循至今又辱新命矣受恩愈厚则报愈难受任愈重则力愈困若不量力而止知难而退必至旷官误事速戾招尤而欲上副圣天子之知下答卿大夫之望决不可得伏愿圣慈收回成命令臣照旧供职则容贷之恩过于委任万万矣治八年二月十八日奉圣防卿学行素着特兹简任不允吏部知道钦此
　　奏为陈情乞恩恳祈休致事臣近因感患晕等疾不痊具本陈情再乞休致奉圣防卿才徳素着精力未衰有疾宜用心调理以副委任岂可固求退休所请不允钦此仰惟温诏之褒谕圣情之眷注至深至厚臣才微徳薄精力实衰内自揣度益増感愧其何以上副圣恩于万一乎自是夙夜只惧用心调理又复许时伏念臣以一介寒微误尘侍从过防陛下简擢至此凡职所当为力所能尽虽陨身碎首亦不敢辞而病势纒绵将辍复作即欲免就驱策诚有未堪且臣之疾其始亦甚微也医家谓之内伤内伤之证似轻实重而臣忽之自谓无事或饮食过度或劳佚不时积日累岁其来已久以致元气弊亏痰邪胶结表里俱虚标本皆病故用药愈难而取效亦不易若复彊勉匍匐进而不止欹仆顚踣之患难保必无此臣所亲试而非过计也故呻吟郁悒之中思念时事于古人以身喻国之义窃有感焉方今世久承平积安成玩灾异迭应边防纵横财匮民穷兵疲将寡天下之事大有可忧宵旰之间屡厪圣虑正人臣竭志极力分忧共患之日况股肱心膂之地安敢惮难择便私为身图但臣以病质庸才冒居重地虽在平时尚无禆补当此多事岂能仰赞大猷徒拥虚员复妨贤路臣之愚实不知所以自处也伏望圣明检臣前项二次所奏情词许臣致仕别简贤能代补臣职则臣旷官误事之咎亦少逭矣然臣受恩既深无以为报辄敢复有所陈尤愿陛下儆畏天戒矜恤民穷勤励讲学省节游宴爱惜财用愼重官爵礼制贵戚法驭边将亲贤远佞崇正辟邪达台谏为四聦合宫府为一体遵宪章于列圣严教养于皇储以培天下之元气以夀国家之命脉此臣区区犬马之诚有不能自己者倘臣言可采陛下幸留意焉则臣之退犹臣之进也如其不可则臣虽力疾备位茍充任使陛下将焉取之而亦将安用之哉臣不胜恳悃激切祈恩俟命之至治十四年五月初六日奉圣旨卿引疾乞休已屡有旨不允宜勉起供职以副委任毋再固辞吏部知道钦此
　　奏为辞免加陞事治十六年二月二十八日节该钦奉手勅吏部尚书华葢殿大学士太子少保礼部尚书兼文渊阁大学士李东阳陞太子太保钦此臣等闻命惊惶罔知攸措窃惟师保之官所以论道化格心辅徳实百僚之表率为天下所具瞻其在朝廷之与储宫虽各有攸职其义一也臣等自防陛下简置内阁以来累荷圣恩加授今职并参机务兼辅储闱任重地亲官髙禄厚而材力绵薄识虑空踈不能翊赞鸿猷养成睿学岁年徒积绩效靡彰每自循省辄増愧畏比者恭遇陛下稽古右文任贤图治考先朝列圣之制修大明防典之书而臣等叨奉徳音总裁其事勉加裒辑幸克成编乃职业所当为岂勳庸之足论况上而仰仗圣聪俯垂宸断下则羣僚分职众力均劳臣等何功首防甄录或兼拜两师之秩或起登一品之阶部署迭迁殿名递进官资夐絶宠数弥隆越分逾涯于斯为甚惭惧之极益无所容伏望圣明收囘成命俾臣等俱以旧官供职图报将来臣等不胜感戴天恩之至治十六年三月初四日奉圣旨卿等辅导有年劳勋著称特加陞职所辞不允吏部知道钦此
　　奏为自劾失职辞避重任事臣等俱以愚庸遭遇先帝简任内阁委以腹心临终顾命惓惓以陛下为托臣等痛心刻骨誓以死报及当初政竭力匡持未敢轻易求退近者地动天鸣五星凌犯星斗昼见白虹贯日羣灾叠异并在一时京城道路白日杀人西北诸边敌骑猖獗损军折将前后相仍战则无兵守则无食民生穷苦府库空虚风俗倾頽纪纲废弛赏不当功罚不当罪法令不行名噐冗滥诸司弊政日益月増百孔千疮随补随漏当此之际内外臣僚恊心倍力犹恐弗堪方且持禄固宠任情作弊谗谤公行奸邪得计变乱黑白颠倒是非人怨于下而不知天变于上而不畏窃尝歴观载籍徧阅古今未有如此而不乱者也恭惟即位之初诏书一下天下延颈相望太平而朝令夕改讫无宁日百官庻府仿效成风非惟废格不行抑且变易殆尽建言者以为多言干事者以为生事累章执奏则谓之再扰查革旧弊则谓之纷更忧在于民生国计则若罔闻知事渉于近幸贵戚则牢不可破以一二人之私恩壊百年之定制而不顾以一二人之邪説违满朝之公论而不恤臣等叨居重地徒拥虚衘或旨从中出畧不预闻或有议拟径行改易似此之类不能一一备举臣等心知不可义所当言累有论列多不见允比为户兵等部议处盐法功次等事具本上陈极言利害拱俟数日未防批答若以臣等言是则宜俯赐施行臣等言非则亦明加斥责而乃留中不报视之若无使臣等趋向不明进退无据深忧极虑寝食弗宁亦知内告外顺人臣之常但政出多门咎归臣等扪心反顾无以自明展转于事非获已尝闻宋儒朱熹有曰一日立乎其位则一日业乎其官一日不得乎其官则不敢一日立乎其位今势穷理极已至于斯若诿顾命之名而不尽辅导之实因循玩愒窃禄茍容既负先帝又负陛下不但取讥当世亦将贻诮方来用是共沥愚诚上尘天聴伏祈圣明矜察特允退休别选贤能代兹重任少逭分毫之罪幸延犬马之年则陛下优待旧臣之心励精新政之义两尽而无遗矣臣等不胜恳迫激切之至正徳元年二月二十日奉圣防卿等切切为治的心朕已知之所言事待斟酌行着用心照旧辅导该衙门知道钦此奏为自劾失职恳辞重任事臣等具奏自劾奉圣旨卿等切切为治的心朕已知之所言事待斟酌行着用心照旧辅导钦此臣等闻命惊惕愈不自安窃闻委质事君者人臣之常职托孤寄命者天下之重任必处常而不失其身任重而不负其托然后可以无愧若徒旷官尸位而假委质之名不能扶颠持危而冒托孤之寄断乎其不可也痛惟孝宗皇帝大渐之时召臣等至乾清宫御榻前靣赐顾命谆谆数百言臣等顿首拜受不胜呜咽彼时司礼监太监陈寛等实共闻之伏自陛下嗣位之初臣等辅导啓沃多见施行少伸报称近数月来往往旨从中出略不预闻有所议拟径行改易诏书不信政令失中臣等叨冒宠荣忧惭无地今不敢缕数姑以其重者言之商人谭景清等附托皇亲奏讨残盐既不肯奉诏还官又不肯领囘原价挟制朝廷摇撼官府沮陛下之羙政累母后之盛徳论其情罪死有余辜且皇亲之家既已辞退家人引目此商人者已不相干而乃曲为庇防寕使帑蔵空虚边饷匮乏而不之顾此政令之失一也大同随征所开冲锋破敌三次当先二项揆之旧制俱不该陞况纪功官原开按伏不系对阵侍郎等官勘得功无显迹查无明证名字不对多寡不一而乃查近年弊政欲陞数百冗员以官法为人情视爵禄如粪土此政令之失二也内府冗员奉旨裁节佥书守门及分守守备等官减革者百无一二而南海子净身人又选入千余非惟伤财害民抑且败壊风俗至于蟒龙玉带滥赏无算大壊名噐尤不可言此政令之失三也御用监书篆缺人吏部奉旨考选乃令革退人役通送夲监考校优劣是不信铨衡之任而信宠幸之臣况该部查出革退之人俱系夤缘传奉奉诏裁革才不几时遽开此例则匠官术士仿效成官以邪路为当行视诏书为故纸此政令之失四也他如皇庄田土已令巡抚官查数又复差官踏勘取者未囘差者继出带领人役骚扰地方势所必有京畿小民贫困已极何以堪之此政令之失五也驾帖出外拏人累经各衙门论奏恐生诈伪近因皇亲家人奏愬畿民侵占田土祗凭一靣之词辄为出给提解来京镇抚司打问情节俱与原奏不同未免仍觧本处官司问理牵连负累破家荡产寃苦之声致伤和气此政令之失六也韦兴齐蛊惑先朝盗空府库罪大恶极一则夤缘分守累劾不退一则奏请追究止令取囘迁延至今未正刑典此政令之失七也各营执事官军及内府军匠各仓库斗俱经奏准查赴团营及各衙门乞留仍复照旧废营伍之籍供私门之用此政令之失八也内承运库银两支销累数百万内府支用不给印票该库内官自请查算竟尔不行司钥库铜钱该部累奏支用展转推延至今未发此政令之失九也饶州磁噐奉诏蠲免二年仍令起运来用此政令之失十也似此之类未易悉举臣等臣传闻坐视无可奈何或封还执奏不能终止其为失职实所难辞追思先帝临终顾命之言仰念陞下委任旧人之意若涓埃之力少有所禆犬马有知犹当报徳况主少国疑四方多事岂忍洁身去位自求便安但忠不足以格君才不足以济世智穷力竭日甚于前向者臣等所陈奉有圣谕朕便处治至今事有未行所奉圣谕云待斟酌行是必言无可采乃使之照旧辅导亦不过仍前失职而已先帝赫赫之灵临之在上岂欲其冒辅导之虚名而蹈旷废之实咎如此哉臣等再四筹度夙夜靡宁陈力就列不能者止闻之古人亦有明训与其身自壊之不若让之能者用是备沥余忠再申前请伏望圣明俯垂洞察谅臣等为国之心非由矫饰正臣等失职之罪特赐罢归亟选非常之才俾任难为之事庶可以上囘天变下慰民心承先帝付托之隆保祖宗基业之重矣臣等干冒天威不胜恳迫激切之至正徳元年三月初二日奉圣旨所言事件着各衙门查奏定夺卿等尽心职务以副倚任该衙门知道钦此
　　奏为陈情恳乞休致事近该臣具本陈情奏乞休致奉圣旨卿辅导有年劳勚显著受先帝顾命托倚匡弼以隆政治上天垂戒朕自警省卿安心办事勉副委任毋再固辞钦此臣闻命惊惭措身无地窃伏自念臣以弱质病躯冒膺宠禄盖自入阁以来未久即病间歳屡作作必逾时累月且如头一节曽两次晕倒在阁搀扶得出众目所见臣不敢欺加以旧患寒湿后増痔漏药饵之服与食相半秋末冬初百疾齐发扶羸振惫已弗能堪又以庸才陋识素乏寸长尸旷之愆与岁俱积今年臣与刘健谢迁各具本乞休臣于本内明开三人之中臣最当退过防优旨并赐勉留昨者恳乞退休事同一体健迁皆荷圣恩获防俞允而臣独被存留校臣之病比之二人尤多揆臣之才比之二人独劣若依栖眷恋茍幸安全正恐累陛下知人之明孤先帝顾命之重非惟智穷力尽不能复有禆益抑且沉溺颠覆无以自容展转激迫实不知所以为处伏望圣慈愍臣衰病收囘成命仍许退休使臣得与二人同赖帡幪并生天地纵莫效衘环之报犹当为结草之图臣无任恳悃激切祈恩俟命之至正徳元年十月十五日奉圣旨具陈休致臣下职也黜陟人材朝廷公论卿有疾宻访明医拣选良剂善加调理勉副重托倚毗政务切毋再辞吏部知道钦此
　　奏为自陈休致事臣緜力薄才孱躯病质遭逢列圣窃禄明时歴仕途者四十七年居秘阁者一十六载思危负重恒惧弗胜盖自治辛酉之后数乞退休至于正徳丙寅以来累陈衰疾并防慰谕弗赐允俞追念先皇帝委任顾托之重仰荷圣天子优礼眷遇之隆自度尚可支持岂敢过为矫亢因循腼赧几阅星霜乃今春不雨风霾累月四川湖广等处盗贼成羣水旱之奏殆无虚日圣心警惕俯念元元特命廷臣致斋九日祗告天地神祗用祈雨泽臣于此时内自省疚窃据古人防免之义即欲引咎自陈不意宁夏逆贼上厪西顾之忧下诏颁恩命师讨罪主忧臣辱死亦何辞夙夜在公寝食俱废扶衰力疾又越两旬近者守臣奏防贼党就擒边境获安民生渐遂顾疾疢生于喜乐筋力痿于安闲四体俱疲百病交作虽欲勉输分寸力不足以济时纵令强效驱驰志不能以帅气质之以盈亏之道揆之于进退之宜及此是图犹为未晚伏望陛下髙明照察广大包容赦其瘝旷之愆悯其恳激之请许令休致以遂初心俾枯朽之木获全樗栎之材驽钝之资得延犬马之齿岂但终身而知感尚当没世以无忘臣无任祈恩俟命之至正徳五年六月初一日奉圣旨卿累朝重臣已受先帝遗命辅导朕躬才徳兼隆中外悉知誉望显著海内咸闻尚未从心之年神彩精健正当辅任凡事用心足见为国至意近因宁夏叛贼剿平皆卿才华之力朕心允恊安忍恳切引疾求闲有疾宜亲近药饵善加调防累有旨勉留安心办事毋负遗命朕意所辞不允吏部知道钦此
　　奏为陈情乞恩休致事近者臣以衰疾自陈求退伏防恩旨曲赐褒嘉责之以顾命之专委之以辅导之重周详备悉百有余言臣闻命惊惶莫知所措上思先帝则涕泗横流仰念圣躬则忧慙并集实不知何以为报也但人臣之义能则致身不能则止二者不容以髪臣八月而生元气素弱今年六十有四卦数已周体不胜衣食不满噐朝参之日尝值大风几至顚仆众所共见加以志虑日短学术愈荒事多遗忘字每差错臣之壮也犹不如人今既老矣何能为役用是具防乞休己非一次比见朝廷多事黾勉供职如防典未完则不敢言退实录未进则不敢言退霈泽未降逆贼未擒则不敢言退今纂修粗毕僭乱已平指授出于宸制驭由于庙算臣奉行宣播幸托有成况威严之后渐复寛仁中外臣民欣欣望治伏惟陛下明识远虑持久而行之何所不至臣之庸弱岂复能禆益于万一乎若以有限之力供无益之役隳政愤事而不知止则其罪益大矣故敢不避烦凟再申前请伏望陛下垂天地生成之仁推家人父子之爱特降俞旨许令休退使残喘微躯幸而未尽则一日之存即陛下一日之赐也臣无任恳切俟命之至正徳五年六月初三日奉圣旨卿引衰疾叠休致至再至三厯旨勉留宜尽心职务允恊朕懐不必固辞有疾多访贤医善加调理吏部知道钦此

</div>
    <div class="pagination">
<a href="怀麓堂集_page72.html">上一页</a><span>...</span><a href="怀麓堂集_page68.html">68</a><a href="怀麓堂集_page69.html">69</a><a href="怀麓堂集_page70.html">70</a><a href="怀麓堂集_page71.html">71</a><a href="怀麓堂集_page72.html">72</a><span class="current-page">73</span><a href="怀麓堂集_page74.html">74</a><a href="怀麓堂集_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
