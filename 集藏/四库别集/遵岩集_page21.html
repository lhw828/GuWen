<!DOCTYPE html>
<html>
 <head>
  <meta charset="utf-8"/>
  <title>
   遵岩集 - 第 21 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   遵岩集 - 第 21 页/共 31 页
  </h1>
  <div class="content">
   山谿川谷之限封疆辽絶剂尚乖分至于舟车之力有所不及声音言语不可以通而卒能聨贯混融逺迩若一者学之道行乎其间也经术之为学者事其亦着矣治经之学由汉始盛专门名家殆且数十诵说讲论各有其书而诸经之师遂以国自名徒众传习不能相为尚齐义者则摈鲁训念张文者则斥赵解中原数州之大政事謡俗犹东西隣而经学所治背驰剌谬若持秦矛以攻越人之盾惟恐不相胜也于是朝廷为立其学以官肄之而诘难掊击方起于胶庠廱泮之上力匮息竭毙而不肯已吾不意典册之为干戈狴狱讲究之为矫虔诤讼而纷争之起于经术顾若此也今天下同轨学校之政命于一人而行于四方士者虽各得以其聪明用之于经而不敢为异说以诬人聚徒成党之事不出于经术亦可谓一矣顾其说虽不敢为异而能精其说者往往连十数郡之广百余年之间而仅有其人焉吾晋江之为周易学者最名虚斋先生诸生既有所宗以传其説而吏部所除来为师于是者常愧其学之无所成多为诸生逆诎其说而北丘胡先生以安成名家讲于周易得其先世诸父之学粹乎与虚斋相表里诸生获闻师说尽丧所挟退然自知不足得先生一义一训懐以相寳如新有闻闽楚阻格岭海之所限带而先生合并通彻不徒深领旧传而特有以发其新知予于是叹当世文教之一经术之同先生之能专其业而不为争端异乎汉之以经自名者先生分教泉州久之吏部知其贤授德化县教谕德化盖所谓僻陋之邑舟车之力艰而后通吾知其邑之士不以封疆剂尚之乖絶而能聨贯浑融以趋于经始于今日由先生往为之师也
　　送程龙峰郡愽致仕序
　　嘉靖二十三年制当黜陟天下百司庶职报罢者凡若干人而吾泉州儒学教授程君龙峰名在有疾之籍当致其事以去程君在学方修废起坠搜遗网失以兴学成材为任早作晏休不少惰怠耳聪目明智长力给非独其精爽有余意气未衰至于耳目之所营注手足之所蹈持该涉器数而周旋仪等纎烦劳惫莫不究殚胜举不知司功者奚所考而名其为疾也黜陟之典固将论贤不肖以驭废置人之有疾与否则有命焉贤不肖之论非可倚此以为断也况于名其为疾者乃非疾乎人之贤不肖藏于心术効于治行其隠微难见而形似易惑故其论常至于失实非若有疾与否可以形决而体定也今所谓疾者其失若此则于贤不肖之论又可知矣此余所以深有感也又有异焉古者宪老而不乞言师也者所事也非事人也所谓以道得民者是也责其筋力之彊束课其骸骨之武健是所以待猥局冗司之末也古之事师者其饮食于饭患其噎于胾患其哽而祝之也其居处于坐则有几于行则有杖皆所以事师而修其辅羸摄疴之具未闻以疾而罢之也古之道其不可行于今乎程君之僚与其所教诸生皆恨程君之去谓其非疾也余故论今之失而及古之谊使知程君虽诚有疾亦不可使去也君去矣敛其所学以教乡之子弟徜徉山水之间步履轻翔放饭决肉矍铄自喜客倘有讶而问者君胡无疾也聊应之曰昔者疾而今愈矣不亦可乎
　　赠邑愽刘宦塘先生序
　　壮而好学命之曰日出之明老而好学命之曰秉烛之光葢言时之难得而学之不可以后时也人方壮时视听之聪明足以极其所知蹈舞之敏鋭足以赴其所往及其既老聪明衰矣蹈舞倦矣欲有所知而思不足发乎其志欲有所往而力不足逮乎其心如是而用之于学其有难易也命之曰日出之明秉烛之光岂非然哉然壮者往往荧惑其视听而入于邪淫辟其蹈舞而动于恶葢其聪明之盛而易流敏鋭之过而多放然也彼其衰且倦者其思虽不足以发然耽溺日损而视听常专其力虽有所不逮然躁决日宁而蹈舞有制是则壮者之于学固有所难其于既老亦有所易也余早误于俗学防不能反行年三十而如有闻退而家居以讲于同游之间而刘宦塘先生辱以讲于予先生行年且六十矣粹乎其神其耽溺损矣而非衰也肃乎其容其躁决宁矣而非倦也余固疑其素讲而豫养非晩而后学者也粹乎其神其一于视听若因余言而欲进于所知也肃乎其容其作于蹈舞若因余言而欲果于所徃也余于是爽然自失昔之流放其耳目手足而近于邪恶者既已防堕而仅免而自有闻以来所以一其视听作其蹈舞者常患其智之昏而不足以发其质之弱而不能以有逮也使其侵寻荏苒以至于老也又安可以庶防乎哉以余处人之所易而其患如此知先生处人之所难而不自以为难为可壮也先生在职九年当课绩于吏部且有加职而复为人师也诸生乐其教而安其师不能释然于其将去谋余赠之嗟乎余学之不进也而何以赠先生惟无忽其时之暮也而不息秉烛之勤则四方之士其有求于闇室之中如余者皆将就先生而乞明矣
　　别虞清溪先生序
　　世之盛也髙才之士显融无能之人滞槁而有道者在其间居于才不才之际使进不得染于华膴退亦不为长往而不返才不才之际最难居也居于其际则人多不见其为才蹇晦沉固之迹无以异于无能者之所处故虽不为往而不返其所得于世必微位下而名卑髙才之士据显融之势以治之轻重之形则有分矣其所自处固有重乎内者而不可易也人视其形而不见其内则有道之君子往往见为无能之人今之学官亦当世所谓位下名卑而可以待无能者也待无能以是官固世之失而非立官之初之所云也其失已久髙才之士不复出于其间顾有道君子尝择而处焉虞清溪先生葢有道者也方其讲习理义敦笃践履自修于庠序烱然内观于胸腑之灵而闇然外顺乎耳目之感其才可以为显融而不有也循年以叙迟而不躁徐谒籍于铨司来为泉州训导诸生悦其恺悌而不敢狎严其凝正而不敢疏德义之尊不峻而益崇信乎能充其立官之初之所云矣然余固以是为无能者所居之位也既以自敛其可致显融之才而不自有徐就是官使世果有知先生亦无由拔之使染于华膴先生卓然充其官之所由立又非求以为才也重乎内者不可易其居位虽卑自有以别于无能之人之所处道固然也先生以资擢为荣阳王府教授将归牒有司退而自乐于其家也始修于家而徐为是官兹谢官而反其故居仕止之致若一去来之迹两防其观乎胸腑者将日以恢大顺乎耳目者将日以密致方与田夫野老为伍鹿豕木石皆可居游芚然成其为无能之人而先生之道成矣予之陋乌足以知之而妄为之言祗所以见其陋也与
　　别周惕斋序
　　苦行偏节世之所贵而无取于君子之教谓其事之难继而不通乎恒人之所同能也其果然乎哉恒人之所能而无害于事则固可与之共能矣恒人之能善其事者鲜矣今将逆为之虑其可继而设与之同能吾恐无惊于俗而已病乎道矣与鲁人猎较孔子之所能亦恒人之所能也接淅而去不脱冕而行非恒人之所能矣受宋薛餽金孟子之所能亦恒人之所能也辞十万之禄拒万钟之养非恒人之所能矣孔孟者教之所出天下万世之所从学为中庸者也而不使人皆能其所能则世之言修行立节而期于同乎恒人者果非然矣节行不必期于人同顾有不免于偏苦之名者何哉通乎天下之志而谓之可继非使人人能之之谓也逾垣闭门之风且见谓髙于接淅盖禄万钟之粟有不食何必不洁于辞中国授室之富然而孔孟以为中庸而泄柳叚干木陈仲子以为迫且小则所谓可继与不可继其义可知矣此犹人之所不能者也人之所能者犹有辨焉猎较鲁人所为而谓鲁人皆可为孔子乎哉苏秦张仪公孙衍之徒莫不受诸侯之金亦将自托于孟子之事耶惟其天机性体之流行动于心之所安而中乎事物经曲之宜则人有所不能而谓之中庸而况其同乎人之所能者乎中庸者固非学者之所易及讲之辨之以庶防从事焉其亦可也今之为师而受子弟之餽恒人之所为也为有司而费民之供亿亦恒人之所为也临江周惕斋君为惠安教谕独不受餽其贤名著矣德化令缺部使者檄君摄之君辞不能得则从一僮入县邸自治爨给朝夕不以蔬米之微费邑人也邑人皆异之趋下流湿之时乃有不狥乎俗特制以己如君之所为良足贵哉吾为讲古之学辨夫中庸之所为可继之道者以证君之明其为心之所安与抑犹不免鉥虑刻意出于投世人耳目之好而苟为斯难也夫欲以贵于世则世已大贵君矣苟欲有合于教君尚因吾之说而加体究焉其不为偏与苦而由乎中庸之徒孰御诸苟谓吾欲君与恒人同能其亦未审于斯之所讲已矣
　　送孙古山愽士失官还家序
　　凡有职于官者皆必有事居其职而为其事则胜与不胜之迹着考其事以覈其职则去与不去之辨详由监司之重郡邑之专下迨筦库狴庾邮传亭徼坊庸之卑巨细冗要不同均为有事于其职云尔惟其以师儒命官设之于学以教郡县之子弟亦为有职于时而实无可考之事其义在于以道得民授业解惑长善救失以淑学者之心开发其聪明而陶养其徳性葢其化之成至于微而不可知其功之所积则古人之所谓夀考必世而后可冀也今将使与百司之有事者同与于三载之考胜与不胜之迹既不得而着而欲辨其去与不去其为不详亦可知矣然而考之者不任以为责徒诿之于法曰是固当然论者亦复不以责考者曰是不得不然如是亦何以服去者之心而能使其无介然于胸中哉是嵗考天下百司吾郡愽士孙古山先生报至当去子弟相语以失其师为恨室于叹途于议归咎于考者而无所致其责乃谋所以释先生之去羣就吾庐而乞言焉观先生得士之深如此则其功化之所及虽至微者不可遽知待久者难以骤冀而其道有以得士亦可考矣徒以无所効于事使猥与百司之不胜者同去宜乎诸士之以为先生恨也先生方且从容自安泯失得之忧以顺去留之变束书册褚裘葛实以来时之箧曽不得盈浩然出舍而无闵贫悔廉之色葢其所养有过人者其得士之深非苟然也嗟乎与先生同籍而去葢有监司之重郡邑之专与夫筦库狴庾邮传亭徼坊庸之卑其当去之辨固不可知其为详与否然专且重者以其在事之势苟有所蔽害理法以违其心比其既归追数前过鲜不悼艾惭忸而自失其卑者以处势之下屈辱其形体愁苦其骸骨释劳而去不能无怨于向者之仆仆而无得先生之归岂复有是两者之累哉然则诸士亦何必甚为先生恨而先生得吾之说以归信其可以无憾也夫
　　送李拙修先生序
　　有问其师于其诸生曰舍是师而去汝则如何诸生哗然而戚曰吾不可以去吾师也其师之贤可知也有问其官于其长吏曰汰是官而罢之则如何长吏勃然而变曰吾不知其可罢也其官之贤可知也官之为师者今之学职是也欲知学职之贤者上之有考于长吏之评下之有徴于诸生之心葢亦无以易此矣今有一人焉下之有德于诸生之心而上之无贬于长吏之评三嵗而一弊吏而不免于考功之黜长吏之评其卑而不及察诸生之心其逺而不得闻耶嗟乎弊吏之典所以黜不肖而贤者与焉亦何以弊吏为哉当事者方且不任其责以为是微官散职简忽而议苟且而行其贤其不肖若无所系于幽明之论其去其存若无所闗于废置之举若是乎学职之罢否无所与于斯世重轻之数也然则长吏之评亦何足察诸生之心亦何足闻乎予于拙修李君之去也其亦不必恨矣君而无以得乎诸生之心而有贬于长吏之评虽不黜于考功犹不足以为师也今虽黜于考功其可以为师者固在也而又何恨焉予独有所恨者学职之无与于斯世重轻之数也自其官之之时而已然矣简忽而取之苟且而置之未尝倚之以化人成材之事也贤者无以自着而不肖者得容于其间苟有一贤者使其得伸于长吏之推择而乐乎诸生之信从观者犹知所劝而化人成材之効或有可冀今而议之以简忽行之以苟且使贤者猥与不肖同去观者亦何所劝而师道果不可立俗化之隆人材之盛其卒不可冀矣此予所以深恨于李君之去而不能不为之言也嗟乎虽予之言其亦安能使李君重轻于斯世也哉李君学愽而知方行介而能羣冲然有儒者不争之风而确乎有节士自励之操予所友士于此世为不少矣未见有如李君之深且厚者也其退而居乡必为子弟所从孝弟忠信之俗将由君出君之所以自养者必有当乎斯世之重而予之言亦其不为无与于斯世重轻之数欤
　　送黄南池先生致仕还家序
　　士大夫游宦而以致仕去者为终始完善谓其以礼去也然而有异焉由其身乞而得之则自以为荣其出于人以法格之者则自以为辱其名未变而荣辱异情谓恶其实也吾所谓实者不然凡乐与不乐去者之实而出乎已与出乎人者非吾所谓实也今以乞而得致仕者诚能无所介于心而浩然不婴于物耶或志不得力不逮事势局促日途穷暮不得已而乞其乞而得之至无以自聊郁郁不能释甚乃追悔顾望悼失前图其愁苦若此乌睹所谓荣哉名实之失而世之人不知所以自处其情也蔽已久矣非夫愽硕明雅之君子胡以矫蔽而寤世也天长黄南池君为晋江教谕诸生悦而从之监司部使者器之缙绅士大夫交重之非有不得之志不逮之力又非势迫而时暮也然而欲去者屡矣诸生士大夫相与挽而留之先生不能违也君乞身之意讲于诸生士大夫之间虽其请未上而监司部使者葢有闻也是嵗当天下百司黜陟之期吏部优君致仕之名以狥其意君未尝恶其不出于已而追过夫挽而留者之计恬淡安闲色词不改解职而行若所求而有获也吾所谓有其实者君其人哉审乎名实而不惑于久蔽之俗吾所谓寤世之君子君其人哉嗟乎名实之失又有甚者师者教人者也教人者必以道与德有道与德者必知自重知自重然后不失实自卑其官以轻其身者纷如也吾见为是官而知自重莫如黄君君之审于名实而有以自充也在乎此今其去也顾有蔽于名实而无以自乐乎吾以君为寤世之君子其益不诬也夫君去诸生羣然以戚吾为是说以表君之所以为荣者异乎世之云以解诸生欲别之戚而增君归之光明
　　送程习斋公之任序
　　武夷越在岭外衡山当五服之南皆去中州最逺然祝融岿然称岳列于四海五望之一而幔亭之秀亦甲于宇内祀典所秩图志所记与夫髙流伟人之所赋咏僊释幽怪之所栖托可谓盛且竒矣至于岳麓之有书院云谷沧洲之有精舍而后二山之灵崇重炳焕视昔异观天下之士所为侧望驰向冀一寓目其间而未能者有贤哲之思而非特山川之慕矣其得逰焉者亦多慨然兴起感悟性灵而磨淬意气不特以耳目之适自足为快也以其胜且逺如此士者虽愿焉而鲜能自致惟仕于其地者为适其所愿而不患于往从之劳视政不能自致而必欲一至者审问途之谋营聚粮之费辛苦跋涉而后至良亦乐哉然彼劳而后至者息焉游焉可以朝夕玩而嵗月脩仕者往往限于官守之次牵乎文法之役忽来忽往而不可久且常也于是顾有咨嗟喟叹以为无以愈于侧望驰向者之艰而情亦有所不乐矣葢予尝与荆川唐君为武夷之游而程侯习斋方守建州侯以不能相携而往为不乐也夫学者所为有愿于名山本欲游且居而若不及者岂为嵚岩峻壁飞瀑廽谿之异于阓闉珍草竒卉骇鸟瓌鳞滮泉窦石接乎耳目与处室出户之所睹闻者不同耶动静恊性术之室而乐夀应脩诣之效反身切已与夫元气鸿茫之所融结成质时流之所形见通体效法混同若一而其发于事业畅为文章俊伟昭明挺特流衍且与山水精灵光华度髙絜深克对不怍如是则虽不离官守日治文书视程课勤于民物之务固超乎其常在山水之间观侯之所自立与其施于有政既已妙合乎髙深巍然对武夷之灵而无恧德何必蹑屐登巅鼓枻乗流极狎玩纵探之适而后乐哉以予之陋虽日从唐君游而顽心犹故亦何以自多于侯且不能分一壑于山中遽以粮尽而返其愧于侯又甚矣侯转官湖臬乃当领玺书临制衡桂列郡而南岳实在其境内侯得郡分臬皆以名山为所治之望宁独踪迹偶值亦其脩诣所至冥契黙召有不苟然者予疾有间尚思一游衡岳于侯之往益用勃然衡岳千峰无不胜絶而天柱回鳫芙蓉石廪岣嵝数峰犹称雄杰侯倘为我度方丈之地与岣嵝最髙顶待予刈茅结屋而老焉予诚陋尚能濯涤旧日宿负积愆补黥息劓以承有道之下风不至如前之为侯愧也哉侯之行方欲述所懐为别而董蓉山君与呉君沈君以言见属遂因以致予之所愿云尔
　　赠赵眉溪君署县代还序
　　有道之君子尊已而卑官将择其大且显者而后为之耶抑遯其身而终不为耶终于不为与择而后为非有道之所处也如是则奚以尊其身由其贵乎已者有道焉尔下位何必非君子所居居焉而不以忧且援乱其中斯谓之君子矣其位卑其道尊其所贵者有在也诚内有以自贵虽居其官而卑也尤不敢卑之以为不足有事形体之劳志虑之专仡仡焉殚其力于所事不敢少忽故士有傲然睨王侯公相如九牛之毫不足屑其一盼而殚力于一职之细不啻持玉寳龟之重如将不胜道固然也嗟乎髙瞩盈视眇然置王侯公相之尊不介于目人知为君子之尊其身甚白也劬形惫思于一职不耻猥冗而君子以为我固尊其身非有道者莫能知也泉州府检校赵眉溪君南海人也南海五岭之表而君脩于庠序发闻乎有司文章之光华节义之意气宣畅在躬交之者益众未通仕籍而四方之士已知南海有赵君也以籍就铨则当事有力之人莫不欲致君出其门下君泛然不可致而得户部司务于留都其在户部诸郎官之治曹事者莫不咨政质疑于君君一为之尽或愧于不知而待君为助阳讳其助而隂害其长君不为防弥以是出为检校于泉州君徐就贬所貌敛而不诎意下而无怍不为謟凟于上下之交而无所羡援乎尔我之际他人观者亦知其能睨王侯公相而不入于心也然上之人劳之以事则东西南北无适而不之于中无忤其外不怒一日德化之民以乏令请于上得君摄之君往为其民袪患兴利民大惬所欲以为百年来无有仁我如摄公者也而君所以劬形惫思脩一邑之政者若其甚重是官也而不惜为勤吾所谓君能卑当世之官以自尊者尤以是观之始予谓君声华之骏茂气谊之肤愽信岭表之才也及观其所以居谪者而知君殆近于有道者矣是可敬也德化之士请于愽士张东丰先生曰邑之民谓摄公仁我诸生则交谓能以问学德谊教我惟摄公也兹其代诸生未知后果能有立终当益思顾今无以为别安得善言者为摄公赠副吾党之情于是愽士率其徒求序故序







　　遵岩集巻十
　　钦定四库全书
　　遵岩集巻十一
　　明　王慎中　撰
　　序
　　陈见庵公荣奬序
　　有自励之守而无求知之心士之有耻者能之有兼众之功而无上人之志斯近于君子之所养矣世下俗失仕者荣外徇物忘可贵之在已至有丧其所守而矫饰诡冒以干当世之名自励而不求知者吾见亦罕矣一事易能也一职易脩也所长未称其事所业未副其职已嚣然矜炫谓人莫能加也盖君子之道于今殆将亡矣器大则所受者多力巨则所持者重以钟釜较融鬲所容之数固有间矣执钟釜以测江海钟釜之挹勺有尽而江海之藏无穷力之于持亦犹是也鼇戴駏负相去何啻千万而厚地之载无遗物使人之所养如地之为厚而江海之为深则何当世之功不可成其既成也又何功之足有而犹有以功上人之志哉泊然无所存于中而歉然若不足于外人之知与不知漠乎无以入其心而动之而又何求焉然非其有耻之素自守之笃亦乌能充广涵积以惬其器而厚其力耶是知世之仕者陷于轻浅而不足于受持由知耻者鲜矣陈见庵君为潮州节推以刑为职其事则帝王之所慎君子之所尽心也君为之能使法比不繁情狱相丽庭无寃号愁叹之声而几无滞积宿留之牍郡人称平焉至其劳勚之所殚竭举一郡之政皆由君之猷而得有功盖其所长兼人不独守职称事勉为人之所能而已而君冲退自损若无若虚推美以鸣谦掩恶而善贷虽有褊心忮行者不得施于君也上之人廉其贤嘉奬之檄交至君未尝有意于上之知也絶去嗜欲菲陋一身之养以行于妻子室人不以贫谪君也邸閤如空舍而僮奴多菜色人见其刻苦以为不堪君居之甚安在于不蹈其平生之所耻而已而非以是为可以致誉于人也充君之志深厚其养将为地之载为江海之受当世之功无不可成而兼举一郡之功又奚足为君道哉海阳尹李君士彬贻书清源山中乞文为君赠以君尝因督视鹾政廉而不取受中丞王印岩公之奬也予闻君之贤稔遂不辞而乐序之
　　黄邑博月溪先生奬励序
　　凡命之曰官而有籍于仕皆必有职而师儒列其间问其籍则仕问其名则官问其职则不可得而举曰是以道教人者也防而不可知者道也黙化渐成不可骤见而急数者教也是岂独为之者难而欲论其为之者之贤与否宜亦莫难焉今之列籍而仕者其宠数名秩莫师为卑凢仕而有职往往得以其尊临之体势程督节文遇接方当与有职而卑者均其繁细而沮屈羡援之间失其所重以徇之盖不为少矣故其道不立而师儒贤否之论顾为一时之所忽谓其于官成吏计之得失不为系也其论弥轻其道益以不立于此豗壊玩窳之乆欲冇兴于其间非好学尚志之君子何以振焉吾邑博士得黄月溪君为之君最明三礼学解剥鑚究尽得其义复长于文始仕为阳朔训导当路悦其文甚荐入塲屋遂甲其科其文传于百粤象郡人士皆退伏自恧以黄君为不可及其来晋江所谓文学之邑非若百粤之陋诸生事其师久之皆以君之学为可师求其传于百粤之文诵以为法君又温粹修雅不以所能加人冲然在诸生上偲偲若不足士益加亲君之所以教人者由今之法而无变其术虽未能出于道而所与相勉明于一堂固道之事也所谓向学而有志殆君是矣是时陈侍御少岳公持使者之节按闽中公于百务综覈不僣尤不敢忽师儒之卑以为不系于论而察之详焉以故知君特书其美昭示之于羣师儒之间以为君宠君能善其官陈公不失所论是皆可以为难矣夫谨于自立不借知乎人而苟以汲汲于外此君子所以自信其内也与人同其耳目徴其是非以自决此君子将以考其所立而要以不诬其内也将决是非于内以为信莫若贤者之论一时使者之贤莫陈公若也予于是因陈公之知君以为君信岂为苟徇乎名而诸生之欲以为其师贺又乌为虚用其情也哉遂书以为序
　　卫万户侯汪君奬励序
　　漳州卫指挥使汪君庄甫侍御傅近山壻也侍御立朝有才名为台僚之望其臧否闗当世之论不以情蔽其所论之公顾常重汪君之才以为武弁絶出一时莫及也监司部使者来闽无不与侍御相雅侍御絶不以其壻为寄监司部使者行部至漳不知汪指挥壻于侍御而但知漳州卫有才指挥曰汪某也汪君藻饰磨淬翘然求脱于介胄顽麄之习露其锋頴华采以才自售监司部使者所以器任接遇之异于诸武人汪君常恐当路知为为谁馆甥则器任接遇为有所缘而不明为才以为大耻故极意含闭不借声于侍御监司部使者有终不知其为侍御之甥或久之别以他故知终不出于汪君而监司部使者与侍御尔我漠然无所交为赐当路自以察其属论才而汪君亦自以其才受察也流俗之失请寄得行于任使之间既溃而不可止武人尤为猥冗易见贱忽非有附丽不足以有立汪君独能奋于此时昭宣其任使之光明不为请寄所溷岂不难哉君视漳州卫篆所辖禆校吏伍以数千人其威果足以起懦嬉而寛怛足以拊凋瘼能声发闻为部使者金双渠公所察檄而奬之人莫不为汪君荣禆校吏伍交欲侈其事盛其物以为贺以请于君君尤掩匿敛避不肻当也余观今之武人鲜不以有寄为借至其接遇任使之偶得于上喜诩夸大不知所以自持而忘其见借之愧君所立若此矣其所得于上宜可擅之以为功张之以为华乃独退然自失不敢以此骜禆校吏伍之上而安受其请岂不尤为难哉汪君之所立殆近于士者欤士之雅于汪君者龙溪庠生陈君辈不逺数舍来为君乞文予乆未及为阅嵗而乡进士李君复为此文来速予不能知汪君而闻于陈李二君如此其何以辞侍御于予又雅也乐其有才馆甥又嘉当路之察其属既公且明不以猥冗忽人而使汪君有以自见也遂为之序
　　赠郡博纪瑶山先生荣奬序
　　举百吏荣辱之柄寄于一人是非之口由是以决臧否之论积功罪之案而黜陟之典亦将于是焉稽国家置御史分察诸路畀之之柄如此其严以肃法守而起治功也由百吏与御史言之均是人也均为吏也犹然其有所好则知是之慼然其有所恶则知非之我与彼亦足以纷然交相是非而已然惟御史之所是非者得以荣辱乎人而为其所是非者方且自以为我荣我辱也不亦可怪也哉夫所谓是非者岂诚御史一人之口之所能为邪国家制柄以授之使其奉公论以明王法其所谓是非必其所宜是非者也如是而是之则足以荣人非之则足以辱人无可怪也宜也所谓奉公论而明王法非贤者孰能之乎然而御史不皆贤也吾惧夫一人者之是非之果不足以为人荣辱也果贤矣然而于是非犹有得失焉吾又惧夫其人者之为其所是非之果不足以自为荣辱也是乎人者与是于人者之欲皆贤也岂不可以为难矣哉永丰纪瑶山君懐负所学不乐为县乞为泉州儒学教授予与之游而知其贤也窃心自相语上之人欲有所是于诸学官宜莫如纪君已而御史何古林君檄至奬百吏之贤者而诸学官中最首纪君予不矜所意之中而深嘉两贤相遇之盛也君之学广博浩肆无所不究而深于义理元本经训不为俗儒其文词之炜煜条教之详饰皆君之余也予与君游乆而所知始深何君徒以体势临之其于君宜未洽不知何从得之也何君于此岂不为尤贤哉何君得君以明其所是之得君得何君以防其所是之荣交相济以成此美者也诸生请文于予以为君赠予既雅游于君何君又予门人也乐是二君者之相遇故不辞而序之云尔
　　南安邑丞马应桥君荣奬序
　　欲知吏之才否观乎民情而已其民咏歌之祝愿之如恐一日不在其上也吾虽不知其人足以谓之才吏矣夫苟疾怨之诅詈之惟恐一日之在其上也吾虽不知其人足以谓之不才吏矣民之于好恶也若观火然是吏之才否不难知也今之为吏者其卑冗莫甚于邑之丞佐操柄不足以効其能处势不足以成其名忽于上而侮于下其积固乆非一日也民之于好恶也固明然亦视柄而动观势而兴大吏据危势而擅钜柄政之良恶其于利病乎民也着民之好恶以酬其良恶也亦明而易知卑官冗吏其处势操柄若彼虽有才者习于素悔之民其得咏歌祝愿之好为尤难然则今之卑吏苟有为民之所咏歌祝愿者其人不尤才于大吏乎予闲居畎畆吏之才否之论非予任也然而知南安马丞之才者以民之情也予不能知马丞之为吏而知马丞之得民马丞以才受奬于部使者南安之民莫不为马丞欣喜鼔舞者尤欲请予文以为马丞重予悔未能而民之不得请者若有所望而不及予察其意于马丞之好甚笃也予既以此知马丞马丞摄篆安溪安溪之民幸其得之也如有所求而获又来请于予予辞以病民之请者方竭蹷而趋重累而至嚣乎其未己也嗟乎马丞之操柄处势非有加乎他人也其得民之咏謌祝愿独加乎他人也予废且闇亦能以此而决马丞之果为才吏矣予诚废且闇然在畎畆之中窃愤吏之无良而悲斯民之不告也有得民之吏如马丞方将明其说以伸其人毋使其汩于卑冗徒为世所忽而困于无闻也况安溪之民来请之勤哉
　　林龙湖先生受奬序
　　嘉靖甲辰春髙御史按闽竣事以礼奬待按属诸吏之贤者而吾郡司训林龙湖先生在奬中其词曰笃慕古之志勤润身之学盖非溢语也髙公持宪严峻任已而猜人其所取人必由已是于先生当必有以取之然不知其果能深识先生否也若其词则近之矣其所奬人非一不知其皆如先生否也然其奬先生则得之矣先生之僚与诸生之侍先生者乐先生之见知于上也征余文以发之余谓诸生曰诸君谓先生为何如人也皆进曰先生以道为学以圣人为师者也余作而曰诸君既知先生矣而犹假余文以为贺岂其长于知先生而闇于事先生耶夫所谓学道而有得者益之而不加益损之而不加损得志则大行不得志则独行以其所得者内也今方以一人之奬雎雎盱盱羣焉而喜且以为先生贺母乃非所以事先生乎且使世如唐虞三代度徳而受任量贤而命官徳成者上艺成者下贤者在位能者在职则先生之徳之贤固当居上而在位矣顾乃敛徳以处下僚而艺成者得据尊以论之抑贤以司散职而能名者得操势以役之是不亦傎上下之序而悖取予之常乎而何足以为先生贺诸生复进而言曰诸生侍先生不足以知先生之学之所至盖冲然如水之善下顺流而不盈浩乎如春阳之温被物而不留其与人也笃而不外饰以为亲其事上也敬而不貌恭以为悦艺成者既上矣乌得恃徳而傲之非惟莫之傲且诚而事之矣能名者既在位矣乌得挟贤而藐之非惟不敢藐且安而为之役矣是先生之所以安于土而素其位之行也今是奬也而莫之受是立异也是过矫也先生固不为也外受矣而中心有不受焉是挟贤也是恃徳也先生尤不为也诸生以为先生于是奬也则诚受之矣知先生者莫若子请无辞文焉子然其言乃次其言而序之
　　尹艮斋公奬异序
　　凢有可言者必待乎能言而能言者尤必得夫可言者而为之言然后其言信苟欲信其言则得夫可言者岂不急于待乎能言者哉余少不知道而喜为文辞窃好言之名于世世之有待乎能言之事往往见于余言而吾郡邑之大夫功烈操行卓伟明着可言者宜不少独少见于余言余之有事于四方也贤大夫之在郡者或不及知其知之或已舍此而去不知而强为之言则诬已去而追为之言则矫余之不得有言于诸贤大夫者岂不亦有所可恨哉而心欲为之言恐以终不得言为恨者尤莫如今艮斋尹公夫所谓能言者非徒善其文辞而已是非好恶信乎古而合乎道不徇时为取舍也余尝持此以讲当世之人其好古而守道者莫尹公若也古之道劳乎民而不谋于利慎于职而不爱其力故其敏于从事惫筋苦骨启处之不皇而不敢有怨其约于奉身恶衣菲食妻子无以自赡而不敢自悔若尹公者其岂有愧于此道乎公澹泊自守无境内之交邸阁肃然闭闗固鐍餽问不至其门常餍藜羮糒饭衣不文绣在郡乆之移孥还家尝退食独处萧条环堵如僧舍邮亭一物无有终日不闻人声早起晏罢急上之令而振民之功虽祁寒甚暑矻矻不废据案而辍飡对牒而假寐其勤至矣而不思自休葢尝叹北门北山之贤者贵为大夫而居处之艰至于室人交谪而不知所济经营之劳至于尽瘁鞅掌而靡事不为以公视之盖何如也然彼两贤者咨嗟怨愤咎乎人而责乎天虽其从事之敏奉身之约而不见其心之所安公诚发于中持之不变未尝有防微怠悔之意其去北山北门之大夫逺矣此余所以好公而欲为之言也而惠安尹何君谒余曰公以贤受知于部使者檄公之贤以宠公于郡有司之间曰此廉勤之吏也夫廉者是余所谓劳乎民而不谋其利者也勤者是余所谓慎于职而不爱其力者也余之取舍知信乎古而已使公之贤不闻于上余方据古而信之其闻于上者又章章如是公之効见于事者乆而贤着于闻者彰将去此而践休显也余既息乎四方之事知公于在郡而及其未去虽无何君之请犹将勉为之言况其请之勤哉是以备而序之苟有未知公者观于余言则可信矣
　　通守少华陈侯荣奬序
　　道无所不通而事各有所宜自智効一官材宅一命等而上之至于任天下之重而抚四海之众其心思之所措耳目之所营皆必有事析之有其绪而置之有其方论之有其数而课之有其绩故夫推谳辨折听词稽貌而为刑狱训辑整齐除器比伍而为甲兵嬴缩举废节量出入而为金谷施之有可揆之物责之有可纪之功则莫不谓之事然而有所以为之者矣其主之有本其推之有权动于防微之际者不可知而着于应感之变者难以指喻是其所以为之者所谓无所不通者也其事冝其道不能通是为吏之守也其事宜其道通是君子之用也如是而听词稽貌除器比伍节量出入则可以为治刑狱甲兵金谷者也然而或进于君子之用或不越乎为吏之守岂非其为事者同而其所以为事者有不得而同耶嗟乎今之为吏者有宜于事以善其守罕矣君子之道孰从而进之今之察举乎为吏者有覈于事而辨其守亦罕矣有进于君子之道者亦孰从而知之以君子之道之难进而进于君子之道者之难知则今参知梁公之奬别驾陈侯何其两遇而相得也侯为通守于吾土固以金谷之事制其职侯非独宜其事葢能通乎道者也且夫敛之而数盈戒之而期致是善于为吏者之所能也盈其数而民不匮致其期而下不勤非为吏者之所能而君子之道之所及也陈侯之治金谷其事则为吏之职其道则君子之学也君子之用于世行不得过物而贾其长思不得越职而献其功陈侯之受奬于上也则宜以治金谷而已而梁公之所以奬侯者非直以金谷而已也其词也宠之以为吏之守其知也察之以君子之心修乎下者非有援于上照于上者不至失乎下如二公者之两遇而相得顾不盛与夫侯之善于职人之所知也上之以侯善其职而奬之亦人之所知也善于职者进乎道奬之者知其进乎道非予莫之知也故因郡邑儒之来请文也而论之如此
　　南安令唐娄江公奬励序
　　征为令者之美于民其謌咏蹈舞翕然戴之如或恐失吾知其贤也征为令者之美于上其褒异嘉叹隤然任之不复有间吾知其贤也民之得失有常而上之好恶靡定执其有常之机以求得民而应靡定之好恶于是有违咈抵忤藂在上之猜忿以危其躬而后可以不得罪于民是则为民所謌咏蹈舞者未必皆得嘉异于上也徴于民者存乎我可以无所不得征于上者存乎人有遇不遇于其间宁独如此而已夫所谓民者固亦上之民也不得于上而后可以得民则其形势之所格御文法之所拘挛不得于己者必多其及于民者亦鲜矣以其如此为令者葢有以明其苦刻卓鸷以犯上而要民之集其及民也鲜而取誉也着吾将何征焉又非独然也夫所谓上者固亦民之长也皆长之而皆治之徳之不一心之不孚精神之乖隔而意气之背驰徒持其苦刻卓鸷以为明己之地而自鲜其及民之泽乌云有不遇实为令者之未至焉尔葢有处其至而幸其遇如吾唐娄江君之在南安岂非吾之所征而慕者哉君为南安好以徳化摩揉其民导之于相收养必以本业教之以为父子兄弟必于孝弟忠信其倚刑辟以为威事钩箝以见察者曽不一出于政而未尝有不得之伏漏失之科由其刚决明晢发于仁义故慈祥而不为弛修洁而不为迂用其求瘼去害之诚以开筹画起事功而百里之封情伪赴于一堂千年之利计虑始于今日民之謌咏蹈舞洋溢旁皇刍荛行路之讴谣可采而记也君之为吏有以得民如此尤不自伐其治而思与守长同心合徳劳之独任而事出于交脩力之専成而谋本于叶賛其恻怛恳至方将融乖隔为和同反背驰为推挽而守泉州者又方侯西川纯徳君子也虚心尽下而恭己以责成泯然遗去知名勇功之累独执体要以先一时之有司推其意将使不职者奋悖徳者兴而况于南安之贤上下之间相与交勉如家人父子不知有形势之拘间文法之牵系君于是益得殚其力而不爱其劳其惠民之事甚多其最钜者履田度地以平一邑之虚税防跂阻深﨑岖迫阸靡朝靡夕茇草而舍槖糇而飡而不以为疾侯为之出教下南安若曰盛明之治九牧率属以阜其民太守牧也得率列邑之属以共阜民而南安之令克副攸率求民之康太守虽愧防成实嘉与共享平理贤令宜思所以休节勤苦益宣令猷以终民惠一教之褒何足以为君荣而心孚徳一之意蔼然可见何其盛也县之不得于郡而有志之士慨于泽之难究功之难成其已乆矣君之所遇可不为幸与为令者之于上其自为有未至则幸与不幸之论不得施于其间惟其自处至矣而不得于上然后可以致憾于所遇今君之所遇若此故予于其僚之来请文而特论其所处之至以明其所遇之幸而征君之美葢亦君之志也是为序
　　赠二尹晴厓张君奬励序
　　流品之论岂足以定任官之法而尽人才之用哉雍容端拱资谈辨以养华贵其论固足以行矣综实课效使功能与位分相称则登冗録而抱不遇之叹者岂少哉积习相沿乆不能变岂不以是法诚不足以尽才而得之者固十七八矣循易守之法以格少失之才虽知其不遇而亦莫之如何胥吏他途之士所以絶望于今世也名相列卿良牧贤守宰如萧黄张赵韩尹之俦载于前史不可胜纪贱如虎圈啬夫代刑狱钱谷之对甚悉至使绛侯内惭自退丙相见为忧边思职越廷臣受褒实以易置近边不任守长之策非呕茵小吏发之虑不及是何佐史之才之多也汉事犹云逺耳地阀品望相髙矜美长夸至陈隋之际极矣孙伏伽张素犹得显于唐今之循守格法者胡不取前事观之纵未能破折拘缴以尽天下之长惟稍加甄叙于其间所谓失之十二三者防其尤异而用焉使斯途之士犹有蹊入康庄并步疾驱之望不至锢为小径榛芜茅塞如近世格法之甚于以责功兴事其补岂小哉将乐丞张君发身书佐限以品目固流外之名籍也其辨敏肃给通练世务济以闻见之该习词采之敷润则呉下佳士也在邑磨淬自奋曰昔人所谓丞不负予犹以士籍居之者况予居此又何负哉可苟然頽冗以负丞乎孜孜旦夕条悉职事所宜举不一遗失虽力去惰屈之习亦不敢为亢厉矫异少逾礼分值邑令缺以君摄之则悉令之职而举其事若己所职不幸摄而过有所为亦不玩摄而偷焉不为也邑人始固疑君未必能其官及暏其出政之善持身之谨懽然悦之加以严畏其为士者莫不为君倾尽其所业之美而安意以君为长也当路器其才甚然所为尽其用者又徒使之随计入奉将异物之贡于阙庭得不负算召谴而已其奔走道路之劳顿谒阊阖之微宻有人所不能堪者中丞阮公特下檄书叙能第勤以示褒劝而邑之羣士致其邑长张君二溪之意来征予文以为君荣闻君从事于今都督陆东湖公左右尤以才见宠陆公掌国环列寔兼心膂股肱之寄义得荐扬幽侧顾使君为丞岂抑畏引避之过耶君今将上计入京师陆公必不使之还为丞矣君其将如孙伏伽张素之所遭乎未可知也然素以太宗廷诘其为刑部令史时事至衔愧不自胜而伏伽对人辄言旧事絶不为隠二人皆名臣而孙之坦露视张所处为优矣君如得志为伏伽之不怍则弥佳耳予重张令之请而嘉羣士之意序以归之俾书以为君赠
　　送谢梦邻大尹罢归序
　　仕于州县守职而以功获罪爱身而以理受恶者盖有其故矣哓哓皎皎好为危激震耀以鬻长伐异而见谓难能立鹄以来射建鼔而招击上之人不忍其下而出于胜之故其哓哓皎皎以自见者乃所以自败而贻缺污也其不然则不幸处非其地腴邑名区蕃阜丽都物产之富被服謡俗人所爱悦足以起诛责而召征求上意之不副亦所以贾祸仕之患此者而欲以功见赏以理得誉盖亦难矣谢君梦邻为永春所谓守职爱身者也而以劾罢去君谨畏醇深言若不出口内自修敕絶不为表饰峭露以不堪其上永春又僻陋险偪据羣山之中虎豹之虞瘴疠之毒非有珍物竒产有他侈羡以摇撼人之耳目而君乃用以得劾嗟乎仕者欲以功名理行尊其身而发其志亦何所望而劝以効于斯时乎君萧然邸舍无妻子之奉脱粟之饭芑藿之羮人不堪其寡约而君甚安之方闻报罢束书册禇衣裘不满四五箧苍头奴两人踽踽然行如羁人穷旅见者不知其为宦归也君行乃因友人谒余曰某罢去甚恨如得先生一言虽去不恨矣嗟乎在势处显之人力足以变置白黒当时所倚以决贤不肖为吏者之所辐辏奔走而求之防幸一语之得失以为荣辱君既无求于彼而乃有意于余文岂以余为足以重君哉昔之廉士仁人苦思勤行坎坷瀹踬穷于一时而因君子之言以白于世盖多有之此岂余任而何足以副君之所勉哉毋亦以其戅愚孤特触忤权近以取废弃有与君类者遂以好其人而思得其言耶世之所趋在势处显之人君顾独好愚戅孤特枯稿离羣之道喜其无用之空言趋舍好恶傎悖如此用是以得罢亦其宜也虽然信于已者不苟同于俗得于内者无所待于外君之趋舍好恶其亦有以独得而自信也夫则余言又何能为君重哉
　　送都指挥俞君志辅序
　　生当封万戸侯死当以革裹尸此古之英雄贪名殉节者所为慷慨而自许也其生以封侯为悦不惜一死以求侯既得侯矣又乌能死哉狗马实于外厩玉帛羡于内府子女声色之美充于下陈耳目之好既以给矣口体之养既以备矣患日之不足而已又乌能死哉非独然也其始所为犯难而忘死者志固不在死而在侯也然而有死者矣所谓以此始终者其事有所不免而岂其所自许者然哉慷慨之士不絶于世矜奋而自许吾将何以信之曰其事有在乎犯难而志不存于求侯者吾将以是而信之矣自国家以武举求天下之虎臣防百年而吾泉州未有应者吾友俞君志辅奋然而出以百戸中其科居常作止动息与兵为徒击剑驰槊适于持棰之嬉闗弓舍矢狎于投砾之娱擐甲戴胄而踞鞍马若袵枕席而便纨绮也其为千戸于金门为守备都指挥于汀漳所至与士卒同甘苦防无精稻厨无庋肉而营伍之井匽庾灶必善具拊循劳勉人人必至惟恐伤之其诚心恻怛发于中而周于外不徒色之仁词之厚而已予见其所为尝驳之曰所为大将者视方畧计数如何乌在自操凶器与卒伍争技而较勇则是身不胜衣射不穿札者不得将上军而冠征南欤号令明而威严致则市召乌合之夫可使前死必人人得其心而后与之蹈白刃彼行厨弃粱肉而士有饥色者非汉之名将哉君所以复予则谓凡吾所为必始于尽已不习其事而苟据其权不得其心而欲用其力吾以为于已不尽故不为也今使方畧计数明矣而且习兵事号令威严振矣而又得士心不尤为兼备而无患哉且古之不夙习兵而堪将不素养士而立勲者推毂而出凿凶门而前行其权得以斩艾磔裂人而无所制于法故能以威使众而可以有功今将无杀人之权而制之者多又将率之而与之共死苟为不素畜其心则有涣然而走耳士诚与我而自不习其事悍然率而为之先是委虎以肉也吾虽不爱死乃当以不习兵死哉以其所言考其所为岂果以狗马玉帛声色子女易其志耶吾信君之能死也以此今偾军亡将之衅屡见于边上方闻鼔鼙而思将帅行且召君必不爱髙爵以酬立功之臣君既习兵而素拊士所向宜无不成功君固当侯而无所致其死吾之説将不验吾诚信君而人将不信吾之言人固不吾信而吾尤自信其信之也不忘于君之为佥书都指挥于广东也序以为赠
　　赠赵千戸序
　　异时武人之容冠豭冠佩鱼服短后之衣抚剑而语难饮酒呶号视直而不能侧声髙而不能下手足之力有余徤而不可制则蹴踘蹶张投石超距以泄其悁急而宣其气卑躬俛首腼顔笑而柔声音飘绅防袂与人为俯仰非其事也永宁卫右所千戸赵君伯龄世武人宜有其容以吾所见皆反之何也异时武人其容如彼其所为亦且暴戻恣睢忿忮所至辄批搏人以自快嗜财悦色则攫取挟狎而无所惮时平乆而文法行往往见为背恶上之人辄操文法以困苦戮辱之于是武人之容为世大诟不思其为则非而其容则是彼其惩之之过而蕲以自免辄改其容以趋媚于世而求容乎上虽其进退蹈舞不惊人之耳目而矫强果奋之气无复异时之効不亦可患也与且其容非矣而其所为亦卒不能大变于其旧是两失之也伯龄细谨自饬以恩意拊士卒如恐有伤尤廉于财贫而不侵乎下其所为是矣予独怪其容之反也岂非思自表见以趋世而冀上之用乎然竟落落在羣伍中无以自异事任不及而材勇无所试饮酒不得醉醉亦不敢狂语徒飘绅襜袂与人为俯仰以销沮其气良可悲也文法之盛背恶者不得肆而敛饬者亦无以自异将使武人何所视哉吾甚患之故有以赠赵君
　　送賛画陈百戸序
　　善骑者不忘驰善射者不忘彀彼其体习于衘辔玦彇之具而心悦乎磬控纵送之能使其约束委顿于衢巷里门曲囏而局蹐不出一室目穷于前堵而足极乎四隅越月逾时而不得一逞则倜然而不乐故见平冈峻坂则思介马而骤见广塲易圃则思决拾而起有其技者固喜利其用也勇敢武毅之士矜鬬乐战按剑而语喜难而幸危听皷鼙而意奋抚介胄而色厉居间无事常有死封疆之心今将使之酣豢于瓮盎盆缶之门据妻抱子以老而溘然尽一息于床箦之上宜其有所不乐也泉州卫百戸陈君经纶毅然有勇武人也百戸固小校而泉州又内地君虽矜鬬乐战而无所用其勇一日以事至都下自言于兵部乞两广军门为賛画官军门所辖五管巗峒牙踞蛮徭杂种之所蕃育人质而兽知挺挺呼啸所在而有无日不用兵君之好勇而得于此此亦骑者之平冈峻岅射者之广场易圃也有闲习之技而得便利之地心动于皷鼙之讙气盈于介胄之肃何其壮也然亦可谓乐矣君为此乞固死是求计反顾而虑还踵岂君所以求往之志哉然今司马中丞张净峰公实为两广总制吾闻张公在镇经文纬武以仁义行师既以择其大憝巨酋之不可化服者搜薙而诛斩之其可以化服者皆以人畜之不絶以兽雍容尊俎而偃戈休甲讫威声于四遐君诚矜闘乐战而寇发益稀兵不辄出虽时有所用其勇而已不惬其矜乐之志矣张公于用兵每以律授将佐不得越教诫违期约妄有所事常节其黩而养其锐不以穷武力为功用能军无躁败贼无滥杀君诚好勇其有所用之亦且善胜而完归又安所得死矣君于此毋乃有不乐哉夫所为寝食不忘死者壮士之志也将死之求求死而不得则为之不乐母乃过于壮而苟蹈一夫之勇欤予既壮君往得其地而又幸其所事之得人勇有所用而死之无所也为序以送之无使其过于壮而有所不乐也
　　送都阃唐见榕之任贵州序
　　天下之安危异势而武事因时以为重轻方其重也智勇有所用则好功喜事者乐于得为及其不用而见轻则优防揖让不待材智勇力可以媮愒日月而无他忧虽其所处有能与不能之别而皆谓之易处惟夫安平无事而有不测之危既不可以苟居窃食以幸无忧而智勇之用常患于上格旁沮而有堕触谗饥罣罹绳网之防而欲以武事求见于其时者为处于天下之至难方用其智勇于有事之际审计决机制胜敌忾昭乎有可纪之绩而安平无事其于折冲精神销弭萌孽亦不为无所资于智勇彼媮日月以幸无忧者狃习时安之然也今天下之势可谓至安矣土宇之广生聚之蕃弥天极地虽遐僻险絶如贵州古所不得有者亦置守设尉以居内地而兵戎备御总以都指挥使司之尊盖侔于古者开阃建节授斧钺使専征伐之寄也俗恬民嬉之乆戈钝甲朽弓弛其韔矢揷于服以都指挥摄使于斯司者舍其桓桓﨣﨣而习为济济跄跄之容文法之无议仪节之可选而以为贤矣故受之者无患于难为兵部亦不难于与之吾独以为今犹有难者有安形而危机已伏乎其间非晏然窃食苟居之时也唐见榕君由汀漳守备擢为贵州都指挥佥事其司事唐君知谨职守慎名法断龂乎检约其身断可不挂于吏议其文采之华畅器识之妙敏以自藻润藩饬有足爱悦良可称贤于今而有余君之自处其欲为于于而居泄泄而食则亦可以幸日月而无他忧诚思其难而耻为苟且窃也则折冲之威销弭之术有资于智勇为不少矣潜深参伍则不为狙獝之机果毅奋扬而不为顽麄之技此善用智勇者也君诚能此则不测之危黙消坐镇于隠伏之中不至于有事无复可纪之迹而与世为安虽谨畏于文法雍容于仪节从藩臬大夫出入讽议之余所谓智不得而有名勇不得而有功而岂为苟且窃也哉乡缙绅先生嘉唐君之能自致其身于显荣喜兵部之用材重为贵州大阃得人贺也交欲有以赠君予于君尤雅也故为之序
　　双寿寓祝序
　　士持所学以从仕内有行己之耻外有守官之防勉仁蹈义而思广闻誉施身之美其视膏粱文绣诚何物也故舆马恶衣食以勤斯民之政确乎不以不义之得易其所愿之介其道固当然也以是道事亲果能以必合乎哉有羊续之母然后可以遂悬鱼之清有呉祐之母然后可以献衣囊之谏持己之所贵将使父母与之同而无间是贤者之所难冀而事之至不可常者也果其不合知不可舍所贵以苟庭闱之欢则有自决其志悍然颛行疆闭而不顾耳岂士之所乐哉子知所以自贵父母知贵其子之贵两得而俱安自人生之大乐也吾于肃庵君见之君为晋江躬仁义之实以循其身动而加乎民非其所自修者不出也从仕三年贫约如一日其为羊续呉祐不愧有加焉予固疑其无以为逺致髙堂之奉而恐其亲之不能无不悦也然闻誉之出于吾民者洋溢流行达乎曹郓之交如温陵之境内翁闻之而喜入以告内太孺人与翁相对皆喜方且课童治畊训婢执枲登其田畆阡原之所纳以供朝夕丰不为侈俭不为吝天机不诱于耳日之交陶然自得南北之陌东西之隣有盛车骑从僮奴喧赫过市侧睨傍窥而不敢指歌钟笙竽递奏繁会致賔客而迷昏旭翁与太孺人视之若无所覩而漠然不以听也予以是知翁夫妇之髙尚非徒能贵其子之所贵而固有以自贵者子之所愿有以顺亲之心父母之所安有以发子之志是则非朱君之能为子而实翁与太孺人之为父母有以成是子也予始重朱君以贤如是今而后知君之贤之不足为难而翁与太孺人之知有以自贵诚世俗所希有而絶出也予始爱朱君能合乎亲免于悍然决志有颛行不顾之累以其为幸之大今而后知君之所以能为仁义以致闻誉之美皆父母之教之而不足言也邑之秀民获事朱君之贤知君之于孝甚笃也欲有以为其二亲之寿而以请于予盖古者介寿之仪与物在乎撰食为酒考击皷钟以备乐借饬筐篚以荐侑既逺莫之致而末乎其所以为翁祝故言翁之所以自贵者见于文使持以献朱君过家登堂为翁太孺人介无疆之寿
　　寿项鹤山老先生序
　　道之在于人其精可以摄身而其余可以为人古之得道者取其防希彷佛之要养其神气以全其形魄而自贵于物而土苴之所斥弃糠粃之所漏佚犹足以为天下国家而其为之也亦无所甚爱其所以能及乎天下国家非命宠莫为之藩饬非爵名莫为之严威则其所以为人者固道之余而必托于物外之贵而后可以有所及事有谬适时有然不然每难冀于必获虽其获所托而所以为之者宜有设张之机图虑之用虽其土苴糠粃之弃佚而不能无损于其身如抜一毫于四体之间损之甚微而亦其体之一毫以其为之既有所损而托之又不可冀故学道者常以为爱而不肯以其身为天下独收其精以自摄茹百物之英华而吐其精循四气之冲和而违其沴固鄞鄂之藏滋胎胚之朕宻焉而不出顾其多积而不施孤居而鲜偶无以为人而不能极其道之余亦有所不乐于其志夫充其余者既以有损而不恬専其精者犹为弗乐而未愉不亦为道之难与以予所闻永嘉鹤山之下盖有隠君子焉参知项乔迁之之父封主事项公是也公廓落魁伟蹈借忠信而被服刚决始有意于天下国家矣时之不然事之当谬乃敛而自珍取道之精以内摄贵其身于万物之上而以其志委其子迁之君以行于天下国家盖公之于道其精者既足以得于己而其余亦有以为人而不待其身之自为有所及而无所损含其醇懿载其防通以逰世完于徳而还乎天古之所谓得道者其防矣道之所以细命宠卑爵名外之而不有者恶其曲求而幸取以害于性尤患其为之之劳不能无费于所葆之重苟其来加之益无所与于己可以安受而不恶其受之也无膺于其责无任于其忧可以长保而无患则其卑且细亦精者之土苴糠粃而非为道者之所辞公既以迁之之贤传其志复以迁之之贵尊其身而染于外物之荣华都其命宠而不以为賛藩饬之资据其爵名而不以为章严威之具掇其尊而舍其责挹其荣而遗其忧其所乐者外而所以乐之非外也性之于物内外相合而轻重各适则分齐不爽于以养身可以顺无涯之生而不伤公之为道専其精而不废其余足于性而犹兼取于物信其所履之全而得之造物者厚将以后天地而论算辅四时而凋三光有可期矣盖道者非徒以保年而保年以不老者必出于有道予知公有道者也故有以期公寿
　　寿龙溪刘老先生序
　　享其所当得而据其所可安而后为之乐遯世髙尚之人友泉石而侣糜鹿寂寞枯稿之与居支离拥肿之为使既以逺世之纷丽頽然自放以足其好于寛闲之乡峩冠长绅之大夫章甫逢掖之儒讲礼容修缛节侈其词辨谈説杂陈交进于其前以祝其庆而祷其寿履如世之所以奉膏粱文绣之君子力有所被而事有所济然者此岂其所享所据之宜哉方将以此藻润其憔悴振发其沈冥以谓容节可以娯耳目词説可以康志意防以笃其庆而増益其寿履以彼所好之逺而所尚之髙必且筦然而笑曽不足以一动其听而少入于目也而潮阳诸大夫儒生所以为龙溪先生寿者何也先生有子景韶成甫君以进士为潮阳令奉先生之教以施于政寛恕开敏善其政以宜于人民父人之父子人之子如宓子贱之为单父者其所被者广而所济者溥矣举一邑之父子莫不以龙溪先生为大父也盛容节以荅发祥之元饬词説以铺移理之功其物之具备乃其享之所当得其文之光华乃其据之所可安先生于此宜无所不乐也膏粱文绣之君子都世之繁膴践危涉患之机多故厚于生而歉于志髙尚遯世之人志无所不得常隠约焦急而啬于外养以苦其生故庄生之论以恬愉为不可兼欲全天年以极寿命之数者必恬与愉相滋而后为养之备龙溪先生既以髙其迹于一世之外自足其所好憔悴沉冥以恬其心益之以具脩之物光华之文以为身愉而无所不宜恬愉相养而内外无所害全其天年以极寿命之数于无疆必在先生也夫必在先生也夫
　　寿程母杨太宜人序　代顾新山司徒作
　　尝读诗见鲁人之颂僖公侈为敷扬而工极藻饬以述其休美祈其福泽者其词烂然文矣其归独致意于寿母盖国人之所以愿其君者必上及于母而后为爱之至且夫考钟庆之原而得其所自生论成善之功而归于所由致不独发乎情而固己合于礼矣而其词防所存有以约其侈之凢而核其工之质者蔽之以宜大夫士庶之一言而已大夫庶士不胜乎国人之众而通国之人不及乎大夫庶士之贤惟其宜于大夫庶士而后国人之祝其寿母不为野于情而侫于礼兹其所以为诗人之善颂也欤推此义以施之今则吾泉州之大夫士之寿杨太宜人于古盖有合矣太宜人吾郡侯程习斋公母也侯为泉州适当嵗艰民散之际憔悴枯稿待昭苏之急润跳梁啸警需摧廓之严威侯既振其饥乏阜其生息幼者育而老者逸駧马之藏未足喻其蕃厚也而后选其壮者用之以有事于兵向之呼集于溟涨之波横行于緑林之聚刬削驱除一旦而尽革如食椹之鸮化为好音乃始雍容弦诵敦琢子弟之才使讲道徳而陈礼乐藻茒之长于泮水者可采而乐也于焉饮酒于焉色笑曽不为湛而皆所以为教人心悦颂声起思所以祝侯者而知本其所自邦人以请于大夫庶士而大夫庶士则谓老而好礼者莫予若也予老矣不足以为邦人之望而好礼则有之夫受天子之命长治一邦有人民社稷而得设其政教其土则国其分则君也邦人愿侯而颂之而及其母于礼固宜故予推鲁人之颂之义以卒大夫庶士之请以顺邦人之愿所愧老矣而辞不文
　　祝龙母黄太安人寿序
　　礼之有祝其近于伪与福泽休吉得乎天者不可易而赋于命者莫之致今将以其归美之誉媚顺之忱求合乎勿莫茫昧之间以致诚于此而锡祐于彼若要之而可获取之以往畀也果且以为然乎哉然且为之不亦殆于伪与爱乐尊戴其人也则必有愿之之心有愿之之心则必有祝之之文祝之生于愿之愿之生于爱乐尊戴之故先生为之立其礼以着教而达人之情而岂以为伪哉俗降礼失祝之义不行于世而人间称寿之仪犹存古者致祝之意且其备文缛而讲容盛于古有加焉虽其已多于仪然而人子以奉其亲与夫交防戚属以奉其子之亲亦所以敦人伦而厚民风诚加于古而不为过也然有不出于爱乐尊戴之情本无是愿而侈为其祝冒焉以施诸其亲而苟焉以媚其子者其失古之意不亦逺于礼之失而仅有存者人间称寿之祝而其失又若此如漳州龙溪士民之祝龙母黄太安人其礼之意岂非古者之仅存而旷见于今也太安人教其子龙南冈君以才学为名法从伉直忤时遭谪转徙不悔其志量移丞郡奉母之教以其所学用之于政以及其民其民爱乐尊戴之矣相与谋曰郡丞之贤太安人之教也乌有父其子而不大母其母哉则相与语曰太安人吾之大母也乌有为其孙子而不知祝大母寿哉于是合词请于龙溪尹林君以来乞文盖今之祝者为其族属与其姻戚交防各以其情之所及笃其子以奉其亲其党有所専其数有所俭己为可以敦人伦而厚风俗而犹有于祝则然而爱乐尊戴则不然者今将合一国之人以奉其亲其情至而词信愿之之诚而祝之之公非徒于今为盛殆将在古而旷见也古之为祝者以着教而达情于礼则然而非必以为有益于愿也今合一国之人之欢以为祝洋溢周浃导和迓祉于以祈无疆而锡难老盖必有益矣太夫人之寿宁复有涯予为此文岂以为媚郡丞君而已
　　寿蔡鹤峰先生序
　　年之所以贵于人者何哉为其得以弥所受之性进脩之功日有所防以考见不病于年数之不足而无以自充也盖孔子欲加五十以学易苟不至于五十则未得以无过矣蘧伯玉行年六十而化苟不至于六十则不至于化矣其生常存而功得以常用故尺寸之隂如珍万镒之璧而为君子之所以贵年者也而人之所以贵君子之年者亦以此故五十而无大过则孔子之五十也六十而化则蘧伯玉之六十也别声被色分味辨臭以尽耳目口鼻之能而充天地所委之形貌不怍于志而浩然有以塞于两间名之曰君子之年而昼夜日月之所见伏寒暑四时之所来往载之于躬晓然其若昏旦之作息动静之惨舒年数弥髙而益以为可贵盖道徳不一学问不明之后人之能永年以厚生者常不絶于世而不出于学问以进其道徳则亦无可贵之年故眉厐颠白隤然其脩龄者徒可以享子弟之养而不足以为朋友之严事勤服于是称寿致祝仅为家人父子闾里孝爱之末仪而无所用之于道德问学交为爱敬之际其可以有感也夫吾所为文以寿者龙溪蔡鹤峰先生友朋之所严事勤服惟恐不得为其子弟而声慕气接于千里之外犹知讲承懋勉以自奋于下风盖先生之学粹然一出于道其学既明其徳既成而年亦已髙矣所谓充其天地之形而称其为君子之年先生盖庶防焉是嵗十月八日为先生诞晨盖年七十有一矣门人弟子与夫交防慕接之在于声气之余者举以为先生祝而某尤奋在下风思为弟子而不可得也故独见于文盖君子之自贵其年者为其加以年数则可以内省其非也由其能化则可以思齐其益也故乐是人之长有年也而愿之非徒知贵之焉而已尔故某为此文以道诸君之意而致祝于先生盖异乎闾里子弟姻賔之为乡之长老者寿此所谓交为爱敬之行于道徳问学之间者也先生其尚益自贵焉而乆为友朋之所严事祗服也哉
　　夀陈静轩翁序
　　古之享年而居其乡者其嵗时之乐共其鼎俎尊豆必足于口调其声色容气必悦于心撰其冠履几杖必适于体是子孙族姓之所以致其孝也在豳风之诗曰为此春酒以介眉寿朋酒斯飨曰杀羔羊是也行焉而不敢并其武居焉而不敢跻其位立焉而不敢抗其等肃其賔客则有容备其徒御则有数发其歌舞则有器多其献酢则有侑是乡人子弟之所以致其敬也在行苇之诗曰酌以大斗以祈黄耇是也子孙族姓之所孝是老者之获安于家也乡人子弟之所敬是老者之获安于乡也此犹为以年不遗者耳若夫酒正共其酒稿人共其食罗氏共其鸠外饔共其割烹乐师共其歌舞之事春夏秋冬有其时深燕缟有其衣燕射食飨有其礼是老者之尊于学者也非有孔昭之徳音无斁之令仪则不在是盖老者获尊于学而其徳行着矣非徒以年不见遗而受其子孙与乡人子弟之孝敬而已养老之礼废而今之所谓称寿之仪者其父兄髙年则子孙与其乡人子弟率以其始诞之日具酒食召賔客酌而献焉献而祝焉以祈无疆而答罔极是虽不尽合于古其亦杀羔羊酌大斗之意也养老礼废而父兄髙年获享其子孙与乡人子弟称寿之乐者盖亦鲜矣况获尊于学乎吾所为文者乃南海隠君子陈静轩先生而郡邑师儒黄君绍文林君一星辈所为请文以寿之者也老者获尊于学已不可见于今之时况于异乡之学乃知尊之者乎闽广相去殆千余里静翁闇然退藏含真履吉以山水自娱而与木石鹿豕为友非有名位气势足以动人而风声精采溢于家族播于闾里至使四遐之境知其姓名是岂徒以年不遗者哉静轩之徳于是可以观矣静轩之乡盖亦有学得无有慕黄林二君之风而知尊静翁者邑之俊秀必有肆席授几陈衣操杖羣然而从伏承下风欲乞一言而惧不可冀环胶庠而外望者当如堵墙莫不油然生其孝悌之意惜余居也逺不及周旋阼序之间一见其盛故为是文以倡之
　　寿蔡逸翁七十序
　　鼇江以东里居聚落之巨而名者莫如束石大海在其南予尝一再至焉登髙原以望大浸之茫然目之所望极矣而不知其涯际之所穷空水混涵于迷浩漫之乡隠隠若有所觌意其为方丈蓬莱阆风之神山记所称仙人不老而长存者必多往来其间而吾不得一遇焉为之徘徊容与神烦志倦而有遗意既望而休访吾蔡逸翁于其庐修髯厐眉广颡丰颊目视不流而丰神四溢举趾甚重而歩履若翔为之起敬而惊叹曰斯非其里之人欤而胡其非里之人也问翁之所以能然者何术而然翁不言也观于其堂杖几巾履之置有位播洒未尝勤而尘鲜至也观于其圃草木蔬窳之树有列粪溉不待力而滋长有加也鸡鹜之食饮牛羊之出入不失其节而各适其时蕃息驯狎可阅而数而畜字之事扰牧之宜未尝亲也予于是逌然而寤是所谓纯其意而不废乎物神挚而形不劳事起而械不作行于无为托乎不得已与世芚芚于人溷溷独保所有漠然以固存者乎然则所谓神仙者何必在大海穷髪絶域望而不得见之中所谓不老长存者何必遗世羽化辟谷形解虚无不可究诘之人盖即吾所登之堂所践之圃而方丈蓬莱阆风已宛然而在即吾所访覩其不为里之人者固真所谓仙人欤是嵗九月十七日为逸翁初度其子迋用民望之友与姻戚之雅者羣然集于其堂祝翁之寿而请文于某夫翁之所保既已漠然遗世之所有区区语言之工道説藻润何足以为公懽所谓真仙人者存龄储算方与川偕至与日并升极乎天地而无疆而奚待于羣然多仪之祝然方且觞焉以致祝文焉以尽饬兹亦所谓纯于意而不废乎物者耶
　　寄寿唐有懐先生序
　　语齿于上下之间交有尚焉尚其在上则曰公曰君尚其在下则曰老曰叟当其为君公而齿足尚则贵有所不与当其为叟老而齿足尚则虽贱而无所诎此古道也尚齿之仪以祝为文以养为物皆情之所至也然祝颂之文常施于贵其于老而居下者在养以珍嘉可享之物盖其仪之伸于爱敬各有所用其为加尚于齿则贵贱一也其祝也非媚而説之也有可则而事者焉其食也非卹而恩之也有可宪而师者焉故语齿于上下之间而有足尚而徳存乎其中矣是以贵为之掩而贱有所必隆也在上下而有齿者意其不乏于古惟其可尚之有所存是以诗书无得而多称焉尚之曰君而有称者莫如卫武公尚之曰叟而有称者自华封麦丘绛县三数人之外不得苟以老名也武公之圣固无所愧于下然欲退而从乡先生长老几杖安车游宴之衎乐而有所不能三老之髙固无所羡于上然欲进而据公卿大夫宠数事业之崇显而有所不可得齿之在于上世而有可尚者得人之难既如彼其于所享之宜而取数之寡又若此某于是益有慕于唐有懐公矣公毗陵世家代有显人非有泥涂之辱起家守信阳州复守永州府得千里之地而长治之以君之政教施其境内金锡圭璧之德加乎民至于乆而不可谖申谢旧土疑山湘水襟带之邦歌舞其治洋洋如也及其解印谢事休于百渎之上遗前日之荣膴而尽屏身外之纷华田夫樵子相偶为徒虽唐尧在上齐威为国曾不得一见之行年七十而貌愉悦聦明有加于昔徳如武公而有其所不能髙如华封麦丘绛县老人而行其所不得行其所不得而弃之为其所不能而安之人之尚公者一以为君公则不专于贵一以为叟老则固未尝辱于贱也邦人子弟交欲祝且养焉以致其敬爱皓颠鲐背隤然冺其上下之所处而忘年数之不足古之有徳而齿足尚者莫如公取数之多也某以通家子逺在下风不得从子弟祝养之从而特序其盛以寓欣慕之意云
　　祝郡侯方西川公寿序
　　国人爱愿其君祝焉以致其情古之道也祝之之辞必于寿焉致意诗人所称曰遐不寿考曰眉寿无疆见于古者厥惟旧矣彼得有其国而其人以为君此礼之所宜有也施之于今有合乎哉今之为史而其义近古之有土者惟郡守邑令有民与社类所谓诸侯大夫之得为其国家者也虽不得有其民然所以长治拊安之其政与权殆有君之义焉如是而爱愿之则祝焉以致其情此礼之有合也桐城方侯西川为泉州吾民之所爱愿私相与语幸其有君如此者环所治七邑之人莫不皆然其欲祝侯之寿乞于其色之大夫汪君瑀而来请于某使善为祝辞则安溪之民也夫勤其事而安其佚我者之报布其利而享其厚我者之奉吏与民交相为赐上下两易以治夫苟足以相酧则上焉者泰然受民之爱愿无所不敢当也其民亦且爱愿之矣侯之为郡劳己以为民而未尝烦之使之报我以佚也啬身以惠下而未尝费之使之奉我以厚也民之爱愿之宜其如子之于父母侯犹且歉然若不能当盖古之有道仁人其用心行事常出于是宜其爱助于天笃庆集祥眉寿无害以副邑民归祝之情而不为虚也古之有其国者享年弥多则施泽弥乆民之祝之虽诚出于心犹为有所赖于其利与劳欲其乆于为政而永有以赐我也今之为吏有褒进明陟之法长治拊安之绩既着则有陟而之他矣民之祝之尤为无所私赖出于爱愿之至视古之义殆有加焉而予文之以此词可以无媿于诗人之所称矣侯之必得其寿也益有可信夫是嵗庚戌侯年六十初度之辰九月二十九日也
　　寿梁鉴亭翁封君老先生序
　　华膴之盛与枯槁之癯相议而世鲜兼有之乐彼其经营于物内栖宅乎世表耽岩谷者固以市朝为溷浊悦钟鼎者亦以草莽为吝固其理宜也宁独处地之然势不得易而相为亦其禀材与命有制之者不使兼有其享耶今之以其子贵受恩于朝而列于名宠之数者命之曰封官无所劳于事而有其荣居不出于土而名姓通于天子有籍于中书殆吾所谓兼之者矣是命之所子而处地之然也又有材之论焉今夫与之以一成之地十室之众而不能治颛颛然一草野无能之人耳顾托于无所劳于事而其智之所知近虑之所谋不出乎闾井细屑之务置之一丘一壑之间而志有不存况其未尝在丘壑耶如是者恐不足以自免于溷浊之议而胡可以讥钟鼎之士吾所谓兼之者将取材焉如是则归以兼有之乐而不为虚盖闻滇南苍山黑水之间有隠君子曰梁鉴亭翁者少而治周孔之业挟册讲颂慨然有当世之志尝一游庠序稍出其艺以用于课试之塲而同游之徒无敢抗旌前行者谈古以御今成败治忽之故如端拜而议具非不足用力非不足以进也嚣然舍去自放于山水誓终老焉同防之徒出己下者往往以艺得志翁不顾也及其子梁心泉君举进士为郎官以其官封翁翁束书擕剑去乡而逺适揽荆楚江汉之大势纵洛汴赵魏之壮观至于京师以如都邑规模之雄钜朝庙器数之文明躬诣阙庭蹈舞拜赐徐反其乡然后遗章服之宠适泉石之娱求鸿宝秘诀黄庭内经妙解而勤脩之不轻为人语也吾所论于材者若翁兼之矣究翁之所解修将穷天门地户之开辟取日精月华以吞吐乘不载之驭游无垠之野与造物为徒而享年之多自其解修之绪效世之康疆逢吉之祝良不足以疑啓于翁之侧也心泉君访予草堂拜且言曰系官于此去吾亲甚逺而世物之华膴举不足以得吾亲懽惟名人之文其所欲也将以歳八月二十日吾亲之诞辰驰为献焉某非能为文而君谓翁待以此懽故序以为翁寿
　　奉贺王闲齐老先生寿九十序
　　天地醇厐冲粹之气必钟于人物以其絪緼之妙变合之难人物之得于是气每间值而仅有其值而有之者非徒性情功用有以大异乎人与物而形干体质亦且敦厚贞固乆立而长存彼纷纭杂揉并生其间者常易于变灭而不得与之同其长乆气之钟于物而物之得值乎气者在山为乔岳在木为松柏大雅诗人将言人生福徳之盛博取于物以为况特举南山松柏与日月之升恒为并夫他物之崇者不免于骞崩其茂者不能以相承惟南山松柏则不然此则物之异乎在物者也是气钟于人为仁人君子其凝重静止无造作之劳如髙山乔岳之为尊其坚贞浑确无华饬之巧如松柏之为操如是者岂独其脩为存主大过乎人哉其于永命享年之道亦有非人所能及矣某所见今之仁人有闲斋王翁焉翁自为士读书至孔门言仁之防深玩熟讲诚有意乎其为之故于圣贤之言无所不尽心而尤尽心于论语也于论语之言无所不玩讲而独有契于告樊迟之三言尝谓是三言圣人可以尽性众人可以尽分吾上不敢语圣下未忍同于众人力行是三者终其身而不变不倦焉其庶可以为今之仁人与故其居躬立己由壮至老未尝见其怠傲燕僻之容其处人接物自家以达于乡国必竭情献诚而偷薄害忮之机不一出焉环翁之居而聚者长少防防然一以为父兄一以为师保亲之则不敢狎敬焉而不忍疎若翁受气于天地果值其醇厐冲粹有以独异乎人视彼轻矫揉多为造作以自炫浮夸藻泽务于润饰以为工真如培塿拳石之于乔岳繁卉夭草之于松柏也某壮嵗尝获见翁知其居处之恭执事之敬与人之忠而信其为仁人也十五六年之间屡得见焉而知翁之所为恭敬与忠者不少倦且变也今之仁人非翁而谁是嵗八月二十九日为翁初度之辰于是翁行年九十矣翁受气既异则永命享年敦厚贞固乆立而长存宜如南山之寿松柏之茂而某敢以是二物为翁祝以附大雅诗人之义
　　寿童南衡老先生序
　　分以畀人而已未尝不有附以益彼而此未尝不多是治之出于道者也道之精以治身其绪余以为天下国家终日为之而未尝为天下国家无所不可及而毫髪无损于其身所畀益乎人者无一不出于己而此之有且多者固自若也得此以为上黄帝是已故窅然遗其天下而天下大治得此以为下庚桑子是已故居畏垒之墟而年谷熟物不疵札今夫樊然以愁恐其心而谡谡然以役其四体而曰将以为人津润之沾溉者勺防而膏液之漏巵也江海珍瑰之投遗者尘粟而寳藏之毁椟也丘山不亦去道之逺而藏身之非固也哉千里之国之疆亦广矣四境之人亦众矣上焉视天下则不足下焉视一垒之居则有余将以畀且益乎人而能无损于身非得道之至胡以及此南衡先生生乎防稽名山水之间独涵冲融醇秀之气以诱其灵觉蚤知向道勤脩而敏悟观于有欲之徼而蹑乎若存之根守乎知雄之谿而复其去雕之朴盖与轩辕氏异世而同师如造广成之室而得乎顺风之所闻呉山浙水之乡羣然亲而事之如畏垒之人之欲爼豆庚桑楚而卒不可得也其为泉州四境之所际千里而俭自先生之为之天时则有行矣祥序丕凝而不禨日月星晨则有象矣光华之埀乎下加显草木禽兽固有生矣陨黄防殈之灾忽然如失臣妾之划然智者効其职其芚然愚者不敢爱其力观于四境之内不知孰为之分而莫不有谁使之附而莫不多先生方且葆和含光闭乎无楗之门行于不去之涂存乎我者愈有而弥多耳目方应之而精不摇手足方营之而形不困先生所得之真殆将进于至人欤一日南安尹萧君过予请所以寿先生曰诞日将临矣予谓先生之道已进于忘己将后天地而不老仰阅三光之几凋而俯观桑田沧海之屡变于前吾与若不足以测其算之所极而何能为先生祝先生尚无啬其绪余以为天下御轩后以逰襄城之埜行七圣之逺途臻一世于华胥之俗吾亦蓬乎其为杓之人长托畏垒之隣比食熟谷而混于无疵之一物不亦嘉乎请以是为先生祝
　　寿丹台呉翁序
　　养生之大方有道有术道所以为恬也术所以为愉也恬而不愉虽志悦于内而和不足以葆其外愉而不恬则气循于外而中未有以乆其存所谓道者非以其不私形躯与人同体而我无所独利之谓与翕合太和练元气使疵疠无所薄而疾疹不得作恡惜形躯如珍圭璧而宝蓍蔡适得于己而不可以与人术之谓是矣山泽之防侗木石之瘠枯敂嘘呼吸吐故纳新熊鸟引而蛇蛰其术足以藏身而漠然不以物婴己块处株居无渗泄之润以及人其道非也如是者永年于寂寞荒昧之墟为木为石而已虽寿而不称于世诵法诗书佩服仁义思以其道同物掲掲然以儒自命盖多其人矣占毕简册劳其口耳节文声容束其筋骸往往柴形而火色其道未至而于术已疎有称于世而不得其寿信乎恬愉相养者之难也岭南韶郡英徳吴丹台翁今安溪博士呉宁静君之父也其聦明灵秀不滑汩于尘俗之垢而亦不以命儒掲掲者之业役口耳而窘筋骸又不欲为木为石自冺于无称而苟为防侗枯瘠之寿故留神于黄帝岐伯之书内观五脏九窍息之所起脉之所经穷微于未朕而遡源本于无始至于百体四肢荣流卫行意使而机转如臂运指而腓随足虽山泽自藏者所得之术不能加也心存兼济而乐在于与人共利老长穉幼苟有以六气七情之沴伤其生者皆引以为己伤乃始烹炼金石防咀草木品酌佐使之宜调胹刚柔之性畜百中之方以待求者至则与之与之则必有功善贷而不取其赀多施而不责其报英徳之人因翁得不以沴伤其生不知防何人矣其道不私而其术有以及人所谓恬愉相养者非翁之谓与夫欲生人之生而自不能善其生者未有能生人者也故翁之道由术而通兼是二者以永年儒者媿其术而山泽之癯惭其道世之得寿而有可称者莫翁若也宁静君系官庠序求归而不得旦夕以亲为念于是邑之弟子寓图于英徳以祝翁寿以慰其师之心而羣来乞序于予遂为之序
　　寿封君莲溪田先生序
　　今上在位逾三十六年天下方乐有道之长朝廷之上尤以恬晏丰豫为太平极治之嘉防天子端拱深居养黙致虚静以纳和介嘏而颂万寿难老之祥十有余年之间郡公卿士咸喜自得谓仕于化国而游仁寿之域其乐熙熙如登春台所以祝圣人之寿者其仪孔多而诚悃特至是时春官实司其礼而燕山廷翰适为郎于礼部草具仪节陈饬器数劳忱备着盖躬际休美而受上之好赐甚渥可谓盛矣君以望资髙拜广东布政司防议职当宣布天子绥逺厚下徳意推之政事以幸百粤之氓尊髙年养黄耉使老老之风达于岭海虽遐荒絶陬亦熈熈然如京师之乐而后为能明将上指敷锡在下而化国之长日不特在朝廷也君过家觐省尊甫封君莲溪翁翁年甫六十君拜庆于堂俯而兴思曰人道之重莫君亲若矣杨也幸遭明时有列于朝预在廷羣工之末获祝圣人寿且以职司独效其劳其又幸矣今也防恩之官便道获拜其亲不又其幸欤夫将宣布有道福民之泽以老岭海之长老而老吾之老以为之先其亦可乎乃以是嵗五月某日之吉称觞于堂盛上寿之仪而乞言于某曰非得斯文也杨将无以悦吾亲于是姻友某某辈相继来速某窃谓天子之恩君臣厚矣而尤厚于在廷之臣廷臣之尊者多已不及其亲之存骈蕃膴腆之宠锡徒受以逸乐其躯而已君虽未得预于尊者恩厚之数然有亲而寿之其乐有倍于逸其身者矣莲溪翁向所以教之以移忠者既得以献之于天子今也持其所受于上者归以为莲溪翁悦出有以显亲之教而入也能显君之赐岂非人道之极懽臣子之备美哉葢闻今上严畏纯一竭内心之诚以昭受上帝而对越神灵之贶佑如响答声祷之则必应故能纳和介嘏其与天明天旦相为防衍出王万寿之祥不待羣祝而自臻也廷臣近光化训必有能参同徳于宻勿契合之表者矣逺臣庶民宜未有能与于斯也莲溪翁专精恪谨以上天为不可欺而羣神皆不可防也夙兴防恭至夜而不敢怠一举事一发言必告之于神神亦往鉴其意而孚之若相告语岂非不诏而兴于上之教者耶吾知翁之所以受福于神而承宠于君者交益而未艾而廷翰君之为其亲悦尚有进于今日者序以张之并以为俟
　　侯梅翁寿序
　　嘉靖一十八年十月望日南安侯梅峰翁生七十矣同姓子弟与夫外姻賔友乡闾之长幼咸以寿为翁祝而请予文者则其姻李颛辈而因吾外弟陈子和以来子和在翁外姻之卑属而特为翁所爱者也故其请尤勤予谓子和若辈所以致爱敬于尊长者竭其诚心以愿之则又治其酒食之美以进焉餙其筐篚以侑之作其钟鼓以衎之以安其口体而乐其志意斯亦可矣而必以予文何哉盖翁虽伏处田野不以文见其身其扵诗书之言皆能习而通焉挟册吟诵与儒生无异其阅史最详谈其行事名迹亹亹不休至与人论难往复处其可否有条贯也故扵文知贵之而尤知贵贤者之文而姻戚之欲悦翁之心以祝其算以为币帛之奉将金石之考击皆末也神气之在于人患其难全而亦不欲其无所用故诗书之士既苦其泄越而不全田野之老又牿于颛固而不用如是者岂独其性智有不足哉其于永年之理亦有所偏而不得遂其宜也侯翁既不以文见其身全其神气老于田野之生业其于诗书之言泛渉而嬉猎焉以免于颛固之陋揆以永年之理翁于所取为兼而不偏矣其享寿冝也子和辈求其心之所悦者之在乎此请而得焉以致之于翁盖予之文非有币帛黼黻黄之章金革铿鍧鞺之节然适投乎翁心之所欲而知贵者于是焉而设之以筐篚奏之以钟皷则其所饰者皆足以为侑所作者皆足以为衎宜有以乐翁之志意而增益其无疆之算而李颛辈致祝之诚岂不得哉故诺其请而为之序
　　寿蔡太夫人序
　　吾友蔡君道卿督学岭南奉其母太夫人以往道卿出与诸生言学以道徳性命之微要奬掖髦硕羣趋朋至教法昌行而光华宣畅有先生之尊入侍髙堂侯承起居进退唯诺掬溜播洒躬劳事而执细物属然若不及有子弟之勤诸生之学于道卿者悦其事亲之实而信其所以为言太夫人之居于彼也乐其所以教人而安其所以事我心弥康而体弥平貌之癯者日以益腴星星之髪为之改黑不徒忘其非土之思而亦油然不知年数之迈也是嵗道卿迁浙江参政得以便道过家某以通家子入谒覩太夫人之貌之腴而髪之反黑也问道卿之所以为养者盖药洲之馆督学宪臣所居在焉池有可钓之鯈鳙原有可撷之笋藿倚樊之椒负墙之桂糅以为芳辛而调其滑鲜于是乎取之非有烹羔击豕炮鼈脍鲤备极珍滋之飨也诵先王之书略举其义以训其文时人之言语近世之咏歌杂陈间讽以娱于耳而铿鍧哇咬之声音无有也竒石嘉卉列于馆之左右御而观之指其名而辨其品谈其所从出与所由致之以为目玩而蹈舞妖姣之采色无有也然而太夫人之神日以益凝而目视加明耳听加聦口腹日以益充朝夕之食饮加进也余退而告夫与道卿友者相与讲太夫人之贤盖其所以安乐其耳目口腹者逺去世情而独出乎至性天常之间为能有以乐其子之乐也是月十四日为太夫人诞辰于是谋所以为太夫人寿者莫不欲推剥肥牵网擉鱻臝饪芗胹膏撰五味之珎以为馔撞钟击皷弦瓠桐篠繁单和防进以窈窕蹈奏应节备音声采色之美以为乐以顺适太夫人之口腹耳目而康其心以介无疆之算则又相与言曰太夫人所以安其子之养忘其年数而聦明疆溢四体和平其效如此其必有不极味而珍不备声色而乐而可以为太夫人寿者乃来委某以文是亦道卿所以为养之志也
　　杨母刘太安人七十寿序
　　杨文贞公以相业名三朝其世泽家法之贻于后逺矣赠考功梨山教授公承之以诗书礼义饬己诲人功业名位虽祖孙不侔而家法之传不替有加焉甚哉佐其内者之难为贤也而刘太安人实配梨山公非独志喻行偶相勉以勚也且有以辅其所不及而效谏捄于阃奥渺之中猗与贤哉由其所自出论之刘氏世以科第为邑旧阀而铁心佥宪公之子七星先生安人之父也铁心风节髙一时七星举神童弱冠为乡进士有文行世故安人自防至长耳目视听非古图史箴训不接于见闻也淑性慧资得于天赋而循约于姆方渐习于保诲非一日之积矣宜其嫔于名门而能以徳与行蚤嵗为贤妇中年为令妻今老矣岿然以慈教为严母而壸范内则具善完懿蔼着休称昭在邦族发闻于海内缙绅士大夫之间莫不知有泰和杨母太安人之贤矣是嵗太安人年七十五月十九日诞辰其子武东君载鸣捧量移之檄过家为太安人寿邵武太守罗两华公遣使至清源山中属某为文闽地遐陋某又贱废然亦知有太安人者也世之所谓能事其亲者莫不以外物之厚为可悦而亲之所以安其子亦以厚外物之享为吾乐惟其亲之所安在此则子之所以为事者徒足于嗜欲而觭缺扵义理亦为有以宜亲之心而可以谓之世俗之孝若其子之好礼向道思以义理为悦者而非亲心之所冝则虽免于流俗之讥而未足以致门内之和犹为之不能事其亲云尔惟亲之与子相喻于义理为所处之盛而实为人世所遭之难葢闗雎鸡鸣之叶不歌于房中而女教放失妇人之喻义理者尤为不可得见如太安人之为母所以教武东君于为士时已一出于立身讲学之大端至其从之官舍在登州则勉以刑以贫为有得在京师则勉以进贤退不肖不以贬斥为辱夫世之所谓外物之美者可知已而太安人以贫为得以失官为荣盖知夫谋于利者必怍于义固于权者必屈于识故其所安者在此而不在彼也武东君为子则诚知所以为事者矣使太安人之心之所安不在乎此亦何以乐其志意康其居起而为娯老介寿之侑哉君之所遭可谓盛矣此归拜髙堂瞻觐慈颜融融泄泄之气溢于眉目孙曽羣从绕膝乡人子弟在阼序之间芳防陈前衎以钟皷出予文为太安人颂宜莞尔颔之于以佐君觞祝之余欢亦邵武太守千里之情也
　　寿易太夫人九十序
　　易太夫人以令善懋阃仪为乡人大母于今年九十矣太夫人长子愧虚先生德学为一时所宗事太夫人孝谨弃官归养婆娑泉石之间以人伦为悦先生行年七十苍眉皓鬂可以杖于国中矣其奉庭闱之懽起居扶持严于为子弟时率二弟时兴时学朝夕谋所以安太夫人者往往执其劳役治其细物以躬自勤为至乐不使弟代之也太夫人年弥髙体弥徤视听聦明加于昔时室中之事有当自为不肯以属卑幼其神思记注而仪节该悉有女妇所不能者先生出为乡人父而入有子弟之乐孝谨家法名于郡中先生之友多乡之贤达长者并有父之望于乡以其与先生友皆母事太夫人而乡之才子弟多以父事先生者又事太夫人如大母一时孝弟之风行于家达于乡由太夫人之髙年备福其风大着而乆洽方先王盛时养老之政行国中无见遗之年非独乡之人能老其乡之老而其家子弟皆无不自老其老后世政失俗防宁独老者不得为乡人所事而已虽其子弟有不能老其家之老者矣而太夫人所享如此盖政俗微失之际独于易氏之门追存治古之风岂不盛哉然古之子弟知自老其老要其政有以笃之使隆观之使厚而未必其子之果能贤也彼老于其子弟之老者虽得其所养而未必其气昌神裕康疆逢吉而无患也太夫人年髙而体徤犹能执女妇之所治陶然宴豫于闺闼尊受子姓撰具侍娱之安而先生又贤也是其所享有治古之老不能兼得而备有者岂不为尤盛哉某在诸子弟中最为不才而以父事先生之日乆当太夫人九十行年十二月二日诞辰之庆既从乡之长者旅进百拜以祝太夫人无疆之算后见之于文以发明其盛诸长者以某之言为然遂书以为祝寿序
　　丘中丞夫人六十寿序
  </div>
  <div class="pagination">
   <a href="遵岩集_page20.html">
    上一页
   </a>
   <span>
    ...
   </span>
   <a href="遵岩集_page16.html">
    16
   </a>
   <a href="遵岩集_page17.html">
    17
   </a>
   <a href="遵岩集_page18.html">
    18
   </a>
   <a href="遵岩集_page19.html">
    19
   </a>
   <a href="遵岩集_page20.html">
    20
   </a>
   <span class="current-page">
    21
   </span>
   <a href="遵岩集_page22.html">
    22
   </a>
   <a href="遵岩集_page23.html">
    23
   </a>
   <a href="遵岩集_page24.html">
    24
   </a>
   <a href="遵岩集_page25.html">
    25
   </a>
   <a href="遵岩集_page26.html">
    26
   </a>
   <span>
    ...
   </span>
   <a href="遵岩集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
