<!DOCTYPE html>
<html>
<head>
    <meta charset="UTF-8">
    <title>王肃敏公集 - 第 44 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王肃敏公集 - 第 44 页/共 45 页</h1>
    <div class="content">　　○与江宪长一首

　　某顿首到长清已半月不得奉侍君子之论暵然如渴也行县一绝呈以传笑省中谒院尘如雾县里抡文卷若山絻得身便心却若不知何处是真闲此可谓无所不受用矣呵呵便足裁此附上以代晤语愧草率

　　○答韩天锡

　　所示多合鄙见容谢容谢用人先正阃帅此拔本尘源之论顾在为抚巡者何如尔余人不过慨息而止蜀中军政比之他镇狼狙尤甚求当一方如古人者眼底其谁他方来者十常八九多债公尔无??巠手久久敝而不振也振教及亦漫慨及之昔年张游击世贤即如此人亦不可得虽不能大有振刷而掺守公廉心术仁厚军士亦自蒙福今亦何可见斯人哉晋桓宣武入蜀得诸葛武侯在日所用小吏年近百岁矣问之曰武侯当时有何可述小吏曰侯在时亦不见甚异于人只没后他人便不能及尔故张公卒后予思每痛之未由承谒草草札覆致晤语尔不宣备

　　○答吴野西一首

　　示来谯丽扁语甚善但钦昊敬授之义惟天子可以当之今省下制尔恐未称且钟鼓所以报朝昏示霄更也于四时气候不相涉命以授时似亦未稳望尊裁连日官中文书酬应未得一暇不能澄思虑及诗作月晦前后此债断可偿也刻木者不湏阁　相候有即缀之未足矣古人有续貂者顾非仆乎李供奉诗集四册锺参军诗品一册盖近刻行者奉为吟哦之助李之格调锺之评品宋元以来诗人往往兢趍时好寘此不讲久矣野西为骚坛之雄无亦注意以挽颓风耶

　　○覆盛都宪

　　某顿首启沈教授自还阆中辱教翰感激无量先生以刚　之德行公平之政心事光明炳如星日岂独缙神知之而海内有闻者皆知之况某曾侧席奉教于患难之际而有不谅大君子之心者哉先生谆谆谕以素履亦何过计如是伏念先生下车以来勤劳庶务罔存于逸搜剔奸蠹百废俱举诚一时之嘉际矣使体国爱民之君子视之盖有不胜其赞羡者而又何以有言乎哉大抵蜀中一切政事偷惰废弛上下习与性成久矣故一覩厉精振奋之美必骇于耳目掣其肘股宁能安之故怠缓者苦其催督奸欺者恐其发摘贪墨者惧其败露侵渔者恶其沮遏放纵者怨其检束率皆不才官吏及豪奸之民尔实心敷政之君子山野质朴之良民则以为便矣又安有他议乎先生当自信之重之富顺典吏行贿龚判先生以仆知而不言为讶此告者误也仆至富顺试士有生员上书被提因而黜之自是一事与龚判何关且其事至今疑而未决当时安能的知果否纵闻之安可信而告之不几于轻率害人乎望先生体悉龚判固不检苦亦无大赃贿所谓城门失火殃及池鱼尔夫物来顺应者御事之要从容不迫者行事之美其急効者未有不壅滞而不达者也壁之江河秋水暴涨万壑俱下则四溢而旁流岂不为害且先生素性刚直不能委曲以悦人故相与者恒不洽其心如此虽然正直不回之德诚心体国之政亦不能为所损矣惟先生信之重之所欲言者万万非笔褚可尽聊此布意某顿首

　　○与顾顺中

　　建昌僻简官事优暇想得读书也同事者难处久矣蜀人常言过激则为扬叔安不及则为赵从之二者之间必有至当之道执事雅量洪才福军民弥渔猎应不大声色矣仆尝自信以天下未有不可感之人而有不能感之实使律己以法御事以道　心以诚物以恕可以孚豚鱼矣况同类邪此亦执事固有事因漫道之尔徐都帅溥仆巡视比畿学时曾在学子之列盖有旧也以武举而置此亦抱亏者尔温雅敦谨可与向善旦夕望教之谢洪谟会仆于夔曾附一书封乃执事寄令弟者今奉上会晤未由驰仰不尽叙

　　○与徐都阃漙

　　得三月书知建昌风土亦能安好无恙甚以为慰所寄遁甲书读之虽不能晓其曲折所以之故大抵时日孤虗旺相之论即孟子所谓天时者矣盖举事已有定谋假此以安众志之术耳古之用兵如神者多藉此实非由之而能致胜使赵括选日提兵仍不免坑卒之尼孙武漫尔陈师亦能成攸馘之功故曰周以甲子日而兴纣以以田日而亡盖在人事而不在时日也苟惑泥于此而废自修非所望于智者也何如何如将寒冀多爱

　　○寄孟望之一首

　　某启承手书谆谆如面晤感激顷得执事山东之除甚幸成之他往而执事复来非鄙人之幸得乎所望早发驾以慰渴想耳仲默竟不起天乎何夺哲人之速耶去年五月仆过陕大复以疾辞不会仆自高陵趋渭南复有诗寄仆篇末致永诀意仆即骇之旬日后果不起痛哉天乎丧我良友顷与华泉谋刻其诸作捡访得四本所遗尚多方欲遣人来申请于执事忽闻荣起之报以故安以待之望大复诸诗文备收入装束可也会近驰想不尽具

　　○覆陈方伯文表

　　使至获翰教且审有广右之擢欣慰但高贤久滞转以常调犹未厌众心尔大拜当在旦夕需耐需耐三省试官今举去五人学问在所可取年皆四十以下科第亦不久望拣择而聘之幸甚启行不知当在何时若迟月余犹得奉别也试事奔迫远惟千里不能趋贺幸矜照

　　○答何仲默

　　大复惠教未有不奉覆者迟则有之矣蒙见讶愧竦无措新诗高古浑成得教殊深感谢去冬试士抵广元东望汉沔川涂回纡益念大复因作韵语托便致上不知今彻听否许廷纶曾示河图大极等论仆读之有疑乃以平日缪见覆之非有所谓刻行成书也告者误矣后世河图洛书纬说也五行生克附会之论也参之造化之源人理之实茫昧缪幽不可据信地自然之数非出于人为焉尔岂有所谓本于河图之数之义至于天一生水之说乃纬书之缪论而引之以觧经可乎况此章大义揔论摕蓍而五行金木之论当置之何所乎所谓缪于附会者类如此子充虽以洛书非洪范而不知河图不必以数言虽能??咅击汉之诸儒而不能正紫阳夫子之惑于旧论故曰为不脱刘孔诸人之见为未尽尔梅溪干象策问此其易见者天文家有天地二盘之论自地盘言之角亢属辰分氏房心属卯分尾箕属寅分故曰东方之宿以次而旋北西南可知其曰苍龙以其象类龙也如角即龙角亢即龙项氐房心即龙腹尾即龙尾是也朱乌白虎玄武皆以其象尔自其天盘言之列宿皆南面而望以定中星正四时乌正南为春火正南为夏虗正南为秋昂正南为冬于地盘方向无与焉子产曰天道远人道迩天文之学知其象位躔次足矣休咎纬术非圣人意也勿惑泥之文字枯而不畅诗与思冲淡惜宋人格调尔试以三百篇为骨格取材于离骚汉魏晋宋四代当自有得也行边匆匆不能尽欲所言

　　○荅杨举人恺

　　后儒不致精办遂以着论附经此皆迷暗本原半涂拟议尔今之学者据其说而衍之不独廷纶为然故仆时有私论以告游从者　因廷纶之论及之实非成书也大抵文字之说盛而理道之论没修辞之儒兴而论德之至寡间有超轶之流亦不过循近世儒者之轨守中人未化之论就偏附诬驳乱三才之实既非精义自得之学亦无发明羽翼之功由是仲尼中正之涂荒榛多矣大复亦以为然否秦蜀渺渺不能请正无任怅惘

　　○答彭宪长

　　昨与执事论射礼物与鹿中之义仓卒未及详致乃再覆惟教之按物者射之所履或丹或墨画之于地以为射之标位也其设也在两楹之间乡射记云射自楹间物长如笴其间容弓距随长武序则物当栋堂则物当槝今觧之日楹间谓两楹之间以为射位也笴箭杆长三尺谓物如箭杆之长也言纵者也武长尺二寸言横者也前足至物之左端后足合而随之所谓距随长武也又乡射司射升当物揖序则钩楹内堂则由楹外当左物北面揖及物揖在足履物不方足还视侯中俯正足今觧之曰画物在序当拣故绕楹而东画物在堂当楣故由楹外历物左足履物不方足者谓以左足先履物而右足复前行不合并也还视侯中俯正足者谓旋转其身正视侯中以审其的然后俯视以正其足所谓合足而俟也又大射云既三献工人士与梓人升自比阶两楹之间疏数容弓若丹若墨度尺而午今解之曰此正言画物之义也谓射之先士与梓人于两楹之间量地而昼其位容弓谓两物之间余地其长尚可容弓也一纵一横谓之午所画之物纵长横短所谓度尺而午也凡此皆足以考为物之义故备觧之鹿中者释获之具也记曰鹿中髹谓漆也前足跪贾公彦曰服不氏教扰禽兽其有合负物者教援之则屈足以受负若今驼受负则四足俱屈之类是也凿皆容八筭谓凿穴其背使容筹也按君射于国中则用皮树中于郊用闾中于境用虎中大夫用兕中士用鹿中皮树仪礼作繁其状人面而能竖者也闾如驴一角而岐蹄兕如牛一角而青色乡射射礼故用鹿中云

　　○与张生庭

　　序文称论过甚谓之誉我则可述我则可括囊谓之用系遐思尔论虽过识则卓矣再四讨之又翼乎成章乃　嘉之闻居忧尽礼足表乡闾此虽处变亦君子修于家者望勿以物挠之有独游于六合之气则志真矣春秋说数篇发前贤未发之处甚多假许田郑伯乘隙也滕子来朝自降也子同生书世子于策礼也三说皆善周正改月不改时固出程朱之说但仲尼作书不应擅易时王之制此当于经中细考如春无氷之类可见郑忽出奔所谓退懦无断近之亦非有大可称者诗序剌忽之说于昭公无所考见晦翁疑之似也但以郑声淫即为郑诗之淫其说未通盖谓之淫者乐声淫泆失雅也使诗正矣播之声而淫即淫乐矣孰知其诗之正诗邪矣播之声而雅即雅乐矣孰知其诗之邪狡童决为淫奔之人矣麦秀之歌曰彼狡童兮不与我好兮亦淫奔邪如木瓜三章卫人歌齐桓也赠报之情永好之约以为淫奔独不可乎故后世之疑晦翁即晦翁之疑小序尔是故疑以传疑非有灼据古人不敢轻易立论为此故也大抵近世以来穿凿附会莫甚于春秋之学宋南渡后闽越之儒尤甚故今之流不可观耳必欲得仲尼之义不若平其心气以意逆之如程子不过十数大义之论以求之庶几稍不远于真也不然终昧于聚讼耳何如何如李生回附此达意嗟嗟予行矣努力向道勉旃勉旃

　　○与毛生起

　　赆物义不可欲为子羽纳之木铎赋过称也通于道者者乎天故化神而不测大圣贤之氐物也予何足以当之颂非其所者古人不居畜之尔矣嗟嗟予行矣闻之曰新沐发者不惮于弹冠恐有以乱其洁也足已濡者不惜于履淖势无以救其污也君子千百其无无玷其一焉则志坚而卓立一或玷焉则不敢以完自待流于不肖者多矣嗟嗟予行矣其勉之哉

　　○与王生嘉宾

　　王子充洪范非洛书之办足以觧千古之昧后学之指南也但河图以数言犹不脱孔刘孔子之见为未尽尔盖河图洛书圣人系易之辞也与洪范何以相涉况自一至九亦衍数之常事也何待于洛书而后能之缪于阴会甚矣其曰圣人则之者以余论之盖图书之形象有类卦画故羲皇放其象而画为八卦以示民占筮耳即仓颉因鸟迹马趾而作自之义也安有如汉儒之论乎缪于附会甚矣其天一地二章亦不过举阴阳奇耒?呙之数以明大衍之法象同于天来诗高古但过称不敢当耳淹中抑欝困诎犹能念及足见情雅使称黄霸受经郝伯常着书信有之年大抵吾人此身之外皆是长物古达观之士不治生不华身不劳已以奉妻子故一饮食衣服之余视之若浮烟耳然非通穷达齐生死而为一涂者决不能此今四海之内谓之名公大人不贪贵富而慕权势者吾寥寥未之覩安望后生之士见古高士之风也哉足下明达疏豁必契于此但今日之事未免亦坐此病根耳故漫一言之大丈夫蔬食饮水其乐无涯宁肯于污浊琐屑之中与之争较以自苦哉足下方来邈矣而不可量也嗟嗟勉之哉浚川白

　　○答郭价夫

　　廷相启承谕近时黜士太多之论足为我鉴感感窃谓进者不滥则退者必不多以金山东言之前有陈玉俦之滥进即有赵叔鸣之多黜士子缪而不通文理者法在所宜摈也安得惜而留之叔鸣适会其际者也多进者人喜之视多退者人必怨之远而闻其声不察其实者又喧而尤之岂知今之退者皆昔之滥进者乎叔鸣之得谤也命矣昔之滥进者叔鸣黜之既尽江天信之继之也复执其法而不滥入视今
　　之士虽未必尽为纯才而荒缪不学者无几矣仆虽欲核而多黜安得存而多哉然则仆亦命矣改拨卫学实图易于出身尔不独宋生欲之边方士子皆所欲者此涂一开则乘隙而来者皆得以借口矣方任处此甚难思仁先生仆素所仰慕者其亲岂不怜及之但恐于事体有碍尔按试即墨时当为审处所惠文字益入简古诸子之流也诗彷佛在中唐之间刘禹锡盖近之僭评不知是否执事处清密之地际圣明之时肆意文苑复日侍讲帏于道裨益甚多君子居位尽职无逾于此矣岂不畅适哉来使回布此余惟为道皇不具

　　○与顾良爱

　　执事入川中远历夷徼久稽奉候罪过罪过二省之事大抵成于私意而在上者不能详察故致有今日尔使当时得一雅量大公之君子在中纵事不成亦不至构结至此赖使君明恕包荒得无大咎幸甚幸甚支禄陇寿之事盖十数年之不能决者今一旦使其各相听顺非处置权宜之善安能如是非但夷人之幸蜀南鄙之幸也甚善甚善书扇奉上表信未由参侍耿耿不宣备

　　○与吴约中

　　茂州舍人回曾具启奉候想彻几格矣偶有一事輙溷康德涵修撰仆同年也其乡人文生者有事欲诉词案下以书致仆道其贫苦之情今亦不能知其的为何如以康故不得不为彼一言之惟赐亮??言此所谓倘来烦恼亦累释迦尔天全招讨惊扰又是地方一事蜀中可谓无一日安靖之区矣

　　○与温民怀

　　承手教审翰履清适为慰仆居此中滥竽教衡蔑闻风动之化仰愧故人多矣望不时教之当道兵备之荐来　所云若有为仆惜者虽然此亦由造物为之吾人固不能致计于屑屑也当时凤池清绝亦漫然不复为有今乃于洲鸧野雉之间争较得失亦晚矣况何者不足以伸志愧不能尽职尔承奖惜感激感激　　四柄表信时秋气渐寒冀加爱

　　○与杨用修

　　某启久不奉绪论殊切向往尔深衣图论一通奉求教自汉以还儒者之论纷沓不一逮宋始传家礼之制仆细推之诚有不然者乃为是说亦知僭妄望虗心视之其不如执事意者批驳示来俾仆得取益幸甚比得灌口　石作研二枚颇工石理亦细润量发墨磨墨亦无声不减端歙旧坑所出奉上一枚以助翰墨仆切思美物之在天下其沦没于无闻者多矣不独人为然也仆入川中询可作研材者皆曰汶石今较之殆奴虏尔而人不　灌石者遇不遇耳兹石不亦幸乎秋寒加摄不具

　　○答顾顺中

　　得教知宪履安和为慰碉门议处良为高见但首恶未即伏辜兵事难以卒觧应劳执事久驻雅尔妙筭之余望严备自卫万万承示四书通义畧读一过甚有发明执事之举可谓有益后学矣大抵有宋南渡以来儒者之论如出一律至晦翁论定而天下靡然从之不复致疑于今为甚虽间有异于孔孟之论流于诬??巠之学亦不敢显然以意正之斯儒道之大弊也如仁山为朱子忠臣岂多见也哉熟读后当再奉论来春仲欲试卭雅行当会晤先此申谢愧草草

　　○与范师舜

　　迩者获奉论甚荷启益其云以力行之精熟为知知之真尤所相契孔门慱文约礼一时并进但知行有先后之序尔非谓　于数十年之久义理始明而后约礼以行之也大抵孔门凡言为学便有习事在内非如近世儒者惟以讲论为学而力行居十之一故其所知皆陈疏定版而寡因时自得之妙虽天赃之神灵不齐亦偏滞于讲说而不于人事之内以求知之过也细　论孟当见此义今将平日杂论为学教十条请教倘有畔于义理之当者望更教之幸甚

　　○与李本真

　　久别信使稀疏徒功悬想耳杨生仆门人也茔然玉立文学精慱人品高致非凡调也东床之择恐不可舍此古人谓知弟子莫如师非此邪吾兄想欲闻之故特　告冬寒伏惟起居佳胜不克备

　　○答温民怀

　　伏蒙书物之惠感谢盛情多矣菊庄诗集甚佳俸诵之余菊翁高致宛然可仰旷逸如靖节勇退如若水而遐龄康乐举过之则作者不徒称矣恨不得附其后耳

　　○答杨达甫

　　廷相居庐饘食奄逾大祥伏蒙仁慈远赐慰赙哀感无既中川先生至家备道进德居业非时辈可及良慰鄙怀古人相业养于素履坚定之日而弘济于得时行道之后此非悠悠者可同年而较也颙望颙望风便谨裁状奉谢余区区不能悉

　　○答章以道

　　伏蒙笺教感感所喻开河减水之说甚善使在河之沱流虽土高水浅不得如意工力费而无害尚可也若沁河之开恐决不可盖有害而无益者何以言之仆常登黑羊山见沁水之堤悬立于数仞之上而温修二县之地凹然于数仞之下其口一决其波必四溢而卫辉大名之区皆浸及矣可无令属官一相视乎况沁水入河之势不及泾渭伊洛之大其所以助河之为害亦浅名曰杀减河势其所减者亦万流之一分耳故曰有害而无益者惟高明察之古人诹田于农仆河滨野人也知河为最深故僭此奉覆不罪幸幸
</div>
    <div class="pagination">
<a href="王肃敏公集_page43.html">上一页</a><span>...</span><a href="王肃敏公集_page39.html">39</a><a href="王肃敏公集_page40.html">40</a><a href="王肃敏公集_page41.html">41</a><a href="王肃敏公集_page42.html">42</a><a href="王肃敏公集_page43.html">43</a><span class="current-page">44</span><a href="王肃敏公集_page45.html">45</a><a href="王肃敏公集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
