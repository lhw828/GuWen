<!DOCTYPE html>
<html>
<head>
    <meta charset="UTF-8">
    <title>西河集 - 第 43 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 43 页/共 136 页</h1>
    <div class="content">　　是惟茂族本琅琊宗数传益大迁禹井东翼翼京邑晋阶五工内翰继起着纶扉中翳君善述令徳孝恭刲肉疗母感通苍穹况兼友爱有共被风年虽不足徳则有终佐以内助闺房之雄少娴七诫长协三从痛君好学诵读未逢教子蓄书如聚沙虫楼藏正阁开李邕缣缃四壁与东观同漫言坟索比马鬛封彼名山者传之无穷


　　西河集巻一百三
　　钦定四库全书
　　西河集巻一百四
　　翰林院检讨毛竒龄撰
　　墓志铭【十四】
　　江西饶州府浮梁县儒学教谕王君墓志铭
　　君鄞人祖养吾公讳朝试杭州乐之与其兄万厯戊戌进士在吾公讳猷者割所居居杭州西城生子五皆钱塘诸生其次子梦发公讳一焜君父也又次讳一虞中天启辛酉乡试遂下籍为杭州王氏梦发公生子四亦皆钱塘诸生君为第三子讳起芬字芳人而长子讳起彪者中顺治丁亥进士有德兴县殉难之事按状起彪字虎子以兴朝丙戌开科举乡试中式其先一年君东渡西陵省坟墓于鄞未还渡也西陵举民幡镇海将军守宁波者移军屯西陵阻江而守时首事者多鄞人强君共事而君辞之匿于海濵者越一年
　　王师下江东君始还渡值虎子賔兴归见君执君手泣曰吾将为
　　兴朝官矣明年成进士又明年除江西饶州府徳兴县知县而江西守将金声桓反虎子捧檄行谒征南大将军谭君行间而谭君留之
　　新令诸官未赴任留军前者事平以军功超本级擢用名随征官随征官本捷径人争趋之虎子不欲曰吾赴任官耳既而贼平请赴任方是时贼渠虽授首而余孽犹未解也饶州故山僻多逋冦而伪将董三合饥民乗之与婺贼张天麒乐平贼许宥等重聚洛口四入徳兴城民无守者巡抚朱君留虎子南昌待之既而贼稍散虎子乃驰檄徧谕徳兴民之附贼者而民皆感之多还归来迎时虎子驻府城先行牌调伍伯取图籍稽坊里户口报之行省行省以为能已促之行而居民之来迎者又踵踵至虎子遂赴任总镇穆君饶九道吴君请以兵从而虎子却之己丑六月下车于五垣八月入城越十日伪将董三冲城入簒虎子去幽于十三都之天君庙庙后通弋阳一僧背指曰弋阳去此三十里可逃也虎子曰吾死贼官也吾以逃官死贼也时贼势稍衰无主首将欲得仕官之贤名者为之号召故百计胁虎子令降而虎子不从已而张筵请观伎酒半份武安王舞一贼持杯遽来前曰武安降汉不降曹谁谓汉曰吾奉天子命以来知此邦非汉乎曰是满也非汉也曰堂堂天子莅中国而抚四夷中与外谁非汉者曰然则请君还汉耳遂戕之先是君送虎子时诀曰吾以身许官官所乱此行存亡未可知诸弟能养亲吾无虑矣第吾倘不测非子谁当周旋之而曰诺以故君闻变即走徳兴收其尸归塟杭州随独身之江西号于江西巡按监察御史米君及饶九道呉君请题防而御史难之君洒涕陈説侃侃数千言一时闻者皆相顾叹息称其贤遂谓君儒者可用使之署饶州府浮梁县儒学教谕曰署此然后题盖将以羇君也既而
　　新令撤按差巡抚以变乱初定数更易终不得上请而君以称职行省详院使当请实授君投传叹曰吾所以羇此者为死者请防耳岂为此县博士耶且兄不为捷径官而吾为之遂拂衣行已而徳兴县士民举名宦崇祀学宫君复至徳兴学奉主哭于祠康熙二十七年浙江巡抚金君提督学院使王君以君请崇祀杭州三学乡贤祠又十年君持虎子状诣予寓亭再拜请表墓予时病腹下未应也其明年君卒越二年君子国子生之麟且持君状来告曰亡父卒于康熙三十七年十一月七日距生明万厯四十八年九月二十七日已八十年矣将以某月日卜塟某所而铭词阙然当弥留时嘱曰吾向者乞西河文表吾兄墓而病未遑也虽然人亦有言死后能得西河文庶或幽徳无泯沦吾兄节未白而吾又赍志幽徳也而泯沦矣吾一生用心只此兄事如赑屭不可解盍亦请之或者能铭其一乎则何敢辞矣间尝出西城访寳石山房观君与梦发公读书处湖光山色照暎胸臆在崇祯之季山隂刘忠端从京师还过君而乐之与之论辨理学往返若干日曰山川人物各擅其秀今不可得矣西城旧所居已歴二世而
　　国初兵燹甫定自钱塘涌金以至清波三门附城居多迁去者时虎子捷礼部归里而女兄夫戴京兆岵瞻君方防试下第还为婿赘君家乃露处衢路傍徨无所依既久而后赁有屋之家居之君尝曰人生丁乱离则拂意之事皆能安之少从梦发公游楚中献贼陷麻城略地广济蕲黄间夜走山市里仁防者湖民之甲保者也指为贼缚而俘于官官初不省既而呼愬之然后大惊急令释所缚而导之归其坎如此故后每遇拂意事必曰此非里仁民乎盖通观云君临卒其子请曰脱不幸将以之易名乎否乎初曰否既而泣曰吾初以请防受此官志在请也今可得耶名此所以志矣因名教谕君而附之以铭铭曰
　　矫矫大节千古不刋更革之际始多难言太公夷叔东西异辕惟以官死圣门皆然所嗟伯封寻兄郊原轵深虽烈悲名不宣因之扶服三驱江干不幸赍志留名以传谁言幽閟墓门此煌煌日月在兄弟间
　　凌处士墓志铭
　　凌氏予世交有同官者有先世同籍者有与儿侄辈同计车者独于悦庵君则少年避世与子之早嵗避人走四方正同而其子子健君又往以六艺相谘请有同学之好惜予老未经方幅而悦庵已辞世而去且十一年当君生时丁崇祯之季中原羣盗如豪毛顾东南犹晏安也其时生齿盛四民熙熙士大夫以势位相矜而杭州称繁华之乡苟名家者子出而问世又谁不慷慨思奋兴者况凌氏甲第冠于西浙公自视固殊人亦不敢夷视之而乃自成童以后弱冠以前岳岳然将致万里而一旦骤罹兵革逃乎蓬藋之域无何有之鄊卒以阛阓终举生平所学而尽屏之斯已难矣矧君非无意进取者生既抱异姿承父兄之教家学有自而志又鋭上终日挟一巻歴长昼不辍虽傍晩犹俯首竚櫩隙此其汲汲为何如者而遽捃所诵束所为文稿再拜而投之防间嗟乎岂易言与是岂寻常学士所防及哉非古之所谓髙自蹈而薄于功名者乎迄于今其家之羣从出试者或登贤书或第进士出身或召馆试为翰林官即其子子健君亦以康熙己卯中乡试乙科而君独废居治生业徘徊市门人皆称之曰墙东君云顾君闻墙东名剧喜尝曰吾家数世为显官而食防吏贫不幸早失怙七嵗衣麻衣何以将母自非居墙东其能为人子有今日哉以故公事母数击鲜杭俗时物非最初出者虽贵值不名尝新君必以新进母未尝于口不食也兵革之际人间多传闻每日夕必陈其昼所闻者以为欢母尝叹息谓吾不出门而周知天下之事可惊可喜较之蒙瞍之弹词亦何以过苐不意世故翻覆其为沧为桑遂至于此君有两大愿一大父与父棺俱未塟君营塟两山至足趼股裂而卒以竣事一先世阀阅在新宫桥南初被兵灾既而毁于炀因寄之望仙之左而久不能复君独复故居且造家庙为合宗地两愿俱毕若其自处之啬则幼读乏薪燎每坐暗室必辨色而起以补宵课学书不用纸以退笔蘸水临帖于琴砖日必千字至其身之所衣则自洁服对客外易以博绨之补缀者或诘之曰吾忍忘吾母手纫乎哉君勤于祭祀每以少不及事父遇讳日辄孺慕如儿时或其日偶值隂雨则尤怆然谓家人吾虽少犹记是日微雨寒烟起如缕今不犹是耶言讫泪随下嗟乎如君者可谓孝乎惟孝隠君子矣康熙二十四年君年六十召家人谓曰古人有云人至六十须多为之貌以传于后使子孙继起可以想见其形容夫见其形容何如直闻其謦咳之为快也因自为词以为夀其词曰余生不辰七嵗丧父穉也伶仃母氏荼苦谁曰朱门不异蓬户埋首诵读仰承伛偻经帖苟明青紫可取事乃大谬兵燹错迕辞我管城而业商估严寒不冬酷暑无午漫擅竒赢庶给二鬴于归我室奉我筐筥举男子三摧折草莽祝融肆焰惟余燋土独行防防托足靡所诛茅望仙苟且搘柱劬劳罔极又陟屺枯骨未安遑问跋股幸妥先魂委蜕山坞干也丰也嗣续豆爼孰云其佳已乎犹愈澹泊素秉勿躭歌舞食取其饫何必鲂鱮衣取其适何必楚楚恤其匮乏胡分尔汝资其嫁娶曰余是主凡我子姓亦或稍补拂逆之来理以自矩事得其平虽雠可侣谦谦君子人或相许鹿梦萦萦蝶飞栩栩花甲一周顿欲轻举所俟式谷在乎善树以此垂训兼之作谱越四年卒君讳克訚字步骞别字悦庵钱塘人也代有显官自五世祖刑部公后髙祖讳立嘉靖癸丑进士官建昌太守曾祖讳登瀛万厯丁丑进士官礼科给事中与其兄太平太守讳登名者同举乡试而公居第一祖讳徳国学生父讳龙徴杭州府学生配陆孺人子二长干康熙己卯乡试乙科充国子贡生次丰国学生公卒于康熙二十九年十一月距生故明天启七年十二月享年六十四乃以某年某月将塟某阡孝子干即子健也告予状而谒予以铭铭曰
　　惟君挺生席髙门兮方之靖节为南郡曽孙兮两世家食居丘樊兮羣从绂佩犹然纷纶兮黄门之孙尚有为京朝官兮君特急退甘肥遯兮浔阳处士足相比伦兮予少进取长而沉沦兮栖迟道路乞食者三十年兮惊翔之鸟念及同瘅兮俯仰悼叹等之予之身兮今兹老去方校典文兮惟君之子每与之讲论兮相君之室若堂坛兮宜尔子孙其永无谖兮
　　诰封恭人汤母王氏墓志铭
　　恭人无讳王姓故明崇祯进士直涞水县知县元建君女孙也父旋一君补诸生早卒母凌孺人以苦节着两浙巡抚上其事于
　　朝奉
　　防表之建坊旌里门恭人生而端整有贤名防
　　诰封中宪大夫汤君其原配钱恭人卒求得一良助宰内政者闻恭人贤遂聘且娶焉方是时钱恭人所遗一子三女皆幼穉子裁七嵗即吉安府知府讳修祯者也提携襁褓环膝前恭人以一身兼保傅之任斯已难矣暨修祯出就外傅君既饶结纳交游纷然加之在庭之师友往来请召其间酒浆佩璲不絶于御然且男女婚姻亲串酬酢皆得揆人情而中礼节观者谓嗣徽祚两不媿焉据君状君累经坎迄无宁息至是外宅有洋估市海舶者以犯通洋禁为怨家所发而其人亡去大将军捕逮谓君歴海人藏匿资结当连坐恭人投阁救君不可得犴狴秘密恭人输奁具罄所有通之且谋出身鸣君寃防当事防其情骤加省释然后已康熙十六年修祯以年贡授内阁中书舍人二十年出补常徳府同知值西南荡平
　　覃恩封宜人越五年迁江西吉安府知府晋
　　封恭人其时恭人家居佐君宰家政秩如也既而修祯罢官归越五年卒先是君兄弟四人各有子而君子最长其娶工部都水司员外郎勿箴徐君女又最早以为似续可无虑而修祯无子其卒时君且七十三矣君以议立后谘之恭人恭人曰古有是礼耶于古稽之其无耶则稽之今之令甲乃以君弟洪九君之孙涵为修祯后其时会宗人集亲党告家庙恭人实主持并调护之其事璅不能悉也乃越二年而君又卒恭人向抚子今又抚孙两世保抱无异焉当君卒服阕时恭人年六十亲党请为恭人夀而恭人辞之然而其诵恭人者有云恭人佐君以寛厚遇事出意外必曰君厚人君不负人义也人薄君人负君命也以故君每歴险阻得自解慰而修祯受恭人教自成童以迄筮仕晨夕出入惟恭人言是聴以故两歴大郡而皆免于议至是则艰辛荼苦向之秉政于内者今且兼摄外事毋论樊篱鐍钥廪栈簠簋持饰惟谨即一盂之馈一刺之称亦必再四衡量之然而中外井井各有程度即至盛衰迁变前后荣落不少易其善于持门如此恭人卒于某年月日距生某年月日享年若干其子女婚嫁具君志康熙辛巳将合塟于甘溪青龙山钱恭人墓哀孙涵介其外大父禹臣张君来再拜乞予铭铭曰
　　翳时有淑基于太原亦越数传而嬗闻人实产名贝掌中之珍庭梅有摽归于商孙礼重嗣室宗贵肇禋乃甫脱帨遽抱绣幱以鸾车降将雏弱翰既秉懿榘复饶慈顔虽当中道颇遭险艰庾台脚短文姬首终致完卵覆巢仍全因之嗣子获献
　　天安五花再进六珈晏然如何鞠防联丧不旋不止上计以事去官大树既撼孙枝并残自非巨力谁能仔肩所幸式谷薪薪相传臧为铸返子家晋还宗祊克绍箕裘再延秪嗟禄食半出芜田曩时车牛谁为挽牵恭人处此要为极难尔乃黾勉盖藏不愆盘盂皮币凖挍金钱出入礼度皆云至便古称持门非健莫防云胡不造公然弃捐今兹祔瘗于龙山阡将俟
　　朝赉以贲重泉歌礲片石长存墓门与并存者此石中文
　　山隂张南士墓志铭
　　南士张氏名杉山隂人父灏不仕祖镃天启辛酉举人官晋府左长史曾祖一坤万厯甲戌进士歴官江西布政使司右布政髙祖元冲嘉靖戊戌进士由庶吉士授工科给事中迁都察院右副都御史巡抚江西五世祖景琦成化丁未进士歴官广西桂林府知府其兄景明治庚戌进士太子太保礼部尚书文渊阁大学士諡恭僖弟景旸治己未进士福建道御史六世祖以成化己丑进士由礼科都给事中歴任江西左参议其弟以防成化辛丑进士除江西庐陵县知县南士兄弟四人兄曰柷曰梯弟曰楞皆有才名而自梯以下每出主文社人呼曰三张子三张子当明季以其文行世名噪海内而楞甫弱冠与同邑郑氏举民幡蹈海而死梯病卒南士隠居白鱼潭性孝友事兄若父抚兄弟之子过于己子讲学务躬行砥砺刻苦其于人伦间细大必周无毫毛敢疏忽而尤笃于视朋友尝随兄客维扬为兄执御巡盐御史姜图南遍餽名士之过访者杉捧兄刺投御史门而已无刺御史知杉兄弟来虽无刺各餽六十金防江隂王双白以避人故髠为僧至是同杉寓乞门者通刺不许及通又无餽南士曰岂有王双白来而无餽者此必误也不然使君何繇知我至我当为使君补此一误遂移餽己金换一签付双白去宣城施闰章督学山东以山茧三十丈属山隂徐缄寄南士缄悉为家人办衣不之寄或有言于施君者施君再寄之南士封还所寄曰已拜赐过矣施君大喜急持书示座客曰人言安足信吾固知伯调无是也【伯调缄字】余姚魏以腊月渡西陵旗兵戍者剽其装衷衣过蔡子子伯蔡子饭之裹之以越布单衣时南士居萧山并过南士南士脱身所衣絮袍衣之且贷隣人金为理装或问子伯曰吾亦思有以助之而以念羣从其不能卒嵗多矣且家人雪中皆无兼衣而以厚所薄不忍也以问南士曰友以急投我而我薄视之则安赖有友者若夫吾所厚则生平事也生平不厚厚而临急而较量及之徒薄而已闻者以是定张蔡优劣云康熙二年海上大狱起归安魏耕走萧山复走梅市大将军刋章遮捕之获耕兼逮萧山梅市之藏耕者以锒铛鏁李达杨迁并祁忠敏公次子班孙家人莫敢问道路离立南士挺身走三家为经纪其事县官遣伍伯戍守惧漏所籍而南士乗夜为涉帑且时时渡江入司狱通犴狴往来狱吏怪之执以告提刑提刑大惊初以为异姓非家人窥探资给拟坐而既而察其无故慰遣之及耕伏法南士隂匄之钱塘孙治收其尸而班孙与达与迁并徙塞外防解多一人则杉也解官斥之曰汝欲偕往耶曰当魏耕逃时亦思至某家而徒以舟楫未便故某幸免今某不忍三人者独行欲送之过河而执事以为欲偕往吾岂畏往者耶解官义之劝之返乃嚎咷牵衣而别既而萧山毛甡者为怨家所陷以杀人律负死罪在逮出走十五年中道遇赦潜归将到家而怨家迹之南士亲饰为舟子待之白鱼潭而藏于家越一年逺近多有知者乃徙之南山之天衣寺出入了眎每以茹蔬久私市肉炙之捣鱼虾杂菜而合之为菹日捧筋如家人顾终以暴露徙去康熙十四年南士过禾中闻甡在汝宁金使君署念甚遂独身持被涉江溯淮由颍亳而西直趋汝宁遇于城南之蒋亭相抱痛哭云国家屡有赦籍簿已灭怨家亦散亡尽黄门姜君为君雪其事可还矣遂大游淮蔡十日携甡而归其后五年甡被召赴长安而南士以犹子官广东盐市司提举过其任疾卒君貌朴而气直语鲜回曲然视天下人物皆如一体无彼我间隔而至于朋友尝曰末儒以十伦五教衡量厚薄则君亲至重孰有及于朋友者此执一之学也时中则不然时当所重虽朋友而等于君亲无少磷焉何则中故也非然五品不并列矣故其交友毎如此若其读书则博笃而辨于载籍无所不窥然各有根柢尝讲学留轩座中论礼不能决南士引礼注及汉晋儒之言礼者数言决之当居萧山时知县罗明祖系京朝降官而有文名是年值崇祯己卯大集名士于河阳馆钟皷笙瑟一若举文社者先课文一篇题为徳行顔渊三十字课毕复揭一籖于巻末曰汉人有诸贤名曰顔子曰曾子曰仲弓曰子路子游子夏何人也座中百人无应者南士提笔书其下曰顔子黄宪也仲弓陈寔也张曾子张伯饶也城头子路者东平爰曾也子游张骞之孙猛也汉同时有两子夏一杜钦一杜邺也罗君屈膝再拜曰名士哉盖其年十九云子燧康熙庚辰进士乃为铭铭曰
　　圣学久熄谁能躬行儒墨贻絣弃若蒯绳同此伦类妄分重轻敢谓朋友与君亲并张仲孝友天良性成人我一体不徇虚名其于行事歴歴有徴况兹甲族袁杨东京世嬗冕绂家无缾罂不幸五防与阳九丁三张抱才委诸棘荆我恃良友济危扶倾北海饼竖徐州酒佣天涯莽莽黍离相寻既平急难孰念友生四时位哭徒然屏营百身愿赎于斯冢中















　　西河集巻一百四
　　钦定四库全书
　　西河集巻一百五
　　翰林院检讨毛竒龄撰
　　墓志铭【十五】
　　陆三先生墓志铭
　　先生陆氏讳堦钱塘人梯霞者二十字也父梦鹤公讳运昌明崇祯甲戌进士官吉水知县与其弟毖中公讳鸣时官兵部郎中梦文公讳明煃官理刑推官俱以文章气节指名于世明季尚文社每府县官人各彚其所在指名者板而刋之曰名士较榜帖所取尤为严重而太仓张君天如以庶吉士家居秉月旦辑海内指名与东林诸都讲共采录者合得如干人定为复社时杭郡唯公兄弟三人裒然居首而他皆不与人之造其庐者比之河津之有三门山曰此陆氏三龙门云吉水公生五子长丽京讳圻次鲲庭讳培先生其三也崇祯己卯举两浙乡试先生偕两兄合梓其社业行世而鲲庭君于是年中式一时购鲲庭行书并两人社业并行之号三陆体当是时先生有两弟曰紫躔曰左墄皆名士而年未成也人苐指三君继三龙门后遂以三陆艳称之予是年初赴试塲从祁君奕逺举兰里文社于涌金门外杭之名士唯徐君世臣张君用霖吴君锦雯先后至曰三陆君何在既而丽京鲲庭来而先生不赴次日访先生于板儿巷予之见先生从此时始而次年而鲲庭君成进士官行人司行人曰三门又启其一矣及壬午再试三陆君艰居国变王师收杭州下令乡官在籍者各投名授职里胥到门时行人君避兵横山老母裘太夫人尚在堂夜起呼先生傍徨曰是地去横山逺将欲使汝至横山促之来非吾意不来此吾家门事且此隙所系大死忠死孝未可以母命乱其意如之何先生俯首不能答诘旦而横山讣至曰行人君死牛鼻绳矣先生乃扶母告庙为位而哭遂奔横山收其尸投牒军门曰行人司行人陆某身死取验状讫并诣钱塘学告大成殿右阶下尽等归而奉裘太夫人隠于河渚之骆家庄以圃以渔间受鸡林估人请选举文甲乙试帖并房牍名龙门集取其所酬金为菽水赀而伯兄丽京则卖药苕霅间每月一归省每归必牵一舟奉母居其中饮食欢笑以为乐如是有年先是陆氏以文章为东南领袖先生之选龙门集继先人志也防督学使谷君仿张君天如作明史纪事始末以金币聘丽京作史论已辞之矣乌程庄氏辑伪史艳丽京名隂窃同时指名者曰范君文白查君伊璜与丽京作参定姓氏不告诸本人而标名巻端适周侍郎从闽还见其书不实畔乱无状又不出自馆局犯功令以告文白文白大惊亟偕丽京伊璜合为词检举由乌程县达府将入奏而未遑也乌程知县吴君者以他事去官不得于知府且怨庄氏不遂赂首之部堂防皇上改元之嵗平章者怒甚缇骑四出逮知府以下籍庄氏槛其首者三君披锒铛就道家人无少长皆系狱先生乃先丽京行倍道至都匄其舅氏裘公之都居者备极营救且谋纳槖饘为刺谳地而家之籍捕者以不得先生覆追至京大索长安街适文白之子魏公呼寃于西台谓检举有前词不得罪议遣
　　京朝官就浙按谳先生急南还时叔父兵部公以髙年在犴狴且无嗣前此裘太君生时议以先生为公后有成言矣至是先生曰此即吾父也焉有父在狱而子掉臂者遂诣狱乞代守者曰代耶律父子俱死无代法念君自来不异牖可也既而谳上
　　上怜其无罪得不坐康熙二年五月狱解先生奉兵部公归立为后越二年兵部公卒先生行三年丧礼而丽京自狱还辄郁郁不自乐每曰防以我故覆宗至是居公丧服除嚎咷拜公墓辞曰犹子不肖防使叔父死于牖今纵不能从叔父地下其忍阳阳居人世哉遂托以逺游不复归先是三龙门公惟吉水公有五子而两公阙然因预奉裘太君命以先生后兵部公而理刑公则紫躔嗣之至是紫纒左墄皆相继不禄独丽京承吉水公祀主祼器重大先生将寻兄稷苗而风刺于骨惟兄子寅旁求之见公于徽州已为僧矣牵其衣不即舍遂奉之归乃为先生疗风疾且日会乡人道故旧示无去意伺先生疾稍愈顿失所在嗣后再觅不可得而寅于康熙丁卯举郷试中式戊辰成进士然终不能再出门身死先生乃孤居里闬授生徒四方从游者如归市自东西浙至他省多有景行不得前者同郡贫士觇闽中慕先生名乃饰为顷丑懐爵里投闽名士闽名士争辟馆舍执一经请委挚门下值莆田魏君虎上以北行经杭州造先生庐惊曰此真陆先生耶先生乃笑曰彼亦名士徒以贫故借仆名且安见仆非伪也初先生生时有文在手曰才人暨弱冠曾卜梦于于公神公饷笔一斗始窃自喜至是叹曰才者材也吾将籍管城材多子弟矣两浙开府张君运青者裘侍御本房师也侍御讳克美为裘太君之侄与先生中外兄弟以言事得罪居于家开府谓侍御吾欲延陆先生为国人师能曹丘耶曰能顾先生守段干节必肃以礼币而先于门然后某从容导之开府如其言先生初甚拒既而诺又既而幡然以从开府乃大启义学搆书院于万松山巅集通省学士读书其中奉之为十一郡之师每大防赴试者数千人惟先生进退焉事竣辑其所讲四书录顔之曰大成而梓以行世当是时世固重先生而兼诵开府之好贤能兴教云予医痹来杭就人问先生起居曰此三先生也杭多学人不敢以二十字呼先生而必尊之以五十伯仲曰三先生三先生不相见四十年矣前此二十年予避人湖西见丽京于庐陵城下问之从赣还也既而返南昌再见于吉水之水次曰拜吉水公祠也惟三先生不可见然而少壮出门垂老还故乡曩时亲朋并无一存在者而犹得见先生于七十之年不可谓非厚幸乃相见无防而先生以八十有三遽先我卒然且卒之之年计之即当时见之之嵗则是百年而一日矣先生初娶赵孺人贤而早卒生子二曰丰曰兆爵而纪孺人以贤继之生子一曰正夫皆以诸生能文章当时羣从指名者长繁弨行人君子也髙才不试次寅丽京子进士又次冠左墄子以康熙庚午中北塲乡试丰兄弟皆与之齐名而丰尤着铭曰
　　从来名家出自礼官因义责实严于申韩当其盛时载书鸡坛文章烜若气节皦然降及末季犹以名先平舆品目界休引延誉士雾防大义日宣张霸曾子黄宪顔渊爵刺逺布盟词髙悬君家前游实领百贤豹达五里龙开三门以是兄弟饶为文篇五常未着三贾遽传悬圃积玉乃超云间既入
　　本朝门户改观王蠋缢树龚生抗咽卖药韩休采薪百年乃谋养母终栖林泉何意不吊荣名招諐象齿忽拔兰膏自煎叔縁伯及党因钩连五属异狱三亲同箯公冶圜土夷齐皇天将输金矢兼谋槖饘籍兹呼救因而矜全于斯肥遯亡名变顔夏氏林虑焦先海壖鸿飞防防弋何纂焉仲死伯去孤居里闬爰授生徒鸣皷设筵授中国室进都养餐开府捧几侍御执鞭大辟讲院万松山巅明经四十习礼数千七十县士咸呈简编舆无歌鳯堂有衔鳣外市公超东家郑某也半生匿迹人间老而相见因思从前奈何顿别有如朝烟惟君大名千秋不刋亦惟有道无惭此言
　　山隂金司训雪岫墓志铭
　　越中以词禅世者三人一吕君弦绩一吴君伯憩一雪岫也雪岫为弦绩馆甥曽学古今文于弦绩其治古今文不啬余力顾爱雪岫之为词因问亦为之而与之并名当是时云间蒋大鸿为蜀词宜兴陈其年为南渡词各辟门桁以不袭草堂为能而雪岫则上自六季以下迄金元殆无一不有而绮霞词称焉尝游岭表与弦绩伯憩三人者为两广都府吴君上客吴君故善词而三人者以新词与倡和角逐四顾无座人府中优僮充四厢乐部各能歌三人词教头曳长拍优僮扮演而民间效之凡里巷防色相窃歌新番院本称盛事时都府以良日请召賔客呼外厢防色承应三人坐上坐都府把金斗约曰吾欲仿乐工唱凉州词故事觇所演谁词以卜甲乙及登塲则雪岫红韎韐词也都府掷斗令羣优实酒环献讙噪达内外左右厢军争引领观叹以为豪云予归田而伯憩死两人故无恙也康熙壬午春弦绩又死予以不得讣不能哭暨冬而雪岫即以其年死于官是时予大病防死未知也越明年孝子渡江持状请所以题其墓者予乃为位于寄堂之门哭之延孝子就坐问故孝子曰亡父客年官湖学司训而湖无官斋赁居于天宁禅寺之僧房甫入门恍然曰若吾故游者何也乃于长至后忽不怿命搨万佛阁左石壁所刻马祖像系宋元符年从江西靖安所传摹者展对久之次日索清泉涤齿取厯书视云午时吉至午时遂起坐不语而卒是时颁白久及五日殓髭髯四张忽变正黒色汗珠颗颗起两颊间不拭而防嗟乎是岂偶然也哉君讳烺字子闇明太常卿楚畹公之孙也生子四皆知名
　　本朝龙兴而诸孙多通籍者予尝为君从兄郯城君志墓门石深羡其羣从皆髙才好学以文章表见于世而雪岫尤最顾性孝每以父早世不及躬视养事为大憾而父伯星公则又以好善于崇祯之季赈救饥饿死而享其魂在天帝所予亦有文纪其事而君于先公所行必踵而效之推所有以济不足友朋之赖之比比也意广喜结纳座中罇酒无虚日而又以门髙誉逺天下之识之者众尝作观文大社于龙山之麓筑观文堂以接逺近之至止者自浙东西以及三吴诸名下皆与通爵里订氏籍而弦绩是时则又以耆旧为前游实领袖焉君尝之白门太常公曾以侍御史督学其地其所拔诸贤或通籍或不通籍尚有存者而君又复以缟纻与之往来一时投贽者塞衢路观者慕之君美仪度意气慷慨每与坐谈具典午风概咄咄争上弦绩夙善谐谑当之蹇澁顾善于行乐每疏胜地为居游予尝过其宅并过其所搆竹屋必有花草书巻酒具及座客斟酌词意勃发其尤可念者宛委山边辟广园如干亩葺太常公所筑亭榭而散植竹树引泉凿石于其中暮春雨歇黄沙涨天早食后登台四望南镇祠桃花与初日迸出灼然若朝霞之晃于衣因大书绮霞二字于石壁而以名其词君生于崇祯十四年九月二十日卒于康熙四十一年十一月八日受年六十有二以前一年十月由贡士敕授儒林郎湖州府儒学训导元配何继吕即弦绩君女也子八曰垓曰防曰堪曰圻曰埏曰垂曰坊曰均皆能文有声某月某日将塟某阡故人毛甡者哀之其哀词曰
　　昔者三闾氏以英词自文降此调六季变作江南春惟有崔蔡徒耀采惊殊伦用是屡施易五旦六间存少偕姜公子仿作蜀体新出走旋悔之弃置勿复陈山隂金雪岫时防西都賔观文出丽赋讽防追楚均四家骇谣俗三峡倾河源偶以调笑弄杂入皷子弦因之谱技录窃播勾栏间节度开幕府八部承賔筵献觞走胪头罗拜驱梨园嗟君本孝友晤善之子孙乃以乡贡入对防公车门吴兴旧学舍借作司训官明经类匡鼎治事超胡瑗如何十阅月竟卒于竺干应是再来者新巷犹故阡结趺且拱别面目如生前独予年八十左顾谁比肩老友独弦绩亦既返我先賸此柴木质讵足金石坚我将赋招魂附尔宋玉篇老年戒为词以此当偯言敕封儒林郎玉宗徐君墓志铭
　　徐氏为杭州右族其先人以旧朝勳爵从上虞来迁代禅簪绂越三世而门巷新辟即以衣冠着于乡先伯兄司教仁和曾倡仁社于钱湖之濵徐氏与社者不一人而其翘然而最名者玉宗君也玉宗君寄籍湖州与其弟玉天君皆以名诸生为文坛要襋曾于甲午庚子间悮中副科慷慨不得志尝寓其意于阜通之余相视以时而趣日中以为业其言曰士人居牛衣困匪今矣顾逮今而困尤剧仕进无日本无学术之可见而仰有事俯有鬻关匪细也身安于蓬戸而子姓因之根苦则瓠苦亦何足怪独是先人在寝应有妥侑夫尽物尽志非礼不将夫所谓礼者谓物也具也物具不足以将意则礼安所施是以礼有四举曰恩曰义曰节曰权而必一营之于物然后其礼办其志行其事备所谓一营得而四举见焉故夫孝子之事亲也乐豫其心不违其志意娱其耳目而安其寝食向非备物则敦牟巵匜何所充实枕席杖履何所撰择稰穛蕡稻何所需桃李梅杏樝梨姜桂何所给又况賔朋姻娅盘盂馈飨车毂刀错皆与在堂为周旋得之则愉不得则戚而极之养疾又极之送老縿幕锦帾荐车荐马自非防者三之贪者五之料多少而通有无不得也其言如此以故自迁祖至今恢其里门虽曾遭祝融而故为完葺塈茨之又丹黄之其在扶侍则燂沈敛襡执牀而举几靡勿尽力而至其累营丧塟自饭玉熬蜄以迄荒齐苞载膋萧膰防诸节无不弹其仪刑而备其名物世尝于此观礼焉然且父兄子弟后先妯娌熙熙泄泄雍于门而肃于宇至于婚嫁欢宴玉帛往来丰已而啬人推有余以饰不足其余事也嗟乎若此者可不谓身名俱泰大丈夫哉举世而窭贫也读书居士林忝膺一命而家无儋石祭衣之敝而寝栌之壊往往矣夫经财无赢必不能以攫却秕之粟而乃在野无亭林在园无里宅雕胡必不生于墙江鲤必不跃于水苟非扬一釡之金涌七年之谷欲其敦五教而洽百情安可问也吾读君状而重有感己君本四子而长嗣兄后次子澜闻人也曾以年贡对防于长安门外司敎分水分水文学遂因之大起此固克有家而善继志者乃不以予为不文介张君禹臣徒跣而谒予以铭禹臣云吾生平服君者三一侍亲孝方太翁养疾时礼应祷司命井灶以及家庙而杭俗尚祠斗设星坛而礼拜焉君搏颡阶下胪臃于血疣而不知痛也一遇物厚家不戒于火庐井销烁庾廪盖藏多所失而时适敛租君反减其租以谢天谴彼受减去者相率上指曰天无亲焉一持事断王父母棺穴于蚁迁塟丁家山其择地也肿胝趼足而后得之乃既塟而君兄弟家遇小且有牵讼于官者遂谓地不吉复议改迁而君执不许夫塟以安亲也亲骨受虫蚀不得已而发所寝今寝处已安徒以生人小失利而欲借朽骼以徼非分何可坚不为动及其既事寝而议亦遂息系曰君讳之琏字玉宗归安县学生也以子澎贵
　　敕封儒林郎元配沈氏
　　封安人生子四长防为长房嗣子次澜次津次澎女二孙三女孙八先是君父绍川公生子三君其次也长兄玉衡公为前母萧太君子及萧太君卒而后君母王太君继之然而君兄弟三人如一母子及玉衡君生子瀚已将成丁而玉衡君卒君其时推财与瀚且为瀚娶妇冀以有立而未防而瀚又卒君乃告祖庙而继以己孙使长房不絶于祀固也特是家产本三析而已得其二不安乃商之王太君谓三儿俭徳好读书治家无所赢六经不载人后礼三房倘生孙请同为瀚后而均其财何如王太君曰善乃集宗党婣戚以母议为礼议定其友让所及又如此君卒于康熙四十一年二月十四日距生明崇祯五年八月八日享年七十有一乃以某月日塟于某阡而系以铭铭曰
　　惟士术学希圣贤降而词业以举牵君并善读保傅篇首以苍颉六法传每作书势成飞骞试事得失何足言诚惜谣俗衣啄专穴书钻纸难逢年山深兽往鱼赴渊时用知物同流泉勇能决防仁可全无财不悦敢晏眠乃能乗暇师计然孝友任防从所便推甘让肥共暖干馈食何俟不击鲜既肯堂构灾无权况有嗣子能继旃出车有鹿庭有鳣箕裘从此为冶相彼如斧如屋椽前列牲石载不刋壁衔鐟袵苞韦编春秋享祀年复年
　　山阳刘勃安先生墓志铭
　　山阳刘勃安先生名士也予避雠之吴江顾有孝谓曰张元节出门其所投止皆名士得不败倘至淮勃安可寄也及渡淮而山阳令朱君予故友也舍予天宁寺而饮食之因得匿姓名与淮人士相往来湖西施少参以入觐还见予所赋诗而惊曰此非吾友耶何以至此遂遍觅不得而淮城渐有刋章布府门者先生亟藏予而家无簃房设苇榻而张之屏牖之间家人厮养声相闻顾日夕备酒脯洁防恭敬如是者一月且为缝绽衣乃去予尝曰去家别亲庙仰星而行牵衣者呱呱可谓惨矣然犹不若去淮之苦三往三复不能决盖有所感云先是郭君禹玉为先生文友贫而无子其所遗妻女以指食不给先生谋于其所亲周君抡月给防米至其女得壻乃止而桃源田子綖先生弟子亦以家难狼仓走京师遗父兄嫂妻四棺空屋中旗丁豢马者覆其棺而埋马栈于棺傍先生贷钱塟其棺然其诸生籍在学不试将削籍先生复贷钱懐之赂学师学师初受之及再试再赂学师幡然却之曰仁哉刘先生我亦师也先生既独为君子尚忍受先生贷钱以充我赂哉倪天章者临清名士也寓于淮予与先生时过之过必饮其堂堂前薜荔墙丹黄烂然每饮酣必面墙而立叹曰吾所难忘者此薜茘墙矣及予寓蔡州闻天章割其堂与先生共居堂前薜茘墙两家同之又既而闻天章不得志于其家人独身出游暴死于马陵家人以无子故不能留发其财散之独以先世所遗宦游什器卷轴并书册狼籍邀先生一观且令先生择所好取之先生不少顾既而并请以所居之堂损其值以贻先生先生仰天曰当萧山君去淮时指此墙曰吾他时来淮仍当与君共饮此以无忘此墙今若此吾能独对此薜荔墙哉萧山予邑名乃急移他所遍搜其遗集而题其墓嵗时祭之先生一贫士而中外亲戚并师儒相识往往仰先生周旋然且三党多坎每以身后事孤坟孑庙厚集而遗于其人使其人逮死犹諵諵子姓一若逋积之不能了者岂天之好责仁人特畀此重累以成其名抑贫士数竒偏遘此耶先生本代州名族其先人六世仕宦皆以代州卫通籍而中迁于淮祖父伯仲犹以诸生还代州试惟先生与从弟云中暨壬戌进士洛中始为山阳籍诸生而伯兄寅中则又以矫矫分所居寄籍扬州顾羣从在淮多贫者而扬州兄尤甚垂老无子夫妇飘然归先生先生喜且泣曰吾兄弟少而合长而分今又合矣此连理枝也千文曰同气连枝其是之谓乎因以第三子后之而养生送死忳忳焉尝为子妇病治棺具而病愈不用羣从有妇死已给棺去而先生从外归不知也闻有从妇死急向内曰何不以棺物与之曰与之矣外大父杜公与舅氏广文公两世以经术鸣于时先生尝从杜氏学而已而中絶惟余外王母董太君于堂时先生方丧母痛母不可见遂迎董太君归养曰此吾母母也其后塟董太君于杜氏之兆率诸子共往曰吾何以使汝等偕来此絶墓也汝共识之矣盐城王公为前朝护军守府见先生少时有文名慕而妻之及归而王孺人贤知书与先生同心先生之得为君子实孺人共成之顾盐城水灾王氏良田数千亩浸于水中官吏追呼无虚时公年七十余生一子未晬而公卒先生先为经纪其丧命孺人携其子及诸妹之未嫁者来山阳而身以营塟事重还盐城忽清水潭决且霪雨浃旬日盐城庐舍尽淹没而棺为水漂不能救徒手而归乃遗孤数嵗与其孙同时痘发先生大呼曰吾刘氏尚可无此孙王门不可无此子因并力治痘痘竟愈而复以他疾殀死其后先生易箦时舌僵不能言诸子请命初不答及再请则愀然巻舌言曰吾惓惓者杜公墓倪处士墓某墓其嵗祀法则久已命汝等矣独汝外王母坟在浸中外王父柩为洪水漂去于心终不忘或于石塘祖墓傍画一隙地治两椟而瘗其魂题曰故明某官某暨孺人某与杜公诸墓共勒一祀典而随祖墓以祀之是吾愿也嗟乎先生至死犹惄然于亲故间乃至此先生讳汉中字勃安又字拙安少时举诸生第一既而院试复第一食下士禄当是时试无出二三者康熙十七年贡于廷至三十九年始入选格
　　敇授江南池州府东流县儒学训导曰吾老矣以疾辞不赴越一年卒时康熙辛巳距生天启辛酉年八十有一配王孺人先卒子五曰仁朂曰义勉曰智励曰信嘉曰诚务智励为兄后而此四子者皆能以文章为诸生或饩于学或贡于成均先生既以身为教孝弟忠信而诸子能继之以父为师以兄弟为友朋其意防谐合一若陶土之依模而冶金之就笵者予儿每随计过淮必进谒先生于床下与诸子齿序如一家人尝见先生蓄庋秩夜必三食诸子虽大寒至其时必羣起而环奉之嗟乎天之报仁人则亦厚矣先生貌庄而气和于物无竞而必不好谄即简亦匪傲一切坦坦去牙角而每当大事则岳岳不可动家如黔娄而舍养亲故且过于薛公之所为即有时遇盗蹠亦必以仲尼之诚待之予往志墓无溢辞至于先生则笔短幅窄百不悉一然且年老词竭墨未燥而泪已结于志踈矣乃附以铭曰噫乎先生惟人伦宗才越公干徳过祖荣矢将剸象羞为雕虫展也好学而惜屡空气当壁立言无雷同世争买骏君方首龙奈何坎艰于遭逢尔乃笃行聿砥厥躬出入干阳家门肃雍齿与道劭文偕教隆髙朋逺来如云相从吴隠孝义裴楷清通训足导物谭皆发蒙况敦睦恤时懐瘝痌虽乏恒蓄还轻素封好籍缓急力周贫穷所痛张俭曾投孔融掩浆牖下受书壁中嗟彼归赵犹酬居嵩我独恝然深惭此衷淮山峩峩淮水淙淙猗翘然者先生之宫






　　西河集巻一百五
　　钦定四库全书
　　西河集巻一百六
　　翰林院检讨毛竒龄撰
　　墓志铭【十六】
　　皇清敕封文林郎弗庵卢公墓志铭
　　予避人东归在康熈一十二年值邑之师氏为定海卢公以丙午中式第五人解省典教萧山予执摰复业见其坐臯比慷慨谈议磊硌而光明真人师也顾懐抱充斥时时以学问之气形诸面目一似不安干鳣堂者然且领解未几两诣公车门甫展利器而善刀而藏心窃疑之暨予召京师丹徒相公以学士方掌院事即曩公中式时主文官也见予骤询公近状且促公赴试不报会
　　上开制科故事科目惟制科最重凡有学术者不限己仕未仕皆许入试掌院已荐公而公复辞之且公长史学熟明代掌故方试浙时
　　上厌薄八比改书义为防对首以明史大事次第列问而公巻岿然冠一经条对甚晰至是制科所取中悉授纂修官
　　敕撰明史凡靖难夺门诸大事多奉公文为蓝本而翻以未试不得共编纂为史事憾尝举此意窃问公同乡之仕京朝者曰公云吾本无宦情昔有乞授知院官为禄养计者曰有母在也吾方为养母恋此苜蓿而舍之安往以故日侍太君侧不离寸步暨太君亡后即改授百里而弃若敝屣其一出一处始终为太君若此乃予遽请急而公已先我还里举生平经术诸可以为世用者悉不竟其用抑且旄邱诞节驰使拜通徳门而孝子覆劄径以公丧下穸碑属门下记事曰先生命也予始为位哭斋宿铭石按状公卢氏在前朝以氏族显入明有讳夀者以元代平章阁下元帅从龙有功世袭为军官越三传讳全调守宁波卫遂家于官占鄞籍焉逮公祖讳世由诸生改袭论征海功进本卫都司公父讳望龙生子三公其长也公世以军官传虽诵读不辍间为诸生而文誉未显独公兄弟皆向学秉性特达博习古今文矫矫出侪辈上既各补诸生而公复髙等饩于庠较有视世廕若疣赘然者当是时公父已里居厌弃俗务际遇
　　兴朝张弛得自在日以父子兄弟讲论古学晏如也而同卫嫉之强公父起视事且责捍漕督转粟京师公告官请身代不许窃念父春秋髙中途服勤谁克代手足烈者乃抛书巻随之行旧例漕粟覈盈欠遇有亏缩主漕者偿之至是下新令并责餫官使旗丁分帮共偿而公父所欠虽较他帮为末减顾亦不下数千金遂留公父京师而公以匄贷驱驰其间尝大雪从通州还雪深埋马膈一步三蹶而公冻面向北风行鼻垂冰若檐凌指裂不能把鞭防下马僵卧羣扶至坑间而公父傍徨虽捧酒灌公齿而身先齿戛且故为歌诗以示整暇临灌临歌而意色惨烈声咧不成咏公恸而起甲辰丁父忧防至灭性既而曰吾养吾母而已乃以康熙丙午举乡试经魁领易房解尚书省时新改书义争梓公文作多士法式一时五防对风行天下傍人皆手额而公痛父不及见不少展容色且窃虑解省当违母侧踟蹰不即行及既行一再赴省试才满六年遽乞以署教谕事得借迎养然且既署事后例仍许赴试而公执不赴前所云典教吾邑及辞试是也乃其教吾邑则实有可记者邑有杨中立祠名道南书院前时魏公文靖曾讲学其中公率诸生祠两公必考辩经术取其有禆于世者虽名讲学实以大用防厉之且士习日靡矣主教席者多以桑榆暮气饰其惰归而公负伟略俨然若堇铜之发于硎随所裁割皆能使下邑士风为之一振然且保全善类不遗余力故事督学使行部必敕所属学举优劣以示惩劝而公所籍报只以优而不以劣诘之曰他郡自有平原自无也及其再行部属再举而公再借报仍以优而不以劣诘之曰牧者失所牧牧何罪牧者之罪也以故终公任并无一生以劣报者至于宫庭之严胶序之肃礼器法物之整齐钟皷笋之修饬以及圜桥頖沚防门星陛改堕壊而就鲜新其余事也乃自壬子莅吾邑至辛酉才七年而太君又逝太君八十二而公年亦五十三矣虽犹是服官年而壮行强仕早已不逮向者为升斗之养不择委吏司樴而今则风木累接釡钟安赖且天生公才有似终吝其用者甲子补嘉善学教谕其明年遽授贵州镇逺府镇逺县知县公本不欲行顾以县逺辞嫌于择肥瘠以定去留遂捧檄往曰吾此行以为民也虽期月而已亦欲使民霑口沬去因徧相其地大抵洞深箐密杂苗獠其中前有石屏山而防水界之府治萧然枕山麓而隔水为县诛茅作防事外无城郭旧以兵燹故曾招湖民实其地顾村岸廓落念无可以恵民者独计此地为滇黔门户邮驿如织自上官往来与客使之至止者凡轺传置递多以居民任力役而亭堠濶略问有扰及庐舍者公一切禁之民役以官雇而公私置舍各有界画居民閧然谓数百年来所未有伐石屏山石勒碑于县治西中山之阳乞侍御刘君记其事侍御谓公曰此君侯一片石也既而公以疾告归民留之不得各率妇儿送出境嚎咷而返公家饶藏书自先世所遗并公续置合不下如干巻悉分籖弆之及还里居出所弆于庭慨然曰吾以此消残年可已生平谙国史并多识明代事既以防对明史起家而究不得入史馆撰史终抱怏怏乃就嘉善钱塞庵所作表忠记而为之续之徧搜明代名臣诸列传取其有预于致身者或生或死或分或合既勿诬而又勿轶钜节不得遗而纎细毕备初成八巻名续表忠记刻之寄园而既而再续复得八巻刻之江右藩辖署中假予为序言乃更以搜讨余力网罗未尽遂成三续则未刻而卒顾临卒时犹复以校雠之疎义例之缺把巻浩叹似乎文章一道亦仍不竟其用者然而忠孝性成必求尽志如同邑李君向以寳庆太守死献贼难者既已作专传犹于归田后节啬其词入府县志甚至里人有侵其居者必清而还之且题之以石曰忠节里盖好善之诚如是其不可已也公卒于康熙四十七年六月四日距生崇祯己巳五月二十五日享年八十系曰公讳宜字公弼又字弗庵函赤者五十字也世家于鄞以定海籍由署教解褐知贵州镇逺县事封文林郎配俞氏封孺人子三长逺宁波府学增广生次选定海县学生皆继公起有文名次进先卒女一孙三娶嫁皆名族铭曰猗嗟吾师人伦楷模秉徳最上赋才特殊宁谢勲卫言攻诗书学冠柱下文通石渠以是米廪遽升公车初縁服劳代父转输继因奉养随亲辟纑纵膺一命已届三余生平抱负偃蹇莫抒赖兹鸿防家遗鳯雏云津并跃鲤庭争趋徼荣
　　纶室琢石泉闾百行罔缺千秋不渝南山崔嵬东海萦纡翳坟然者先生之居
　　皇清诰封恭人方母曹太君墓志铭
　　予举制科时与部试进士同嵗解褐且与是科馆选者并同时入馆以故称同年同馆兄弟两相合并而维时有宁国二先生者在合并中一宛陵施侍读世擅理学而一则南陵方位斋先生以初读中秘有君子名予尝入宣州防馆聆其乡人月旦曰文章孝友二陵均之至于践履笃实则南陵且争上焉予时见先生倍敬礼之暨予请假归而先生歴仕方州彼此间隔者三十年今康熙辛卯予年迫九十卧病山中而先生以恭人筮塟属予志墓遣孝子帅使不逺千余里手捧书币馆于杭州之邮亭而使者渡江踵门请命予久废笔砚凡以文字相属者概所屏谢惟此谊不可却且念老年迟钝又采薪未愈但请稍假时日使归再来以渐图报命而主于馆仆于涂知先生家训严整有凛然不敢越者且主仆警肃惟恐逆旅久稽有悮使事因急为发册读孝子哀述并先生自为状叹敦伦笃纪其于母子慈孝夫妇伉俪间志意舒促肤膜寒暖无不周知刻切洞彻姊膈愧芜词不辑无能收罗十一以表懿徳但口授仓卒付录史去按恭人曹氏宋武恵王后家于太平之芜湖十嵗而孤依母骆孺人以居稍长始择配无当意者许宁野者陵人也而授书于湖陵之学人捃诸会课文以匄许甲乙恭人叔父螭班公工衡文而与许交善尝就许所观诸文有乙而无甲及得先生文大惊曰谁与作者曰此吾陵方氏子也方氏故名族而是子失怙只与兄嫂侍母李太君丁年未聘顾王父旭日公以宿儒家居虽席窭而家声犹然着陵邑间曰得之矣遽懐其文归告骆孺人且强壻之骆曰孤贫奈何曰子女各无父天也若夫贫岂有作是文而长贫者耶因借许蹇修遂委禽焉防譌传官选民间相争为婚姻骆请壻来湖亲迎之一备不虞一即借此以觇壻也先生不摄盛不御墨轮不服爵弁与纁裳只衣故时衣骑驴到门别具笋为迎车登堂奠摰遽行壻见礼然且书生不支饰举止濶略时亲串来观者咸曰此儒家风格也或曰官娶俭故如是也惟恭人一门心安之暨归而家无东西闱只与兄诚齐嫂陶孺人联翼室为闱房一切奁柂什器合而不分虽姒娣如姊弟然当是时恭人以弱年间关来归不特是地土风本未谙悉即其家行习亦且茫然不及觉所恃秉性庄淑婉娩而有礼一时王舅与老姑交称为贤顾其间有大难者方氏世孝友家教严切老姑李太恭人曾以刲股疗先太姑疾服勤逮死实有委踬难告语者以故御家无嘻嗃不略细小每不示意防而使之自省虽恭人敏慧能曲体且不惜诎意乞陶姒指示然犹偶失老姑意跪恭人牖下不令起赖隣妪适至解之终不知怒何在且亦未尝告先生曰君家妇难为也恭人与陶姒分侍姑寝且分主馈食而劳勚尤甚尝冬夜入防室料检诸鬴鬵匕箸灯未烬而纺车与纬籰随之乃衾甫浃脇而荒鸡鸣四野间尝曰欢娱嫌夜短吾未尝欢娱而夜翻短何耶至于馈食之将倍加曲谨李太恭人善痰疾蓄佳茗作良药恭人日濩茗顾未尝以涓滴入口或问茗味何似曰不知也先生以耕读相嬗原鲜负郭至旭日公逝时李太恭人孝治丧过厚鬻膳田以供敛袭遂至乏食先生为经师济以修脯枵如也会嵗祲斗米千钱恭人储米供老姑而身把糠籺瀹藜藿羮以和之先生见之不自安曰何不损粒米入藜藿中耶曰姑米有防何尚堪减损若我辈则何不可年不长饥米食自在也先生诵其言而去已而家日落入夏无帐太恭人撤旧帐与之而麻缕旒裂不能受鍼紩恭人缀纸番以糊其隟至冬夜所覆犹是嫁时衾而其面以产儿时裂作襁褓今所存只枲着耳先生尝馆归以两足入枲着中坐而涕泣恭人慰之曰不犹愈于牛衣乎康熙丁巳先生举于乡己未成进士以部试第三人冠一经改翰林院庶吉士名震京师乃甫入馆而先生念太恭人遽思请十旬不得因羇馆间不幸未终馆而太恭人已疾革时诚斋与陶孺人虽同视易箦而附身诸事一切通责之恭人自属纩以迄帷殡了无遗憾暨先生奔归而坐飨成事唯苫块而已及甲子服阕而
　　覃恩适至太恭人与恭人例有
　　封敕恭人泣曰先姑盻子贵幸及一见顾
　　恩封已不待矣今冠帔虽荣只吾姑画像中事耳我何忍受之其孝如此先生补曹事暨使东牟苐勤劳王事不名一钱虽称宦游无异学究而家用艰难则反倍畴昔膝前男女俱已成立婚嫁之余加以师傅无非恭人周支之暨先生守汀州始一随行称官夫人焉既而汀南海溢蛟蜃翻窟起城郭庐舍半洇于水先生骤出境相地抵捍而民间之呼救者声连数十里恭人亲帅僮仆召蒯舆皂募官舟百余艘四出救之且曰民饥矣沉灶安防命诸子煮糜饷民而诸子难之曰如悬帑何曰俨然为民上而民死不救罪将谁贳若以悬帑罪则虽鬻官身以补官厫亦而父志也及水退满城民命皆无恙越三年丁亥恭人卒汀之人男哭于衢妇哭于寝及丧归满城子妇皆攀柩哀号时诸子皆匍匐行民争扶掖之且大呼曰公子毋苦夫人之徳上通于天矣各手饭一盂奠之柩前曰所以报官糜也恭人以康熙四十五年十一月廿七日卒距生崇祯十六年七月二十二日享年六十有四康熙甲子以
　　覃恩敕封孺人己巳
　　诰封宜人庚午
　　诰封恭人子二长于璟嵗贡生娶王氏同邑山东都转盐运使司兼理盐法道副使讳奂之女次于琬嵗贡生娶胡氏同郡陜西西安府华隂县知县讳岑龄女次于珣邑庠生娶刘氏同邑选教谕讳璧女女二所许嫁皆名族乃为铭铭曰
　　恭人氏以魏基中间系出武恵遂籍芜湖之湄由阀阅启门楣本窈窕求匹居何幸值非常姿文章伯忠信师甫问名未请期遽亲迎而来归匪无酒饮庶防惟之子其家宜髙堂贤推思齐有徽音当嗣之虽健妇门戸持出蒙袂入餔縻纵窭乏不克搘仍殚力事盘匜洗与腆何敢违况牖下季女尸瀹苹藻洁明粢修馈祀咸借兹即婣卹抚孤曾不吝舍与施其钜者相夫子奋羽翮翔天池展文轴占斗魁登槐堂入纶扉徼
　　宠荣拜显懿受六珈与副笄然且随闽海涯拯民溺救民饥布袵席登灾黎每称説犹痛咨今膝前皆名士传孝友敦书诗以世济绍前徽比丹艧加塈茨应次第膺赠貤矧恭人下窆碑将琢石蟠龟螭只封树非僭侈祔此室亿万斯脱不信视此词
　　孙监州君墓志铭
　　君世孙氏为姚江八族之一八族者前四族为毛卲徐韩而后四族则孙王并吕谢也后四胜前四而孙为尤胜自前朝正徳间忠烈公燧以江西巡抚殉宸濠之难其继之者一传为宗伯公陞尚玺卿公墀都督公堪再传为太子太保冢宰公鑨少宗伯公铤太子少保司马公鑛太仆寺卿公錝皆以父子兄弟为三公列卿而三传而少保公如游直以东阁大学士为嘉靖朝元臣其间台省相接以羣从进士为京朝官者指不胜诎以故诸孙聚族多在东浙惟司马公后有月江君者偕其子安山君以豪华迁杭州挟日中术借羣从宦游通车牛于赵代之间累致千金次子仲安君则君父也崇祯十六年君生敏甚五龄就塾学即能兼塾门之读而时丁国变米脂贼犯畿辅歴壊贾区于隆平宁晋诸邑辇所有入关君三世居积之在赵代者悉辇之以去而家遂濩落入
　　本朝君束发就试无意进取但以保家门自视而扶侍南徙即仲安公之菽水渐无所出力葵负米虽把数巻无所用乃四顾叹曰仁义与礼所由生非财莫任固也然而端木赐贤人也其亦何道而读书仕卫复能观物于曹卫之间岂生其后者必失之遂决计北行就四门国子入试成均名曰进取而实为积着之计当是时君在都多交游即朝贵如曹司成王太仆髙宗伯辈亦以艺文相往来尝曰以君之才安患不虎跃而沾沾蝇殖夫何为而君谓不然四民困极矣士尤困知鬭以知物不能也守缦田以作庸犂无其具也立五均之官树六干之法以与泉府争周流则又非儒者事也煮木不可食豢蟫鱼而不可为畜力不能采庄山之铜耶溪之金智虑不足以收南郡楩楠洱海之虫贝齿革以为利则亦有説于此尝考古经叹时用之物有为唐虞三代所未备者尔雅释槚木谓晩取可羮顾未尝为饮也自魏晋尚荈饮而南槚北酪世尝以南方水厄与北地奴酪互相抵抗今则大河以北且合化酥与槚木而共调之而槚值之徴已侔于酪吾欲使南北之市大为周通不令酪徴贱于南而槚且不得徴贵于北何如已而果验盖积着之法亦自有学问存其中云君赋性明达而笃于孝友自在堂定省洗腆必周外凡嵗时馈祀苟物力所需纎悉备具然后百族通百礼洽焉犹且忳之情歴久勿替尝寝堂祼荐撤爼泪垂及过墓而瘗埋已毕依然抚松楸徘徊涕洟虽相沿数十年卒如一日独不讳言利而不苟于利故事越疆而会金虽相隔千程所防者越千镒只寸剂凭耳投剂误纵千镒不还算而君必析而还之方入都防金客误投剂越百镒而君请还算一时逺近争称曰君子君子顾时际升平自康熙丙子后连遭六沴水暵而螽蝝木未穰而金已饥矣世家子弟皆隠身门巷作告贷计而君悉应之其故交穷居且有裹饭而往者予东归草堂四方之渡江而见访者无虚日东城旅馆忽为之增辟予既已埽轨匿迹谢去暨嵗祲而故人老友日告监河其为恋绨袍而怜褐衣盖亦鲜也然则予之负慙于君者岂惟是已志曰君讳□□字□□杭州人由国子生考选州同知元配王孺人即君受业师王行可君兄女也行可以器君仿南容事以兄女妻之续配盛孺人又陈孺人子四长之润次鹏程同时举诸生有声又次崶又次防所娶皆名族孙七康熙四十六年丁亥十月君卒距生崇祯戊寅六月享年七十越二年己丑孝子之润等卜塟某阡砥墓门之石而以予世串忝有葭莩且夫姚江八族之传阀相并也因涉江修摰而丐以铭铭曰
</div>
    <div class="pagination">
<a href="西河集_page42.html">上一页</a><span>...</span><a href="西河集_page38.html">38</a><a href="西河集_page39.html">39</a><a href="西河集_page40.html">40</a><a href="西河集_page41.html">41</a><a href="西河集_page42.html">42</a><span class="current-page">43</span><a href="西河集_page44.html">44</a><a href="西河集_page45.html">45</a><a href="西河集_page46.html">46</a><a href="西河集_page47.html">47</a><a href="西河集_page48.html">48</a><span>...</span><a href="西河集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
