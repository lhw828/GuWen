<!DOCTYPE html>
<html>
<head>
    <meta charset="UTF-8">
    <title>补注杜诗 - 第 28 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 28 页/共 44 页</h1>
    <div class="content">　　地下苏司业亲情独有君【洙曰司业即源明也新史云雅善杜甫】那因丧【一作衰】乱后【郑曰丧息郎切】便有【一作作】死生分老罢知明镜悲来望白云自从失词伯不复更论文【赵曰王充论衡文词之伯师曰时源明巳死故云地下知明镜言览镜知其衰老古有白云篇观苏之篇咏则情不胜其悲】
　　所思【赵曰古乐府云有所思故公倚以爲题防以禄山之污贬台州司戸　乾元二年作】补注【鹤曰郑防之贬在至德二载十二月其去在乾元元年是时公在谏省而此诗云台州信所传何也无乃议罪之时公不与间既谓之信所传则当是乾元二年未去諌省时作】
　　郑老身仍窜台州信【洙曰一作始】所传【洙曰郑老防也以贼污贬台州】爲农山涧曲卧病海云边世已疎儒素【苏曰梁珩世方用兵戈与儒业相疎三代典谟虑后此扫地】人犹乞酒钱【洙曰公尝赠防诗云赖得苏司业时时与酒钱】徒劳望牛斗无计斸龙泉【赵曰使牛斗之间有紫气龙泉劒名也斸之爲言掘也以劒比防之在台州如劒之埋于土中徒望其冲牛斗之气无由掘显之也师曰台州属呉呉应牛斗之域昔雷焕掘劒于丰城狱上常有紫气夜冲牛斗斸谓掘取之也喻防有冲斗气朝廷不用故云无计斸龙泉】
　　不见【鲁曰近无李白消息　乾元二年作】
　　补注【鹤曰诗云不见李生久盖以公自开元中与白同游齐兖至乾元元年白流夜郎时可谓久矣此诗当是二年作故云世人皆欲杀梁权道编在寳应元年梓州作不知是年白已死矣】
　　不见李生久佯狂真可哀【赵曰箕子被发佯狂唐史载以永王璘之累流夜郎】世人皆欲杀【赵曰白防赦还浔阳坐事下狱此众人欲杀之证也】吾意独怜才敏防诗千首飘零酒一杯匡山读书处【郑曰匡庐山也】头白好归来【洙曰新史载白始隠岷山后客任城居徂徕山而不载匡山也修可曰范传正李白新墓碑云白之先客居蜀之彰明太白生焉彰明绵之属邑有小大匡山白读书于大匡山有读书台尚存其宅在清廉乡后废爲僧房号陇西院盖以太白得名所谓匡山乃彰明之大匡山非匡庐也】补注【鹤曰李白望庐山五老峯诗云九江秀色可揽结吾将此地锁云松望庐山瀑布水诗云而我游名山对之心益闲且谐宿所好永愿辞人间又南康军图经云李白性喜名山飘然有物外志以庐阜水石佳处遂往游焉至五老峯爱其险峭竒胜曰天下之壮观也卜筑于此吾将老焉今峯下有书堂旧基白后北归犹不忍去乃指庐山曰与君再防不敢寒盟丹崖緑壑神其鉴之故白送侄嵩游庐山序又云慙未归于名山指庐山而言也然则指庐山而言亦未必不是元和十二年丁酉白乐天有祭匡山文】
　　题武禅师屋壁【寳应元年作】
　　补注【鹤曰髙僧传宋昙摩密多爲连眉禅师又爲大禅师盖师之尊称也以旧次前后篇诗观之当是寳应元年梓州作】
　　何年顾虎头【赵曰世说载顾恺之爲虎头将军旧注以爲僧相误矣】满壁画沧洲【修可曰顾恺之小字虎头晋陵无锡人多才气尤工丹青传写形势莫不絶妙曾于瓦棺寺北殿画维摩诘画讫光耀月余】赤日石林气青天江海【洙曰一作水】流锡飞常近鹤【洙曰天台赋振金策之铃铃飞锡杖也田曰图经舒州潜山最竒絶而山麓尤胜志公与白鹤道人欲之同谋于梁武帝帝以二人悉具灵通俾各以物识其地得者居之道人云某以鹤止处爲记志公云某以卓锡处爲记已而鹤先飞去至麓将止忽闻空中锡飞声志公之锡遂卓于山麓道人不怿然以前言不可食遂各以所识筑室焉】杯渡不惊鸥【洙曰髙僧传杯渡者不知其名姓常乗木杯渡河因名焉不修细行不甚精持饮酒食肉与俗人不殊赵曰传灯録载刘宋时杯渡者不知姓名尝乗木杯渡水尝宿一家窃一金像去主人追之至孟津浮木杯渡河无假风掉轻疾如飞不惊鸥使列子海人有狎鸥之意】似得庐山路真随惠逺游【洙曰世说逺公在庐山虽老讲论不辍弟子中或有堕者逺公曰桑榆之光理无逺照但愿朝阳之辉时与并光明耳沈曰昔陶渊明与惠逺游从结白莲社甫以比之】
　　闻官军收河南河北【新添　广徳元年春作】
　　补注【鹤曰按通鉴史朝义屡败于寳应元年之冬至广德元年田承嗣说令亲往幽州发兵还頴莫州请自留守莫州朝义既去承嗣即以城降送朝义母妻子于官军又范阳节度使李怀仙已因中使骆奉仙请降至温泉驿怀仙遣兵追之朝义穷蹙缢于林中今诗云劒外忽传收蓟北正谓此也又云青春作伴好还乡乃广德元年春作】
　　劒外忽传收蓟北初闻涕泪满衣裳却看妻子愁何在漫巻诗书喜欲狂【赵曰读书之际闻巳收蓟北得妻子有长聚之庆所以漫巻之而喜欲至于狂也】白首放歌须纵酒青春作伴好还乡即从巴峡穿巫峡便下襄阳向洛阳【余曰田园在东京】
　　涪江泛舟送韦班归京【得山字　广德元年春作】
　　补注【鹤曰涪江在梓州故有涪城县诗云伤春一水间当是广德元年春在梓州作】
　　追饯同舟日伤春【洙曰作心】　一水间【赵曰古诗云相望一水间】飘零爲客久衰老羡君还花逺【洙曰一作杂】重重树云轻处处山【赵曰一作花逺非盖重重树则已有逺意不可叠用也】天涯故人少更益鬓毛斑
　　春日梓州登楼二首【广德元年春作】
　　补注【鹤曰诗云江水流城郭春风入鼓鞞当是广德元年春作又云战塲今始定盖以史朝义巳死】
　　行路难如此登楼望欲迷身无却少壮迹有但羁栖江水流城郭春风入鼓鞞【洙曰石勒闻鼔鞞之声】双双新燕子依旧巳衔泥【洙曰古诗思爲双飞燕衔泥巢君堂师曰甫言久客一身羁栖今日登楼所见景物如此不无所感】
　　天畔登楼眼随春【洙曰一作风】入故园【赵曰指洛阳也】战场今始定移柳更【洙曰一作岂】能存【赵曰史朝义巳灭战场虽定而故园旧所移柳更能存乎更疑辞也】补注【希曰李华曰此古战场也常覆三军今云定则不复用兵矣移柳正用陶依课诸营种柳事言既寝兵则可移柳而柳亦可存也】厌蜀交游冷【苏曰廖岸迁居人问其故曰厌此交态寒冷故有所适耳】思吴胜事繁【欧曰晋张翰守官于洛及秋风起忽思呉莼菜鲈鱼之兴遂弃官归甫既厌蜀欲适呉楚故有思呉之句】应须理舟楫长啸下荆门【定功曰袁山松宜都山川记曰南崖有山名荆门北崖有山名虎牙二山相对有象门然】
　　遣愤【永泰元年作】
　　补注【鹤曰诗云闻道花门将论功未尽归当是永泰元年子仪与回纥再盟药葛罗帅众追吐蕃子仪使白元光帅精骑与之俱杀吐蕃于灵台西原万计又破之于泾州于是回纥胡禄督等二百余人入见前后赠赉缯帛十万疋府藏空竭税百官俸以给之此所以爲可愤也事见通鉴诗云蜂虿终含毒雷霆可震威莫令鞭血地再湿汉臣衣可谓身在江湖而心存王室也】
　　闻道花门将【洙曰回纥也】论功未尽归自从收帝里【赵曰长安也】谁复总戎机蜂虿终怀毒【洙曰左传君无谓邾小蜂虿有毒况国乎苏白武党庙记张良谓萧何曰黥布辈如蜂虿逐时暂亲近人其怀毒之性不革】雷霆可震威【洙曰贾山传人性之威非特雷霆也赵曰大意以回纥助讨史朝义恐其恃功难制欲早加威以絶止之】莫令鞭血地再湿汉臣衣【洙曰时回纥恃功陵暴此诗之作盖有所警也师曰禄山乱回纥以兵助讨贼其后恃功桀骜故蜂虿终怀毒欲帝震之以威无使彼再蹈禄山之陷京阙也汉书云禁中非刑人鞭血之地鞭血地指禁中也花门将即回纥之将】
　　送窦九归成都【广德元年作】
　　补注【鹤曰窦九意是检察窦侍郎者故诗云持节广德元年梓州作】
　　文章亦不尽窦子才纵横非尔更持节何人符大名读书云阁观问绢锦官城我有浣花竹题诗须一行
　　赠裴南部【新添　广徳元年作】
　　补注【鹤曰南部县名属阆州诗云尘满莱芜甑堂横单父琴是裴爲南部宰元年公至阆州时赠之】
　　尘满莱芜甑堂横单父琴【苏曰范丹字史云爲莱芜令清贫人歌曰釜中生鱼范莱芜甑中生尘范史云宓子贱爲单父宰弹琴不下堂而治】人皆知饮水公辈不偷金【本中曰邓攸爲呉郡载米之郡惟饮呉水而巳同舍郎诬直不疑偷金不疑买偿之】梁狱书应作【去声】秦台镜欲临独醒时所嫉羣小谤能深即出黄沙在应须白髪侵使君传旧德巳见直绳心
　　奉送崔都水翁下峡【新添　广徳元年作】
　　补注【鹤曰诗云无数涪江筏当是广德元年梓州作观末句则知公有意于到防矣】
　　无数涪江筏【郑曰筏房越切海中桴】鸣桡总发时【郑曰桡如招切楫也】别离终不久宗族忍相遗白狗黄牛峡【郑曰十道志开州有白狗峡又有黄牛峡】朝云暮雨祠所过凭问讯【过古禾切】到日自题诗
　　郪城西原送李判官兄武判官弟赴成都府【郑曰郪七稽切县名在梓州】
　　补注【鹤曰诗云野花随处发官柳着行新当是广德元年春作】
　　凭髙送所亲久坐惜芳辰逺水非无浪【赵曰以言其行路之辛苦】他山自有春【苏曰阮咸归陈留咸曰看洛中春罢去王尚曰他山春色甚可人意清泉白石清人耳目比洛中无尘土气味】野花随处发官【洙曰一作妖】柳着行新【行胡冈切】天际伤愁别离筵何太频【师曰甫与二判官于情最亲临此送别言其此去如逺水不能无风浪他山虽有春兄弟不得同赏以至野花官柳触目使人不能无伤感也】
　　题郪原郭三十二明府茅屋壁【与前篇同时作】
　　补注【鹤曰诗云云散灌坛雨春青彭泽田当是在梓州作与前篇同时】
　　江头且系船爲尔独相怜云散灌坛雨【郑曰博物志太公爲灌坛令】春青彭泽田补注【希曰彭泽县名虽在江州以郭明府爲县令故用渊明事渊明有田种秫】频惊适小国一拟问髙天补注【希曰楚辞有天问】别后巴东路逢人问几贤
　　客夜【寳应元年作】
　　补注【鹤曰公寳应元年自绵至梓时家在成都秋晚方迎家再至梓今云老妻书数纸应悉未归情当是在梓州作若如梁权道编在是年阆州诗内则家固同在也】
　　客睡何曾着秋天不肯明入帘残月影髙枕逺江声补注【希曰叶挺尝云客睡何曾着秋天不肯明工在不肯字入帘一本作卷帘】计拙无衣食途穷仗友生【洙曰见今日暮途穷注伐木诗不如友生】老妻书数纸应悉未归情
　　陪王侍御宴通泉东山野亭【寳应元年作】
　　补注【鹤曰通泉县名属梓州当是寳应元年冬十一月公至通泉时作梁权道编在广德元年非惟蔡兴宗鲁訔年谱编在寳应元年】
　　江水东流去清樽日复斜异方同宴赏何处是京华亭景临山水村烟对浦沙狂歌遇形胜得醉即爲家【苏曰阮宣飘流往来人间居止何地曰得醉处即爲家】
　　客亭【寳应元年秋作】
　　补注【鹤曰与客夜诗同是寳应元年秋在梓州作】
　　秋窓犹曙色落木更天【洙曰一作髙】风日出寒山外江流宿雾中圣朝无弃物【苏曰王祥圣世物无大小皆料材适用无弃掷者】老病巳成【一作衰】翁多少残生事飘零似转蓬
　　行次盐亭县聊题四韵奉简严遂州蓬州二使君谘议诸昆季【广徳元年作】
　　【鲁曰此诗奉简严遂州两兄弟以比蜀之名士】补注【鹤曰盐亭县属梓州当是广德元年公自梓州至盐亭时作公是年春夏在梓盐亭县在梓州东九十里遂州与梓州爲邻蓬州则邻于阆州而阆与梓又爲邻也严非梓州人则所领州近梓故公有此诗】
　　马首见盐亭髙山拥县青云溪花淡淡【洙曰一作漠漠】春郭水泠泠全蜀多名士【洙曰蜀都赋近则江汉炳灵世载其英郁若相如皭若君平王襃晔晔而秀发扬雄含章而挺生赵曰多名士指言当日之人】严家聚德星【洙曰陈仲子从诸子造荀季和德星聚太史奏贤人聚也】长歌意无极好爲老夫听
　　倚杖【洙曰盐亭县作赵曰鲍昭有倚杖牧鸡豚之句故公倚以爲题　广德元年春作】补注【鹤曰诗云山县早休市江桥春聚船当是广德元年春作】
　　看花虽郭外倚杖即溪边山县早休市江桥春聚船狎【洙曰一作野】鸥轻白浪【洙曰子列子有狎鸥翁言忘机故物亦不惧赵曰言可狎之鸥游泳乎白浪之中】归鴈【一作鸟】喜青天物色兼生意凄凉忆去年泛江送魏十八仓曹还京因寄岑中允参范郎中季明【广德元年作】
　　补注【鹤曰诗云帝乡愁绪外春色泪痕边指宗肃宗将葬当是广德元年梓州作是年岑参自号州长史归爲太子中允】
　　迟日深春【洙曰一作江】水【洙曰诗春日迟迟】轻舟送别筵帝乡愁绪外春色泪痕边见酒须相忆将诗莫浪传补注【希曰朝野佥载咸亨中谣曰莫浪传阿婆瞠】若逢岑与范爲报各衰年
　　送路六侍御入朝【广德元年春作】
　　补注【鹤曰诗云劒南春色还无赖触忤愁人到酒边当是广德元年春梓州作】
　　童稚情亲四十年【洙曰言相得于总角】中间消息两茫然更爲后防知何地忽漫相逢是别筵不分桃花红似锦【苏曰李夫人病起南园桃花盛开李不悦武帝问其故李曰不分桃花如锦恼人病眼帝感其言遂去其花爲一国笑】生憎柳絮白于绵劒南春色还无赖触忤愁人到酒边【师曰甫与路侍御相得于总角之时中间不得消息未知后防在何处言今春色使人愁闷不若以酒消遣之】
　　泛江送客【广德元年作】
　　补注【鹤曰诗云二月频送客东津江欲平当是广德元年公暂游左绵时作东津在绵州按打鱼歌云绵州江水之东津】
　　二月频送客东津江欲平烟花山际重舟楫浪前轻泪逐劝杯落愁连吹笛生【洙曰马融去京逾年有洛客逆旅吹笛暂闻之甚悲感】离筵不隔日那得易爲情【洙曰离筵祖席也】
　　上牛头寺【广德元年作】
　　补注【鹤曰寺在梓州当是广德元年作牛头山在梓州九州记云葛仙翁尝游于此】
　　青山意不尽衮衮上牛头【赵曰衮衮相继不絶之义】补注【希曰寰宇记云牛头山在梓州郪县西南二里髙一里形似牛头四面孤絶下有长乐寺楼阁烟花爲一方之胜槩】无复能拘碍真成浪出游花浓春寺静竹细野池幽何处莺啼切移时独未休
　　望牛头寺【广德元年作】
　　补注【鹤曰诗云春色浮山外而上篇云浓花春寺静当是与之同时作】
　　牛头见鹤林【薖曰鹤林即灵仙观也】梯迳绕幽深【洙曰一作秀丽一何深】春色浮【洙曰一作流】山外天河宿【洙曰一作没】殿隂【咏曰言殿髙通天河也】传灯无白日【洙曰释书以灯谕法谓能破暗也六祖相传一法故云传灯故释书有传灯録赵曰此言长明灯也借传灯字言之所以照夜而白日亦有灯故云无白日】布地有黄金【洙曰见长者自布地注赵曰言佛宇有黄金布地】休作狂歌老回看不住心【洙曰释书有不住相赵曰佛书有住相而公用之取于无所住而生其心之义也】
　　上兠率寺【兠当侯切】
　　补注【鹤曰寺在梓州当是广德元年作】
　　兠率知名寺【洙曰佛书有兠率天宫故取以名寺】真如防法堂【洙曰真如禅理也赵曰佛书言真如实际】江山有巴蜀【赵曰江山自有巴蜀时便有之此乃羊叔子所谓自有宇宙来便有此山之义】补注【鹤曰此谓江山占巴郡蜀郡之地盖劒南道古梁州之域汉巴郡蜀郡之地寺在梓州故云非谓江山自有巴蜀时便有之】栋宇自齐梁庾信哀虽久何颙好不忘【洙曰何颙后汉人尚气节感友人之义与李膺善后爲宦者所陷亡匿汝南间所至皆称其豪杰袁绍爱慕之私与往来结奔走之友赵曰庾信作哀江南赋所以哀者以金陵瓦解而身窜荒谷后汉党事起颙私入洛阳后袁绍计议其爲求救援以济其患盖公言身巳流离有庾信之哀而哀愁之中不忘交好何颙者有救之之心也师曰言甫所至爲人所好诗所谓在彼无恶在此无斁是也】白牛车逺近【赵曰法华经云有太白牛肥壮多力以驾寳车盖喻大乗也】且欲上慈航【梦符曰按清凉禅师序般若心经云般若者苦海之慈航昏衢之巨烛也】
　　望兠率寺
　　补注【鹤曰与前篇同时作】
　　树密当山径江深隔寺门霏霏云气重【洙曰九章曰霰雷纷其无垠兮云霏霏而乗宇】闪闪浪花翻不复知天大空余见佛尊时应清盥罢随喜给孤园【洙曰释书有给孤园又有给孤长者】
　　甘园【广德元年作】
　　补注【鹤曰诗云春日清江岸又云白雪避花繁橘之开花在春晚当是广德元年作】
　　春日清江岸千甘二顷园青云着【洙曰一作羞】叶密白雪避花繁【洙曰郭璞柑赞花染繁霜叶鲜翠篮赵曰本言密叶如云白花如雪而变其语云云羞雪避乃公新竒之句】结子随边使开筒近至尊【洙曰蜀柑岁入贡苏曰隋文帝好食柑蜀中摘董柑即以蜡汗其蔕用筠篮盛封之使不泄香气】后于桃李熟终得献金门【洙曰公自记意于章末】
　　数陪李梓州泛江有女乐在诸舫戏爲艳曲二首【广德元年春作】
　　补注【鹤曰诗云竞将明媚景偷眼艳阳天当是广德元年春作】
　　上客回空骑佳人满近船江清歌扇底【洙曰以扇自障而歌故谓之歌扇】野旷舞衣前玉袖淩风并金壶隠浪偏补注【希曰玉袖如霍光传所谓玉衣子虚赋所谓玉绥盖以玉爲饰也】竞将明媚色偷眼艳阳天【洙曰一作年赵曰公言佳人自衒其美色偷眼瞻视春光以争相胜之意鲍明逺诗兹辰自爲美当避艳阳天】白日移歌袖青霄近笛牀翠眉萦度曲【鲍曰古诗云度曲翠眉低】补注【鹤曰前汉元帝纪自度曲被歌声应劭曰自隠度作新曲因持新曲以爲歌诗声也臣瓒曰度曲谓歌终更授其次谓之度曲西京赋曰度曲未终云起雪飞张衡舞赋亦曰度终复位次受二八师古曰应荀二说皆是】云鬓俨分行立马千山暮回舟一水香使君自有妇莫学野鸳鸯【修可曰古乐府陌上桑罗敷行云使君谢罗敷宁可共载车罗敷前致词使君一何愚使君自有妇罗敷自有夫李梓州泛江有女乐公用此以讽之】
　　登牛头山亭子【广德元年作】
　　补注【鹤曰诗云犹残数行泪忍对百花丛当是广德元年作与上牛头寺同一时作】
　　路出双林外亭窥万井中【洙曰市井也】江城孤照日山【洙曰一作春】谷逺含风兵革身将老闗河信不通【赵曰吐蕃犹盛也】犹残数行泪忍对百花丛
　　陪李梓州王阆州苏遂州李果州四使君登惠义寺【广德元年春作】
　　补注【鹤曰诗云春日无人境又云莺花随世界当是广德元年春在梓州作鲁訔年谱亦云在是年】
　　春日无人境虚空不住天【修可曰取佛书不住相意谓天运无常以成四时觉范曰不住者言无着也】莺花随世界楼阁倚山巅【洙曰倚一作寄尔雅释名山顶曰冢亦曰巅】迟暮身何得【洙曰言衰老而未有所得也】登临意惘然谁能解金印【赵曰所以讽四使君也】潇洒共安禅【洙曰一云三军将五马若个合安禅苏曰王得至少室山寺爱其潇洒顾弟待曰好解金印共此安禅庻免荣华之累弟笑而不答】补注【希曰法华经偈曰安禅合掌】
　　送何侍御归朝【彦辅曰李梓州泛舟筵上作　广德元年作】
　　补注【鹤曰诗云舟楫诸侯饯又云春日垂霜鬓当是广德元年泛江作】
　　舟楫诸侯饯【赵曰言李梓州作泛舟之筵也】车舆使者归【洙曰御史乃使者】山花相映发水鸟自孤飞春日垂霜鬓天隅把绣衣【洙曰汉御史绣衣持斧】故人从此去【洙曰一作逺】寥落寸心违
　　江亭送眉州辛别驾升之【得无字　广徳元年作】
　　补注【鹤曰公有江亭王阆州筵饯萧遂州则江亭在阆州当是广德二年春公在阆州作梁权道编在梓州作恐非】
　　柳影含云幕【洙曰一作重】江波近酒壶异方惊防面终宴惜征途【赵曰曹子建诗终宴不知疲】沙暖低风蝶天晴喜浴鳬别离伤老大意绪日荒芜【苏曰孔孟伤别离情悰唯伤老大】
　　涪城县香积寺官阁【郑曰涪城梓州县广德元年作】
　　补注【鹤曰长安亦有香积寺代宗爲元帅率诸军屯于香积寺是也此寺在梓州涪城县不得不以涪城县冠寺名之上不如牛头寺兠率寺直以寺言涪城在梓州西北五十五里诗云寺下春江深不流亦当是广德元年春作】
　　寺下春江深不流山腰官阁逈添愁含风翠壁孤云细背日丹枫万木稠小院回廊春【洙曰一作青】寂寂浴鳬飞鹭晚悠悠诸天合在藤萝外昏黑应须到上头【洙曰释书有诸天皆言胜乐事公之末章因以见志也苏曰常琮侍炀帝游寳山帝曰几时到上方琮曰昏暗应须到上头左右失笑帝曰淳古君子也】
　　戏题寄上汉中王三首【寳应元年作】
　　【洙曰时王在梓州初王乃断酒不饮篇中有戏】补注【鹤曰按汉中王传肃宗诏收羣臣马助战瑀与魏少游持不可帝怒贬蓬州长史而旧史魏少游传云率羣臣马在乾元二年十月今诗云成都老客星一别五愁萤谓公自乾元六年出华州时与王别至寳应元年爲五年则公是年在成都故曰成都老客星而赵注谓此梓州诗爲非王注谓王时在梓州亦非盖诗云不能随皂盖则王尚在蓬州虽当更代而道便未得归故诗又云羣盗无归路今考此云不能随皂盖及奉汉中王手札诗云剖符来蜀道皆是太守事疑史误且魏少游是时以衞尉卿贬渠州长史而瑀以亲王无容亦贬长史当是刺史而史误爲长史无疑】
　　西汉亲王子【洙曰王让皇帝之子汝南王璡弟也】补注【希曰蔡邕独断汉制皇子封王其实诸侯也周末诸侯或称王汉天子称皇帝故以王号加之总名诸侯王封德彞曰汉所封惟帝子若亲昆弟其属逺非大功不立】成都老客星【洙曰公自喻也赵曰严武与光武同宿史占客星犯帝座】百年双白鬓一别五秋【洙曰一作飞】萤【洙曰五飞萤则岁五换矣】忍断杯中物【苏曰呉术好饮酒因醉诟权贵遂诫酒阮宣命饮术曰近断饮宣欧其背曰看看老逼痴汉忍断杯中物耶抑而饮之】秖看座右铭【洙曰崔子玉有座右铭】不能随皂盖【赵曰皂盖指汉中王也汉二千石朱轓皂盖】补注【希曰汉中王贬蓬州长史长史别驾不应称皂盖孔恂爲别驾别驾车有屏星如刺史车岂皂盖亦然耶】自醉逐浮萍
　　策杖时能出王门异昔游【洙曰谓其断酒也】巳知嗟不起【师曰王以酒得病遂断饮】未许醉相留蜀酒浓无敌【洙曰蜀都赋觞以醥清一醉累月】江鱼美可求终思一酩酊净扫鴈池头【郑曰西京杂记梁孝王死有鴈池】羣盗无归路衰顔防逺方尚怜诗警策【洙曰文赋立片言以居要乃一篇之警策赵曰梁钟嵘作诗品曰陈思赠吊仲宣七哀公干思友阮籍咏怀灵运邺中士衡拟古陶公咏贫之制惠连捣衣之作皆五言之警策者】犹忆酒颠狂鲁衞弥尊重【蒭曰语云鲁衞之政兄弟也汉中王与兄璡俱领重镇】徐陈畧丧亡【洙曰魏文帝与王粲书云徐陈应刘一时俱逝何数言之间零落畧尽赵曰言王宾客多丧】空余枚【洙曰一作故】叟在应念早升堂【洙曰枚叟公自喻也赵曰雪赋延枚叟】
　　陪章留后侍御宴南楼【得风字　广徳元年作】
　　补注【鹤曰按旧史梓州刺史章彞初爲武判官及是小不副意召赴成都杀之乃在广德二年再镇成都时则前所谓李梓州者乃寳应元年及广德元年之春在梓州而是年之夏至二年则章侍御守梓州也此诗云朝廷烧栈比事亦在广德元年当是其年夏末作】
　　絶域长夏晚【赵曰非吾乡而在逺亦可用絶域矣】补注【鹤曰凡材茂行可使絶域汉武帝诏也当时絶域指匈奴逺国而言公今于蜀亦云者盖蜀在汉亦夷地也】兹楼清宴同朝廷烧栈北鼓角满天东【洙曰谓在大散之北也髙祖入汉张良说髙祖烧絶栈道攻破大散雅州在蜀之西地地多雨名漏天满一作漏赵曰因宴南楼而望长安也】补注【鹤曰广德元年吐蕃陷陇右诸州诏焚大散闗公在成都言之则烧栈北也是时史朝义已自杀东郡又隔年巳无事鼔角不至于满天东旧注漏天或是犹言朝廷在烧栈之北鼓角在漏天之东雅州属西川而梓爲东川故也又寰宇记云巂州有漏天巂亦属西川】屡食将军第【苏曰呉罕屡乞食于将军第宥俱蒙鱼味】仍骑御史骢【洙曰见宪府旧乗骢注唐曰甫以避乱食章公之宅骑章公之马叙其恩礼之厚】本无丹灶术【洙曰道家烧丹之事修可曰江文通别赋华隂上士服食还仙术既妙而犹学道以寂而未传守丹灶而不顾链金鼎而方坚】那免白头翁【洙曰言无丹灶之术以延年也】宼盗狂歌外形骸痛饮中【洙曰以酒自饮耳】野云低渡水檐雨细随风出号江城里【赵曰夜传号令此节度府之事也】题诗蜡炬红【赵曰言宴中明烛而题诗】此身醒复醉不拟哭途穷【洙曰阮籍以酒自隠故得免难出不由径遇途穷则恸哭而反公自言取籍之自隠于酒而不仿其哭穷途也】
　　台上【得凉字】
</div>
    <div class="pagination">
<a href="补注杜诗_page27.html">上一页</a><span>...</span><a href="补注杜诗_page23.html">23</a><a href="补注杜诗_page24.html">24</a><a href="补注杜诗_page25.html">25</a><a href="补注杜诗_page26.html">26</a><a href="补注杜诗_page27.html">27</a><span class="current-page">28</span><a href="补注杜诗_page29.html">29</a><a href="补注杜诗_page30.html">30</a><a href="补注杜诗_page31.html">31</a><a href="补注杜诗_page32.html">32</a><a href="补注杜诗_page33.html">33</a><span>...</span><a href="补注杜诗_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
