<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 72 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 72 页/共 101 页</h1>
    <div class="content">
吴藩问思兼知行。曰：「然。然而思之义大矣！其兼乎言貌视听，犹土之兼四行也。故曰：『思曰睿，睿作圣。』是故思诚之功广矣大矣。」

学莫先於立志矣。夫子之志学以至於从心，皆一志也。立志而后学问思辨笃行焉以成之。

陈应期问：「学而时习，何谓也？」曰：「学其觉也，觉其心之神明也。神明之昏，习心蔽之耳。及其感於简策，警於人言，本然之觉如寐者之唤寤而神全焉，知斯至矣。时而存习焉，行斯至矣。悦焉乐焉君子焉，其皆本於此。」

徐世礼问孝弟为仁之本。曰：「仁也者，吾心之生意，[孝]弟也者，又生意之最初者也。察识培养，推其爱[以]达於其所[不爱，推其敬]以达於[其]所不敬，而仁●天下矣。而谓[有]子之支离，异哉！象山之惑也。」

或问：「颜子优於汤武，然乎？」曰：「是亿说尔。将非谓汤有惭德之累乎？汤武，圣人也；颜子未达一间也。」问惭德之说。曰：「惭德也者，以言其不类尧舜之揖逊云尔，岂真有愧天怍[人之]心哉？有愧天怍人之心则天理灭矣。易曰：『顺乎天而应乎人。』孔子深得汤武之心。」

管登问：「病根可一朝而除与？」[曰]：「圣贤之学，为除病也，必积久而后能。明道猎心十二年而复萌焉，言[何]易乎！除之除之而不息，则宿根可夺矣。」曰：「其要安在？」曰：「其体认天理乎！」

或请仲尼颜子之乐。曰：「人人皆有蔽於私尔，惟勿忘勿助者见之，惟缉熙光明者得之。故见乐为难，而得之尤难。」

夫学莫病於支离矣，自一念以至百为，无非心也。●之●●●也。

问思。曰：「虚灵知觉，思也。本体全则虚而明，有以照物，如鉴空而妍媸莫逃，是谓思则得之，无思无不通也。思无邪，忆度之私，可以为思也乎？」

当思愤与乐者何为。

熊洛问：「欲应接中理，而不免乎多失，何也？」曰：「中本无主耳，何中理之有？心为之主，得其中正，随感而应之，其有弗中焉者寡矣。」

徐世礼问发育峻极。曰：「则浑沦矣乎！」问礼仪威仪。曰：「其分殊矣乎！是故可以知小大矣。」又问德性之尊，问学之道。曰：「其知行并进矣乎！将谓尊德性遗其小者与？道问学外其大者与？噫知行之判也久矣。」

陈论问天下归仁。曰：「仁也者，天地万物一体者也。己克而礼复，则天地万物在我矣。」

蔡问：「敬主於中矣，其又必整齐严肃乎？」曰：「内主乎敬，则整齐严肃。否则殆其心未之敬耳。」

史鹓问：「省言词以制烦躁，则何如？」曰：「可以为难矣，学则未要也。苟能收放心，体天理，然而烦躁者寡矣。」

陈道问许鲁斋出处。曰：「世变於夷，而圣人之教息矣。鲁斋出孔子之道尊，化夷为华，其功孰大焉！且世产於斯、仕於斯，何出处之累？」曰：「吴临川何如？」曰：「有间矣。」曰：「著述何如？」曰：「三礼诸书，吾不敢传信焉尔。元之儒其惟静修乎！」

或请制客气。曰：「在持其志耳。志者，气之帅也，知持志则百体从令，客气自消矣。必有事焉而勿正心，勿忘勿助长，其持志以养气也夫。故曰：『志至焉，气次焉。』」

「意必固我既亡之后，必有事焉。」明道之学至矣，彼佛氏岂不亦云意必固我之亡，然而不知有事焉，其诸异乎圣人之学与！

卢潮问恶恶太严之疾。曰：「是谓作恶，非大公之本体矣。」徐勖曰：「哀矜之何如？」曰：「可恶恶之，吾何容心焉？」

葛涧问居敬穷理。曰：「敬之。敬之，将与理一矣，夫何二？」

(间)或问：「民可使由之，不可使知之。」曰：「天理一而已矣，由之，由此也；知之，知此也。行易而知难，行近而知远，故圣人之於凡民，不能无难易之叹耳！」

曾汝檀问：「斯须不和不乐，则鄙诈之心入之矣。然则初学可以主和乐乎？」曰：「必有主而后和乐生焉，存之又存，反身而诚，乐莫大焉。」曰：「乐由敬生也乎？」曰：「然。」

杨东熙问致知。曰：「知也者，良知也。蔽於气习，故学焉以扩充之，非谓人人自能知，自率意以致之也。彼佛氏之灵照而不能明物察伦，岂亦扩充也乎？」「敢问学以扩充之道。」曰：「博学之、审问之、慎思之、明辨之、笃行之，所以知止而知至也。夫然后能履中正而不忒。」

杨东熙问：「名利货色，私欲之大也。必先克去之，何如？」曰：「然。然而所谓克者，匪坚制尔也，其惟进天理乎！天理日明而人欲日隐，天理日长而人欲日消，是之谓克。」又问：「己不克，安能见理？」曰：「未体天理，焉知人欲？」

沉问：「体认、扩充、存养三者有序乎？」曰：「孰或先焉？孰或后焉？体认也者，知至至之也，是为存养，其扩充之功尽之矣。」

湛子约言卷之八

贵贱第十五

袁邮问：「贵贱祸福定於天矣，亦可修而易之乎？」曰：「天人一也，自求多福，在我而已矣。惟贤人为能祈天，惟圣人为能立命。」

袁邮问穷理尽性至於命。曰：「穷也者，极至之名。知至行至，穷其理焉，性尽而命至矣。其古人所谓格物乎！」

人能动心而后能存心，能存心而后能养性。故人心恒知，知故警动，德性斯坚定矣。

葛涧问：「『人无远虑，必有近忧』，其终身之忧，一朝之患之谓乎？」曰：「得之矣，体诸身可也。」

徐勖问：「精义求诸事矣乎？」曰：「其外之矣。在心为理，处事为义。精也者，自其本心精之也，精斯神矣。易曰：『精义入神，以致用也。』其合内外之学与！」

或问：「人有恒言曰『务实』，何谓也？」曰：「知实然后能务实。夫事亲，仁之实也；从兄，义之实也；良心之真切也。知之真，扩之力，斯曰务实尔矣，而实尔矣。而实之未知，而惟曰『务实』，务实其实匪实。」

陈怀曰：「怀闻之师曰：『周公思兼三王』，思道也。道也者，群[圣]同然之统也，求在我者也。故禹之恶好，汤之执立，文之视望，武之不泄不忘，与周公之思兼，皆心学也。不合者，心未一也。思而得之，则其心一矣。坐以待旦，存存不已也，谓急於行，小之言周公之学矣。」

君子无入而不自得。自得者，得自我也，未知失，焉知得？

陈怀问：「『合虚与气，有性之名；合性与知觉，有心之名。』何谓也？」曰：「虚也者，性之本体也；性也者，知觉之本体，生生不已者也。而曰合焉，而曰与焉，则二物矣。」

陈仁曰：「子夏其知道乎！敬而无失则本体立，万物一体，四海之内皆兄弟也。」曰：「然。其古之示人以其大者夫！」

子张问行，夫子语以参前倚衡，知之精而后行之至也。故终身由之而不知道者，病於未见焉耳。陈怀曰：「何以能由？」曰：「袭取也，则由仁义行矣。」

陈怀问：「心为事累，何如？」曰：「心小故也。察见天理，则廓然大公，物来顺应，奚其累！」

黄彦聪问温故而知新。曰：「颜子得一善，拳拳服膺而勿失，如鸡抱子然，温故也。由是而上达，日日新之谓盛德。」

天行健，君子以自强不息。健也者，宇宙之气；宇宙之气，人之气也；是故可配天。配天也者，不息之谓也。学而若有焉，若亡焉，违天也甚矣。

夫德艺之成，其致一也。是故德之所修，艺斯书矣。故师不二其教，弟子不二其学，艺之所书，德斯见矣。故主试不二其择，为士者不二其业，德成而上，艺成而下，贤能著矣。故用人者不二其职，而见用者不二其志。

甚哉！道之不明也。夫圣贤之学，天下之至易简者也。或忽以齐诸佛。何以为易简也？曰体天理而已，内外合一者也。夫佛老之学，天下之至烦难者也，难混以齐诸圣。何以为烦难也？曰苦根尘而已，无(或)[惑]乎道之不明也！

养士者如场师之养木矣。不讲於大人之学，而小人之学焉是务，其犹舍梧槚而养其樲棘也。择士者，如工师之择木矣，不先乎道艺之贤，而词藻之工焉是取，犹之舍合抱而求拱把也。用人者如大匠之用木矣，大小杠其材，休采易其服，是犹?梁栋以榱题，而使椽桶为柱也。

象山亦见个大头脑处，不可谓无见。然於体认天理之功未深，故客气时时发作，盖天理客气相为消长也。象山客气非特见於与文公往反之书，至以客气加於其兄，又有甚义理了？今之学者多尊崇之，至以出於明道之上，此吾遵道录所以作也。

利口皆原於心之不仁。

昔有问者曰：「予欲作文，何如？」应之曰：「子欲作文，其观诸树木乎！深其根，其生也达诸枝乾花实，翕然成矣。」曰：「假使枯其根，采他花而悬诸，剪彩而缀诸，不亦可观乎？」曰：「识者观其生意焉，则别矣。」他日，又有问曰：「吾欲作文，何如。」曰：「子欲作文，其学诸导水乎！浚其源，其达也滔滔，其流派自尔成海矣。」或疑曰：「昔者问文而告之以树木，今也问文而告之以导水也，何居？」曰：「尔知其本矣，未知其自然也。夫木也，犹得而伪焉；夫水也，孰得而伪诸？周子笃实艺书之言，何其异於孔氏也。夫犹二之也，其疑诸树木之类欤？孔氏曰『有德者必有言』，『辞达而已矣』，曾子曰『出辞气，斯远鄙倍矣』。夫达也者，达自内也；夫出也者，出自内也；是故致一也。其譬诸导水之类欤！」

今有十夫，各肆其宝於市，人各自以为至宝矣，贸者择焉而反复之去取焉。旌阳之丹丸，至神矣，杂其一於九十九伪之中，伪者售而真者弗售，无识真者也。论文岂易焉！

人心可以一时不通乎？通原於虚，虚原於一。

大学衍义补，则吾自少时不悦。盖西山非遗天下国家事，而天下家国之事寓於格致诚正修之中，正所以明一本之意，最为深切。文庄乃欲补之，是所谓漆断纹琴，规方竹杖也。然其书中有关於今日天下国家之事不可废者，当时只合作别书名可也。
</div>
    <div class="pagination">
<a href="甘泉先生续编大全_page71.html">上一页</a><span>...</span><a href="甘泉先生续编大全_page67.html">67</a><a href="甘泉先生续编大全_page68.html">68</a><a href="甘泉先生续编大全_page69.html">69</a><a href="甘泉先生续编大全_page70.html">70</a><a href="甘泉先生续编大全_page71.html">71</a><span class="current-page">72</span><a href="甘泉先生续编大全_page73.html">73</a><a href="甘泉先生续编大全_page74.html">74</a><a href="甘泉先生续编大全_page75.html">75</a><a href="甘泉先生续编大全_page76.html">76</a><a href="甘泉先生续编大全_page77.html">77</a><span>...</span><a href="甘泉先生续编大全_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
