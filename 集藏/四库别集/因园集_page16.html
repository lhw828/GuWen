<!DOCTYPE html>
<html>
<head>
    <meta charset="UTF-8">
    <title>因园集 - 第 16 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>因园集 - 第 16 页/共 18 页</h1>
    <div class="content">　　钦定四库全书
　　因园集巻十二
　　左赞善赵执信撰
　　懐旧集
　　雨中得大木遗诗题感因懐平生故人
　　素士恋知己衰年感同心懵懵如见夣恻恻还听琴户外波荡潏庭中山嵚崟绵邈三十载空天落遗音向夕防雨过悲风生竹林当时文酒侣满目成飘沉调恍一接阮樽谁复斟浩然望云海独发懐仙吟
　　懐旧诗十首人各一小传以相识之嵗月爲先后尔
　　淄川毕世持公权少有隽才康熈戊午乡书山左之文冠天下公权爲首举余次之齐名相善后三上春官不见取其文清深幽异俗流浅识莫能窥也由是愤鬱遂卒年不满四十余仲子戆婚其小女颇知爲文年二十有八暴死女亦旋亡
　　城西阀阅才笔力追大雅三十作觧头一朝名天下侧身睨青云引手攀金马讵意商羽音知希和弥寡卞玉三不售顔年终莫假寂莫长白杨斯文弃荒野我有早慧儿众誉期终贾遭逢未清氷凋谢亦飘瓦长忆初颉颃肺肝共倾冩残年西河泪独爲离羣洒
　　常熟陶元淳子师戊午之秋从翁司防来济南与公权及余结交明年余留京师晨夕无间钝吟先生遗书子师先得之转以付余且爲赏析由是得肆其力于诗与书法子师以文自豪名日以髙性岸异自余而外无所推许时軰咸以爲狂年四十始成名诎爲县令得海南之昌化以儒术爲治对上官无所降屈爲民除积逋着爲书指画痛切竟卒于官
　　忆于舞象年出交天下士得识元紫芝以免浊世耻入朝偶见容踈放每自喜推毂入髙流非君复谁恃既传碧云学砥砺日靡已谬窃当代名芽蘖从兹始狂声相倾动贵势每切齿名成身见排万里落儋耳结束万古心劳劳向赤子能令野雉驯不畏苍鹰视触忌恤民依涕泪托空纸我曾覧遗编朗抱长沙似乃使如斯人沉沦瘴海死
　　徳州冯廷櫆大木亦乡同年也壬戌榜进士明年授中书诗才清防恒与余唱和并以诸葛铜鼓诗得名阮翁称曰二妙大木始渐于其里中及新城之习诗惟主新异疏阔唐贤后于余所闻冯氏学又熟读太白集乆之自能成就章句与风雅相出入矣然鲜妍修饰未遂防也官十年不进后将迁仪曹主事未拜职一昔无疾卒于寓舍
　　独立诸生中才名海岱盛一出赋雪车诗豪敌卢孟时世相波靡唐风方不竞各弄姿貎妍争盘言语硬君故优爲之国色新妆靓闻道厌纷华収心归雅正壮游渉江汉力可排茅劲幽意属郊居义能兼比兴偶以余勇贾輙获偏师胜遂使老涪翁絶倒爲恭敬惜哉仅中夀宵寐溘不醒岂复玉楼成赤虬闇要请更令假数年风格氷雪净并世见桓文中原谁主盟
　　沧州刘果实提因与余同康熙己未榜榜下相见长余四嵗后同入翰林相于如同气居数月假归甲子授编修明年被调去遂不出提因貎白晳秀异行动如鹤坐必跏趺防精内典其于世味了无所系恋三十丧妻竟不复娶意其前身盖髙僧也诗文恢诡雄辨菲薄迂儒不可以法度求之余于甲申冬过其家出沧酒共饮词色古淡使人意消余甚媿之近闻尚无恙
　　翛然野鹤姿不着世尘垢借问何处来夕阳一回首三年出游戱璞玉偶然剖毕世归沉防落月不可取拂衣尚朱顔扄户遂黄耉隐居大小间道在夷后昔傍集灵防嵗星昵爲友近访华阳洞壶公沃以酒嘲弄人尽亡酣放吾何有相待浄居天无顔开笑口
　　闻喜张克嶷拗斋自三榜入词馆无一不于余同后改官主事累迁郎中出守广西平乐再守广东潮州奉讳返里竟不复起其在潮也每对酒即忆余常至陨涕大醉輙呼余字曰何不来乎痛哭乆之既而果至倾囊觧赠无难色盖其性抗爽无城府与余一致故投契独深也然不能事上官意有不合或面诟之而清惠得民其贤者每相调防精时艺于诗洞识佳否而曰吾不精则不爲也年垂八十乃卒
　　太行限东西上有九折坂我肠亦如之盘回更无算比闻君亡日坟土嗟已暵其时我滞吴天长夣魂短君昔临南溟怪我行何缓积嵗守乡园病深徃来嬾缅懐鳄溪旁花月丽髙馆游踪牛斗賖归槖象犀满朋交今所轻髙义古亦罕怅断买青山葱葱长在眼
　　诸城李澄中渔村少爲名诸生其始生也父夣李攀龙入室既长能诗仍效攀龙体而差妥帖矣以荐入翰林于时宋元风气方煽渔村独守其故歩然学识日进弥扩而清之作者不能薄也文格下于诗二者皆谬以推余曾値余观宋史谓曰此书湏大手笔更修之非君家事欤余辞以官况廹窘力不能独举恐中废时渔村方撰五岳志采摭甚勤竟不克就如余言与余同被论独得解歴迁至侍讲左调归年六十余矣未防卒
　　东武利逹区君独超以静读书九仙颠纵目三山影前身白雪翁蜕化失麄犷子虚赋未成得意荐已幸史笔从委积诗篇浸清整与我分最深先后落机穽馆阁崇声华吴越积假请北士才天然空踈势难并忽于羣木中千丈见孤挺垂头让英盼侧目忌髙骋玉顔奚足恃图画变俄顷紫府袐瑶籖容君终主领
　　蒲州吴雯莲洋拙于时艺困踬塲屋中体貎粗丑衣冠垢敝或经嵗不盥浴人咸笑之而诗才特超妙余尝比之温飞卿云与渔村同荐既试报罢其父故与阮翁同年始入都以诗投谒阮翁心折极口爲延誉而其性迂僻寡合遂沦弃终身与余甫一见如旧相识余好用冯氏法攻人之短惟莲洋不以爲忤其作字用冯法粗知间架然不能工也晩相値于津门出诗巻见示曰曩之所攻悉删改矣乃知其非名軰所及也属余论定余请俟异日盖其时正逢阮翁之怒不敢阑入诗坛故耳又数年莲洋卒于家卒后其集闻送新城阮翁爲作墓志且删定其集迄今将二十年矣而未行于世意其时阮翁耄而多防未防遂亡未及归诸吴氏耶若然池北藏书防失殆尽莲洋集从可知矣
　　筑室中条山招手玉女峯黄河绕门前涤荡万古胷埋头试牍中啼号羞秋虫风骚适榛芜挥刃侔神工脱弃范陆习践履岑髙踪貎似温方城才与遇并同诗老性防前于君礼独隆贵游负贩豪交臂来趋风声名天可假时命人能穷濩落王官谷穿冡连司空遗文寄池北飘防随萍蓬追维平生言使我心忡忡虚疑玉溪底匣剑藏芙蓉终当沉鐡网大索蛟龙宫【王官谷玉溪皆在中条】钱塘洪升昉思故名族遘患难携家居长安中殊有学识其诗引防切墨不顺时趋虽及阮翁之门而意见多不合朝贵亦轻之鲜与徃还才力本弱篇幅窘狭斤斤自喜而已见余诗大惊服遂求爲友乆之以填词显颇依傍前人其音律谐适利于歌喉最后爲长生殿传竒甚有名余实助成之不时唱演观者如云而言者独劾余余至考功一身任之禠还田里坐客皆得免昉思亦被逐归前难旋释反得安便余游吴越间两见之情好如故后闻其饮郭外客舟中醉后失足坠水溺而死
　　每笑苏子美终身惟一蹶永抛夣华尘长啸沧浪月千秋觅同调舍我更何人髙骞云中鹤俯视爨下薪当时共造迷鬼神实假手委曲以相成君无道慙负羣儿旁快意一网尽无余借问即陆者谁能免沦胥吊君水仙操置我愚公谷得失物鸡虫死生身翻覆歌塲倐已散此是无色天翩然成独徃直上三神山
　　长洲顾以安小谢少有才辨能爲捭阖言不屑塲屋游南北大吏间爲幕客稍不合即舍去潜习禅观其诗以妙悟入颇尚比兴中嵗贫甚来长安依其侄以居侄在翰林中粗有文藻小谢视其诗輙唾骂且曰尔曹安得有识字者其侄病之徧索有时名者之作咸骂如前虽阮公亦不能免最后见余诗于他所击节叹赏归而笑其侄曰仅一人而尔又不觧奈何遂来缔交后其侄以忧去小谢从河上入都囊无一钱余适亦被放过慰余了无困苦之色展转借贳不复离辇下居数年忽携十万金归吴买田宅构池亭俨然素封厚遗故旧恤贫乏通賔客人莫之测也余客吴门必主其家小谢亡家亦尽矣
　　中吴信繁侈独恨人士少文章与意气一风可尽扫况欲二者兼何殊来鳯鸟天生未易才舒卷形象表论诗如谈禅半偈宗旨了取金如承蜩外府皆吾宝笑骂今邹枚不畏公卿恼百倍陆贾装挈归一腐草宅嫌金谷奢洲引石鱼小英彦聚纷纷穷交爱扰扰同舟忆微言高视淩穹昊方期弥勒龛岂羡蓬莱岛离居我自憎乘化君何早寄谢阖闾城努力事醉饱
　　余懐一首
　　东阿房嵩申公长清于绍舜毅斋并余三榜同年申公孝友大节余前为之传并记其白昼见夣事毅斋一仕辄退终乐田园今尚健在频有书来往山阳程光奎逺复豪侠丈夫误絓宪网百万之赀一朝荡尽壮嵗而亡于余有恩故不欲叙述之尔
　　舎人高独行史传余钦仰精神贯良朋停午发夣想于公恣闲放非隠亦非仕生存天地间硕果我与尔程生今尝陵下视朱与郭失足散黄金收身投碧落眼中磊落人歴歴五十年崩奔避三事牵率归九泉古来成大名奚必怀高位扬袂指层霄泠泠起长喟















　　因园集巻十二
　　钦定四库全书
　　因园集巻十三
　　左赞善赵执信撰
　　磺庵集
　　望春曲
　　嵗已换春不来所见惟氷雪日夕增皑皑春未来冬且乆寒威尔何苦劝尔一杯酒天地本无私盈虚合有时但临碧池待莫怨惠风迟
　　有感二絶句
　　漫天飞絮落泥涂或化流萍水一隅賸向鱼虾矜覆载不知记得本根无
　　东君剧戯唤春回贩弄羣花处处开一种风吹偶先后却教山杏妬江梅
　　题衔月亭
　　髙亭尽道与闲冝对雪当风酒共持输与山翁自怡悦凭防月月月明时
　　晦日大雪与仲生及子弟开南窗畅饮成杂言学欧苏禁体
　　闲居每爱雪助我园林幽去冬围火坐寒意时侵裘帘隙试防瞰仅能没瓦沟今晨偶偕二三子林下共语春和柔飒然霰先集大至风莫収惊尘有猛气溅沬无平流驱廹入深屋各耸山肩头众情殊不厌撤墐呼觥筹惟有杜康刘白堕觧与滕六除怨【平声】雠南窗骋望得快意竒絶非可人间求羣峰晃朗相烘染万树匼匝争雕锼石路自覆荒秽净池藻细呈青翠稠中流澹摇漾恍棹山隂舟孤亭炫突兀新成天上楼神山仙阙暂飞落但恐不爲东皇留当杯吟赏还俪事无使谢庭儿女羞犹胜令节对芳宴夜珠明月乗昏投长宵红烛照白战酒行与雪俱无休
　　春如冬诗十二韵【今春多雪少晴二月初旬雁犹南去】
　　拟将时序问天公半觉青春度若空斗柄指来元的的羲轮行处太悤悤年光飘忽随流水气候回环象引弓旸谷讵应长避地寒门犹道未成功尽収川岳凋残色防入乾坤惨淡中有信风花翻瑟缩无情雪月镇朦胧氷山浸失支撑壮玉琯难求燮理工北户摧藏何振蛰南云零落尚征鸿豺狼踯躅嘷溪黒儿女悲啼望晓红深巷袁公耐枯槁敝裘晏子爱防茸竹炉火足能偷暖瓦缶醪香欲送穷却怪诗人縁底事双垂冷泪向和风
　　嘲近春花
　　黄金偷色未分明梅傲清香菊譲荣依旧春寒苦憔悴向风却是最先迎
　　山半花树移就小池北栽之
　　地髙苦风多山尽得日暖主人与春闲幽事触何限荒园有花树托根半嵼寒威易侵陵土脉况踈防滋分雨雪轻气受天地浅秋叶早投地春花稀入眼对之喻懐抱终嵗欝不展宁辞就卑迁何处觅余堧近于小沼北撤屋出平坦未胜数弓量犹愈一席巻通流初徧润除石渐成窽老夫独指挥童子竞徃返朝至日中昃柯条坐来满连朝晴和意有似故缱绻何以答恩私争妍不容缓秾华众所欣细叶我勿翦举头见崄屏迹恣偃蹇且待緑隂繁时时来洗琖
　　栽杜拟以接梨
　　春风暂爲防根芽池影先容细碎花好待他年落香雪垂垂玉乳满贫家
　　栽檍【诗疏云官园种之谓之万嵗】
　　幽岩逺去防云移爲爱兰芬与雪姿莫向官园争物色深山始有万年枝
　　大风惜玉兰花
　　池烟径柳漫黄埃苦爲辛夷酹一杯如此髙花白于雪年年偏是鬬风开
　　山径爲尘土所埋拟疏出之
　　三年修葺因园居造舟移亭风景殊岂免土木有委积尘灰瓦砾纒山隅清池倒影见曲折层厓幽涧愁糢糊南州髙士惯洒扫此事讵可期僮奴北风昨夜狂而急茅卷石奔水飞立掩闗塞耳意欣然将谓林峦浄如拭宁知埋没转更多骄龙挟雨慵经过自知三径秀而野奈此枯烟暗月何褊心忽发蓝田叟尽唤乡邻沃以酒摉山先事防荆菅一日缚成三百帚
　　暮春晦日族弟邀徃山村防桃花偕诸叔登髙小饮二首
　　闲与病相守山情犹尚存桃花半开地春雨乍霑村随水频纡径縁厓自识门携笻如拥棹重入武陵源髙冈出花顶坐处欲千寻风起香偏逺烟过色更深春山世人面西日老年心徃事衔杯説儿童莫厌斟
　　即事示子弟
　　虚阁踈林视聴清连朝偏是畅幽情墙头柳色和山色池畔书声乱水声于世偶然寕复避此中有底尚难平因怜独乐名园者却恐同心积渐生
　　宋孙二翁见过
　　闲居所喜在无喧日日支离学灌园已送三春如过客爲迎二老忽开门风花奄冉成黄叶霜鬓婆娑暎緑樽四海经游总陈迹不堪倚醉一追论
　　芍药
　　阅尽繁华委地空独将姿格领薫风已富贵藩篱外渐入烟霞仿像中水畔丛深惊洛艳雨余香重厌春工一从品作姑山雪悔向扬州识相公【东坡玉盘盂诗姑山亲见雪肌肤】
　　重题芍药
　　醖醸春光故放迟清和不失画栏期浓香拥径风防防艶色翻堦日半欺士女有懐充报赠君王无分领歌词壶公偏觧相料理手植灵根近上池
　　遣兴二首
　　草色斜侵磴道齐短笻长昼足攀跻清风发自小池上红日移于深树西暗水檐楹随宛转遥峯屐齿互髙低仙源黄髪闲相笑前度渔人到已迷
　　心迹孤髙寄草亭昨宵新雨洗扃林风急处水争响垅麦黄邉山倍青时势空华随现灭劳思天地竟清宁间披书帙相闗者祗有浮邱相鹤经
　　悲小女
　　十载痴龙抱里珠由来怜爱与悲俱偏工吴语从慈母苦诵唐诗向老夫昨过碧池犹弄水那教黄土便埋躯欲知学道忘情未晓枕无眠有叹吁
　　即目
　　北窗坐长昼晴雨倐难分林影有无变溪声髙下闻山深应隐日嚢涩岂容云觧识天无定心依止观文池荷五月已花是九家弟盆池中物去秋八月取之沉诸水而破其盆今年计可大盛报家弟订饮赏之约
　　园亭水木乆益佳自矜不数吴中家南头池方一百歩其中讵可无荷花去嵗经营殊草草澄坐待慙鱼鸟闻汝空斋荷正芬有花却値无主人呼童冲晓相舆致一朶伶俜露将坠不辞地迥近清寒且向波深作红媚水仙从此住中央拥雪抛春飬暗香渐喜林风翻翠盖俄惊山雨洗新妆时序舒迟夏才半菡蓞离离逾旧观从三月水云中身坠莲房梦淩乱知汝踈慵罢出门好乘凉月访黄昏牀头幸有多瓻在偿取分香老瓦盆
　　题山前破屋
　　柁楼背倚山前溪篷窗每啓怜溪西老屋三间破如此村农乆恋成幽栖儿啼妇语当其下败瓦残椽莽相亚炊烟涌出云无心天影常悬城不夜频防鉏笠出复归宁识全家在翠防眼中篱障撤都尽多事黄昏仍掩扉昨宵惊龙起行雨驭电排风吼雷鼓断岸粗能撑拄牢壊墙犹得存留古敢将结构鬬鲜新风月玲珑合与邻但惜中非玉川子茶铛腾沸隔波闻
　　新蝉
　　泉响复禽鸣闲心有底惊午窗闻嘒嘒陡觉是秋声
　　秋谷夜雨
　　幽栖清夣着烟萝奈此秋宵积雨何岂是乱泉添响急非闗深谷贮风多千峯势极趋沧海三径心期接绛河情兴尚堪冲晓在满林飞瀑满溪波
　　闻王南村于去年九月病亡
　　酤酒秣陵市送别春江头题诗泪随笔已识今生休渡江滞三时所至触君迹一自掩山扉山深断消息知君所居处近海越帝城帝城深于海造次谁敢行仙期俱茫魂夣各疏钝但有旧音书那觅新闻问昨日故人子缄寄津门遥当食读未半投箸惊长号言君虽得归生计日已寠衰病积不支委形値秋暮含悲算嵗月相识五十年应縁夙生契肺腑乆益坚出游必逢君不限地近逺平生缀篇章忆赠他人罕交情会有尽从此隔泉扄神理如可托爲君冩道经
　　喜晴
　　一天风日送新欢报到秋霖兴已防林雀声中双牖朗瓦松花下数楹干峥潺涧响残朝夣苍翠岚光接暮寒便可琴樽迟希逸同来赋月碧云端
　　送仲生南归六十韵
　　送别三秋逺追游七载赢舍余非失计将父自深情江引迷漫夣山衔宛转程眼防今契阔魂断昔逢迎作客时逾夏论交嵗在庚因依聊下榻仓猝似班荆本袭师门旧【生防受冯氏学】非寻大国盟空慙我衰朽乍喜子峥嵘载酒籍恒醉称诗郊善鸣伸眉得知巳拂袖罢求名仕路虚侯喜儿婚廹向平前驱水东返后队雁南征岱出霜烟耸河穿雾雪横遥怜驰马处独聴刺船声踯躅舟将陆逡廵雨复晴挂帆瓜歩迥僦舍越来清度嵗漏催烛懐人波漾萍屋庐连浩姓字没讥评有意歌招隐无縁订耦耕翔蒿和斥鷃防浪失长鲸讵料挐孤榜还能觅老伧荒园携手晩村塾寄身轻来徃途犹涩栖迟嵗再更石间欲移栢郭外遂迁莺地唤金鵞舘餐分玉糁羮摊书依桂緑把琖暎莲頳气味随时澹心期向古澄紫霞欣可托白雪调同赓儿遣从君读贫教与道争见多憎落落友益信硁硁旅况葭芦厌归心涧壑萦拟邀张翰载好慕李膺行壮齿辞亲许余春结伴成淩风上浮玉阻暑息芜城巢羽宁知幕游鳞已在铛傍人浑虮虱识客半蚊蝱沧海翻何骤流星落易惊羣言任嘲哳尔咏倍噌吰徃迹摉牛斗【生有苏掦懐古诗各十首】旋师卷斾旌赋哀周庾信脱繋晋荀防生计从狼狈吟嚢賸满盈希贤才避地懐土重瞻衡晨夕聨南北薫犹愧弟兄蜂房苦屯聚蚁垤强经营防石开千丈疏池贮一林隂披帐幄泉响乱竽笙室静云常集亭髙月自呈小楼窗似柁欹榭树爲楹底物堪谐俗于中合着卿清欢足图史公事属杯觥佳趣兼寒暑忘机付晦明蓬踪蜨自化尘网虎谁撄境习萧闲惯思因寤寐生每观辞社燕屡感坐衣萤野菊初含色灵椿正向荣行方冲落叶到及荐新秔蹔使剑离匣永懐桃报琼话言要的的意绪结怦怦地蹙沉三岛天低碍八纮何当翘皓首相望入青防
</div>
    <div class="pagination">
<a href="因园集_page15.html">上一页</a><span>...</span><a href="因园集_page11.html">11</a><a href="因园集_page12.html">12</a><a href="因园集_page13.html">13</a><a href="因园集_page14.html">14</a><a href="因园集_page15.html">15</a><span class="current-page">16</span><a href="因园集_page17.html">17</a><a href="因园集_page18.html">18</a><a href="因园集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
