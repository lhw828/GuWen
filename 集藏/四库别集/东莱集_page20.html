<!DOCTYPE html>
<html>
 <head>
  <meta charset="utf-8"/>
  <title>
   东莱集 - 第 20 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东莱集 - 第 20 页/共 37 页
  </h1>
  <div class="content">
   平时徒恃资质工夫悠悠殊不精切两年承教可谓浃洽然于要的处或卤莽领畧于凝滞处或遮护覆藏为学不进咎实由此
　　大槩以收敛操存公平体察为主
　　观史先自书始然后次及左氏通鉴欲其体统源流相承接耳
　　国朝典故【亦先考治体本末及前軰出处大致】于大畜之所谓畜徳明道之所谓防志毫厘之间不敢不致察也但恐择善未精非特自误又复误人
　　吾丈者世道所系居之实难谓宜深体志未平之戒朝夕省察所存者果常不违乎所感者果皆正乎日用饮食之间果皆不逾节乎踈宻生熟歴歴可见于此实用力焉工夫自无不进之理
　　我方闲居既非其同寮又非其掾属义亦有所止矣易传随孚于嘉义恐最宜精玩葢多为其乐善羙意所移易得侵过尔又賔主资禀皆明快则欠相济之义尤易得侵过也
　　俭徳所难所谓俭徳盖凡事敛藏不放开之谓
　　士大夫私意克治不尽自纳败阙令在旁者得以指防故不知所倚耳
　　从前病痛良以嗜欲粗薄故却欠克治经歴之功思虑稍少故却欠操存澄定之力积畜未厚而发用太遽涵泳不足而谈说有余
　　始欲和合彼此而是非卒以不明始欲容养将防而其害反至滋长屑屑小补迄无大益所谓州平幼宰之徒初岂大过人孔明惓惓之意乃至于是故身后犹留数畨人材社稷不陨者数十年其原葢在此也
　　与朱侍讲【元晦】
　　某侍旁粗遣但独学固陋念欲咨请订正适以有徳清亲迎之役遂复未果俟至秋末当谋西安之行以践子澄所谕山寺之约也少意此间有一士人欲以伊川易传锓板近闻书府所藏本最为善【子澄之言云尔】今于賔之丈处假専人拜请敢望暂付去介异时却得面纳也廹行凌遽姑以幅纸问起居它祈厚为斯文防重
　　某官次粗安学宫无簿领之烦又张丈在此得以朝夕谘请虽于习察矫警不敢不勉第质钝识昬殊少进益深味来教所谓见下学上达之要而实加功之语切中平日之病悚然累日所恨相去阻邈不得面请若防指示其要俾知所用力岂胜幸甚窃自揆度领觧敏悟固后軰流至于笃信确守虽不敢谓能妄意或庻防焉苟有以教之则必不至若存若亡负谆诲之厚也伊川先生行实其间合商量处既见于张丈书中矣尚有欲言者吾道本无对非下与世俗较胜负者也汪丈所谓道不同不相知昨因其説既而思之诚未允当但详观来谕激扬振厉颇乏广大温润气象若立敌较胜负者颇似未如注中东坡字改为蘓轼不知以诸公例书名而厘正之耶或者因辨论有所激而加峻耶出于前説固无害出于后説则因激増怒于治心似不可不省察也通书已依易传板様刋但邵康节一段所谓极论天地万物之理以及六合之外不知六合如何有外末载伊川之类亦恐是邵家子弟欲尊康节故托之伊川不知可削去否其它所疑张丈已报去更不重出太极图觧近方得本玩味浅陋不足窥见精緼多未晓处已防于别纸人回切望指教又读山中庸有疑处数条録呈亦幸垂喻科举之习于成已成物诚无益但往在金华兀然独学无与讲论切磋者闾巷士子舍举业则望风自絶彼此无縁相接故开举业一路以致其来却就其间择质羙者告语之近亦多向此者矣自去秋来十日一课姑存之而已至于为学所当讲者则不敢怠也伊川学制亦尝与张丈参酌如改试为课嵗时归省皆太学事郡庠则初无分数利诱而归省者固往来不絶也増辟斋舍俟秋间郡中有力廼为之尊贤堂之类但当搜访有经行之人延请入学使诸生有所矜式则已不失先生之意恐不必特掲堂名也婺州易传已毕工今先用草纸印一部拜纳告更为校视标注示及当令再修也吉州士人刘徳循朴实有志于学冒暑专往扫洒门墙幸与之进渠与郡中人偕发恐徒歩不及徤歩之驶后此书三两日到亦未可知此间详悉当能备道也
　　某前日复有校官之除方竢告下廼行而张丈亦有召命旦夕遂聮舟而西矣惟是以浅陋之学骤当讲画之任虽所闻不敢不尊而恐闻未必的所知不敢不行而恐知未必真此所以夙夜皇惧而未知所出者也开示涵养进学之要俾知所以入徳之门敢不朝夕从事庻几假以嵗月粗识指归无负期待诱进之意中庸太极所疑重防一一镌诲不胜感激所谕浑然无所不具之中精粗本末賔主内外葢有不可以毫髪差者诚为至论喜合恶离之病砭治尤切数日玩味来诲有尚未谕者复列于别纸所以喋喋烦渎者政欲明辨审问惧有毫髪之差初非世俗立彼我较胜负者也人回切望详以见教幸甚孟子杨墨禽兽之喻乃其分内非因激而増擒纵低昻自有准则此语甚善然区区窃有所献大凡人之为学最当于矫揉气质上做工夫如懦者当强急者当缓视其偏而用力焉以吾丈英伟明峻之资恐当以顔子工夫为様辙囬擒纵低昻之用为持养敛藏之功斯文之幸也孟子深斥杨墨以其似仁义也同时如唐勒景差軰浮词丽语未尝一言与之辨岂非与吾道判然不同不必区区劳颊舌较胜负耶某氏之于吾道非杨墨也乃唐景也似不必深与之辨邵氏载康节一段意主于称康节而濓溪之语无所见恐不载亦无害科举枉寻直尺诚如来喻自此当束之髙阁矣易传差误处旦夕便递往金华诿谨厚士人厘正噬嗑和且治矣一段发明尤善盖当时草草之过也更防得有误处告径附置来临安俟刋改断手即摹印数本拜纳次吕与叔中庸序説前此每以示学者伊川崇宁后出处以无文书考正西邉弃地始末以治行倥偬俟到临安少定当讨论求教也谢先生语其意似谓徒事威仪而不察所以然则非礼之本若致其知则所以正所以谨者乃礼之本也时事当略闻之近时论议者非頽惰即孟浪名实先后具举不偏殆难乎其人此有识者之所深忧也所欲言者非纸墨能究
　　某供职已月余虽不敢不恪守所闻但风俗安常习故之乆龃龉颇多此皆诚意未孚之咎惟日省所未至不敢诿其责于人也开谕累幅仰见诲人不倦之意其间亦有尚欲咨请处但以呉晦叔闻妻父之讣匆匆亟归又某转对适在一两日间未暇详布当别寻便上状也亦有一二条托呉晦叔口陈不复缕缕某更数日迁居政与张丈相隣又得朝夕讲肄殊以为幸寻常每有所见固自倾尽拳拳所懐亦政如来谕之意也
　　月初呉晦叔归尝拜起居问计已呈彻即日秋暑未艾恭惟尊动止支福某官次粗安职守所及敢不尽心但学力浅薄龃龉者亦多敢不益思所未至警省防厉不敢求诸外也张丈又复连墙得朝夕讲论但恨几席在逺不得咨扣为恨耳李教授闻进学甚力其余有志趣者当不乏人此道孤微惟不倦诱掖使向此者多吾道之幸也某上旬轮对对劄谨録呈请教有未安处望一一指示上不间踈逺问答甚详所懐粗得展尽但恨诚意不素积无以感动耳易传闻婺女刋正已毕【以相去逺不能一一如来谕但改正误字而已其版様未整者皆未暇知也】已令印数本俟到上纳次晦叔必常相聚本欲作书又恐已归长沙或尚未归语次望道区区适今日往武成王庙致斋而建宁适有便行甚遽略此拜禀向者来问数条俟稍按堵当得欵曲啇搉也
　　某官下粗遣学浅力薄视职业日増愧负虽不敢苟简自恕然殊未能大有所厘正耳至于区区课试之末则固未尝深较也张丈隣墙日夕相过讲论士子有志与此者亦有一二軰切摩工夫粗不歇灭断续又时阅来诲防厉警省者殊多但书不尽意终不若侍坐隅难疑答问为亲切耳邪説诐行辞而辟之诚今日任此道者之责窃尝谓异端之不息由正学之不明此盛彼衰互相消长莫若尽力于此此道光明盛大则彼之消铄无日矣孟子所谓吾为此惧闲先圣之道旧説以闲为闲习意味甚长杨墨肆行政以吾道之衰耳孟子所以不求之它而以闲习吾先圣之道为急先务而淫辞诐行之放则固自有次第也不知吾丈以为如何所以为此説者非欲含糊纵释黒白不辨但恐専意外攘而内修处工夫或少耳向来所论智仁勇终恐难分轻重盖三者天下之达徳通圣贤常人而言之也在圣人则智也仁也勇也皆生知安行也在贤人则智也仁也勇也皆学知利行也在常人则智也仁也勇也皆困知勉行也恐难指定智为学知利行勇为困知勉行山之説终不免有疑也周子仁义中正主静之説前书所言仁义中正皆主乎此非谓中正仁义皆静之用而别有块然之静也人生而静天之性也乃中正仁义之体而万物之一源也中则无不正矣必并言之曰中正仁则无不义矣必并言之曰仁义亦犹元可以包四徳而与亨利贞俱列仁可以包四端而与义礼智同称此所谓合之不浑离之不散者也昨所云文理宻察盖亦如来谕初非以为秘宻之宻观察之察也谓如易传中以形体谓之天以主宰谓之帝以功用谓之鬼神以妙用谓之神以性情谓之干等语铢分粒剖各有攸当而未尝有割裂杌陧之病析理精微如此乃可谓之文理宻察耳隂阳仁义之説鄙意未达终觉未安当更潜思玩味续得求教也中庸不可能道不逺人两章反覆思之山之説诚为竒险非子思夲指向日不觉其非者政縁为程文时考观新説余习时有在者故耳所与诸生讲説左氏语意伤巧病源亦在是自此当力扫除也婺夲易传纳三本去不敢加装治误字皆已改但卦画麄细行数踈宻之类不能如人意悉厘正耳遗书建本未到之前已用去冬所寄本刋板故其间一两段更易次序处姑仍其旧余皆以建夲为正闻旦夕亦毕工矣二程先生集欵曲亦当令婺人刋之然新添伊川二子所为序引殊无家风恐适足为先生之累欲削去之更望一报见所寄张丈所论时事一一精当不胜叹服此间所共讲者亦十八九同也知言往在严陵时与张丈讲论亦尝防出可疑者数十条今观来示其半亦相类见与张丈参阅续当咨请也其余已见于张丈书者更不重出相去之逺惟祈因便时赐教督不惜语言痛加砭治乃所愿望
　　某以六月八日离辇下既去五日而张丈去国羣隂峥嵘阳气断续理自应尔然以反已之义论之则当修省进歩处甚多未可専咎彼也闻以漕渠浅涸尚濡滞蘓常间今当已泝江南下矣某既毕亡妇祔事即还婺女城中修葺寓舍而大人亦归自庐陵前此学中亦已考满比改秩告下遂得觧罢累请祠便养未报而有召试之命己复申前请矣傥得如志闭户为学殊为侥幸或敦廹而出亦当以心之所安条对然后徐度进退之宜要之所学未成轻犯世故招尤取累不若退处之为得也向来一出始知时事益难平为学工夫益无穷而圣贤之言益可信所恨离羣索居无从侍坐质正耳易传复纳三本去告检收此廼附闽漕叔祖行继此读书有所疑问当皆附漕便或递足可往来啇搉也向蒙教以矫厉气质之偏此诚要论大抵根滓未尽气禀偏重处不免时时露见政当澄之又澄耳太极图觧昨与张丈啇量未定而匆匆分散少暇当理前説也山间游从者为谁用工次第有可见教者毋惜批谕
　　向见论治道书尺其间如欲仿井田之意而科条州郡财赋之类窃谓此固为治之具然施之当有次第今日先务恐当啓廸主心使有尊徳乐道之诚众建正人以为辅助待上下孚信之后然后为治之具以次而举可也傥人心未孚信骤欲更张则众口哗然终见沮格虽成功则天夲非君子之所计然于夲末先后之序为有憾焉则不可不审也今事虽已徃亦不得不讲论过耳某丐祠两请而堂帖屡下黾勉复为此来昨日方条对姑致区区之心政恐害理处多稍定当録往求教矣苟尚留此暇日自可读书惟是同志者鲜所乡不相近者又不敢轻拈出块然索居殊以为惧苐当时于书尺中请益耳
　　大人书前日已附便张丈旬日前得京口书想今已泝江矣今嵗善类凋防特甚王芮刘三公相继下世殊令人短气阳气微茫如缕其将奈何从游者亦有可望者否根夲不实者所宜深察往时固有得前軰謦欬言语以借口而行则不揜焉媢嫉学问者往往指摘此辈以姗侮吾道绍兴之初是也虽有教无类然圣门固自有可语上不可语上之辨况今日此道单微排毁者举目皆是恐尤湏谨严也
　　某黾勉复来供职已逾月但少耦寡徒为况殊索寞耳示下太极图西铭觧当朝夕玩绎若犹有所未达当一一请教亦不敢以示人也先入之説非敢固执但意有未安要湏反覆讲论至释然无疑而后止如孔门之问仁智至于再三往复昔人为学大抵皆然葢主于求益而非立论也论治之説夲末诚当备举但言之亦恐湏有序如孟子先以见牛啓发齐王之良心至语意浃洽之后乃条五畆百畆之説若未孚信之时遽及施行古先制度则或逆疑其迂而吾説格而不得入矣不识以为何如知言疑义亦竢后便葢七八日来孟享及诞节奔走扰扰思虑未能精详耳对防谨録呈未是处因便乞批诲
　　某官次觕遣为学固不敢少废第微言渊奥世故峥嵘益知进歩之难傥蒙时赐【阙】药不胜幸愿曽子荅孟敬子一章窃谓上蔡所解与二先生之意不异其曰人之应事不过顔色容貎辞气三事特系所养如何耳此可见其平日涵养之功矣其曰动也正也出也君子自牧处此可见其临事持守之力矣语意颇似完备恐难以临事作主张断之惟是逺自逺也一语不若二先生之言工夫细宻耳知言疑义比与张丈订正者既已附去今复有欲啇搉者谨防于后来喻以道生一为太极太极动而生阳阳恐不可指为一既曰阳则有对矣安得谓之一乎好恶性也一章诚如来喻所云若前章天理人欲同体而异用者却似未失葢降秉彛固纯乎天理也及为物所诱人欲滋炽天理若泯灭而实未尝相离也同体异用同行异情在人识之尔首章成性固可疑然今所改定乃兼性情而言则与本文设问不相应来喻以尽心为集大成者之始条理则非不可以为圣人事但胡子下者也两字却似断定耳若云六君子由尽其心而能立天下之大本如何释氏直曰吾见是性此述释氏之辞耳非许释氏为见性也若后章释氏见性而不尽性之类则诚有病夫妇之道一章虽指释氏之病然读者或不察当删孔子曰吾未见好徳如好色者也盖世之病在彼不在此气感于物一章来喻谓不见平日涵养之意窃谓涵养致知为学者固当并进然昔人立言亦各有所指如中庸不明乎善一章不可谓不见涵养之意也孟子拱把桐梓一章不可谓不见致知之意也若此类不可槩举知言夲文却似无病大哉性乎一章所谓类指一理而言者犹曰一端云耳非理一而已之一也但理字下得未稳若谓一理之外别求天命之全却恐此章无此意也欲为仁必先识仁之体仁体诚不可遽语至于答放心求心之问却自是一説盖所谓心操存舍亡间不容息知其放而求之则心在是矣平居持养之功也所谓良心之苖裔利欲之间而一见焉操而存之者随事体察之功也二者要不可偏废苟以此章欠説涵养一段未见之间此心遂成问断无复用功处是矣若曰于已放之心置不复问乃俟其发于它处而后从而操之语却似太过盖见牛而不忍杀乃此心之发见非发见于它处也又谓所操者亦发用之一端胡子固曰此良心之苖裔固欲人因苖裔而识夲根非徒认此发用之一端而已汉文顾命章説得太重恐湏删改凡此未知中否望一一指教又窃观所讲诸章有云浅廹不安汗漫无守有云一何轻诋世儒之过而不自知其非有云盖不由涵养先要知识故湏至如此强探力取方始窥见彷佛若此类恐气未和而语伤易孟子説杨墨许行陈相軰皆直截道断至于论孟施舍北宫黝则曰二子之勇未知其孰贤然而孟施舍守约也所以委曲如此者以其似曾子子夏而已若使正言圣门先达其敢轻剖判乎析理当极精微虽毫厘不可放过至于尊让前軰之意亦似不可不存也近事颇似有阳复之渐但出入无疾朋来无咎两句大索致意耳
　　某官下粗遣第索居无讲论之益恐日就湮废殊自惧耳向承示以改定太极图论解比前夲益觉精宻西铭义前人所未发处益多其间亦尚有所未达恐思之未精不敢轻往求教当更假以嵗月平心玩索若犹疑滞不免烦提耳之诲也所先欲请问者如易传序体用一源显微无间先体后用先显后微之説恐当时未必有此意又解剥图义太了了恐不善学者不复致思西铭诸本皆作体其爱而归全今批示本以爱为受于归全之义甚恊但不知用何夲改定因便并望批教
　　某二月四日试院中奉先人感疾之问仓皇奔归七日未后至家先人既以巳午间易箦酷痛寃毒贯彻肺腑求死无所去秋庐陵之归自处极安裕齿髪饮食皆胜往时违侍旁未半年遽至大故一官拘縻疾不奉药饵没不闻理命不孝之罪上通于天矣忍死营办以五月十六日敬终丧事音容永隔攀号摧裂哀慕无穷扶力布禀执笔气塞不能多述丧礼乡无恙时屡戒饬令一遵典制毋参以慝礼今不敢有违祭礼数年来尤勤催督竟不及裁定竢暑退亦欲稍稍讲订往时吾丈所定条目便望早付下或有暇更为参酌令使可遵行尤幸某自遭变故穷苦危廹粗有困而反则意思颇知前此汗漫之非但意绪荒塞未能详求诲益耳忧居罕遇便今复属韩丈附逹迟速未可料瞻望函丈第深惨怆某哀苦日深奄奄待尽它无足言者自罹祸变以来困心衡虑始知前此虽名为嗜学而工夫泛漫殊未精切追味往年喜合恶离之诲诚中其病推原病根盖在徒恃资禀观书粗得味即坐在此病处不复精研故防义理则汗漫而不别白遇事接物则頽弛而少精神今乃觉气质粗厚思虑粗少元非主敬工夫而圣贤之言本末完具意味无穷尤不可望洋向若而不进也但恨无繇亲承诲语的实下手处因便告详指示自度今必稍能信受奉行非如畴昔草草领略也尹和靖録见令抄冬深当専遣人往求教所欲言者非此能究它祈为斯文葆卫
　　某罪逆不死复见改嵗攀号摧慕无复生意为学固不敢怠弃但终少师友防厉之益日用间精明新鲜时节尝苦不续而弛惰底滞意思未免间杂殊以自惧主一无适诚要切工夫但整顿收敛则易入于着力从容涵泳又多堕于悠悠勿忘勿助长信乎其难也坚坐不出观时义诚当如此若或督趣不置则略为一起展尽所欲言者积养之乆若庻防动悟幸莫大焉如其不然则辞顺意笃发于忠爱亦不虑于触骇机也太极説竢有髙安便当属子澄收其板精义此间却不闻有欲再刋者两三日间访问得的实即当如来喻作沈漕书盖不欲虚发耳别纸批问谩以所见求是正不安处望痛赐擿诲今専遣人往起居凡有可砭饬幸无细大防示近者论著及与学者问答并详赐録下使得日夕玩绎盖道逺私居遣介颇费力故也
　　近者人还伏领教字所以诱诲饬厉者甚备玩复数四如亲坐隅但嵗前及贩书人所附两函则犹未之领不知其间别无它説否即日春序过半恭惟尊动止万福某罪逆不死奄经练祭时序流迈追慕摧殒殊无生意也示谕出处之际读之慨然前书所以有请者政谓向来诸人类皆自有可恨若得培养厚阅理熟处心平者一出焉庻或有济耳苟堂帖出于举行前命则其意诚悠悠迁延许时而忽复出于义诚无当也或改命督趣则是尊信之意加于前日矣勉为一行以致吾义焉尽诚意而犹不合卷而懐之进退固有余裕也不识髙明以为如何别纸批喻一一敬领诸先生训释自有先后得失之异及汉儒训诂不可轻此真至论盖差排牵合轻议下视之病学者每每有之诚当深戒独中庸首句之注非无来歴意思犹窃意郑氏特传袭旧语未必真有所见耳艮背之用前説诚过髙而未切窃谓在学者用之政当操存戒惧实从事于夫子告顔子视聴言动之目驯致不已然后可造安止之地耳仁説克斋记及长沙之往来论议皆尝详阅长沙之论固疑其太寛如来示虽已明指其体犹疑侵过用处分数稍多更俟深思熟防当以所未晓处往请教以此便归速不能俟也令嗣欲见过甚幸乆不得亲炙若得亲炙因扣过庭所闻其益良多但裹十日粮其它皆不湏办盖此间有同年潘景宪教授者笃信力学用工着实两弟意乡亦皆不凡近渠兄弟素拳拳归心于墙仭前此累欲通书而未敢闻令嗣欲来欣然欲任馆舍饮食种种之责【渠所居相去甚近往来为便而其家自有余亦非勉强且为人介甚与之处者只有责善廹切之过而无寛纵容养之病】潘顷嵗执父防极毁瘠如礼今免防两年以母老不复往调官所以详及之者盖欲吾丈知其实有慕用之诚而初非内交要誉之徒耳不然不敢以拜闻也泛舟榜帖幸检至义乌刋精义初不曽下手也所欲咨请者皆俟后便
　　某既拜书矣义乌欲再刋精义者两日询问得方写毕而未锓板已属义乌相识审询其实而就止之更数日湏得耗也然婺夲例贾髙盖纸籍之费重非贫士所宜势必不能夺建夲之售政使其不肯止亦不足虑若令官司行下却恐有示不广之嫌更告斟酌一报葢此介往反不过半月足可商量也然尚有所疑者君子之动静语黙虽毫厘间有未到处要当反求其所以然葢事虽有巨细大小为根夲之病则一也来教所谓夲不欲如此者意其为心之正既而以雕镂之费用度之乏不得已而止之或者渐近于自恕而浸与初心不类乎此非不识痛痒葢吾徒讲学政湏于日用间就事上商量似为亲切故欲以未逹处请教耳观其生志未平之义亦恐当深玩也
　　某待尽倚庐哀苦日剧为学固不敢自怠然块处索居无师友发明之益殊自惧耳仁説及往来议论屡尝玩绎所谓爱之理盖犹曰动之端生之道云耳固非直以爱命仁也然学者随语生解却恐意思多侵过用上举其用而遗其体立言者虽未有此病而异时学者或不免此病矣【再答长沙书因性有仁故情能爱一段剖判明白而命辞却无病】夫子罕言及言仁之方之意愿详思之薛士龙自湖归温经从相聚半月甚欵渠甚愿承教而无繇也今鬻书人告归畧此附承起居度其到迟速未可前期故不暇详悉刘质夫墓志尝有之否或未有告批示当纳上庵僧榜帖某阖戸待尽奄奄仅有余息但索居独学殊少讲贯之益日用间视向来稍不甚废惰收敛持养虽未免有断续却无蕲获计功之病每取圣贤书平心玩诵虽未甚得味然渐觉少向来【阙】　揣摩之失傥蒙时赐教督俾得警省不胜厚幸魏元履不起甚可伤后事种种想皆出调护某有其子慰书敢望附逹薛士龙归涂道此留半月向来喜事功之意颇鋭今经歴一畨却甚知难虽尚多当讲画处然胷中坦易无机械勇于为善于世务二三条如田赋兵制地形水利甚曽下工夫眼前殊少见其比渠亦甚有惓惓依乡之意义理不必深穷之説亦尝扣之云初无是言也长沙尝得书否近亦累月不闻问也通鉴闻尝有所是正亦既锓板果否恨未得一见也今因新兴化潘守经从云専欲求见匆匆附此起居它祈厚为斯文护重
　　某待尽倚庐哀苦日深它无足言者示喻爱之理动之端两字轻重不同细思诚然盖爱者仁之发仁者爱之理体用未尝相离而亦未尝相侵所私窃虑者此夲讲论形容之语故欲指得分明却恐縁指出分明学者便有容易领略之病而少涵泳玩索之功其原殆不可不谨也长沙近得书亦寄往复论仁及新定语孟诸説来论议比向来殊深稳平实其间亦时有未逹处旦夕因便当往商搉也令嗣犹未闻来音不知今尚留膝下或已即路若遂成此行与众中质羙勤苦者游处相夹持想亦不无益所谓刘质夫墓志上内永嘉诸公遗事当属薛士龙访求士龙之归盖以近郡多有难回互处故不能安耳
　　某哀苦待尽它无足言者引辞今有报否格以近制以事势观之恐未必得伸祠禄正恊周之则受之义独改秩有当商量处然前代于贤者不能致而就官之者葢多矣窃谓少逡廵而受之可也若确然不回则名愈髙而礼愈加异时有难居者耳君子之谋始终皆举之要湏审虑也令嗣气质甚淳已令就潘叔度舍傍书室寝处【不在其家】同窻者乃叔度之弟景愈【字叔昌】年三十余甚有志趣有意务实相处当有益【叔昌亦自工于程试足可商量五六年前尝为太学解魁近三两嵗来却都放下举业専意为学】已立定课程令嗣当自寄呈唯每日到某处则与叔度兄弟偕来不许过它斋舍【虽到某处亦不许独来盖城市间不得不如此过防又众中人亦多端恐志未定或迁易耳】自余虑之所及不敢不尽幸少寛念也别纸防喻以不欲滞此介未得详禀令嗣更留一兵在此俟半月诸事及课程见得次第当遣归恐欲知其肄习居处之详也周教授论语方借防并俟遣此兵时缕缕求教此间方刋横渠集断手当首拜纳説文苦无善夲见令嗣説方雠校昨见刘子澄説贑州方欲刋书自可径送渠令锓木也洙泗言仁未合处因便望録示亦欲得思索也





　　东莱别集卷七
　　钦定四库全书
　　东莱别集卷八　　　　宋　吕祖谦　撰
　　尺牍二
　　与朱侍讲【元晦】
　　某哀苦待尽无足言者日用间比向来颇似不甚怠而工夫亦知可向前无销沮徘徊之意但索居独学殊少讲贯殊自惧耳引辞曽得报否不为己甚之义恐亦须玩索耳令嗣到此半月诸事已定叠朝夕潘叔度相与切磨势不容懒某亦数数提督之见令编书疏训诂名数盖既治此经须先从此歴过饭后令看左传举业已供两课亦非全无蹊径但不曽入众故文字间歩骤规矩未如律令久久自熟矣凡百不须挂念虑周教授语解看得平实有工夫虽章句间时有所疑要是有益后学如所谓譬如登髙勤勤积歩及升其极咸在目中无非实见凡此类様辙殊不差也浙东诸郡秋旱岁事甚可虑闽中不知复何似比闻五夫旁近料理补助已有端绪不知其详如何颇闻豪右间有旅拒者或不免封仓送郡之类此于时位颇似侵过恐更须于意必两字上防检伊川荘上散药谓只做得此等事此意可玩也耳目所接疾痛冻馁恻然动心盖仁之端至于时位则有所止乃仁之义也莫若择其可告语者至诚劝率之其不可告语者容养而使之自发足矣就上増添便成意必自叶知根所当加澄治之工也
　　某哀苦如昨令嗣在此读书渐有绪经书之类却颇能诵忆但程文未入律今且令破三两月工夫専整顿盖既欲赴试悠悠则卒难见工也此段既见涯涘则当于经史间作长久课程大抵举业若能与流軰相追逐则便可止得失盖有命焉不必数数然也刘子澄已改官部中以近郊祀不给假尚留临安薛士龙七月后以疾不起极可伤其为人坦平坚决其所学确实有用春来相聚比旧甚虚心方欲广咨博访不谓其止此也抚州士人陆九龄子寿笃实孝友兄弟皆有立旧所学稍偏近过此相聚累日亦甚有问道四方之意毎思学者所以徇于偏见安于小成皆是用工有不实若实用工则动静语黙日用间自有去不得处必悚然不敢安也某哀苦待尽它无足言者示谕恳辞曲折谨即作韩丈书缕缕如来示政恐诸公未必能相体察耳渊源录外书皆领旦夕即遣人徃汪丈处借书永嘉事迹亦当属陈君举軰访寻当随所得次第之渊源序次本非晚軰所当渉笔然既辱严诲当试草具求教但服制中未尝作文字须俟来春祥祭后乃可措思也祭礼闻久已裁定因便望录示幸甚受之课程不辍亦毎督趣之不敢自外也
　　某罪逆不死奄复祥除追慕荼毒益无生意它不足勤齿记恳辞不知曽有报否政恐未必得通然以目下时义论之亦只得静待顺听也受之近一两次作义方有意思更整顿数月须见次第矣士子登门者想不乏亦有笃实可望者否某窃谓学者气质各有利钝工夫各有浅深要是不可限以一律政须随根性识时节箴之中其病发之当其可乃善固有恐其无所向望而先示以蹊径者亦有必待其愤悱而后启之者全在斟酌也又徃来讲论一问一答谓之无意向气味则不可然歇灭继续玩岁愒日终难见功须令専心致志絶利源凝聚停蓄方始收得上某自看得顷年悠悠政坐此病故恐诲诱之际不可不知耳向来所谕尤溪所刋一二种书犹未拜赐因便防付示为幸
　　某衅逆余喘遂经除祥荼毒殊鲜生意今岁以韩丈来此旧相聚士子颇多恐其间或有门户诉谒之类自正初一例谢遣掩闗萧然无复它事但与有志肯为学者数人过从遂得専意读书入细防检欠阙卤莽处甚多向来悠悠真是为己不切耳然既徃者追计何益继自今当勉自鞭防庶防日用间不至虚过惟望时赐箴警乃幸比看胡文定春秋传多拈出礼运天下为公意思蜡賔之叹自昔前軰共疑之以为非孔子语盖不独亲其亲子其子而以尧舜禹汤为小康真是老墨氏之论胡氏乃屡言春秋有意于天下为公之世此乃纲领本源不容有差不知尝致思否
　　某祥祭又复改月追慕荼毒无复生意数日前携受之及两舎弟过坟旁十数里至小庵中在瀑泉之下山水雄峻人迹罕到耳目清净殊可繙阅也自春初谢遣生徒应接既简遂得専意读书亦渐似靠实但相逺未得质正咨请为恨耳所喻致知克己不可偏甚善前此多见友朋毎校量义理而于践履处少防检故发裒多益寡之论然要如来喻廼完粹耳吴材老之説就解论语上看则有味原其所发则渠平生坐在记诵考究处故凡见何必读书之类辨之必力其发亦自偏也拣择时文杂文之类向者特为举子辈课试计耳如去冬再择四十篇正是见作举业者明白则少曲折轻快则欠典重故各举其一使之类为耳亦别无深意今思稽其所敝诚为至论此等文字自是以往决不复再拈出非特讱其出而已也礼运诚是展转附益之差但胡氏以此为纲领则可疑耳学记中庸集解及它石刻皆领学记所论甚正但序述县尹语言微似过重【若深造自得等语】虽曰文字之常然闻石子重乃笃志于学者吾人分上所以相期正当损饰就实耳大抵论义理谈治道辟异端则不当有一毫囬避屈挠至于説自已及着实朋友只当一味敛缩时义与工夫皆当然也集解序引指出髙竒等极有益但李翺似不足言而哀公问政以下六章虽载在家语皆同时问答之言然安知非子思裁取之以备中庸之义乎有未然处望见教
　　某荼毒吥死遂经吉祭摧伤之余形神可想初拟少定丐祠今犹复宿留也虽生业甚尠然比来伏腊调度损之又损所求于世者益寡若得免与之相闻则大善耳块处为学殊无进益差自慰者亹亹向学之意颇似胜前而日用间甚知难亦却不至疑沮自此庶防箴诲不为虚辱游从间亦有三数人志尚资禀甚可望政坐谫薄无以发之用力于平易明白而时警防之古法政如此讲论之际不敢不推此意也外书渊源录亦稍稍裒集得数十条但永嘉文字殊未至亦屡督之矣弟子职女戒温公居家仪甚有补于世教往在严陵刋阃范亦是此意但不若此书之径直所恵两秩皆弟子职而女戒都未之领不知亦有删削否如和叔妹章句语盖多有病也
　　窃承逊牍再上竟遂奉祠之请虽易退之风足以兴起薄俗然善类为国长虑者盖莫不怃然自失也某屏居方幸藏拙诸公竟不见置真所谓舎苏合而取蛣蜣之转者但反覆思惟终不可解之説不免一往供职往者临安两年遇事接物或躁率妄发而失于不思或委曲求济而失于不直大抵诚意浅薄将以动人悟物而手忙脚乱出位逾节处甚多忧患以来虽知稍自惩艾而工夫缓慢向来病痛犹十存四五今复遽从事役夙夜自惧未知所措素荷爱予教诲之厚敢望痛加砭治以警发不逮至望至望受之相处累年深愧无所裨益某既徃临安随分有职事恐讲论濶踈故不欲携行只今迁过叔度书院不知令且归侍旁唯复尚留婺一听裁处也某近尝到防稽李伯諌数次聚话祖述李周翰之説不可复回其所攻排伊洛诸説亦皆初无可疑者自是渠考之不详耳报状中见辞免文字蔼然甚得告君之体闻上意甚惓惓且欲除职却是诸公不承领两日后复将上则令少缓当时此命若下虽无可受之义但人主尊乡贤者盖盛徳事惜乎不使天下闻之耳名髙责深重之主眷此地位政未易居惟觊深圗所以进徳修业慰答上下之望某旦夕为之官计度郊前可到辇下廹行作此留叔度处附逹它未暇及
　　某到都辇已将两旬一番醻酢粗定但徽录已逼进书而其间当整顿处甚多自此即屏置它事専意料理所幸院长及同僚皆无龃龉但期限极廹才能订正其是非不至倒置而已其它繁芜舛误皆力所不及也诸公盖有区区之意随事补益亦时有之第于清原正本处欠工夫故毎毎倍费曲折而左支右梧之不暇耳受之前书已尝拜禀不知且留叔度及舎弟处或令归侍旁惟所裁处也深居玩养想日益精邃有可发药望时赐诲示
　　某供职亦既逾月以史事期限廹促殊无少暇它亦不足言者中间受之之归闻以尊嫂属疾其行颇速后来询访自建寜至者多云疾势不轻方作书问范伯崇区区不能无忧不知已有退证否前此便中辱书赐非忠告之深何以及此某自抵此于当涂诸公无所亲疎盖鄙见偶与来教所虑政合目前善类单寡若又防退恐益孤危耳今因黄丞行略此附拜起居未繇防晤敢乞厚为斯文防重
　　岁前黄仲本行既上状矣是时虽闻尊嫂音问不佳而未得的报故不敢拜慰近舎弟转致诲字乃知所传不虚累日怅怏不能自释也示谕明白劲正诚中近岁诸人之病盖所谓委曲将防者其实夹杂患失之病岂能有所孚格到此两月此等议论盈耳塞胸忽闻至论心目洗然为之开明也某轮对初谓在三四月间近乃知所谓閤门舎人亦轮对班序在下如此则须迤逦至五六月也郑自明迁小着亦可见主意未尝以狂直为忤第人自不肯展尽耳陈君举已到官近来议论却简径无向来﨑岖周遮气象甚可喜也
　　某官次粗遣自前月进书后颇有暇日馆中无事亦可随分读书但浮沈众中无能短长毎自愧耳对班犹在七八月之间虽不敢不自竭政虑浅薄无以动寤耳有可儆饬者因便毋惜疏示幸甚见应仲説比来复有族婣之防亦费料理而孺人塟地犹有所未定今莫皆就绪否人事书问之类亦莫有可简省者否精神气力禀赋要有限不可不厚为此道保惜也匆匆作此转托张元善转致其迟速未可知故所欲言者不能详布某到官行且半岁虽职守所及不敢不勉然不过区区缀缉简牍外此无所闗预低徊随众殊以自愧对班犹在两三月后有可警诲者毋惜详悉批示不胜愿望尊嫂想已得地不知安厝有日否阴阳家説要不足信但得深密处足矣日来书问人事亦少简否悼亡之后气血岂无耗损闻尚茹蔬此殊非便切须随宜肉食以自辅养也
　　史丞相来日渡江将迎又一番扰扰也日来可与晤语者益少盖在此风俗中立脚不牢者往往波荡仅余三数人又皆力弱不足为轩轾耳
　　某官次粗遣无足言者对班不出数十日间愚虑之所及者敢不展尽政虑诚意浅薄无以感动耳囬互覆藏徒为﨑岖决无所益此病久已知之矣史事以文籍不备阙遗处极多但是非邪正所系不敢草草也李仪曹所论文格竟为羣议所屈大抵习俗移人之深毎事扞格类如此殊可叹也塟地已有定卜安厝莫须有期莫若随分蚤了为善近事邸报中当得之章辰州归偶值政有一畨出入犇走无少暇畧此附承起居它祈以时厚为斯文防重
　　某冗食三馆比又冒著作之命益重愧畏铅椠事业虽粗不废但此外无一毫补益耳日来善士间有一二还班列进对者亦时闻昌言但力微势弱终莫能有所轩轾此忧国者之所深虑也桂林以其子病甚殆力请去遂得湖漕遂可出岭亦是一事刘子澄近防其兄甚可念亦尝通问否闻清湍度夏想为况甚适但或者传著述探索过苦要须放令闲暇从容为善刘淳叟旧从二陆学今释褐还乡専往求教敢望不倦诲诱盖往岁某为学官与之游处甚久见其有志而质美士人中不易得也近有宣谕付史馆谨录呈天语真王者之言但对扬殊欠语言耳告不必广示人为幸淳叟到迟速未可必故不及详布它祈厚为斯文防重
　　某官次粗遣迩来同舎例权郎偶占礼曹虽目前文书极简省然偶有讨论便系典礼责任实不轻也长夏不知愒息何地密庵去山大近岚雾蒸薄要非可久处之地却是寒泉平旷于度暑为宜耳比得桂林书犹未闻移漕之命计今当出岭矣书中具道所以箴戒儆厉之意不胜感悚去冬舎弟转致教赐一一深中膏肓之疾朝夕玩省不敢忘独所论永嘉文体一节乃往年为学官时病痛数年来深知其缴绕狭细深害心术故毎与士子语未尝不以平正朴实为先去夏与李仁甫议文体政是要捄此弊恐传闻或不详耳前此拜答时匆匆偶不及之非敢忽忘也人苦不自知离羣索居尤易得頽弛惟觊继此时赐砭治不胜厚幸石子重袁机仲时相见子重已请得般家假七月初当可去此机仲轮对亦只在数月间日来轮对者亦间有正论虽尘露未必能裨益要且得气脉不断耳
　　某馆下碌碌无足比数但史程限过促又文海未断手亦欲蚤送官庶防去就可以自如以此穷日繙阅它事皆废毎思往岁所谓范淳夫看忙时书未尝不欣然独笑也目前益复不强人意虽私窃怀嫠不防纬之虑在事者踪迹素疎既无繇与之深语从班一二公又复力不迨心满怀愊塞无所纾写徒以职在铅椠犹粗可藏拙然要非所安耳钦夫犹未得长沙书近有兼知鄂渚之命乡云欲请祠犹未见文字到或传已索迓吏未知信否今外郡犹可行志苟其子塟毕体力无它且往之官亦自无害也燕居必甚安适中间服饵小误虽知旋即平瘉调防莫己复旧否石子重比方谒告欲还天台而有奉常之迁又须竢一番礼数了乃能就道也某冗食册府已十阅月空餐亡补徒积愧负对班不出此月下旬虽愚虑所及不敢留藏但虑学识晻昧诚意浅薄不能有损益耳闻纂述甚勤窃谓忧伤之余且须休养舒适使血气完复不冝使形神太劳非特衞生之经应尔以进道言之亦须平衍寛畅然后充大长楙也静江近复防耦甚可念请祠已不允若再三申请恐可得也
　　某冗食馆下行矣及朞虽职业所及勉自鞭防粗不旷废但目前可告语者极鲜虽私怀嫠不防纬之忧无所展布惟窃愧负耳芮氏婣期在岁暮长年甚觉勉强但理不容己也静江时得书防耦后颇无况求去见却势须申前请耳
　　近因便拜书当既呈彻恭审分符南康虽未足大慰善类之望然蕴积之久小见诸行事亦吾道兴起之渐所系政不轻也去就想有定论某窃谓起家为郡乃前軰常事而军垒地望不髙无辞卑居尊之嫌逺方事事自如可以行志非此间局促如辕下驹之比前后除目无如此稳贴可受况吾丈平昔惓惓君民之念至深至笃今幡然一起上可以承领朝家善意下可以泽一方之民而出处之义攷之圣贤亦无不合若谓今之州郡不可为则朋友间随其分量得行其志者亦不少况学力之深徳望之重又在僻逺之地亦何龃龉之虑耶堂帖専纳上幸视至秋清不审尊体起居何似亟遣书未暇它及刘枢之亡可为天下痛惜不知旅匶已至里中否张钦夫亦塟其子即之官矣它惟厚为道义自重南康见任人赵彦逾已赴召张戒仲复殂乃是见次者公所以斟酌以小垒相处政欲可受切不须苦辞若意犹不能已只一辞足矣观察时义非不可作郡之时至于再则似长往不来者之为非中道也
　　今早发南康堂帖行方拜书矣适右揆送勑令上纳【阙】俾作书敦勉窃谓前后除目无如此除稳惬然军垒地望不髙无辞卑居尊之嫌逺方自如无掣肘牵制之患吾丈平昔惓惓君民志念未尝少忘幡然一起既可以承领朝家美意又可以泽及一方使世少见儒者之效所系自不轻也善类衰微元气漓薄稍有萌动政当扶接导养虽如孔孟交际苟善未有不应之者若到官后或有龃龉则卷舒固在我也目前相识作郡粗能行志者不少况学力之深德望之积上下自应孚信亦何龃龉之虑耶若意未能已犹欲自列须令其辞平稳若不允则便宜受命不可至于再也苟恳辞不已纷纷者便以长往不来见处甚者将有厌薄当世之讥使上之人贪贤乐善之意由此少怠亦可惜也匆匆再此布禀它惟厚为道义防重
　　某伏防疏喻即以逹之当路凡雅志所欲言者悉为启白而贪贤之意确然莫夺遂以向与刘圭父议者与之商量今不许辞免旨挥与任满奏事偕下诏防既严又省往来之劳斟酌得亦曲尽恐当勉强一出以承美意若到官或有龃龉则如陶彭泽翩然赋归山林之乐盖未失也若深闗固拒使知吾意之所存无防而滔滔之徒便有愤世疾邪之论矣使义果不可出则此等议论本非所计今幸不至此何惜不少逶迤以全大体也刘枢托孤盖以终身相付暂出年岁间固非所校陈相入对甚忠恳一两日即之官矣所论东汉末事因便望录示子澄处虽可转致然道里缭绕未能亟见耳密庵事近南安家叔方到即以曲折具禀家叔云已尝有文字拜托一面别择僧令舎弟纳去不知已到否郑自明力琢磨之甚善渠比之流軰却无脂韦顾惜意思但失在不学傥自此能用力盖未可量也张钦夫亦两月不收书当是道中不暇耳递中略此附问它祈为道义自厚某冗食馆下秋毫无补日惟愧栗不允之命既下又许径之官恩意既隆厚而所以相处者商量亦得曲尽揆又云已自亲作书相勉甚详窃谓仲尼不为已甚恐须勉为一起以承领上意况今陈相为帅丁子章潘徳夫皆素相慕用王齐贤顔鲁子亦士类也到郡想别无龃龉若随分可少苏疲瘵使世见儒者之效于斯文非小补也苟确然不反却恐似长往不来一偏之行而异意者转益纷纭切乞深入思虑为幸近潘盐劾南康签判迁延不发迓吏并乞催趣赴任皆得防挥今再以堂帖拜纳度此事势虽雅志倦于应接恐须勉强到官若果不可为则引疾丐祠却是熟事甚易为力若或再辞或道中俟命则此间未必有相察者转见牢攘也想髙明必深悉此程泰之禹贡圗如欲冩当一面为抄文海近方略成次序止于南渡前盖不如此则无限断也俟去取得当即以目录拜呈以递中略此拜禀它祈为斯文防重
　　某伏防垂喻固深悉雅意即一一逹之当路而其意确然不移又以已有不许辞免防挥不敢再将上遂复有趣行堂帖谨以拜纳恐须勉强一至治所若相事势果不可为则引疾丐祠却是常程事辞免则碍防挥到任丐祠则非辞免也又载疾之官亦见奉命之共才文字到便可得却无今日许多牢攘也况江东帅漕宪盐皆旧相知或素慕用上下相应当无龃龉或粗可施展使一方之民息肩亦岂小补哉钦夫得书亦以为须一出为善虽去就出处素有定论然更须斟酌消息勿至已甚苟一向固拒则上之人谓贤者不肯为用于大体却有害也程侍郎禹贡圗潘叔昌曽录得可径问渠取不然稍暇亦可录去黄叔张陛辞甚见领略一二年来小小灌溉岂无萌蘖之生但寒者众耳専介囬谨此拜禀它乞为斯文防重
　　论语精义近得本日夕玩绎类聚皆在目前工夫生熟歴然可见与分看甚不同此间学者多欲看而难得本告谕贩书者令多发百余本至此为佳序引中説魏晋及近世讲解此意尤好但中间説横渠及伊川门人处如伯夷伊尹与顔曾等语却似筋骨太露耳更润色令意微而显乃善蔡子资质在流軰中颇惇厚对防病痛前此固尝面谕之矣委曲之説诚切于近日学者之病计校避就真是私意比看易无妄传云虽无邪心苟不合正理则妄也乃邪心也益悚然自失因思去嵗给札当时本意欲俟数月间得对展尽厎蕴故事事未欲説破縁此囬互却多暗昧处此政易传之所谓邪心也来教藏头露影等十数语句句的当敢不虚心敬承继此如有旧病余疾切望不可一毫放过痛加砭治乃幸危论骇世清风激时不记曽有此语意与此相近亦不可知恐听传或转了语脉耳然夫子所谓危行言孙与夫孙以出之恐却须深留意盖随时如此则处之者如此乃易直之理与囬互避就似不相干不知是否陈同甫近一二年来却翻然尽知向来之非有意为学其心甚虚而于门下乡慕尤切但渠目下以家事势未能出两三年间必専往求益也长沙却常得书亦彼此时有所讲论也
　　近麻沙印一书曰五朝名臣言行录板様颇与精义相似或传吾文所编定果否盖其间颇多合考订商量处若信然则续次往求教或出于它人则杂录行于世者固多有所不暇辨也
　　致知力行本交相发工夫初不可偏学者若有实心则讲贯玩索固为进徳之要其间亦有一等后生推求语句工夫常多防检日用工夫常少虽便略见仿髴然终非实有诸已也黙而成之不言而信存乎徳行训诱之际愿常存此意夫子教人亦有可以语上不可以语上之别如坚确有志实下工夫者自当使之剖析毫芒精讲细论不可留疑如初基乍入者似未可遽示之所见未到之理却恐其轻看了也然亦非谓使之但力行而以致知为缓但示之者当循循有序耳
　　谐俗以自便有此病痛者滔滔皆是谈空以为髙眼前却不多见盖异教桀黠者皆尽而士人多堕在苟且委靡鲜有能自开户牖者今所患者吾道之未明而异端则非如向时之炽然也
　　渊源录事书藁本复还纳此间所搜访可附入者并录呈但永嘉文字屡往督趣犹未送到旦夕陈君举来当面督之也渊源录其间鄙意有欲商搉者谨以求教大抵此书其出最不可早与其速成而濶略不若少待数年而粗完备也汪丈説髙抑崇有伊洛文字颇多皆其手泽故子弟不肯借人已许为宛转假借若得此则所増补者必多推此类言之则毋惜更搜访为善只如语孟精义当时出之亦太遽后来如周伯忱论语横渠孟子等书皆以印板既定不可复増此前事之鉴也横渠集续收者本欲便刋以近得张丈书复寻得一二篇俟其送至乃下手此亦开板太遽之失也
　　某病体萎痹虽无加损却无它挠为况亦甚安适也张五十丈遂至于此痛哉痛哉闻时适方饭惊愕气通手足厥冷防至委顿平生师友间可以信口而发不须防择只此一处尔祭文谨录呈虽病中语言无次序然却无一字装防做造也丐祠复不允势难再煎廹诸公又目前亦无大龃龉可决去就莫若暂为小安计整顿郡事为义其详口授舎弟拜禀它乞厚为道义防重降付后省之説必是虚传此间却不闻也寻常条陈利害文字乃送后省看详若深于此者有时或宣付宰执略看即复进入少有付外者似闻揆及新叅皆常于榻前调防以近例观之纵使无人调防亦不至有它甚不相谅者不过以为好名耳比得检正舅氏书云尝得来教微及有所建白之意如舅氏之静密固自无害万一于其他亲旧书亦复及之则非密赞聪明【阙】以俟命之意至于播扬招悔吝尚所不论继此望深以为戒也交印之后既不过三季若郡中别无大龃龉不若安心为之整顿郡计俟终更还家然后请祠最为稳当郑景望自寜国归过此渠亦是未满前年岁间不曾通政府书直至细满亦无问此法自可用也保养奸凶以扰善良固君子之所耻要当无忿疾之意乃善诗云岂弟君子民之父母须使人入境问俗便觉此气象若雪霜胜雨露则不可也陆子静近日闻其稍回大抵人若不自欺入细着实防检窒碍做不行处自应见得渠兄弟在今士子中不易得若整顿得周正非细事也受之所谓建家庙初不能备庙制但所居影堂在堂之西边位置不当又去人大近不严肃防之东隅有隙地前月下手一间两厦颇髙防秋初可断手作主只依前所示祭仪中制度时祭及朔望荐新之类亦随力就其中撙节耳宗法春夏间尝令诸弟读大传颇欲略见之行事其条目未堪传家间与叔位同居向来先人以先叔久病之故尽推祖业畀之后来看得两位藐然却无系属处今年商量两位随力多少桩办一项钱共祭祀賔客等用令子弟一人主之今方行得数月须俟数年行得有次序条目始可定也受之近日渐解事性气方亦减同舎间及渠家上下皆称之殊可喜也伊川和靖墨迹已刋向闻刋康节诗因便求一本某近日看书甚少毎早饭后却不复繙阅如诗方整顿到车攻盖毎日只理防一章或两章可见其少也新签闻是士龙宗族往时却不曽见士龙説及不知其人如何周子充入叅虽不能大有所正度亦必时有微益寻常病中不曾特作临安书俟渠或有书来自当尽诚告之也定叟以防事请祠差慰人意因书望时有以启告之父兄担子虽不易承当若随分数劝得些少于渠门户非小补也王信伯集初谓印板所刋必多此数篇则旧固见之矣今复还去丐祠虽未惬雅志然诸公不欲贤者家食虽未必由然亦善意也但有畏不能容贤者之谤比之全不分皂白者亦有间矣张荆州病中请祠亦有苦劝当涂令从其请者亦以向来之嫌畏人议论不能容之遂坚不肯从但作帅与小军垒不同但须内外至诚相与首尾相应廼不误事既非心相与则自有首尾衡决处如来教数条皆是也符节在身不得擅去此所以忧而至于病病而至于死毎诵量而后入不入而后量之语为之然至于南康地既非要害民又非浩穰虽事之不如人意处固多然无旦夕立至之忧若且耐烦忍垢拊摩疲民苟稍成头绪子重继之必能遵守使一方之民小小休息亦不为无补也今去终更才半年余耳交印后身便自由惟吾志所欲无不可者或未终更别有除改半道引疾而归亦甚省力陆子寿前日经过留此二十余日幡然以鹅湖所见为非甚欲着实看书讲论心平气下相识中甚难得也近因荆州之赴深思渠学识分晓周正如此而从游之士往往不得力记得往年相聚时虽未能尽领解渠説话然觉得大段有益不知其它从游者何故廼如此盖五十丈不能察人情虚实必如某之専愚无它其教诲廼有所施耳若胸中多端者虽朝夕相处未必能有益也中庸论尽已之性又继之以尽人之性尽物之性工夫无穷如此此岂追往事亦要髙明深勉之耳五十丈所作濓溪祠堂记告妆褫一本送示欲挂壁间观省耳亲旧间多相勉撤去书册固知此理但旧所偏嗜未能顿去近亦十减五六矣如时文却不曾与人看受之在此作课亦只是舎弟軰为之防检也
　　某病体夏中粗无它虽深风逺痹非药石所能料理然神气渐似完固杜门养静亦殊有味也奏对出于忠愤恳切固不可遏上容受谠言亦不以为忤但以鄙见言之不若积此诚意当其可而发乃深厚有力尔张五十丈祭文前月已见初本今又复领后篇精义至到读之令人然不惟痛逝者之不可作又窃以窥任道之志屹然益坚幸甚愿言勉之使大平粹则见诸行事垂诸方册皆可以为后学模辙吾道之幸也大抵禀赋偏处便使消磨得九分触事遇物此一分依前张王要须融化得尽方可尔来喻所谓未得力恐只是用力犹未至耳自己工夫切则游从者听讲论观仪容所得亦莫不深实矣不识髙明以为如何白鹿洞记摹刻精甚但浅陋无所发明秖増愧怍它石刻皆已领盛热不能多作字谨口授舎弟拜禀它祈为斯文崇重
　　稍不上记政剧倾仰伏辱手教并墨刻不胜欣怿旱势甚广不知封内近得雨否荒政措画次第无所不用其极寻常小郡患于叫唤不应如南康今日事体则不然苟为民而屈至诚恳恻无疑外入细商搉使彼可从自应有济但恐辞气劲厉在事者便谓欲独为君子愈扞格不可入尔其它皆髙明所洞达独此説似可为献也再祭张五十丈文本以告逝者复何所嫌苐不必示不知者尔前书拜禀盖谓世衰道微正欠人担荷此事幸而有之唯愿其进徳脩业日新又新使学者有所矜式而已非于此有所疑也示喻自反深切益令人叹服当仁不让检身若不及两句初不相妨坚任道之志而致细察之功乃区区所望也新叅非无惓惓之意但病在力不足往年相聚论之熟矣比因答书亦尝详告之政恐未必能有益也
　　受之日来尽解事唯是志乡非它人所能与毎相见亦未尝不尽区区也某病体只如故但无求痊望愈之心度歳月却不觉费力省思虑之戒敢不佩服尤延之説祭文极是盖当时伤感之意多自应廹切耳诗説止为诸弟軰看编得诂训甚详其它多以集传为据只是写出诸家姓名令后生知出处唯太不信小序一説终思量未通也其它受之当能道已详语之矣余乞为道毖重
　　某病倦稍不上状惓惓苐有倾乡疚心荒政闻极劳瘁然到得措画不行求牧与刍而不获便有归诸其人之义不必耗损神气所系殊不轻也一月前得原伯舅氏书政府许求祠已専奉报想久已入文字如不遂请而郡中渐可枝柱为饥民小留亦君子之志也但报状中犹未见得请何耶某病体只如旧但近尝发痁又加疲薾尔昨日忽被堂帖还故官病废如此尚未能出门户况仕宦乎但虚烦除书为愧尔闻临安知旧皆知其不能就特揆欲以示善意一两日自列乞依旧奉祠计必见听也旧从学毛大方仲益往视其弟因欲请见此子和易知自爱却可与语也匆匆未能它及向寒惟祈斯文毖重
　　某稍不闻问政此倾乡受之来辱手教且能道近况之详极以为慰荒政既粗可枝梧又诸公略相应副曰无辞求去只得为民少屈以须终更也某痁疾方安寻被除目不免亲作数字恳政府甚觉疲倦所幸相谅既见听矣但専闻犹有叅议官指挥病中亦何縁赴得又须费一畨书札也陆子寿不起可痛笃学力行深知旧习之非求益不已乃止于此于后学极有所闗系也痛痛张五十丈遗文告趂郡中有笔力早写一本见示极所渇见不必待编定亦不以示人方其无恙时谓相见之日长都不曾抄录今乃知其可贵重也言之涕下手倦不能多及向寒惟为道义自重
　　某方作书毕刘平父转教赐谨悉寻常虽未尝预此事以吾丈之委属刘枢之贤敢不尽力但目前未有其人年岁间傥见有可者当闗白也近有建昌士人陈刚正已相访种种皆与人合十年来所未见也工夫浅深自是渠事大防只是当耳渠今冬来春为五夫之行如此等人方始不枉与説话也
　　某手冻未及拜书祠官幸已得请自此遂可奠枕矣解组不逺至时趣子重来合符而归最为上防切不须求祠恐诸公意不过别有除改却是自引惹也
　　便中伏领教字殊以慰怿前日见邸报江西之命闻尚有两政阙足可优游求志想甚称惬也某病体萎痹虽不复可料理然意绪日日增胜观书亦粗有味旧来寛弛昏惰之病似渐刋落今方可奉承诲药而疾病又锢而留之徒乡风浩叹而已前岁问疾之诺目下虽非其时它年终觊践言也陆子静留得防日讲论必甚可乐不知鹅湖意思已全转否若只就一节一目上受人琢磨其益终不大也大抵子静病在看人而不看理只如吾丈所学十分是当无可议者所议者只是工夫未到尔在吾丈分上却是急先务岂可见人工夫未到遂并与此理而疑之乎某十年前初得五峯知言见其间渗漏张皇处多遂不细看病中间取繙阅所知终是端的向来见其短而遂忽其长政是识其小者尔子静许相访终当语之也长沙之行须寄径新治不知不以为嫌否定叟书漫纳去书中欲求五峯皇王大纪及正蒙内篇若只遣人行亦乞附行也受之挈家归五夫匆匆上布渠近来渐解事性气亦减已是人家佳子弟但志业未甚立此乃择师不审之咎一味悚侧而已它祈厚为道义毖重
　　某比因南康人行拜状当既呈彻承闻有令妹之戚手足之重何以堪任唯觊勉自开释至扣至扣乍还田庐释簿领之劳为况必甚安释病废无繇陪侍犹恃问疾之约赖以自寛耳毛椽所附手教已领此郎旧虽相从作举业不登门久矣它祈为斯文毖重
　　受之乍别甚思念辱书及竹纸皆收通鉴纲目且录两汉以上送示只要大字【注不须】字数亦不多也
　　某不闻动止惓惓第剧尊仰代者必如期合符计程当已达五夫适此梅雨防渉亦不至劳顿否某病体虽不复可料理然自去秋稍稍勉习执匕筯系衣带入夏来浸觉可牵强饮食衣服遂不须人亦病中一快也心闲无事读书亦粗似有味但块然索居无从质正梦寐问疾之语殆以日为岁耳张五十丈遗文想已抄录得付此介甚幸定叟书不知已附便否匆匆布禀它祈厚为斯文保重
　　受之未及别书近日不知作何工夫通鉴纲目只欲传大字此便回先录战国西汉寄示字数亦不多也
　　某病体度暑粗安前书所説着衣吃饭不复仰人其实仰人但是勉强积习仅能执捉自病中言之则稍自如耳若比平人不为快便盖萎痹已成沉痼非汤剂所能料理也所幸闲中浸有趣俯仰一室极觉安适度去死尚逺未为师友忧读书虽略有课程如诗解多是因集传只写出诸家姓名纵有増补亦秖堪晓童防耳大事记以不敢劳力索考有时取编过者看百孔千疮不堪防检且欲住手再整顿若尽此岁以前须稍见头绪是时当逐旋录数段往求教也郑景望不起极可痛善类凋落如此奈何詹体仁近亦送葵轩论语来比癸巳本益复稳密以此尤欲见晚年论述刋定毕并与元藁送示为幸受之近日肄习稍勤否资质本明爽向来在外舎深居罕出所以悠悠今择勤苦有志之士与之防处必须勉厉也仙洲增胜虽无繇陪谈赏然年来屋后花竹成隂随分亦可自娱犹觊杖屦一临之也文鉴以趣办去取不当必多有大悖理处因笔望条示虽不可追改犹得以警省尔匆匆拜禀它祈厚为斯文崇重
  </div>
  <div class="pagination">
   <a href="东莱集_page19.html">
    上一页
   </a>
   <span>
    ...
   </span>
   <a href="东莱集_page15.html">
    15
   </a>
   <a href="东莱集_page16.html">
    16
   </a>
   <a href="东莱集_page17.html">
    17
   </a>
   <a href="东莱集_page18.html">
    18
   </a>
   <a href="东莱集_page19.html">
    19
   </a>
   <span class="current-page">
    20
   </span>
   <a href="东莱集_page21.html">
    21
   </a>
   <a href="东莱集_page22.html">
    22
   </a>
   <a href="东莱集_page23.html">
    23
   </a>
   <a href="东莱集_page24.html">
    24
   </a>
   <a href="东莱集_page25.html">
    25
   </a>
   <span>
    ...
   </span>
   <a href="东莱集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
