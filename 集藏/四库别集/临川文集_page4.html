<!DOCTYPE html>
<html>
<head>
    <meta charset="UTF-8">
    <title>临川文集 - 第 4 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 4 页/共 101 页</h1>
    <div class="content">　　再次前韵寄杨徳逢
　　一雨洗炎烝旷然心志适如输浮幢海灭火十八隔俯观风水涌仰视电云坼知公开霁后过我言不食飜然陂路长泥淖困臧获明明吾有懐如日照东壁莫逢田父归倚杖问消息渠来那得度南荡今巳白
　　仲眀父不至【张名轩民仲明父其字也】
　　月出映沟坻烟升隐墟落寒鱼占窟聚暝鸟投枝泊亭皋闭晩市陇首归新获伫子终不来青灯耿林壑
　　与吕望之上东岭
　　靖节爱吾庐猗玕乐吾耳适野无世諠吾今亦如此纷纷旧可厌俗子今扫轨使君气相求眷顾未云巳追随上东岭俯仰多可喜何以况清眀朝阳丽秋水微云会消散岂乆污尘滓所懐在分襟借草泪如洗
　　与望之至八功徳水
　　念方与子违戃怳夜不眠起视明星髙整驾出东阡聊为山水游以冩我心悁知子不餔糟相与酌云泉
　　要望之过我庐
　　念子且行矣要子过我庐汲我山下泉煑我园中蔬知子有仁心不忍钩我鱼我池在人境不与防獭居亦复无虫蛆出没争腐余食罢徃游观鱍鱍藻与蒲清波映白日摆尾扬其须岂鱼有此乐而我与子无击壤謡圣时自得以为娱
　　闻望之解舟
　　子来我乐只子去悲如何谓言且少留大舸已凌波闇黮虽莫测皇明迈羲娥脩门归有时京水非汨罗
　　法云
　　法云但见脊细路埋桑麻扶舆度焰水窈窕一川花一川花好泉亦好初晴涨緑深于草汲泉养之花不老花底幽人自衰槁
　　弯碕
　　残暑安所逃弯碕北牕北伐翳作清旷培芳卫岑寂投衣挂青枝敷簟取一息凉风过碧水俯见游鱼食永懐少陵诗菱叶净如拭谁当共新甘紫角方可摘
　　月夜二首
　　山泉堕清陂陂月临静路惜哉此佳境独赏无与晤埭口哆陂阴要予水西去呼僮拥草垡复使东南注
　　二
　　蹋月看流水水明揺荡月草木已华滋山川复清发褰裳伏槛处緑净数毛髪谁能挽姮娥俯濯凌波韈
　　两山闲
　　自予营北渚数至两山闲临路爱山好出山愁路难山花如水净山鸟与云闲我欲抛山去山仍劝我还只应身后塜亦是眼中山且复依山住归鞍未可攀








　　临川文集巻一
　　钦定四库全书
　　临川文集巻二　　　　　宋　王安石　撰古诗
　　题南康晏史君望云亭
　　洊亭
　　光宅寺
　　春日晩行
　　新花
　　四皓二首
　　真人
　　寄蔡氏女子二首
　　梦黄吉甫
　　游土山示蔡天啓秘校
　　再用前韵寄蔡天啓
　　用前韵戯赠叶致逺直讲
　　白鹤吟示觉海元公
　　示安大师
　　示宝觉
　　定林示道原
　　我所思寄黄吉甫
　　寄朱昌叔
　　与僧道升二首
　　赠彭器资
　　赠王居士
　　赠李士云
　　题南康晏史君望云亭
　　南康父老传史君疾呼急索初不闻未尝遣汲谷水三歳只望香炉云云徐无心澹无滓史君恬静亦如此飊然一去扫遗阴便觉歊烦怅千里归田负戴子与妻圃蔬园果西山西出门亭皋百顷緑望云才喜雨一犁我知新亭望云好欲斸比隣成二老莫嫌鸡黍数徃来为报襄阳徳公嫂
　　洊亭
　　朝寻东郭来西路歴洊亭众山若怨思惨澹长眉青迸水泣幽咽复如语丁宁岂予乆忘之而欲我小停歇鞍松栢间坐起俯轩櫺秋日幸未暮奈何雨防防
　　光宅寺
　　翛然光宅淮之阴扶舆独来止中林千秋钟梵已变响十亩桑竹空成阴昔人倨堂有妙理髙座翳绕天花深红葵紫苋复满眼徃事无迹难追寻
　　春日晩行
　　门前杨栁二三月枝条緑烟花白雪呼僮羁我果下骝欲寻南冈一散愁縁冈初日沟港净与我门前緑相映隔淮仍见袅袅垂伫立怊怅去年时杏花园西光宅路草暖沙晴正好渡兴尽无人檝迎我却随倦鵶归薄暮
　　新花
　　老年少忻豫况复病在牀汲水置新花取慰此流芳流芳只须防我亦岂乆长新花与故吾已矣两可忘
　　四皓二首
　　四皓秦汉时招招莫能致紫芝可以饱粱肉非所嗜谷广水涣涣山长云泄泄与其贵而拘不若贱而肆
　　二
　　秦敺九州逃知力起经纶重利诱众防颇知聚秦民頽然此四老上友千载魂采芝商山中一视汉与秦灵珠在泥沙光景不可昬道徳虽避世余风回至尊嫡孽一朝正留侯果知言出处但有礼废兴岂所存
　　真人
　　予常值真人能藏毒而宁能纳秽若净能易羶使馨能解身赫赫能逆知防防日唯汝心撄而汝耳目荧廓然而无营其孰扰汝灵神竒实主汝厥通莫之令嘻予岂不知黄帝与焦螟死心而废形乃可少闻霆顾今亲遘之于吾独剽聆刳心事斯语自儆以书铭
　　寄蔡氏女子二首
　　建业东郭望城西堠千嶂承宇百泉绕霤青遥遥兮纚属緑宛宛兮横逗积李兮缟夜崇桃兮炫昼兰馥兮众植竹娟兮常茂栁蔫绵兮含姿松偃蹇兮献秀鸟跂兮下上鱼跳兮左右顾我兮适我有斑兮伏兽感时物兮念汝迟汝归兮防防
　　二
　　我营兮北渚有懐兮归女石梁兮以苫盖緑阴阴兮承宇仰有桂兮俯有兰嗟汝归兮路岂难望超然之白云临清流而长叹
　　梦黄吉甫
　　梦传失之妄【一作悲】昼冀见而想岂伊不可懐而使我心徃山林老颠眴数日占黄壤舟舆来何迟北望屡戃怳西城荠花时落魄随两桨歳晩洲渚浄水消烟莽踌蹰壁上字期我无乃迋
　　游土山示蔡天啓秘校
　　定林瞰土山近乃在眉睫谁谓秦淮广正可藏一艓朝予欲独徃扶惫强登涉蔡侯闻之喜喜色见两颊呼鞍追我马亦以两黥挟敛书付衣囊褁饭随药笈翛翛阿兰若土木老山胁鼔钟卧空旷簨簴雕防业外堂廓无主考击谁敢辄坡陀谢公冢藏椁乆穿劫百金买酒地野老今行馌懐起东山胜践比稠叠于时国累卵楚夏血常喋外实备艰梗中仍费调燮公能觉如梦自喻一蝴蝶桓温适自毙苻坚方天厌且可缓九锡宁当快一捷彼哉斗筲人得丧易矜怯妄言屐齿折吾欲刋史牒伤心新城埭归意终难惬漂揺五城舟尚想浮河檝千秋陇东月长照西州堞岂无华屋处亦捉蒲葵箑碎金谅可惜零落随秋叶好事所传玩空残法书帖清谈不嗣陈迹怳如接东阳故侯孙少小同鼓箧一官初岭海仰视飞鸢跕穷归放款段髙卧停逺蹀牵肘即见着帽耳才擪数椽危败屋为我炊陈浥虽无膏汚鼎尚有羮濡防纵言及平生相视开笑靥邯郸枕上事且饮且田猎或昬眠委翳或妄走超躐或叫号而寤或哭泣而魇幸哉同圣时田里老安帖易牛以宝劒击壤胜弹铗追怜衰晋末此土方岌嶪强偷须防乐抚事终愁惵予虽天戮民有械无接折翁今贫而静内热非复叶予衰极今歳傥与鸡梦协委蜕亦何恨吾儿已长鬛翁虽齿长我未见白可镊祝翁尚难老生理归善摄乆留畏年少讥我两呫嗫束火扶路还宵明狐兔慑蔡侯雄俊士心憭形亦谍异时能飞鞚快若五陵侠胡为阡陌间踠足仅相蹑谅欲交辔语怯子不能嗋
　　再用前韵寄蔡天啓
　　蔡侯东方来取友无所挟翛翛一囊衣偶以一书笈定林朝自炊有匕或无防时时羮藜藿镬大苦难燮骄顽遂敢侮有甚观骈胁澹然山谷中变色未尝辄始见类欺魄寒暄粗詶接从容与之语烂漫无不涉竒经可治疾秘祝可解魇巫医之所知瞽史之所业载车必百两独以方寸摄微言归易悟疾若髭赴镊天机信卓越学等何足躐纵谈及既徃每与唐许协扬雄尚汉儒韩愈真秦侠好大人谓狂知微乃如谍惟知造文字人惑鬼愁慑秦愚既改辠新眊仍易叠六书遂失指草矜敏捷谁珍坛山刻共赏兰亭帖东京一祭酒收拾偶予惬少尝妄思索老懒因退怯侯方习篆籀寸管静甞擪深原道徳意助我耕且猎昔功恐唐捐异味今得馌京口媚学子追师尝劫劫陆嬴淮汴粮水僦湖海艓逺求而近遗如目不见睫伪鳯易悦楚真龙反惊叶闻予再三叹徃徃心不厌或自逸而走或呿而不嗋或嗤元郎漫或訿白翁嗫铄金徒欲消韫玉岂愁浥贤愚有定分咄汝无喋喋跨鞍随我游曵屣聨我跕照泉挹清泚跂石縁嵬嶪东陂数鯈鱼西崦追蛱蝶翳林窥搏黍借草聴批頬黄寻逺莲须红阅邻杏靥荏苒光景流杨园忽无叶扶疴归未久吾见喜宁帖褰裳告我去禄仕当随牒萧晨秣款段归骑得追蹑谓言循东路覆出城西堞行矣忍羇旅无鱼勿弹铗天闲乆索骥骏足方腾蹀长驱勿骄矜小踠亦勿惵鹏飞九万里勿借风一箑溟波浩难穷勉自养鳞鬛爵禄实天械功名为接折宁能复与我揺漾秦淮檝附书勿辞频隔岁期满箧
　　用前韵戯赠叶致逺直讲
　　叶侯越着姓胄出实楚叶缙云虽穷逺冠盖传累叶心大有所濳肩髙未尝胁飘飘凌云意强御莫能慑辟雍海环流用汝作舟檝开胷出妙义可发蒙起魇词如太阿锋谁敢触其铗听之心凛然难者口因嗋搏飞欲峩峩铩堕今跕跕忘情塞上马适志梦中蝶若金静无求在冶惟所挟载醪但彼惑馈浆非我谍经纶安所施有寓聊自惬棊经看在手棊诀传满箧坐寻棊势打侧冩棊图贴持山林屐刺擿沟港艓一枰尝自副当热宁忘箑反嗤褦襶子但守一经笈亡羊等残生朽防何足折欢然值手敌便与对匕防纵横子堕局腷膊声出堞樵父弛逺担牧奴停晏馌旁观各技痒窃议儿女嗫所矜在得丧闻此更心惵熟视笼两手徐思撚长鬛微吟静愔愔坚坐髙帖帖未快岩谷叟斧柯尝烂浥趋边耻局缩穿腹愁危嶪或撞闗以攻或觑眼而擪或羸行伺击或猛出追蹑垂成忽破壊中断俄连接或外示闲暇伐事先和燮或冒突超越鼓行令震叠或粗见形势驱除令逺蹀或开拓疆境欲并包揔摄或仅残尺寸如黒子着靥或横溃解散如尸僵血喋或慙如告亡或喜如献捷陷敌未甘虏报仇方借侠滓输宁断头悔悮乃批颊终朝已罢精既夜未交睫翻然悟且叹此何宜劫劫孟轲恶妨行陶侃惩废业扬雄有前言韦曜存徃牒晋臣抑帝手捘侯何啻涉冶城子争道拒父乃如辄争也实逆徳岂如私鬬怯艺成况穷苦此殆天所厌如今刘与李伦等安可躐试令取一毫亦乏寸金镊以此待君子未与回参协操具投诸江道耕而徳猎
　　白鹤吟示觉海元公
　　白鹤声可怜红鹤声可恶白鹤静无匹红鹤喧无数白鹤招不来红鹤挥不去长松受秽死乃以红鹤故北山道人曰美者自美吾何为而喜恶者自恶吾何为而怒去自去耳吾何阙而追来自来耳吾何妨而拒吾岂厌喧而求静吾岂好丹而非素汝谓松死吾无依邪吾方舍阴而坐露
　　示安大师
　　道人深北山为家宴坐白露眠苍霞手扶棁杖虽老矣走险尚可追麏麚踞堂俯视何所有窈窕樛木垂榠樝深寻石路仍有栗持以馈我因烹茶
　　示宝觉
　　宿雨转歊烦朝云拥清迥萧萧碧栁輭脉脉红蕖靓黙卧如有懐荒乘岂无兴幽人适过我共取墙阴径
　　定林示道原
　　昨登定林山俯视东南陔但见一方白莫知所从来湿银注寒晶奁以青培堆迢迢晻霭中疑有白玉台是夕清风兴烦云豁然开常娥攀桂枝顾景乆徘徊杖藜忽髙秋陈迹与子陪壮观非复昔平芜夜莓苔
　　我所思寄黄吉甫
　　我所思兮在彭蠡一奁寒晶径千里天低绀滑风静止月澹星渟尤可喜亦复可怜波浪起琉璃崩嵌涌颠絫万斛之舟簸一苇超邑越都如歴指岸沙雪积山云委云半飞泉挂龙尾跳空散作平地水牛乳芳甘那得比萝茑防防荫演迤稍上寻源出竒诡像图释迦祠老子台殿晻霭相重累石槽环除逗清泚松竹靓深无虎虺其徒翛然弃尘滓虽未应真终适已黄侯可与谈妙理视弃荣宦犹屣每采紫芝求石髄我欲从之勌游徙谷城公孙能若此五老闻之当啓齿寄声五老吾念尔相见无时老将死
　　寄朱昌叔
　　西安春风花几树花边饮酒今何处一杯塞上看黄云万里寄声无鴈去世事纷纷洗更新老来空得满衣尘青山欲买江南宅归去相招有此身
　　与僧道升二首
　　升也初见我肤腴仍洁白今何苦而老手脚皴以黒闻有道人者于今号禅伯嬲汝以一句西归瘦如腊汝观青青枝歳寒好顔色此松亦有心岂问庭前栢
　　二
　　跋陀罗师能幻物幻秽为浄持幻佛佛幻诸天以戯之幢幡香果助设施茫然悔欲除所幻还为幻佛力所持佛天与汝本无间汝今何恭昔何慢十方三世本来空受记岂非遭佛幻
　　赠彭器资
</div>
    <div class="pagination">
<a href="临川文集_page3.html">上一页</a><a href="临川文集.html">1</a><a href="临川文集_page2.html">2</a><a href="临川文集_page3.html">3</a><span class="current-page">4</span><a href="临川文集_page5.html">5</a><a href="临川文集_page6.html">6</a><a href="临川文集_page7.html">7</a><a href="临川文集_page8.html">8</a><a href="临川文集_page9.html">9</a><span>...</span><a href="临川文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
