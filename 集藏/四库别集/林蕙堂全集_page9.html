<!DOCTYPE html>
<html>
<head>
    <meta charset="UTF-8">
    <title>林蕙堂全集 - 第 9 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林蕙堂全集 - 第 9 页/共 60 页</h1>
    <div class="content">　　法向谁传不来不去相从何见非我非人乃有沛国礼宗是为天镜和尚生由紫竹产自青莲出羊烈之名家真操独立解鸠摩之宻谛妙性常圆偶涉爱河即上慈悲之筏宏开觉路旋明智慧之灯爰与灵玺大师互相参究共作比丘而説法同超天女以献身寺号青鸳并居灵境林开白象不到纎尘入火宅而先凉出汚泥而弗染排沙秘义直能探灵照之心面壁真传岂仅得逹摩之肉于是升坛提唱列座敷扬发狮子之音声闻十地阐蜂王之教语尽三乘广防法云普及大千世界朗开慧日咸归此一宗师固已道合人天心空彼我者矣至若神逰境外识香气于林间悟在言先得春光于枝上机锋共证不须坐破蒲团顿彻俱忘直欲还他拂子虽当年只履已自西归而此日遗经犹传东度请亲承于当下作什麽生问谁认其本来因如是见
　　防尤悔庵菩萨蛮后
　　阮生失路浇泪无端屈子问天寄愁何处水以不平而激木因有郁而竒情有所之理固然矣吾友悔庵文髙于命宦薄于名艶曲三章欲醉沉香之酒竒才两字不分归院之灯孤竹崖前空随射虎百花洲上徒共眠鸥刘公干髙卧清漳王仲宣哀吟荆楚爰以沉郁之意写为秾丽之音此病中八首之所由作也夫生而识字即种愁根长解言文原非善气惺惺自合人奴咄咄何堪令仆吾侪若此复何怪耶子善吹箫请命小红而按节我为防剑聊浮大白以倚声
　　防髙苍岩太守洞庭倡和诗后
　　蜡屐一双谢临川时多逸兴画船十只白香山毎赋新篇古人理政之余常为游览良由风雅之气足于性情苍岩髙使君绩懋黄龙声髙紫马乃湖中了其公事而濠上适有防心爰发山水之清音无烦丝竹遂振云泉之逸彩自得鸟鱼而汪子扶晨及家鹿园并擅清才同追丽响昔苏家二客未见成吟王氏羣贤犹传阙制兹则嬉如杜牧赋比枚乗同挥鹦鹉之毫总艶蒲桃之锦知公把酒时当不似人间笑我闻歌此曲浑疑天上矣
　　防孙止澜太史诗巻
　　少陵之吟落月雅忆平生彭泽之赋停云愿言畴昔古人崇乎气谊出之性情交相重焉良有以也止澜射陵两先生徴君种柳学士班荆同为山泽之防共结云雷之契固已清风被服古道照人矣乃止澜因游寓之时録赠遗之作俾宋子穉恭用为世守夫穉恭之济美诚王献之继王羲而止澜之缔交则陈羣之有陈纪诗篇赠答情致绸缪不足以风示来昆追踪徃哲哉爰题简末俾教荷叶而藏永作家珍可比梅花之赋
　　素心诗防
　　南村晨夕惜幽朋之姓氏未传东瀼徃来叹胜侣之赓吟不着在一时以为阙事乃千载用以遐思云纪黄子以江夏之逸才集广陵之多俊李供奉雅称词杰梅都官最擅诗名赋能掷金石之声惟闻孙绰品足收湖海之气两见陈登瑟鼓湘灵得仲文之佳咏赋言京洛有平子之雄才思或进于吞星能自髙于立雪莫不争标汉帜共奋秦椎日丽神都竞长四声之垒云迷絶塞恒坚五字之城然当八音迭奏之时耳不倾于郑卫逢众彩错杂之际目不于朱蓝譬幽谷之兰芬都无烟火如空林之梅发不受尘埃以此言知其相知也至宻以此自得其相得也愈深由斯而坐进古人力追大雅心之为素不既多乎予懒欲谢棼未暇执斧而导喜因见猎犹能慿轼以观
　　宋牧仲枫香词防
　　近之词家互为澁体施于乐府竞号新声实有江河之忧岂独风雅之变哉先生楷模八代衣被九州乃以大雅之才间为小山之制具周秦之丽节而去其靡写辛苏之壮懐而去其亢所谓永嘉之末复闻正始之音也
　　余广霞浴鹤吟防
　　一百五日可禁冻雨连旬七十二峯空叹春泥塞路正作听鹂之想忽传浴鹤之吟值仙叟于下邳殊多逸思得才人于东海同写髙吟孔庭咸可闻诗杜氏皆能索句凄然对酒先得我心所同率尔焚香但觉君言特妙也
　　防彭爰琴夀阎再彭序
　　再彭先生具栗里之髙风跻芝山之上齿须眉俨若疑是神人耳目未衰犹称词客而荀家之才子早骋龙媒且萧氏之文孙还翔鹤羽洵足称之人瑞号以地仙者矣吾友彭子爰琴为抽犀管用擘鱼笺写星子之词装之玳瑁染霞卿之翰丽若芙蓉何必图展紫绨见真形于五岳箓成青简传灵诰于三山乃复义笃稠桑还求金缕思深落叶恒念瑶簮斯又意与世以俱长情随年而更永者也余既览彭生之作复观陈子之篇持为情移敢辞才尽进之仙诀用质牛叟以五千缀以鄙言聊濡龙賔之十二
　　郑若千诗笺
　　予于辛未上巳之辰重举春江花月之社维时庭前受简不乏羣贤花下论文尽来多俊而郑子若千兰梦一枝草生双带文章清丽独操正始之音吟咏髙华自得元和之体歴观五作足擅一塲自可与子美聨镳岂但令君苗焚砚哉因题芜句用授枣人
　　防陶奉长维扬竹枝词后
　　春风城郭旧是魂销明月楼台时为肠断而香车寳络虽如昔日繁华乃绣幕青丝迥异当年佳丽写柔情于纸上不减名士风流寓胜赏于篇中欲问美人消息君请歌竹枝于堤上余将寻桃叶于江干矣
　　引
　　双节乞言引
　　伏以髧髦矢节从容较甚于捐生剺面存贞坚忍尤难于继美故
　　朝重褒嘉之典虽待及年而野存激劝之风宁辞颂徳惟江母程太孺人者鹤诚先生之淑配郢上之尊慈也少裕鸾姿早成鸿偶妇能自好方静御其朱弦士故多竒独激昻于赤劔迨至天欲倾而莫补遂乃海可蹈而不归寡鹄空歌谁怜宛颈文鸾不舞徒恨回肠动则捋荼几见忘忧之草生而食蓼长为茹苦之虫称未亡人几四十年抚藐诸孤如旦暮事潇潇夜雨时闻鸣杼之声惨惨晨霜不灭画灰之字爰俾郢上聿振衰宗业授一经名成黄绢家完三徙事出青箱人推士行之亲运甓良由于剉荐时值阿咸之匹矢栢遂合以如兰葢境若公早赋玉楼致汪孺人遽尘瑶瑟题扉已决家人曲谕以存孤引刃何难娣姒羣寛以守志蚌虽胎而不育叹岂由人蜾非种而还生呼常似我墙边洒泪俱开思妇之花海内填波莫尽帝娥之石泉能跃鲤汪能以事嫡姑者事其叔姑树有啼乌程即以爱犹子者爱其犹妇青灯两世有苦无甘白首一门长昏不旦里闾纪实志乘并载其词郡邑飞章旌典先从其长乃太孺人谓氷霜砥节痛教形影相依岂日月垂光肯使声名独后以兹谦德暂寝褒封用待遐龄同膺懋典然而龙门纪竹犹存巴妇之台天禄吹藜尚志义姑之传况此双贞之嫓美葢偕五烈以齐芳可少词以扬淑范长篇伟制雅号鸿裁短咏微吟咸称凤采倘文通镂管能开五夜之华则莱子斑衣足慰三春之草庶荣深衮字共知林下清风而宠溢绨箱永沐毫间瑞露矣
　　江青园七十小引
　　青园先生理学名宗忠贞华胄风流不坠荣名代着朱缨节义相承灏气独凝青简清刚化物彦方感还劔之风施济覃懐阮裕动焚车之叹葢慷慨原乎大义岂矜游侠之名而然诺本于至诚遂有真儒之勇是以朝尊更老独礼桓荣社启耆英先迎富弼一时遵为律度当代奉其楷模至若大厯词人还衣五彩髙阳才子并得三珠竹林多均爱之情兰戺有竞荣之势斯则杨家传其玉佩杜氏号为寳爻者矣兹逢诞岳之期适值观涛之候稽之人事前半月而彩丝延筭于北辰考之天时后八夕而紫纬悬辉于南极书繙寳箓犹龙老子之文杖赐玉支单豹婴儿之色炤长筵于不夜明月犹悬乐盛事之如春丹霞可接何人善颂敢抽兎管以陈词此日为欢愿酌犀觥而进酒君请歌乎既醉余方庆其作朋尔
　　汉殿传经彦梁台梦笔生华缨振橙里朱棨耀芜城维岳时生甫占星夜诞衡魁竒原独立磊落早多英威凤存遐览髙鸿足旷情观书懐卓荦学古志纵横道欲尊三代声尝动两京艰难因就义慷慨为全名仗劒归齐地持盘定楚盟辍餐周友急汲井化人争白璧身同贵黄金诺匪轻里儿凭息讼隣境赖休兵携酒攘鸡醉投钱饮马行危巢留破卵沸鼎救余鲭令德惟神听隂功似耳鸣素环应有报青防岂无铭屡和居隂鹤频闻出谷莺易精王辅嗣赋美庾兰成虎观方聨席鹏溟各奋程碧瞳夸矍铄黄髪仰仪型几杖华三祝衣冠汉五更幸兹逢大戊还共庆长庚涛长符川至星髙并月明鲐顔齐卫武鸟爪降方平绛县何能筭丹丘不待营愿开蓬岛席永奉景山铛家士雅孝亷居忧致疾作诗慰勉并索同人属和小引
　　葢以道逺循陔防服罕闻于莱子乃致情乖陟岵素冠尝慨于棘人嗟斯世之不臧幸吾家而庶见则族侄士雅此其人也士雅本负俊才尤多至性以尊人之易箦率诸季以抚棺日日悲号尽泪而继之以血时时躃踊几死而遂不欲生以致鸡骨徒支猿肠欲裂经年病瘵瘳疴頼得银丸毕世衔哀返魄恨无瑶草昔攀筵附子感邻母于属垣泣扇王修致乡人而罢社斯为似矣良可风焉爰乃慰以新篇且可箴乎末俗白华敦孝聊同束氏之补亡彩管旌徽愿得郢人之继和
　　为家元士节母罗太孺人六十乞言引
　　葢闻紫绨秘笈书藏于阿母巾箱彤管名编字照以神人拄杖非待彰于藻制难共显其芳规兹有元士吴子之慈亲是为幼符先生之淑配琳琅家世本为梦鸟之孙琬琰声华代有珥貂之客幼悲岵屺孝不待教而成早赋河洲礼独因心而具堂前椎髻能同夫子之心厨下尝羮独谙老姑之性桓少君之挽鹿提瓮何伤厐孝妇之烹鱼脱簪靡恡瑟琴静好一十八载罕窥喜怒之容井臼操持三百六旬尽属勤劬之夕缁衣欲造宁嫌锦却蒲桃黄巻堪酬自笑钗无玳瑁烟分百口旁且及于翳桑祠展三宗逺益防于采藻此则懿难尽述美不胜书者矣尔乃河决难填天倾莫补始则星前刲股深闺亦有金縢继则日出当心絶壤空埋寳镜题扉粉字几欲还隂封髪帛书聊因存赵几年夜雨鸣机和助读之声半世秋风断杵警缝衣之梦养雏成鹤谁怜寡鹄凄凉有子雕龙肯惜和熊辛苦身肩四代心许千秋遂使膝下文通欲协貂蝉之兆阶前令伯将陈乌鸟之情岂徒台爇夜香令子金桃叶庆已见堂髙世防曽孙玉笋成班他如义比鲁姑识同许妇独将赤手救伯姒于蓐室之中不惜黄金却暴客于空庭之内此皆闺闱之仅见良为巾帼所创闻者矣兹开六袠恰半九秋天上蟾蜍已就长生之药云中鸾鹤争浮久视之觞信与月以俱明心常皎洁将和天而不老节更髙寒范式登堂爰同展拜杨羲授箓雅足承欢封万岁之乡行见起居八座锡百朋之字仰祈组织七襄尔
　　陈母姜太夫人七十乞言引
　　葢闻光昭青简凡才子必有慈亲颂纪彤编由令妻必有夀母积徽声于徃古传懿范于近今则陈母姜太夫人实有之矣太夫人灵钟玉燕本出于钓璜庆笃琼鸾祚久昌于锡劵华缨累世河山传象服之荣画棨盈门井臼着鹿车之范爰归硕士作配名臣义笃三从钦嘉仪于鼔瑟功髙六出襄秘计于篝灯纯孝表于髙堂勤干闻于中馈厐家烹鲤厨羹必自亲尝崔氏扶鸠中服多由手澣烟分三党毎见脱簪廪济一乡恒闻辍膳虽华称珈翟既身贵而靡骄迨恸切藁砧复门衰而不坠堂前画荻空怜三凤中分室内丸参还羡一防已足布裁大被冀佳儿长近正人珥易竒书谓是子终成大器乃俾令嗣是谓健夫若终子云之过关雅多壮气如陆士衡之游雒洵号异才乃涉世不慕声华而读书耻为章句窥其所造将显亲必頼扬名揆厥所由惟能文乃堪养志岁当乙丑月肇甲申节启中元庆先一日夀增天秩时际七旬宣文君坐有生徒称论自若郄夫人年逾耆艾神明未衰岂不盛乎是可颂也敢乞江毫之五色用赉鲁衮之一言则文重鼎彞永頼仁人之赠而词髙琬琰瞻君子之光矣谨启
　　紫金丹小引
　　杵分兎窟品重霜药献龟台名珍绛雪张子本杏坛之佳士还种杏林以芝岭之髙人自畊芝亩传家金鎞早看藏发光明济世珠奁更见书分宛委惟兹秘授实具竒功砂链蓉牀频经九转丹成桃液独妙三还气可除疴似启龙膏之合香能辟恶不殊萤火之丸得自神人癕何为而徙树佩之君子体竟胜于纫兰
　　募修镇海楼观音阁小引
　　南阁髙楼名曰镇海丹甍飞拱慿陵百雉之巅画栋遥鶱用奠六鼇之足卷风云于南浦雄峙金汤驻慈月于西迦灵分瑶岛舟航万里共瞻朱鸟规模钟鼓九霄自有白鹦响逹此既深于卫国良亦显于佑民者矣素修上人者朴能生悟静可破愚百八子之勤持二十年而苦行云霞千尺不烦棕拂登筵风雨一灯独向莲华听漏念此翚飞鸟革萸江之保障非轻然而鼠穴雀穿桑土之绸缪宜早倘迟修葺必致寳相之淋漓若任废弛何论鐡围之倾坏敢辞饶舌仰恳信心用为助木之山神共作聚沙之童子施之材施之垩幸为费之无多孰为补孰为修计成功而尚易毋云官之所掌何烦撒手五铢将见福有攸归絶胜葢头一笠
　　为朴庵和尚募具足戒衣单引
　　啸鸾人后司马家儿忽有意于离尘遽舍身而入道头皮直上虽云烦恼能除脚板行参尚有威仪未具在嗔痴既絶要本无贪而慧定维修必须能戒是菩萨不名菩萨究竟如何做阇黎像个阇黎规模不免是用丰干饶舌徧求檀越发心念珠有一百八丸要令随时圆满布衫重四斤七两须教当下现成看他禅和子作甚麽生惟愿大善人説如是法
　　为姚公六子募縁小引
　　僧某者故廷尉永言姚公之六子也廷尉刚而絶俗清不谋身以故世未一传家皆四散儿如任昉虽有葛而弗完子类叔敖并无薪之可负栾氏降为皂已足伤心孝客去作浮屠尤堪酸鼻况乎路穷于托鉢又复辞拙于叩门涧底束薪偏难煮石城中合掌谁与施珠非防长者之涓埃难起遗孤于沟壑伏祈惠以五铢共谓旧家所不忍见庶几延兹一线毋嗟亷吏之不可为
　　方君乐志图小引
　　夫入世尘而不滓者斯逹之鉴已深超物态而自頥者则贞休之气弥足于以保兹纯素和以天倪得河图之中宫庆符龙马应羲爻于大衍德叶凤麟度黄绮而齐年絜乔松而等筭虽列名朝籍而溷迹尘区识者有以知其不凡达人早已许为无尽矣黟山之麓夙有异人方雷以来犹多杰士乃尔郅方君者少负英资长多伟抱岐嶷由于天亶慨慷实自性成掷笔早类于仲升结驷有同于端木而闵家门内絶少间言曽氏堂中恒多懿节萱堂偶疾辄步祷而忘遥荆砌分劳毎躬当而靡倦坦懐无曲其直如遇物惟诚我心匪石隂德不愿人知胜事难为仆数是以赠佩见于吕防琅琊济美题舆称乎仲举颍水发祥兹当知命之时用祈黄耉方庆遐龄之筭以介白头尔乃身寄寰中具渊明之逸兴心逰物表慕长统之髙踪则其清言传诸柔翰波分上下可涤尘缨风有雌雄偏宜广袖心知鱼乐其何羡于渭濵目送鸿归爰有同于江渚于是谢鲲一壑宛似虎头叔则三毫端由麟角其旷懐有若此者则髙致为何如乎是当被以篇章传好修于久逺岂但留于简牍写盛德之形容哉
　　静之朱先生七袠介言小引
　　黄山结幛紫府传筹传称君子之国侨诗歌张仲之孝友式如玉式如金仙醴助防衣之防鼚乎鼓轩乎舞良辰飞濯锦之笺静之先生古黟望族让产同乎让国追延陵季子之髙风敬友本于敬兄仰司马温公之盛德居睦亲之宅年年风月乐以忘忧表郑公之乡世世子孙引而勿替阶前兰玉谢家之幼度超羣墙上薜萝张氏之公超成市挽鹿车而行汲何尝对泣牛衣藏龙劒以传家已见名标虎榜运逢清泰夀届古稀緑鬓朱顔独饮菊溪之水清泉白石同听缑岭之笙紫芝之眉宇争观碧海之烟波可涉羣公作赋并渊云班马之竒才令子开筵招钟吕佺期而共集绮夙忝维桑之谊媿糠粃之在前况当酌斗之时奉盘匜而恐后














　　林蕙堂全集巻十
　　钦定四库全书
　　林蕙堂全集巻十一
　　湖州府知府吴绮撰
　　露布
　　拟浙江大兵平大兰山土冦舟山逆贼防报露布
　　【臣】闻玉弩垂芒九地失负嵎之险瑶堦舞戚四瀛销吐雾之妖日月所临有容光而必照雷霆下击无负固而不靡干戈扬天子之威钟鼓送
　　圣人之喜恭惟
　　皇帝陛下天挺英姿神授伟畧云入戸奉寳箓于丹陵緑错升坛得瑶图于翠渚荣露下竹苇之泽薄桂海以敷文肃云垂芝草之华罄氷天而服武涂山禹防已集万国之珙球蒲版尧衢自静九重之尊俎蠢兹浙冦敢悖天常肆虐金峩辄奋九头之暴舒凶赤堇乆稽一靣之诛始犹衅构鱼书遁苍崖而伏莽终则怒回螳臂依碧嶂而凭丛踪防类于黄中蔓欲同乎緑线兼之鲎背爲防通孙恩于扈渎鼇身弄楫连杨泰于鼎湖出没蛟门凭陵虎巘山倚海接相为犄角之形水借陆援用逞连拳之势遂使曹娥江上估客尽弃桃枝严子嵒中隠士难安桂树屐殊康乐寜烦孟顗之疑戈挺卢循屡致王凝之变【臣】等敢承庙筭广布
　　皇灵方传垒而呼冀逭扬旗之罪乃挥弋而舞仍矜拒辙之能犬既敢于吠仁虎愈威于服猛遂乃应变出竒潜师制胜蹑悬车之岭暗捣腹心陟束马之岩平分牙爪气冲南斗辉煌双劔之芒影灭西郊变幻五云之阵始于夏关之地歼厥凶锋继于斗门之区躏其坚壁焚骸积阜几成京观之风残息登高更切守陴之哭爰于某日遂破大兰山土冦某者羊头巨镞并穿袁尚之颅龙尾神镮争断蚩尤之背血被原而成赭何言鴈宕千寻尸伏地而流丹遂满山隂万壑而逆贼某等或以干城旧将为背地之陈豨或以岛屿游魂作图危之道覆犹尔迁延重地窥伺岩疆【臣】等益奋天声严伸大讨秉屏翳之效灵值冯夷之助顺楼船万艘还兴黄海之师戈甲千重共合昆明之战鲸波夜涌笑鼈令之浮尸蜃气朝昬絷吕嘉而授首兎方迷于入穴鸟乃叹于焚巢惟此舟山者去浙水才有两潮藏沃野宁惟千顷咽喉吴越烦庙虑者十年襟带闽畨结隠忧者数省获兹全胜遂据要冲凡皆遥禀乎神谋故致奏功于师武资其甲仗不烦武库之兵借彼糇粮可上金城之策断上流之奔逸势若建瓴作东越之屏藩雄如列嶂逺人归化皆言水不扬波樵客迎仙益见山无匿影矣【臣】等无任懽忭踊跃之至谨奉露布以闻
　　疏
　　霞雾山北庵募縁疏
　　五丁开嶂罕覩神工三癸建亭爰称胜迹惟此菰城之外多古道塲忆彼霅水之旁为旧逰地尝爱山名霞雾厥称境足云烟向逢石屋老人乆幸秋围白象非遇烧庵婆子俄惊夜舞绀龙火种莲花信因縁之有在天开祗树知事业之攸存兹有隠愚上人者座列三支灯然五叶轩辕峯顶曽提顽楫之真传妙喜岩前拟续皎然之故迹但髙坐不为汉语而上行未易唐捐是以抽毫代丰干而饶舌俾之托鉢乞给孤以葢头倘童子聚沙共种旃檀之树则山神献木即成薝卜之林识岭路之髙低不碍吟成瞌睡尽人间之兴废还闻福在檀波矣
　　为彻千上人结茅疏
　　葢闻胜縁有待嗅水知香法防将开移泉作供虽地经桑下不成三宿之情而坐涌花中实现六通之果惟兹彻千上人者系出吾宗法登彼岸生龟早脱尝称白足名流灵鹫恒防不数黄头小乘一瓶一钵徒闻粥饭之縁千水千山莫问袈裟之地将参禅而少壁此面奚堪欲聚石以无台谁头可防何方兰若能容狮子之牀此日竹林不听鹦哥之语是以持杯不渡振锡空吟师惟得得而来室且揺揺靡定必借聚沙之神力乃非筑舎之虚言贯似蚨飞钱聊分于于頔珠同鹤报金共布于给孤买沃洲之山灯留黄蘗开庐峰之社池有白莲矣
　　为黙雷上人募古琴疏
　　神僧洗鉢但乞伊蒲长者布金惟资祗树苟非悟超寳筏将得意而忘言何以供设银丝乃闻声而説法惟我黙雷上人法传五叶道契三支短簿祠边长携焦尾生公石畔还欲防头言募名流用求古器扫一切有为之法别作檀波用十分无累之神孤寻果地作水仙操烟波何处移情得混沌材风雪还堪悟道非弦非指直须言下儋承在水在山莫令当前错过我慙坡叟曽得交聪谁是韩公应来听颍倘令心游轸外频教击磬敲氷不妨尘冷匣中依旧山空月老
　　募修溪南防馆法华庵疏
　　葢惟河山西极一花开白象之天烟雨南朝双树栖赤乌之地考报恩之为古刹前代爰崇而法华之有精蓝吾家持建旃檀馥郁在长干胜选之区瓜瓞绵长是丰芑发祥之所三百年簪缨赫奕堂构常新十八冠葢徃来弦歌不辍故九秋鹗荐賔兴有頼以云蒸而千里鸿飞客至无忧于露处允矣名宗之美制皇哉上国之雄图然地属梵宫守防必资于释子迨事经军帑倥偬不戒夫祝融遂使势烈燎原悲兴巢幕青氊靡托何言薝卜之园画栋难存竟作荆榛之苑斯则旅人为之裹足过客见而伤心者矣予以去秋来经旧馆疏棠老桂惆怅于四十年前忍草悲花感慨于五百刼后念祖宗勤劳不惮殊切谟谋倘子孙修复无闻有乖仁孝欲为运锸笑乏倒囊幸赖非止以同心尚愿诸公之合力祗园长者倘能量地以布金梵域神童何碍聚沙以垒塔况乎振上世中衰之业名较善于他工贻后人即次之谋报非赊于异日物力归之一手事必可成功德及于众身福均无量
　　衡山南岳庙募建斗母阁疏
　　地莫盛于南而衡当星纪神必尊乎北而斗作天枢慨自变起鸣狐寃血横流于赤社迨及乱生贙虎妖氛酿毒于朱陵林木之祸方深荆棘之悲已甚维迅扫于十一载丕扬允頼天威而消刼于五百年黙运尤资神力此斗母寳阁创建之所由来而衡岳羽人奔走为之劝募也夫开一炁宻孕九皇演尼丘化玉之符而王称孝弟説耆阇布金之法而主制兵戈西兎东乌自转两仪之毂左龙右虎独持七曜之衡用神光而大靖邪氛以生气而潜弭杀运丹灵峙为长离之镇摩利支开普化之祥道自无殊地应有合矣但不闻鸡犬徒传仙好楼居而遥集龙鸾那见神能露处不遇聚沙之童子绛阙何得九重倘逢助木之山神丹台即成百丈惟众仁人挽回气数立开金错之囊则大慈母税驾河魁坐涌翠璎之馆苍龙度厄销水火以骈祯赤彘垂光照乾坤而保泰德无不应福有攸归
　　募建巽阁专祠缪李二先生疏
　　葢闻忠义之挺生良闗国运文章之蔚发犹借地灵故一水称丁用兆衣冠之谶而二山名酉聿开图史之祥维此延陵适当斗野境称灵秀旧为君子之风俗尚清刚素秉正人之气乃坤维实为盘固而巽位尚未崇髙何以为向学之心且难副右文之化隂阳是卜取堪舆家言风木相资补离震间事上图杰阁奉开化翊运之神下敞髙堂列文贞忠毅之主葢以首婴党祸虽百折而不辞并能力挽王纲致九死而靡悔齿牙尽脱犹闻攀槛之声支体无存但有渍衣之血倘无显祀曷以激励乎忠贞得此耑祠始足用存乎模楷况郡大夫主持风教已有意于崇贤岂诸君子表率乡闾乃忘情于助义特为饶舌徧恳同心共谋不日之功长迓无疆之秀将见嵯峨画栋摩日月而对双峯耸峙雕甍挹云霞而凌万井英贤鹊起宁殊獬豸之山科第蝉聨即在凤凰之岭矣
　　为藏山和尚募塔防
　　藏山和尚白足清姿赤髭异品十年面壁曽窥立雪之传五夜入门得悟拈花之防偶然着手妙墨无让于贯休率尔揺头新篇竟同于觉范虎溪大笑惟共三人鹫岭孤行独留一指腊才髙于周甲道忽阻于建寅看九日之黄花犹存我相访三生之白石欲待他年只履空归去来无着寸丝不挂究竟如何嗣子防防盼金棺而何有僧雏孑孑问鐡鉢以无存匪借大檀谁封广柳于是不辞饶舌覔一袈裟但得共为发心藏诸舍利上兜率界信髙人毕竟生天归窣堵波非长者那能得地即交情以完禅智用厚道而结胜因行将双树参差长开浄域且见千花环绕更礼寒山
　　慈渡庵募殿小防
　　赤岸分流山髙五岭白沙涌浪渡险三潭鼓莫奏于回颿舟易同于覆釜乃有给孤善士义拯迷津幸得知本禅师身登道岸花龛夜诵空惊怒浪横飞莲筏朝浮不畏业风吹堕伍胥请客直教唤醒醉人河伯娶妻肯令沉如浣女多生援手已注籍于东华一把葢头尚浮杯于西竺林中风雨蜂王台何处传灯江上波涛狮子座谁来问法乃属丰干而饶舌用裨厐蕴以发心江类狝猴启赤华之社人如龙象还开紫柏之堂将成塔必始乎聚沙岂种禾乃几于生豆语应不妄福有所归
　　募脩香界庵疏
　　锡山揽胜古有草庵金地从新兹名香界葢清江刺史亲荷锸以诛茅而苍雪大师自浮杯而证果者也堦升秀嶂久歴经行坞出吉云恒多栖息冠九龙而直上独髙龙树之风凌一鹫于孤鶱是为鹫峰之境岂意纤埃之忽入几遭大刼之全灰兹幸梁汾居士偶返故山念彼楞伽山人实为好友解骖赎客脱才子于流离置驿延賔以名流为性命负信陵之意气而自隠于醇酒美人有叔原之词章而更妙于舞楼歌扇昔经斯地愿把臂以入林遥指兹峯可同心而借卉何其半生遗世曾不染于微尘遂尔一笑凌云竟永辞于幽壤偶因残墨爰展遗型听横笛于斜阳心伤向秀奏鸣弦于流水梦断钟期将留幻影于空堂用表知音于来禩乃有晋陵之仙尹见义勇为更得申浦之贤侯闻声助善共捐亷吏之俸用表亲仁兼全良友之情尤堪化俗但义举何容独任而胜事必頼众擎用告同心共为协力山神运木便成七寳之台童子聚沙即是千花之塔檀施勿恡茨福攸归
　　为熊邑侯建书院疏
　　广陵实为重地江邑更属要区当水陆之冲轮蹄交错值疲敝之后呼应艰难况叵测之人情隂阳莫辨且吹求之吏牍左右安支是以一日难居肩荷者视如传舎千夫莫措铨主者指为畏途时则旄钺重臣皆栽棠之召伯至于襜帷循吏有防薤之厐公尤幸真儒来为仙尹如邑侯熊公龙山硕望鹤泽英流射策以掞日名髙莅官而戴星绩懋狱不苛而市不扰吏治咸泽以文章子言孝而弟言恭听断恒先之教化清矣不为沽激故其清常湛氷壶明也不事矫防故其明有同水镜机务无嫌于旁午剖决如流簿书不混于刁丁毫厘必察革火耗之羡入而润不染于脂膏罢差役之追呼而怒不闻于需索严莠民之罸而白望潜踪絶嚣讼之风而苍生乐业脩义学于四境化美文翁讲
　　圣谕之六条功同卓茂是以徴催孔亟闾阎无困苦之嗟车马虽烦井里有豫游之庆一钱不选咸知暮夜难干五袴长闻返觉阳春不逮人真如父纵是怒而皆慈姓可名儿但有恩而无怨德难缕悉聊以黄为公子之裘功匪笔书惟愿清白留后人之法原因善政而更懐善教之思诚以仁闻而更冀仁言之益况乃堂依杨柳欧阳之旧宅犹存则有岭号梅花何逊之清风未逺特为讲院共迓文轩俾月吉而常临时闻读法庶风规之长见获遂瞻依但受泽多同而庀材殊急既众擎之易举共效子来将合力以图成而永敦民俗矣
　　募建西来阁疏
　　葢惟金山独峙砥万顷之银涛寳塔双悬镇千寻之贝阙是以龙轩遥驻宸章灿日月之辉犀管亲题睿藻壮江山之气则苏子瞻之留带未足为竒而张承吉之闻钟无能称善者矣然在上方而眺北固有杰阁以号西来中纳千岭之柔岚槛外收一江之胜赏昔年缔构曽因赐紫髙僧此日摧頽无复留丹佳境是以斌如开士不惮饶舌而效丰干而我小阮庭生亦欲发心而同度但悭囊未启谁为助木之山神而妙果将成必頼聚沙之童子则丹梯百尺即仰睇乎慈云而绣栱三重便遥观于法海将见施无不报应知福有所归矣
　　为天续上人募庵防
　　跨鹤城中何妨飞锡渡牛河畔雅足停车则有天续上人半偈清修三乘妙悟传五叶之法竖拂子而随防作一枝之栖放蒲团而不下布狮子座三千那得容身立蜂王台些子如何着手虽道人之汉语犹存不了之縁非长者之唐捐难助无边之果用为饶舌共恳发心似西域之贤妃甘输柰苑若东方之童子更舍旃林则一把茅得以葢头而三更枣可寻歇脚矣
　　传
　　家茂才声逺先生传
　　愚尝流览前编遐稽徃哲甘公朗鉴得陶谦于缀帛之辰桓子英标识安石于抚尘之际未尝不慨然击节愿为执鞭以为知已难逢得人匪易也乃至谢家池草若灵运之爱惠连杨氏竹林如兄昱之知遵彦则论交一门之内而流声千载之余尤其难哉亦云罕矣余忆当初岁偶尔逺逰乃家声逺先生辄相期许号以龙文仍为奬成勉其骥足而深知未报徒思腹痛之言笃行难忘聊纪躬修之迹弗慙鄙制爰阐幽踪先生讳凤鸣字声逺安若其别号也少有隽才长多异操甫受书而名传乡曲未弱冠而声振胶庠当世业之中衰难谋二鬴值亲年之既耄俱在八旬宋处宗之前鸡堪入馔王休徴之沼上鲤毎就烹遂使垂白含饴虽茹荼而不识将乌戏防觉啖菽以逾甘迨侍疾有类伯喈累月何曽贴席及持防实同处黙频年犹自居庐以事死而若事生惟思学孔由孝亲而能孝祖还欲报刘五十六年耻求凰之易节百千万日守牧犊以终身此皆敦笃天伦良可挽回风俗者也是以棘闱屡踬未遂显扬梓里咸瞻共钦孝义豫州刺史为陈纪而表闾河曲诸生就王通而列舍至于田间认履笑而不言畦畔锄金挥之弗顾置幼安之器汲者忘争劝雍伯之糜饥氓待饱义熈之后不复五斗为懐正始以还但有一编自适臣言忠而子言孝曾无矢口雌黄诵其诗而读其书更复娱情飞白精思八法长画被以成穿竞乞千文辄填门而未倦毎偕支遁终朝共赏山泉时约戴逵镇日惟论书画是以西京耆硕奉仲举为端人东洛羣贤推彦方为长者良有以也岂曰诬哉既而梦兆白鸡慨三良之陨露身骑黄鹤叹一笑以凌云运值康熈年当己酉孟秋下浣卒于里居子长顺长循二君具象贤之德孙翘京翰京等辈懐绳武之思而翰京如京犹能饬行立名好文服古聚书能读知王顗之有孙留砚堪传识范乔之继祖信虞诩得寛和之报而杨竒守清白之遗庆既有源施方未艾也
　　丰南内史曰我
　　国家肇修人纪首重天常礼官时有褒扬史臣亦多纪载惟义夫一节矣罕闻忆我先大夫稚圭公既失太淑人荥阳氏鳏鱼卄载遂絶念于云荼哀鴈三秋竟终身于霜蓼与兹伯子并号大儒而一命未膺双贞不显呜呼五伦始于夫妇岂可阙然百行俱在诗书斯为卓尔不独缅怀于知我实亦慨想夫古人矣
　　又道人传
　　又道人凌姓名畹字又蕙歙之沙溪人也少负儁才雅懐逸志鹤非鸟伍即傍白云松不林生恒依丹壑诗如常侍遇得意而旋吟画拟右丞时解衣而不倦然性惟絶俗心在寡营郭忠恕之戏写风鸢非徇贵客李至献之能图水牸岂赠世家巷内无人曰斯世何堪入眼胸中有竹谓此君犹是知心以是四壁长贫一笻空老虽近三皇之丹灶未厌搜竒乃访五老于香炉恒思选胜飞絙翠岭多康乐之所未经蹑履赤城实兴公之所曽赋晩爱隋桥之月遂至携家久甘范甑之尘因而没世家侄楞香念张堪之遗孤仿原陟之厚义敛而防葬赡其女妻葢君本髙人实多侠槩曾留张俭靡惜破家尝哭李膺无忧及祸兹以交情而获报讵云天道之无知耶
</div>
    <div class="pagination">
<a href="林蕙堂全集_page8.html">上一页</a><span>...</span><a href="林蕙堂全集_page4.html">4</a><a href="林蕙堂全集_page5.html">5</a><a href="林蕙堂全集_page6.html">6</a><a href="林蕙堂全集_page7.html">7</a><a href="林蕙堂全集_page8.html">8</a><span class="current-page">9</span><a href="林蕙堂全集_page10.html">10</a><a href="林蕙堂全集_page11.html">11</a><a href="林蕙堂全集_page12.html">12</a><a href="林蕙堂全集_page13.html">13</a><a href="林蕙堂全集_page14.html">14</a><span>...</span><a href="林蕙堂全集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
