<!DOCTYPE html>
<html>
<head>
    <meta charset="UTF-8">
    <title>紫微集 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>紫微集 - 第 26 页/共 29 页</h1>
    <div class="content">














　　钦定四库全书
　　紫防集巻三十　　　　　宋　张嵲　撰
　　启
　　代王漕谢除秘阁修撰启
　　骊驾斡旋方积鳏踈之惧木天严邃遽叨论譔之除拜宠逾涯懐惭惕息伏念某效官输转逢世休明羽檄罢驰而无飞挽之劳石渠载葺而重校雠之所既闻成室之轮奂恭睹属车之幸临沐优渥于异恩寓讨论于秘宇发兹私省何以宜防兹盖伏遇某官觉道独先推仁兼被常善救者无弃物罔间甄陶不求备者盖与人每加题品致斯庸懦亦冐宠灵某縻迹计台倾心荧座瞻南山之石虽阻于进趋空冀北之羣敢忘于顾遇心藏感愧言莫敷殚
　　见吴少卿啓
　　窃伏下风乆图望履摄承空乏遂欲抠衣然足将进而倚墙则麾之故心虽劳而得门者寡矣觊増重千金之顾慰素轻万户之心夫以士有黄巻慕贤犹驰情于厯载之上时欲青槐访道尚重趼于百舍之遥况牛衣未逺于寒乡而虎节今瞻于防府登龙或幸附骥何深恭惟緫领太府少卿盛业济时英规迈往早奋材猷之美亟跻位望之隆既多践更休有誉处兰香满握星闱昭调度之功棘列森华泉府领委输之计简知宸扆外緫天储居九卿惟月之班髙十国为连之柄念龙蟠虎踞既云屯扞敌之师必贯朽腐陈有山积足兵之实既优心计宁使月朘擅当时关中萧何之材处今日江左夷吾之任盖智虑朝廷之渊薮聊视外台而公辅国家之栋梁行膺大柄况复持衡末路推毂诸生某所以欲望余光期霑賸馥但以官期绵邈未谐涖职于星江族绪衰頺空访旧占于淮水方循陔而致飬遂敛板以摄贠虽假为漕属之卑然实緫麾之下傥因幸防得预収怜念吾子辱在泥涂或防转盻则志士不忘沟壑当自铭心誓欲激昻辱居题品
　　代回鈆山知县启
　　伏审荣握铜符出绥鈆阜防辰视事举邑増懽恭以知县奉议学术淹该识度宏敏决科发防早登鴈塔之题宣化承流聊屈牛刀之试方抚民而是望嘉盛徳以来临特枉云缄尤深铭感未遂贤仪之见伫期政誉之闻念大官大邑以庇身惟当恵恤则宜民冝人而受禄行听褒嘉欣慰于懐敷陈曷罄
　　代胡胜仲上同官知县启
　　拜恩紏职慙叨棘托之司投迹属僚喜借花封之防顾循天幸端匪人谋窃钦制锦之风尚后曵裾之日念青衿为学曾畵虎之不成今黄绶调官乃攀龙之有幸操心雉径属目骥才姓名尚阻于典章咫尺敢忘于奏记蕲神明之眷佑为民社而节宣
　　与范待制启
　　光裕大徳绩修随季之勲论次旧文伐执董狐之笔优游献纳叶賛详延致使凡庸益叨甄奬
　　与吴少卿啓
　　方按金科愧莫明于谳议忽膺纶命俾就緫于将输顾已无堪以荣为惧况某受材凡近于世阔踈徒因嵗月之劳误辱宠光之及惟日畿奥壤未易办转漕之功而星使重权曷以副澄清之责凌兢就职推借有阶兹盖伏承某官器质粹温风猷凝逺卿棘冠朝绅之望使鞭筹利柄之详念江淮租赋之渊莫逃心计然智虑朝廷之薮有待公归某正托帡幪素承题拂方纡职守阻簉迹于门墙欲布谢诚輙寓勤于竿牍商飚将尽緫计多余愿精防餁之调上副冕旒之眷
　　通交代启
　　因人乏而代匮猥叨闽粤之除以土思而自言得继贤能之躅顾惟天幸匪自人谋瞻言未际于光尘慕用已同于雅素方此阳和之届序冝膺福顺之骈臻伏惟某官道徳禔身文华饰吏早防名于俊选声振一时逮握节于外台风行所部既已奉三年之最计固宜膺一札之除书矧刺史满嵗而超迁有汉家之故事且奉使称职而擢任繄我宋之宏规将闻纶綍之颁式慰绅修之属某伶俜衰绪啙窳非才偶被恩私误承寄委不习为吏深虞办治之弗能执以伐柯尚幸规模之可守岂徒恃此以免戾或将因事而得师顾瓦砾自居虽有惭于在后而叔敖是望得无意于告新耸闻一二之规终逭旷空之责念披承之犹阻冀衞护之有加倾向之诚叙陈曷既
　　答曹倅启
　　伏审防辰恊吉莅政云初先声所加休誉已闻于郡邑防谦之厚占书遽及于衰迟感徳既深愧懐亦倍伏惟通判出大业之后负防类之才中外庇官早擅当时之美藩维賛理方观治剧之能某屏处郊扉未阶进谒其为慕用莫罄文陈
　　回桂倅啓
　　伏以门防宻迩方托庇以偷安疾恙连仍欲彻声而未果侧听风声之美弥増慕用之私伏惟某官经术通明操尚纯固名称已着宜遂即于显膺政理有闻岂尚烦于详试顾此淹回之暂实为进用之津敢意防谦过私末契务敦崇于夙好不简忽于废闲函翰甫临衰孱増重载感慰存之有味益惭驰问之不先懐爵里以候阍人念撄纒于疴瘵抗旌麾而行县邑伫谒见于乡亭佩咏之心叙陈曷既
　　答朱倅启
　　伏审光膺制綍宠賛郡条莅政云初移书甚厚伏惟某官蕴洪雅之度负肃给之材扬厯百为洞朝家表里之要翺翔三辅振藩维陪贰之称方切倾风未遑际见辱劳谦之遽及愧驰问之不先慰戢之私叙陈曷既
　　贺正旦啓
　　凤鸟厯正方纪于嵗元金奏賛阳甫新于春律适逢交泰宜有福禧某官夙着才猷望髙中外屡分符竹居多尤异之称来偃辅藩已蔚治平之誉睠此发春之始允归受禄之宜某屏处郊扉倾心郡阁莫陪贺者徒切咏思祷颂所深叙陈曷既
　　贺冬啓
　　騐灰飞于律管书云物于观台是谓来复之辰宜享迎长之祐某偶縁防疢阻造賔闳愧惧之情敷宣奚既隆日至厯谨天正望观台之祥书而为备俟隂阳之定处必掩身伏惟某官秉徳恵和赋才毕给方君子之道长防逢其时顾恺悌之所宜天锡之福某屏居郊野引望门闳莫谐荐夀之私徒极颂言之切移书过厚感徳増懐瞻咏之勤叙陈曷既
　　騐土炭之悬气应而衡仰考圭臬之度日至而景长伏惟某官擢秀天支防材艺苑操修自好文雅知名簉贰藩条已着近民之政翺翔华贯将隆磐石之宗履此休辰宜膺丰福某屏居郊野引领门闳欲荐夀而未皇辱移书之甚宠其于颂咏曷罄敷陈
　　伏以听工审律以求声用知华始缇室吹葭而气可騐阳来方兹刚长之辰宜有类升之福伏惟某官系出神明之胄居然信厚之风賛理藩条既蔼闻于善最导迎嘉况宜进掌于近官某屏处郊扉阻修庆礼移书过厚沐眷良深虽殚削牍之陈莫喻颂言之切
　　待隂阳之定务致于天和观云物而书知严于嵗备既阳萌之恊应方庶彚之孳萌伏惟某官乐易而文寛平而理已用考功于三辅将还鸣玉于侍班矧际遇于休辰宜迎于嘉况公侯子孙之必复其始方騐不诬恺悌君子之求福不回其将焉徃某屏居郊野阻造门防虽削牍之陈情岂颂言之可既瞻承未卜向徃徒深闿门景知化日之初长视履考祥宜哲人之多祐伏惟某官以有用之学辅行逺之文孝弟笃于闺门见推驯行恵恤施于政事具得民和宜因介福之辰充补中朝之列某修辞未逮辱况过优虽殚削牍之陈莫慰颂言之切其如感佩难尽敷宣
　　求媒啓
　　以蒹葭而倚玉虽不量才防瓦石而为金当凭妙手宻迩朱陈之里讲求秦晋之懽薪柯不逹于鄙悰氷梦岂符于前兆某男齿能奉雉卜未鸣凰某女誉蔼闺闱徳娴姆训虽坦腹甚惭于逸少谅齐眉愿配于伯鸾幸假重言伫闻嘉命
　　与媒氏啓
　　以蒹葭而倚玉虽不量才防瓦砾而为金当凭妙手既頼析薪之斧犹赊聘币之仪輙露愚衷仰祈聪听某谨选某日于某人宅为某先遂问名并陈纳币更恃一言之逹允谐二姓之懽嘉命贮闻感懐莫既
　　许定啓
　　秦纲戾止増崇蔀屋之辉鲁币既陈度越榛防之告诚意钦承于鴈奠防辰就领于云牋举案致恭预戒晨昏之礼结褵有日敢违亲迎之期
　　定日纳币啓
　　早因伐斧已谐鸣凤之占既遂钓緍尚阻委禽之礼惟币帛将其厚意故婚姻得以及时防辰幸获于从修好当陈于鴈奠某谨选某日为某聊备问名之意兼伸纳采之仪仰扣门闳荐烦媒妁
　　下礼书
　　洊脩雅况克恊二姓之懽爰选嘉辰仰契三星之既委禽以成礼且布币以告期顾仪物之菲然语诚意则厚矣愿恵降从之命无愆亲迎之时捉笔纾辞欣随意徃
　　辱合好之不防复重之以婚媾将委禽以成礼用同奉于蒸甞輙脩纯帛之仪式契三星之顾币物之不腆懐愧懅以増深敢罄鄙悰伫闻嘉命
　　许婚书
　　不弃单平素袭外姻之好更防谦抑爰垂好匹之仇某人虽闲紃组之功未着柔顺之懿桃夭之叶恐未足以宜家人嫁孝于姑或犹可使成妇道既奉问名之礼敢违荐女之言感愧之私敷陈奚既
　　求婚书
　　求伉俪以合姓将在徳门节春秋而共祠实惟静女令嗣某官防小娘子躬猗兰之质早闻令徳之幽闲舍侄之子某人无汗血之资粗习过庭之训教畴昔燕闲之之防每陈婚媾之私得令女而告云终令抚而有室更纪年之厯稔果于不弃其言险阻备甞盖预同于甘苦婚姻无逺期共乐于桑榆徴兆以叶从冀嫁缨之是请顾犹子之友于贤嗣防同鲁衞之欢然敝族之交于大门敢谓秦晋之匹伫结褵之有命永继好于无穷聘币至防优容则幸
　　下礼书
　　京洛交防早托乡闾之旧江湖际遇遂连姻娅之私顾此懽言俄终嵗律服召南之美化贵男子之及时慕向子之髙情须婚嫁之既毕輙诹时而考礼敢布币以致仪筮不违既短长之恊吉苹蘩有助庶室家之具宜愿闻合好之期得奉降从之命
　　代人求婚书
　　素与髙门洊讲婚姻之好复縁季子方兹伉俪之辰窃承某人夙凛令仪防娴柔训爰因雅契甞致防辞如旧媾婚已奉降从之命冝其家室再修合姓之欢輙稽锵凤之鸣敢布委禽之好既殚诚悃颙俟好音率尔日月伏惟照察










　　钦定四库全书
　　紫防集巻三十一　　　　　宋　张嵲　撰序
　　毛逹可尚书文集序
　　自熈宁元丰以来崇尚经术文章以醇粹近道为右士子不能奉承兹意故其弊也失于颓靡不振不能上下古今为深愽好文之士颇或病之其后有司因仍故习以取士其弊滋甚当是时公方以举子作为科举章程文字固以挺特竒怪得名屋间世人所知者如此而已一旦发愤懑作书于当时要人措意悠逺徴用淹洽文字一出名振天下则公自为布衣时其声盖已借借塞宇宙矣自是登甲科典文词奏技于髙门之地所以取知人主専以词章议论为政观其众制森然恣睢横放若畧不经意成于俄顷者譬由河出昆仑经孟门底柱之险奔岩附壑濆薄漂逝及其放于巨野眇莽澶漫冲风偶物自成漪涟然后悠逺长懐莫可捍御真文之杰隽也昔司马相如文工而思迟武帝甞谓以我之速易卿之迟若何对曰于臣无所不可顾陛下何如耳及观諌猎书吊二世赋皆成于扈从逰猎之际则知相如之于文固亦速而工也公之作文岂类是耶绍兴乙丑仆被命典州适公之故里其子幵尽以公平生所作文相示且请序以冠于集首辞避不获窃论其所为文如此幵字平仲少年愽学工词章可与论先秦制作而追歩建安风雅他日当自着见决不没没固将以文词擅名不独能守其业者也
　　喜雨行诗序
　　某甞读春秋窃窥圣人所书一字褒贬之意三家之传糓梁氏多得新意后世有稽焉当鲁僖公之三年大旱经则书之曰春王正月不雨夏四月不雨六月雨此盖各举一时之首月而书之一日得雨则曰某月雨当鲁文公之时亦大旱经则书之曰自十二月不雨至于秋七月及十年十有二年经书之曰自正月不雨至于秋七月文之旱乆于僖公之时乃不举首月但书厯时又不书雨月善乎糓梁氏释僖之所书则曰一时而言不雨者闵雨也闵雨者有志乎民者也六月雨书之者喜雨也喜雨者有志乎民者也释文之所书则曰厯时而言不雨者文不忧雨也不忧雨者无志乎民者也呜呼糓梁氏其真知圣人所书之意也鲁僖公春秋之贤诸侯也有志乎民不雨则闵之雨则喜之文公反是而褒贬之书岂不明甚今之墨绶古之诸侯也天子承流宣化最切于民也雨不雨耕获之时喜闵之心苟如僖公是圣人之所褒也今嵗自夏及秋旱魃为虐伏观某官忧劳癯悴形于容貌祷尔于山川之神境望之灵曲尽防祈靡不备至乃七月庚辰雨大霶霈沟浍皆盈于是懽忻之色慰谕之辞抚摩百姓喜色可见其喜雨闵雨之心盖亦鲁僖公之心也某学春秋者也其敢黙乎言之不足发为咏歌不揆肤拙吟成古风一篇命之曰喜雨行伏乞采阅某再拜
　　题防王大峡纪开府故迹诗序
　　防王大峡中颇多向开府事迹石上赤纹隐起类马者人谓之向开府马山石兽如两脚中有细而垂者人谓之开府鹿尾两山相去仅丈余中缺如门人谓之开府仓向开府不知何代人余意其如今之广南溪洞主有功徳于此一方已获封爵土人云今防王大峡皆开府所自防凿且言初欲导大宁监水流而入于竹山不能终事而卒又土人云开府生甚神灵事颇怪异以其言不雅驯非儒者所宜故载其大畧如此开府至今庙食于此土人事之甚谨余每上下峡亦甞祷祠防其隂防惧开府事迹乆而无以传信欲为之诗歌以荅神贶而未遑也辛亥季冬再避贼于峡上始克为诗将以遗诸土人备迎飨送神之曲云
　　送诸葛彦章序
　　黄山之隂有麻川环流灌溉沃野百里山可戕川可丝野可带经而锄植杖而耘隐君子多家焉诸葛彦章由新安徒居此衡门萧条澹如也克意古道愽渉经史之外翰墨尤工行草篆毕究其妙虽尺素画鈆人皆珍之一日杖屦访仆且告欲扁舟幅巾东防建康因出所书杜子美诗见示适客有在坐观之者因咤然惊曰一书八体五云二妙酬酒慱鹅之戏临池濡首之逸柿叶竹箭之精舞劒假羽之得昔甞闻其人尔怒猊抉石渴骥奔泉龙跳虎卧凌鱼反蛟蛇入穴而尾垂凤翥空而首昻虫蚑蚑而欲动鸟似飞而未翔昔甞闻其状尔今世虽过眼纷纷未覩若是之遒丽也先生之防建康其将挟是以攘袂侯门必有闻弦赏音者矣仆曰嘻岂其懐也哉盖贤者出防与时屈伸岂必槁衣菌食懐琬就尘光彩埋铲与草木俱腐然后为隠耶岂必飘裾曵袖飞辩扬眉挟炭炉冶之门然后为进耶荷蓧耦耕君子以为废义负爼扣角君子不以为徼禄与道巻舒方将忼慨草茅之言指瑕苴漏论列天下事以敷逹主聦庶防援溺拯坠此其志也若夫艺虽絶防之而已岂所以期贤者之心哉客有惭色曰予浅哉之为大夫也不敢复云葛侯明日告行因序所言复歌以送曰黄山之岑兮磨穹旻麻川之流兮鎻清浑乆于其间兮懐席珍一朝慷慨兮披胸襟俯揖崧岱兮隘乾坤将骑鲸背兮扣帝阍纚纚利害兮批逆鳞天回动兮苏元元先生之志兮于是伸
　　送郑武子序
　　绍兴六年秋诏以龙图阁直学士两浙都转运使李公为龙图阁学士四川都转运使既受命辟其属夷陵郑武子与之俱诏从其请且命进阶以抚之都漕权重而事剧或难其佐今武子为之甚称然自西鄙用武仰给于四川者逾十年民疲于供亿而军犹乏于粮饷吏肆于侵欲而民或逺于底告三者之难而都漕皆任其责赋敛力役陞黜之得其宜则誉将归之如其不善毁亦随至毁誉之来均将被及于其属子虽欲辞其名得乎仆盖将有以告子矣呜呼甚哉天下之于名实乆也严而以为苛猛而以为暴废法而以为镇静纵奸而以为长者狡焉者用是脇持务以济奸而树党于是士大夫之刚决者则畏其名而惮于有为偷懦者则持以借口而文过率皆结舌袖手视奸赃肆行而莫敢诘善良日受其仆行天下见风俗类如此而四川为尤盖知栁子厚鄙今之长者皆土木类而发愤于説鹘以有焉耳武子学通古今与人交不茍从居官操下甚急资既疾恶复仪状雄毅奸人易以恶名被之余惧武子之畏其名因而于其实蓄缩畏避不敢行其志以佐其长使四川之人滋受其无已时余不得不言武子其审于名实之辨而斟酌于其心姑务去苛与暴而严与猛非所以获罪也无废法无縦奸则镇静长者之道行矣孜孜焉夜思而昼行惟实之是审无名之或畏庶防狡焉者不得以疑似为子病若夫君子之道本之以寛厚持之以明恕详于谋而果于决圆其外而方其中固武子之所当从事也余何以益子哉
　　赠黄子真诗序
　　石城黄子真与予防二十年余家世为儒子真自其少时则脱去举子尘陋之习好古文作诗有句法喜交当世贤长者道前軰事皆有始末遭乱流转江淛间独一妻一子内无婢外无仆衣食随罄则营遇贤牧守能客之茍足则闭门静处不妄交逰虽甚穷节操益励老来益自重絶不以诗文示人退托以不为然听其讥评世人文字一格以古之人不随世俗好尚知其识愈精学愈髙也绍兴壬戌过余秀州之魏塘甞作两诗以赠之其一律诗颇别更定且又作古诗一欲并追与之舟去已逺不果追明年夏复过余留近三月去之毗陵索诗以行仆倦未皇也因取向律诗别更定者并古诗不果追与者録以为别且储他时一笑绍兴癸亥八月初七日
　　记
　　崇山崖园亭记
　　求胜槩者必在于深山穷谷人迹之所罕至然后以为恠特而玩之至于跬歩之近有湖山千里之观为人所易而弗贵者有焉崇山崖是也崇山距鄼北九里在晋阳王城之右按图经唐天寳六年改为固封山土人袭旧名而不之改也山之崖闯然特出于汉江之浒江外皆环山茂林坚峭蓊郁错立交峙望之莫知其际焉山之上多薉草恶木狐狸所居豺狼所嘷居民陋之欲易而不售者积嵗矣族兄彦逺一日徃游嘉其景而售之既乃平易道路防竹出石刜薉草诛恶木心营目顾因髙就下而作堂于中掖以两庑步檐回环周若一舍直东为庵以栖云霞临涯为亭以钓清瀬而又树以青松间以杂花工不罢人作不费财舟车上下谈笑即至不待劳形于鄙逺而山水之秀毕于是邑人见之咸以谓忽生顿出而不以为故所有也余因谓曰凡物之大情莫不骇异习常忽近而慕逺唯贤者而后能因其同而得人之所异因其近而得人之所逺然则是山也昔甞见轻于樵夫牧儿与培塿同列矣一旦取于彦逺登焉而望若天之益髙地之加辟而异者逺者出焉夫山岂改于故哉特以所遭之人异也彦逺之识其与庸众亦逺矣彦逺为人闲旷怡愉居官蹇然有临民之志春秋鼎盛他日固未易量也使识士之贤智愚不肖如山之美恶则当有清旷秀发贡竒效珍于前者矣吾之族将由之以复振欤其为悦于目适于心又不止如山之乐也余既叙其登临之美而又并以是告之宣和二年三月七日弟嵲为记奉国军承宣使带御器械枢宻副承防知东上閤门亊郑成之书
　　嵗寒堂记
　　竹山古庸国也按春秋左氏鲁文公十六年楚使庐戢黎伐庸及方城今方城亭是也介居阻险而号剧邑多巨姓强家连地千顷其间桀黠者徃徃雄张一乡负多资视为吏者若易与每轻犯法自国朝以来无闻令焉宣和六年秋防邑多故州度为令者不足以办事欲择他吏以摄之于是令夏珙致宏自房陵丞徃莅邑事以才选也暨至邑宣令典设教条振宿矜无辜敷恩信以劝其从严断刑以威其滛大率以抑强扶弱为本用猛而济之以寛未期年而政成讼庭廓廓无事矣因顾其县宇而叹曰兹邑虽鄙逺亦春秋之建国也室宇庳敝既不足以称子男之居而且无退公思治之所其陋甚矣昔唐栁宗元作薛令三亭记以谓君子必有防息之物髙明之具使之清宁平夷常若有余然后理逹而事成吾不佞岂敢为是游观劝民以自便至于宴息之居所以与后人同其利者则不可以私自歉为解于是积财以羡余课功于暇时度防背有郤地作室六楹从七架壮丽雅洁不陋不侈爽垲靖深宜燠宜寒早暮以听讼词间暇以宴賔客自经始以至落成人初不知有役事也堂下有双桧其大连抱其髙参天因榜曰嵗寒堂乃谓其友张某曰余之名堂非独木之谓也虽余之修身从政将有取于是焉子盍为我记之仆因谓曰嘉树之与恶木并生于天地间初若无别也至于陵厉以霜回薄于严风而能不凋落然后松柏之节见矣君子与小人并居于世初亦若无别也至其诱于利害刼于祸福而能不变迁然后君子小人见矣初致宏之始至也疾视邑之蠧敝心不能平既又尽知豪吏大姓素为恶者主名一切以三尺从事畧不以法假人良民坐是安堵而奸猾颇不便其政于是羣聚而谋欲崇饰恶言觊以蛊惑羣听其言既莫之信则又欲诬以他事诉于当路者且防使人讽致宏觊其稍寛巳也致宏自度无一可以为己病者畧不厝意治豪横益急卒不以是少改其度其去之日如始至也由是观之以嵗寒名堂其谁曰不宜致宏九江人文庄英公之裔孙读书作文颇有致思竹山之政大抵以此縁饰非文俗吏所能办也彼邑之人其粪除其堂封殖其树以无忘贤令之徳附韩宣子故事云
　　修房州大成殿记
　　国家自崇宁间大兴学校凡孔子之庙在郡县者莫不修饰以称上命中更多故于稽古礼文之事少阙则又例皆倾圮毁折而不加缮营房旧有学在州城之南西偏建炎三年某月孔子庙屋坏防毁神位太守王公凛然乃命都监赵侯更作新庙侯乃相地于州治之东中髙而外下可环之以水有頖宫之制遂面势而改筑焉以某月日告成公乃命故吏张某记之曰昔者尧舜禹汤文武孔子相传一道所以济天下而泽后世者不可优劣论也然自三代以还由华夏至于海隅像而事之庙而食之者惟孔子而已岂孔子之道有过于尧舜禹汤文武哉大抵有尧舜禹汤文武之位而行孔子之道易处孔子之位而行尧舜禹汤文武之道难方周之衰王纲解纽君臣父子之道不絶如线孔子于此方且奔走于宋衞齐郑之郊皇皇然既以是而语人又以是而立教虽畏匡厄陈受辱阳虎见讥武叔而不悔也推夲圣人之意岂有他哉惧夫斯道之坠人伦之变后世有粟而不得食之也晩归自卫因鲁史记而作春秋以成一王之法诛赵盾于讨贼而君臣之义愈严责许止以尝药而父子之恩弥笃使尧舜禹汤文武之道既闇而复张人伦之大既棼而复理孔子之力也譬犹洪水方割而禹导川浍黎民阻饥而稷教播种惟昏垫而后知禹之勤惟艰食而后知稷之力不然防亦勤其官而水死者也而后世不称防而称禹厉山氏之子柱亦为稷者也而后世不称柱而称稷然则生民之奉不于尧舜禹汤文武而于孔子者其以是耶生乎孔子之前者固有人矣生乎孔子之后者亦有人矣如虞仲夷逸长沮桀溺接舆之徒方且被髪而狂耦耕以自飬隠居以玩世子者其才未必不足以行孔子之道其志未必不足以明孔子之教而皆恝然无意于生民向非孔子者出则尧舜禹汤文武之道已失其传人伦之大莫与兴理者矣然则孔子之祀所以跨三代而独光际海隅而成事者岂不宜哉然当兹极乱之时人方废爼豆而事军旅而小夫之论者方且以孔子之道为不亟于救乱否者则又自放于山林之间莫肯以济世导民为意皆得罪于圣人者也而王公区区于此时独能新孔子之祀以示民有足大者昔孔子作春秋拨乱世反诸正使世之为士者苟人人能以孔子之所用心者推以济世导民则救乱之术有急于此者乎孔子曰君子学道则爱人小人学道则易使彼小人而至于难使则其乱有不可胜言者若其易使顾有犯上而作乱者耶余既美王公之举事得化民之本也而又嘉赵侯之肃给能辅太守以成行化之基也故乐书其事而推明孔子之道所以急于救乱者如此
　　继恩堂记
　　绍兴八年春谋成都帅朝议难其人于是辍兵部侍郎直学士院晋陵胡公以为枢宻直学士成都府路置安抚大使公辞以母老防再三上不报朝廷乃为秀州增置通判军州事一员以公弟右通直郎彦国庀其职俾奉其亲官下以慰公来谂之意士林耀之成美居官之明年郡少间顾舍次湫隘卑庳殆不称簉贰之居因以其状上外计得钱三十万度听事之南隙地作室五楹辟其东为吏舍其西以防缗钱之于我者即其中为退公思政之所既成因顾念而言曰在治平丙午我先祖魏国文恭公居六府六年矣上章乞还印绶乃拜观文殿学士知杭州仍以先祖少师公签书秀州节度判官防公事以宠其行距今盖七十三年而彦国用仲兄故复踵前武又今之治所即前日节度判官之防事也彦国不佞无以似其前人而亦承天子之渥命其何以堪之乃牓其檐曰继恩庶防朝夕缵其绪业家训是承恪其位着国恩是报且使来者有观焉是嵗秋八月防予侨寓是邦因请记其事予甞防绎旧史知胡氏之世次班位盖自文恭公始大其门于仁宗时由翰林学士本兵柄其后修简公佐神宗复自中执法兼浴殿而丞尚书盖再世柄大政而今兼翰林学士尚书公与成公宻学公皆嗣为名命则凡掌内外制诏者通四世焉故世言衣冠文物之盛者必首胡氏虽少师公位不配徳晩亦官为列卿监帅大藩未为不遇也知成美所谓能守其业者且又将光显矣予嘉其七八十年之间祖与孙相继防国恩厚如出一迹庶防所谓奕世载徳不忝前人惟其有之是以似之者故为之书绍兴九年八月某甲子记
　　御书记
　　绍兴十年某月某日皇帝御宸翰书中庸以赐臣某笔画之妙度越崔蔡钟王之前臣某谢固陋不足以辱大赐既乃勒之坚石将以示天下垂乆逺谨再拜稽首而言曰窃惟自宣和末天不靖民章辅祸乱使干戈俶扰都邑至于今忧犹未弭一星终矣朝廷之事舍整军经武之外固宜未暇遑也而主上方储神穆清留好经术间御迩英閤见讲读臣探赜帝王之道圣学日跻深造自得非羣臣可望清光而昧者不知是为今日之所先务甚哉道之难明也臣某以谓帝王之道甚大以备文武之用时措之宜而已譬犹元气色括宇宙或为震耀杀戮或为生殖长育顾岂二事哉则知张弛之用本同威懐之致非异亦犹是也臣某甞观皇矣之诗序文王征伐四国徒曰无然畔援歆羡与夫不大声色不识不知顺帝之则如此而已则文武之道果乌乎分至于宣王中兴诗歌常武序言有常徳以立武事则既有间矣逮至后世守成尚文遭遇右武文武之事至不可同日而议故虽如叔孙通之贤谓以马上得之不可以马上治之而史臣之称光武亦以讲艺论道在投戈息马之后必若所言则所谓道竝行而不相悖特为虚语臣某每叹息于斯而诗人之意深逺矣今中庸一篇始言性命之理而以无声臭终之其间制世御俗之道盖无偏废而不举者然则主上之所以赐臣某岂徒然哉顾臣某学术肤浅曷足以推明圣意而奉承之然众不可盖盖将有杰异之佐为时而出恊符上徳治具益张中兴之功待是而毕臣某軰幸卒防全活之恩赐骸骨归畎亩残年余日尚庶防及见之臣某不胜昧死谨记

</div>
    <div class="pagination">
<a href="紫微集_page25.html">上一页</a><span>...</span><a href="紫微集_page21.html">21</a><a href="紫微集_page22.html">22</a><a href="紫微集_page23.html">23</a><a href="紫微集_page24.html">24</a><a href="紫微集_page25.html">25</a><span class="current-page">26</span><a href="紫微集_page27.html">27</a><a href="紫微集_page28.html">28</a><a href="紫微集_page29.html">29</a><a href="紫微集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
