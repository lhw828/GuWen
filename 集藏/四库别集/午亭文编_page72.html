<!DOCTYPE html>
<html>
<head>
    <meta charset="UTF-8">
    <title>午亭文编 - 第 72 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 72 页/共 72 页</h1>
    <div class="content">　　旧注香稻宫中以供鹦鹉按鹦鹉者出陇州当是昆吾御宿间豪家共有之物不必宫中拈出亦可见当时彼中珍禽佳树之美其实诗止重香稻碧梧以鹦鹉鳯凰妆点作丽句耳渼陂种稻未见言者公与鄠县源大少府宴渼陂诗有饭抄云子白句説者谓云子碎云母以儗饭之白升庵韵藻引山稻名云子河柽号雨师直以云子为稻名渼陂有稻亦未可知香稻二句与上章波漂菰米露冷莲房同皆遥想彼中秋景下二句由秋追述春时游赏之乐上二句现前下二句过去也因又追念当时献赋有谓防笔指渼陂行诸诗干气象即赋诗分气象意不如指献赋言吟望望字与第二章望京华相应既望而又低垂是不能望也笔干气象何其壮白头低垂何其惫诗至此声泪俱尽故终焉
　　杜此八首命意练句之妙不必论以章法论章各有法合则首尾如一章兵家常山阵庶防似之人皆云李如史记杜如汉书予独谓不然杜合子长孟坚为一手者也或八章择取一二者非又杜此诗古今独絶妄儗者尤非
　　咏懐古迹五首【説四首】
　　支离东北风尘际漂泊西南天地间三峡楼台淹日月五溪衣服共云山　词客哀时且未还庾信平生最萧瑟暮年诗赋动江关
　　东北风尘指禄山乱与第五句相应或指少为齐赵之游或云公初陷贼中在山东河北间皆非
　　此章公自赋以庾信为比耳夔州无信古迹或因信曽居宋玉江陵故宅强牵立説非也此诗题曰咏懐古迹有谓首章咏懐余四古迹者其説虽非尚知咏懐二字不得専泥古迹遂忘咏懐也宋玉昭君先主武侯遇皆不偶是章章古迹章章咏懐宜知此
　　摇落深知宋玉【一作为主】悲风流儒雅亦吾师怅望千秋一洒泪萧条异代不同时江山故宅空文云雨荒台岂梦思最是楚宫俱冺灭舟人指防到今疑
　　风流儒雅即第五句文师者师其文正与李陵苏武是吾师同耳或云亦字有不满意又云非道徳师乃文雅师或云景行之至不惟尚友直欲师之皆非
　　怅望二句杜言已今日怅望千秋之下一畨洒泪如宋玉悲秋异代同一萧条惜不同时耳同时如汉武读相如子虚赋而善之曰朕独不得与此人同时哉洒泪如秋兴八首之类
　　江山二句言故宅已无空有文彼云雨荒台本出梦思今反现在岂得为梦思邪葢皆后人所为耳不止荒台不可信即楚宫亦俱冺灭舟人指点皆可疑也人与宅俱亡正感慨处
　　羣山万壑赴荆门生长明妃尚有邨一去紫台连朔漠独留青冢向黄昏画图省识春风面环佩空归月夜防千载【一作嵗】琵琶作胡语分明怨【一作愁】恨曲中论
　　此诗二明字杜诗时有复字然负薪行止作昭君邨疑此明妃或后人妄改
　　画图句言后人不能亲覩但于画图省识其面耳省识者审视也此即用毛延夀事变化出竒如九日蓝田崔氏庄用孟嘉事也或云省字宜训省事之省犹约畧之义非或云省记也言不见其人但忆曽于画图中认看春风面耳亦通
　　诸葛大名垂宇宙宗臣遗像肃清髙三分割据纡筹策万古云霄一羽毛伯仲之间见伊吕指挥若定失萧曹运【一作福】移汉祚终难复【一作难恢复】志决身殱军务劳公诗屡用宗臣字此二字本出萧曹列传賛尤可与第六句相映
　　武侯在军亦纶巾羽扇遗像清髙不可畧身都将相气象犹然草庐功名富贵不能束缚卓然髙出古今无两万古云霄一羽毛谓此也易渐卦有鸿渐于逵其羽可用为仪诗意本此而不见用古之迹
　　或言孔明声名飞扬卓絶万古如云霄一羽谁能匹之或言嗣主不才再传而失鞠躬尽瘁所谓髙义薄云霄者徒付灰飞烟灭不啻羽毛之轻皆非
　　焦氏笔乗云昔人以三分割据为孔明功业不知此乃其所轻为正如云霄间一羽毛耳亦非诸将末章巫峡清秋此第二章怅望洒泪与秋兴八首是一时作可合观之
　　覃山人隠居
　　南极老人自有星北山移文谁勒铭征君已去独松菊哀壑无光留户庭予见乱离不得已子知出处必须经髙车驷马带倾覆怅望秋天虚翠屏
　　首句公自喻南游周南留滞古所惜南极老人应夀昌结托老人星罗浮展遐步今霄南极外甘作老人星公诗屡用二三四惜山人之去五句承首句六七八承二三四言出处之难苦辞正论厚道深情生人感悟但云风刺孤此老矣当与常征君一首并读柏学士茅屋
　　碧山学士焚银鱼白马却走身嵒居古人已用三冬足年少今【一作曽】开万卷余晴云满户团倾葢秋水浮阶溜决渠富贵必従勤苦得男儿须读五车书
　　柏学士诸家无定论愚按全集有览柏中丞兼子侄数人除官制词因述父子兄弟四美载歌丝纶此柏学士应是中丞子侄学士或即所除之官全集此诗后即题柏学士山居壁二首又寄柏学士林居一首茅屋即山居林居也此诗云白马却走身嵒居后诗云山居精典籍又云叹彼幽居载典籍萧然暴露山之阿此云晴云满户团倾盖秋水浮阶溜决渠后云壄屋流寒水山篱带白云语意皆合无所疑也全集有览镜呈柏中丞陪柏中丞观宴将士奉送柏二别驾将中丞命赴江陵送菜诗云常荷地主恩送诗云柏公镇夔国公游于柏氏父子兄弟间熟矣柏公即柏茂林或作茂琳与柏正节是一人此柏学士必不屑以门廕进身而愿以文章显名者何必以世系将门为疑哉又古诗文所云学士不尽官名亦有泛言文学之士者柏氏子弟已有银鱼而好学以学士称之亦无妨也
　　奉送蜀州柏二别驾将中丞命赴江陵起居衞尚书太夫人因示従弟行军司马位
　　中丞问俗画熊频爱弟传书防鹢新迁转五州防御使起居八座太夫人楚宫腊送荆门水白帝云媮碧海春与报【一作报与】恵连诗【一作书非】不惜知吾斑鬓总如银
　　或曰唐书世系表杜济与位同出杜景秀下并征南十四代孙公为征南十三叶集有示従孙济诗斯为合矣位又称従弟何与新表承用谱牒恐必有误或曰位是公之侄今曰従弟应是従侄之误愚谓题称従弟诗称恵连本非有误世系表多误未可据之反疑诗也济位并征南十四代孙公为征南十三叶称济従孙亦未为合公有过従孙济诗济必非征南十四代孙此诗称位従弟后有乗雨入行军六弟宅诗云令弟雄军佐位自是公之弟非侄也以位为公侄当以守嵗阿戎家为据然阿戎非王浑子戎是王晏従弟王思逺小字阿戎全集杜位宅守嵗下前人已辩之矣
　　人日
　　此日此时人共得一谈一笑俗相看尊前柏叶休随酒胜里金华巧耐寒剑佩冲星聊蹔拔柙琴流水自须弹早春重引江湖兴直道无忧行路难
　　公集元日太嵗日人日皆有诗人日当时令节谈笑恒事休随酒休者废也非禁止词时公以肺病不饮早春江湖续得观书题所谓正月中旬定出三峡也本无他意今见説者附防占嵗书以休随酒是戒其谈笑后四句盖欲避俗而行全非本意时人顾深喜以为独得聊复一辩集本题五言一首自当合看三句元日四句人日即春寒华较迟意五六以不饮聊及剑琴亦将行俶装意也直道亦偶然及之不必执泥妄生枝蔓
　　宇文晁尚书之甥崔彧司业之孙尚书之子重泛郑监前湖
　　郊扉俗逺长幽寂野水春来更按连锦席淹留还出浦葛巾敧侧未回船尊当霞绮轻初散櫂拂荷珠碎却圆不但习池归酩酊君看郑谷去夤縁
　　集后有夏夜李尚书筵送宇文石首赴县聨句此宇文晁即宇文石首石首县名属江陵府尚书即李之芳聨句公首倡云爱客尚书重之官宅相贤结句之芳云客居逢自出为别防凄然尚书之甥此其证也彧云翟表郎官瑞鳬看令宰仙又云兴饶行乐处离惜醉中眠即此崔彧也尚书之子佚其名一云孙下当有缺字是也重泛郑监前湖者集中此诗之前暮春陪李尚书李中丞过郑监湖亭泛舟得过字一首是也近见一解云此诗是崔姓一人重邀公泛湖而作此崔姓者是宇文晁尚书之甥崔彧司业之孙尚书之子杜撰可笑且云公薄其人不乐与之同泛故制题如此公温然长者反似轻薄恶少此等解累之也其书方有时名故辩之
　　韵防夤縁连络也本诗家常用字孟浩然沙岸晓夤縁公诗蓱泛苦夤縁俗语贿作道地亦曰夤縁时解遂谓此二字公所以深致鄙诮附识以戒妄説留别公安大易沙门
　　隠居欲就庐山逺丽初逢休上人数问舟航留制作长开箧笥儗心神沙村白雪仍含冻江县红梅已放春先蹋罏峰置兰若徐飞锡杖出风尘
　　此诗末二句或谓时公欲往庐山故言当先置寺于彼以待大易之来飞锡或引志公与白鹤道人争潜山麓事出风尘或谓勉其勿恋恋丽俱非此葢欲大易置兰若精进于此徐竢道成飞锡本用湛方生庐山神仙诗序今备録左方读者自知
　　晋湛方生庐山神仙诗序曰浔阳有庐山者盘基彭蠡之西其崇标峻极辰光隔煇幽涧澂深积深百仞若乃絶阻重险非人迹之所游窈窕冲深常含霞而贮气真可谓神明之区域列真之苑囿矣太元十一年有樵采其阳者于时鲜霞褰林倾晖映岫见一沙门披法衣独在嵒中俄顷振裳挥锡陵崖直上排丹霄而轻举起九折而一指既白云之可乗何帝乡之足逺哉穷日苍苍翳然灭迹诗曰吸风圃饮露丹霄室宅五岳賔友松乔








　　午亭文编卷五十
</div>
    <div class="pagination">
<a href="午亭文编_page71.html">上一页</a><span>...</span><a href="午亭文编_page67.html">67</a><a href="午亭文编_page68.html">68</a><a href="午亭文编_page69.html">69</a><a href="午亭文编_page70.html">70</a><a href="午亭文编_page71.html">71</a><span class="current-page">72</span>
    </div>
    <div class="pagination"><a href="index.html">返回目录</a></div>
</body>
</html>
