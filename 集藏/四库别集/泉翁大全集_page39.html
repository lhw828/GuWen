<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 39 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 39 页/共 256 页</h1>
    <div class="content">　　门人江都沈珠等校刊 
　　
　　序 
　　
　　仁山汪子文集序 
　　
　　甘泉子曰：「文也者，以言乎其心者也。心也者，一也，心不一，不可以为心；文不一诸心，不可以为文。文也者，本诸心，发诸言，而理於道者也。夫道，一而已矣，阴阳合一之谓道，刚柔合一之谓德，内外合一之谓性，心事合一之谓学，动静合一之谓神。故在天成象，在地成形，天以经之，地以纬之，而天地之至文皆原於一也。自书契以来，六经之文，一致者也。秦汉而后，文人代出，自数大儒之外，未闻一言有概乎道者，不知而作者比比而然。成化间，顺天治中有徽州汪仁山氏循者，其殆庶乎！汪子初从定山庄子闻白沙先生之学，即奉以周旋。予始於定山状中得其数语，异之。及予莅南雍，其子戬者从予讲学，纳其先君子之文若乾卷，予读之，果尊信白沙之学者，而於紫阳反若不能释然。然若汪子之文，盖概乎其一者也，使其不遂早世，培其根以达其枝，廓其端以致其光大，追诸儒之轨，以由六经之道，岂可量哉！虽然，其去世之记诵词章，模仿形似，软熟腐烂，魄存而神丧，无一言概乎道，以称文者，远矣。予有感於仅见之余，而憾其所志之未终，遂为序之以付戬，俾刻之，毋使其泯而无传焉。戊子二月 
　　
　　和州志序 
　　
　　甘泉子曰：「王国郡邑之志者何？以志志也。志志也者，将以宣心术之运，顺民物之情，尽幽明之故，以通四方之志，为民极焉也。是故夏后氏之有天下也，爰作禹贡，而九功惟叙。姬周之有天下也，乃作职方，而兆民阜成。世谓禹贡为水土之书而已耳，谓职方为疆理之典而已耳，其可乎哉？和州志，其易侯之所以治和之志乎！是故表郡县，志沿革也；志疆域，示土俗也；志建置，示兴作也；志职官，示贤否也；志学校，示教也；志兵防，示备也；志食货，示养也；志祀典，示祈报也；志沟洫，示农事也；志科目，示宾贤也；志名宦，示劝官也；志乡贤，示风士也；志武勋，示诘戎也；志女德，示励贞洁也；志祥异，示儆戒也；志文艺，示华彩也；杂志，示贱杂也，异端曲技之流也。故沿革明而民知故，疆域明而民知方，建置明而民不困，职官明而上知劝惩，学校明而士知兴教，兵防明而下知戒备，食货明而民不匮，祀典明而民志不淫，沟洫明而覆利兴，科目明而士知励，名宦明而官知劝，乡贤明而人知慕，武勋明而将知懋功，女德明而节义有兴，祥异明而庶僚克谨，文艺明而邦国有华，杂志立而仙释邪慝之风息。然则志也者，其治化之具乎！惟皇列(上)[土]经野，设官分职，有隆有污，以守以令，故首之以郡县。为郡县者必有界分，故次之以疆域。疆域之中不能无兴作，故次之以建置。所为建置者官也，故次之以职官。职官之治莫先於教化，故次之以学校。教不率者寇也，寇必有兵，故次之以兵防。兵而无养则穷黩，故次之以食货。为民食者必有祈有报，故次之以祀典。幽有鬼神，明有民事，故次之以沟洫。沟洫者，民事也，养也，民得养而后贤才兴，故次之以科目。科目之兴者，必有仕宦之贤、名世之士起之也，故次之以名宦。名宦之所兴，必有善类从焉，故次之以乡贤。乡贤者文也，有文必有武，故次之以武勋。乡贤武勋，丈夫之贤也，必有女丈夫焉，故次之以女德。匹夫匹妇可以动天地，况人事治忽之感召乎！故次之以祥异。祥异者，政事之休咎。休咎之发，必有文献焉，故次之以艺文。艺文，末也，过此以往，则仙释方技之流不足数矣，故次之於末焉。故君子於斯文也，可以知和之政矣。嘉靖七年三月二十九日 
　　
　　圣学格物通大序 
　　
　　臣若水序曰：夫圣学格物通何为者也？明圣学也。明圣学，何以谓之格物通也？程子曰：「格者至也，物者理也，至其理乃格物也。」「致知在所养，养知莫过於寡欲。」夫以涵养寡欲言格物，则格物有知行之实，非但闻见之粗矣。然则何以至其理也？知止，知也；定静安虑，行也；知行并进，格物之功尽於此矣。夫通有四伦焉，有总括之义焉，有疏解之义焉，有贯穿之义焉，有感悟之义焉。夫圣人之道莫备於大学，大学曰：「欲明明德於天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意；欲诚其意者，先致其知；致知在格物。物格而后知至，知至而后意诚，意诚而后心正。心正而后身修，身修而后家齐，家齐后国治，国治而后天下平。」夫自天下逆推本於格物，是格物乃其本始用功之要也。又自物格顺循效於天下，是格物乃其本始致效之原也。经曰：「物有本末，事有终始。」格物者其本始之谓乎！彭龟年曰：「其节虽繁而道甚要，格致而已。」张南轩曰：「自诚正以至平治，固无非格致事也。」伏睹我太祖高皇帝谕侍臣曰：「大学一书，其要在修身。」而大学古本以修身释格致，曰：「此谓知本，此谓知之至也。」经文两推天下国家身心意，皆归其要於格物，则圣祖盖深契古者大学之要矣乎！由是言之，圣人之学通在於格物矣。故曰：「有总括之义焉。」凡意之事，则诚意之类举之矣。凡心之事，则正心之类举之矣。凡身之事，则修身之类举之矣。凡家之事，则齐家之类举之矣。凡国之事，则治国之类举之矣。凡天下之事，则平天下之类举之矣。辑事以从其类，取义以畅其情，故曰：「有疏解之义焉。」列诚意，所以欲其於意焉格之也。列正心，所以欲其於心焉格之也。列修身，所以欲其於身焉格之也。列齐家，所以欲其於家焉格之也。列治国，所以欲其於国焉格之也。列平天下，所以欲其於天下焉格之也。意心身之於家国天下之事，非二也，一以贯之也。故大学於诚意，曰「好恶」，曰「慎独」；於正心，曰「忿懥」，曰「忧患」，曰「恐惧」，曰「好乐」；於修齐，曰「辟」，曰「好恶」；於齐治，曰「孝弟慈」，曰「心诚求」，曰「恕」；於治平，曰「絜矩」，曰「辟」，曰「好恶」，曰「忠信」，曰「仁义」，皆以其心言之也。而通之於各条，因事以明其理，因理而会诸心，通一无二，故曰：「有贯穿之义焉。」是故君子之学，读诚意之事，则感其意之理；读正心之事，则感其心之理；读修身之事，则感其身之理；读齐家之事，则感其家之理；读治国之事，则感其国之理；读平天下之事，则感其天下之理。理也者，吾之良知也；学之者，所以觉其良知也，知也。存之又存，存存而不息，由一念以达诸万事，皆行也，故曰：「有感悟之义焉。」是故读斯通者，意心身家国天下之理皆备於我矣。故君得之以成其仁，臣得之以成其敬，学士得之以成其德，家国天下之民得之以会极而归极，是故圣人之学，无余蕴矣。或曰：「诸通无格致者，何也？」曰：「诚意、正心、修身、齐家、治国、平天下之事，无非格致之地也。夫又何赘焉！」或又曰：「夫格致而不及天地万物者，何也？」曰：「意心身家国天下一贯，圣门切问近思之学也。然而天地万物同体无外矣。虽位育配天可也，何高远之求？」或疑曰：「真德秀之衍义，丘浚之补具矣。而乃又有格物通者，何居？」臣应之曰：「孔门一本无二之指，臣幸得之於正经，证之於诸儒，仰稽於我皇祖之训者，上下十余年，而思欲效其愚见者，久矣。乃今伏闻圣明四年七月初四日诏，令文臣撮经书史鉴有关帝王德政之要者，直解进览。臣实欣庆圣学日升，务求典要。窃念臣亦旧忝词臣讲官也，心在皇室，忠切劝学，故不揣疏愚，远自伏羲、二帝、三王，与夫诸儒之格言，近至我祖宗列圣之谟烈，章采而节释之，不诡於衍义与补，而容或少有发明而一助焉，庶或上裨圣明进德修业合一之要领，且明经文直以格物为诸条之统会枢纽也。有随事体认之实，合孔门求仁一贯之指。夫圣人之学，体用一原，本末远近兼致，知行并进者也。此臣格物通之所以作也。嘉靖壬午六月初一日 
　　
　　赠黄门林君舜卿考满入京序 
　　
　　嘉靖戊子六月二日，南京户科给事中林子舜卿三载考绩於京。厥僚赵子、方子、丘子、柯子谓予曰：「盍有言以壮其行！」或曰：「林子之考绩也，事欤？言欤？道欤？」应者曰：「林子者，以道为体，以事为用，以言为职者也。」甘泉子曰：「太上贵道而忘言，其次贵事而几言，其次贵言而极言。极言非世之福也。大道之世，羲、农、轩辕，浑浑尔，沌沌尔。其君臣相忘於道，如鱼相忘於水，故不言而信，不辩而理。至德之世，唐、虞荡荡尔，夏、商、周穆穆尔。其君臣相顺於事，若决河，若转环。言出而都俞，丕应而徯志。道德之衰，叔季之世，谔谔尔，蹇蹇尔。其君臣相疑於言，龙逢[碎]首，比乾剖心，嵇生血衣，朱云折槛，相死相败於极言。是故大易纳牖遇巷，礼不显谏，事君务几谏而薄犯颜，孔子从讽谏，左师回太后，孟子不言於齐王而攻邪心，魏征愿良臣，程伯淳不用文字而感以诚意。诸圣贤者，果贵极言耶？几言耶？明诤显谏耶？潜消默夺於冥冥之中，期致斯世於大道，而相与忘言耶？然则林子之为绩盖有在矣。林子产於琼，海岸孤绝，厥质淑异，不刚不柔，亦德正直，亦德忠厚，非其道欤？销乃粮刍盐鱼，给乃布花袄*，揭查乃军民黄册，点乃操军，估乃金箔朱丝漆铁，存恤乃军士，审乃陈言，非其事欤？人皆譊譊，子独默默，人皆谔谔，子独确确。默不失寡，言不失多。至於桃李蹊成，豚鱼孚及，言若不出而人从，不动声色而事集。故其在市氓，市氓感之曰「贤」；其在多士，多士感之曰「贤」；其在大夫公卿，大夫公卿感之曰「贤」。其果贵极言耶？否耶？使其日在帝之左右，则以其几言之感，遇圣明进德修道之会，略人政适问之烦，致至诚格心之力，则不言而治理，骎骎乎大道之世可望矣。於其行也，盖欲与之忘言。 
　　
　　送少京兆黄复斋先生迁顺天序 
　　
　　复斋黄子产於隆庆，给事於金台，丞於顺天，补於应天，乃今复丞於顺天。人或谓黄子北产也，不宜於南，今复北，宜也。应天尹天游陈子谓甘泉子宜有言。甘泉子曰：「信若言也，夫天无二，然则南北弗同天欤？胡越之子声相似，南北不同质欤？四海圣人一心一理，然则南北不同心而异学欤？是故人有南北，天无南北；文有南北，质无南北；事有南北，心无南北；治有南北，学无南北。故学 一於心，心一於质，质一於天，[天者一]定也，故君子之道，务本而已矣。是故君子言人必先天，言文必先质，言事必先心，言政必先学，盍[观圣]人之事天乎？器用陶匏，贵朴也；牲用特，贵一也；角茧栗，贵诚也；扫地而行事，贵质也。言崇质朴，致其诚一於天也。君子之政学，反本质而合之於天而已也。是故古之君子之於政学也，质胜文，而成者十九；今之君子[之於政]学也，文胜质，而败者亦十九。语曰：「忠信之人，可以[学礼]」。孔子曰：「十室之邑，必有忠信如丘者焉，不如丘之好学也。」夫黄子者，彼其心忠信也，端确人也。全质於天，不凿於人者也。其学而不已，造於天德，何[难焉？夫何以故？天]之道，质朴诚一而已矣。夫然，则黄子之在北，其犹在南也；其在南，犹其在北也。均是天也，均是人心也。两京兆固天下之首，而上下之交也，有以事乎上，有以治乎下。今又近矣。故以此事上，则可致君为尧、舜之君；以此治下，则可使民为唐、虞之民。是在黄子勉之耳。天游子因复斋子寓诸仰止黎子，其谓然否？七年六月二十五日据嘉靖八年本补字 
　　
　　寿顾愚逸先生八十华诞序 
　　
　　甘泉子曰：「以予观於世，而知凡为人者、为人子者之贤圣，非本於天，则本於其父兄矣。何哉？善性原於天，生於父母也。予昔在翰林时，往往见顾氏子华玉璘之诗，词则为唐，翰墨则为晋，曰：「华采矣。顾氏何自而有此子哉！」华玉於时起病进士，擢南司封，历稽勋正郎矣。及闻华玉守开封，行善政，有惠於民，无畏於势，忤王?，逮诏狱，谪全州，则曰：「其政事节气矣。顾氏何自而有此子哉？」及移守台州，大参浙藩，则见其与台人黄子、应子往复论学，曰：「其儒雅矣。顾氏何自而有此子哉！」及见阳明传习录，华玉以知味而乃食譬知行之先后，则曰：「其殆志学矣。顾氏何自而有此子哉！」及转山西廉宪，不拜而乞归，养其二亲。自予司成南雍，转贰南诠，与之游者四年，嘉靖戊子也。秋七月十有一日，愚逸翁八十华诞之辰，锦衣徐君君叙以工部正郎何君、倪君，户部副郎郑君，造予请文为寿，因得观愚逸翁廷秀行实。夫然后知翁也，义重於乡闾，德隐於厥身，以农宜农，以商宜商，教子克子，教侄克侄，用昌乃家，以裕於孙子。则喟然叹曰：「嘻！昔予谓顾氏之子之美，其必有自也。其在兹乎！夫人子之善，必本其父兄，父兄之隐德，必显於子姓，固也。是故非若父不生若子矣。」於是郑君进曰：「然则以顾子之华采为愚逸翁寿，则何如？」曰：「可也。然而未究其实。」倪君曰：「然则以顾子之政事节气为愚逸翁寿，则何如？」曰：「可也。然而未究其体。」何君曰：「然则以顾子之儒雅为愚逸翁寿，则可乎？」曰：「可也。然而未究其本。」徐君曰：「然则宜以顾子之德学寿矣。昔者东桥子也，进世礼於先生，先生幸示之以圣贤道德之门，以有闻东桥子，其必有以也。请以是寿焉。」甘泉子曰：「夫道德者，众美之原，万善之本也。东桥不宁言之，亦允蹈之，立身行道，扬名於后世，以显父母，则所以寿其亲於无疆者，其可涯哉！」於是四子以语其乡大夫，乡大夫遂请书，以为愚逸翁寿。君子曰：「顾氏子於是乎善寿亲也。寿之至矣。」戊子七月。 
　　
　　赠太平府太守林君之任序 
　　
　　户曹正郎林子弘用钺擢守直隶之太平府，甘泉子闻之曰：「嘻！予夙所知也。」其僚友汤君、胡君、刘君请赠言。甘泉子曰：「嘻！予夙所诺也。」吾闻之，君子有五善焉，曰仁、曰威、曰义、曰智、曰恭。是故恤患，仁也；胜暴，威也；乐善，义也；察奸，智也；承上，恭也。君子行此五德者，且优於天下矣，而况郡邑之长乎！昔者林子之尹吾增也，予方在忧疚，林子亲慰问焉，继而使者之问，旬至焉而不替。由是言之，非恤患之仁乎？林子以墓庐冬瓜之瑞，既大书「孝感」之榜，又以呈乎监司，将闻於朝。予患焉，力止之，强而后寝。由是观之，非乐善之义乎？凡邑之民，某也善，某也恶；凡讼之狱，某也曲，某也直；如视黑白，罔遁其情。於是顽者以摧，良者以植，非察奸之智乎？林子至而篮粪之寇屏迹，林子去而攻劫之声四闻，非胜暴之威乎？勤以奉公，恪以事上，案无积牍，庭无失色，非承上之恭乎？夫林君既以五美理增邑矣，太平为府虽大，其事犹一邑也。人均有疾苦焉，士均有善恶焉，庭均有讼狱焉，野均有寇盗焉，上均有临按焉。林君之治太平也，推其恤患之心，则仁足以及疾苦之人矣；推其乐善之心，则义足以彰善而化恶矣；推其照奸之心，则智足以明刑而使民无讼矣；推其胜暴之心，则威足以化江乡之盗为良民矣；推其事上之心，则恭足以孚上而集事矣。将见太平之政为王畿首化，足以助成中兴太平之治，而龚、黄、卓、鲁不得专美於前也。戊子七月　　日。 
　　
　　赠宫谕彭芝田还朝序 
　　
　　甘泉子曰：甚哉！馆阁之臣不可以不知心学也。夫馆阁，论道之臣也，上以己正君，下以身取人。上以己正君，故君德成而化行矣；下以身取人，故善人多而化普矣。故君相知学则人化之，无不知学，而百僚皆知学；百僚皆知学，则士庶皆知学；道德一，风俗同而天下治矣。甚哉，宫馆之职之重也。故宫馆知学，则他日为阁 相知学，阁相知学，则人君知学，而天下无不知学矣。惟其重也，故不惟其官，惟其人。夫惟其人，故博而求之，约而取之，举而任之，久而观之，人品定矣。於是志行章矣，才美见矣，德业著矣，夫然后登之。或取之朝，或取之野，或取之内，或取之外，或取之台省，或俄而入，或俄而出，凡以得其人而已。与夫出於一日之偶，一人之私，而遂以循至辅相，骄吝终身，转胥及溺，以误人国家者，何如耶？自唐、宋之名儒，我朝之宋、杨、薛、李诸名相已然，而又何惑也？其在铨曹，吾所知者，吾乡芝田子彭子仁卿甫於予有试矣。予在翰林，有所著作焉，人或呶呶，彭子唯唯。予在南雍，吾有行焉，群疑汹汹，彭子赞赞，庶其勿易。予在京邸，人或谓宜举诸，中心未然，彭子亦曰「不必然」。由是观之，彭子所养可知矣。以特旨选入为春坊谕德，人或疑焉。识者曰：「子盍商之。彭子之志行如此，视於某也何如？」曰：「过之。」「其才美如此，视於某也何如？」曰：「过之。」「其学业如此，视於某何如？」曰：「过之。」夫然后众乃翕然而信之。今年秋，奉命偕[学士]张亭溪先生来主南畿乡试，所谓金玉相辉，藻鉴交映者也。既毕事，人又考其所得士，相与叹曰：「甚哉！南畿得人，於斯为盛矣。」於是循名以指其实曰：「某也志士，某也才美，某也德行。」尽淮海、维扬之产，寓兼德行道艺之英，如厥贡三品之金，瑶琨筱簜，齿革羽毛，惟木卉服，织贝之篚，橘柚之包，异品而同珍。他日可为瑚琏，礼乐神明，宾嘉之用者，咸以归之天府。又况由是而推之，举尔所知，尔所不知，人其舍诸！将见志行才德之士，由宰辅以及於庶位者比比而是，其利岂不博矣夫！所谓下以身取人，於今渐见其效。至於所谓上以辅君者，是在彭子自力焉。今圣天子留神心学，彭子行将还朝，所以积之於身，以格於上，不徒讲说之事，而致感通之诚，以期君臣协一，为道德风化之本者，彭子其自勉之哉！是故上下远近一於学，而王道毕矣。吾老矣，犹幸及亲见之。於彭子之行也，乡大夫京兆天游陈子、太常毅庵黄子，与夫岭海缙绅之彦，请书以为彭子赠。嘉靖戊子九月九日 
　　
　　赠司空何柏斋应召迁北部序 
　　
　　夫道一本者也，是故政、学、心、事，一贯而已矣。故舍政事而语心学者谓之虚，舍心学而语政事者谓之迹。若夫神明乎万事万化之间者，其心事学政之合一矣乎！故虞、夏、商、周之君臣所与论政，莫非学也；孔门之师弟所谓求仁，莫非事也。故其语学，则曰「使民如承大祭」，孰非事乎！其语政，曰「居之无倦，行之以忠」，孰非心乎！其告哀公问政，必推本於学，是故由九经而推本於道德，由道德而推本於天人之道，以极於诚明，孰非心事政学之一贯乎！子贡曰：「得其门入者，寡矣。」虽夫子当时亦叹知德之鲜，况后世乎！予昔在翰林，尝与柏斋何先生语存心应事之要，必专於是而不滞於是。柏斋曰：「专於是，则吾既知之矣。又谓不滞於是，则吾不知也。」曰：「岂不闻无在无不在之说乎？一於不在，则离事以为心，是之谓虚；一於在，则以心滞於事，是之谓迹。无在无不在，则本体澄然，神明乎酬应之间，是为心事合一之理也。乃精一一贯之道也。心迹判而道之不明也，久矣。」自此话言而后，柏斋忤权臣，出为州、为府、为宪副提学，入为南大常、为贰冬官卿。予时亦以忧去位，以病居山，起为侍读、为南祭酒，今亦忝贰天官。回头相与话言之时，垂二十载，而会晤於南都，又三四星霜，犹能记忆旧说。虽未暇一一相琢磨，尝见柏斋与人论天下之事，每若风发，於民情之休戚，政治之利弊，事理之成败，天地之高深，阴阳之蕴奥，鬼神之隐显，律历之度数，开口谈之，亹亹不绝，若悬河而下，沛乎其不可御，而各有条理，无所不知，无所不能。而予则若一无所知，一无所能，惟有往时心事合一，体认天理之见，妄意从事於圣途，至今未能脱驾，何日了手，其可惧也已！可愧也已！今年秋，庙堂推重柏斋之学行，转之北工部。北工部犹夫南官也，盖所以致推重之意，将大用之也。四司僚属何君、诸君十有二人，诣予请言为赠。予曰：「予夙所知敬畏者也，夫何辞焉！无已，将申旧说，以为柏斋公赠乎！夫今之工部，古之司空也。昔者大禹作司空，平水土，成天地，修六府，和三事，而万世永赖，乃宅百揆。盖其自精一执中之奥，以神明之耳。其亦心事政学之合一矣乎！古之百揆，今之宰辅也。柏斋之往，由司空以跻百揆之职，当宰辅之任，可立待矣。明孔子一贯之学，以达大禹精一之道，治心以通乎事，由学以兼乎政，下以正己，上以致君，君臣一德，则天德王道之机在我，而三代正大光明之治可成矣。予谨书以赠，且以俟焉。」戊子九月 
　　
　　嘉忠诗序 
　　
　　甘泉子曰：人有所不朽於身者，爵禄名位不与焉。是故立德不朽，立功不朽，立言不朽，斯三者有一，足以传於天下后世矣，而称赞不与焉，然而求之，代无几人。吾同举进士者三百人，其至於显位者若乾人，而不朽者，吾知有二人焉。其一主事闽人马君思聪，其一瑞州知府湖广宋君以方，皆死於宁贼之乱者。宋义卿之死也，先是二十年，泊鄱阳湖，梦吏持檄曰：「帝命汝靖州作城隍。」及守瑞州，瑞州，古靖州也。治瑞甚理，执逋逃，询不轨，修城守，聚兵粮，以备宁贼之反。拒其椒木盐米之派，遏其山石之采，平反其诬人之狱，毋使害吾赤子。坐是忤濠，濠左道执付南昌狱，父老遮曰：「公其以死行乎？」义卿慷慨曰：「封疆之臣死封疆，吾虽死，汝郡安矣。」至则明日濠反，破狱，械赴反舟，贼兵协之从反，义卿应曰：「吾有死耳。」扭之，益固。至鄱阳湖，望康郎山曰：「吾得死所矣。」遂奋骂贼，投水而死，身葬於鱼腹，於是城隍之梦征矣。时年四十四，可哀也。或曰：「若宋公者，固立功者与？立德者也？」曰：「夫忠，德之大者也；功，德之著者也。不贰其心，F志?渊以报天子，非忠乎！宁杀其身，以壮敌王之忾，遏方张之寇，正人心，卫宗社，非[功]乎？故死而无功，君子不谓全忠焉。是故死以成功，功以正忠，则其为德也大矣。有司覆上其事，天子曰：「宋以方忠节可嘉。」赠光禄寺卿，录荫其子崇学入监读书，赐祠额以旌之矣。其靖州守丘君又请於当道，立祠於鹤山之旁旌之矣。然其所谓不朽者不与焉。其次子崇简游於南雍，间从予游新泉，集有诸名公文人之赞颂为嘉忠卷，请序其端。甘泉子曰：「子又求言於人乎？然其所谓不朽者不与焉。[今子之先]君子既已成其忠，是之谓不朽，则将与日月争光。今夫日月之为光也，果待人赞之乎？能赞之乎？抑庸赞之乎？故无庸赞，不能赞，不待赞，而所不朽者常与日月并明矣。虽然，此出於人心之所同然者，其咨嗟称颂，盖自有不能已者乎！」此嘉忠之什所由作也。简也志圣人之学以立其德，固将继其不朽，以光於前文人者哉！戊子闰十月二十五日。据嘉靖八年本补字 
　　
　　送南京户曹余君转吏部考功序 
　　
　　七年冬，南京户曹余君思孝承部檄转铨曹考功主事。思孝造新泉精舍，问於甘泉子曰：「胤绪也自南雍承教於子，且四年矣。与闻圣贤之心学，行且有事於考功，不识此心之所以合於政事者，何居？胤绪也，惴惴乎惟知人是忧！惟殿最之难是惧！惟子诏之。」甘泉子曰：「何事而非心也！故有是实心则有是实事，有其心而无其事者，吾未之闻也。无其心而有其事者，亦未之闻也。前子为户曹，监复成诸仓、应天卫诸仓，其尝究心於粮务矣乎！推是心以往，无不可也。且子学於孔子者，亦闻孔子之仕乎？昔者孔子之圣，备一贯之道而心事一，故为委吏，则曰『会计当，料量平』，其即一贯之心也。为中都宰，为鲁司寇，摄相事，诛少正卯，断侏儒，其即会计料量之心也。子前监诸仓，诸仓之[官攒]咸曰：『公矣。』诸卫之军士咸曰：『平矣。』户曹之僚佐、司徒之卿贰亦曰：『公且平矣。』推是心以往乎何有！」曰：「不识此心之所以合於公平者之形何以似？」甘泉子曰：「吾子於户曹之所职以出纳者，有量乎？」曰：「有。」曰：「有概乎？」曰：「有。」曰：「然则所谓公平者可知矣。惟量也，有龠、有合、有升、有斗、有斛。龠十为合，合十为升，升十为斗，斗十为斛。龠不可以受合，合不可以受升，升不可以受斗，斗不可以受斛。如三德宜大夫，六德宜诸侯。非至公之道乎！惟概也，以概之於斛斗升合龠焉。粟之有余者，不能枉之使不足；不足者，不能枉之使有余。如大夫优有六德，可升之诸侯；诸侯仅有三德，可降之为大夫；非至平之道乎！故心之公者如量焉，至矣。心之平者如概焉，至矣。子既以公平之心行公平之事於户曹矣。[推]是心也，於知人殿最乎何有！惟公则明，明则智，智则[能量]人而才之大小不[忒矣。惟]平则正，正则义，义则能[概]人，而官之升黜不[僭矣。何忧]乎知人！何惧乎殿最！夫天官之职在统百官[均四海]。均也者，公平之谓也。子往为僚佐，其敬勉之[哉！」於是户曹]十三司同僚之彦，张君淮、唐君翱等，凡三十有一人，请书以为赠。戊子十一月十四日。据嘉靖八年本补字 
　　
　　会极约序 
　　
　　昔后皇命冢宰降德[於众兆民，乡]大夫属民燕射，传教於乡，然后法令播，三[物行，而百姓]化淳。夫上有后皇降之於上，下有乡大夫[致之於下]，是故天下无不教之乡，乡无不学之人，故先[王之世]，比屋可封，而民之於变归极，用此道也。是故上[行其意]，下行其法，不时月而可以风动天下也。孔子曰：「如有用我者，期月而已可也。」岂虚语哉！今圣天子登极以来，励精学政，御制敬一之箴，恭下谕民之诏，播示天下，其即古昔后皇降德之盛心乎！於今且四五年，天下家诵其言而户习其文矣。然而朝野之间，[君民之众，其能]以身心服行敬一之学者乎！夫洪范[皇极敷言之训]，盖欲使臣民歌咏以得於心，约其偏以[归於中正之极]也，岂直为观听之美也哉？从予游者[唐府纪膳周君]冲，外病人听，内蕴天聪，志圣贤之学，[有年矣。一旦闻]敬一之训，乃作而言曰：「生幸遇尧[舜之君，病无致泽]之任，而又不能为唐虞之民，以鼓舞[於化育之下者]，是弃物也。乃与其乡之大夫士庶为会[极之约，设宾主执事]之位，揖让献燕之仪，举壶射之礼，[动钟鼓诗歌]之音，宣箴训之意，所以感人心而振其[德，以入於]敬一之教，成一乡太平之风 焉。约既成，於是行於宜兴，宜兴之士氓皆欣欣然来观，曰：「勿私吾乡也。」乃行於维扬之墟，维扬之士氓皆欣欣然来观。行於新泉之馆旁，泉之士庶来观者如堵墙然，咸谓吾等幸生为太平之人，可以负此并生之恩乎！甘泉子闻之曰：「嗟乎！道通之善也。教万安、邵武而万安、邵武之士化，尹应城而应城之人化，今仕唐府，以病归，犹能体行圣教，以善其旁乡之人如此，非古所谓乡大夫之贤者与！使僯四乡，四乡之人闻而兴起焉，则必行之。四方之乡之人闻而兴起焉，则必行之。由是四方之郡、省、王畿，以及朝廷大夫士，皆乐为之鼓舞作兴焉。合内外上下，咸同於皇极敬一之归。不惟其言，惟其行；不惟其文，惟其质。四海之外，人近天子之光，则太平可致而三极立矣。然则周君此举，其不为之兆也乎！」史生继源乃刻之新泉精舍，以广圣明教焉。据嘉靖八年本补字 
　　
　　赠光禄少卿周君用宾赴京序 
　　
　　周子用宾举进士，谢病而归，居於寂寞之滨。南窥岭海，北越洞庭、衡、湘、武当，以览终南、大行之胜，飘然若驾孤鹤以游於云天之上。於是乎溷浊世界，泥涂轩冕，若将独立物外，而与灏气逍遥乎无垠。甘泉子寓招之曰：「归来乎！子其仕乎！夫世界者，子之炉锤也，轩冕者，子之衔勒也。今夫金，天地之美也，弗炉弗锤则弗精；今夫骥，天下良也，弗衔弗勒则弗驯。夫卑者抗之，高者孙之，过者抑之，不及者扬之，以协道也。」既十年，甘泉子出自西樵，於时用宾已累迁为南京吏部稽勋司郎中，通乎世故，精於治理。七年冬，升为光禄少卿。四司之僚请有赠言，甘泉子曰：「夫道，中而已矣。精乃炉锤鍜炼之术，以致纯正之德；一乃衔勒疾徐之枢，以行乎事物间，惟精维一，以执厥中而已。於乎！用宾之往，用济傅说和羹，无徒有酒步兵。」 
　　
　　南山类稿序 
　　
　　甘泉子曰：夫文何为者也？夫文也者，理之著焉者也，是经天纬地之谓文。孔子曰：「文王既没，文不在兹乎！」子贡称夫子之文章可得而闻也，性与天道不可得而闻也。或曰：「文者，其威仪言词之间乎！今夫日月星辰之耀，阴阳之精也，山川草木之贲，五行之蕴也，而况於人乎！而况於君子之为文者乎！」南京左军都督府经历陈君云松从予游，间以其祖南京刑部尚书赠太子少保南山诗集请序其卷端。[予]曰：「嘻！公乃吾母族也，出於番禺沙村之豪也，吾闻之矣。」乃读其古体，曰：「其为晋、魏者乎！」读其近体，曰：「其为少陵者乎！沈而华，朴而腴，体而有要，淡而不枯，平而不俚，葩而不露，冲而不虚矣。」或曰：「其斯以为文乎？」曰：「然。然而知言词之文，而未知事功之文。吾尝闻其声而慕其人，考其事业矣。自为文选，曰『植节砥行』，为南刑曹，则曰『清谨明慎』，守金华，则曰『决淹狱，发奸黠，伐妖梓，息盗贼』矣。参江右之政，则曰『剸剧有裕』，为左右辖於云、陜，则曰『旬宣有誉』，巡抚河南，则曰『振风纪，削苛政，均徭传，严藩府』矣。贰秋卿而右南都宪，而正大司寇，则曰『严矩范』矣，『立纲维』矣，『肃宪体』矣，又曰『阅狱明允，罔俾一夫之罹於非辜』矣。」或曰：「其斯以为文乎？」曰：「然。然而知文之文，而未知文之本。记曰：『於乎不显，文王之德之纯，盖曰文王之所以为文也。』文乎！又乎！独言词事业云乎哉！是故其必有所本之也。」云松曰：「吾闻之仲父少卿大章矣。祖也严毅正直，沈静敬慎，燕无惰容，文必道义，或者其斯之本乎？」甘泉子曰：「如其然！如其然！宜次而序之，以归陈氏，俾寿诸梓。」己丑正月四日。 
　　
　　送罗生归白鹿诗序 
　　
　　予昔游江门，每闻石翁师乐道一峰先生之为人，如青天白日然。予曰：「夫以青天白日之心，而造正大光明之德业，至广至大，可驯至矣。」此石翁所以惓惓於一峰先生也乎！自兹二三十之间，恒仰慕其人，问其乡里，思见其子孙，如或见其人焉，而不可得。今其孙庠生郡民止为有司所取，读书於白鹿洞。痛众说之纷拏喧惑也，乘风波，越江湖，走数百里，来问决於新泉。予感其意，既随叩而答之，俾持以自信，而不惑於众说，将以卫先圣之道，夫岂得已而已之言哉？於其归也，序以送之，而系之以二诗。民止其毋惑於异说，聿修尔德，毋忝尔祖也乎！己丑正月二十日。
　　
　　泉翁大全卷之二十一 
　　
　　文集 
　　
　　门人江都沈珠等校刊 
　　
　　序 
　　
　　赠宫保冢宰白楼吴先生考绩上京诗序 
　　
　　维皇建极，越厥八载中春甲申，太子少保南京吏部尚书白楼吴先生三载考绩，其同年大司徒平川王公、大司空紫山胡公造予曰：「今白楼公之行，自九卿寺监院司科府之彦，咸有诗赠。诗必有序以始事，公在同寅，又知且厚，其可辞乎？」予曰：「予惟不敏，公之厚德亦罔不迪知之，其敢让诸？夫君子之厚德有三焉，一曰忠厚，二曰重厚，三曰宽厚。是故忠以言乎其心也，重以言乎其身也，宽以言乎其御物也。三厚备矣，然后君子之德斯全，以能享有诸福。今夫天，斯阳气之积也，弗厚则不能覆帱万物。今夫地，斯阴气之积也，弗厚则不能持载万物。冰之薄也，物有加焉，斯陷之矣。风之薄也，以御物焉，斯坠之矣。书曰：「惟民生厚，因物有迁。」易曰：「君子以厚德载物。」夫惟厚，故有恒，有恒故可久，可久故变而不变。其变者人也，其不变者天也。今白楼先生存心以忠，而持己以重，容物以宽，兼有三厚德焉。是故仕宦三朝，出入两都，凡三十有七载，其文学之懿，史裁之总，[进讲]之忠，丝纶之密，考试之公，冑监之教。王府求请之[杜]，安陆使事奏禁之严，徐沛水患之疏，昭昭乎，存於国典、载於家乘者表表矣。至其不跪逆瑾，以侍讲出为刑礼员外郎中於南，瑾败而复旧职。寻迁学士，又忤权相，出为南祭酒、太常，辗转十年，乃迁贰礼卿，入东阁，即正卿。首推柄用，则又沮以侪己者争进，则挤出理部事，时则公请去学士等衔，稍以焚黄而去。及加宫保，改南冢宰，公犹不薄焉。益以勤励，厘革宿弊，不替有加，非厚德而能若是乎？今秩满二品，寿跻七秩，康强好德，时奏乃功，以永终誉。行将引年，以保晚节，人间之所罕有者，公皆备有之。今明天子在上，方且勤学图治，思用旧人，诏留辅德，置诸左右必矣。则公岂能遂其高尚之志乎？然而时之用舍靡常，而公之夷险一节，天之久而终定，岂非所谓变而不变者乎？於公之行也，诸士大夫咸以为荣，予敢序公之厚德获福者，以荣於其乡之人，以为诸作之倡。 
　　
　　赠广西少参陈君新升之任序 
　　
　　嘉靖三年，予为南监祭酒。余姚陈君子文为秋官郎，数过观光之馆，求益於予，予亦友之，为大书五诗赠焉。七年，予迁南吏部侍郎，署礼部事，时子文为仪制正郎矣，於予为属。予之於子文，於友以观其志，於属以观其政。其志乐善，其政秉公，予甚重之。八年春，子文升广西布政司左参议。人或难其远，其僚请予为赠言壮之。予曰：「以子之心达子之政，乐善而秉公，且优於天下矣。而况参藩乎！而况於广右乎！夫刑曹之理，犹礼曹之理也；礼曹之理，犹藩参之理也。礼曹所辖之人之心，即刑曹所辖之人之心也；刑礼二曹所辖之人之心，即广右之人之心也；广右之人之心，即子文之心也；子文心即皋陶明刑之心也；皋陶明刑之心，即伯夷典礼之心也。以子之心达子之政，於兵刑之事，则自其和衷协中之心发之；於礼际食货之事，则自其寅清之心发之。推是心也，何内外远近地里之间？孔子曰：「居处恭，执事敬，与人忠。虽之夷狄，不可弃也。」又曰：「言忠信，行笃敬，虽蛮貊之邦行矣。」而况於圣教所被、大舜过化所及之地也哉！子文其往矣，毋弃乃学，毋泥乃行。己丑三月十四日 
　　
　　赠广东参议王君之任序 
　　
　　武库王子子崇游新泉而问学焉，甘泉子曰：「夫学，斯斯而已尔。」他日擢东广之参议，主粮事，问政，曰：「先生广产也，必达其故。」甘泉子曰：「夫政何故？夫天下之故，斯斯而已尔。」「何谓斯斯？」曰：「斯斯，心而已尔；斯斯，理而已尔。斯 斯理，学与政一者也。」请益。曰：「昔者孔子之圣也，却莱夷之兵，而还汝阳之田，其为委吏，曰：『会计当而已矣。料量平而已矣。』」曰：「夫子之圣，如斯而已乎？」曰：「此夫子之所以圣也。其却兵还田，非鲁之力能制齐也，其诚心正理之发，足以慑服之也。会计之当、料量之平，非琐琐於簿书者能辨之也。由圣人心之平，而理之当也，今子崇事於圣人之学，又由兵曹以出理粮储，其心惟平惟诚，於理惟正惟当，以斯心斯理达斯政也，夫何有！」嘉靖己丑三月　日 
　　
　　贺封君洞云张先生暨太君沈夫人双寿序 
　　
　　惟八年春，南雍少司成贞斋子江子率其六堂之属，过新泉，拜而言曰：「大司成甬川张先生之严翁洞云居士者，隐德也。以甬川翰林检讨之贵，封其官如甬川，诏加四品服，而不能为之荣。其慈亲沈夫人者，媲德也，封其秩如封君，而不能为之亚。洞云先生以今年秋寿跻七十，而母夫人复数龄以长，具庆媲美，同德并荣，延於无疆。甬川先生以不获亲戏彩衣，躬进寿觞为歉，请先生之文以致寿，且以纾其思亲之怀焉。甘泉子曰：「夫具庆并荣，固人间之希有，而彩衣进觞，亦人子寿亲之疏节也。盍求所谓大寿乎！曷谓大寿？其媲美同德之谓也乎！其无疆之谓也乎！古之颂寿者，曰『眉寿万年』，曰『寿考无疆』，夫古今天下岂真有万年无疆之人哉？而以颂之，不已诞乎？解之曰：夫所谓万年无疆者，非但岁齿之谓也。如其然，祝颂之浅浅者也。是故君子有无疆之道矣，故立德无疆，立功无疆，立言无疆。是故大寿立德，其次立功，其次立言。」或曰：「若封君夫人者，可以致三寿矣。洞云翁博学笃行，穷易理数，究於天人，达於义命，而外视黄金；夫人德性严正，勤励慈惠，斯不亦谓之德乎！宜进立德无疆之寿。庭闱孝谨，惇乃乡俗，笃生贤嗣，宪於邦家，斯不亦谓之功乎！宜进立功无疆之寿。洞云翁词不妄发，诗律和畅，追於唐风；而夫人发言处事，契於内教，以勖夫子，斯不亦谓之言乎！宜进立言无疆之寿。」曰：「是吾所谓同德媲美，寿於无疆者也，是之谓大寿大祝。然而所谓无疆者，非止在二亲之身之谓也，又将在乎成於其子之身之谓也。今甬川先生盛德大业，进而未艾，功与位崇，言以道显，所以致其亲於无疆之寿者，岂有极乎！岂有极乎！」 
　　
　　贺封南京户部主事金峰张先生寿诞序 
　　
　　封南京户部主事金峰张先生，早出邑庠，退而藏修於龙山之麓。龙山亦曰金紫山，遂因以为号。摄提己丑，维秋七月廿又一日，寔惟华诞之辰，同寿荐觞。虽有封安人之齐眉，而王事靡宁，则缺地曹郎之戏彩，景禹於是乎不胜其望云之思，乃诣甘泉子求言，以为进觞之侑，遥致寿筵之祝。甘泉子曰：「诗云：『维岳降神，生甫及申。』故古之祝寿者必以山岳焉，盖以寿莫过於山岳也欤！盖本其所自降而祝之也欤！龙山违西樵十里，而近樵之秀钟而为龙山，故龙山多贤哲人，又多寿考。然则封君之降诞，非此山之钟秀乎！请以龙山为祝可也。昔吾之居樵也，闻龙山之胜，尝登高而望焉，其厚重毓秀，生生不息，似仁；其吐污而纳清，巉岩而峭峻，似义；其峰之高卑，若相逊让然，似礼；其岩谷之虚应，泉源之流，似智。」或曰：「吾有征矣！吾有征矣！封君之恤孤慈幼，周贫急难，盖有似乎山之仁，请以是寿，可乎？」曰：「可也。愿闻其再。」曰：「封君之居乡，息争解纷，慷慨廉退，有似乎山之义，请以是寿，可乎？」曰：「可也。愿闻其再。」曰：「封君之敬祀孝先，垂裕昆弟，敬老尊贤，有似乎山之礼，请以是寿，可乎？」曰：「可也。愿闻其再。」曰：「封君之公正明达，是非不汩，其於子弟之轻率怠(隋)[惰]者必知之，是咎是责，弗溺於爱焉；於虚言险行必知之，是戒是惩，弗蔽於习焉；盖有似乎山之智，请以是寿，可乎？」曰：「可也。尽之矣。夫君子行是四者，将与山岳同寿，天地相为悠久者也，是之谓万寿无疆矣。」乃为歌南山之诗，俾寓归以为寿觞之祝。己丑夏五月三日 
　　
　　送京兆陈天游先生致仕归浮丘诗序 
　　
　　嘉靖八年夏，应天府尹陈天游先生一旦慨然上疏，恳乞致仕，以存余生。天子轸念其情辞之切，诏许之。天游先生欣欣然有喜色。甘泉子诘焉，曰：「古之人乐则行之，忧则违之。今幸遇圣明励精图治，臣子宜乐而行。今子乃乐而违之者，何居？」先生曰：「吾有浮丘书院，吾归焉，将以求吾所大乐也。」曰：「然则子之所大乐可知矣。吾曹与子皆游於宦海者也，乘长风，驾巨舶，凌万顷之波，临不测之渊，一失利则舟楫不能与性命谋。今子则既登高岸矣，将以是而乐乎？」曰：「然，而非也。往者不可谏，来者犹可追。吾感夫吾年过伯玉之知非，而尚图武公之儆戒，将以是归求吾所大乐也。且神已告我矣，方吾拜疏将行，筮得蛊之上九：『不事王侯，高尚其事。』」甘泉子曰：「然则公之所大乐者可知矣，得非易所谓『尚其事』乎？孟子曰：『必有事焉而勿正，心勿忘，勿助长。』非其事乎？虽然，匪但神告之已也，人将感之也乎！昔闻之子之为户曹郎也，今首相邃翁方为冢宰，拔置天曹，署其考语曰：『不事表暴，而在中之美日章。』今子之得请也，得非邃翁信子所志，入告於我后，以遂子之高也乎？虽然，匪但尔也，西樵方公今为冢宰，知子之志之深，尝荐用之矣。得非赞於邃翁以遂子之志也乎？是未可知也。然而日章之美，诸公必已信之矣。」或曰：「敢问日章之美与高尚之事何以征？」曰：「观先生为圣学之铭，以契乎心性之图，达江门理一分殊之指，以上会乎孔门一贯之学，所谓日章与高尚之事，将於斯乎在矣。」於是凡吾同乡之彦，各为诗歌，饯送於都门之外以荣之。谓水宜为序，水曰：「夫君子之进也有三，其退也有三。太上为道，其次为时，其次为逸。得志泽加於民，不得志独行其道，此以道为进退者也，古之人有行之者，伊、周、孔、孟是已。见几解组，辞荣畏盛，此以时为进退者也，古之人有行之者，疏广、疏受是已。遯世长往，伏而不谒，此以隐逸为志者也，古之人有行之者，严光、周党是已。今天游先生之去，所志在道，将追孔、孟之途而究其乐，其视周、严以隐逸为高，不侔矣。其於二疏畏时而退，有贤哉！大夫之称车两饯送之荣，未知何如耳！安知他日不尤侈其美而传之无穷也乎？予为推其志，高其事，以为诸作之引，以为缙绅乡里之光。嘉靖八年夏五月 
　　
　　赠新升宁国府太守屠君文厚之任序 
　　
　　嘉兴屠君文厚以御史擢宁国府太守，且行，问治理於甘泉子，且曰：「吾兄弟三人者，皆门下士也。幸不鄙而惠教焉。」甘泉子曰：「子於吾，义分旧矣。况又贤而恭勤，虚以受善，吾敢有爱於言乎？」曰：「愿闻其言所以治。」曰：「遂尔生，复尔性，而治道毕矣。」曰：「如斯而已乎？」曰：「遂尔生，复尔性，虽措诸天下而可也，况一郡乎！」曰：「何谓遂尔生，复尔性？」「今夫民物者，同得天之生，同受天之性者也。故遂生者，匪直遂彼之生，遂尔之生也；复性者，匪直复彼之性，复尔之性也；是故物我一体矣。书曰：『痌?乃身。故一夫不获，则曰：时予之辜。』若己推而纳之沟中。尽其性，则能尽人之性，能尽人之性，则能尽物之性，可与赞化育而参天地。然则谓之曰『尔生』、『尔性』，不亦宜乎！」曰：「其道安在？」曰：「道二，养与教而已矣。是故非养曷教矣！非教曷养矣！孟子：『制其田里，薄其税敛，仰足以事父母，俯足以育妻子，然后驱而之善，故民之从之也轻。』宁国为京畿四辅之地，自抚巡之外，无藩臬相制之烦，无宾客往来迎送之勤，宛若古诸侯之国。位如彼其尊矣，权如彼其专矣，又为我圣祖渡江始用武之地，诏尽蠲其租税之入，民有衣食之饶，地无游丐之子，官免催税之毒；是田不改辟矣，税不改薄矣，民不改足矣，上不改惠矣。屠君之往也，第因其衣食之足而教之礼义，俾收其田税之入，各率尔妻子，各养尔父母，人人亲其亲，长其长，而化行焉。是四境之民，遂尔之生，复尔之性，而治道毕矣。夫今之人心即古之人心也，子无曰：『古之循良不可复为也。』」乃因其僚俞君、张君、十三道诸贤之请，书以赠之，且以属望而俟其成焉。嘉靖八年夏五月　　日 
　　
</div>
    <div class="pagination">
<a href="泉翁大全集_page38.html">上一页</a><span>...</span><a href="泉翁大全集_page34.html">34</a><a href="泉翁大全集_page35.html">35</a><a href="泉翁大全集_page36.html">36</a><a href="泉翁大全集_page37.html">37</a><a href="泉翁大全集_page38.html">38</a><span class="current-page">39</span><a href="泉翁大全集_page40.html">40</a><a href="泉翁大全集_page41.html">41</a><a href="泉翁大全集_page42.html">42</a><a href="泉翁大全集_page43.html">43</a><a href="泉翁大全集_page44.html">44</a><span>...</span><a href="泉翁大全集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
