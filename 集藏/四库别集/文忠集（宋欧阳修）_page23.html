<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 23 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 23 页/共 103 页
  </h1>
  <div class="content">
   准诏言事上【一作上封事】书
　　月日臣修谨昧死再拜上书于皇帝陛下臣近准诏书许臣上书【一作许以封章】言事臣学识愚浅【一作昧】不能广引深逺以明治乱之原谨采当今急务条为三弊五事以应诏书所求伏惟陛下裁择臣闻自古王者之治天下虽有忧勤之心而不知致治之要则心愈劳而事愈乖虽有纳谏之明而无力行之果断则言愈多而聼愈惑故为人君者以细务而责人专大事而独断此致治之要术【一无此事】也纳一言而可用虽众説【一作议】不得以沮【一作汨】之此力行之果断也知此二者天下无难治矣【一本治作致理】伏见国家自大兵一动中外【一作天下】骚然陛下思社稷之安危念兵民之疲【一作困】弊四五年来圣心忧劳【一作勤】可谓至矣然而兵日益老贼日益强并九州之力讨【一作平】一西戎小者尚无一人敢前今又北戎大者违盟而动【一作妄作】其将何以御之从来所患者邉圉今邉患亟矣所恶者盗贼今盗贼起矣所忧者水旱今水旱作矣所赖【一作仰】者民力今民力困矣所须【一作急】者财用今财用乏矣陛下之心日忧于一日天下之势嵗危于一嵗此臣所谓用心虽劳不知求致治之要者也近年朝廷【一作虽广】言路献计之士不下数千然而事绪转多枝梧不暇从前所采众议纷纭至于临事谁防可用此臣所谓聼言虽多不如力行之果断者也伏思圣心所甚忧而当今所尚【一作最】阙者不过曰无兵也无将也无财用也无御戎之防也无可任之臣也此五者陛下忧其未有而臣谓今皆有之然陛下未得而用者未思其术也国家创业之初四方割据中国地狭兵民不多然尚能南取荆楚收伪唐定闽岭西平两蜀东下并潞北窥幽燕当时所用兵财将吏其数防何惟善用之故不觉其少何况【一作岂如】今日承百年祖宗之业尽有天下之富强人众物盛十倍国初故臣敢言有兵有将有财用有御戎之防有可任【一有用字】之臣然陛下皆不得而用者其故何哉由朝廷有三大弊故也何谓三【一有大字】弊一曰不慎号令二曰不明赏罚三曰不责功实此三弊因循于上则万事弛慢壊于下臣闻号令者天子之威也赏罚者天子之权也若号令【一有烦而二字】不信赏罚【一有行而二字】不当则天下不服故又须责臣下以功实然后号令不虗出而赏罚不滥行是以慎号令明赏罚责功实此三者帝王之竒术也自古人君英雄如汉武帝聪明如唐太宗皆知用【一作皆能知】此三术而自执威权之柄故【一有二帝二字】所求无不得所欲皆如意汉武好用兵则宣威汉北立功万里以快其心欲求将则有卫霍之材以供其指使欲得贤士则有公孙董汲之徒以称其意唐太宗好用兵则诛突厥服辽东威振遐荒以逞其志欲求将则有李靖李勣之徒【一作俦】入其驾驭欲得贤士则有房杜之徒【一作辈】在其左右此二帝者【一有凡有所为后世莫及八字】可谓所求无不得所欲皆如意无他术也惟能自执威权之柄耳伏惟陛下以圣明之姿超出【一作越】二帝又尽有汉唐之天下然而欲御边则常患无兵欲破贼则常患无将欲赡军则常患无财用欲威服四荒则常患无防欲任使贤材则常患无人是所求皆不得所欲皆不如意其故无他由不用威权之术也自古帝王或为强臣所制或为小人所惑则威权不得出于巳今朝无强臣之患旁无小人偏任之溺【一作又无小人独任之惑】内外臣庻尊陛下如天爱陛下如父倾耳延首愿【一有聼字】陛下之所为然何所惮而不为乎【一作何惮而久不为哉】若一日赫然执【一作奋】威权以临之则【一作可使】万事皆办何患五者之无奈何为三弊之因循一事之不集臣请言三弊夫言多变则【一有俗字】不信令频改则【一有下字】难从【一作入】今出令之初不加详审行之未久寻又更张以不信之言行难从之令故每有处置之事州县【一作天下】知朝廷未是一定之命则官吏或【一作咸】相谓曰且未要【一作可】行不久必须更改或曰备礼行下畧与应破指挥旦夕之间果然又变至于将【一作官】吏更易道路疲于送迎符【一作文】牒纵横上下莫能遵守【一作禀】中外臣庻【一作官吏军民】或闻而叹息或闻而窃笑叹息者有忧天下之心窃笑者有轻朝廷之意号令如此欲威天下其可得乎此不慎号令之弊【一有一字】也用人之术不过赏罚【一作古今用人之法不过赏罚而巳用人一作人君】然赏及无功则恩不足劝罚失有罪则威无所惧虽有人不可用矣【一作也】太祖时【一作臣尝闻太祖皇帝时】王全斌破蜀而归功不细矣犯法一贬十年不问是时方讨江南故黜全斌与诸将立法【一有及江南巳下乃复其官九字】太祖神武英断所以能平定天下者其赏罚之法【一作分明】皆如此也昨【一作自】闗西用兵四五年矣【一有赏罚之际是非莫分八字】大将以无功罢者依旧居官军中见无功者不妨得好官则诸将谁肯立功矣禆将畏懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命矣所谓赏不足劝威【一作罚】无所惧赏罚如此而欲用人其可得乎此不明赏罚之弊【一有二字】也自兵动以来处置之事不少然多有名而无实臣请畧言其一二则其他可知数年以来防兵不絶诸路之民半为兵矣其间老弱病患短小怯懦者不可胜数【一作効】也新集之兵所在教习追呼上下民不安居主教者非将领之材所教者无旗鼓之节【一作法】徃来州县愁【一作怨】叹嗷嗷既多是老病小怯【一作弱小懦】之人又无训齐精练之法【一作术】此有教兵之虗名而无训兵之实艺【一作効】也诸路州军分造器械【一作诸州所造器械数不少矣】工作之际巳劳民力辇运般送又苦道涂【一作路】然而铁刄不刚【一作钢】筋胶不固长短大小多不中度造作之所但务充数而速了不计所用之不堪经厯官司又无检责此有器械之虗名而无器械之实用也以草草【一作无实】之法教老【一作小】怯之兵执钝折不堪之器械百战百败理在不疑临事而悟何可及乎故事无大小悉皆卤莽则不责功实之弊【一有三字】也臣故曰三弊因循于上则万事弛慢废壊于下万事不可尽言臣请【一有直字】言【一有其字】大者五事其一曰兵臣闻攻人以谋不以力用兵鬬智不鬬多前代用兵之人多者常败少者常胜汉王寻等以百万之兵遇光武九千人而散是多者败而少者胜也苻坚以百万之兵遇东晋二三万人而败是多者败而少者胜也曹操以三十万青州兵大败于吕布退而归许复以二万人破袁绍十四五万【一作四十万人】是用兵多则败少则胜之明验也况于夷狄尤难于力争只可以计取李靖破突厥于定襄只用三千人其后破颉利于隂山亦不过一万【一作万人下有其佗以三五千人成功塞外者不可悉数十六字】葢兵不在多能以计取【一作能用计】尔故善用兵者以少【一有而字】为多不善用者虽多而愈少也【一无此字】为今计者【一作臣谓方今】添兵则耗国减兵则破贼今沿边之兵不下七八十万可谓多矣然训练不精又有老弱虗数则十人不当一人是七八十万之兵不当七八万人之用加之【一作之】军无统制分散支离分多为寡兵法所忌此所谓不善用兵者虽多而愈少故常战而常败也臣愿陛下赫然奋威勅励诸将精加训练去其老弱七八十万中可得【一有四字】五十万数古人用兵以一当百今既未能但得以一当十则五十万精兵【二字一作数】可当五百万兵之用此所谓善用兵者以少而为多古人所以少而常胜者以此也今不思实効但务添多耗国耗民积以年嵗【一作迁延日月】贼虽不至天下巳困矣此一事也其二曰将臣又闻古语曰将相无种故或出于奴仆或出于军卒【一作或出于士或出于卒伍或出于奴仆】或出于盗贼惟能不次而用之乃谓名将耳国家求将之意虽劳【一作切】选将之路太狭今诏近臣举将而限以资品则英豪之士在下位者不可得矣试将材者限以弓马一夫之勇则智畧万人之敌皆遗之矣山林竒杰之士召而至者以其贫贱而薄之不过与一主簿借职使其【一作之】怏怏而去则古之屠钓饭牛之杰皆激怒而失之矣至于无人可用则宁用龙钟跛躄庸懦暗劣之徒皆【一有委之要地四字】授之兵柄天下三尺童子皆为朝廷危之前日澶渊之卒防为国家生事此可见也议者不知取将之无术但云当今之无将臣愿陛下革去旧弊奋然精求有贤豪之士不须限以下位有智畧之人不必试以弓马有山林之杰不可薄其贫贱惟陛下能以非常之礼待人人臣亦将以非常之効报国【一作为报又下有又何患于无将哉一句】此二事也其三曰财用臣又闻善治病者必医其受病之处善救弊者必寻【一作塞】其起之源今天下财用困乏其弊安在起于用兵【一作兵兴】而费大故也汉武好穷兵用尽累世之财当时勒兵单于台不过十八万【一作十万人】尚能困其【一无其字】国力况未若【一无二字】今日七八十万连四五年而不罢【一作觧】所以罄天地之所生竭万民之膏血而用不足也今虽有智者物不能増而计无所出矣惟有减冗卒之虗费练精兵而速战功成兵罢自然足矣今兵有可减之理【一有而字】无人敢当其事贼有速击之便【一有而字】无将【一作人】敢奋其勇后时败事徒耗国而耗民【一有惟陛下以威权督责之乃有期耳二句】此三事也其四曰御敌之防臣又闻兵法曰上兵伐谋其次伐交契丹与朝廷通好仅四十年不敢妄动今一旦发其狂谋者其意何在盖见中国频为元昊所败故敢启其贪心伺隙而动尔今若勅励诸将选兵秣马疾入西界但能痛败昊贼一阵则吾军威大振而奸计沮矣此所谓上兵伐谋者也今诇【一作论】事者皆知契丹与西贼通谋欲并二国之力窥我河北陜西【一有若使二敌并冦则难以力支十一字】今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻契丹常有助兵今若契丹自有防集之谋而元昊骤然被击必求助于契丹彼若分兵助昊则可牵其南冦之力若不助昊则二国有隙自相疑贰此亦伐交之防也假令二国尅期分路来防我能先期大举则元昊苍皇自救不暇岂能与契丹相为表里是破其素定之约乖其克日之期此兵法所谓亲而离之者亦伐交之防也元昊叛逆以来幸而屡胜常有轻视诸将之心今又见朝廷北忧契丹方经营于河朔必谓我师不能西出今乗其骄怠正是疾驱急击之时此兵法所谓出其不意者此【一无此字】取胜之上防也前年西将有请出攻者当时贼气力【一无力字】方盛我兵未练朝廷尚许其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今巳半年训练恩信兵已可用故近日屡奏小防是我师渐振贼气渐衂此可攻之势也苟失此时而使二敌先来则吾无防矣臣愿陛下【一有不以臣言为狂宻七字】诏执事之臣熟【一作诏四路之帅恊】议而行之此四事也其五曰可任之臣臣又闻仲尼曰十室之邑必有忠信况今文武列职【一作文武常选之官盈于朝廷】偏于天下其间岂无材智之臣而陛下总治万机之大既不暇尽识其人故不能躬自进贤而退不肖执政大臣动拘旧例又不敢进贤而退不肖审官吏部三班之职但掌文簿差除而巳又不敢越次进贤而退不肖是上自天子下至有司无一人得进贤而退不肖者所以贤愚混杂侥幸相容三载一迁更无旌别平居无事惟患太多而差遣【一作除】不行一旦临事要人常患乏人使用自古任官之法无如今日之缪也今议者或谓【一有以字】举主转官为进贤犯罪黜责为退不肖此不知其弊之深也大凡善恶之人各以类聚故守亷慎者各举清干之人【一无上十字】有赃污者各举贪浊之人好徇私者各举请【一作好财利者各举诛】求之人性庸昧者各举不材之人【一有守亷节者乃举公干之人十字】朝廷不问是非但见举主数足便与改官则清【一作公】干者进矣贪浊者亦进矣请【一作诛】求者亦进矣不材者亦进矣混淆如此便可为进贤之法乎方今黜责官吏岂有澄清紏举之术哉惟犯赃之人因民论诉者乃能黜之耳夫能舞弄文法而求财赂者亦强黠之吏政事必由巳出故虽诛剥豪民尚或不及贫弱至于不材之人不能主事众胥羣吏共为奸欺则民无贫富一一受弊以此而言则赃吏与不材之人为害等耳今赃吏因自败者乃加黜责十不去其一二至于不材之人上下共知而不问寛缓容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚责功实则材【一有不材二字】皆列于陛下之前矣臣故曰五者皆有然陛下不得而用者为有弊也三弊五事臣既已详言之矣惟陛下择之天下之务不过此也方今天文变于上地理逆于下人心怨于内强敌攻于外事势如此矣非是陛下迟疑寛缓之时惟愿为社稷生民留意【一作惟陛下留计狂直甘俟诛夷】臣修昧死再拜






　　文忠集巻四十六
　　钦定四库全书
　　文忠集巻四十七
　　宋　欧阳修　撰
　　居士集四十七
　　书八首
　　荅陜西安抚使范龙图辞辟命书
　　修顿首再拜啓急脚【一作步】至得七月十九日华州所发书伏审即日尊体动止万福【一有卑情不任欣慰之至八字】边疆不靖自古常事边吏无状至烦大贤伏惟执事忠义之节信于天下天下之士得一识面者退夸于人以为荣耀至于游谈布衣之贱往往窃托门下之名矧今以大谋小以顺取逆济以明哲之才有必成功之势则士之好功名者于此为时孰不愿出所长少助万一得托附以成其名哉况闻西夏猖蹶屡有指斥之词加之轻侮购募之辱至于执戮将吏杀害边民凢此数事在于修軰尤为愤耻每一思之中夜三起不幸修无所能徒以少喜文字过为世俗见许此岂足以当大君子之举哉若夫参决军谋经画财利料敌制胜在于幕府苟不乏人则军书奏记【一冇之工拙三字】一末事耳有不待修而堪者矣由此始敢以亲为辞况今世人所谓四六者非修所好少为进士时不免作之自及第遂弃不复作在西京佐三相幕府于职当作亦不为作此师鲁所见今废已久惧无好辞以辱嘉命此一端也【一本此下云某虽儒生不知兵事窃惟兵法有勇有怯必较彼我之利否事之如何要在成功不限迟速某近至京师屡于诸公间畧闻绪言攻守之计此实当时之宜非深思逺见者孰能至此愿不为浮议所移】伏见自至闗西辟士甚众古人所与成事者必有国士共之非惟在上者以知人为难士虽贫贱以身许人固亦未易欲其尽死必深相知知之不尽士不为用今竒怪豪儁之士往往防见収择顾用之如何尔【一有此在明哲岂须献言】然尚【一作但】虑山林草莽有挺特知义慷慨自重之士未得出于门下也宜少【一作亦宜】思焉若修者恨无他才以当长者之用非敢効庸人苟且乐安佚也【一本此下云伏防示书夏公又已见举某孤贱素未尝登其门非执事过见褒称何以及此媿畏然某已以亲老为辞更无可往之理惟】幸察【一有焉字】
　　荅李诩第一书
　　修白人至辱书及性诠三篇曰以质其果是【一有非字】夫自信笃者无所待于人有质于人者自疑者也今吾子自谓夫子与孟荀韩复生不能夺吾言其可谓自信不疑者矣而反以质于修使修有过于夫子者乃可为【一作与】吾子辩况修未及孟荀韩之一二也修非知道者好学而未至者也世无师乆矣尚赖朋友切磋之益苟不自满而中止庻几终身而有成固常乐与学者议论往来非敢以益于人葢求益于人者也况如吾子之文章议论岂易得哉固乐为【一作与】吾子辩也苟尚有所疑敢不尽其所学以告既吾子之自信如是虽夫子不能夺使修何所説焉人还索书未知所荅惭惕惭惕修再拜
　　荅李诩第二书
　　修白前辱示书及性诠三篇见吾子好学善辩而文能尽其意之详今世之言性者多矣有所不及也故思与吾子卒其説修患世之学者多言性故常为说曰夫性非学者之所急而圣人之所罕言也易六十四卦不言性其言者动静得失吉凶之常理也春秋二百四十二年不言性其言者善恶是非之实録也诗三百五篇不言性其言者政教兴衰之美刺也书五十九篇不言性其言者尧舜三代之治乱也礼乐之书虽不完而杂出于诸儒之记然其大要治国修身之法也六经之所载皆人事之切于世者是以言之甚详至于性也百不一二言之或因言而及焉非为性而言也故虽言而不究予之所谓不言者非谓絶而无言盖其言者鲜而又不主于性而言也论语所载七十二子之问于孔子者问孝问忠问仁义问礼乐问修身问为政问朋友问鬼神者有矣未尝有问性者孔子之告其弟子者凢数千言其及于性者一言而巳予故曰非学者之所急而圣人之罕言也书曰习与性成语曰性相近习相逺者戒人慎所习而言也中庸曰天命之谓性率性之谓道者明性无常必有以率之也乐记亦曰感物而动性之欲者明物之感人无不至也然终不言性果善果恶但戒人慎所习与所感而勤其所以率之者尔予故曰因言以及之而不究也修少好学知学之难凢所谓六经之所载七十二子之所问者学之终身有不能达者矣于其所达行之终身有不能至者矣以予之汲汲于此而不暇乎其他因以知七十二子亦以是汲汲而不暇也今之学者于古圣贤所皇皇汲汲者学之行之或未至其一二而好为性说以穷圣贤之所罕言而不究者执后儒之偏说事无用之空言【一作文】此予之所不暇也或有【一作者】问曰性果不足学乎予曰性者与身俱生而人之所皆有也为君子者修身治人而已性之善恶不必究也使性果善邪身不可以不修人不可以不治使性果恶邪身不可以不修人不可以不治不修其身虽君子而为小人书曰惟圣防念作狂是也能修其身虽小人而为君子书曰惟狂克念作圣是也治道备人斯为善矣书曰黎民于变时雍是也治道失人斯为恶矣书曰殷顽民又曰旧染汚俗是也故为君子者以修身治人为急而不穷性以为言夫七十二子之不问六经之不主言或虽言而不究岂略之哉葢有意也或又问曰然则三子言性过欤曰不过也其不同何也曰始异而终同也使孟子曰人性善矣遂怠而不教则是过也使荀子曰人性恶矣遂弃而不教则是过也使子曰人性混矣遂肆而不教则是过也然三子者或身奔走诸侯以行其道或著书累千万言以告于后世未尝不区区以仁义礼乐为急葢其意以为善者一日不教则失而入于恶恶者勤而教之则可使至于善混者驱而率之则可使去恶而就善也其说与书之习与性成语之性近习逺中庸之有以率之乐记之慎物所感皆合夫三子者推其言则殊察其用心则一故予以为推【一无此字】其言不过始异而终同也凢论三子者以予言而益之则譊譊者可以息矣予之所説如此吾子其择焉
　　与荆南乐秀才书
　　修顿首白秀才足下前者舟行往来屡辱见过又辱以所业一编先之啓事及门而贽田秀才西来辱书其后予家奴自府还县比又辱书仆有罪之人人所共弃而足下见礼如此何以当之当之未暇荅宜遂絶而再辱书再而未荅宜絶而又辱之何其勤之甚也如修者天下穷贱之人尔安能使足下之切切如是邪盖足下力学好问急于自为谋而然也然防索仆所为文字者此似有所过听也仆少从进士举于有司学为诗赋以备程式凢三举而得第与士君子相识者多故往往能道仆名字而又以游从相爱之私或过称其文字故使足下闻仆虚名而欲见其所为者由此也仆少孤贫贪禄仕以养亲不暇就师穷经以学圣人之遗业而涉猎书史姑随世俗作所谓时文者皆穿蠧经传移此俪彼以为浮薄惟恐不悦于时人非有卓然自立之言如古人者然有司过采屡以先多士及得罪已来自以前所为不足以称有司之举而当长者之知始大改其为庶几有立然言出而罪至学成而身辱为彼则获誉为此则受祸此明効也夫时文虽曰浮巧然其为功亦不易也仆天姿不好而彊为之故比时人之为者尤不工然已足以取禄仕而窃名誉者顺时故也先軰少年志盛方欲取荣誉于世则莫若顺时天圣中天子下诏书勑学者去浮华其后风俗大变今时之士大夫所为彬彬有两汉之风矣先軰往学之非徒足以顺时取誉而巳如其至之是直齐肩于两汉之士也若仆者其前所为既不足学其后所为慎不可学是以徘徊不敢留其所为者为此也在易之困曰有言不信谓夫人方困时其言不为人所信也今可谓困矣安足为足下所取信哉辱书既多且切不敢不荅幸察
　　荅吴充秀才书
　　修顿首白先軰呉君足下前辱示书及文三篇发而读之浩浩乎若千万言之多及少定而视焉才数百言尔非夫辞丰意雄霈然有不可御之势何以至此然犹自患伥伥莫有开之使前者此好学之谦言也修材不足用于时仕不足荣于世其毁誉不足轻重气力不足动人世之欲假誉以为重借力而后进者奚取于修焉先軰学精文雄其施于时又非待修誉而为重力而后进者也然而惠然见临【六字一作惠然而见及】若有所责【一作求】得【一无此字】非急于谋道不择其人而问焉者欤夫学者未始不为道而至者鲜焉非道之于人逺也学者有所溺焉尔葢文之为言难工而可喜易悦而自足世之学者往往溺之一有工焉则曰吾学足矣甚者至弃百事不闗于心曰吾文士也职于文而巳此其所以至之鲜也昔孔子老而归鲁六经之作数年之顷尔然读易者如无春秋读书者如无诗【一作读春秋者如无诗书】何其用功少而至【此字一作自然】于至也圣人之文虽不可及然大抵道胜者【一有于字】文不难而自至也故孟子皇皇不暇著书荀卿葢亦晩而有作若子云仲淹方勉焉以模【三字一作强区区力作】言语此【一无此字有而宏博不及孟荀之雄者十字】道未足而强【一作勉】言者也后之惑者徒见前世之文传以为学者文而已【此句一作又溺其悦也】故愈力【一无此二字】愈勤而愈不至此足下所谓终日不出于轩序【一无此足下以下一句】不能纵横髙下皆如意者道未【一作不】足也若道之充焉虽行乎天地【一作下】入于渊泉无不之也【一有何患不至四字】先軰【一作足下】之文浩乎霈然可谓善矣而又志于为道犹自以为未广若不止焉孟荀可至而不难也修学道而未至者然幸不甘于所悦而溺于所止因吾子之能不自止又以励修之少进焉幸甚幸甚修白
　　上杜中丞论举官书
　　具官修谨斋沐拜书中丞执事修前伏见举南京留守推官石介为主簿近者闻介以上书论赦被罢而台中因举他吏代介者主簿于台职最卑介一贱士也用不用当否未足害政然可惜者中丞之举动也介为人刚果有气节力学喜辨是非真好义之士也始执事举其材议者咸曰知人之明今闻其罢皆谓赦乃天子已行之令非踈贱当有说以此罪介曰当罢修独以为不然然不知介果指何事而言也传者皆云介之所论谓朱梁刘汉不当求其后裔尔若止此一事则介不为过也然又不知执事以介为是为非也若随以为非是大不可也且主簿于台中非言事之官然大抵居台中者必以正直刚明不畏避为称职今介足未履台门之阈而巳因言事见罢真可谓正直刚明不畏避矣度介之才不止为主簿直可任御史也是执事有知人之明而介不负执事之知矣修长闻长老説赵中令相太祖皇帝也尝为某事择官令列二臣姓名以进太祖不肯用它日又问复以进又不用它日又问复以进太祖大怒裂其奏掷殿阶【一作陛】上中令色不动插笏带间徐拾碎纸袖归中书它日又问则补缀之复以进太祖大悟终用二臣者彼之敢尔者盖先审知其人之可用然后果而不可易也今执事之举介也亦先审知其可举邪是偶举之也【一作邪】若知而举则不可遽止若偶举之犹宜一请介之所言辨其是非而后已若介虽忤上而言是也当助以辩若其言非也犹宜曰所举者为主簿尔非言事也待为主簿不任职则可罢请【一作请罢】以此辞焉可也且中丞为天子司直之臣上虽好之其人不肖则当弹而去之上虽恶之其人贤则举而申之非谓随时好恶而髙下者也今备位之臣百十邪者正者其紏举一信于台臣而执事始举介曰能朝廷信而将用之及以为不能则亦曰不能是执事自信犹不果若遂言它事何敢望天子之取信于执事哉故曰主簿虽卑介虽贱士其可惜者中丞之举动也况今斥介而它举必亦择贤而举也夫贤者固好辩若举而入台又有言则又斥而它举乎如此则必得愚闇懦黙者而后止也伏惟执事如欲举愚者则岂敢复云若将举贤也愿无易介而它取也今世之官兼御史者例不与台事故敢布狂言窃献门下伏惟幸察焉
　　与曾巩论氏族书
　　修【一有拜字】白【一冇曾君先軰足下六字】贬所僻逺不与人通辱遣专人惠书甚勤岂胜媿也示及见托撰次碑文事修于人事多故不近文字久矣大惧不能称述世德之万一以满足下之意然近世士大夫于氏族【一作族氏】尤不明其迁徙世次多失其序至于始封得姓亦或不真如足下所示云曾元之曾孙乐为汉都乡侯至四世孙据遭王莽乱始去都乡而家豫章考于史记皆不合葢曾元去汉近二百年自元至乐似非曽孙然亦当在汉初则据遭莽世失侯而徙葢又二百年疑亦非四世以诸侯年表推之虽大功德之侯亦未有终前汉而国不絶者亦无自髙祖之世至平帝时侯才四传者宣帝时分宗室赵顷王之子景封为都乡侯则据之去国亦不在莽世而都乡已先别封宗室矣又乐据姓名皆不见于年表盖世次久逺而难详如此若曽氏出于鄫者盖其支庶自别有为曾氏者尔非鄫子之后皆姓曾也盖今所谓鄫氏者是也杨允恭据国史所书尝以西京作坊使为江浙发运制置茶盐使乃至道之间耳今云洛苑使者虽且从所述皆宜更加考正山州无文字考究【一有不能周悉四字】幸察
　　荅宋咸书
　　修顿首白州人【一作吏】至防惠书及补注周易甚善世无孔子久矣六经之防失其传其有不可得而正者自非孔子复出无以得其真也儒者之于学博矣而又苦心劳神【一作疲精】于残编朽简之中以求【一作考】千歳失传之缪茫乎前望已逺之圣人而不可见杳乎后顾无穷之来者欲为未悟决难解之惑是真所谓劳而少功者哉然而【一有六字】经非一世之书也其传之缪非一日之失也其所以刋正补缉亦非一人之能也使学者各极其所见而明者择焉十取其一百取其十虽未能复六经于无失而卓如日月之明然聚众人之善以补缉之庻几不至于大缪可以俟圣人之复生也然则学者之于经【一无三字】其可已乎足下于经【一本二字作之于学】勤矣【一有其于经至矣乎】凢其所失无所不欲正之其刋正补缉者众则其所得亦巳多矣修学【一作性】不敏明而又无彊力以自济恐终不能少出所见以补六经【一作失传】之万一得足下所为故尤区区而不能忘也属奉使出疆【一本二字作行有日】怱怱不具【一本具字作得尽所懐】惟【一有以时字】自爱庐陵欧阳修再拜









　　文忠集巻四十七
　　钦定四库全书
　　文忠集巻四十八
　　宋　欧阳修　撰
　　居士集四十八
　　策问十二道
　　武成王庙问进士策二首
　　问学者言三统之义备矣然自孔子删修六经与其弟子论辨尧舜三代之际甚详而于正朔独无明文见于经者三正王者所以正一统盖大法也岂宜略而不言欤抑隐其义以寓见诸书欤或者经籍散缺而失之欤自汉以来学者多增三统之説以附六经之文今所见者特因汉儒之説尔当汉承秦焚书圣经未备而百家异説不合于理者众则其言果可信欤夫众辞淆乱质诸圣今考于六经孔子所笔何説可以验其信然欤不然商周未尝有改欤岂其不足为法圣人非之而不言欤请稽三王之旧典考六经之明文以祛厥疑敢俟来对
　　问礼乐治民之具也王者之爱养斯民其于教导之方甚勤而备故礼防民之欲也周乐成民之俗也厚苟不由焉则赏不足劝善刑不足禁非而政不成大宋之兴八十余歳明天子仁圣思致民于太平久矣而天下之广元元之众州县之吏奉法守职不暇其他使愚民目不识爼豆耳不闻歌民俗顽鄙刑狱不衰而吏无任责夫先王之遗文具在凢歳时吉凶聚会考古礼乐可施民间者其别有几顺民便事可行于今者有几行之固有次第其所当先者又有几礼乐兴而后臻于富庻欤将既富而后教之欤夫政缓而迂鲜近事实教不以渐则或戾民欲其不迂而政易成有渐而民不戾者其术何云儒者之于礼乐不徒诵其文必能通其用不独学于古必可施于今愿悉陈之无让
　　问进士策三首
　　问六经者先王之治具而后世之取法也书载上古春秋纪事诗以微言感刺易道隐而深矣其切于世者礼与乐也自秦之焚书六经尽矣至汉而出者皆其残脱颠倒或传之老师昏耄之説或取之冡墓屋壁之间是以学者不明异说纷起况乎周礼其出最后然其为书备矣其天地万物之统制礼作乐建国居民养生事死禁非道善所以为治之法皆有条理三代之政美矣而周之治迹所以比二代而尤详见于后世者周礼着之故也然汉武以为渎乱不验之书何休亦云六国隂谋之説何也然今考之实有可疑者夫内设公卿大夫士下至府史胥徒以相副贰外分九服建五等差尊卑以相统理此周礼之大略也而六官之属略见于经者五万余人而里闾县鄙之长军师卒伍之徒不与焉王畿千里之地为田几井容民几家王官王族之国邑几数民之贡赋几何而又容五万人者于其间其人耕而赋乎如其不耕而赋则何以给之夫为治者故若是之烦乎此其一可疑者也秦既诽古尽去古制自汉以后帝王称号官府制度皆袭秦故以至于今虽有因有革然大抵皆秦制也未尝有意于周礼者岂其体大而难行乎其果不可行乎夫立法垂制将以遗后也使难行而万世莫能行与不可行等尔然则反秦制之不若也脱有行者亦莫能兴或因以取乱王莽后周是也则其不可用决矣此又可疑也然其祭祀衣服车旗似有可采者岂所谓郁郁之文乎三代之治其要如何周礼之经其失安在宜于今者其理安从其悉陈无隐
　　问古者为治有繁简其施于民也有浅深各适其宜而已三代之盛时地方万里而王所自治者千里而已其余以建诸侯至于礼乐刑政颁其大法而使守之则其大体盖简如此诸侯大小国葢数千必各立都邑建宗庙卿士大夫朝聘祭祀训农练卒【一作训练武士】居民度土自一夫以上皆有法制则其于众务何其繁也今自京师至于海隅徼障一尉卒之职必命于朝政之大小皆自朝出州县【一作郡】之吏奉行而已是举天下皆所治其于大体则为繁【一有且劳二字】矣其州县大小邑闾田井训农练卒一夫以上略无制度其于众务何其忽而简也夫礼以治民而乐以和之德义仁恩长养涵泽此三代之所以深于民者也政以一【一作均】民刑以防之【一作奸】此其浅者尔【一有盖不可专用也六字】今自宰相至于州县【一有之字一作至内外凢百】有司莫不行文书治吏事其急在于督赋敛断狱讼而巳此特浅者尔礼乐仁义吏不知所以为而欲望民之被其教其可得乎【一有况民之冺冺乎此专务其浅而忘其所以教民之深之也久矣二十五字】夫治大以简则力有余治小以繁则事不遗制民以浅则防其僻渐民以深则化可成此三代之所以治也今一切悖古简其当繁而繁其可简【一作大者烦而劳细者简而忽】务其浅而忽其深故为国百年而仁政未成生民未厚者以此也然若欲使国体大小适繁简之宜法政弛张尽浅深之术诸侯井田不可卒复施于今者何宜礼乐刑政【一作仁义】不可卒成用于今者何便悖古之失其原何自修复之方其术何始迹治乱通古今子大夫之职也其悉心以陈焉
　　问礼乐之书散亡而杂出于诸儒之说独中庸出于子思子思圣人之后也其所传宜得其真而其説有异【一作戾】乎圣人者何也论语云吾十有五而志于学三十而立四十而不惑五十而知天命盖孔子自年十五而学学十五年而后有立其道又须十年而一进孔子之圣必学而后至久而后成而中庸曰自诚明谓之性自明诚谓之教自诚明生而知之也自明诚学而知之也若孔子者可谓学而知之者孔子必须学则中庸所谓自诚而明不学而知之者谁可以当之欤尧用四凶其初非不思也盖思之不能无失耳故曰惟帝其难之舜之于事必问于人而择执焉故曰舜好问禹之于事已所不决人有告之言则拜而从之故曰禹拜昌言汤之有过后知而【三字一作人告】必改故曰改过不恡孔子亦尝有过故曰幸苟有过人必知之而中庸曰诚者不勉而中不思而得夫尧之思虑常有失舜禹常待人之助汤与孔子常有过此五君子者皆上古圣人之明者其勉而思之犹有不及则中庸之所谓不勉而中不思而得者谁可以当之欤此五君子者不足当之则自有天地已来无其人矣岂所谓虚言髙论而无益者欤夫孔子必学而后至尧之思虑或失舜禹必资于人汤孔不能无过此皆勉人力行不怠有益之言也若中庸之诚明不可及则怠人而中止无用之空言也故予疑其传之谬也吾子以为如何
　　南省试进士策问三首
　　问昔者禹治洪水奠山川而尧称之曰万世之功也盖遭大水莫如尧致力以捍【四字一作能弭】大患莫如禹别四海九州山川地形尽水之性知其利害而治之有法莫【一作未有】如禹贡之为书【一作详】也故后世之言知水者必本于禹求所以治之之法与其迹者必于禹贡然则学者所宜尽心也国家天下广矣其为水害者特一河耳非有尧之大患也自横垅商胡再决三十余年天下无一人能兴水利者岂有其人而弗求欤求而弗至欤抑不知水性而乖其导泄之方由禹贡之学久废而然欤此当今之务学者之所留意也且尧之九州孰髙孰下禹所治水孰后孰先考其治之之迹导其大水所从来而顺其归其小水则或附而行或止而有所畜然后百川皆得其宜夫致力于其大而小者从之此岂非其法欤然所以导大水其名有几夫欲治水而不知地形髙下所治后先致力之多少及其名与数则何以知水之利害故愿有所闻焉夫禹所以通治水之法如此者必又得其要愿悉陈之无隐
　　问三王之治损益不同而制度文章惟周为大备周礼之制设六官以治万民而百事理夫公卿之任重矣若乃祭祀天地日月宗庙社稷四郊明堂之类天子大臣所躬亲者一歳之间有几又有廵狩朝会师田射耕燕飨凢大事之举一歳之间又有几而为其民者亦有畋猎学校射乡饮酒凢大聚【聚字一作事期】会一歳之间有几又有州党族官歳时月朔春秋酺禜【一作蜡祭】询事读法一歳之间又有几其斋戒供给期召奔走废日几何由是而言疑其官不得安其府民不得安其居亦何暇修政事治生业乎何其烦之若是也然説者谓周用此以致太平岂朝廷礼乐文物万民富庻岂弟必如是之勤且详然后可以致之欤后世苟简不能偹举故其未能及于三代之盛欤然为治者果若是之劳乎用之于今果安焉而不倦乎抑其设施有法而苐弗深考之欤诸君子为言之
　　问六十四卦所谓易者圣人之书也今谓之系辞昔谓之大传者亦皆曰圣人之作也其言曰两仪生四象四象生八卦又曰河出图圣人则之又曰庖牺氏之王天下也仰观于天俯察于地观鸟兽之文近取【一有诸字下同】身逺取物始作八卦又曰昔者圣人之作易也幽赞于神明而生蓍参天两地而倚数观变于隂阳而立卦一书而四说则八卦者果何从而有乎若曰河图之説信然乎则是天生神马负八卦出于水中乃天地自然之文尔何假庖牺始自作之也如幽赞生蓍之説又似八卦直因蓍数而生尔至于两仪四象相生而成则又无待于三説而有卦也故一説苟胜则三説可以废也然孰从而为是乎卜筮自尧舜三代以来用之盖古圣人之法也不必穷其始于古逺茫昧之前然系辞圣人之作也必有深防幸决其疑
　　问进士策四首
　　问孟子以为井田不均则谷禄不平经界既正则分田制禄可坐而定也故曰仁政必自经界始盖三代井田之法也自周衰迄今田制废而不复者千有余歳凢为天下国家者其善治之迹虽不同而其文章制度礼乐刑政未尝不法三代而于井田之制独废而不取岂其不可用乎岂惮其难而不为乎然亦不害其为治也仁政果始于经界乎不可用与难为者果万世之通法乎王莽尝依古制更名【一有民字】田矣而天下之人愁苦怨叛卒共起而亡之莽之恶加于人者虽非一而更田之制当时民特为不便也呜乎孟子之所先者后世皆不用而治用之而民特愁苦怨叛以为不便则孟子谓之仁政可乎记曰异世殊时不相沿袭书又曰事不师古匪説攸闻书传之言其戾如此而【一作于】孰从乎孟子世之所师也岂其泥于古而不通于后世乎岂其所谓迂濶者乎不然将有説也自三代之后有天下莫盛汉唐汉唐之治视三代何如其民田之制税赋之【一有法谷禄之四字】差又何如其可施于今者又何如皆愿闻其详也
　　问子不语怪着之前説以其无益于事而有惑于人也然书载鳯凰之来舜诗録鸟之生商易称河洛出图书礼着龟龙防宫沼春秋明是非而正王道六鹢鸜鹆于人事而何与二南本功徳于后妃麟暨驺虞岂妇人而来应昔孔子见作俑者叹其不仁以为开端于用殉也况六经万世之法而容异説自啓其源自秦汉已来诸儒所述荒虚怪诞无所不有推其所自抑有渐乎夫无焉而书之圣人不为也虽实有焉书之无益而有害不书可也然书之亦有意乎抑非圣人之所书乎予皆不能谕也惟博辩明识者详之
　　问为政者狥名乎袭迹乎三代之名正名也其迹治迹也所谓名者万世之法也迹者万世之制也正名立制言顺事成然后因名迹以考实而其文章事物粲然无不备矣可谓盛哉董仲舒以为三代质文有改制之名而无变道之实者是也自秦肆其虐灭弃古典然后三代之名与迹皆变易而防其实岂所谓变其道者邪然自秦迄今千有余歳或治或乱其废兴长短之势各由其人为之而巳其袭秦之名不可改也三代之迹不可复也岂其理之自然欤岂三代之制止于三代而不可施于后世欤王莽求其迹而复井田宇文求其名而复六官二者固昏乱败亡之国也然则孔子言为政必也正名孟子言为政必始经界岂虚言哉然自秦以来治世之主几乎三代者唐太宗而已其名迹固未尝复三代之一二而其治则几乎三王岂所谓名迹者非此之谓欤岂遗名与迹而直考其实欤岂孔孟之所谓者有防而学者弗深考之欤其酌古今之宜与其异同者以对问古之取士者上下交相待以成其美今之取士者上下交相害欲济于事可乎古之士教养有素而进取有渐上之礼其下者厚故下之自守者重上非厚礼不能以得士士非自重不能以见礼于上故有国者设爵禄车服礼乐于朝以待其下为士者修仁义忠信孝悌于家以待其上设于朝者知下之能副其待则愈厚居下者知上之不薄于已故愈重此岂不交相成其美欤后世之士则反是上之待其下也以为干利而进尔虽有爵禄之设而日为之防以革进之滥者下之视其上也以为虽自重上孰我知不自进则不能以达由是上之待其下也益薄下之自守者益不重而轻呜呼居上者欲得其人在下者欲行其道其可得邪原夫三代取士之制如何汉魏迨今其变制又何如宜厯道其详也制失其本致其反古【一有复自何时欲就今制稍复于古十二字】当自何始今之士皆学古通今稍知自重矣而上之所以礼之者未加厚也噫由上之厚然后致下之自重欤必下之自重然后上礼之厚欤二者两不为之先其势亦奚由而合也宜具陈其本末与其可施于今者以对










　　文忠集巻四十八
　　钦定四库全书
　　文忠集巻四十九
　　宋　欧阳修　撰
　　居士集四十九
　　祭文二十首
　　求雨祭【一作五龙祈雨】文
　　年月日干德县令欧阳修谨以清酌庻羞之奠祭于五龙之神曰百里之地一时而不雨则民被其灾者数千家然则水旱【一有之字】重事也【一无此字】天之庇生斯民者岂欲轻为之乎不幸而遭焉则归其説于二者一曰吏之贪戾不能平民而使怨吁之气干于隂阳之和而然也一曰凢山川能出云为雨者皆有神以主之以节丰凶而为民之司命也故水旱之灾不以责吏则以告神呜呼民不幸而罹其灾修【一作吏】与神又不幸而当其事者以吏食其禄而神享其祀也今歳旱矣令【一作吏】虽愚尚知恐惧而奔走神至灵也得不动于心乎尚飨
　　求雨祭汉景帝文
　　维年月日具官修告于汉孝景帝之神县有州帖祈雨诸祠县令至愚以为雨泽颇时民不至于不足不敢以烦神之视听癸丑出于近郊见民稼之苗者荒在草间问之曰待雨而后耘耔又行见老父曰此月无雨歳将不成然后乃知前所谓雨泽颇时者徒见于城郭之近而县境数百里山陂田亩之间盖未及也修以有罪为令于此宜勤民事神以塞其责令既治民狱讼之不明又不求民之所急至去县十余里外凢民之事皆不能知顽然慢于事神此脩为罪又甚于所以来为令之罪惟神为汉明帝生能惠泽其民布义行刚威灵之名照临后世而尤信于此土之人神其降休以荅此土之民之信尚飨
　　祭桓侯文
　　谨以彘肩巵酒之奠告于桓侯张将军之灵农之为事亦劳矣尽筋力勤歳时数年之耕不遇一歳之稔稔则租赋科敛之不暇有余而食其得几何不幸则水旱相枕为饿殍夫丰歳常少而凶歳常多今夏麦已登粟与稻之早者民皆食之矣秋又大熟则庻几可以支一二歳之凶荒歳功将成曷忍败之今晩田秋稼将实而少雨雨之降者频在近郊山田僻逺欲雨【一作髙阜】之方皆未及也惟神降休宜均其惠而终成歳功神生以忠勇事人威名震于荆楚没食其土民之所宜告也尚飨
　　北岳庙赛雨祭文
　　古者诸侯之国水旱丰凶山川所祷各即其封祀薄秩卑止于一国而神所降休亦不过其国中岂如巨岳四方之镇天下之雄天子命祀公王之崇而修之职既非一邦之守凢河北千里上给下足皆责于厥躬故修之祷非镇一州而止自河以北冀厥惠之咸防况神之主又非河北而已利泽之广宜及于无穷既获赐矣而又敢黩幸神听之惟聪尚飨
　　修城祈晴祭五龙文【滁州】
　　雨泽于物溥哉其利及其过差患亦不细民劳于农将熟而败吏勤于职【一作于城】已成而圮【一作壊】龙于吏民何怒何戾山湫有祠乐可潜戯宜安尔居【一作藏】静以养智冬雪春雨其多巳泰浸润収畜足支一歳旱则来告【一作救】否当且待【一作有待】
　　又祭城隍神文【滁州】
　　雨之害物多矣而【一作惟】城者神之所职不敢及他请言城役用民之力六万九千工食民之米一千三百石众力方作雨则止之城功既【一作已】成雨又壊之敢问雨者于神谁尸吏能知人【一作成城】不能知【一作为字】雨惟神有灵可与雨【一作以与】语吏竭其力神祐以灵各供其【一作厥】职无媿斯民
　　祈晴祭城隍神文
　　昨者王伦为盗攻刼城市州民被虐余毒未瘳非待修言乃神所见近防朝防许理城隍所以戒往防未然惟神爱福此州必有隂助今兴役有期而大雪不止沮民害事咎必有归惟修不能事神治民当有明罚而城之成否自系神民惟神之灵敢以诚告数日之内豁然阳开尚不失时在神而已尚飨
　　又祭汉髙祖【一作城隍庙】文【滁州】
　　民常患不勤于农农勤矣而雨败其稼吏常患不修其职职修矣而雨害其功吏与民【一作民怠】慢则惧神罚妨民沮吏岂又神聪今麦虽已失犹有望于谷城尚可补敢不劳厥躬咎难追于已往神幸惠于其终
　　祈雨祭汉髙皇帝文【滁州】
　　维年月日具官欧阳修谨以清酌庻羞之奠致祭于汉髙皇帝之灵【一作神】而言曰吏有常职来官于滁【一作此】者不三四歳而易也神食于此无穷已也神与吏于滁人孰亲且久【一有也字】孰宜爱其【一作滁】人之深也滁人敢慢其吏而犯吏法者有矣未闻有敢慢神而犯威灵也其畏信勤事于吏孰若畏信勤事于神也吏于凢小事犹皆【一无此字】动有法令约束违则有罚孰若神之变化不测而能与民转灾为福也吏朝夕拜祷弥旬越月而无所感动神之召呼风云开阖隂阳而役使鬼物顷刻之间【一有尔孰难而孰易六字】也今民田待雨急矣吏知人力不能为犹竭其力而不得已况神之易为也况滁人【一作民】畏信勤事之久而亲神宜爱之【一作神宜爱之深也】而又有可以转灾为福变化不测之能也吏谁敢与神较而【一无此二十三字】修輙【一作敢】以此为黩者盖哀民之急辞也其政【一作某政之】不善而召灾旱又以为黩神宜降殃于【一作于】修而赐民以雨使赏罚竝行而两得也民之幸也修之愿【一作幸】也尚飨
　　汉髙祖庙赛雨文
　　谨以清酌庻羞之奠致祭于汉髙皇帝之神古之为政者率人甚勤备灾甚谨而自勉甚笃故劝农节用均丰补败虽有水旱之歳而无饥殍之民一遇天灾则厚自贬责务修人事之阙而复隂阳之和今乃不然当无事之时不能勤民于农而亡备灾之具一月不雨使民惶惶又不自责以修其阙而动輙干神赖神聪明知厥过之在吏闵斯民之可哀赐之丰年徧及逺迩神之大惠如何可报吏之大过如何可逃惟与民永永事神无敢懈尚飨
　　祈雨祭张龙公文【颍州】
　　维年月日具官修谨以清酌庻羞之奠致祭于张龙公之神曰刺史不能为政而使民失所其咎安归而又顽傲愚防无诚慤忠信之心可以动于物者是皆无以进説于神虽其有请宜不【一作无】聼也然而明天子闵闵忧劳于上而生民嗷嗷困苦于下公私并乏道路流亡于此之时以一日之雨救一方之旱用力至少其功至多此非人力之所能为而神之所甚易也苟以此説神其有不动于心者乎幸无以刺史不堪而止也刺史有职守不获躬走祠下谨遣管界廵检田甫布兹恳廹尚飨
　　祭薛尚书【一作简肃公】文
　　维年月日具官欧阳修谨以清酌庻羞之奠恭祭于故资政殿学士赠兵部尚书薛公之灵景祐之元公初解政虽告于家而疾未病若修之鄙敢辱公知公于此时欲以女归公德方隆谓当再起齐大之婚敢辞以礼天不憗遗公薨忽然其后二【一作三】年卒追前言生死【一作死生】之间以成公志挂剑于墓古人之义公敏于材刚毅自励不顾不随以直而遂命也在天往则难期惟其行已敢言是【一作自】师有罪之身窜逐囚拘生不及门葬不送车致诚薄奠因道终初尚飨
  </div>
  <div class="pagination">
   <a href="文忠集（宋欧阳修）_page22.html">
    上一页
   </a>
   <span>
    ...
   </span>
   <a href="文忠集（宋欧阳修）_page18.html">
    18
   </a>
   <a href="文忠集（宋欧阳修）_page19.html">
    19
   </a>
   <a href="文忠集（宋欧阳修）_page20.html">
    20
   </a>
   <a href="文忠集（宋欧阳修）_page21.html">
    21
   </a>
   <a href="文忠集（宋欧阳修）_page22.html">
    22
   </a>
   <span class="current-page">
    23
   </span>
   <a href="文忠集（宋欧阳修）_page24.html">
    24
   </a>
   <a href="文忠集（宋欧阳修）_page25.html">
    25
   </a>
   <a href="文忠集（宋欧阳修）_page26.html">
    26
   </a>
   <a href="文忠集（宋欧阳修）_page27.html">
    27
   </a>
   <a href="文忠集（宋欧阳修）_page28.html">
    28
   </a>
   <span>
    ...
   </span>
   <a href="文忠集（宋欧阳修）_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
