<!DOCTYPE html>
<html>
<head>
    <meta charset="UTF-8">
    <title>楳埜集 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>楳埜集 - 第 6 页/共 9 页</h1>
    <div class="content">　　十国为连赐履久勤于王室一行作吏曵裾未造于公门威名虽草木之知位分殆霄尘之隔不虞凌躐僣布依皈窃以先进者后进之所师小人者大人之斯受故愿韩荆州之识在谪仙而亦然上于襄阳之书以昌黎而犹尔或以负天下之望而思显于当世或不为他人之归而期効于防躯以今观之自昔久矣盖以处身于贫贱讵无借势于王公傥不假之语言将莫通其名氏輙縁斯义用致由恭惟某官清庙鼎彞明堂柱石功可以凿龙门而拯溺道可以立鳌极而补天治事邉防体用得胡门之旧极图易传源流为洛学之宗故其推而议论发而文章形之政事着之功业皆本六经圣人之正见谓三代王佐之材早际防于昌辰即发舒于贤蕴贵名日起怒翮风培访秦人之源不惮牛刀之荐试临郧子之国共夸骥足之难淹适当天顾于汉关爰俾地分于荆户上方意属公以最闻歌皇华遣使臣乃绣衣而持斧作中军谋元帅即玉帐以运筹郎星随陟于粉闱卿月晋陞于金掌南宫献纳继膺荷槖之华东璧图书峻寓松堦之直宠光所被睿眷可知盖闻道路之言妄议藩垣之迹惟时南国实控北门强敌数入邉自公而无惊沙犯塞之警向民罔乐业自公而有聚庐托处之安莫重于城守而设险固国之交修莫急于军饷而因田致谷之余裕以至声色不动之顷坐销肘腋未形之忧无非信足以服奸与夫静足以制动投机之防间不容髪先物之明甚于龟卜凡此章章之效岂有浅浅之规由陆逊仁人斯不为于吴患非杜预儒者恐未免于晋忧兹歴歳之既深为累朝之未有入方叔出召虎宁久淹鈇钺之征左伯禹右臯陶行即正钧衡之拜伏念某挈瓶智小窥管材防俗容非药之可医凡骨虽丹而莫蜕室弗肯堂菑弗肯获漫袭前修弓必为裘冶必为箕已荒初学徒久缀家庭之役曽未更州县之劳盖自儿童已知颂君实之徳亦有父子皆获出庐陵之门虽人品之不侔而志向之则一许攀鳞翼誓竭驽骀百年防见以身亲逢千里一来惟公所命与湛軰于羊岘傥令置奔走之后尘从隗始于燕台期仰副作成之大造
　　上江陵别帅启
　　囿身药笼虽久登夫子之墙厠迹醸营兹始事元戎之幕顾小草获依归之地方大钧托覆帱之天不矢诸辞曷鸣斯感窃以朝家选用之路莫重阃属辟举之权白傅制词谓台阁仅下于一等杜陵播咏则旌旄不出于十年必有莺其羽以始宜傥妄虱其间而则媿如某者虽学为冶未能荷薪见谓如沐猴而冠之自知非附骥之乘也文闱踯躅但知付分之低昂官路浮沉不敢与时而奔竞既离家庭之慿借秖冝州县之驱驰涉笔茗台鹰甫遂脱韝而去吹竽酒室鸟亦由择木而来靡辞滥觞糟粕之余良以愿学爼豆之事二十年之属眷讵能如朝夕趋承之亲数十里以投公岂能为歳月茍且之望终身翼附畴昔心降第甫缀于俭池乃难黔于墨突曰防附曰奔走是虽惟命之东西或鞅掌或栖迟实愿以身而左右二天是望一日获安恭惟某官雅志济时英规激懦文章传千古之印学问续诸儒之灯挠之不浊澄之不清黄叔度之伟量刚亦弗吐柔亦弗茹仲山甫之髙风兹辍直于郎闱来保厘于帷幄凡山川也人物也皆平时梓社之讨论如保障焉茧丝焉又积歳筹帷之画诺讲明之详故设施之效望实之着故威信之孚此一年水二年旱而政曲尽于抚摩彼五月谷二月丝而民举息于愁叹气脉内固精神外彰缓带轻裘既覩仁人守荆之绩垂绅正笏倚观真儒相鲁之功是冝士皆云合以朋来咸以公为渊纳而翕受璵璠横道瓴甋并登楩柞成林薪蒸兼用遂令余子碌碌之辈亦预诸公衮衮之间某敢不砥砺懦切磋钝质忘在彼在此之异迹持厥终厥始以一心如檄画幕谋虽俗吏刀笔筐箧非能也若车尘马足则小子洒扫应对岂倦焉
　　上防门李帅启
　　仰师门数仞之髙尝叨荐祢瞻帅阃十连之重窃愿依刘若有夤縁以为终始伏念某儒冠缪学祖鉢滥传自知漆雕之未能敢谓子羔之何必尘容甚俗岂药可医凡骨欲仙虽丹莫换昨与诸生而进误令计吏以偕桂籍香空竟负秋风之吹送桃源梦杳终成春雨之离披漫试一官尚余三载正雏莺学飞之始敢懐跛鳖进步之心偶侍莱庭获拜蓉府愧一战而已北幸再造以有西舍鱼取熊皆云防径攀龙附鳯遂启妄圗虽官事非痴儿之所能然旧物惟主人之是恋或以取履可教虽曰执鞭亦为恭惟某官礼乐真儒诗书元帅羣贤标准欧阳子之遗风一贯渊源杨诚斋之正故虽瞿塘灔滪之险亦犹吉水仁山之和致君泽民特其余事荐贤报国是乃盛心遂令金跃冶以一鸣璞忘刖而三献傥容奉命受令于车尘奔走之下庶或闻善服膺于函丈抠趋之间鹦鹉洲邉恨莫对南楼之月杜鹃声里冀宻依巫峡之云
　　上四川桂制帅启
　　油幢建阃封疆新四履之雄茗幙缀员厦屋有万间之托幸因沿檄获遂执鞭方当旌旗改色之初此正搢绅闻风而起身櫜鞬而下拜举将踊跃以赴功负弩矢以前驱孰匪恪恭而奉职矧登龙之伊始岂执鴈之可无恭惟某官礼乐真儒庙廊元老硕徳屹隆于泰华脩名昭揭于羲娥挠之弗浊澄之弗清黄叔度之伟量刚亦不吐柔亦不茹仲山甫之髙风蚤膺多士之选抡深结两朝之简注粤驰骥驾即剖莵符既寛黼扆之忧旋任绣衣之寄帝曰臯陶作士果消蛮夷猾夏之奸王命召公于宣方继江汉平淮之雅属帅钺甫临于巨镇而檄书偶警于西邉缓带轻裘荆楚固资于叔子纶巾羽扇褒斜有赖于孔明遂一再迁而登荷槖之华不三数月而陟松堦之重比聆舆论能诵纶言盖惟缓和靖重之兼全与夫谋虑廉直之数着故借商岩之雨来清蜀塞之烟惟梁益在坤静则合坤之象惟京洛未复动必有复之机是宜鼓角之令脩便觉关山之响撼扶杖一见人心此所以欢忻挟纩片言士气斯为之鼓舞伫聴铭旂常而铭彞鼎然后作舟楫而作盐梅此四海之公言非一介之私论某分为吏俗见谓儿痴越爼代庖尝次阃筹之议摘山充廐谬尘台幕之賔适来省于家闱乃获迎于辕帐得非际防有是趋承三匝而绕寒枝正切鹊依之想一过而空北冀惟懐马钝之羞
　　上四川郑制帅启
　　三月河阳幸获缀大夫之幕五日京兆先令解掾史之官义既尽于始终礼当明于进退介圭将觐吏鞅难縻中心非敢于轻违大意不容于他就恩门曲狥分地知安窃惟上之待士以礼为罗士之事人以身委质荣辱实相为之喜戚出处抑亦因其去留故昌黎赋淮西之归欣若有向阙联镳之咏而子谅寄并州之别怅然形临路覩丝之嗟盖晋公方膺命圭相印之新而越石素加骍弓翘马之旧念五年之待接叹慨良劳擕诸吏以峥嵘欣愉乃寓兹人情之常耳在贱以曷如顾方资知其主以信其賔又始因善其父而辟其子两贤旧抱一旦偶同伏念某人品至凡天资不頴见谓庸庸琐琐徒劳于州县不能磊磊落落自取于功名慿借家庭侥逾仕宦弗播矧肯获凛诗礼之贻羞不稼胡取禾惧简书之积谴依栖万里荏苒五期荐扬备至于再三推挽不遗于尺寸比搜罗于药笼俾依泛于莲池自知分素无蓬岛之縁若为梦乃到邯郸之境临江横槊熟亲诗酒之清乘月登楼细侍枰棊之适顾绵力未殚于毫髪而好音忽锡于丝纶表正还朝固窃喜屋乌之好诗吟出幙讵无悲巢燕之离初期锦缆之行后问防衣之养复于其所已贻轲书入谷之讥退不以时虑失羲易介石之训钟鸣霜降舟引风回惟何所不容于大贤斯今而知免于小子恭惟某官徳隆泰华勲盖堪舆屹成明堂一柱之材来任坤维半壁之寄张忠定一个信人心自尔而相孚范老子百万兵贼胆闻之而皆破上以尧殿风云之幸防公其汉关雨雪之久劳遂班晋康侯接日之音爰示师丈人承天之宠辟翘材馆郑缁自得于青毡坐政事堂周衮方归于黄阁岂特士夫以用韩公社稷之幸将见将相皆出子仪幙府之逰何幸么防尝防料理况近亲于训谕屡复许之驱驰是虽未既于趋承犹冀方来之勉励饥鹰侧翅初无饱则飏去之心驽马恋轩愿使羣无留良之叹
　　劄
　　铨曹白权贰卿赵左司希劄
　　某防愚获以列曹只奉清尊条教盖畴昔所愿而不可得者区区輙有禀忱顾如某叨尘过分本不歴谒铨之苦特自十余年来毎因契旧诵言其苦如小节之不圆皆为吏部书铺等控持率重其费若雪罪犯者栽培倾覆固所自取姑勿论可也特其间有当察者或仕于势要之卿不合其意以当权而劾之去者却可怜悯前昨如曹生之陈词观其案牍已参部十余月矣前后射缺转转不该皆残零破落缺尔彼之一状所具三缺惟吾所予而已某初不识其人亦亮其心在可宥可与之域如外射阙率用指二三而听所予及观贰卿所判不以为然吏抱案牍来问其故则曰侍郎恶其来见尝观范文正公有以典铨勿纳为言公曰勿纳客何以识其人纳之则觇其辞气因所见而证所闻不亦可乎或又问避嫌之事公曰只为自信不过耳公盖寓激昂防权于行法之时今执事权与正同行且即真矣敢诵所闻凌躐以请今如已参部者不必再令其听命于书铺凡射缺许其具该差合入之缺惟主者防其所当予若雪罪犯则审其或初或再与夫有罪无罪之实权变而为之处其敢不清心自早至暮服役以听
　　与袁守劄
　　某比日竦闻仁邦君分遣邦属周访民病药赉疾疫之家不觉与众感涕昨日承传台诲窃知恻然山岗遗骸不忍其暴露将焚化而荐防此其阴徳下漏枯朽闻者无不以手加额及凖公文又窃知揭暁举化然后修伊蒲防则凡施行具有次第尤剧钦敬然区区迂愚因僣躐出位以思徃年江右旱荒疾疫死者率多浅土闻有部使者不忍其暴露悉举焚之徃徃疾疫又炽因有一士陈劄乞且广推加状阡土掩覆之使者从之区区又记月令云掩骼埋胔注谓惧死气逆生气此又关民疾苦者之要务也某仰荷民墙爱念不啻手足讵容不以腹心视邦君茍有所闻不当自黙又如梵慧院后昔号麦地十年前凡流寓于寺及寺近士民之穷者皆瘗其亡骸与夫贫族之亡长防咸在焉近来某请于郡而封録之草莾荆木徃徃将拱鲜可举者故敢详悉控陈万一台意谓已揭暁不当中辍更望详酌通融先后有如榜示修斋以荐防之者姑先行此却望纎悉分付吏卒遍走羣岗捡拾暴露之骨使不为乌鸢所食其已瘗于土者宁无露版广与加土继此仰乞増修旧料如向来已有漏泽园今容可遍于四关外访求闲旷之土剏为四阡则民生死皆囿恩地又自今始
　　与南剑五县免上州公劄
　　某窃惟州之于县脉络相关情孚意亲庶可逃责某承乏此来适继雕瘵坚苦刻厉指水明心愿寛催科究心抚字视事半月未见端绪吏白前比合请诸县将带钱银赴州禀议一则计偿旧逋二欲面询民间利病至如版曹常赋一日不可缓今诸邑拖欠山积当此用广事殷彼此各以体国为念可也谛思近民之官不可久出一动百费非徒无益而已是用权免详用公移窃幸体谅郡计赤厯所借恊维应有合解钱粮并望尽数发来应此垂罄若徒事循习恐难私狥已斟酌限期务在寛而有信信或不守责有所归
　　囘赵宪劄
　　兹怙下体菲葑之盛心荐有尘牍信学诸生防被教雨鸢鱼飞跃孰能御之积已稍更张生员亦颇増益然贰车不欲任提督之责司钱粮者虽委请而未敢就更惟终惠嘱州郡力劝勉之昔袁防斋持宪节尝谓教失而后有刑明刑专以弼教设是时风厉诸郡庠舍劝孝弟崇有徳所以举刺必及于教职士民各励以着业而使之无讼执事傥广斯意于九郡多士之幸也
　　与郡守求免香林渡劄
　　某不避谴呵輙有对越不愧之悃仰混听严某防窳末学叨躐殊科动息省存若恐弗称故自勉饬凡有可以推已及物者不惮苦勤谓如已之同出则莫若宗亲其近则莫若里党固难于悉化之以为善尤不容于坐视其不善昨本生父廸功所居之近曰香林黄固渡其渡前后皆里党之不知书者买佃于官谓之不善可也甚而宗亲互相争夺积年讼诉胥徒视为竒货毎利其有争夺之私故争而得之者月増渡钱以啖有司日虐民旅以饱所欲间有弗堪其取则来徃聚众互为鬬敌百十为羣或者毎有杀伤之惨其地距城三十里初谓四达冲防之渡迩详访问乃知其为山路私醝私货之所必由也或州县禁絶之严则负贩屏迹买渡者取办于乡民以输官争效啸呼一乡为之骚然有人心者其忍闻之某去夏滥叨小垒恻然于此因审闻前此士民陈乞放免官渡如上饶之古良玉山之宋村皆可援之以请又念纳官渡钱歳増至此十倍于昔不敢求其白与放免因计其月输钱防凡十四千而已乃假贷于亲戚得十八界官防一百四十贯具劄控陈于前政府判防以十个月钱防预纳于官放便民旅镂版通衢逺近利涉意谓到官撙节俸余嗣而代输永逺放免虽非羣吏之所乐然实可以消乡里未形之患不谓罪衅稔变遽以忧归今兹所纳官钱月日已满又承东府判防督趋复令干人具状再输四个月矣胥吏观望脱押文移弗照案祖必欲拘纳见钱如此则是官司未知放免民旅渡钱则凡歳舍舟月舍钱日舍水手之费固已皆自己出不但徒费而无益窃恐昧者将以为占买坊渡反以贻谤谨具公劄连黏昨来僣越所镂放渡榜帖在前欲乞化笔差清强官前诣地头宻切体访稍涉欺诳甘俟朝典傥如所陈则乞使府多方区处或与根括废寺田畆拨抵此项渡钱否则出自矜恻明谕贤贰幸宛转申上所属监司特与蠲放此渡官钱不特一方受绥靖之仁而四逺被通济之某与姻族弭患实拜二天无穷之恩干冐威尊下情不任战栗竢命之至
　　与江东宪求罢香林渡公劄
　　某少防义方稍有趋向义之一字动息体认大要只是随事度宜故以之去民之害就民之利特在以勇为之而已某毎见所至民旅受害未有如河渡之甚某本生父家居上饶香林黄固渡乃山路私贩必由之津前后纷争者月増官钱以啖有司日虐民旅以饱所欲胥吏乐其争夺之名变转卖防率不过困民旅以取偿中间不堪其取者呼啸羣聚或至激成杀伤之惨某私窃感情将请于官府而罢之前此亦有诸公义举之例终有所沮未决于请去歳因叨小垒抵戍之日慨念兹渡之在隣里欲消弭其未形之患问其月输凡十四千即捐已钱凡百四十千代输十月镂榜四散放免民旅渡钱迨今系某家舍舟及篙工撑驾当此水涸之时则为舆梁以济徃来四逺俱受其利乡井万目非徒榜贴之可欺也某虽以祸患而归初意不敢不续迩者闻贴丞防催钱即以十八界楮再舍纳四个月盖权宜推已方将有请于公府为悠久之利不谓胥辈明知本家舍钱放渡之久故行脱押文移必欲拘纳见钱窃惟向来民戸感河渡之为害请于官而蠲放者皆有可考昨来系舍钱输官及是则请于州郡又请于倅防终被胥辈沮挠反复使不逞欲破壊义举意在仍前买佃谨具公劄连黏徃时诸邑蠲放官渡得于所知者数处在前欲望台慈恻然垂轸某忧居代输舍渡之难特出化笔径从使台蠲放追究吏奸而鉏絶之仍乞行下本州镂榜四逺多行暁示通知永永不许吏奸卖弄如此则徃来之利涉可久乡里之后患可消某当僣躐纪述刻之坚珉以多仁使者之大不然则吏奸必行某中辍退听一从公府召佃第恐放免渡钱之久忽又买佃拘钱民旅不堪他日或有意外亦费有司区处故并及之
　　回何宰劄
　　吾辈惓惓所欲相与究竟者大率中庸论三者废一非学盖致知居四力行居一不倦以终之者也大凡善学非但读书也动息于事物上体騐先凝固吾之道体而后于应酬处靖夷此心不増不减付物自然而宻布经纬以处之致知精而力行一也夫如是则是是非非之理昭然而无疑是底终于是非底终于非物不能遯内外交相为飬者质诸鬼神而无疑矣故其飬心则和平治身则正直推之天下国家直可上不负天子下不负所学此事盖吾辈所当充拓者某动息恐惧愿得一同志者共究竟之庶知治心难而万事易也
　　复静春先生劄
　　某去春扶疚惫力具禀酬椟幸彻书月之光旷问又如此惟有山仰朝夕以之章兄此来忽被训染庄诵欣沃如拱函丈顾念儒先凋零頼有格言要论家侈手泽之藏今兹三先生翰墨愈久而新先生不鄙其愚赐藻笔发挥之宠因其已言而畅其未言渠渠下教圭复珍袭讵止一感字所能既益叹年弥髙徳弥邵有卫武公淇澳之美播之文章形之私淑俾皆有切磋琢磨之益锡类万象殆阳春生生之功也某倚庐待尽借庇茍存杜门教子侄媿于学问未有所得非师诲何赖前时令壻三桂堂记率尔为之用老氏语起不是端正説话何不防裁其狂斐耶今僣削繁更求批教至祷至祷令子婿俱防心道义者也惟守吾仁敬忠礼之诲横逆则不足防区区衰朽之质倘有寸进敢不常在下懐
　　慰李秀岩劄
　　某伏自东语分以来尘劳忧以度日中间病乞祠廪迄不获请得麾而南亟罹罪罟六七年间濒死屡矣独荷先椿庭记念提奬之过某迹防心亲食息梦寐知为大门之依前歳获交书问扣问贤者动静之谊深切敬企满谓孤惸之迹吉月而后一介之恭去冬至日忽叨恩除再辞弗俞率尔奄出亟欲扺此修由敬谢之椟讵意庆门变故出于不测先正秀岩贰卿先生遽尔奄弃荣飬闻讣不觉手足为之痿痹涕泪为之迸溃呜呼痛哉天防斯文后学其畴依哲人云亡邦国之殄瘁益甚矣追惟畴昔木天晨午从容謦欬于丈席之地所提耳谆怛劳谦不翅父兄之于子弟此时此意毎一言之满室老稚为之泣数行下况于汲引嘘枯靡不用其至如之何不惊悼痛絶也谅惟尊契兄纯孝天钟罹此大变何以堪处孝思奈何痛当奈何呼苍苍兮胡不仁君实辈人胡不永寿然公休植立吾党尚窃望之强加餐粥以当大事某下情忧恋无任至祷某谬悠此来十二日甫入对世事无分毫之补思见如先正者愿为之役而不可得噫嘻悲夫尚忍言之哉谨拨纷遽西向加拜沥忱赤以吐慰唁不能为仪将之以香炬而已惟白之几筵幸甚
　　囬南剑天宁老劄
　　比幸以假牧勉承防命屈主教门磕着撞着出一头地见谓当仁然而这般铺席近来难为开张未免驱入閙篮尔却要鉄脊梁打硬修行庶得羣魔为之敛避吾师防头否区区老懒已办林下心面壁坐四年了忽被庙堂捉将出来强苦作屏正欲寻行方便罪苦业障乃以忧去空费一番将迎毕竟是自家不合破戒出来悔已无及昨荷懴悔先几又承杖锡逺送未遑布谢而乃先问愧甚愧甚丛林中只宜设澹供话净裸裸赤洒洒无可把逹磨禅师西天取经来智海道不合有经吾师遣问乃有礼物送我殊非初意荔柿谨留以奉先几余悉责付来价矣今后认取前项话头若更犯此戒令别当判断这个公案不得执着免被野狐出来烦恼杀人请细详之









　　楳埜集巻九考证
　　第五页后三行　案韩愈进学解大木为杗细木为桷原本桷字误作桶今据改正
　　第九页前八行　案楚词宋玉对楚王问客有歌于郢中者其始曰下里巴人原本里字误作俚今据改正
　　第十二页前八行　发轫原本轫字误作动今据文改正
　　第十四页前一行　寸挽尺推原本寸字误作才今据文改正
　　第二十四页后四行　案唐李白与韩荆州书生不用封万户侯但愿一识韩荆州原本韩字误作韠今据改正




　　钦定四库全书
　　楳埜集巻十　　　　　　宋　徐元杰　撰记
　　明善堂记
　　大学之明明徳必曰止于至善中庸谓不明乎善则不足以诚其身孟子又述中庸而言之何哉葢子思传孔子者也孟子师子思者也诚以贤愚一致可欲之善本同也后觉必效先觉之所为乃可以明善而复其初子思孟子可见矣故人无有不善而气禀之殊分所以有善有不善者特觉与不觉尔通书语人以诚无为几善恶是尧舜之中人心道心之界限也尧舜之中与人同世之人心用而道心隠择焉而不精守焉而不一也东嘉郑君应龙所居之堂扁曰明善非直为观美也揭本心之善以示观省也余往嵗校文是邦得君书卷次于首选知其为纯实之士乃既识之相语以善屡矣今扁斯堂亦既明其本然之善豁然太虚湛然止水外物不得以动其心益加学力而求造义理精防之极先立乎其大者则其小者不能夺故曰修其天爵而人爵从之仁义忠信乐善不倦此天爵也何公卿大夫之足慕哉子别数嵗以文藻之彦进武勇之爵因是以阶漕牒葢汲汲然副其父兄责望者在是要亦尧舜孝弟之寓也虽然士方穷而独善其身利达则听之故其达也必能兼善乎天下如屑屑为禄计则君子之所性汩矣何以谓之善然则为明善者当何如以大学之物格知至心正意诚极修身之功用以中庸之博学审问慎思明辨正笃行之规橅如是则孟子所谓可欲之善将进之以充实光辉大化之域而皆所自有者也明善之验葢如此子求余记辞不获已纳约自牖因其本善之明而寓朋友责善之道故详复以告子其懋敬之哉
　　永丰县仁政楼记
　　仁政楼者经界图籍登藏之所也经界颠末汤侯纪之悉矣楼既成邑令何君克忠复属余以记奚用若是赘哉虽然令之心甚仁令之虑甚逺也古制久坏脩复良难版籍实繁豪强恶其害已多术以去其籍诡寄欺隠文不足征常赋失额泛泛然征督于民由是令之仁心不得达救过不给鲜克有终类有邑不可为之叹是岂终不可为哉善为政者非必人人而説之惠而不知为政特小惠耳仁人心也为政以仁因所利而利之脉络相关孰有甚于赋役不均之病岂容听其痿痹不仁哉前乎魏令开端而不及竟踵其后者欲举行而讫不果吾令始至慨民斯瘼如已隠忧相与语于交际之初葢益有志于版籍之修明夫刚毅力行近仁令之勇于有为眎事兼月建白当路邑人合辞而请于郡郡侯慨然从之令与士民出入阡陌殚再嵗之劳以讫事书政既成矣籍已具矣众讙曰是不可不寿其藏也于是相地于县楼之左经之营之不日成之葢毫分无扰于民是不惟民欢乐之令亦乐之矣以六乡五十一都之甿五百二保之众正副砧基之有簿不翅以千计峙斯楼贮斯籍也司存可久不容以湮没也告诸来者知斯楼为仁政之楼必不肯行不仁之政而腼顔于斯楼也必不肯易而为游观憇息之地而甘心于不仁也令之欲专纪者亦若斯而已虽然令之心不以是自己者也葢尝曰经界未足以尽仁而行仁政者必自兹始若夫充广之功则学无止法不敢不勉令亦可谓仁且逺也已矣余喜其事之济嘉其仁之验幸斯邑之得贤也于是乎书
　　金氏三桂堂记
　　元气肇判人位三极之中为万物之灵万物皆于我乎备乐莫大于反身之诚何者足为我之累富贵在天澹然无容心可也问学则不然尽心力为之不至圣贤不已古之学者专主于为已其用着于成物今之学者徒急于为人其卒至于丧已可不谨哉吾孟子学孔子者也天爵人爵之辨悉矣世之修天爵而听人爵者何寡欤故以小而害大以贱而害贵舍梧槚而养樲棘者滔滔也仁义礼智之根于心每梏亡于旦昼之所为而夜气不足以存其去物一间宜矣吁吾孟子诲人以学问之道必曰求其放心指人以有贵于已必曰求其在我谆谆切切委曲告语其要则不外乎充吾爱亲敬养之仁义葢以人之为人所以立天地之心者固如是夫南浦金君隆义方敎阶庭玉植蔚乎森耸祖孙三世唯诺一堂堂前桂芳鼎鼎品列此三桂堂所以名也此唐人科目所以儗也此西山夫子所以播之诗也此静春先生所以有氷玉切磋之益也师友渊源所渐逺矣尔父尔子格物以致其知制外以养其内外之荣悴莫不有时羣葩春妍万叶秋脱金飚扫荡之后屹然芬鬯于岩窦之间也桂所以有似乎君子也故桂之贯四时也桂之止于下而渐于上君子之学亦无止法也居是堂也婉容愉色和乐怡怡上以奉灵椿之老下以发桂枝之荣其为学也身必三省道必三贵取友必三益此古者所以为已也其推已也文必三徳敎必三物扶世必三纲此成已所以成物也学君子之学者以此讲贯以此体践言行为坛宇敬则其基也文艺为枝叶徳则其根也自敬厥徳彻上彻下栽培滋沃力到功深人尽而天明时至而气化干茂而叶敷三科登唐三杰用汉植立为三代以上人物将见荣三釡养而吐诗书之芗郗林不足贵燕山不足多讵止一门三秀而已哉金君名衡字平甫一再贻书俾识厥事某何人而敢当此辞弗获姑诵所闻告之
　　广信蠲籴记
　　食者生民之命也谋国者重民之命所以寿国之命也汉萧何给馈饷首入髙祖以养民之一言邓禹説光武于军门亦莫急于救万民之命自古名臣佐命兴统先务所恃大率如此圣宋以仁立国重在本根虽艰难多事之秋抚养百姓不容一日缓国祚灵长实嘉頼之军兴以来调度莫继和籴非得已也曩关柝不闻淮堧京湖菽粟被野百姓窖藏之外乐与官为市沿邉屯田积谷又足以补饷之不给初不以籴运为劳自敌人孔炽边境荡析于是专仰籴于江之南官吏皇皇咸负不办之忧田里始焦熬矣然兵以衞民食以养兵量地而权其籴濒江带湖之郡国固不得以辞其责广信一林麓区尔土狭而人稠滩浚而湍激乐嵗常病于斗直之踊公私交困于舟运之难士大夫寓于斯镇于斯宻迩往来于斯无不为之动心朝廷斟酌分视他郡亦稍异幸而天渐悔祸斥堠向清年谷屡丰籴事可以少撙故亟弛斯郡之籴数于此可见不得已之初心矣淳祐改元先弛永丰玉山三年又弛鈆山上饶既得防众讙曰是邦侯恳请不惮再三之力也侯曰不然敌之贪暴自速灭亡吾君吾相至仁一念上通于天所以弭敌国外患者法家拂士之言实行焉尔乡达有若都承韩公从容经筵鼎铉间思枌社之饥由已饥之尔隣壤有若检正陈公知此邦尤悉相与建白庙朝恳恻而未已尔棠隂遗爱有若有司袁公加惠兹土抑亦知无不言然则此邦受此惠知所自来矣一日属某书之夫蠲籴不必书也然由四邑而尽蠲余邑由一郡而尽蠲他郡彰既往而图方来此仁之充无穷不书得乎侯鄞川赵公以太府寺丞出守云
　　洪庆庵记
　　俞姓本系出周厉王春秋时为郑公族自庄公六传至文公娶于苏生公子俞弥姓始于此为河间望史记有俞跗汉有俞春晋有俞纵唐有俞文俊后益衍茂处于杭歙严邺莫可尽考故宣义郎赐绯鱼袋讳某字国卿者偕弟某事亲以孝为乡闾所称某字通父以咸淳戊子十一月二十三日卒金吾山下桞屯田故居之侧筑屋而庵名曰洪庆有永平乡田六百束以赡庵守有周安乡田二百七十秤以奉祭享每嵗寒食主祭者率子弟各执事自始祖而下合祀焉奉先之孝于是可观矣夫孝也者君子所以反古复始不忘其所由生者也方前人之生也凡可以惠其后无所不用其至则后人所以祭祀时思者当何时而可已也为士而贫犹将求仁者之粟以共其荐矧家道从容生理优裕既无一而非前人辛苦之积奠丰居而凄怆食膏腴而烝尝此庵宇之不可不设而赡茔田之不可以无纪也古者宗庙宫室所以严宗祀之地天子诸侯亲耕以供粢盛后夫人蚕缫以供祭服犹曰身致其诚信而后足以为敬事神明之道下是则又当若何而用心哉夫昭明焄蒿凄怆所以聚百物之精而为神之著者皆魂气之无不之者也孝子慈孙诚不可以不严其祭而祭则不可不如其在将祭则礼备既飨则乐成乐之与哀常相为半而济济戚戚庻几其恍惚之与交秋而霜既降非以谓寒也春而雨既濡则犹将见之矣吾平居暇日修身谨行洋洋乎如在其上如在其左右本之视听言动勿非礼之仁达之洞洞属属如弗胜如将失之孝念之发动不容欺彻上彻下毋不敬也何则天地之性人为贵吾祖考与天地同其体吾身则祖考之遗体也行遗体而不敬则不能以天地之心为心其与物相去不逺矣是故礼莫大于孝孝莫切于正其家礼曰妻者亲之主也子者亲之后也身者亲之枝也故枝必固后必善主必端三者礼之本也吾诚念夫枝必在于固则方寸造端所以培植根本发达英华者益当为显扬先烈之计诚念夫主必在于端则仪刑有则所以肃雍闺门纲维妇道者益当勉为清洁苹藻之供诚念夫后必在于善则诗礼传家所以立大小之教自洒扫应对而达于参赞化育之妙者益当衍为继志述事之孝夫如是也生则亲安之祭则鬼享之穷则独善其身达则兼善天下故曰惟贤者为能尽祭之义惟贤者之祭必受其福而备百顺之名祭有如是可不敬乎一或不敬其将有假春祀之设聚亲族絜妻子友朋而为游观之乐是则习俗之当戒者也可不敬乎俞氏礼义之家子孙多以文艺名而字某某者尤乡曲之俊追惟祖烈克念厥绍以时祀为莫大之典顾焚修有庵赡茔有田由来已久诚不可以无纪也余甫到官贻书至再命识其事谊不容辞窃谓庵以洪庆名所以遗子孙蕃衍盛大者在是而田则散见于永平周安之二乡又隠然有安平气象子孙尚増广之益追念之将至于愈久而愈有光所以明前人之徳又以重其家也
　　秀才方君圹记
　　君姓方讳子方字正叔早以文名于郡泮襟谊极不凡与余同斋舍一见相敬爱如弟兄葢方弱冠也君之家为葛川着姓乃翁桂字万卿学行端粹少拔乡荐其文亦有师法六邑之士多所从游过庭所闻伟矣故乡校称之屡贡成均之名君以户门早见困于有司在贤父子纯笃畏谨不以求直而怏怏半生举业不过问焉此余所以咨嗟而莫助者二十余年间虽数交问顾余忧患之多酸鼻而已夫士方穷阨交游罕知心亦罕用情余于君父子相爱不容以辞喙所谓贫贱之交不忘者非耶区区感念靡日不问动静忽以讣告而其八十三嵗之翁渠渠踵门相与恸者连日呜呼尚忍言之哉君娶某氏生二子某某尚防惟天寿乃翁扶二孤孙俾寿诗书之脉则君之赍志以没者当兴起于将来于是忍泪而为之书
　　序
　　送欧阳竒父序
　　天下无真学者乆矣所谓真学者务内而不务外尽已而不求人知已有所成则推以淑其家之子弟蚤夜相与孜孜汲汲读圣贤之书非徒曰博记诵谋利禄而已吾之一身与天地万物为一体者也知其身之大必知自饬其身自立于天地自别于万物喜怒哀乐未发谓之中发而皆中节谓之和夫茍皆中节也发犹未发非先非后天地以位万物以育悉吾身内事也夫茍不皆中节血气之私剥蚀义理之正逐逐焉无异于物乌足以知天地之大哉故真学者必真见其所谓大身者父母之遗体父母身之天地也兄弟诸子身之同体也防尺寸之肤不爱则防尺寸之肤不保也世道既降士不知自爱身视身之同体恝然焉手足痿痹谓之不仁羣居于家饱食终日不知义方之教仁者动心于此矣余友欧阳竒父少蒙义方自异流俗感怀父兄爱教之素知自爱于已不局于一已之私而惓惓于同气琢磨之事谓义方相习作古为难父兄不以利遗我而遗我以义者正望我广其义于后也与其利而富孰若义而贫世方竞利吾则相勉以义世方欲富吾则自甘于贫文绣膏粱有时消尽礼乐诗书之泽传之不衰所以融一家之和气陶一门之太平葢不容以目前论也余相与讲于此非一日矣子以混试东归访余于册府之间语及学校慨然欲以自修者为教宗族之务其用心仁矣然或者犹病世俗訾之也嗟夫世有真学者则将嘉慕弗暇况敢訾之乎葢士尚志尔卓然不与世俗同流一乡非之而不顾此其见必有出于一乡者矣举世非之而不顾此其见必有出于一世者矣天地之理生生而无穷学者之学进进而不已譬之种焉耕播耘耔必有敛也譬之炊焉淘淅蒸餴必有熟也余昔师克斋陈先生曰士用力于学低头读书不必问外未有三十年而不大显者余记此语因验之克斋之学果见其身受简求之诏禄亦及之而弗屑就子孙科第相踵晩燕迎养之荣当代钜卿争师致之未艾也吁克斋不必问外之训至是验矣然所谓大显云者犹吾夫子学也禄在其中之意非必数数然责报于天也余故并及之书以为竒父告坚子之志行于子之事父兄信之矣
　　赠张君序
　　世道未尝狭也修为在我知不知在人曽参杀人不疑盗金其诸未定之天欤张君才美余识之欺心之事其忍为之诸公信之之确相率而偿金世岂真罕知已哉余灾患之余爱莫能助姑书此告之愿益以天理自信吁而今而后知不特古有直不疑矣
　　题跋
　　题圣宋蒙求后
　　一代之兴必有一代之史其书愈多而读之者愈不能徧于是读史有捷径曰史类曰史抄其便于成童之习则曰诸史蒙求然作此书者多矣往往皆歴代事未有及于先朝之典故皆以事杂举未能循其世纪之年月夫祖宗之玉编瑶帙藏在秘府世固鲜得而见之若夫国史之防要名臣之言行与夫长编系年之类皆班班乎可考葢无往而非可观之训然窃慨夫藏书之家未必观无书可藏者不及观防而学之者又未容以骤观至于士习之专意举业者又不过掇拾事类以便搜阅而已往往人自编之不复以传他人一时纂之不足以告来者吁此圣宋蒙求之所以作也作之者谁建之南浦徐子复也观其事类则自建隆而熙宁年而次之类而偶之聨而韵之章必两聨每聨必备颠末其为帙也凡六葢祖宗全盛时事也继是而后未及类而子复逝矣厥子某善继先志仆仆逺来衔诸袖而出之请题其左余不获辞一再观之嘉其志而屡叹之我先朝之人物名氏其所着之言行详略各因其事章分句列而事亦载诸其下其视饱食终日无所用心为如何学者茍未暇读长编能求此读之犹愈于已是岂可以蒙求为童习之书而忽之哉不然泛泛悠悠望洋传记困蒙而吝童习而荒有书不如无书虽多亦奚以为
　　题倪仲山讷斋
　　天地之道黙用于不言之表人为天地立心言固心声之所发然多言数穷不如守中则言不贵多其来久矣万语万中不如一黙黙而识之不言而信存乎徳行此君子所以欲讷于言而敏于行也吾夫子大圣人也常曰予欲无言子贡以言求圣人者也至诘之曰子如不言小子何述圣人答以天何言哉四时行焉百物生焉警悟所及宜有超诣异时文章之闻性与天道之不可闻赐其告徃知来矣夫然赐亦自知之审终未脱口耳者也在四科则列于言语而视顔闵之徳行殆局于知二而卒莫造乎知十之地也予友倪仲山学通诸经至于方枝隂阳之书靡不淹贯亦可谓能言之士也每见其气逸辞壮澜翻不倦甚不凡矣且其家世善学得诸象山陆先生之敎其祖伯珍迎先生于山之阳以开讲席先生既书愈髙字扁其读书之室又别为之书讷斋字余益知先生之进伯珍于道者矣葢造道无止法髙必愈髙而不容于仅足悟道无显言而讷之一字葢当心领意防可以自喻而不可以语人如是则其钻仰也顔子之如愚其毅也曽子之曰唯矣余生晚学后不获叩讷斋之所闻而独幸仲山能告以命名之本末也连荷贻书及今数相防谆谆然俾发其所以讷之义退惟荒谫于性本愚于言本拙何足以窥其槩抑闻先儒之告人有即其行实而称之者有就其欠阙而补之者无往而非进人于善也讷斋宻迩象山之宫而又登门为最先其闻道也必真的讷之一字其殆即实而称之者欤今仲山又以易名斋当知易之大至简至易必黙而识之防不言之易而勿流于口耳之归守不易之易勿胶于事物之变则一讷之妙天地之静生生之易矣仲山其慎思之笃行之
　　题余岂濳所藏杨补之梅
　　此花在羣品有众美萃其洁净似易其正葩似诗其屈曲枝干似盘诰其节似礼其乐似乐其谨严似春秋葢花之有文实者也画工勘破其魂骨而后笔法能意足意足而后不求顔色似矣观者当自得之某观兰戱题之后又赏此巻而为之书
　　题魁星醮疏
　　暗里防头既已显灵于昔日梦中糊眼岂无觊望于今秋况大魁星铨次名衔而福善主权衡造化爰携短疏泛集同盟即秘宇以薫修冀休祥之至止大书姓字何殊千佛之名髙压英贤首占万人之选
　　题誎藁后
　　自昔和戎权在我而不在彼则可借此为羁縻之术否则置守备于度外一切听命于敌误国之祸当不待智者而后知简穆公有言责谏藁谆复其辞婉其义正愚也益有感于斯
　　跋朱文公秋夜叹
　　晦庵先生秋夜叹之叹与感兴篇之感异辞同防神仙之事固诞而翛然物外意则几矣吾志于道姑去彼取此不役役而驰不闷闷而移灵台太虚风清月白至诚不息初何辛苦过化存神不落形体孰为河汉孰为幽人孰为苍山之云易曰幽人贞吉中不自乱也吁知此则知先生之晤叹所以沓致辞于幽人者其防明甚
　　跋刘状元集后
　　公读书之清风峡岩窦幽閴非人间世真与胷次丘壑相料理曩者赵公不遏为临江太守过其地喜其心目开明于峡之隂筑宫以祠公星移物换之后乃孙定海少僊汝瀁将辟旧址増饰之慨公之文散落讹驳订正重刻请识其后愚惟念往尝渉峡吊公于公之文惟知王邑士马达州温宿松序跋而已葢未知玉山汪先生已为公吐气久矣一日防汪君朝仪伯羽谂其曽大父国器从玉山游者也手抄斯集先生亲笔所跋一旦啓秘得之喜而忘其僣嗟乎文特士之细耳善论士者取其大而畧其细士别三日刮目相待况少壮之相去渠可以一时论公之所志亦非温饱方其试艺三舍角售寸长诚不免乎才气之累迨夫名与时显学随年进驰竞之情遣公非西昆时矣今观性仁一赋既有见动静之指又以叹二典光华尽万物而不足报其他著述卓乎自有见趣至若念祖箴水庙等作又皆阐正义以正人心粤自少孤事祖母生则择地以便养死则解官以终丧信史笔之自我作古异时授徒有塾赈歉有廪济旱有陂至今里曰义荣之里使人犹为之激昂愚尝叹夫汉之大儒著书立言伟矣甘心为美新语公浩然刚大发于石井聨句有曰润如周孔教清比夷齐节我欲断防佞汲此洗剑血壮哉是诗有为而发玉山服其高义至行称其不至失身匪人良以此欤昔苏文忠公精忠大节词咏善谑或者病之是欲小害大得乎世人谓士工于文雕肝琢肾鲜以寿终故王杨卢骆俱不得其死吁此非文之罪也徒文无实生死何加损焉公好学亦顔之徒顔可死而有不死者存愚于是益信玉山之许予非以文论学者当知刘之集为此邦重汪之跋为此集重伯羽出此跋者也少僊传此集者也斯文于是不朽诗曰髙山仰止景行行止振此峡之清风企玉山之君子愿相与勉之
　　跋髙特进手书孝经
　　孩提而知爱既长而知敬人之良知良能也特进髙公于其教子弄孙之时手书孝经以遗之宜矣公之诸曽孙独以此寳藏之则夫战战兢兢于曾子五遂之敬愿相与以此共勉庻不失同盟相切磋之意云
　　跋俞慵庵诗集
　　慵庵诗大槩古淡有感发意汤晦静题之悉矣余乡曲晩学读其诗敬其人友其诸孙而审其生平之素故知庵以慵名有安乐窝之风相羊乎榆山烟松露菊间幽然柴桑栗里气象韩昌黎谓和平之音澹泊慵庵有之矣然则慵庵岂真慵哉慵于外而不慵于心慵于蹋市朝软红尘而不慵于登臯临流之清唫慵于役声利絷形神而不慵于手诗书以玉其子孙呜呼斯其所见诸老之典刑翁姓俞名櫰字鼎臣世居信之干封云
　　跋张君双瑞堂记
　　张君先辈贤士也家有双瑞堂一日见访出示图绘诸名士品题悉矣且索赘语余荒拙不足以发之虽然物之瑞其应在人人之瑞其重在已故瑞莫瑞于玉君子之于玉而比徳焉徳取其足已本无待于外之求君有是瑞而为是图又有是名什而发之复谦谦然礼下于人若有求所未尽者君何为是赘哉夫瑞已发于君之家不贵彰而贵隠今其奠堂皇而居之藏修琢磨韬光待贾勿驰于外勿惰于内异时才足以瑞世文足以瑞朝廷天爵修而人爵从之矣如是则在已者重物听命而自应一草木之瑞子今其秘诸
　　跋黄伯冈西山问答
　　南浦黄伯冈笃学士也一日来访出其所与西山先生问答读之怆然因得窥其讲明践履之正葢非口耳之学也且不余鄙请赘言之窃闻人生天地间以形气之身莫不受天地之中人心以气言道心以理言中则不偏不倚无过不及之总名也尧舜相传之道乆执其中而已舜之传禹则有危微精一之论危者气之易动者也防者理之难明者也精一则真体实践决择于人与道之间守道而不变主宰之有其中也子思子得一贯之传于曾子以中庸着之篇子朱子序发之葢得尧舜夫子心学之真的使人知问学工夫全在精一千古犹一日也今观中庸自博学至明辨皆致知之事自四者总防于笃行之一语又力行之不容已知之精而行之一也昔侍先生屡语及此愚尝曰在书为精一在中庸为知行在鲁论为知及仁守皆天地所与之中全而归之先生首肯故喟叹书此幸相与勉进云
　　跋赵忠果公死节録
　　士大夫常时豢养富贵及变则顾影自惜乌知有君子哉卿相以阿容稔乱多至失节忘耻司马温公谓其曾犬马之不如而惓惓于沉抑下僚死节者之事读之每为沾襟夫自一命以上事无常变死生以之分内事也然舍生取义未必无可生之道求生害仁生亦不容于戴履间矣今以唐之县令考之薛景仙为陈仓令死守杀贼而克扶风勇于死而未必死者也令狐潮以雍丘县从叛至于陈力而不悔张睢阳斥之以不识人伦尚奚以偷生为哉彼均之为令也均之为生也天地鬼神之临乎前逆顺各以类应功罪之着又焉可诬靖康之事滂涕何已忠果赵侯以天胄试永丰横身卫民血战以毙其亦不幸而不得为景仙尔彼狐潮匪人闻公之风则不翅鼎镬之及今邑人庙之朝家旌之信史亦以表异之后且克昌益大未艾侯亦何死之有伊川先生曰自古杀身成仁只成就一个是字忠果之谓乎
　　跋日者丘赋庵所携旧序
　　吾儒志于道义而功业次之若富贵则不足道夫子曰不义而富且贵于我如浮云葢以知天命而有三畏故又曰富贵在天君子敬而无失是岂世俗之所谓命术士奚啻百千若丘赋庵者独未多见往来二十年无一语不酬由其善人伦之鉴每每自心上起前乎庚辰以富贵傥来者相告余未免俗为缪悠谈后乎壬辰乃叨首唱出于望表余惧焉今又十二年忧患之余学不加进深惧无以报上其不堕于世俗者几希姑省前缪相与蔬饭而为之书
　　跋黄志仁字説
　　静春刘先生字其孙婿黄君曰志仁葢爱之以徳也观其丁宁反复谆谆告教无非警策实地读之为竦夫人得天地生物之心为心而谓之仁在心为志志者趋向期必之谓也仁人心也本心之全徳非外来也茍志于仁必至于此故曰士尚志志于仁而已仁之实事亲是也谨曾子之五遂死而后已可也吾夫子自志学至从心所欲不逾矩无一日而非学无一日而非志也无一日而非志无一日而非仁也孟子曰学问之道无他求其放心而已矣静春于字説之终指之以敬而无失止堂以仲弓敬恕望之亦曰敬则収其心而不放余于黄兄亦曰复其本心之全云
　　防王君昭所携厚徳説
　　里有王君昭纯实士也笃学固穷家有三丧未举再言之泣下数行闻者为恸武冈纠曹周兄为厚徳説送之葢将诏襟谊之士而赒其葬也虽然余闻之语曰慎终追逺民徳归厚矣为人子孙惟送死可以当大事是必称家之有无随吾力以毕襄奉慎终之道如此而已祭祀时思怛然于雨濡霜降之日追逺一念与生俱生何有已时此所谓徳之厚吾有此身寸肤以上皆亲所自出亲丧未举不解衣不交睫不皇宁于食息之顷贫则自卖身以给佣役又从而自提畚自荷锸殚劳而掩其亲虽悬棺而窆何害其为徳之厚虽然是厚徳也得之于天我所自得求之在我劳苦而捐躯隂亦有以相之者燕为衔墓鸦为衔纸虎为杀触松之兽物且助徳况于人乎孝动天地感鬼神云天高谊之士世未尝无人人皆有恻隠之心防邻救灾赒丧赙葬闾里族党可以实感不可以文欺丧家之子不顾死亡期了大事何患无应之者否则悠悠嵗月食稻衣锦以等闲视之石崖麦舟觊一二于千百则是求之于人者厚我之徳已薄岂亲之所望于我哉余生长贫苦自防而丧母与诸弟侍先翁荷畚锸仅仅纳棺于浅土中近年才以石掩之余之家贫自若甫得小垒侍养继亲旋以罪逆其治葬也必躬必亲与佣夫共饮食寝处随宜而了大事兹痛祥子执厚徳説来求余赘语余方有祀事迟迟旬浃而握笔未遑子颇见讶吁余以是知子今痛心之切
　　説
</div>
    <div class="pagination">
<a href="楳埜集_page5.html">上一页</a><a href="楳埜集.html">1</a><a href="楳埜集_page2.html">2</a><a href="楳埜集_page3.html">3</a><a href="楳埜集_page4.html">4</a><a href="楳埜集_page5.html">5</a><span class="current-page">6</span><a href="楳埜集_page7.html">7</a><a href="楳埜集_page8.html">8</a><a href="楳埜集_page9.html">9</a><a href="楳埜集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
