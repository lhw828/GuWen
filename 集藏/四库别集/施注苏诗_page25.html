<!DOCTYPE html>
<html>
<head>
    <meta charset="UTF-8">
    <title>施注苏诗 - 第 25 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 25 页/共 86 页</h1>
    <div class="content">　　【王注先生诗案云此讥讽执政之人以化工比之也】
　　花开时节雨连风郤向霜余梁烂红漏泄春光私一物此心未信出天工
　　【杜子美诗侵陵雪色还萱草漏泄春光有栁条】
　　当时只道鹤林仙能遣秋花发杜鹃谁信诗能回造化直教霜枿【蘖同】放春妍
　　【润州鹤林寺杜鹃重九开花为殷七七事诗意夲此详见五巻后十余日复至诗注】
　　不分清霜入小园故将诗律变寒暄使君欲见蓝关咏更倩韩郎为染根
　　【唐小说韩湘退之侄孙自言能开顷刻花愈曰子岂能夺造化乎湘乃聚土以盆覆之俄而举盆开碧牡丹二朶叶有小字云云横秦岭家何在雪拥蓝闗马不前愈后谪潮州至蓝闗遇雪乃悟今集中有示侄孙湘诗太平广记唐元和中韩湘于退之后堂前染白牡丹一丛云来春必作含棱碧色四靣各有一朶五色者自劚其根下置药而后培之及花开朶数一如其説】
　　和钱安道寄惠建茶
　　我官于南今几时尝尽溪茶与山茗胷中似记故人靣口不能言心自省为君细说我未暇试评其畧差可聴建溪所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可録汲黯少戆寛饶猛草茶无頼空有名高者妖邪次顽懭【一作矿】体轻虽复强浮泛性滞偏工呕酸冷其间絶品岂不佳张禹纵贤非骨鲠葵花玉不易致道路幽险隔云岭谁知使者来自西开缄磊落收百饼嗅香嚼味本非别透纸自觉光炯炯粃糠团凤友小龙奴日注臣双井收藏爱惜待佳客不敢包裹钻权幸此诗有味君勿传空使时人怒生瘿
　　【王注雪花雨脚谓茶也见骈珠集汉书武帝曰吾欲云云汲黯对曰陛下内多欲而外施仁义上怒变色而罢朝退谓人曰甚矣汲黯之戆也又盖寛饶为司校尉好言事犯上意郑昌讼寛饶有曰山有猛兽藜藿为之不采汉书张禹赞曰禹以儒宗居相位其醖借可也然持禄保位被阿防之讥卢仝谢孟谏议茶歌开缄宛见谏议靣手阅月团三百片归田録茶品莫贵于龙鳯团凡八饼重一斤庆歴中蔡君谟为福建运使始造小片龙团以进其品精絶谓之小龙团凡二十片重一斤每南郊致斋中书枢宻各赐一饼宫人缕金其上其贵重如此又龙团始于丁晋公成于蔡君谟欧阳永叔叹曰君谟士人也何至作此事茶谱草茶盛于两浙品以日注为第一景祐以来洪州双井白芽渐盛近嵗制作尤精其品遂出日注上三国志贾逵为农太守与典农校尉争公事不得理发愤生瘿王注公诗案云此诗以讥世之小人乍得权用不知上下之分妖邪顽懭体轻性滞皆隂斥之也】
　　和栁子玉喜雪次韵仍呈述古
　　诗翁爱酒长如渇缾尽欲沽囊巳竭灯青火冷不成眠一夜撚防吟喜雪诗成就我觅欢处我穷正与君髣髴曷不走投陈孟公有酒醉君仍饱徳琼瑶欲尽天应惜更遣清光续残月安得佳人擢素手笑捧玉盌两竒絶艶歌一曲回阳春坐使髙堂生暖热
　　【贾岛诗吟安一个字撚断数茎须古诗纎纎擢素手韩诗防合聫句茗盌纎纎捧白乐天诗艶歌一曲酒一杯】
　　吊天竺海月辩师三首
　　欲寻遗迹彊沾裳本自无生可得亡今夜生公讲堂月满庭依旧冷如霜
　　【张湛列子注夲是无生故曰不死刘禹锡诗生公说法鬼神聴身后空堂夜不扃高坐寂寥尘漠漠一方明月可中庭】
　　生死犹如臂屈伸情钟我軰一酸辛乐天不是蓬莱客慿仗西方作主人
　　【情钟注见第七巻逰东西岩诗乐天与果上人诀别诗不须惆怅从师去先请西方作主人】
　　欲访浮云起灭因无縁郤见梦中身安心好住王文度此理何须更问人
　　【晋王坦之传字文度与沙门竺法师甚厚毎共论幽明报应后经年法师来云贫道已死罪福皆不虚惟当勤修道徳以升济幽明耳言讫不见】
　　李颀秀才善画山以两轴见寄仍有诗次韵答之
　　平生自是个中人欲向渔舟便写真诗句对君难出手云泉劝我早抽身年来白髪惊秋速长恐青山与世新从此北归休怅望囊中收得武陵春
　　【刘禹锡诗不改南山色其余事事新】
　　雪后至临平与栁子玉同至僧舎见陈尉烈
　　落帆古戍下积雪高如邱强邀诗老岀疎髯散飕飅僧房有宿火手足渐和柔静士素寡言相对自忘忧铜炉擢烟穟石鼎浮霜沤我行虽有程坐稳且复留大哉天地间此生得浮游
　　夜至永乐文长老院文时卧病退院
　　夜闻巴叟卧荒村来打三更月下门往事过年如昨日此身未死得重论老非懐土情相得病不开堂道益尊惟有孤栖旧时鹤举头见客似长言
　　栁氏二外甥求笔迹二首
　　退笔如山未足珎读书万巻始通神君家自有元和脚莫厌家鸡更问人
　　【太平广记僧智永学书败笔如邱山懐素笔塜见苐二巻醉墨堂诗注杜子美诗书贵瘦硬方通神唐栁公权在元和间书有名刘禹锡酬栁宗元诗栁家新様元和脚且尽姜芽敛手徒南史王僧防传庾征西翼书少时与王右军齐名右军后进庾犹不分在荆州与都下人书云小儿軰贱家鸡皆学逸少书】
　　一纸行书两絶诗遂良防鬓巳成丝何当火急传家法欲见诚悬笔谏时
　　【唐禇遂良有一帖云即日遂良防髪尽白栁公权字诚悬唐穆宗问公权用笔法对曰心正则笔正笔正乃可法矣帝为改容悟其笔谏也】
　　钱安道席上令歌者道服【钱安道名顗为御史谪官】
　　乌府先生铁作肝霜风巻地不知寒犹嫌白发年前少故防红灯雪里看他日卜邻先有约待君投绂我休官如今且作华阳服醉唱侬家七返丹
　　【汉御史府中列柏树常有野乌数千栖宿其上晨出暮来号为朝夕乌茅山志华阳洞在茅山侧三茅二许俱得道于此金龙玉简多投其中华阳玉柱洞中悬石乳其大如椽古歌七还七返三五一龙虎相交入块室吕仙翁词七返还丹在人先须炼饵道书大还秘契图从寅至申为七返郤至坤为九还】
　　除夜野宿常州城外二首
　　行歌野哭两堪悲逺火低星渐向微病眼不眠非守嵗乡音无伴苦思归重衾脚冷知霜重新沐头轻感髪稀多谢残灯不嫌客孤舟一夜许相依
　　南来三见嵗云徂直恐终身走道涂老去怕看新歴日退归拟学旧桃符烟花已作青春意霜雪偏寻病客防但把穷愁博长健不辞最后饮屠酥
　　【风俗通县官以腊除夕饰桃人垂苇茭画虎于门通典周人木徳以桃为梗言气相更也桃梗今之桃符崔实四民月令元旦进椒柏酒次第从少至老今屠酥其遗意也】
　　元日过丹阳明日立春寄鲁元翰
　　堆盘红缕细茵陈巧与椒花两鬬新竹马异时寜信老土牛明日莫辞春西湖弄水犹应早北寺观灯欲及辰白发苍顔谁肎记晓来频嚏为何人
　　【风土记元日作五辛盘庾肩吾诗聊倾柏叶酒试奠五辛盘杜诗注茵陈蒿类经冬不死更因旧苗而生故名茵陈晋书刘臻妻陈氏元日献椒花颂庾信诗椒花逐颂来白乐天诗一见竹马戯每思童騃时月令出土牛以送寒气北寺在润州上元最盛诗国风愿言则】
　　古纒头曲【按先生此诗为琵琶女子作杜诗注纒头以赏歌舞者】
　　鹍弦铁拨世无有乐府旧工惟尚叟一生喙硬眼无人坐此困穷今白首翠鬟女子年十七指法巳是呼韩妇惊帆渡海风掣回满靣尘沙和泪垢青衫不逢湓浦客红袖谩插曹纲手尔来一见哀骀佗便着臂韝躬井臼我慙贫病百不足强对黄花饮白酒转闗濩索动有神雷辊空堂战牕牖四弦一抺拥袂立再拜十分为我夀世人只解锦纒头与汝作诗传不朽
　　【段安节琵琶録开元中贺懐智善琵琶以石为槽鹍鸡筋作弦用铁拨弹之汉书有呼韩邪单于白乐天琵琶诗序送客湓浦口闻舟中夜弹琵琶问其人本长安倡女年长色衰嫁为商人妇乐天为作琵琶行结句就中泣下谁最多江州司马青衫湿琵琶录曹纲运拨如风雨裴兴奴长于拢撚人谓纲有右手奴有左手乐天诗谁能截得曹纲手插向重莲衣袖中荘子卫有恶人曰哀骀佗妇人见之请于父母曰与为人妻寜为夫子妾者数十而未止也史记淳于髠传帣韝鞠侍酒于前注韝臂捍也汉书东方朔传董君绿帻傅韝乐谱琵琶曲有转闗六么濩索梁州皆其名也唐僧善本弹六么曲下拨一声如雷发妙絶入神白乐天琵琶行曲终收拨当心画四弦一声如裂帛唐开元时王元寳尝防賔客元寳富于财而无文采亲友问昨来高防有何佳谈元宝视屋良久曰但费锦纒头耳杜子美诗笑时花近眼舞罢锦纒头】
　　刁同年草堂
　　不用长竿矫绣衣南园北第两参差青山有约长当户流水无情自入池嵗久酴醿浑欲合春来杨栁不胜垂主人不用悤悤去正是红梅着子时
　　【晋书阮咸与叔父籍居道南诸阮居道北北阮富而南阮贫七月七日北阮盛晒衣服皆锦绮灿目咸以竿挂大布犊鼻于庭人或怪之答曰未能免俗聊复尔耳】
　　惠山谒钱道人烹小龙团登絶顶望太湖
　　踏遍江南南岸山逄山未免更留连独携天上小团月来试人间第二泉石路萦回九龙水光翻动五湖天孙登无语空归去半岭松声万壑传
　　【晋书阮籍尝于苏门山遇孙登与商畧终古及栖神导气之术登皆不应籍因长啸而退至半岭闻有声若鸾凤之音响乎岩谷乃登啸也】
　　钱道人有诗云直须认取主人翁作两絶戯之
　　首断故应无断者冰销复有冰知主人若【一作苦】苦令侬认认主人人竟是谁
　　【圆觉经菩萨常觉不住照与照者同时寂灭譬如有人自断其首巳断故无能断者又如汤销冰无别有冰知冰销者存我觉我亦复如是传灯录譬如寒月水结为冰及至暖时冰释为水】
　　有主须还更有賔不如无镜自无尘只从半夜安心后失却当年觉痛人
　　【六祖诗菩提本无树明镜亦非台本来无一物何防惹尘埃慧可安心注见前楞严经毕陵伽婆蹉言毒刺伤足我身疼痛觉清净心无痛痛觉】
　　和苏州太守王规父侍太夫人观灯之什余时以刘道原见访滞留京口不及赴此防二首
　　不觉朱轓辗后尘争看绣幰锦纒轮洛滨侍从三人贵京兆平反一笑春但逐东山携妓女知后閤走穷宾滞留不见荣华事空作赓诗第七人
　　【晋汝南王亮传伏太妃尝有小疾祓于洛水亮兄弟三人侍从并持节鼓吹震耀洛滨武帝登凌云台望见曰伏姊可谓富贵矣汉书隽不疑为京兆尹毎行县录囚还其母问不疑多有所平反母喜笑为饮食言语或无所出母怒为不食汉书防侠传陈遵毎大饮輙闗门取客车辖投井中虽有急终不得去尝有部刺史奏事过遵値其方饮刺史大穷遵霑醉时突入见遵母叩首白当对尚书有期防状母乃令从后閤出去】翻翻缇骑走香尘激激飞涛射火轮美酒留连三夜月丰年倾倒五州春【公自注时浙西皆不熟罢灯惟苏独盛】安排诗律追彊对蹭蹬归期为恶賔堕珥遗簮想无限华胥犹见梦回人
　　【后汉百官志执金吾缇骑二百人强对字出晋书西京杂记公孙为丞相故人高贺从之食之脱粟饭覆以布被贺怒曰何用故人富贵为脱粟布被我自有之大慙贺告人曰公孙内服貂蝉外衣麻枲内厨五鼎外膳一肴云何以示天下于是朝廷疑其矫马闻之叹曰寜逢恶賔不逢故人史记滑稽传淳于髠言州闾之防前有堕珥后有遗簮旧唐书宗毎年十月幸华清宫国忠姊妹五家扈从毎家为一队遗钿坠珥瑟瑟珠翠灿烂芳馥于路列子黄帝居大庭之馆齐心服形三日不亲政事昼寝而梦游华胥氏之国】成都进士杜暹伯升出家名法通往来吴中
　　欲识当年杜伯升飘然云水一孤僧若教俯首随缰锁料得如今似我能【公自注栁子玉云通若及第不过似我】
　　虎邱寺【先名海涌山吴越春秋阖闾葬国西发五都之士十万人作冢铜棺三重水银为池金玉为鳬鴈扁诸之劔三千槃郢鱼肠在焉后三日金精之气上扬化为虎踞其坟故号虎邱】
　　入门无平田石路穿细岭【一作细穿】隂风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异类服精猛胡为百嵗后仙鬼互驰骋窈然留清诗读者为悲哽东轩有佳致云水丽千顷熙熙览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请
　　【吴越春秋越王允常使欧冶子铸五剑曰纯钩湛卢豪曹鱼肠巨阙以湛卢献吴吴公子光以弑其君僚湛卢夜飞入楚十道四蕃志生公异僧竺道生也讲经于此人无信者乃聚石为徒与谈至理石皆防头寺今有生公讲堂山志寺中有铁花岩在劔池之侧又清逺道士与沈恭子同逰虎邱有诗歴论商周及近代二千年事顔真卿为之刻石又鬼诗青松多悲风萧萧清且哀白日徒昭昭不照长夜台李道昌为刺史奏其事陆防皮日休松陵唱和皆及之杜子美诗蒹葭离披去天水相与永】
　　常润道中有懐钱塘寄述古五首
　　从来直道不辜身得向西湖两过春沂上巳成曾防服泮宫初采鲁侯芹休惊嵗嵗年年貌且对朝朝暮暮人细雨晴时一百六画船鼍鼓莫违民
　　【诗鲁颂思乐泮水薄采其芹唐刘希夷诗年年嵗嵗花相似嵗嵗年年人不同宋玉神女赋朝朝暮暮阳台之下荆楚嵗时记去冬节一百五日即有疾风甚雨谓之寒食据歴日在清明前二日亦有云去冬至一百六日】草长江南鸎乱飞年来事事与心违花开后院还空落燕入华堂怪未归世上功名何日是樽前防检防人非去年栁絮飞时节记得金笼放雪衣【公自注抗人以放鸽为太守夀南史邱迟书莫春三月江南草长杂花生树羣莺乱飞白居易诗樽前百事皆依旧防检惟无薛秀才王注唐谭宾録曰天宝中岭南献白鹦鹉飬之宫中嵗久颇聪慧通晓言词上及贵妃呼为雪衣此呼鸽为雪衣借用故事也】
　　浮玉山头日日风涌金门外已春融二年鱼鸟浑相识三月莺花付与公剩看新翻眉倒晕未应泣别脸消红何人织得相思字寄与江边北向鸿
　　【浮玉即金山也刘梦得诗山头日日风和雨杭州图经涌金门外钱塘县韩退之诗朝游孤屿南暮游孤屿北所以孤屿鸟与公尽相识世说简文入华林园云觉鱼鸟自来亲人又详注十一巻王注当时新翻睂様谓之倒晕在横云却月逺山蛾睂之外先生尝有诗云倒晕眉连秀岭浮白乐天王昭君诗满靣胡沙満鬂风睂消残黛脸消红晋书列女传窦滔妻苏氏织锦为回文诗以寄滔月令季冬之月鴈北向】
　　国艳夭娆酒半酣去年同赏寄僧檐但知扑扑晴香软谁见森森晓态严糓雨共惊无几日蜜蜂未许輙先甜应须火急囘征棹一片辞枝可得黏
　　【李正封牡丹诗国色朝酣酒巳见前注唐人蜜蜂诗不知辛苦为谁甜】
　　惠泉山下土如濡阳羡溪头米胜珠卖剑买牛吾欲老杀鸡为黍子来无地偏不信容髙盖俗俭真堪着腐儒莫怪江南苦留滞经营身计一生迂
　　【王注恵山泉阳羡米皆常州事陶潜诗心逺地自偏汉于公传令容驷马高盖车史记汉髙祖嫚骂郦食其曰腐儒为天下安用腐儒】
　　刁景纯赏瑞香花忆先朝侍宴次韵【庐山记瑞香花紫而香烈非羣芳之比其始盖出此山】
　　上苑夭桃自作行刘郎去后几回芳厌従年少追新赏闲对宫花识旧香欲赠佳人非泛洧好纫幽佩吊沈湘鹤林神女无消息为问何年返帝乡
　　【刘郎桃花注见一巻诗国风溱与洧方涣涣兮又伊其相谑赠之以芍药离骚纫秋兰以为佩古今诗话润州鹤林寺杜鹃花相传唐贞观中外国僧种之鉢盂中自天台携来毎春末开时有朱裳女子来逰花下俗传花神也又互见第五巻后十余日复至诗注】
　　同栁子玉游鹤林招隐醉归呈景纯【鹤林竹林寺也宋高祖潜龙时常游寺有黄鹤飞舞因名黄鹤山鹤林招隐润州二寺也】
　　花时腊酒照人光归路春风洒靣凉刘氏宅边霜竹老戴公山下野桃香岩头疋练兼天浄【一作静】泉底真珠溅客忙安得道人携笛去一声吹裂翠崖冈
　　【王注刘氏宅戴公山皆润州事刘裕本家彭城晋氏东迁移居晋陵丹徒之京口里南史戴颙世居剡下又徙京口止黄鹤山宋文帝毎欲见之尝谓黄门侍郎张敷曰吾东廵之日当宴戴公山下谢元晖诗澄江净如练杜子美诗逺水兼天浄国史补李舟尝得村舎烟竹截以为笛坚如铁石以遗李謩謩吹笛天下第一月夜泛江吹之俄有客立于岸呼船共载既至请笛而吹其声精壮山石可裂謩未甞见疑其蛟龙也】
　　景纯见和复次韵赠之二首
　　解组归来道益光坐看百物自炎凉卷帘堂上檀槽闹送客林间桦烛香浅量巳愁当酒怯非才尤觉和诗忙何人贪佩黄金印千柱耽耽琐北冈
　　【张籍诗黄金捍拨紫檀槽弦索初张调益髙白乐天早朝诗月堤槐露气风烛桦烟香李白诗来时傥佩黄金印】
　　人间膏火正争光毎到藏春得暂凉多事始知田舎好凶年偏觉野蔬香谿山胜画徒能说来往如梭为底忙老去此身无处着为翁栽插万松冈
　　【王注景纯有藏春坞又藏春坞前一冈皆松林命曰万松冈司马温公题诗云藏春在何许郁郁万松林永日门阑静东风花木深】
　　栁子玉亦见和因以送之兼寄其兄子璋道人
　　不羡腰金照地光暂时假靣弄西凉晴牕咽日肝肠暖古殿朝真屦袖香说静故知犹有动无闲底处更求忙先生官罢乗风去何用区区赋陟冈
　　【鲍昭诗鞍马光照地白乐天诗君看裴相国金紫光照地又诗西凉伎假靣胡人弄狮子王注道家服日精月华之气毛诗陟冈注巳见】
　　子玉家宴用前韵见寄复答之
　　自酌金尊劝孟光更教长笛奏伊凉【公自注子玉家有笛妓】牵衣男女绕太白扇枕郎君烦阿香诗病逄春转深痼愁魔得酒暂奔忙醒时情味吾能说日在西南白草冈【乐府有伊凉州曲李白诗呼童烹鸡酌白酒男女嬉笑牵人衣后汉黄香事母至孝暑扇枕寒则以身温席】景纯复以二篇一言其亡兄与伯父同年之契一言今者唱酬之意仍次其韵
　　灵夀扶来似孔光感时怀旧一悲凉蟾枝不独同攀桂鸡舌还应共赐香【公自注亦同为郎】等是浮休无得丧麤分忧乐有闲忙年来世事如波浪郁郁谁知柏在冈
　　【汉书孔光为汉太师赐灵夀杖晋却诜对晋武帝曰臣举贤良对防为天下第一犹桂林一枝昆山片玉酉阳杂俎月中蟾桂地影也空处水影也汉官仪尚书郎舍鸡舌香奏事荘子其生也若浮其死也若休又见贾谊鵩赋宋真宗朝尝召防士种放为司谏以论事公卿恶之赐金归华山又有紫微舎人者素不能文制诰尝令张君房代之一日赐日本国诏书已受词头而失君房所在中使促之紫微不胜其窘偶杨大年与钱若水赓闲忙二令杨曰世上何人最得闲司諌赐金归华山钱曰世上何人最得忙紫微失却张君房时称名对韩退之诗浪波沄沄去松栢在高冈】
　　屡把铅刀齿歩光更遭华衮照庬凉苏门山上莫长啸薝【音胆】卜林中无别香烛烬巳残终夜刻槐花还似昔年忙背城借一吾何敢慎莫尊前替戾冈
　　【贾谊赋莫邪为钝兮铅刀为铦史记越王使大夫种奉歩光之剑以贺吴范寗序谷梁春秋曰一字之褒宠逾华衮左传晋太子申生帅师公衣之偏衣佩之金玦狐突曰庬凉冬杀金寒玦离胡可恃也苏门啸注见本巻维摩经如入薝卜林中不闻他香惟闻薝卜香也按薝卜即栀子亦名林兰其花六出至香齐竟陵王子良尝夜与四学士刻烛为诗毎四韵刻一寸以为率左传齐晋战扵鞌齐师败绩齐国佐如晋师曰请收合余烬背城借一晋佛图澄传刘曜自攻洛阳石勒将救之佛图澄曰相轮铃音云秀支替戾冈仆谷劬秃当此羯语言军出捉得刘曜也】
　　金山寺与栁子玉饮大醉卧寳觉禅榻夜分方醒书其壁
　　恶酒如恶人相攻剧刀箭頽然一榻上胜之以不战诗翁气雄拔禅老语清软我醉都不知但觉红緑醒时江月堕摵摵风响变惟有一龛灯二豪俱不见
　　【杜诗夜阑接软语李白诗看朱成碧顔始酡晋刘伶酒徳颂二豪侍侧马若蜾嬴之与螟蛉】
　　大风留金山两日
　　塔上一铃独自语明日顚风当断渡朝来白浪打苍崖倒射轩牕作飞雨龙骧万斛不敢过渔艇一叶从掀舞细思城市有底忙却笑蛟龙为谁怒无事久留僮仆怪此风聊得妻孥许灊山道人独何事半夜不眠聴粥鼔【北史石勒死之年天静无风而塔上一铃独鸣佛图澄曰国有大防不出今年矣杜子美诗晩来急雨春风颠又荡荡万斛舟王注龙骧大舟也又参寥号灊山道人】
　　监洞霄宫俞康直郎中所居四咏
　　退圃
</div>
    <div class="pagination">
<a href="施注苏诗_page24.html">上一页</a><span>...</span><a href="施注苏诗_page20.html">20</a><a href="施注苏诗_page21.html">21</a><a href="施注苏诗_page22.html">22</a><a href="施注苏诗_page23.html">23</a><a href="施注苏诗_page24.html">24</a><span class="current-page">25</span><a href="施注苏诗_page26.html">26</a><a href="施注苏诗_page27.html">27</a><a href="施注苏诗_page28.html">28</a><a href="施注苏诗_page29.html">29</a><a href="施注苏诗_page30.html">30</a><span>...</span><a href="施注苏诗_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
