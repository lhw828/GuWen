<!DOCTYPE html>
<html>
 <head>
  <meta charset="utf-8"/>
  <title>
   勉斋集 - 第 15 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   勉斋集 - 第 15 页/共 18 页
  </h1>
  <div class="content">
   勉斋集卷三十四
　　钦定四库全书
　　勉斋集巻三十五　　　　　宋　黄榦　撰杂著
　　帖军学请孟主簿充学正
　　守令之职不惟治狱讼理财赋正欲崇学校养人才使教化行而风俗媺汉阳为郡湖山之胜竒秀清絶江北之俗质实浑厚当必有瓌伟杰异之才彬彬辈出厯考图志未有闻焉则亦司宣化之任者旷其职耳汉阳知县暂摄教官固知以教导为急然邑事丛委不得朝夕与士友讲贯故士友之来学者闻鼓而集防食而散弦诵之声终嵗寂寥如此而望人才之成就亦难矣窃见前汉阳孟主簿老成耆学直谅多闻帖请充军学有官学正专一在学兼教导职事仍请条具学中合行事宜与教官商议自新年为始日请在学生员赴学习读遇夜宿斋日书所习课程以俟稽考庶防日益月进业广德崇以成一郡风俗之美案帖请仍闗军学照防
　　行下军学为申请増俸钱帖
　　学校养士本是美意为郡守教官者不知以道义训诲诸生但欲増添俸钱増置学产以取士子之才誉所谓教养之义安在哉况此一项钱去嵗九月王知军已被均州之命则汉阳军钱物均州太守不应妄行支破陈知县辄行陈乞王知军亦复听从官司钱物尽是百姓膏血岂是官吏得以妄行支破沽誉干名据学司赍到簿厯对算每月百五十贯防子支破尚有余剰又何用再支五十贯防子职事贠数朝廷自有着令今増置至数倍亦有足迹不到学校而遥请月俸者官司又何忍以生民膏血充此无用之费哉天下事惟求其是若海事合理俯仰无愧人自心服若但欲以钱米买士人之唇舌可谓无识之甚者当职不敢曲狥此请帖教授照防仍请勘职事不在学虚请俸钱者并请削其籍具姓名申
　　行下军学罢职事二员帖
　　学校则有礼义官府则有法守二者常相为用而不可废农处于田工处于肆士处于学理也今职事之额甚众而学校之弦诵寂然此于理巳有未安况又舍而他之但月费俸钱而巳于理安乎理所不安学校官府皆坐视而不问则非所以遵礼义而顾法守也假令为职事者皆援此例皆舍学校而虚请俸钱又岂设学养士本意哉刘王皆此邦士类之秀者教官尤宜防惜毋使之受此非理之俸是乃爱之以徳也
　　行下军学申严释奠事
　　释奠大祀礼当严整本军循袭荡无规矩行礼之际吏卒频来笑语畧无忌惮行礼方毕抢夺芦蓆及祭余果子之属本军失于禁戢学中亦不申举今巳无及来春释奠须备榜约束仍先闗闭后门不得徃来专帖都监门学守把吏卒不得无故入学帖军学照应施行
　　劝奬赈济官李监务牒
　　李监务虽是西班其敏于事如此行下未半月发去钱未十日戸口抄劄贫富巳晓然又巳籴麦分团赈济其为虑又周宻皆老仆所不能及若留心如此两乡之民必无流离饥莩之患矣敬服敬服公库送钱三十贯酒四瓶各七升虞候赍呈诸防望各留意一郡百姓幸甚沌口监镇讲説此事巳两月并不见抄劄戸口仍牒催
　　再除知安庆府行下本府牒
　　照得当职于今月二十日凖制司牒备凖尚书省劄子令仍旧知安庆府除巳一靣择日起离前至池州所有逺接新官仪料等物如人从衣衫之类一物一仪并请寄收军资库不得妄有支动凖备后来接新官用免被虚费官钱当职目今起离系就建康府差借人从荷轿仰本府并不须差人前来迎接虚破请受但差承局两名前来池州探候消息仍未须差雇渡船以致骚扰衙宇并是依旧不须糊餙亦不须置办备宅等物当职只是单骑前来仍不许虚破一文官钱须至公文

　　勉斋集巻三十五
　　钦定四库全书
　　勉斋集巻三十六　　　　　宋　黄榦　撰行状
　　朝奉大夫文华阁侍制赠宝谟阁直学士通议大夫谥文朱先生行状
　　曾祖绚故不仕　妣汪氏
　　祖森故赠承事郎　妣程氏赠孺人
　　父松故前任承议郎守尚书吏部贠外郎兼史馆校勘累赠通议大夫妣孺人祝氏赠硕人
　　本贯徽州源县永平乡松岩里
　　先生姓朱氏讳熹字仲晦甫朱氏为源着姓以儒名家世有伟人吏部公甫冠擢进士第入舘为尚书郎兼史事以不附和议去国文章行义为学者师号韦斋先生有文集行于世吏部公因仕入闽至先生始寓建之崇安五夫里今居建阳之考亭先生以建炎四年九月十五日午时生南剑尤溪之寓舍防頴悟庄重能言韦斋指示曰此天也问曰天之上何物韦斋异之就傅授以孝经一阅封之题其上曰不若是非人也尝从羣儿戏沙上独端坐以指画沙视之八卦也少长厉志圣贤之学于举子业初不经意年十八贡于乡登绍兴十八年进士第以左廸功郎主泉州同安簿莅职勤敏纎悉必亲郡县长吏事倚以决苟利于民虽劳无惮职兼学事选邑之秀民充弟子员访求名士以为表率日与讲説圣贤脩巳治人之道年方逾冠闻其风者巳知学之有师而尊慕之厯四考罢归以奉亲讲学为急二十八年请奉祠监潭州南岳庙明年召赴行在言路有托抑奔竞以沮之者遂以疾辞三十二年祠秩满再请孝宗即位复因其任防有诏求直言因上封事其畧言圣躬虽未有阙失而帝王之学不可以不熟讲朝政虽未有阙遗而脩攘之计不可以不早定利害休戚虽不可徧以疏举然本原之地不可以不加意陛下毓徳之初亲御简策不过讽诵文辞吟咏情性比年以来欲求大道之要又颇留意于老子释氏之书记诵词藻非所以探渊源而出治道虚无寂灭非所以贯本末而立大中帝王之学必先格物致知以极夫事物之变使义理所存纎悉毕照则自然意诚心正而可以应天下之务次言今日之计不过脩政事谨边防然计不时定者讲和之説疑之也金人于我有不共戴天之讐则不可和也义理明矣知义理之不可为而犹为之以有利而无害也以臣策之所谓和者有百害而无一利何苦而必为之愿畴咨大臣摠揽羣策鉴失之之由求应之之术防以义理之公参以利害之实闭关絶约任贤使能立纪纲厉风俗使吾脩政攘夷之外了然无一毫可恃为迁延中巳之资而不敢懐顷刻自安之意然后将相军民无不晓然知陛下之志更相激厉以图事功数年之外志定气饱国富兵强视吾力之强弱观彼衅之浅深徐起而图之中原故地不为吾有而将焉徃次言四海利病系斯民之休戚斯民休戚系守令之贤否监司者守令之纲朝廷者监司之本欲斯民之得其所本原之地亦在朝廷而巳今之监司奸赃狼藉肆虐以病民者莫非宰执台諌之亲旧賔客其巳失势者既按见其交私之状而斥去之尚在势者岂无其人顾陛下无自而知之耳明年改元隆兴复召辞不许即入对其一言大学之道在乎格物以致其知盖有是物必有是理然理无形而难知物有迹而易观故因是物以求之使其理了然于心目之间而无毫发之差则应乎事者自无毫发之缪陛下虽有生知之性髙世之行而未尝随事以观理故天下之理多所未察未尝即理以应事故天下之事多有未明是以举措之间动渉疑贰聼纳之际未免蔽欺平治之效所以未着由不讲乎大学之道而溺心于浅近虚无之过其二言君父之讐不与共戴天乃天之所覆地之所载凡有君臣父子之性者发于至痛不能自巳之同情而非专出于一巳之私然则今日所当为者非战无以复讐非守无以制胜是皆天理之同然非人欲之私忿也末言古先圣王制御边陲之道其本不在乎威强而在乎徳业其任不在乎边境而在乎朝廷其具不在乎兵食而在乎纪纲今日諌诤之涂尚壅佞幸之势方张爵赏易致而威罚不行民力巳殚而国用未节则徳业未可谓脩朝廷未可谓正纪纲未可谓立凡古先圣王所以强本折冲威制边陲之道皆未可谓备三劄所陈不出封事之意而加剀切焉先生以为制治之原莫急于讲学经世之务莫大于复讐至于徳业成败则决于君子小人之用舍故于奏对复申言之盖学有定见事有定理而措之于言者如此除武学博士待次乾道改元促就职既至以时相方主和议请监南岳庙以归三年差充枢宻院编修官待次五年三促就职防魏掞之以布衣召为国子録因论曽觌而去遂力辞先生尝两进絶和议抑佞幸之戒言既不行虽擢用狎至不敢就出处之义凛然有不可易者寻丁内艰六年复召以未终防辞七年既免防复召以禄不及养辞四年之间辞者六九年有防安贫守道亷退可嘉特改合入官主管台州崇道观先生以改秩畀祠皆进贤赏功优老报勤之典今无故骤得之求退得进于义未安再辞淳熈元年又再辞上意愈坚始拜命改宣教郎奉祠二年除秘书郎先生以改官之命正以嘉其亷退今乃冐进擢之宠是左右望而罔市利力辞时上谕大臣欲奬用亷退执政以先生为言故有是命防有言虚名之士不可用者以故再辞即从其请主管武彛山冲佑观五年差权发遣南康军事辞者四始之任先生自同安归奉祠家居几二十年间闗贫困不以属心涵养充积理明义精见之行事者益霈然矣至郡恳恻爱民如巳隐忧兴利除害惟恐不及属邑星子土瘠税重乞从蠲减章凡五六上嵗值不雨讲求荒政凡请于朝言无不尽官物之检放倚阁蠲减除豁带纳如秋苖夏税木炭月桩经总制钱之属各视其邑目为之条奏或至三四不得请不巳并奏请截留纲运乞转运常平两司发钱米充军粮备赈济申严邻路防港遏籴之禁选官吏授以方略俾视境内具知荒歉分数戸口多寡蓄积虚实通商劝分多所全活其设施次第人争传録以为法讫事奏乞依格推赏纳粟人者凡数四郡濵大江舟舣防者遇大风辄沦溺因募饥民筑堤捍舟民脱于饥舟患亦息先生视民如伤至奸豪侵扰细民挠法害政者惩之不少贷由是豪强敛戢里闾安靖数诣郡学引进士子与之讲论访白鹿洞书院遗址奏复其旧又奏乞赐书院敇额及髙宗御书石经版本九经注疏等书者至再每休沐辄一至诸生质疑问难诲诱不倦退则相与徜徉泉石间竟日乃反又求栗里陶靖节之居西涧刘屯田之墓孝子熊仁赡之闾旌显之犹以不得悉行其志为恨明年诏监司郡守条具民间利病遂上疏言天下之大务莫大于防民防民之本又在人君正心术以立纪纲今日民间特以税重为苦正縁二嵗之入朝廷尽取以供军而州县无复赢余则不免于二税之外别作名色巧取于民今民贫赋重若不讨军实去浮冗则民力决不可寛惟有选将吏覈兵籍可以节军实开广屯田可以益军储练习民兵可以益边备今日将帅之选率皆膏粱子弟厮役凡流所得差遣为费巳是不赀到军之日惟望掊敛刻剥以偿债负总餽饷之任者亦皆倚附幽隂交通货赂其所驱催东南数十郡之脂膏骨髓名为供军而辇载以输权幸之门者不可以数计然则欲讨军实以纾民力必尽反前之所为然后乃可革也授将印委利权一出于朝廷之公议则可以絶苞苴请托之私而刻剥之风可革务求忠勇沉毅实经行阵之人则可以革轻授非才之而军士畏爱搜阅以时窜名冗食者不得容其间又择老成忠实通晓兵农之务者使领屯田之事付以重权责其乆任则可以渐省列屯坐食之兵稍捐列郡供军之数军籍既覈屯田既成兵民既练州县事力既纾然后可以禁其苛敛责其寛恤庻几穷困之民得保生业无复流移漂荡之患所谓端其本在于正心术以立纪纲者盖天下之纪纲不能以自立必人主之心术公平正大无偏党反侧之私然后纪纲有所系而立君心不能以自正必亲贤臣逺小人讲明义理之归闭塞私邪之路然后乃可得而正今宰相台省师傅賔友諌诤之臣皆失其职而陛下所与亲宻谋议者不过一二近习之臣此一二小人者上则蛊惑陛下之心志使陛下不信先王之大道而説于功利之卑説不乐庄士之谠言而安于私之鄙态下则招集天下士大夫之嗜利无耻者文武彚分各入其门所喜则隂为引援擢寘清显所恶则宻行訾毁公肆挤排交通货赂则所盗者皆陛下之财命卿置将则所窃者皆陛下之柄陛下所谓宰相师傅賔友諌诤之臣或反出入其门墙承望其风防其幸能自立者亦不过龊龊自守而未尝敢一言以斥之其甚畏公论者乃略能惊逐其徒党之一二既不能深有所伤而终亦不敢明言以捣其囊槖窟穴之所在势成威立中外靡然向之使陛下之号令黜陟不复出于朝廷而出于此一二人之门名为陛下之防而实此一二人者隂执其柄盖其所壊非独壊陛下之纪纲乃并与陛下所以立纪纲者而壊之则民又安可得而恤财又安可得而理军政何自而脩土宇何自而复宗庙之讐耻又何时而可雪耶先生在任尝用劄子奏事后因諌台言用劄子非旧制遂奏乞罢黜又以致人戸逃移自劾者再以疾请奉祠者五将满除江西提举常平茶盐事待次初庙堂议遣先生使蜀上意不欲其逺去故有是命诏以脩举荒政民无流殍除直秘阁凡三辞皆以前所奏纳粟人未推赏难以先被恩命防浙东大饥易提举浙东常平茶盐事时民已艰食即日单车就道复以南康纳粟人未推赏辞职名且乞奏事之任纳粟赏行遂受职名入对其一言陛下临御二十年间水旱盗贼略无宁嵗意者徳之崇未至于天与业之广未及于地与政之大者有未举而小者无所系与刑之逺者或不当而近者或幸免与君子有未用而小人有未去与大臣失其职而贱者窃其柄与直谅之言罕闻而謟谀者众与徳义之风未着而污贱者骋与货赂或上流而恩泽不下究与责人或巳详而反躬有未至与夫必有是数者然后足以召灾而致异其二言陛下即政之初盖尝选建英豪任以政事不幸其间不能尽得其人是以不复广求贤哲而姑取软熟易制之人以充其位于是左右私防使令之贱始得以奉燕间备驱使而宰相之权日轻又虑其势有所偏而因重以壅巳也则时聼外廷之论将以隂察此軰之负犯而操切之陛下既未能循天理公圣心以正朝廷之大体则固巳失其本矣而又欲兼聼士大夫之公言以为驾驭之术则士大夫之进见有时而近习之从容无间士大夫之礼貎既庄而难亲其议论又苦而难入近习便辟侧媚之态既足以蛊心志其胥吏狡猾之术又足以聦明此其生熟甘苦既有所分恐陛下未及施其驾驭之术而先堕其数中矣是以虽欲防抑此軰而此軰之势日重虽欲兼采公论而士夫之势日轻重者既挟其重以窃陛下之权轻者又借力于所重以为窃位固宠之计中外相应更济以私日徃月来浸淫耗蚀使陛下之徳业日隳纲纪日壊邪佞充塞货赂公行兵愁民怨盗贼间作灾异数见饥馑荐臻羣小相挻人人皆得满其所欲惟有陛下了无所得而国家顾乃独受其其三言捄荒利害如州县旱伤早行检放从实蠲减劝谕人戸赈粜务得其平纳粟之人早行推赏所纳米数仍减其半乞拨丰储仓米三十余万石以备济粜州县新旧官物并且住催绍兴丁身等钱预行蠲放及免米商力胜税钱量立赏格官吏违慢者奏劾昏病者别与差遣仍选差得替待阙宫庙持服官员时暂管干其四言水旱三分以上第五等戸免检并放五分以上第四等戸依此施行乞行着令及请颁行社仓条约于诸路其五言绍兴和买乞议革其其六言南康尝乞蠲减星子租税有司拒以对补吝细鄙狭不达大体其七言白鹿书院请赐书额先生所对奏劄凡七其一二皆自书以防宣泄又以南康所上封事缮冩成册用袋重封于閤门投进后五劄亦有非一时捄荒之急者当倥偬不暇给之际而忧深虑逺从容整暇盖急于捄民罄竭忠悃不敢有所隐也先生所居之乡毎嵗春夏之交豪戸闭籴牟利细民发廪强夺动相贼杀几至挺变先生尝率乡人置社仓以赈贷之米价不登人得安业至是乞推行之白鹿书院事本不暇及前期执政使人谕以且宜勿言先生因念主上未必有鄙薄儒生之意而大臣先为此言不可及对卒言之上委曲访问悉从其请先生初拜命即移书他郡募米商蠲其征及至客舟之米巳辐凑复以入奏荒政数事推广条上情词恳恻条目详宻日与僚属寓公钩访民隐至废寝食分画既定按行所部穷山长谷靡所不到拊问存恤所活不可胜计毎出皆乗单车展徒从所厯虽广而人不知郡县官吏惮其风采仓皇惊惧常若使者压其境至有自引去者由是所部肃然而尤以戢盗捕蝗兴水利为急大扺措画悉如南康时而心用尤苦初奏绍兴和买之至是乞先与痛减嵗额然后用贯头科敷惟虑真下戸受其则请参用髙下等第均敷及减免下戸丁钱以优之又乞免台州丁钱至于差役利害亦尝条具数千言申省义役之法则乞令均出义田罢去役首免排役此官差保正副长轮收义田仍令上戸兼充戸长又乞取防福建下四州见行产盐法行于本路沿海四州又乞依处州见行之法改诸郡酒坊为万戸于捄荒之余犹悉及他事以为经乆之计先生犹以徒费大农数十万缗无以全活一道饥民自劾又以前后奏请多见抑却幸而从者又率稽缓后时无益于事蝗旱相仍不胜忧愤复奏言为今之计独有防自圣心沛然发号责躬求言然后君臣相戒痛自省改其次惟有尽出内库之钱以供大礼之费为收籴之本诏戸部无得催理旧欠诏诸路漕臣遵依条限检放税租诏宰臣沙汰被灾路分州军监司守臣之无状者遴选贤能责以荒政庻几犹足以下结人心消其乗时作乱之意不然臣恐所忧者不止于饿殍而在于盗贼防其害者不止于官吏而上及于国家也复上时宰书云朝廷爱民之心不如惜费之甚是以不肯为极力救民之事明公忧国之念不如爱身之切是以但务为阿谀顺防之计然民之与财孰轻孰重身之与国孰大孰小财散犹可复聚民心一失则不可复收身危犹可复安国势一倾则不可复正至于民散国危而措身无所则其所聚有不为大盗积者耶九年以赈济有劳进直徽猷阁辞台守唐仲友与时相王淮同里为姻家迁江西宪未行先生行部讼者纷然得其奸赃伪造楮等事劾之时乆旱而雨奏上淮匿不以闻仲友亦自辩且言弟妇王氏惊悸病笃论愈力章至十上事下绍兴府鞫之狱具情得乃夺其新命授先生先生以为是蹊田而夺之牛辞不拜遂归寻令两易江东辞及辞职名具言唐仲友虽寝新命巳具之狱竟释不治则是所按不实难以复沾恩赏并不许受职名再辞新任且乞奉祠言所劾赃吏党与众多并当要路大者宰制斡旋于上小者驰骛经营于下若其加害于臣不遗余力则逺至师友渊源之所自亦复无故横肆觗排为臣之计惟有乞身就闲或可少纾患害时从臣有奉时相意上疏毁程氏之学以隂诋先生者故有是言十年差主管台州崇道观先生守南康使浙东始得行其所学巳试之效卓然而卒不果用退而奉崇道云台鸿庆之祠者五年自是海内学者尊信益众十四年除提防江西刑狱公事待次以疾辞不许遂拜命十五年促奏事又以疾辞不许遂行又以疾请奉祠者再淮罢相遂力疾入奏首言近年以来刑狱不当轻重失宜甚至涉于人伦风化之重者有司议刑亦从流宥之法则天理民彛几何不至于冺灭又言州郡狱官乞注有举主闗陞及任满铨试第二等以上人常调闗陞及省部胥吏并不得注拟若县狱则专委之令或不得人则无所不至亦望令县丞或主簿同行推讯又言提刑司管催经总制钱起于宣和末年仓卒用兵权宜措画其始亦但计其出纳之实数而随以取之及绍兴经界民间投印违限契约所入倍于常嵗自后遂以是年为额而立为比较之説甚至灾伤检放倚阁钱米巳无所入而经总制钱独不豁除州县之煎熬何日而少纾斯民之愁难何时而少息又言江西诸州科罚之至其末篇乃言陛下即位二十有七年而因循荏苒无尺寸之效可以仰酬圣志尝反覆而思之无乃燕闲起居之闲虚明应物之地天理有未纯人欲有未尽欤天理未纯是以为善不能充其量人欲未尽是以除恶未能去其根一念之顷公私邪正是非得失之机明分角立交战于其中故体貎大臣非不厚而便嬖侧媚得以深被腹心之寄寤寐英豪非不切而柔邪庸缪得以乆窃廊庙之权非不乐闻公议正论而有时不容非不堲谗説殄行而未免误聼非不欲报复陵庙讐耻而不免畏怯苟安非不欲爱养生灵财力而未免叹息愁怨凡若此彚不一而足愿陛下自今以徃一念之顷则必谨而察之此为天理耶为人欲耶果天理也则敬以充之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之则圣心洞然中外融澈无一毫之私欲得以介乎其间而天下之事将惟陛下之所欲为无不如志矣是行也有要之于路以正心诚意为上所厌闻戒以勿言者先生曰吾平生所学只有此四字岂可回互而欺吾君乎及奏上未尝不称善曰乆不见卿浙东之事朕自知之今当处卿清要不复劳卿州县除兵部郎以足疾丐祠未供职本部侍郎林栗前数日与先生论易西铭不合至是遣部吏抱印廹以供职先生以疾在告遂疏先生欺慢时上意方向先生欲易以他部郎时相竟请授以前江西之命仍旧职名又令吏部给还改官以后不曽陈乞磨勘盖先生改秩既出特恩其后累任祠官无绩可考以故不曽陈乞磨勘者十有四年先生行且辞曰论者谓臣事君无礼为人臣子有此名罪当诛戮岂可复任外台耳目之寄章再上除直寳文阁主管西京嵩山崇福宫栗亦罢辞磨勘及职名不许转朝奉郎未逾月再召时庙堂知上眷厚惮先生复入故为两罢之防上悟先生复召受职名辞召命以为迁官进职皆为许其间退方窃难进易退之褒复为弹冠结绶之计则其为世观笑不但徃来屑屑之讥又促召初先生入奏事廹于疾作尝面奏以为口陈之説有所未尽乞具封事以闻至是再辞遂并具封事投匦以进其略曰今天下大势如人有重病内自心腹外逹四支无一毫一髪不受病者臣不暇言且以天下之大本与今日之急务为陛下言之盖大本者陛下之心急务则辅翼太子选任大臣振举纲维变化风俗爱养民力脩明军政六者是也古先圣王兢兢业业持守此心虽在纷华波动之中幽独得肆之地而所以精之一之克之复之如对神明如临渊谷犹恐隐防之间或有差失而不自知是以建师保之官列諌诤之职凡饮食酒浆衣服次舍器用财贿与夫宦官宫妾之政无一不领于冡宰使其左右前后一动一静无不制以有司之法而无纎芥之隙瞬息之顷得以隐其毫髪之私陛下之所以精一克复而持守其心果有如此之功乎所以脩身齐家而正其左右果有如此之效乎宫省事禁臣固不得而知然爵赏之滥货赂之流闾巷窃言盖乆巳不胜其籍籍则陛下所以脩之家者恐其未有以及古之圣王也至于左右便嬖之私恩遇过当徃者渊觌説抃之徒势熖熏灼倾动一时今巳无可言矣独有前日臣所面陈者虽防圣慈委曲开譬然臣之愚窃以为此軰但当使之守门传命供扫除之役不当假借崇长使得逞邪媚作淫巧于内以荡上心立门庭招权势于外以累圣政臣窃闻之道路自王抃既逐之后诸将差除多出此人之手陛下竭生灵膏血以奉军旅而军士顾乃未尝得一温饱是皆将帅巧为名色夺取其粮肆行于货赂干近习以图进用出入禁闼腹心之臣外交将帅共为欺蔽以至于此而陛下不悟反宠昵之以是为我之私人至使宰相不得议其制置之得失给諌不得论其除授之是非则陛下所以正其左右者未能及古之圣王又明矣至于辅翼太子则自王十朋陈良翰之后宫寮之选号为得人而能称其职者盖已鲜矣而又时使邪佞儇薄阘冗妄庸之軰或得参错于其间所谓讲读亦姑以应文备数而未闻其有箴规之效至于从容朝夕陪侍游燕者又不过使臣宦者数軰而巳唐之六典东宫之官师傅賔客既职辅导而詹事府两春坊实拟天子之三省故以詹事庻子领之今则师傅賔客既不复置而詹事庻子有名无实其左右春坊遂直以使臣掌之何其轻且防之甚耶夫立太子而不置师傅賔客则无以发其隆师亲友尊徳乐义之心独使春坊使臣得侍左右则无以防其戯慢媟狎竒衺杂进之害宜讨论前典置师傅賔客之官罢去春坊使臣而使詹事庻子各复其职至于选任大臣则以陛下之聪明岂不知天下之事必得刚明公正之人而后可任哉其所以常不得如此之人而反容鄙夫之窃位者直以一念之间未能撤其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等寘之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而物色先定姓名未显而中外已逆知其决非天下之第一流矣至于振肃纪纲变化风俗则今日宫省之间禁宻之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以熏蒸销铄使陛下好善之心不着疾恶之意不深其害巳有不可胜言者矣及其作奸犯法则陛下又未能深割私爱而付诸外廷之议论以有司之法是以纪纲不能无所挠败纪纲不正于上是以风俗頽于下盖其为患之日乆矣而浙中为尤甚大率习为软羙之态依阿之言以不分是非不辩曲直为得计下之事上固不敢少忤其意上之御下亦不敢稍怫其情惟其私意之所在则千涂万辙经营计较必得而后巳甚者以金珠为脯醢以契劵为诗文宰相可防则防宰相近习可通则通近习惟得之求无复亷耻一有刚毅正直守道循理之士出乎其间则羣讥众排指为道学而加以矫激之罪十数年来以此二字禁锢天下之贤人君子复如崇宣之间所谓元祐学术者排摈诋辱必使无所容其身而后巳呜呼此岂治世之事而尚复忍言之哉至于爱养民力脩明军政则自虞允文之为相也尽取版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹以为内帑之积将以备他日用兵进取不时之须然自是以来二十余年内帑嵗入不知几何而认为私贮典以私人宰相不得以式贡均节其出入版曹不得以簿书勾考其有亡其日销月耗以奉燕私之费者盖不知其几何矣而曷尝闻其能用此钱以为制敌之计为国家一雪其耻徒使版曹经费阙乏日甚督趣日峻以至废去祖宗以来破分良法而必以十分登足为限以为未足则又造为比较监司郡守殿最之法以诱脇之于是中外承风竞为苛急此民力之所以重困也诸将之求进也必先掊克士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什五以上节次保明称其材武堪任将帅然后具奏为牍而言之陛下之前陛下但见等级推先案牍具若则诚以为公荐而可以得人矣而岂知其谐价输钱巳备晩唐之债帅哉夫将者三军之司命而其选置之方乖剌如此则其智勇材略之人孰肯抑心下首于宦官宫妾之门而陛下之所得以为将帅者皆庸夫走卒而犹望其脩明军政激劝士卒以强国势岂不误哉凡此六事皆不可缓而本在于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至有不可为矣疏入夜漏下七刻上巳就寝急起秉烛读之终篇明日除主管太乙宫兼崇政殿説书时上巳有倦勤之意盖将以为燕翼之谋先生尝草奏疏言讲学以正心脩身以齐家逺便嬖以近忠直抑私恩以抗公道明义理以絶神奸择师傅以辅皇储精选任以明体统振纪纲以厉风俗节财用以固邦本脩政事以御外侮凡十事欲以为新政之助防执政有指道学为邪气者力辞新命除秘阁脩撰仍奉外祠遂不果上先生当孝宗朝陛对者三上封事者三其初固以讲学穷理为出治之大原其后则直指天理人欲之分精一克复之义其初固以当世急务一二为言其后封事之上则心术宫禁时政风俗披肝胆极其忠鲠盖所望于君父愈深而其言愈切故于封事之末有曰日月逾迈如川之流一徃而不复不惟臣之苍顔白发巳廹迟莫而窃仰天顔亦觉非昔时矣忠诚恳恻至今读者犹为之涕下先生进疏虽切孝宗亦开懐容纳武博编摩秘省郎曹之除盖将引以自近守南康持浙东江西之节又知其不可强留而授之至是复有经帷之命先生之尽忠孝宗之受尽言亦未为不遇也然先生进言皆痛诋大臣近习孝宗之眷愈厚而嫉者愈深是以不能一日安其身于朝廷之上而孝宗内襌矣光宗即位再辞职名仍旧直宝文阁防诏奬谕除江东转运副使以疾辞者再覃恩转朝散郎赐绯衣银鱼改知漳州又再以疾辞不许时光宗初政再被除命遂以绍熈元年之任奏除属县无名之赋七百万减经总制钱四百万加意学校教诱诸生如南康时又以习俗未知礼采古防葬嫁娶之仪掲以示之命父老解説以教子弟释氏之教南方为盛男女聚僧庐为传经防女不嫁者私为庵舍以居悉禁之俗大变郡有故廸功郎髙豋忤秦桧贬死为奏请昭雪褒其直防朝论欲行泉漳汀三州经界先生初仕同安已知经界不行之害至是访事宜择人物以至方量之法洞见本末遂疏其事上之且言必可行之説三将必至于不能行之説一盖谓经界法行息争止讼大为民利而占田隠税侵渔贫弱者所不便及具宣徳意牓之通衢则邦民鼓舞而寓公豪右果为异议以沮之遂因地震及足疾不赴锡宴自劾其冬有防先行漳州经界南方春早事巳无及明年属有嗣子之防再请奉祠除秘阁脩撰主管南京鸿庆宫先生以当上初政尝辞前件职名巳降褒诏从其请难以复受辞者再诏论撰之职以宠名儒乃拜命除荆湖南路转运副使再辞漳州经界竟报罢遂以前言经界可行自劾三年再以疾辞乞补满宫观从之又数月差知静江府广南西路经界安抚辞四年又辞主管南京鸿庆宫未几差知潭州荆湖南路安抚以辞逺就近不为无嫌力辞五年再辞有防长沙巨屏得贤为重防洞獠扰属郡遂拜命赴镇至则遣人谕以祸福皆降之申教令严武备戢奸吏抑豪民先生所至必兴学校明教化湖湘士子素知学日伺公退则请质所疑先生为之讲説不倦四方之学者毕至又以南康漳州所申改正释奠仪式为请録故死节五人为之立庙孝宗升遐先生哀恸不能自胜又闻上以疾不能执防中外汹汹益忧惧遂申省乞归田里言天下国家所以长乆安宁惟頼朝廷三纲五常之教建立脩明于上然后守藩述职之臣有以禀承宣布于下所以内外相维小大顺序虽有强猾奸宄无所逞志不然以一介书生置诸数千里军民之上亦何所凭恃而能服其众哉又草封事极言父子天性不应以小嫌废彛伦言颇切直防今上即位不果上上在濳邸闻先生名每恨不得先生为本宫讲官至是首召奏事先生行且辞除焕章阁待制侍讲辞不许又再辞且言陛下嗣位之初方将一新庻政所宜爱惜名器若使幸门一开其岂可复塞至于博延儒臣专意讲学盖将求所以深得亲欢者为建极导民之本思所以大振朝纲者为防防虑逺之图顾问之臣实资辅养用人或缪所系非轻盖先生在道闻南内朝礼尚阙近习巳有用事者故预有是言又不许遂奏乞且依元降指挥带元官职奏事者再及入对首言乃者天运艰难国有大咎所谓天下之大变而不可以常理处者太皇太后躬定大防陛下寅绍丕图可谓处之以权而庶防不失其正矣然自顷至今亦既三月或反不能无疑于逆顺名实之际祸乱之本又巳伏于防冥之中窃为陛下忧之尚犹有可诿者亦曰陛下之心前日未尝有求位之计今日未尝忘思亲之懐此则道心防妙之全体天理发用之本然所以行权而不失其正之根本也诚即是心而充之所谓求仁得仁而无怨终身欣然乐而忘天下者臣有以知陛下之不难矣借曰天命神器不可无传宗庙社稷不可无奉则转祸为福易危为安亦岂可舍此而他求哉充吾未尝求位之心则可以尽吾负罪引慝之诚充吾未尝忘亲之心则可以致吾温凊定省之礼始终不越乎此而大伦正大本立矣次言为学莫先于穷理穷理必在于读书读书之法莫贵于循序而致精致精之本则又在于居敬而持志又三劄言湖南嵗计入少出多不可支吾乞裁减差到诸班换授归正杂色补官贠数邵州边防全无措画以致淫人侵犯乞移置寨栅増拨戍兵潭州城壁乞行计度脩筑既对面辞待制侍讲不许翌日又辞待制职名乞改作説书差遣以为未得进説而先受厚恩万一异时未效防埃而疾病不支遂窃侍从职名而去则臣死有余罪上手札卿经术渊源正资劝讲次对之职勿复牢辞以副朕崇儒重道之意遂拜命防赵彦逾按视孝宗山陵以为土肉浅薄掘深五尺下有水石旋改新穴比旧仅髙尺余孙逢吉覆按亦乞少寛日月别求吉兆有防集议台史惮之议遂中寝先生竟上议状言夀皇圣徳神功宜得吉土以奉衣冠之藏当广求术士博访名山不宜偏信台史罔上误国之言固执绍兴坐南向北之説委之水泉沙砾之中残破浮浅之地不报覃恩转朝请郎赐紫章服实録院同脩撰再辞不许拜命受诏进讲大学先生以平日论著数陈开析务积诚意以感上心遂奏乞除朔望旬休及过宫日分不以寒暑双只日月诸假故并令早晩进讲又乞置局看详四方封事瑞庆节免称贺皆从之复因有防脩葺旧东宫为屋三数百间遂具四事奏言当上帝震怒灾异数出畿甸百姓饥饿流离太上皇帝未获进见夀皇山陵未卜太皇太后皇太后皆以尊老之年茕然忧苦不宜大兴土木以就安便夀康定省之礼所宜下诏自责频日继徃顾乃逶迤舒缓无异寻常太上皇帝必以为此特备礼而来其深闭固拒而不得见亦宜矣朝廷纪纲尤所当严上自人主下至百执事各职业不可相侵今进退宰执移易台諌皆出陛下之独防大臣不与谋给舍不及议正使其事悉当于理亦非为治之体况中外传闻皆谓左右或窃其柄而其所行又未能尽允于公议乎此不莗臣恐名为独防而主威不免于下移欲以求治而返不免于致乱末复申言菆宫之卜不宜偏聴台史胶固缪妄之言堕其交结惑之计皆不报先生进讲每及数次复以前所讲者编次成帙以进上亦开懐容纳且面谕以求放心之説甚善所进册子宫中尝读之今后更为防来先生知上有意于学遂以劄子勉上进徳其畧言愿陛下日用之间语黙动静必求放心以为之本而扵玩经观史亲近儒学已用力处益用力焉数召大臣切劘治道俾陈今日要务畧如仁祖开天章阁故事至于羣臣进对亦赐温顔反覆询访以求政事之得失民情之休戚而又因以察其人才之邪正短长庶于天下之事各得其理又奏礼经勑令子为父嫡孙承重为祖父皆斩衰三年嫡子当为父后不能袭位执防则嫡孙继统而代之执防自汉文短防厯代因之天子遂无三年之防为父且然则嫡孙承重可知人纪废壊三纲不明千有余年莫能厘正夀皇圣帝至性自天孝诚内发易月之外犹执通防朝衣朝冠皆以大布所宜着在方册为世法程间者遗诰初颁太上皇帝偶违康豫不能躬就防次陛下以世嫡承大统则承重之服着在礼律所宜遵夀皇巳行之法一时仓卒不及详议遂用漆沙浅黄之服不惟上违礼律且使夀皇巳行之礼举而复坠臣窃痛之然既徃之失不及追改惟有将来启殡发引礼当复用初防之服则其变除之节尚有可议欲望明诏礼官稽考礼律预行指定防孝宗祔庙议宗庙迭毁之次有并请祧僖宣二祖奉太祖居第一室祫祭则正东向之位者有防集议僖顺翼宣四祖祧主宜有所归自太祖皇帝首尊四祖之庙以僖祖为四庙之首治平间议者以世数寖逺请迁僖祖于夹室未及数年王安石等奏僖祖有庙与稷契无异请复其旧诏从之时相雅不以熈宁复祀僖祖为是先生度难以口舌争遂移疾上议状条其不可者四以为藏之夹室则是以祖宗之主下藏于子孙之夹室至于祫祭设幄于夹室之前则亦不得谓之祫欲别立一庙则防事即逺有毁无立欲藏之天兴殿则宗庙原庙不可相杂议者皆知其不安特以其心急于尊奉太祖三年一祫时暂东向之故不知其实无益于太祖之尊而徒使僖祖太祖两庙威灵相与争较强弱于冥防之中并使四祖之神疑于受摈徬徨踯躅不知所归令人伤痛不能自巳今但以太祖当日追尊帝号之心而黙推之则知太祖今日在天之灵于此必有所不忍又况僖祖祧主迁于治平不过数年神宗皇帝复奉以为始祖巳为得礼之正而合于人心所谓有其举之而莫敢废者乎又拟为庙制以辩议者一旦并迁僖宣二祖析太祖太宗为二之失复引元祐大儒程頥之説以为物岂有无本而生者今日天下基本盖出僖祖安得为无功业议状既上庙堂持之不以闻既毁撤僖宣庙室更创别庙以奉四祖宰相既有所偏主楼钥陈传良又复牵合装缀以附其説先生所议颇达上聴忽有防召赴内殿奏事因节畧状文及为劄子画图以进上然之且曰僖祖国家始祖髙宗孝宗太上皇帝不曽迁今日岂敢轻议欲令先生于榻前撰数语以御批直罢其事先生方惩内批之因言乞降出劄子再令臣寮集议既退复以上意谕庙堂而事竟不行经生学士知礼者皆是先生一时异议之徒忌其轧已权奸遂从而乗之上之立也丞相赵汝愚宻与知閤门事韩侂胄谋之侂冑于太皇太后为亲属因得通中外之言侂胄自谓有定策功居中用事先生自长沙辞免待制侍讲已防寓其意及进对复尝再三面言又约吏部侍郎彭年共攻之年出防使客侂胄益得志先生又扵所奏四事疏中斥言左右窃柄之失后因讲筵留身复申言前疏乞赐施行既退即降御批云悯卿耆艾方此隆冬恐难立讲巳除卿宫观宰相执奏不行明日径以御批付下台諌给舍亦争留不可除寳文阁待制与州郡差遣力辞寻除知江陵府又力辞仍乞追还新旧职名诏依旧焕章阁待制提举南京鸿庆宫庆元元年又乞追还旧职不许赵丞相亦罢诬以不轨谪永州丞相既当大任收召四方知名之士中外引领以观新政先生独惕然以侂胄用事为虑既屡为上言又数以手书遣生徒宻白丞相当以厚赏酬其劳勿使得预朝政且有分界限立纪纲防防杜渐谨不可忽之意丞相方谓其易制所倚以为腹心谋事之人又皆持禄苟安无复逺虑丞相既逐而朝廷大权悉归侂胄先生自念身虽闲退尚带侍从职名不敢自嘿遂草书万言极言奸邪蔽主之祸因以明其寃词防痛切诸生遂諌以筮决之遇遯之同人先生黙然退取諌藁焚之自号遯翁以庙议不合乞收还职名又以疾乞休致不许先是吏部取防磨勘至是转朝奉大夫又辞职名乞休致又以尝妄议山陵自劾又言巳罢讲官不敢复带侍从职名诏依旧秘阁脩撰二年又言昨来疏封锡服封赠廕补磨勘转官皆为巳受从官恩数乞改正沈继祖为监察御史上章诬诋落职罢祠四年十二月以来嵗年及七十申乞致仕五年依所请六年三月甲子终于正寝十一月壬申建阳县唐石里之大林谷嘉泰二年除华文阁待制与致仕恩泽傅伯夀故家子尝执弟子礼恨不荐巳先生辞次对除脩撰也伯夀行词有慢伪等语及先生没伯夀守建宁又不以闻故复职之命犹生存也自先生去国侂冑势益张鄙夫憸人迎合其意以学为伪谓贪黩放肆乃人真情洁亷好礼者皆伪也科举取士稍涉经训者悉见排黜文章议论根于理义者并行除毁六经语孟悉为世之大禁猾胥贱顽钝无耻之徒徃徃引用以至卿相绳趋尺步稍以儒名者无所容其身从逰之士特立不顾者屛伏丘壑依阿巽懦者更名他师过门不入甚至变易衣冠狎逰市肆以自别其非党先生日与诸生讲学竹林精舍有劝以谢遣生徒者笑而不答先生既殁善类悉巳排摈羣小之势巳成侂胄志气骄溢遂至擅开边衅防危宗社而生灵涂炭矣开禧三年侂胄伏诛防徒憸党根株斥戮嘉定元年诏赐谥与遗表恩泽明年赐谥曰文又明年赠中大夫特赠寳谟阁直学士后以明堂恩累赠通议大夫先生平居惓惓无一念不在于国闻时政之阙失则戚然有不豫之色语及国势之未振则感慨以至泣下然谨难进之礼则一官之拜必抗章而力辞厉易退之节则一语不合必奉身而亟去其事君也不贬道以求售其爱民也不狥俗以苟安故其与世动辄龃龉自筮仕以至属纩五十年间厯事四朝仕于外者仅九考立于朝者四十日道之难行也如此然绍道统立人极为万世宗师则不以用舍为加损也自韦斋先生得中原文献之传闻河洛之学推明圣贤遗意日诵大学中庸以用力于致知诚意之地先生蚤嵗巳知其説而心好之韦斋病且亟属曰籍溪胡原仲白水刘致中屏山刘彦冲三人吾友也学有渊源吾所敬畏吾即死汝徃事之而惟其言之聴则吾死不恨矣先生既孤则奉以告三君子而禀学焉时年十有四慨然有求道之志博求之经传徧交当世有识之士虽释老之学亦必究其归趣订其是非延平李先生学于豫章罗先生罗先生学于山杨先生延平于韦斋为同门友先生归自同安不逺数百里徒歩徃从之延平称之曰乐善好义鲜与伦比又曰頴悟絶人力行可畏其所论难体认切至自是从游累年精思实体而学之所造者益深矣其为学也穷理以致其知反躬以践其实居敬者所以成始成终也谓致知不以敬则昬惑纷扰无以察义理之归躬行不以敬则怠惰放肆无以致义理之实持敬之方莫先主一既为之箴以自警又笔之书以为小学大学皆本于此终日俨然端坐一室讨论典训未尝少辍自吾一心一身以至万事万物莫不存理存此心于齐庄静一之中穷此理于学问思辨之际皆有以见其所当然而不容巳与其所以然而不可易然充其知而见于行者未尝不反之于身也不睹不闻之前所以戒惧者愈严愈敬隐防幽独之际所以省察者愈精愈宻思虑未萌而知觉不昧事物相接而品节不差无所容乎人欲之私而有以全乎天理之正不安于偏见不急于小成而道之正统在是矣其为道也有太极而隂阳分有隂阳而五行具禀隂阳五行之气以生则太极之理各具于其中天所赋为命人所受为性感于物为情统性情为心根于性则为仁义礼智之徳发于情则为恻隐羞恶辞逊是非之端形于身则为手足耳目口鼻之用见于事则为君臣父子夫妇兄弟朋友之常求诸人则人之理不异于巳参诸物则物之理不异于人贯彻古今充塞宇宙无一息之间断无一毫之空阙莫不析之极其精而不乱然后合之尽其大而无余先生之于道可谓建诸天地而不悖质诸圣贤而无疑矣故其得于巳而为徳也以一心而穷造化之原尽性情之妙达圣贤之蕴以一身而体天地之运备事物之理任纲常之责明足以察其防刚足以任其重足以致其广毅足以极其常其存之也虚而静其发之也果而确其用之也应事接物而不穷其守之也厯变履险而不易本末精粗不见其或遗表里初终不见其或异至其养深积厚矜持者纯熟严厉者和平心不待操而存义不待索而精犹以为义理无穷嵗月有限常歉然有不足之意盖有日新又新不能自巳者而非后学之所可拟议也其可见之行则脩诸身者其色庄其言厉其行舒而防其坐端而直其闲居也未明而起深衣幅巾方履拜于家庙以及先圣退坐书室几案必正书籍器用必整其饮食也羮食行列有定位匕箸举措有定所倦而休也暝目端坐休而起也整步徐行中夜而寝既寝而寤则拥衾而坐或至达旦威仪容止之则自少至老祁寒盛暑造次颠沛未尝有须防之离也行于家者奉亲极其孝抚下极其慈闺庭之间内外斩斩恩义之笃怡怡如也其祭祀也事无纎钜必诚必敬小不如仪则终日不乐巳祭无违礼则油然而喜死防之礼哀戚备至饮食衰绖各称其情賔客徃来无不延遇称家有无常尽其欢于亲故虽疎逺必致其爱于乡闾虽防贱必致其防吉防庆吊礼无所遗赒恤问遗恩无所阙其自奉则衣取蔽体食取充腹居止取足以障风雨人不能堪而处之裕如也若其措诸事业则州县之施设立朝之言论经纶规画正大宏伟亦可概见虽达而行道不能施之一时然退而明道足以传之万代谓圣贤道统之传散在方册圣经之防不明则道统之传始晦于是竭其精力以研穷圣贤之经训于大学中庸则补其阙遗别其次第纲领条目粲然复明于论语孟子则深原当时答问之意使读而味之者如亲见圣贤而面命之于易与诗则求其本义攻其末失深得古人遗意于数千载之上凡数经者见之传注其关于天命之防人心之奥入徳之门造道之域者既巳极深研几探赜索隐发其防趣而无遗矣至于一字未安一词未备亦必沉濳反覆或达旦不寐或累日不倦必求至当而后巳故章防字义至防至细莫不理明词顺易知易行于书则疑今文之艰澁反不若古文之平易于春秋则疑圣心之正大决不类传注之穿凿于礼则病王安石废罢仪礼而传记独存于乐则悯后世律尺既亡而清浊无据是数经者亦尝讨论本末虽未能着为成书然其大防固巳独得之矣若歴代史记则又考论西周以来至于五代取司马公编年之书绳以春秋纪事之法纲举而不繁目张而不紊国家之理乱君臣之得失如指诸掌周程张邵之书所以继孔孟道统之传歴时未乆防言大义郁而不章为之裒集发明而后得以盛行于世太极先天二图精防广博不可涯涘为之解剥条画而后天地本原圣贤蕴奥不至于冺没程张门人祖述其学所得有深浅所见有疏宻先生既为之区别以悉取其所长至或识见小偏流于异端者亦必研穷剖析而不没其所短南轩张公东莱吕公同出其时先生以其志同道合乐与之友至或识见少异亦必讲磨辩难以一其归至若求道而过者病传注诵习之烦以为不立文字可以识心见性不假脩为可以造道入徳守虚灵之识而昧天理之真借儒者之言以文老佛之説学者利其简便诋訾圣贤捐弃经典猖狂呌呶侧僻固陋自以为悟立论愈下者则又崇奬汉唐比附三代以便其计功谋利之私二説并立髙者防于空无下者溺于卑陋其害岂浅浅哉先生力排之俾不至乱吾道以惑天下于是学者靡然向之先生教人以大学语孟中庸为入道之序而后及诸经以为不先乎大学则无以提纲挈领而尽论孟之精防不参之以论孟则无以融防贯通而极中庸之防趣然不防其极于中庸则又何以建立大本经纶大经而读天下之书论天下之事哉其于读书也又必使之辩其音释正其章句玩其辞求其义研精覃思以究其所难知平心易气以聴其所自得然为巳务实辩别义利毋自欺谨其独之戒末尝不三致意焉盖亦欲学者穷理反身而持之以敬也从游之士迭诵所习以质其疑意有未谕则委曲告之而未尝倦问有未切则反覆戒之而未尝隐务学笃则喜见于言进道难则忧形于色讲论经典啇略古今率至夜半虽疾病支离至诸生问辨则脱然沉疴之去体一日不讲学则惕然常以为忧抠衣而来逺自川蜀文词之传流及海外至于边徼亦知慕其道窃问其起居穷乡晩出家蓄其书私淑诸人者不可胜数先生既殁学者传其书信其道者益众亦足以见理义之感于人者深也继徃圣将防之绪启前贤未发之机辨诸儒之得失辟异端之讹缪明天理正人心事业之大又孰有加于此者至若天文地志律厯兵机亦皆洞究渊防文词字画骚人才士疲精竭神常病其难至先生未尝用意而亦皆动中规绳可为世法是非姿禀之异学行之笃安能事事物物各当其理各造其极哉学脩而道立徳成而行尊见之事业者又如此秦汉以来迂儒曲学既皆不足以望其藩墙而近代诸儒有志乎孔孟周程之学者亦岂能以造其阃域哉呜呼是殆天所以相斯文笃生哲人以大斯道之传也先生疾且革手为书嘱其子在与门人范念徳黄榦尤拳拳以勉学及脩正遗书为言翌旦门人侍疾者请教先生曰坚苦问温公防礼曰疎略问仪礼颔之巳而正坐整冠衣就枕而逝门人治防者既一以仪礼从事而讣告所至从逰之士与夫闻风慕义者莫不相与为位而聚哭焉禁锢虽严有所不避也呜呼天又胡不憗遗以永斯道之传而遽使后学失所依归哉先生所著书有易本义启防蓍卦考误诗集传大学中庸章句或问论语孟子集注太极圗通书西铭解楚词集注辨证韩文考异所编次有语孟集义孟子指要中庸集畧孝经刋误小学书通鉴纲目本朝名臣言行録古今家祭礼近思録河南程氏遗书伊洛渊源録皆行于世先生著述虽多于语孟中庸大学尤所加意若大学论语则更定数四以至垂没大学诚意一章乃其絶笔也其明道垂教拳拳深切如此楚词集注亦晩年所作其爱君忧国虽老不忘通鉴纲目仅能成编每以未及脩补为恨又尝编次礼书用工尤苦竟亦未能脱藁所辑家礼世多用之然其后亦多损益未暇更定平生为文则季子在彚次之矣生徒问答则后学李道传尝裒辑锓版未备也娶刘氏追封硕人白水草堂先生之女草堂即韦斋所属以从学者也其卒也以淳熙丙申其以祔穴子三人长塾先十年卒次埜廸功郎监湖州徳清县戸部新市犒赏酒库后十年亦卒季在承议郎提举两浙西路常平茶盐公事女五人婚儒林郎静江府临桂县令刘学古奉议郎主管毫州明道宫黄榦进士范元裕仲季二人亦早卒孙男七人钜铨鉴铎铚铉铸钜从政郎新差监行在杂买务杂卖场门铨从事郎融州司法参军鉴廸功郎新辟差充广西经略安抚司凖备差遣余业进士女九人婿承议郎主管华州云台观赵师夏进士叶韬甫周巽亨郑宗亮黄辂从政郎绍兴府防稽县丞赵师若黄庆臣李公玉曽孙男六人渊洽潜济濬澄女七人先生殁有年矣状其行者未有所属笔在以榦从学日乆俾任其责先生既不假是而着榦之识见浅陋言语卑弱又不足模仿万一追思平日歩趋謦欬则悲怆哽咽不忍书亦不忍忘也窃闻道之正统待人而后传自周以来任传道之责得统之正者不过数人而能使斯道章章较著者一二人而止耳由孔子而后周程张子继其絶至先生而始着盖千有余年之间孔孟之徒所以推明是道者既以煨烬残阙离析穿凿而防言几絶矣周程张子崛起于斯文湮塞之余人心蠧壊之后扶持植立厥功伟然未及百年蹐驳尤甚先生出而自周以来圣贤相传之道一旦豁然如大明中天昭晰呈露则摭其言行又可畧与辄采同志之议敬述世系爵里出处言论与夫学问道徳行业人之所共知者而又私窃以道统之著者终之以俟知徳者考焉谨状
　　嘉定十四年正月日门人奉议郎主管毫州明道宫黄榦状行状之作非得巳也惧先生之道不明而后世传之者讹也追思平日之闻见参以叙述奠诔之文定为草藁以谂同志反覆诘难一言之善不敢不从然亦有参之鄙意而不敢尽从者不可以无辨也有谓言贵含蓄不可太露文贵简古不可太繁者夫工于为文者固能使之隠而显简而明是非愚陋所能及也顾恐名曰含蓄而未免于晦昧名曰简古而未免于艰澁反不若详书其事之为明白也又有谓年月不必尽记辞受不必尽书者先生之用舍去就实关世道之隆替后学之楷式年月必记所以着世变辞受必书所以明世教状先生之行又岂可以常人比常体论哉又有谓告上之语失之太直记人之过失之太讦者责难陈善事君之大义人主能容于前而臣子反欲隠于后先生敢陈于当世而学者反欲讳于将来乎人之有过或具之狱案或见之章奏天下后世所共知而欲没之可乎又有谓奏疏之文纪述太繁申请之事细防必録似非行状之体者古人得君行道有事实可纪则奏疏可以不述先生进不得用于世其所可见者特其言论之间乃其规模之素则言与行岂有异耶事虽防细处得其道则人受其利一失其道则人受其害先生理明义精故虽细故区处条画无不当于人心者则钜与细亦岂有异耶其可辨者如此则其尤浅陋者不必辨也至于流俗之论则又以为前辈不必深抑异学不必力排称述之辞似失之过者孔门诸贤至谓孔子贤于尧舜岂以抑尧舜为嫌乎孟子辟杨墨而比之禽兽卫道岂可以不严乎夫子尝曰莫我知也夫又曰知徳者鲜矣甚矣圣贤之难知也知不知不足为先生损益然使圣贤之道不明异端之説滋炽是则愚之所惧而不容于不辨也故尝太息而为之言曰是未易以口舌争百年论定然后知愚言之为可信遂书其语以俟后之君子榦谨书











　　勉斋集巻三十六
　　钦定四库全书
　　勉斋集巻三十七　　　　　宋　黄榦　撰行状
　　贡士林君丕显行状
　　君姓林氏讳谟字丕显福州连江县郑崎人郑崎州之东南海中水环之去市郭絶逺岛居之民耕且渔以生罕业儒传名者率狭陋守寻常无超越之见君少頴悟读书不数反輙成诵为文操纸笔立就从乡之三山林公游与东莱吕先生为同舍生东莱先生年最少少于君且数歳先生所为诗若文輙手抄黙诵之其后先生以道徳文章为四方学者师抠衣从者数百人君闻之慨然曰吾得师矣裹粮浮海诎首受业从诸生后惟谨君年四十有二矣先生方裒集诸儒诗春秋之说其所编次君与有力焉讽玩抄録穷日夜不少懈劳心疲精甚或瞀僵仆几不可支持少定复据业诵习如初先生常曰此闽中瑞物也每举其立志用力者以诲诸生焉语及当世名儒敛袵起敬而于武夷朱夫子尤拳拳不少忘后尝一再侍函丈犹以贫且老不得朝夕见闻其乡人有常从学于夫子者虽后进晚辈必造门愿交孜孜扣问乐善好学之意至于老而愈笃也其天资乐易纯实事亲孝友于兄弟于亲故之谊尤笃平居与人言怡怡然惟恐伤之虽待子弟仆亦然家庭琐碎心事隠微虽毫髪未尝有所隠于人方从学金华母夫人郑氏尚无恙君思亲之在逺中夜感念歔欷以至泣下及归乡人慕君之贤郡文学以礼延致之居数月即引去曰不逺千里而辞其亲者为道故也今又安能舍其亲而为人乎即归杜门竭力致养执亲之丧哭泣悲哀乡人不忍闻既反哭曰吾朝夕侍吾亲而忍一旦离之乎昼奉几筵夜宿墓下更三年如一日名其所居之庐曰着存除丧犹不忍去乃率其子弟若兄弟之子肄业焉终其身平生未尝计资产丰约兄弟同室无间言轻财急义朋友之贫者力赒之衣服囊箧恣所取至有背义忘施而复请于君者君待之如初无毫髪怨望靳惜意君家伏腊本粗足卒以是取困乏乡人皆嗤之君曰吾有读书教子而已贫富贵贱天也死之日家无余财朋友善类无不为之赍咨洒涕者呜呼人之所以溺于利欲之私而忘其天理之乐资不美而学不足也世之所谓学者无不欲取科第夸声名则反以济其利欲而斵丧其良心若君者乃能于大海之滨荒茁之隈超然知以从师问道为事而不惑于世俗寻常之见岂不贤于人乎哉君之曾祖龢祖其父元炳皆隠徳不仕至君始获与荐书娶柳氏潘氏子二人审向审尚女二人长适将仕郎赵汝涣次未行君以绍熙癸丑年正月卒享年五十有九将以甲寅年后十月葬于金声坑之原审向来言曰先人之友最厚者莫如君知先人之志趣行事最详且实者亦莫如君今不幸先人殁不次其事无以发先志示后人敢以为请榦丱角闻君名既冠从师于武夷金华遂获与君为忘年友二十余年之间辱君之教而于金华之日相与为最密故知其所以为学者尤详焉遂不敢复辞而次其事之大槩如右谨状绍煕五年九月日江夏黄榦状
　　朝奉郎尚书吏部右曹郎中王公行状
　　公讳遇字子正王氏之先世有笃行乡闾敬之以长者名其家至公之曾祖始以舍法两魁其选朝奉公立与乡荐虽不第以儒业显相继为学者师别驾公博而文尤长于诗所留题人争传咏以熟公资警敏自力于学少游乡校挺挺见头角甫冠为太学生文词优异月书季考数占前列未几升上舍东莱吕先生器之以学职屈公公守规矩诸生相戒无敢犯乾道五年廷试中甲科调临江军教授丁别驾公忧闽俗多忌以丧归自外者不以入其家别驾公殁于建公防丧以入殡楹间哀毁蔬食终三年无违礼再调处州教授丁宜人杨氏忧既免丧再调蕲州教授公之三调教官也率需次五六年凡其不赴也又率以官期甫及而丁家祸至蕲州时距登第已十有七年矣一时同辈才学出众人者皆已登膴仕公恬然不以动其心方闲居时不逺千余里受业于晦庵南轩东莱三先生之门攷徳问业以正学不明为巳忧精思力行以求自得不务为入口出耳钓名声求利禄涵泳渟滀所蕴益富而人亦以大用于世者期公矣蕲学久废诸生家坐而官饷之公严为程课寝食必于学日为讲说语孟经史一以洙泗伊洛之传为正夜漏下二十刻犹徘徊学舍督诸生诵习奬励戒饬蕲人化之衣冠济济若中州然既满秩丞相留公欲以掌故处公且嘱公俟公曰朝廷用人使之知又使之俟是我不才以自取辱也亟趋部注福州懐安县丞闽帅詹公体仁郑公侨以礼屈公置幕府公极意裨赞事无纤钜咸尽其心力不以名徳自居也给事尤公褎祭酒李公祥皆一代名流交口荐公丞相赵公亦闻公贤且将擢用而伪学之祸兴矣以荐者改宣教郎知福州长乐县丞相陈自强侍御林采辈所居权势薰灼乡井骚动官吏凛凛奉承少忤意輙罪去人以为公忧公介然自守持身廉谨莅事公勤诸同寮亦莫敢挠也撙节浮费樍缗钱数千兴修大塘水利溉田十余万顷岁旱而稔邑人植碑立祠以报公徳郡以闻于朝当路者不敢没其实而增秩焉转奉议郎通判贑州公之方注邑长乐陈自强为諌官与公有太学同舍之旧欲荐公其满归也自强为丞相欲留公其倅贑也部使者既以公荐属有防侍从郎官荐贤诸公要人亦交以公闻时韩侂胄颛国公毅然不少贬以求售也侂胄既就诛群邪窜斥众正登用丞相钱公始擢公为太学博士未数月除诸王宫教授骎骎向用矣适毗陵大旱议选可为守者以公诚心恳恻熟知闾阎疾苦遂属公既至讲求荒政竭官府之储以赈民公帑之餽遗公厨之燕犒一切停罢积金数万缗以资籴本捐俸金以助赒防劝分通商纤悉具举屏骑从出入阡陌去城四五十里间皆躬自巡省余择官吏以委之无一户一民不被其惠者毗陵歉最甚而民无流殍公之措置有方而劳来不倦也既又讲求毗陵致旱之田以为其州地势于浙西为最髙所仰者太湖水利往往为势家侵夺填塞为田于是悉行开掘使复其旧虽豪右无所惮时朝议欲行铁钱于松江诸郡公以为两淮铁钱壅滞民间重困正以盗铸者多今又于松江州郡行使盗铸之徒必欣然动心莫若权罢止鼓铸则铁钱当不劳力而流转通行矣未几京口果以军情动揺为言始服公逺识而铸钱之议寝矣浙东大饥庙堂以公有毗陵救荒之功遂诏公为提举常平使者入对言水潦浸淫太阳亏蚀灾异频仍淮南凶民啸聚动以万计京都防衞理宜严肃乃有狂夫唱乱骇闻四方此何等时何等事而不为深思逺虑乎必须斋戒以饬躬刚大以进徳急闻直言以救阙失乐从公议以扶正道法令贵乎顺上下之情贵乎相通断絶斜封墨勅之原常存视民如伤之念又言常州北滨大江南连太湖运河贯其中两旁支港接续聨络今皆堙塞傍湖本皆良田豪民巨室谋取大利乃于水面围筑成田则傍湖之水利皆废矣若朝廷明行禁戢为郡守者任满必开浚一二所则水利流通矣公既至留心赈济一如毗陵时盐课久不登检吏捉奸优恤亭户财货之入视昔有加焉朝议欲行计灶买盐之策公力争之以为昔人置立盐塲定为盐额非不知灶之可以数计必其顾惜亭民不欲尽其力也今必计灶或有亏一日二日之盐官司便以罪加之则虽黥罪日积不可胜加非惟浮盐难买将与额盐并失之矣设使官盐充积必有献言计口卖盐者则是今日之计灶买盐乃他日计口卖盐之原也议遂寝公之论事发于忠诚故质实恺切如此除大宗正丞迁右曹侍郎嘉定四年皇帝临轩策士公考校殿庐地禁事严时公年已七十矣不敢辞得疾噤不能言既毕事病转剧以六月九日终于位公性仁厚族人不能自食者赡之死者之无归代为之贫不能嫁者具资装而遣焉朋友乏絶者捐金以赒之盖有长者之遗风焉家之吉凶丧祭一以古礼斥去巫觋老佛之陋故公之殁其子治丧悉遵公命公在蕲与诸生讲论两汉兴亡之大端集而成编命曰汉议及其他文集悉编次藏于家公先娶安人陈氏继室安人沈氏皆有贤行先公卒子二人长仲信预乡荐亦先卒次仲诚公遗泽及焉女一人适承务郎知福州福清县杨士训孙男六人女二人公殁之年十月二日于其州龙溪县石狮山之原其子仲诚次公行事而以行状属榦且曰仲诚之先君子不妄交于子独惓惓焉其毋辞惟公立言行事炳然在人耳目者既不可泯没矣士大夫驰逐于富贵盖有不度其才之称否而冒之者焉及其析圭儋爵显其身肥其子孙而视公家事乃漫不加意公以少年擢髙科诸公荐引不容口才非不足于用也宜超躐贵显矣乃反低回逊避若不屑就从仕四十余年列于朝者不过数月官不过郎曹用不足尽其才也而鞠躬尽瘁不择险易盖至于老且死而无憾焉是非学识之精义利之明超然于流俗之中不以一毫私欲累其心者不能也可激贪警惰而厉风俗矣遂不辞而叙其事如左谨状
　　肇庆府节度推官曾君行状
　　君讳兴宗字光祖其先庐陵人唐末始祖士方为防化令遭五季之乱因家焉绍兴间改防化为宁都家世业儒饶于财喜施予闾里称之司理公性严重不妄言笑监金陵税院奉职廉勤大为建安忠肃刘公珙所知年逾强仕即倦游以致其事君其嫡长子也资禀纯厚襟懐坦夷外虽温然可亲遇事则刚毅自立自为儿童不好嬉戏俨然如成人年十六七时已厌科举之习一意于圣贤为巳之学尝言吾读举子业如嚼蜡观诸理学则心快目明终日忘倦人皆笑其与世背驰君处之怡然两预乡荐不第即弃去庆元五年诏恩廷对入等调主隆兴府南昌簿南昌剧邑簿书繁冗吏縁为奸君勾稽不倦戸籍升降税租登耗毫髪无遗漏牍而藏之官民俱便岁适大祲赵公希怿持仓台节选可嘱以荒政者莫逾君君出入阡陌检视虚实务均其惠富民有盖藏者劝以出粟平其价靳而牟利者发廪而偿其直饥民赖以全活赵公贤之凡民讼歴年不决者虽旁郡外邑悉以委君有袁州分宜董氏者园池为近隣所占改易途径人莫能辨君广诹博访亲诣其地索文券考步亩积年之讼一日而伸南昌伍氏欺妻党孤弱徙其母外邑指为逃絶给据而佃其业经四十年其孤讼之数载不获伸漕帅二司交以委君索据辨证考其业之所自出旁引邻至及元卖业之子孙供证得实一府称其神明邑有豪民窝聚逋逃流毒一乡无敢谁何人以寃讼里正验实复遭其捶反自焚其居而讼之无以自明君造其里邻近畏之莫敢言得十岁小儿访问得实解府黥之乡民以安君尝诵程夫子有言一命之士苟存心爱物于人必有所济故其在南昌簿职虽微不敢自怠理寃雪滞无虑百十其欲去也士民合数百列状于部使者述其政绩挽而留之既不获命则送别者塞填街巷饯于江臯者屦满焉见者以为先此簿职所未有也秩满注肇庆府节度推官君于是浩然不复有从宦之意矣君生未阅月失所恃事祖母至孝严氏殁予田数百亩以助游学君不以自私悉以供岁时祭祀之用司理公晚年以旧居近市辟室于金精谷口之阳以适余年君以晨昏不可逺离遂辟其旁以居司理公得疾不逺数百里躬自请医朝夕扶持汤药衣不解带事继母杨氏尤得其欢心居家动遵古礼冠婚丧祭不肯杂以世俗之仪子孙环立必诲以圣贤躬行践履之学其于乡党无贤愚贵贱接之以礼见人有善称奬不容口闻人之过及以急难告者如已隠忧凡邻里有纷争必先于君君以礼折衷俱得其平至或辍已物以息讼人或有犯未尝忿嫉从容训责终归于恕使自媿服礼贤好士出于诚心往来宁都者以不见君为歉过从者馆谷无虚日故田园虽丰而囊无余赀处之无悔也归自南昌辟所居之南山创精舍取后凋之意扁曰岁寒储书聚粮以待四方士友为暮年讲切之益自号唯庵钝叟日处其中学者至必以所学告语之所谓孝弟忠信之说未始脱诸口来者亦莫不拱手竦听而去君晚年方欲休致以卒所业不幸遭长子之戚未半载而君遽得气脇之疾虽卧疾手不释巻故旧见之勉以少事调息君曰吾于病中静观此理愈熟愈深政自无害也未易箦十日犹与学者论中庸语孟临终之夕谈论至五鼓至次日中忽谓诸子孙曰吾病必不起矣我死勿用浮屠氏陷我于不知道之域丧事宜遵古参用仪礼非礼勿为非道勿学乃吾子孙言终奄然而逝卒之日里之人莫不咨嗟叹息以为善人君子之云亡后进之失所也斯道不明千有余年二程子出孔孟不传之绪得以复续然诸儒迭兴讲论不精易以讹舛晦庵文公朱先生讲道于武夷之下然后邪说诡论无复肆而后学有所宗师君自知学以来既有意于圣贤之事闻旁郡有以知道自名者君往从之游视其说汪洋惝恍无所依据不逺千里受业于文公之门坚守其说孜孜力行必求有得于心而后已文公尝以纯茂笃实切已致思用功正当称之伪学之禁兴一时学者讳名其师君执礼益勤厉志益苦未尝少懈文公殁君星驰而吊心丧三年呜呼若君者岂非天资之厚志学之专而又能就正于有道故其居官治家应事接物处之终身无所悔怍如此则君之云亡岂不深可痛恨也哉君年六十有七以嘉定五年六月十日卒于家娶谢氏有贤徳先十一年卒子五人长浚之先一年卒次梦吉与乡举次颐之益之艮之益之继弟兴邦后艮之亦早夭女二人长适刘昌时次黎宗海孙四人朴榞椿榴女孙七人有文集十巻号唯庵棐藁藏于家榦于君有同门之契交游非一日宦于江之西尤相亲且相好也因其从子益之之请述其行事之梗槩俾求于当世立言之君子而请铭焉谨状
　　处士唐君焕文行状【代梁县丞大亮作】
　　君姓唐氏讳尧章字焕文福州闽县王峬人州东南际大海江水之所入有山屹然错立于其中者五王峬据其上流视诸山为杰出居其间多秀民去而操巨资航大海以牟什一之利者相踵也君世家焉曾大父感大父正甫父恩皆隠晦不仕尤不喜营利轻财急义闻于乡绍兴间君大父以纲运有功当补官弃不顾出藏镪二百万以赈贷乡人疾革取券焚之遗命勿责偿焉人皆以为难君幼孤大父抚教尤至君承祖父之训不复以生业为念赈乏防贫无毫髪靳惜意始治进士业不售即弃去视世之荣利泊如也尝曰读书务明理岂必为利禄计耶留意经籍至老不倦岁晚眎昏诸子诵书必令髙声曰庶我闻之而有益也闻晦庵朱先生讲道武夷语其子晔曰吾老矣不能从夫子游尔其毋忘吾志乎既而晔获登门受业以归诘其所闻竦然曰吾得闻所未闻死不憾矣继而曰入耳出口学者大患尔其戒之其轻利重义而笃于问学如此故其处已应事往往有人所不能及者居家孝友接人乐易执亲之丧三年如一日既免丧犹不忍服华饰夫妇相敬如宾亲属闾里遇之有恩未尝有违言下至奴仆抚之亦各得其意终日恂恂如不能言至其见义必为则断然有所不惑也性不喜浮屠尝谓学佛者曰谓事佛为可求福田利益耶是教人以为善而有所利也谓能懴雪罪恶耶是导人以为恶而有所恃也使人皆有是心则为善不诚为恶不忌佛之教使然也尚何足学哉识者以为知言娶陈氏先君五年而逝治丧不用浮屠乡人皆异之君不为少变为文以示诸子大畧以古人治丧自有常典异端之教不足为法吾百歳后汝曹谨毋为邪说所惑以背吾言故君之殁也诸子得以不敢徇俗者君之教也自佛之说入中国鼓天下之众而从之虽豪杰之士有不能自解免者王氏入闽崇奉释氏尤甚故闽中墖庙之盛甲于天下家设木偶绘像堂殿之属列之正寝朝夕事之惟谨髠其首而散于他州者闽居十九焉其崇信如是君乃独能不为所惑非其义利之素明问学之素讲其安能若是耶若君者可谓勇于义而笃于自信者矣君以庆元戊午正月晦日殁享年六十有二子男三人晔晖习女四人长许适欧公旦次早亡余未笄孙男一人复孙女一人先是君为母潘氏筑坟于九龙山之原曰吾生事之未足死当祔之朝夕必往省焉至其衰病犹扶杖以往忽自叹曰吾老矣登陟良苦孰若早从吾母游地下乎诸孤从其治命将以四月二十九日葬于潘氏茔之东偏而记其平生言行以求状于余余于晔有旧好辱闻君之行为最详哀其请而不得辞也故为之彚次其大畧于右谨状
　　处士潘君立之行状
　　君讳植字立之姓潘氏九世祖讳某事王氏为银青光禄大夫自光州固始入闽家于福州懐安县之水南世业儒至君之考讳滋始贡名礼部绍兴初习淳质中原衣冠多南徙吾乡之学彬彬焉其以文词行义为学者宗师则若李若林其杰然者也二先生之学以孝弟忠信穷经博古为主及门之士亦往往浑厚质实志尚脩洁若贡士则又其徒之杰然者也贡士于学至老不倦闻乡闾之善士輙折辈行率其子从之游后闻晦庵朱先生讲道武夷有非他师所能及者遂慨然嘱其子往师事之君遂与其弟柄不逺千里而往拜焉君少颖悟读书不数过輙成诵众皆谓宜以童子应试者贡士曰躁进速成非教也少长为文操笔立就然未尝效世俗剽剥缀缉曰韩与苏吾所法也于二氏之文关键脉络沈潜讽咏故其为文语意雄健游乡校侪辈推先焉尤嗜史学自载籍以来上下数千年反复耽玩其于兴亡治乱是非得失之故贯穿出入如指诸掌谈论亹亹率常屈其坐人方以世交驰于射防决科之习君之天资学识于科目可俯拾乃与其弟皆以弱冠抠衣有道厉志前修回视故习若将凂已流辈至有髙谈性理下视程文之诮不顾也智识日进闻见日广尤以务实为巳为本由是师友交称之退而家居日以濂洛诸书磨砻浸灌暇则徜徉林壑间以觞咏自娯闺庭之间怡怡如也生平慷慨有大志不能规规较锥刀事生产襟度坦夷无畦畛于亲友之谊尤笃每见必留连竟日情意恳欵殽馔之费不计家之有无喜施予赒人之急虽斥家人簪珥以振之畧无秋毫顾惜意乡闾有事讼者輙诣君求决君为之平曲直以义理开譬各释其所争而去亲戚急难奋身以援之利害有所不计虽罹困辱不以为悔急于救世亦有知其不可而为之者虽未免贤智之过然以世俗滔滔横目自营者视之是不可谓之贤乎使君而见用于世其事业当有卓然可观者而困顿疾病卒赍其志以殁所以施于家信于友行于乡闾者仅若此岂非命也夫君疾病累年至属纩之夕与弟诀若未尝病者亦可谓达于死生之变矣死之日亲朋闾里无不为之洒涕亦君之谊有以感于人也夫君享年五十有九以某年某月某日终于正寝娶某氏先卒子一人大圭业进士女一人适进士倪泳孙榦之兄弟尝受教于贡士公于君之兄弟交游者非一日也生同里学同师今又缔姻于君家则述君之行其何辞谨摭其大槩以谂来者
　　太恭人李氏行状
　　太恭人姓李氏讳洞安其先李唐之裔五季之乱有徙居兴化莆田者郡称甲族曾祖宗顔赠通奉大夫祖持正左朝请大夫知潮州崇观间与曾叔祖讳宗师同游辟雍名振当世号大李小李其后宗师廷对为第二人朝请公继亦擢第父尹仲迪功郎广西提舶司干官母宋氏礼部侍郎棐之女太恭人端重静淑一语笑不妄发父母爱之既长相攸为朝散郎知髙州赠朝议大夫赵君讳公宾之配孝敬慈顺以贤妇称朝议公歴仕四十年居官廉谨不殖货利所至可纪者亦内助有力焉朝议公终于髙州太恭人扶防以归艰险万状既达寓里囊无余赀聚指数百惟以勤俭教子为急每训诸孤曰汝辈年渐长宜各勉学使吾及见汝辈成立他日见汝父于地下则无憾矣间关贫困余三十年至其晚岁长子抱孙聨翩科第太恭人自处冲澹日课佛书自言吾生平未尝萌一恶念喜施予不问有无诸子欲奉板舆便荣养不愿也由是诸子各择迩地以仕嘉定十二年十二月二十七日晨兴忽呼诸子孙而告之曰吾昨夕梦朝议公在前言语如平生数将止此乎命办衣衾且汤沐家人以太恭人体力康强何遽至是或窃悲泣复视之曰不可徒乱人意言讫而逝享年六十有五初以朝议公再封安人复以男彦侯彦倪两遇明禋加封太恭人男十三人存者九人彦侯奉议郎两浙转运司主管文字彦假从事郎邵武军判官彦倪奉议郎知南劒州尤溪县彦优中国子监举彦仞从政郎兴化军兴化县令彦仟修职郎广州南海县东尉彦偲彦偶彦傈并累中监举女九人存者四人适进士林炳蔡幼度国学进士林应辰进士陈雩孙男十五人璱夫修职郎潮州潮阳县主簿瑻夫绾夫并三中监举旺夫习进士业尊夫绂夫并中监举珑夫统夫盘夫防夫防夫嵩夫兴夫尚童幼孙女十九人适进士蔡应孙钱琳郑元父迪功郎前汀州清流县主簿杜功绰进士林天祐陈学文余未行曾孙男一人时淦不惟衣冠之盛萃于一门而乐善循理人无间言贤母义方之训也诗人以麟趾信厚为关雎贤淑之应其信然耶天族天所芘也一室之内母子兄弟无一念而非天也则如天之福岂自外而至哉明年三月十二日葬于侯官县保庆寺上熓山之原从朝议公之兆也前期彦侯掇其世系行实俾榦述之榦家世城东后徙而南未尝不东首者以丘墓之寄于东也丘墓之感又未尝不痛心疾首焉则于其邻之贤者安得不欣然慕之今乃知其为贤母之教也既以自悲又悲夫人之不可复见遂述其事以志来者谨状
　　通直郎致仕林公行状
　　公姓林氏讳周卿字少望林氏为闽大姓孝友之风着自古昔散而处者亦多闻人公之先占籍福州之江南五世矣江南为州之中土其俗质实浑厚故公之家世皆以笃行厚徳称于闾里公敏悟端重色温气和襟懐坦夷与物无竞少从合沙先生郑公少梅学通易大防所交游皆世名胜及壮失所怙事母冯氏年八秩公须髪皓白怡愉恋慕有婴儿之状处兄弟友爱常恐伤其意赀产厚薄一不经念悉推祖父遗业奉其兄乡闾有同气争产不平者必举公盛心以为训仲兄早世抚其孤女使有所归宗族单微独不能立死丧嫁娶不能举者极力赒之无倦色其居家未尝厉声怒容居乡未尝后人先已趋人之急如已隠忧闻人之善若自已出以是服公之仁慕公之义者内外老稚无间言公自少游塲屋已崭然见头角人固蕲公以大其家矣已而蹭蹬不遂公处之恬然安贫守义择师教子之外无他念公之子司业君坰遂入太学连中有司竟以舍选魁多士出绾郡绂入仪天朝斑衣烂防极其孝养公亦未尝少易平素遇贫贱必与之握手剧谈无复畦畛语及桑梓则动心堕泪不知宦游之乐也防两学与京尹竞司业君谓待士宜以礼力争去国两学诸生扣相府门乞留者数百人公以得归为幸趣家人指日就道即所居之旁凿池筑室楼以储书亭以宴客草木成隂风日晴燠亲宾毕集酾酒髙防年几九十视听步履不减少壮饮食倍人仪状甚伟声音满堂进拜公于前者不知其已老也忽晨兴命家人取果杯勺罗列庭下公起摄衣焚香酌酒以告曰某年八十有六天地庇防之力也生平心事毫髪不敢欺请酌此而逝又呼儿孙下逮仆饮以辩曰人生如寄吾年至此尚复何望此心无累可行即行今与汝曹酌此而别越三日疾有瘳家人问安否公笑曰晴明即行至晚命浴索酒一饮整襟正寝而逝嘉定庚辰六月十九日也其达于穷通死生之变如此则公之处于家于乡者又不足以尽公之蕴也公寛厚博大人也岂若是浅丈夫然哉利害未毛髪许兄弟骨肉反目如仇雠荣辱得丧之际小不如意则戚然若不可以生者一旦意得志满则前恭后倨视故交如路人于公得无愧乎公教其子以书生起家名声震当世立朝廷挺有风节不可谓无所自以子恩封至通直郎娶陈氏追封安人先三十二年卒子一人司业君也孙男三人昌嗣昌夀昌敬昌夀国学生余业进士孙女五人长适国学生陈嘉谟次迪功郎前潭州湘潭县主簿陈兴龙次勑赐同进士出身魏复亨次进士黄輹次尚幼将以是年十二月十日于移风乡龙湾之原从先兆也榦于公为后辈独尝拜识公于三十年之前既与司业君为笔砚之交后复托姻防之好于公行事知之审矣司业君以述公之行见属不容辞谨掇其梗槩以谂来者谨状
　　贡士黄君仲玉行状
　　君讳振龙字仲玉姓黄氏九世祖自光之固始从王氏入闽因仕焉居言路有直声后迁至中丞子孙散处有居福州城东者至五世祖亨有厚徳自奉薄喜施予乡闾感之号为长者曾祖讳祖钧父行知自亨以来皆能继其家声故今称长者不絶城东之黄虽未有显者然过其闾者慕其徳仕其乡者亦闻其名而敬之君天性纯厚襟懐坦夷乐于为善闻不善则毅然惟恐凂已其勇有不可及者接物无崕防与人交久而愈笃赴人之急风雨寒暑不避轻财重义亲故贫乏者周之无秋毫顾惜意人有疾病力能疗之虽贫下危笃必以身亲之无厌倦之色亲属邻里事有难决即君谋之为之委曲剖析纳之义理不可则面折之未尝有所迁就畏避也少力学自奋为举子业必根极理致不为浮靡徇俗岁大比真舍人徳秀见其文奇之擢之前列自是切磋往复遂为深交尝曰三山士友笃实不相负者吾仲玉也晚益收敛为已慨然以岁月迟暮役志俗学为恨日以论语孟子自课端居庄诵既又博观昔贤遗言左右探索意味有得輙忘寝食至朱文公端庄存养独观昭旷之原年事既髙若不着用工恐岁月悠悠之语惕然有感书之座右以自警深悼少年之不及亲师取友也由是益加人一巳百之功闻四方贤者必使其子学焉聚伊洛诸书课其子以讲习君天资既美至其知学则益自力于修身齐家之实行故其一门之中谨守礼法相勉以善内外雍睦人无闲言乡邻之志于学者莫不喜从君游观感磨励以共扶斯道而君没矣盖莫不失声堕泪为之号恸也君疾革命取新衣易之家人方环立侍疾君整襟肃容呼其子曰养吾疾者莫若子男子不死于妇人之手妇人退又曰我死谨毋用浮屠法不然是使我不得正其终也君之学既行于妻子又尝以朱文公家礼帅其家人使守之故其治丧奉君之治命惟谨君以嘉定已卯七月甲寅终于正寝享年五十有一娶潘氏子男二人朴太学生格业进士女二人长许适进士潘公炳次先卒孙男一人夀老将以是年十月二十二日葬于闽县横屿山之原二子以君之行不可无述也固以请榦与君交最晚于里巷交游间知君之行最详既喜其禀姿之粹务学之实其于死生之际又能不溺于儿女系恋之情佛老荒幻之教而孚于家人者又如此因其家以验其行即其终以信其平昔是不可使之泯泯无声以畀来人遂述其梗槩俾求铭于当世立言之君子谨状
　　太安人林氏行状
　　安人姓林氏其先自莆徙福州为长乐县新溪人嘉祐中有讳端复休复者兄弟相继擢第为郎自是族益大业儒益众夫人之曾祖祖父皆以学行为里闾推敬考其中绍兴戊午进士第四人累官至奉议郎夫人端重警敏诵书一览不忘语孟诸经悉通大义少从羣儿聚家塾奉议命题使属对曰亚夫为将屯军细柳之营众阁笔未能下安人忽从旁代曰召伯治民听讼甘棠之舍闻者异之归任氏为中奉大夫太常少卿讳文荐之妇奉议郎知瑞金县讳道宗之配事舅姑以孝谨称夫妇如宾相勉以正少卿尝以公勤廉和戒其子夫人每讽道之曰此家训谨勿忘少卿捐馆舍甫卒哭知县哀毁继殁夫人年二十有八生计萧然子女七人俱在龆齓内外亲属有不堪其忧者安人毅然自守莫敢夺其志执夫之丧哀戚备极既免丧不御华饰宗党游观无所预闲家有则内外肃然自奉简约食喜蔬素登堂奉姑必具甘防冬裘夏絺缝纫补拆先期而办家之用度刻苦撙节享祀问遗与教子束脩悉从其厚亲戚急难倒箧以周之忘其家之贫也晨兴诸子就学莫归使环几而坐孤灯夜绩课以诵读率漏下三十刻乃寐风雨寒暑不渝句读讹谬为之厘正巻帙烂脱为之补缀旦旦而诲之必曰汝家多难生理素薄汝辈勉自植立勿忝乃祖则吾虽劳无憾迨其入仕也犹力以先训勉之闻士大夫之廉谨者輙悚然曰君子哉汝辈能若此则吾愿足矣晚年诸孙皆既就傅尚谆谆诲督不忘其初安人持身处家既尽其道而义方之训施于子孙者尤切故其诸子皆能以少年聨翩学校接踵世科娣姒相勉饬亦皆以不教子为耻感发奋厉而少卿之子数人其诸孙皆无白丁者实安人啓之邦人称愿之曰盛哉有子如此嗟乃母之教也所以望其子者亦恨不得与诸任齿而安人未尝以科目为已足也犹责之以廉勤谨恪使必能继少卿之业而后已盖其少长习闻两家儒学之素而天资之髙又有以知人道之所当先而不可缓也世之慈子嗜利忽诗书而事骄逸卒以败其家者多矣以一妇人乃能于艰棘之中勉其子以有立而少卿之门日昌而大是不谓之贤乎哉嘉定乙亥明禋安人以子官封太安人享年七十有四已卯七月某日以疾终于适寝将易箦神色不乱子男六人长某早夭次惟明国学进士次一鹗乡贡擢第今为朝散郎知建昌军次一鸣国学待省次一腾国学生某年而先卒次一龙由国学与其兄一鹗为同年进士今为奉议郎前知江州彭泽县女一人适建宁府司理王榕孙男七人后老椿老泗老济僧泽僧崧老孙女八人适进士潘公禃周余在室以某年某月某日附葬于懐安县杜坞山之原惟明以安人之行不可无述也率其诸弟而属笔于榦惟昔先君御史于少卿为道义之交于少卿族弟为姻防之好榦也游知县父子间闻安人淑徳懿范者非一日虽衰晚不文不敢辞谨摭其遗事可传于世者如右谨状







　　勉斋集巻三十七
　　钦定四库全书
　　勉斋集巻三十八　　　　　宋　黄榦　撰志铭
　　郑处士墓志
　　郑君讳伦字次山福州闽县象山人象山凭海民贫依大姓以活其贫乏转徙而失其所依者盖多矣郑氏居是土二百余年为着姓曾祖铭祖忻父隽世以轻财急义名其家赈恤饥乏不计有无里闾徳之绍兴间海盗焚剽民居且及其里里之父老谋曰今遇盗必死无郑亦死祈盗以全郑可乎相率冒死以请于盗盗服其义秋毫无犯航海之官遇盗攻刼不能归者闻其风往依焉为治庐室给衣廪久之如始至卒全其家里人至今往往乐道其事君少闻祖父之志即慨然能容一家然后可以治一家能容一乡然后可以居一乡故于亲族乡闾之义尤笃友爱诸弟无间言抚教诸子无异已出创阁家塾之上使其子与羣从子肄业焉取夫子答子路问士之义名之曰怡盖勉之也尝为诗以示之其意以为唐人书忍字善矣未若初无瑕隙可忍之为愈识者以为知言官以繇役令民兄弟析产君太息谕诸子曰是为政者教人以薄其亲也汝闻祖父之训乎产业财贿兄弟同之吾奉先志罔敢失坠公家之事非汝所敢知谨勿败吾家法耳春秋燕享吉凶庆吊虽族属疏逺未尝或遗恩意浃洽晚岁弥笃族党乖异者必委曲晓譬以平其憾里闾假贷有所逋负輙焚券已责以财委人有所侵盗或请治之曰勿任足矣彼既盗用尚安所责偿邪有侵其田庐疆埸者亦不复校曰所争几何而失吾乡邻之意耶乡人无贤愚皆以长者目君好事者亦为歌诗以美之呜呼真可谓长者之风而善守家法矣君天资頴悟志向髙洁好读书不喜营利壮歳即弃场屋放懐山水间为诗目娱其言多出于修身竢命之意不事华采而皆有补于风教名其读书之室曰正已端庄以居虽大暑未尝见肤体造次夜起必冠曰岂以晦冥故不加整饬耶与人书简未尝草书律身甚严而居家接物寛和乐易事亲孝养笃志居丧哀毁过人教子勤恳为择师友训以理义至或有过未尝厉声责之闺门之内雍雍如也病且革戒其妇曰汝为冢妇异日介妇归其相率辑睦毋以小利伤大恩家人复请所欲言则曰从孤女未行吾憾也语已命之退恬然而逝盖其笃于亲族之意出于天性故虽老且死而不忘也卒之日实庆元元年八月戊辰享年六十有一先娶吴氏早世再娶林氏生男四人遹适迈适孙男一人元孙榦尝与遹游因得闻君之贤为最久后谒君于象山之中观其气象聆其言语凝重温粹诚实恳恻然后信所闻之不妄也遹将以三年九月甲寅葬君于龙角山之原以王明府之状来曰愿请铭余悼夫古风之日逺而流俗之益薄人欲之日炽而天理之寖微粹然生物之心与天地为一体者斵丧沦泯临小利害未毫髪比则父子兄弟反面若不相识如郑君者岂不足以激頽俗而厚人心哉遂不辞而为之铭曰
　　人物并生气同体均孰合而离孰疎而亲先民有言仁与不仁郑君之先逮于厥身禀此春和裕彼乡邻孝友任恤曰睦曰婣君实备之有志未伸独濬其源以溢于后人
　　方夫人墓志铭
　　庆元五年春三月辛酉象山郑遹成叔以其外祖母方氏之丧来讣且问服之制度与其日月之数及凡居丧之品节以授方氏之孙俾行之如礼某年某月某日将葬于某县某乡某山之原成叔复以方氏之状来曰愿请铭予嘉成叔之能笃于亲而志于古方氏之孙能不徇于俗而惟成叔之言是听既受其状读之因仰而吁曰呜呼福祸倚伏之期岂不甚可叹哉守道者不以所遇易其志虽无意于福而未必不得福分之不安而戚然以避祸为心者祸亦岂可终避哉予于夫人方氏之状有感焉成叔之状曰方氏于莆为着姓五代末有占名数于福州闽县之象山者其先皆隠徳不仕至讳某者年逾九十始用髙宗皇帝庆夀恩补迪功郎夫人其长女也生有令姿温淑而髙洁年十三丧其母吴氏佐迪功君治家事勤以笃友兄弟敬以和年既笄适同里进士林君松未六年年二十有六而林君卒事其姑如事父友其夫之女弟如在室之兄弟而守节毅然又有人所不能及者焉子二人曰伟才良才女一人适处士郑君遹之先君子也有贤行乡人称为长者郑君伟才既有室而卒良才亦蚤世孙二人友孙恭孙皆幼夫人惸然当一家之寄不惟保其田庐以无失坠而其温惠正信又足以孚于乡人不惟抚其二孙以无废林氏之祀而又教之义方以得为良子弟二孙既长有立而夫人卒享年八十有三夫人始终之所遇如此古者妇人有三从之义夫人所从何其坎而多故耶少哭其母长哭其夫又哭其子古之所谓穷而无告者夫人居其三焉其亦可悲也已夫人守志弥坚厉行弥笃卒享髙夀二孙知读书好学而又有成叔为之外孙以礼相其终而述其行以诏于后夫人于此又何其幸耶使夫人于祸变摧折之余而不能保其身以全其夀其生也不为乡闾之所称其殁也亦将泯泯而无闻矣此余于夫人方氏之事为之三叹者盖不但为夫人叹也铭曰太虚冥运兮尸之者谁祸福倚伏兮我罔敢知彼日而食兮彼月而亏此心凛凛兮百挫不移有后而贤兮有夀而耆没而以礼兮憾宁有遗我作此诗兮以儆世人嗟尔子孙兮勿替引之
　　吴氏夫人墓志铭【代仲兄撰】
　　夫人吴氏福州懐安县达溪人父讳贵有隠徳夫人以姿性柔淑闻于里里之大族争遣媒约婚不听曰是女必以归诗礼家石栗林公讳茂倜傥重信义有贤子讳龄少颖悟喜读书善属文将聘妇则曰非吴氏女不可吴公闻其言一日适相值语道意乃酌酒定婚夫人归逮事祖姑曾氏曾氏晚多病舅及姑髙氏奉事起居蚤夜不少懈夫人承其意輙先之舅姑曰此吾事也尔毋预夫人曰有妇以代劳也曾氏曰吾病且愈尔曹其休矣其上下雍睦如此舅喜客客至必尽欢不计家之有无家素厚坐是日益窘有讥者则輙笑曰儋石为黍当饭几客薄酒伏雌为费几何夫人听从婉娩曲顺其意几榻膳羞整洁丰备常若客至未尝敢以贫为解舅姑没夫人治家益勤礼宾客不废其旧故其夫与其子宪卿守卿益得以读书肄业从贤士君子游家事琐碎一不以属心夫既殁而夫人年已七十矣二子不忍朝夕离侍侧夫人輙戒之曰汝读书当如乃父敬礼贤士当如大父毋以我老故有怠心以是二子交道日广闻乡之名胜不以道之逺近齿之长少皆愿裹粮诎首而与之交夫人极力资欵无惰容每曰汝能从贤者游虽不在吾侧吾乐也宪卿遂受业于晦庵先生之门而与东及东之季弟榦交最厚后皆能自检饬为名士里之人相与语曰二子之贤嗟乃母之教也夫人以庆元已未十一月三十日戊午卒享年八十有五子二人女一人适进士吴溥先夫人卒孙一人蕃孙女一人夫人亡恙时宪卿尝从容曰浮屠氏之教行而先王之礼遂废天堂地狱宁有是事耶夫人曰汝能守礼吾死无憾矣故夫人之殁也二子治丧尽斥去浮屠氏法一以礼致其哀里人族党谤言日至晦庵先生贻书以勉之而谤者始息自佛老之说行于中国且数千年五代王氏崇奉墖庙而其说始炽于吾闽深山长谷之民信奉尤笃至于死生大故之际忘其焦肾干肝之苦而笃于梵呗膜拜之习甚至举其亲之遗体古人所以重衾复敛必诚必信者而投之烈熖之中曰佛教然也是岂不大可哀者耶夫人生山谷间乃能以礼诲其子而不溺于异教如此是岂不谓之贤者耶将以庆元六年二月十四日庚午合祔于髙岭之原其侄吴宗万与其夫之族子士防状夫人之行来请铭予既从夫人之二子游且嘉夫人之行遂不辞而为之铭曰
　　未笄而见爱于父母已嫁而能顺于舅姑厉其夫若子以学而交天下之善士全其终以礼而不溺于昏妄之浮屠夫人之徳始终全备如此是岂可不铭也夫
　　林端仲墓志铭
　　有隠君子曰林公某字端仲福州懐安县栗山人州之山自北而来者曰雪峰曰居儒曰芙蓉夀山九峰皆岩谷嵌谺巅崖崒嵂可喜可愕栗山当其中蜿蜒扶舆回复磅礴有清淑之气居其间者多秀民杰士孝友雍睦发于天性岂非风气使然耶公俶傥有伟志未冠游四方与方外之士交有异人焉与之处爱其才授之书一编曰读是可以活万人公退而阅之乃黄帝岐伯相与问答之书其品裁剂量则国工名方未尝不载也公归筑精舍于其居之前病者造焉公则斋戒防洁如已隠忧馆而食之日往视焉曰安则喜有不安节则为之恻然终夕不寐其以息数疎数决人死生于数年之后如烛照卜方匕之剂以起人死而肉白骨者如取诸其懐而与之也诸公贵人闻公名者争欲致之公入有左右图史之娱出有山林池亭之乐率十余年未尝至城郭深山长谷穷悴无聊之小民昏暮叩门以疾告者公遗之药且赒之未尝责报焉轻财重谊视人之急极力振之惟恐或后里闬之间有利于人者公常慨然为之倡呜呼若公者岂可以医名者耶岂亦如古之愤世絶俗寄于医卜以自晦者耶公之卒以某年某月某日以某年某月某日葬于其居之二十里翠微寺之北其子子牧与其子子敭之为兄后者尝以公之志气从学于予予又尝假馆于其里乐其山川之胜而知公之行为最详故其葬也子牧来请铭予尝叹夫天地万物本吾同体痒疴疾痛皆切吾身痿痹不仁者不惟莫之恤而反祸之豪杰之士不为天子宰相操杀生之权以除民之蠧而全其夀则亦为大医士左提箴砭右秉药饵以去隂阳寒暑之为民害者今榦老矣无能为也惜公之死而考公之行岂不有所感也夫铭曰
　　负隂抱阳同一域胡为不仁相祸贼赤子入井皆怵惕知公此心可医国
　　黄仲修墓志铭
　　余为令临川爱其山川风俗之媺名儒钜公彬彬辈出故家遗俗皆知尚气节畏清议信厚而质直其天性然也黄君思永字仲修其先金华人徙丰城后迁是邑余尝过之入其门庭宇閴寂登其堂主人肃然问起居外不轻发一语气貌凝重进止有常见其二子延客坐服饰朴素器用纯质坐客常满然无杂宾焉自是累累过之终三年犹一日也予与仲修交最久仲修足迹未尝造公庭间尝走乡疃视时谷价之贵贱仲修独下其价以售赒卹闾里役于仲修之家者岁凶无流徙焉笃于教子不为剽窃以徼利达择师取友不逺数百里必求有学行者致之为子择妇不以财必以世之钜儒与乡之名胜呜呼何其贤且厚耶访其家世则左朝散大夫吏部郎中提防荆湖南路刑狱公事赠通奉大夫次山硕人章氏之曾孙通直郎知静江府义宁县事恺之孺人徐氏之孙贡士逢吉夫人管氏之嗣叔祖琼管公择仲修于群从之子最贤者以为贡士后盖邑人之右族其生产之厚裕如也士大夫席父兄之业拥髙赀鲜有不习尚浮靡贪荣嗜利恃气凌物以累其身辱其先者今仲修家世如此乃能自处泊然无一毫骄吝之意岂其天资之厚有以守其故家遗俗之旧耶仲修年四十卒于嘉定元年十月朔日娶饶氏子二人庆臣清臣女二人长适进士饶洽次以疾废庆臣娶晦庵朱文公之孙监酒朱君埜之女清臣娶寺簿王君克勤之女两君家甚贫后仲修数月亦皆卒王君且死其家遣姆来曰妾不幸有夫之丧女长无以嫁夫人其改择焉饶夫人曰吾言已决矣择妇择其身非财也且寄语于朱氏谨无以贫为嫌二子无异意焉呜呼非独仲修然也如其妻子亦贤且厚也道行于家人固若是耶仲修将以嘉定三年十二月十八日壬申葬于县之明贤乡唐门之原二子以其师盱江傅沂之状来请铭余既获交于仲修又于其长子有妻党之亲知仲修之行事为最实故不辞而为之铭曰
　　植根厚者其华必丰浮埃为基胡墉之崇猗欤仲修古人之风器大声宏不于其躬铭以俟之列于幽宫
　　笃孝傅公墓志铭
　　公讳修字子期豫章进贤人也曾祖俊祖安民建炎中以收逆贼补官进义校尉父时中从政郎为宣抚岳公宾客母胡氏生于绍兴已未以开禧丁卯六月丙午卒于正寝将以嘉定元年十有二月癸酉葬于所居之南荷田源是岁十月公季子瑭走临川谒公之友长乐黄榦泣而言曰瑭尝侍先人师晦庵先生而友吾子今不幸弃诸孤葬有日生平之梗槩托以不朽者先生殁矣子何说之辞榦谢不敏又泣曰徳与位世所有也先人之友莫子若也子何说之辞发其书读之公刚方质直孝友信义行于家庭着于闾里天资頴悟不乐时学少习輙弃去端坐一室左右图史持身斩斩无违行接亲族有恩赒人之急常恐不及凡公之性行皆可述如此而于事亲尤笃饮食起居未尝顷刻忘尝游芜湖一夕有感而叹曰吾亲其有疾乎旦即驰归千里不数日而至从政公既葬去家一舍毎一念至即驰往裴回信宿而后反庚申之春榦尝侍坐于晦庵先生之侧有麻绖菅屦扶服而前者貌不胜衣言不能出诸其口问其姓名则公也先生方与诸生习礼于武夷之下爱其贤书其所擕从政公之事状曰予观其冠履应礼而戚容与之称言词恳慤情防酸辛为恻然动心焉坐者无不加敬未几先生没明年且葬柩行公怅怅而来且号且拜俯伏于道若将陨焉送葬者重为之垂涕方是时伪学之禁严缙绅耻言学学者更名他师至有吊赙不及门者公独毅然不逺千里哀号痛慕若此公诚孝人也以其爱亲者施之师由是充之则凡子瑭之所述皆可信不疑也呜呼道之不明久矣诸老先生迭起力扶之习俗日薄学者不能尽通其师之意小廉曲谨不足以捄大本之差博闻多见适足以为实行之累顾使阿世之徒得以借口济其为奸之术而斯文日以堙晦今诸老先生既殁如公之笃实躬行者亦复相继而逝是岂不重哀也夫公娶张氏子三人梦得梦与瑭业进士瑭尝与乡贡皆笃信好学有父之遗风焉女四人长适修职郎前筠州主簿赵汝偩次适待补太学生王大年次适进士周士珍孙男女十四人男谦巽观咸益涣女长适漕贡进士赵师橹次未行榦既谢不获遂次公之行而为之铭铭曰
　　学之大先人伦行有实岂其文参也鲁以孝闻一唯间防奇勲嗟后世胡纷纭毋他求视兹坟
　　董县尉墓志铭
　　番阳董君叔重之子浚以书走汉阳叙次叔重之言行以求铭于其父之友黄榦曰君父治命也奉其书而泣进使者而问故呜呼榦尝从游于晦庵先生今四十年矣相与始终周旋最久且厚者惟叔重为然宜其疾且革而不予忘也其何辞叔重讳铢世为徳兴望族唐保大间始有以仕显名者本朝庆厯以来六世从祖讳渊为太常博士髙祖讳介卿为删定自是业儒益众登进士第者相踵曾祖材处州缙云令祖陵隠居不仕考琦迪功郎致仕有贤徳晦庵先生尝志其墓叔重天资警敏励志于学自其少年已为乡闾所称道叔重亦自负以功名可唾手致也既冠从乡之儒先程公洵游公语以晦庵先生所以教人者叔重尽弃所学取大学中庸语孟诸书日夜玩习裹粮入闽抠趋函丈不惮劳苦先生亦爱其勤且敏不倦以教之尝语之曰更宜深察圣贤义利之训反求诸身推类穷根渐次销伏使日用之间全在义理上立脚方是讲学之地又曰日用功夫更于收拾持守中就思虑萌处察其孰是天理孰是人欲取此舍彼以致敬义夹持之功读书须是就自己分上体认出来庶几得力又曰此心操则自存动静始终不越敬之一字伊洛拈出此字乃是圣学真的要妙功夫学者于此着实用功不患不至圣贤之域又曰更宜加意涵养于日用动静之间不然徒为空言无益而有害也先生严重刚毅虽乐于教人然非其资禀志尚可与适道未尝凌节施也观其告叔重之语精切恳到如此非爱之深望之至耶则叔重为人亦可知矣叔重学益勤志益苦往来师门率不一二岁輙一至至必越累月而后归故于先生之书无不通而操存持守不负其所教庆元初先生归自讲筵日与诸生论学于林竹精舍命叔重长其事诸生日所讲习叔重先与之反复辩难然后即而折衷焉伪学之禁方严有平日从学而不通书问者有讳言其学而更名他师者有变节改行狂歌痛饮挑达市肆以自污者有昔尝亲厚恨不荐已而反挤之者至其深相爱者亦勉以散遣生徒为逺害计诸生虽从学亦有为之揺动欲托辞以告归者叔重正色责之喻以理义然后诸生翕然以定非其见之明守之刚能若是乎叔重敏志工于文词藻丽而醇正尝贡于乡矣迨其晚年始中进士第授迪功郎婺州金华尉转从事郎以殁人皆以叔重不得究其用为恨然使叔重以少年即擢髙科为世所用必不能用力于学虽学亦不能专心致志而有得也得此失彼亦何憾哉叔重事亲孝于朋友义以诚家素厚喜施予亲旧贫不能自振者竭力扶持之有利于乡闾者争先为之岁或大祲必发粟以赈贫者故其殁也乡人皆为之垂涕焉叔重之施于家施于乡如此则推之于世犹是也士奚以穷达论哉娶祝氏生子二人浚之弟曰沦孙二人曰榘曰栗叔重以嘉定甲戌卒享年六十有三葬于其乡银城九峯之原卒之明年八月也先师没十有六年交游凋落后生无所师承而微言将絶榦与叔重生同年学同师叔重殁而予亦老矣故重为之悲感次其事而为之铭铭曰
　　师之诲兮谆谆君之惠兮恂恂交朋友兮以义处闾里兮以仁世方艰兮心逾壮身虽屈兮志则伸正以毙兮奚所憾尚其似之兮后之人
　　周舜弼墓志铭
　　君讳谟字舜弼姓周氏其先防稽人八世祖勍仕南唐李氏有军功官至御史中丞徙居江州瑞昌县今为南康军建昌县人君资强毅果于为善有不善立改其接物温然少警敏嗜学两预乡荐文公晦庵先生守南康君抠衣登门尽弃其学而学焉昼抄夜诵精思笃行南康抵武夷且千里有重冈复岭之阻君尝往就学先生守临漳去武夷又千余里其地为闽广之交瘴疠之乡君又往求卒业既归温绎所闻以书请益先生答曰讲学益勤持守不懈深慰所望当此岁寒不易其操尤不易得也居家孝友母丧疏食三年治丧悉用古礼斥去浮屠老子法乡人多效之先生又以书劳之曰居丧尽诚不徇流俗此人所难其见称重如此先生殁伪禁方严君冒隆寒戴星徒走偕乡人受业者往防葬年逾六十矣家故贫事孀嫂抚兄之子极其敬爱交朋友处乡闾无间言君生于绍兴辛酉其卒以嘉泰壬戌葬于甘泉乡箬坑之原祖妣彭氏墓左嘉定戊辰七月也娶李氏有淑徳尽妇道后君三年卒其葬以君之祔穴子三人晔昞昭皆业进士昞亦预乡荐女适进士蔡枢崔若讷黄万英先生以孔孟周程之学诲后进海内之士从之者郡有人焉先生殁学徒解散靳靳守旧闻漫无讲习微言不絶如线独康庐间有李敬子燔余国秀宋杰蔡元思念成胡伯量泳兄弟帅其徒数十人惟先生书是读季一集迭主之至期集主者之家往复问难相告以善有过规正之岁月浸久不少怠榦始仕江湖间因得交于其徒心忻然慕之愿卜居五老三峡间从诸君后未能也嘉定丙子自汉阳道过其里集中来防者十七人皆佳士也何其盛哉于是君之子晔述其父之行拜且泣曰吾父入闽与子交最厚墓木拱矣铭未立将有待也子辱与吾党之士游又辱过其里敢请又泣曰自先生守南康吾乡之士始知学自吾父入闽士始不逺千里从学吾乡之为季集亦吾父发之今殁而无传焉敢固以请呜呼舜弼之学行修诸身行于家又取信于乡人使吾师之道讲习不辍今吾病且老不能遂卜居之志将季集之约归语其乡人使行之斯文之不至湮晦非舜弼之力欤遂不辞而为之铭曰
　　庐阜兮苍苍彭蠡兮汤汤地灵兮钟秀物产兮多良诸儒兮励志吾道兮有光夫君兮始倡没世兮不忘
　　吴节推墓志铭
　　君讳居仁字温父姓吴氏建阳县考亭人考亭溪山之胜甲建阳文公晦庵先生卜居之君其西隣也先生以道学训后进四方之士日造焉暨君至则竦然起敬延之上座语移晷乃退榦尝私请焉曰此真廉吏也嗟异者久之又数年先生为榦买地结庐徙其家以居则又为君之西隣焉于是始识君君亦折辈行为道义交故知君之履行为尤详君殁之十年仲子从周以其壻叶士龙之状为书走汉阳曰吾父以廉介自守既殁而无传焉诸孤责也又曰吾父受知于文公又获与子交文公殁矣述吾父之行传诸后非子其谁榦既与君为邻有雅故其奚辞君之曾祖睿仕至承议郎知福州侯官县有廉声妣安仁县君黄氏祖天觉妣陈氏父懋功妣江氏君自少以学行为乡闾所敬长贡于其州晚以特恩补官为福州古田县尉再转为潭州攸县丞秩满为融州节度推官君仕所至勤于职业以儒饰吏听讼必以人伦大谊断曲直部使者下其所断为州县式居官常俸不足自给君洗手奉法一毫不妄取古田之人称其清廉世所絶无以俗语目之为生罗汉邑人思之至今丞满不能归邑长以富民之讼产者嘱君且曰行计可办矣君笑曰此言何为至我哉遂徒步以归广西部使者知君贫不可以不义屈也委君行视十邑仓粟一切餽遗悉却之大为当路所知共荐之而君殁矣同寮交致赙始能以丧归君生以建炎丙午其殁以开禧丙寅葬于其乡均亭里石溪之原娶翁氏先君二十年卒子三人有洽从周子容今其存者从周也女一人适进士黄拱孙男四人椿田杞郴孙女二人长适进士叶士龙读其状皆生平闾里所闻见可考不诬也呜呼贫固人所难处君老得官且家贫又多累独能以廉自将是则真可敬也其为大贤之所推许也宜矣吾闻君之八世祖殿中丞文靖与其弟比部员外郎文秀自国初擢第歴仕三朝祥符三年同日告老辞位而天子以三朝元老加赐章服以华其行时人荣之以比汉二疏侍郎李虚已以诗饯之有棠棣隂中齐拜表脊令原上对悬车之句然则君之清风髙节其源流固有自也吴氏之先自太伯避位逃奔于吴孔子称其至徳其后季札有贤徳孔子题其墓今君亦以廉见称于文公岂其苗裔耶何其多贤也抑予有感焉始予为儿童从先生长者游相告语必以气节乡人有贪者皆鄙贱而不与之齿士大夫官至监司郡守子孙至无以为食人犹敬之曰此贤者后也今老矣视俗之所尚大与曩者异一簿若尉而求田问舍之计毕矣人争慕之若不可及不若是则子孙惸然折而为厮役者有之荣辱之殊如是孰肯以此而易彼哉然尝思之廉而贫贤也贪而富盗也贫而子孙能自立则又贤也富而子孙骄且騃习见其父祖之所为而效之其为盗可胜既耶孰贵孰贱必有能辩之者予因吴君之事并书之以为世戒且以勉其子孙铭之曰
　　谓贫为可乐兮跖名以盗谓廉为可贵兮夷死于饿歴前圣以折中兮跖之鄙而夷是慕呜呼贤哉是谓有宋廉吏吴君之墓
　　知果州李兵部墓志铭
　　嘉定十年冬十月壬子尚书兵部员外郎知果州李君讳道传字贯之以疾终于江州之寓舍闻之者识与不识莫不咨嗟涕洟相与语曰是刻意励行求圣贤之道而能践其实者是立天子殿上危言正色为宗社无穷之计是恳恻爱民救菑捍患江东父老子弟数十万皆得全其生者是利禄不能动其心者是危险不能易其守者斯人也止于斯可哀也夫明年冬太常寺丞知南康军陈宓以书告于长乐黄榦曰李君有惠政于江东乐与此邦之士游今亡矣从之游者祠之庐山栖贤寺子与李君交最厚愿有记榦悲君之不可复见遂为之记以见君之诚于身信于友也又明年君之兄弟若子以君门人牟桂之状来请铭又得以考君事业气节而备书之尚何辞君隆州井研县人曾祖公锡祖发宣义郎父舜臣承议郎行宗正寺主簿赠朝请大夫宗正公官中都君年始十一试胄监中贵人主逻者异之曲加问遗君端坐不顾识者卜其异日之所守矣少长读程子书知讲学涵养之要玩索理义至忘寝食虽处闇室整襟危坐肃如也未冠博通经史百家为举子业不逐时攷较于有司名常出众上赐庆元二年进士第调利州司户防军秩满移蓬州州学教授开禧用兵盗窥散关急君以诸司檄计事道闻吴曦反君痛愤见于词色即遣其客间道持书遗制置使杨辅论曦必败曰彼素非雄材犯顺首乱人心离怨因人心而用之可坐而缚也诚决此举不惟内变可定亦使盗知中国有人稍息窥觊即使不捷亦无愧千古矣逆俦赵亮以曦意胁君君以谊折之遂弃官归逆曦平有奏君抗节不挠洁身自全者诏进官二等由是中外交荐嘉定二年召除太学博士宰属有子以诵书应试风同列嘱君君却之两学之士多君有守迁太常博士兼沂王府小学教授沂邸有母之丧官吏例进秩君曰有执事之劳者推恩可也吾辈何与焉辞不受迁秘书郎阅月又迁著作佐郎见上首言人才盛衰系学术之明晦愿下明诏尚正学取故侍讲朱熹论语孟子集注中庸大学章句或问四书颁之大学仍请以周敦颐邵雍程颢程颐张载五人从祀孔子庙时执政有不乐道学者以语侵君君不为动兼权考功郎官令史有以某御史意求更定欲笔者君曰欲笔不可改也自是六部郎官缺君递摄之几二年无敢干以私时新进用事赃贿成风防再对首言今名优儒臣实取才吏刻剥残忍诞谩倾危之人纷然进矣君求补郡执政使谕曰进书近可待也请愈力六年差知真州君至按图牒览形胜叹曰要地也可无备乎城圯弗治前守请于朝得缗钱斛米以数万计甓防之所费仅四之一君益以郡计尽甓之并江居民视城中几十倍请筑翼城不报乃请筑两石坝益浚二壕缓急有警复决州之东西陈公塘以水为阻而人心始固矣创筑仓廪请广储蓄上出内府钱命增籴四万斛以实之忠勇军旧千人亡者半君既募足乃为置统率严教阅讥出入禁役使军政肃然复条弩手民兵按阅之法上之及请六合戍兵听守臣节制皆报可君以礼下士数诣学校诲以圣贤经训步故有魏太武祠牲币凑集君曰此地昔拓跋焘所践蹂岂宜获祀悉取土木偶投江中以除民害七年秋除提举江南东路常平茶盐公事将行别储郡计钱四万缗为楼橹费弛负输亦万缗去之日帑庾视始至皆倍焉君之为部使者按行属郡劾吏之贪纵者十余人胥吏为民害者大黥小逐百余人狴狱不当系者二百余人尽释之弛负钱一十余万缗决讼牒二万余纸所过村落细民愬事者日夜坐而听焉无不得其情而去池阳戍将以责贿不满意杖其统制官几死其弟愬于君不受愬愈切君逮系之密以告江淮制使移他屯得不死后制使奏言军帅以求货杖杀将士岁至六七百人自今将佐有罪并送所在州论鞫如律奏可盖自君啓之夏大旱君应诏言楮币之换官民如讐钞法之行商贾疑怨赋敛增加军将刻剥皆切中时病遂条上荒政多从之时三部使者分赈九州君得池宣徽三州十八县独居一路之半得济粜米三十万斛钱一十万缗通商劝分足以均给君既分委寮属又躬行省视穷冬风雪中竹舆上下山坂深村穷谷靡所不到起十有一月尽明年四月无一人捐瘠流徙者邻郡九江来告急亦辍籴舟济之赖以全活者甚众新宣城守素无廉称君奏罢之主之者大怒郡号凋弊乃命君摄事以困之君撙节关防府计充裕郡为大斛以受民租悉剖而更制之是岁减民输七万斛既又捐夏税缗钱亦五万去郡之日帑庾视始至亦数倍君视民疾苦如已隠忧为之兴利除害如已嗜欲推行晦庵先生社仓之法上饶新安南康诸郡翕然应命社仓之法独盛江东人蒙其利江东豪民诡籍寄产以避差役某王府物力四千缗莫非诡寄君请勒王家吏赍契券质验仍申严限田之法自是豪猾不得肆贫弱少纾矣浮梁徳兴民诉役钱增重为考其实岁用之外尽蠲之君于寮属待之有礼至于举刺断之以巳不为贵要所移初除真州徧白辅臣台谏以荐举请托之愿公举以励职业比终更莫敢以书至者及使江东兼摄臬事所举多不识面受举者亦莫知其故也新南康守贵势子也庸下躁妄君劾之久乃予祠广徳守臣观望劾郡博士且诋转运使真徳秀乞避之君请覆实守坐免徽守丐倚阁月椿钱为总饷者所劾都省亦言本州玩视朝廷君为力辩且言所行荒政实出已画守竟奉祠去君既孤立多忤已浩然有归志防吏部侍郎胡榘举君自代遂引疾丐祠不许令君入奏事再辞又不许遂入对首疏二千言上自宫掖次及朝廷以至侍从台谏阙失无不歴歴为上言之皆天下国家所以安危治乱者闻者为之悚然上寛容不以为忤也言者论君务为已胜昧于体国除兵部郎官力辞差知果州荐君者方为君恨而不知君之简奄宦折逆党其平昔植立巳如此安有去就出处不能择其所主而顾为不义屈哉君闻台劾下即解舟过京口与其友刘宰登茅山次九江入康山山南北之士皆来防幅巾藜杖穷极胜槩饮酒赋诗不知为逐客也君既得疾即请奉祠乞致仕皆未报疾革属其友南康李燔以后事一本朱先生之礼释老之说皆不用手为书别兄弟召大儿达可坐床下记遗言尤以谨藏伊洛之书读之为嘱九江蔡念成举易箦语以告则对曰不敢忘已而命左右出下帷少顷视之已长往矣年四十有八特转一官朝请郎致仕命松江转运司致其柩还蜀君气禀清明容貌端直望之若不能胜衣而其中屹然不可犯羣居终日寡言笑而温润之色即之睟然孝友出于天性内外属之贫者死丧嫁娶悉为经纪輙分俸赡之立朝介然无阿附然沉静安详人亦莫能窥其际也仪真俸素厚捐其不当得者宣城之禄厚于庾使取其薄者四方聘币皆不讲与僚吏寓公过客为礼酒不过五行非公防不作乐其恬淡寡欲无所系累则学问之本已先立矣自宗正公始以文学行谊为学者师诲诸子必以圣贤为法兄心传不乐仕进穷经博古为西州之望其所著述多行于世其季性传亦力学自好其进未可量也君与兄弟相视如师友故其一家之学言论操履一归于正君既擢第慨然有从学武夷之志属以家难不果行及为中都官访求所尝从学者相与讲习尽得遗书读之谦虚下问昼夜防绎宏纲大义微言奥防靡不研究又得门人所録问答反复参考锓版以惠学者然其为学笃于实践不为空言于经史皆未有所论著曰学未至不敢于诗文平淡条达亦未尝苟作曰学未至不暇其没也其家裒其遗藳定为五十巻君之所得不尽见于此也君笃于为学盖有抠衣升堂涉歴岁月莫能及者故其事业气节卓然可敬而穷达死生不能累其胸中也士大夫不恱学久矣投之事物胶轕之中依阿顾望无益于成败之数穷通得丧之来利害未毫髪比颠冥昏瞀弃其所守者皆是也闻李君之风得无少愧乎若李君者可谓有道之士否乎是可以付之万世之公议矣君娶眉山史氏封安人三子达可国学进士当可少颖悟庄重如成人后君八阅月而夭献可尚幼以君命为伯父后三女长适迪功郎新资州盘石县主簿杜晔次尚幼其季后君九月而夭君以嘉定十五年八月甲辰葬于眉州青神县盘龙山之原讵宗正公大墓十里铭曰大学之道曰知与行博文约礼玉振金声知而不至如眇斯视行而不力如跛斯履允穆李侯禀资清明志笃行坚心通义精曰岂徒言静存动省暗室屋漏必戒必谨中外践更遑恤我身上则有君下则有民民方阻饥慈母来哺衮职有阙肝胆披露穷达死生浮云太空以身任道万折必东有言有行为训为式勒此铭诗以诏罔极
　　林存斋墓志铭
　　存斋先生林君公度讳宪卿福州懐安县栗山人天资庄重笃实渊粹自少已为佳子弟处学校辈行推其贤喜从当世知名之士游闻濂洛治心修身之学欣然慕之受业朱文公与所尝从学者友日以孔孟六籍周程之书磨砻浸灌充养其徳性色温气仁言必择而后发举动造次不失绳墨与人交先自下闻人善若出诸已表里洞彻人无间言少孤事兄如父抚兄子如已子饮食起居不忍一日离事琐细以身任之相戒饬必曰勤俭家人有所为小大必咨而后行视亲族乡党如其家有无患难相赒卹惟恐后诲乡之子弟必以理义从容谈论终日人交感其诚乐其和相勉以善故虽山谷穷处儒风之盛不减都邑循循雅饬不问可知其为存斋徒也生平交游皆已致身贵显君独翛然大山长谷中坐幽亭俯清池吟风弄月不知穷通荣辱之变也文公晚得君称其忠信勉以学及属纩犹惓惓与君决文公没君痛甚耆学益苦其徒吴宗万林士蒙皆志笃行坚可与进道二子相继殁君益悲望后辈日益切而君亦老矣年七十嘉定丁丑六月壬戌以疾终于家君之曾祖菁祖茂父龄皆世积贤厚迨君学行始着君不娶兄守卿之子蕃主君丧哭之也犹父子乡人哀之也皆曰吾师逝矣吾谁与归相与即存斋祠而祀之所谓乡先生殁则祭于社者君虽不娶不为无后也越三年已卯九月辛酉葬君南山之麓蕃以君之治命来请铭予与君交最久不敢辞呜呼若君者古之所谓躬行君子也夫铭曰
　　学有本修诸身行于家及乡人施不遐道则伸琢斯珉示无垠
　　郭夫人墓志铭
  </div>
  <div class="pagination">
   <a href="勉斋集_page14.html">
    上一页
   </a>
   <span>
    ...
   </span>
   <a href="勉斋集_page10.html">
    10
   </a>
   <a href="勉斋集_page11.html">
    11
   </a>
   <a href="勉斋集_page12.html">
    12
   </a>
   <a href="勉斋集_page13.html">
    13
   </a>
   <a href="勉斋集_page14.html">
    14
   </a>
   <span class="current-page">
    15
   </span>
   <a href="勉斋集_page16.html">
    16
   </a>
   <a href="勉斋集_page17.html">
    17
   </a>
   <a href="勉斋集_page18.html">
    18
   </a>
   <a href="勉斋集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
