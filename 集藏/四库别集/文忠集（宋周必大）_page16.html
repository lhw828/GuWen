<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 16 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 16 页/共 165 页</h1>
    <div class="content">　　题金华喻葆光书佛经卷【良能之文】
　　王龄遇人谈释氏辄诋骂乃首为喻居士题经卷古人能起后人之敬必有道矣非专以其子为同年进士也淳熈四年三月十二日
　　跋宇文虚中书
　　宇文公忠谋义槩谓当享平国君之封而天不相之乃従庾珉王儁于地下可为痛哭流涕淳熈丁酉三月戊午
　　同前
　　苏属国看羊海上假雁足帛书而得归宇文公真有此书而不得归悲夫淳熈四年三月十八日
　　跋初寮先生帖
　　初寮先生未冠时及拜东坡于中山笔精墨妙宜有传授当政宣间禁切苏学一涉近似旋坐废锢而先生以夺胎换骨之手挥毫禁林初无疑者靖康而后党禁已解玉佩琼琚之词怒猊渴骥之书盛行于东南然后人人知其为苏门顔闵也晁张复生其雁行先生与仲明尚公及某之大父俱为元符庚辰进士故尚公之孙中庸出示此帖敬题其后淳熈丁酉四月既望
　　跋邹志完曽祖诗
　　诗语忠诚心画庄厚天禧天圣间气象大率如此可以尚论其世矣忠公作跋时正遭外艰所谓聪听祖考之彛训未读防礼既读祭礼者耶淳熈丁酉四月己夘六世孙朝奉郎燧以示旧同僚东里周某敬题其后跋闲乐居士陈师锡与了翁陈瓘论王氏日录书
　　陈了翁以元符庚辰八月为司谏虽论裕史不当用日録然多是王介甫而非蔡卞明年八月自都司出守海陵闲乐先生实遗以书其后了翁犹有合浦尊尧之作大观四年始因星变复上四明尊尧集及尊尧余言痛悔前作则此书为有助矣淳熈丁酉予判吏部南曹闲乐之孙昌年适来调官出示遗墨乃畧考嵗月而归之五月二十五日
　　跋浄慧寺东坡题名
　　佛日净慧禅寺在桐扣黄鹤峰下寺中有池池有渥洼泉东坡先生尝赋五絶句所谓细泉咽咽走金沙者堂上留题今既百年而诗僧慧举乃谋入石可谓好事矣桐扣以张华得名俗云同口非也淳熈五年正月九日
　　跋陈晞顔従古和简斋陈去非诗
　　淳熈五年正月丁巳天寒甚独直玉堂快读同年晞顔和简斋诗五百一十余首已愧王摩诘不能致孟浩然之伴直当如裴垍他日对草吉甫制耳
　　书简修行状后
　　従事郎清江简公之卒也其乡人胡开孺实为行状今四十七年矣而従事之弟致政思邈公属某以铭昔政和中先君随侍大父官鄜州法当由邻郡升贡简公实为坊州教授葢尝击节先君之文今行状备载其事可谓有先契矣铭何敢辞然闻开孺乃山谷先生同年彦明之子诗人藏之之弟承父兄师友渊源之正其辞日光玉洁云蒸而川流也従事得此自宜不朽鄙辞尚安所措姑题卷末归之简氏淳熈五年二月十七日
　　跋赵善应行实
　　有闗雎之应然后公子有信厚之风有行苇之仁然后人有士君子之行周则然矣本朝奚愧焉观子直著作叙其先人之遗事宁不槩见葢古者子孙论撰先世之美明着之后世虽本于崇孝而终实重其国家溯流求源固非一日积也采诗者出尚有考于斯文淳熈五年六月晦日
　　跋赵子崧诗集后
　　靖康之难近畿诸郡皆防独端明公以宗室祭酒坚守淮寜首尾半年迄收赵犨保境之功又能诋诃闰位纠合齐盟鄗邑筑坛遂参佐命不幸不为嫉者所容复使出镇京口名曰因任所长实欲防之死地未几狂寇暴至无城可守无兵可御犹与其下力战重伤然后退保江岸上章待罪者计得坐贬龚州昔唐天宝之乱河朔尽陷独顔鲁公固守平原及至德改元不能当史思明尹子竒之锋乃弃郡渡河惟公始末大率类此鲁公进官公则逺徙人谋不臧一至是耶赖德夀皇帝深察非辜寻复朝散大夫示将复用而公遽即世矣岂非命与淳熈戊戌秋公之孙师聴示公诗文及遗墨因为畧辨当时之事以告著作氏
　　跋向子諲家邵康节戒子孙文
　　康节先生心声正大可以铭盘心画遒劲可以贯隼芗林公寳藏以示子孙厥有防哉淳熈戊戌十月十二日观于摛文堂
　　跋汪圣锡家藏东坡与林希论浙西赈济三帖
　　林子中与坡公素厚善后又为杭州交承故书问惓惓如此林虽寻为利诱折资草制诋公不遗余力然犹爱此帖弗弃至其子孙始以遗玉山汪氏乃知恶直丑正颠倒是非者岂尽防其良心哉稂莠害之耳淳熈五年十月十三日东里周某观于摛文堂
　　跋徐铉篆李卫公项王亭赋
　　常侍此书阳冰之后一人而已淳熈戊戌十月十三日
　　跋苏舎人题临兰亭序诗
　　有若似夫子尚兴阙里门虎贲状蔡邕犹旁文举樽昭陵自一闭真迹不复存予今获此本真可比璵璠翰林学士承防中书舎人苏易简于玉堂北轩题
　　苏易简题兰亭轴诗以其官考之当在淳化二三年或四年中距今淳熈五年十月殆一百九十年翰林学士中奉大夫周某题于行在玊堂之东轩
　　跋黄鲁直蜀中诗词【王公权荔枝緑颂姚君玉安乐泉颂茶词满庭芳阮郎归】
　　杜少陵刘梦得诗自防州后顿异前作世皆言文人流落不偶乃刻意著述而不知巫峡峻峰激流之势有以助之也山谷自戎徙黔身行防路故词章翰墨日益超妙观此三帖盖可知也淳熙五年十月十三日
　　跋王禹玉内外制草
　　中书舎人陈骙翰林学士周某同观岐文恭公内外制草淳熈五年十月十三日
　　又跋王禹玉谢翰林学士承防表本
　　翰苑多杂制故其体不一某以乾道庚寅嵗初忝寓直凡词头之小者院吏辄以片纸録旧作于前谓之屏风儿予笑曰此陶谷所谓一生依本画葫芦耶今观王岐公谢承防表藁亦连别本殆屏风之类矣其词谓繇西掖入北门行将二纪又云鼎圣厯之肇新頋藩麾之屡易则为张文定公安道无疑然闳博燕闲浮鼇宣精等语岐公表实用之文体大畧亦相类二公葢同直者頋不嫌于同此前辈广大规模也淳熈戊戌十月十四日又跋王禹玉立英宗为皇子诏草及当日请对奏藁
　　岐公既于中书聚防处受御劄立皇子夫复何疑犹请对而后草诏可谓过乎思虑矣然卒不免于谗语赖英宗圣明延见蘂珠进职端明且有盘龙金合之赐逢辰则然智力何有哉不然先日之谨畏只足以成后来之罪戾耳淳熙戊戌十月十五日
　　跋欧阳公与通判屯田等三帖【张几仲待制家】
　　某已刻六一先生帖数卷于家塾他日当摹此三帖附益之淳熈戊戌十一月二十五日
　　跋黄鲁直与全父醉帖
　　仆以淳熈乙未春与几仲同次对敷文阁几仲旋镇襄汉三年而归又获接武内朝防江西谋帅几仲复在选中千骑塞途旗旄赫奕仆徃庆焉天盛寒饮沆瀣一杯径醉几仲出山谷醉笔辄题其后他日归为部民当再观于滕王阁之上淳熈五年十一月二十五日
　　跋王介甫弥勒偈
　　王荆公书楷法如此者絶少端明胡公已茂所谓不敢以易心为之者是也又平生俭约未尝轻用缣帛独于佛语用之亦是意耶淳熈戊戌十一月二十五日
　　跋黄鲁直昼呈李公择四诗
　　诗杂古律字兼行草此山谷得意之作也淳熈戊戌十一月二十五日
　　跋东坡帖
　　淳熈戊戌十一月二十五日东宫讲读因与同僚共观坡仙墨妙而戴子微太常亦出懒放一帖大概絶相类惟拜字异耳真临虽难辨要皆书法也
　　跋冯京与朱谔右丞家书
　　右冯文简公与其孙壻朱忠靖公书前一幅元祐八年冬后一幅绍圣改元春也冯公时以太子少师致仕居京师而朱公为夀阳节度推官所谓苏相盖杨帅子容也冯公作此帖仅数月即梦奠于两楹后六十六年朱公之孙叔召自芜湖来求跋语按熙宁间冯公与王介甫同在政路能使介甫有所畏惮至为无使齐年知之语其正可知矣翰墨自应传逺况家问乎惟某外祖少师初佐夀幕朱公实来为代两家契好不薄其后叔召遂为外祖孙壻云淳熈六年四月二十八日
　　跋秦少游帖
　　观自去嵗入京遭此追捕亲老骨肉亦不敢留乡里治生之具縁此荡尽今虽得生还而仰事俯畜之计萧然不给想公闻之不能无恻然也不知能为谋一主学处否试望留意幸甚惠及银杏尤见厚意感悚忽遽未有以为献者行甫闻授宣城是否家叔已赴滨州渤海知县祖父在彼幸安但地逺难得书耳李端叔従军近日都不闻耗不知何如也与公别未几世间事多变如此既可叹复可笑耳何时展晤以尽所怀观再拜
　　少游作此帖犹未仕也今淮海集有对诏狱二诗所谓一室如悬磬人音尽不闻老兵随卧起漂母给朝曛者殆去嵗追捕时耶淳熈七年正月十四日东里周某同崔大雅观于吏部直舎
　　跋弥明石鼎聨句图
　　昌黎公诗中有画李伯时画中有诗此虽临本亦可见吴生逺擅场之意
　　跋山谷萍鄊县寳积禅寺记
　　宝积禅寺本周广顺中以民李氏施地宅建梵林寺寺有僧伽像显德中见光怪累日因改宝积寺星居六室以元符二年十二月勅破律为禅以僧绍槩主之而槩于萍乡无法缘居十月而里人不施一钱于是弃而去三年十月余伯氏元明为令乃择请延庆院山主宗禅来尸法席禅倦游诸方号称得安乐法其居延庆院也变饮酒食肉处为菩提坊开草莱荆棘丛为金碧聚故元明以为是必能兴我宝积三招而后肯来至则破六律院为一丛林谤者杜口檀者倾施不阅嵗尽彻蜂房之屋郁为鹫峰之防建中靖国之元方丈三间世尊之庙崇成矣越明年乐净堂德味厨法堂皆毕工凡率有家之钱五百万而所以庇覆安乐道众冗徒之屋无不具使嚚讼者口谈般若鄙吝者心悦擅施若禅者可谓有功于此县而其道行之化或溢于邻邦矣伯氏来属为禅记之故叙载如此崇宁二年十一月丁丑朝奉郎管勾洪州玉隆观云骑尉赐绯鱼袋黄庭坚鲁直记并书萍乡县令黄大临元明立石
　　壬午嵗涪翁航荆江略洞庭渉修水经七十二渡出万载宜春省元明于萍乡为留半月明年在武昌始作此记未阅月而承天院记之祸作遂长流宜州计未暇刻石也故集本阙焉他日当同承天塔记附录以成束晳补亡之义淳熈七年正月十四日
　　跋东坡草乌头方帖
　　仇仙慕葛稚川陶隐居孙思邈之为人欲以救人得道故常留意名方此其一也淳熈庚子正月十四日
　　跋山谷书东坡圣散子传
　　山谷作厐安常伤寒论后序云前序海上道人诺为之故虚右以待道人指东坡也今又书圣散子传若安常所谓得二公而名彰者耶淳熈庚子正月十五日
　　跋陈简斋法帖奏藁
　　德夀皇帝尝论近世绛帖已少钱希白所临潭帖为胜临江帖失真逺矣又淳化帖大观帖当时以晋唐善本及江南所收帖择善者刻之丰骨意象皆存今观故参知政事陈公与义为侍従时奉诏定法帖十卷释文一册其间稍辨刘次庄之误殆临江或潭帖与陈公字画清简类其诗文绍兴初初步中朝故特承善诲知人则哲兹可觌其绪余淳熈七年正月十四日试吏部尚书兼翰林学士承防周某为起居舎人木待问题
　　跋邓所藏其祖温伯与东坡倡和武昌长篇
　　苏邓两公同直禁话旧赋诗逮今逾八十载东里周某始获敬观邓氏别本于行在所因命院吏印其后印盖景德二年旧物两公尝佩之矣升堂伏几而袭其裳得毋象环之恧与淳熈庚子正月二十八日
　　跋赵忠简公答魏侍郎矼手书
　　故吏部侍郎魏公邦逹天资鲠挺忠愤自信方赵忠简公再迁海岛万里通问情谊弥笃观此答书概可见矣忠简既薨归窆衢之常山县郡守知中外士大夫平时多书防徃来至是必争持酒浆防意可为竒货以媚时宰密谕邑尉翁蒙之以搜私酿为名驰徃掩取蒙之许诺守犹疑漏言潜戒左右伺察之蒙之畧入廨书片纸自后出迎赵氏子告之故趣尽焚箧中书及屏弃弓刀之属比蒙之挟吏卒至一无所得守大怒劾于朝时宰疑其已甚徙防之尉兰溪使避守是时士气未冺唁问迁客议论时事决非一族微蒙之以身扞蔽则根株牵连当起大狱魏公且为罪首非仁乎蒙之初被委茍能避免便足取名然惧小人代尸其任则于善类奚益故诡词以承之阴谋以泄之忠简之家赖以纾祸非智乎凡小吏忤二千石罪或不测况相国深怨宿怒所怀不得逞鼎镬在前直趋弗頋非勇乎一物而三善従可书也已蒙之字子功冨沙人彦国之族也长不满五尺语不能出口见义必为不择难易轻财乐施尝鬻田宅济人之急交友付托之死弗背为一尉已能如此向令践贵位临大节其所立必卓然不可及上初即位大臣诵言其事诏特改京官除寺监簿出佐师幕再入为寺监丞年五十卒予惧其无闻故因是书表而出之庻几附赵魏二公而名彰云淳熈庚子三月二十一日书跋唐相国梁国忠公为吏部侍郎加勲告
　　右唐相梁国忠公为吏部侍郎日加勲告一通子孙世宝藏之至绍兴吏部侍郎邦逹葢二十三世矣由神龙己巳距今淳熈七年庚子巳四百七十六年而印色如新葢古者百工之物皆良故能耐久如此按旧唐史中宗以正月二十五日丙午即位于通天宫此告云二十七日制者后两日方覃赦也然所载推恩颇畧当以告为正史又云二月甲子立妃韦为皇后内外官陪位者赐勲一转则与制合甲子乃十四日告称十五日制者后一日也
　　跋赵霈张致逺魏矼奏劄
　　右绍兴四年十二月台杂魏公邦逹副端张公子猷拾遗赵公公和同时议论疏一通具藁者魏公也欲上而改贰秘书张公实代之后四十七年魏公之子钦承以示东里周某敬题其后淳熈庚子三月十三日
　　跋先大父秦国公所作涪州使君李昌年墓志铭
　　右涪州使君李公墓志铭先大父宫傅所作先人少师实书丹按李氏之先以勲业事太祖皇帝自是世有显人志其墓者又皆一时名卿凡园亭在汴都则有翰林王公元之之记丞相李文正公而下诸贤歌诗在洛中则韩忠献王冨文忠公司马文正公而下皆赋焉今涪州曽孙衮之以予家三世通姻好万里相访且出其家传石刻甚备独涪州铭文不在乃录本以遗衮之且以补史之阙文云淳熈八年辛丑嵗谨记
　　跋江权卿所藏诸家帖
　　国朝两制极天下之选文章名世者率居此官苏门四子周旋馆殿垂上词掖乃复流落士大夫至今以为恨观此数帖大略可见晁虽幸群正彚升然事亦随变黄九卒不及聨事天官云淳熈八年三月五日
　　跋陈与义费肃张扩被召省劄
　　三英之召或云冨季申为中丞日所荐馆阁才嘉祐以前两府初除各举馆职三两人即时召试其后乃上簿候阙治平中欧阳文忠公葢尝论此官制既行尽归秘书省至元祐初复置馆职许大臣各举所知三人未几又罢太上皇帝当国步多艰之际兼采累朝故事防飬异材冨公方执法已能荐士如二府大用之意固自可见已而遂升二府云淳熈辛丑中秋题
　　跋陈従古梅诗
　　淳熈辛丑冬淮浙告饥欲详知郡县荒政次第闻于上退食接客或至日暮官舎后有梅一株不暇问讯何如也同年陈兄晞顔和古今梅诗千篇聨为二十大轴逺以相示秉烛快读虽未容含英咀华固可望之止渇矣夫以晞顔之学之才笔端衮衮宜有余地然吟咏一草木安能闳丽奥衍千变万化不穷如此及读最后两卷乃知自曽大父先大夫世以诗鸣皆眷眷于此花源逺矣哉汉崔篆生毅毅生骃骃生子玉然后文名著唐杜审言生闲闲生甫然后诗名显彼日鍜月链雕肝琢肾尚可能也多文以为冨则非世业殆难能也十二月二十日
　　跋伯父与郑庶手书
　　绍兴初叔父静江府君为衡州安仁令某年七八嵗因侍行而识武尉郑几仲其后伯父再守辰阳几仲实为僚吏某时年二十余矣由初迄今已五十载几仲之子承信郎谟自长沙来出示伯父尺牍八幅前六幅乃某代作后两幅手泽也死生契濶少壮衰老盖有不胜叹者淳熈九年三月九日
　　跋苏石帖
　　欧阳文忠公好贤乐善充其天性得交友间寸藁尺书必轴而藏之况曼卿子美俊才直节公深知之雄词徤笔公素推之而位皆不过馆职年皆不登知命此公之所尤悲也故于遗墨特致意焉熙宁壬子公梦奠之嵗也犹亲跋于卷尾去之百一十载防稽王佐以大司空行内史事得此本于公元孙歙尉伋欣慕前哲亟刻之石惟公道德文章师表百世而干旄缁衣之好之死靡倦彼争名者相倾属文者相轻闻公之风其少愧哉淳熈壬寅八月辛丑
　　跋与徐林书
　　绍兴末龙图阁直学士徐公稚山以旧德再还従班宅在银鎗寨中予以左吏兼行词掖居暗门城下相去百余步而东偏书室适隔一墙公忘年下交屡欲开便门相过従予曰壁垒已定穿窬不由路如礼法何公笑而止公既没予挽之云昔者陪簮笔比怜锐凿垣盖谓是也后二十年壬寅冬公之孙武康尉云纪録予中间答公书以相示覧之怅然
　　题苏子美草书蔡君谟大书跋帖
　　苏草蔡真可称为二絶淳熈癸夘仲春告朔周某敬观
　　题唐人硬黄临王献之帖
　　临本犹可爱如此况于真迹伯时宝之伯长仲晦书之不可不题其后淳熈癸夘二月朔
　　题米芾马赋
　　元章词笔俊拔略无滞碍使能约以法度博以学问则生当独步翰墨之场没且登名文章之箓其成就岂止此而已惜夫淳熈十年二月一日
　　题苏子美寳奎殿颂帖
　　仁宗朝摹太宗御书大相国寺额于石即寺为殿而藏之御飞白名曰寳奎殿舜钦此颂当是召试馆职时所作年方三十余也其云上宰宗工更为词章者谓吕夷简作记章得象题额之类与淳熈十年二月五日周某书而归之玉山汪氏
　　题蔡君谟书栁子厚吐谷浑词
　　蔡忠惠书洛阳桥记与吐谷浑词皆大书之冠冕也淳熈癸夘月日
　　跋赵湖州祠堂记
　　右湖州刺史赵公子嶙祠堂记仲并所作其载守城之功甚备独云事甫定公遽罢后以御史言复还又数月竟去凡称罢者再漫不言坐何事予惧或者疑公为罪行故以闻诸太史氏者补之盖己酉冬宣抚使出于无防谬用武臣杨应诚代公守湖父老遮道闭关不能留至明年五月上用台评黜杨而还公公感上之知念民之困也益思抚摩以为报防转运使督缗钱十万饷刘光世军而堂帖随下谓州故贷椿钱二万缗米七千斛期以旬尽偿公言民力不支请先军需后偿欠朝廷遂勒公侮慢贬秩而罢其始末乃如此是岂以一时守城为功可谓能固邦本矣湖人奉尝至今有以也夫公子伯衍屡求予书将刻之碑阴云淳熈十年九月十日
　　跋文潞公帖
　　熙宁大臣奬用新进指安静为委靡故于边防河事措画纷然潞公在北都作箴颂四篇以讽而二颂尤深切着明殆谏书也时公年过七十笔力犹清壮如此非独见其所飬深厚亦足占夀考之祥矣是后安享冨贵又二十载其年德名位可以伯仲卫武而中书之考几于倍蓰郭令呜呼盛哉此帖藏参知政事北陵张公家张公之孙大理寺丞抑以示东里周某敬题卷末淳熈十年十一月二十三日
　　跋汪季路所藏山谷与栁仲逺帖
　　仲逺二苏公堂妹婿栁君也故山谷此帖多及东坡頴滨其后坡祭妹文云玉立二甥一秀不实岂非所谓十三者耶淳熈十年闰十一月二十五日
</div>
    <div class="pagination">
<a href="文忠集（宋周必大）_page15.html">上一页</a><span>...</span><a href="文忠集（宋周必大）_page11.html">11</a><a href="文忠集（宋周必大）_page12.html">12</a><a href="文忠集（宋周必大）_page13.html">13</a><a href="文忠集（宋周必大）_page14.html">14</a><a href="文忠集（宋周必大）_page15.html">15</a><span class="current-page">16</span><a href="文忠集（宋周必大）_page17.html">17</a><a href="文忠集（宋周必大）_page18.html">18</a><a href="文忠集（宋周必大）_page19.html">19</a><a href="文忠集（宋周必大）_page20.html">20</a><a href="文忠集（宋周必大）_page21.html">21</a><span>...</span><a href="文忠集（宋周必大）_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
