<!DOCTYPE html>
<html>
<head>
    <meta charset="UTF-8">
    <title>忠肃集（宋傅察） - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>忠肃集（宋傅察） - 第 3 页/共 7 页</h1>
    <div class="content">　　精意潜通上格神灵之贶英词俯逮逺追雅颂之声拜命生辉循躬知愧【中谢】窃以礼莫严于享帝孝莫大于配天三岁亲祠遵百王之盛典诸侯助祭仰元后之休光恭惟皇帝陛下酌道徳之源渊防文章之林府修精神而备庻物祗见郊禋受福祐以浸黎民大敷涣号眷羣工之咸在嘉盛徳之既陈遹求厥宁念前王之垂统监观于下荷上帝之遗休用示渊载颁丽藻倬彼形容之妙焕然经纬之文玉振金声言自调于韶濩星辉月润众咸仰其光明臣等叨备近司获陪元祀奏甘泉之赋虽无靡丽之辞歌成命之诗已见缉熈之治岂期宸眷申锡云章归诧为荣共喜尧言之布永歌无斁益知舜孝之隆
　　拟谢赐大晟乐府记并古钟颂表
　　作乐崇徳逺追三代之音肆笔成书下陋百王之制载颁宸翰申饬使人俾预获于荣观用仰宣于睿防【中谢】窃以自昔承平之治必颁雅颂之声将易俗而移风故审音而知政逮周秦散亡之后葢歴世以无闻繇祖宗积累以来至今日而后备恭惟皇帝陛下道由天纵学本生知坐兴百世之功独运无方之智以身为度靡容髙下之差用律和声遂恊始终之序隂阳并应日月増辉迨兹千载之传自我一王之法爰即清闲之燕深明述作之源焕若丹青倬同云汉闳侈钜衍不特为靡丽之辞深润温纯将以追典谟之训岂期绥赉弗间孱愚此葢伏遇皇帝陛下盛徳及人至仁与下宠夫近弼锡以英词拜命鞠躬隠若咸池之奏开缄烂目恍同广乐之欢
　　代周文翰谢赐大晟乐表
　　象成作乐用锡予于庻邦观徳乡方将训齐于多士事髙往牒庆溢緜区【中谢】臣闻教艺于乡寔前王之盛典习舞于学亦治世之宏规故舜作乐以赐诸侯而周设官以教国子庻使遐迩之俗习知道义之归恭惟皇帝陛下盛徳难名丰功莫拟辟土疆于万里播声教于百蛮用律和声究六经之妙防以身为度考三代之遗音孰窥述作之端曲尽情文之善乃分颁于侯服俾肄习于儒官敕上国之工师训多方之俊造钦承嘉惠耸耀众观将易俗以移风因审音而知政臣敢不布宣徳意敕厉邦人损益更张于以识圣神之治铿锵节奏非徒为歌舞之容
　　代鲍钦止谢永桥成徳音表
　　河定民安亘飞虹之千丈徳洋恩普颁泥凤于三方嘉与羣生同兹大庆【中谢】窃以拔山通道洒二渠以分流造舟为梁跨三峰而作趾启长途之无壅省经费之不赀葢歴世睥睨而罔知唯神者经营而未暇载图盛业宜属昌辰恭惟皇帝陛下逺迹禹功尽循尧道圣智先定佥谋允谐河久由于地中水方趋于润下飞刍毂击笑汉武之负薪举锸肩摩乐周文之为沼僝功不日虑事不愆昭然大伾之故踪宛若中浑之壮势万世永頼坐观千载之清四方攸同本自一人之庆尚念子来之徳咸系襁至之勤蠲赋录劳堲防宥过置邮星下率土嵩呼臣早辱睿恩恭承涣号属拊簿领逺分竹使之符愿采夙謡继上河清之颂
　　代谢翰林院三伏早出表
　　阳居大夏欣化日之舒长伏当蚤归遂清时之逸乐戴恩甚宠视防増羞【中谢】伏念臣猥以孱虗列于禁路论思献纳空懐待旦之诚偃仰栖迟但惜分隂之逝岂繄晏罢亟俾处休此葢伏遇皇帝陛下昧爽临朝光华抚运务厚使臣之礼特推恕己之慈终夜以思尙无忘于旧学尽辰而退敢自比于前修
　　代余帅谢传宣抚问表
　　使节光华逺临外服训词温厚俯逮防躯【中谢】伏念臣蚤以愚朽之才复防尊显之位入参机政初乏异能出抚藩条靡闻善状方谴诃之是惧岂恩宠之误加此葢伏遇皇帝陛下汤徳克寛尧仁博施怜其簮履之旧不以遐遗锡以纶綍之言用申睿防隆天重地未知报国之方就日望云空懐存阙之念
　　又
　　圣恩隆厚不忘防逖之臣天语温纯特示眷存之意【中谢】伏念臣蚤繇幸防获遇休明荐误宸知擢叅机政去国未久每懐报主之忠奉职无闻空有爱民之志方期摈斥敢意恩怜此葢伏遇皇帝陛下盛徳包荒至仁念旧同天地以覆载配日月以照临申饬使人就宣诏防鸿私所被铭骨知荣緜力易疲殒身何及
　　代梁帅谢奨谕表
　　将命朔方曽乏涓埃之效防恩中禁误防纶綍之颁载徳无穷省躬知愧【中谢】臣智能甚薄政治蔑闻顷奉宸恩出膺使事多捐厚币广集瓌材籍外府之赢余佐上都之营缮顾軄分之当尔岂劳能之可称敢兾睿慈俯颁温诏宠甚兼金之赐褒逾华衮之荣此葢伏遇皇帝陛下御众克寛用人以礼务记功而防过毎劝善以使能凡少着于微劳必曲形于奨训臣敢不益坚素节増激懦什袭珍藏莫称恩私之异一心尽瘁益思报效之勤
　　代少尹谢狱空奨谕表
　　佐天府之浩穰初乏微劳奉圣书之温纯遽叨睿渥【中谢】伏念臣性资巽耎学术迂踈误辱简知荐更器使区区自效惭窃位以素餐断断无能但因人而成事方唐虞推好生之治而赵张着良吏之称务教化而省禁防人自重于犯法行寛大而禁苛暴物不陷于无辜岂特囹圄之空虚固已奸邪之销释在于蕞尔蔑有称焉敢谓至仁亦防善奨恩重丘山之赐褒逾黼黻之荣蔀屋生辉汗顔有腼此葢伏遇皇帝陛下匿瑕防过录善使能视民如伤欲遂措于刑罚班赏无吝俾咸劝于事功苟少效于涓埃必曲形于纶綍臣敢不仰遵圣训俯激愚勉以一心庶尽公家之利藏之什袭永为私室之珍
　　代辞免尚书左丞表
　　学微术昧居懐不称之羞徳厚恩深载奉非常之选輙输诚恳荐凟明威窃以地重中台二丞实资于管辖道尊元首庶政咸頼于股肱矧上圣之端临俾下民之底又宅乃事而宅乃牧率和众俊之图简厥身而简厥良克懋羣工之叙必具瞻之攸属岂积久以致升伏念臣名在阘冗之中身遭明盛之世当陈力就列极懐翼翼之心幸防举广谋爰纳断断之介顾易穷之末技终莫望于清光旷日累年曽莫施于片善循名覈实敢复冐于次迁伏望皇帝陛下绎以庶言包之大度深察吁天之恳收还涣汗之私劝百僚而显有功肆畴咨于在位展四体而率旧軄尚勉及于前修如此则国无误宠之尤岂特于臣免贪荣之谤
　　代尚书左丞谢表
　　中台贰政微劳勿效于明时左辖图贤误选乃容于充位莫遂固辞之恳弥増非据之惭【中谢】窃以汉置四丞实佐令仆之事唐分六部尤严纲纪之司然而进靡预于国钧故其任止专于枢宪粤惟神考稽古治官肇新二府之聨允洽八元之举葢将偕衡旦臯防之宻勿岂特同萧曹丙魏之谋谟凡膺眷注之隆必倾众望矧在褒升之典岂曰乔迁伏念臣学不足以穷六艺之文识不足以通万方之略骤防异渥防自稠人叨居侍从之流间尝论天下之大利玷处承弼之重毎欲报人主之至恩属上圣之日跻方羣贤之星拱裁成辅相天且弗违省节蠲除民用丕变醇法熈丰之治崇起教化之功虽浅智褊能岂测神心之经纬而比善戮力粗知休命之对扬荐深嵗月之淹居积渊氷之惧免于罪戾已推大度之仁奉以周旋曷副畴咨之意此葢伏遇皇帝陛下广覧兼听而尽百王之美翕受敷施而致庶绩之凝平章以尧帝之聪明左右以文王之陟降谓灼知厥若孰先已试之求故申命用休益懋同寅之助肆令朽质猥被宠光臣敢不激昻千载之期罄竭万分之补宣中庸之常政俾延及于羣生咏太平之清风与有辞于永世乃所愿也非曰能之
　　代都宪谢淮南运使表
　　备员无补已负殊恩锡命过优复叨剧任揆材弗称省分知荣【中谢】伏念臣家世寒微性资巽懦蚤繇射防滥缀官聨幸遇时明荐膺器使未有防埃之效自投鈇钺之诛犬马微生分已甘于永弃乾坤普施恩犹许其自新俾脱刑书复将使指孤忠自誓虽尽瘁以从公緜力易疲空懐忧而内抱方将丐归于农畆庶防获终于天年岂意睿私尚加举防况兹淮甸寔迩王畿顾转漕皆通无一粒之不运致兵民咸足有九年之所储在于臣愚何以堪此此葢伏遇皇帝陛下广日月之照推父母之慈劳于求贤靡择行能之备醲于用赏不忘衰朽之余臣敢不祗奉诏条勉循职守云天在望常懐存阙之心沟壑未塡敢后报君之义
　　代尚书左丞谢转官表【擒方贼】
　　折冲压难曽微可纪之功舍爵防勲忽冐逾涯之宠逡廵罔极局蹐増羞【中谢】伏念臣俗系单平性资巽耎少而好学但勤糟粕之余长则倦逰靡识经纶之防徒以遭休明之盛世委贱陋之微躯浸防特逹之知欣遇俊贤之后规事建议无补于万分懐诚秉忠粗坚于一节久负素餐之愧敢希苟得之荣属兹狂童干我大戮方整貔貅之旅遂空蛇豕之羣岂惟被草木以宣威固已包干戈而偃武葢圣神黙运独观乎万化之源而将相恊谋决胜乎千里之外在于蕞尔蔑有称焉岂期庆赐之行亦预褒陞之列此葢伏遇皇帝陛下齐天地之覆载配日月之照临常公听而并观务称物而平施谓职分纲辖虽莫縂于兵谋然寄重机衡寔与同于妙筭故赏疑而从予将悦使以防劳臣敢不仰体睿私俯殚夙夜防四海于一堂之上庶遵长治之规辅明主于三代之隆益厉同寅之义
　　代阎彦升谢转官表
　　省漕失职宜寘严刑宸眷包荒祗从贬秩惊魂来复涕泗横流伏念臣遇事无通敏之能守已有专官之累擢从冗散浸冐使令未闻毫发之功徒积丘山之罪顷参民部荐歴嵗华适当异议之从妄意已成之令蠭声并起欲乗间以纷更雷同相从咸观利而罔义臣以孑然之力忘其蕞尔之躯引义甚明竭忠靡避凡章奏之上二十有余条至辨论之繁再三而后止独是衙门之説廹于簿领之迷虽匪朋邪曽微紏正葢愚既殚于千虑而智终昧于三思分甘瞆髦之诛敢冀寛矜之典此葢伏遇皇帝陛下光宅天下丕冐海隅醲于用赏而约于用刑记人之功而忘人之过察臣区区自效非苟合以取容怜臣断断无它遽疏恩而屈法仰戴乾坤之大益知日月之明臣敢不深省前非愈坚素守拉朽磨钝傥来效之可图粉骨捐躯岂天恩之能报
　　代鲍钦止谢降官表
　　奉职不称至有烦言明诏加恩才从贬秩扪心内讼顾影增羞伏念臣蚤误宸知尝防器使智谋浅短虽公尔忘私功效陵夷故动而得谤间由罪籍复齿郎曹假摄去来或暂司于铨综楗柅奸冐终有愧于详明迨兹贬谪之余犹负旷瘝之责分甘诃谴敢意寛矜此葢伏遇皇帝陛下大覆尧天广开汤网信赏必罚既激浊而扬清布徳施仁每赦过而宥罪曲怜寒蹇未忍弃捐自诡治民倘尚能于寡悔庶几晚节初论报于洪私斯言不渝没齿无怨
　　代发运使谢赐金帯表
　　总一方之转漕方愧非宜锡三品之服章遽叨异数拜恩而偻顾影増羞【中谢】伏念臣性异良金家无全布佩韦以戒每师前哲之规束帯而朝曽乏当官之誉稍从冗散获预使令推食解衣尽出圣神之眷纡龟袭紫非缘门户之私常惧旷瘝敢迯讥议岂意非常之宠骤加至陋之躯此葢伏遇皇帝陛下约束羣才章明庶士寛以御众故靡间于微劳赏以劝功遂申加于三锡得子衣之安吉増使臣之光华施厚身轻才微责重臣敢不书绅自念敛袵知荣正其衣冠益谨不骄之诫副是腰腹庶几爲善之言
　　代外任谢日厯表
　　君子治厯明时式谨正王之度太史守典奉法防遵月令之文乃锡新编用循故事【中谢】臣闻顺帝则者圣人之徳授民事者王道之原尧咨羲和以厘百工舜用玑衡以齐七政皆推明于象数以召致于休祥恭惟皇帝陛下睿智通于神明广大同乎覆载风雨时若固无谬戾于隂阳舟车所通孰不奉承于正朔考天地四时之极防日月五星之辰着为成书颁之外服臣敢不布宣于上徳用以训戒于邦人春敛秋耕重识务农之义夙兴夜寐益存爱日之心
　　代谢生日礼物表
　　王纶载锡俯矜顾复之初台餽有加曲示眷私之渥腼顔罔措感涕奚胜【中谢】伏念臣奋迹孤年逢辰休显修身谨行居懐欲报之心忧国忘家更属可移之义浸冐纲维之选宻参帷幄之谋虽浅智褊能莫效三年之绩而隆恩博施尚收一日之长逮兹生育之辰方抱劬劳之感岂期异数存轸渊此葢伏遇皇帝陛下恕以及人醲于用赏未赐空餐之责每垂推食之仁靡瞻靡依寜复甘防之奉既醉既饱愿殚夙夜之勤
　　又代谢生日礼物表
　　使华倐降仰奉明纶台餽旅陈俯光初度拜嘉有腼揽涕奚从【中谢】伏念臣生奋寒乡出逢盛旦用过其量每虞覆餗之羞食浮于人讵免伐檀之刺荐冐持纲之寄居纒陟岵之悲移孝事君虽勉承于殊遇竭忠奉国曽莫效于逺谋敢期载育之辰犹轸至仁之念此葢伏遇皇帝陛下道均覆载礼洽臣邻常推善贷之心务满属厌之腹痛深创钜岂知食稻之甘徳厚恩隆尚喜尝羮之遗
　　又代谢生日礼物表
　　隆恩所逮増贲初辰厚意是将肆颁异数拜嘉甚宠抚质奚堪【中谢】伏念臣族愧华腴才非秀頴蚤悟箪瓢之乐晚叨廪饩之优父教之忠已后劬劳之报母取其爱尚伸孝养之荣粤陪机务之繁居阅嵗华之积罪固多矣方懐覆餗之虞徳莫厚焉每喜尝羮之遗此葢伏遇皇帝陛下礼备养贤仁先育物必申加于饫徳将诿责其逺谋馨尔膳而防尔羞况仰承于锡类醉以酒而饱以徳愿俯鍳于属厌
　　又代谢生日礼物表
　　闾史书时永念设弧之始饔官致饩钦承出綍之颁焜燿有加凌兢失措【中谢】伏念臣生而固陋少也贱贫挟防读书虽靡同于学礼居官任职寔皆本于教忠防逢上圣之临起预众贤之列陈谟无取空惭碌碌之称守节不渝但识尊尊之义敢意匪颁之典犹形慰谢之言此葢伏遇皇帝陛下覆育羣生恩怜近弼礼厚千钟之赐褒逾一字之荣禄弗逮亲已负终天之恨身惟许国益坚皦日之诚






　　忠肃集卷上
　　钦定四库全书
　　忠肃集卷中
　　宋　傅察　撰
　　啓
　　贺太宰啓
　　伏审命出中宸名登上衮千龄际遇注帝意以弥深九牧胪传浃民情而共庆恭惟驩庆窃以文昌之职庶政实为喉舌之司仆射之长百僚时乃腹心之寄粤圣神之御宇酌古昔以经邦肇新相府之聨増峻台躔之望官不必备久虚位以详延道之将兴宜异才之间出伏惟某官学穷精进识探几微下笔属文焕发羣言之蕴图事揆策规恢亿载之基进陪熙洽之辰徧歴髙华之选周旋三省密勿九年稽前圣之典谟益见大儒之效练本朝之制度独髙旧徳之施逮此畴咨果膺爰立昔萧曹汉之贤相务清净以宁其民若房杜唐之良臣亦弥缝而藏诸用伫推斯道以福吾人则名誉垂于无穷而奸邪为之不起曾是庸虚之质夙叨庇赖之私三后协心尚觌迓衡之治百官承式愿输徯志之勤
　　贺尚书右丞啓
　　伏审显奉殊恩入参大政侧闻涣号俯慰舆情惟上圣之端临当英豪之并进左右辅弼如众星之拱北辰上下欢欣若巨鱼之纵大壑乃眷文昌之重寄尤资枢宪之得人扩帝纮而恢皇纲弥纶于政本谋王体而断国论斟酌于化原自非名儒曷膺茂典某官禀淳明直亮之徳赋瑰伟博辨之才穷六艺之渊源臻乎道奥潄百家之腴润驱于笔端出逢熙洽之辰荐被髙华之选防书册府削草諌垣琐闼雍容雅有违天之力霜台慷慨凛然忧国之风旋跻内相之荣俄易地官之长虽借孔桑之心计复思严乐之笔精逮再直于禁林遄独承于渊防令闻令望为多士之表仪嘉谋嘉猷作本朝之鉴果兹超拜允协佥俞元首嘉股肱之良大厦得栋梁之助方将与臯夔稷契共成尧舜之功岂特俾魏杜戴刘防専唐室之美益昭贤业永辅明时某尝辱衮褒属兹匏系庇身有地始知厦屋之軿幪播物无垠愿预大钧之坱圠其如欣跃实倍等伦
　　贺户部尚书啓
　　伏审趣颁召节诞布除书任剧六曹实总万方之计位隆八座密毗二府之聨凡在见闻率同鼔舞恭惟某官学穷宏奥识洞几微以慷慨忧国之心蚤膺简任以经纶佐时之略茂着猷为才无大而不周事虽难而必济自播学宫之誉旋跻郎省之华出总使权最善朔方之政入持荷槖尤髙省户之功粤陞秘殿之隆遂畀帅垣之重报三月之政果膺侧席之思赐十行之书亟奉造廷之对乃眷地官之长允资心计之优必使不益赋而用饶庶几有余财而颂作然后入登于近弼葢将永辅于休辰舆颂所期斯言可必某禀生至陋防眷甚深虽嘘枯吹生每借揄扬之赐而搦枯磨钝难追英俊之游侧聆出綍之音犹动弹冠之喜青蝇之飞数步敢忘意于絶羣鹪鹩之巢一枝愿永依于余荫
　　贺内翰宾客啓
　　伏审参谋猷于内相密承当宁之知职调防于东朝荣被出纶之命传闻四逺欣惬一词恭惟睿圣之临朝愿隆国栋乃眷元良之贰体肇建皇储渊乎鹤禁之严倬彼龙楼之奥入有师而出有傅谨择于宫僚见正事而闻正言尤资于友益是以取象于四皓于以增光于重离宜得真贤来膺茂典伏以某官圭璋挺器杞梓呈材奥学钧深穷渊源于子夏髙标映世瞻模楷于李膺乆持荷橐之华荐直銮坡之秘载颁睿渥入备东宾陈贾谊之言固欲辅成于道徳草王褒之诏岂惟娱侍于文辞某夙荷殊私久依大庇望风引领徒勤燕贺之情承顔接词莫遂鳬趋之愿其如欣颂实倍等夷
　　贺舍人詹事啓
　　伏审凤阁清华密简渊衷之眷龙楼奥秘荣兼端尹之崇遐迩传闻士夫欣颂永惟建国之本孰先主器之良虽岐嶷挺乎生知而温文资乎幼学欲明道术智谊之指日就而月将必择左右前后之人绳愆而紏谬宜得端士乃允佥言恭惟某官雅量澄波髙标峙岳渊源奥学黜惠子之五车博极洽闻陋张侯之三箧言语妙乎天下名声重于朝廷雍容西禁之严参緫东朝之务太宗之用李勣虽暂屈于阶资刘宪之事明皇欲留意于经籍载稽盛徳宜掩前闻某逺托余光夙叨末契覩丝纶之诞布徒倾贺厦之诚瞻屏着以非遥莫遂趋风之便其如抃跃难既敷宣
　　贺虞纯臣户部侍郎啓
　　伏审经赋中台纳书藏室宸廷日侍增从槖之光华海宇风传耸儒林之观听恭惟某官受材肤敏造道渊源如延年之安和备详于诸事若子政之洽浃博综于羣书外徧总于使权中再直于宪府名声籍甚功效卓然自擢贰于王城亟超登于卿寺逮兹异数尽出深衷节制度以阜民财暂烦于心计摛文华以纬国典更赖于笔精伫膺仄席之求遂正秉均之拜某登门最早处世多竒虽感慨激昂思称眷存之意而栖迟困抑莫陪英俊之游侧闻出綍之恩犹动弹冠之喜凤皇翔于千仭方为瑞于明时鹪鹩巢于一枝愿永依于巨庇
　　贺光禄卿啓
　　伏审肃承中诏宠陟正卿睿眷方隆姑详试于众事贵名增重实大慰于羣情恭惟某官雅性内融清猷濬发议论忠直有爱民忧国之风道术通明有博古练今之学居皆可纪去必见思昨进总于漕台旋入毗于京邑坐襄宻勿之治载观盘错之能逮兹三迁曾不累月盖功多赏厚宜防优渥之恩而官显职闲伫膺侍从之选引领以冀斯言不谀
　　贺曾叔夏除秘书少监啓
　　伏审显承制检荣贰书林在于见闻孰不欣快惟国家广右文之化眷图籍盛中禁之储凡居三馆之流必极一时之选矧典领于庶事将模楷于羣英非博物洽闻学总万方之畧而成徳懿行身兼数器之长曷穆师言用当帝眷某官造顔闵之极穷游夏之渊源谢琨风华宜居第一寿王智略可谓无双蚤自着于明时遂擢登于要路词人墨客争讽新章东观南台共传妙誉逮出将于使指旋入赞于国师摛笔见重于青宫剖竹屡移于皂葢方倚济民之术俄兴将母之思直舘燕居虽郁搢绅之望亲庭色养几忘轩冕之荣果膺侧席之求亟奉赐环之宠太宗下徳音之诏葢赖振于髙风九龄草渤海之书岂特称于雅度竚闻异渥超寘近班某顷托帡幪尝叨盼睐望风引领徒勤燕贺之情承顔接词莫预鳬趋之列永言悃愊难既敷宣
　　贺祝几叟除军器监啓
　　伏审显膺中诏擢据要津恭惟庆惬窃以某官厚徳镇浮髙标映世兼求赐之达艺窃游夏之渊源发藻儒林含香华省登车揽辔瞻孟博之威棱挽粟飞刍陋羊之心计较然课最简在宸衷逮兹繇检之颁果奉蒲轮之召眷推五监实次六卿方朝廷尊荣人咸知于重内矧国家闲暇政尤急于除戎行闻昼接之余遂席从班之列某误叨眷奬久窃庇庥承顔接辞莫遂延宾之列望风引领敢忘执御之仪
　　贺王元将左司啓
　　伏审显被诏除荣聨宰属传闻四逺欣惬一词惟神考之大猷参前王之成宪方熙宁厉精于政本肇新检正之员逮元丰董正于治官始建都司之目上承二辖下总六曹任遇益隆毎补侍臣之缺谘询所赖常参丞相之谟自非名流曷谐佥论某官清标濬发雅性内融学博综于羣言文咸工于众作居官可纪蔼然良吏之风见义必为展矣仁人之勇果动中朝之誉寖阶上宰之知防绎图书校讐秘典继奉荐延之宠宻承亲燕之闲寤意一言已布褒贤之防随机独诵尤髙达礼之声载简渊衷用颁渥泽如元衡之详整讵止于三迁若方进之通明宁淹于旬嵗伫闻善绩超寘从班某蚤接髙标谬蒙深眷抗尘走俗谁怜范叔之寒引领望风窃效贡公之喜永言悃愊难既敷宣
　　贺虞纯臣监察御史启
　　伏审显奉明纶入参宪府士夫交庆逺迩同词惟上圣之保邦掩前王而图治练羣臣而核名实既大正于官邪扬鸿烈而章缉熈将坐清于政本眷兹风宪之地实为耳目之司赞论议于台中必得通达之士振纪纲于毂下尤先亮直之才恭惟某官气钟河岳之灵性挺圭璋之美柔不茹而刚不吐事可法而容可观溢于文辞蔚若严徐之辨艺于政事绰然求赐之贤传王谢之风流被洪寛之縁饰进由徳选结自主知揽辔观风岂特详求于吏治褰帷问俗固尝博究于民情夙推刺举之明蔼擅平反之誉然萧傅之意雅在本朝而谷永之心尝存省闼果膺睿渥擢据要津名声重于一时风采闻于四海涉赤墀而登文石方密奉于清光歴金门而上玉堂伫超跻于法从某属拘官次莫造宾闳倾颂实深敷陈罔既
　　贺虞纯臣复监察御史啓
　　伏审王廷锡命方假虎符帝扆记功复还乌府几叨眷奬举集欣愉恭惟某官道术通明议论深博被服周孔之训渊源游夏之文以仁义而事君葢无施而不可用儒雅而饰吏故所临而有声顷自南台出居直馆既屡更于嵗律实大郁于舆情果奉明纶言归旧贯尽出圣神之独断曾微左右之先容矧知六察之聨分紏百司之谬明目张胆将振举于朝纲褒徳録贤竚超登于法从某辱知有旧称庆无从瞻紫诏之优隆徒勤颂咏顾青衫之牢落永识依归
　　贺陈国英颁事啓
　　伏审疏恩中禁领职合宫凡在观瞻孰不欣快惟圣有作与天为徒参稽三代之文祖述九筵之制临朝听朔独观乎万化之原攷古建官分命以四时之事岂特谨阴阳之端而明庶政固将协终始之序而熙百工非时之髦不预兹选恭惟某官躬禀淳明之质体兼通敏之才学必造于渊源行不逾于阃域蚤膺荐拔丕着猷为兰省陞华蔚然髙绩琳宫就佚借甚休声密承尧舜之知擢贰羲和之政上泰阶之政方赖于明谟登赤墀之除竚跻于法从某夙叨盼睐阻奉光仪侧聆纶綍之颁但切门防之庆
　　贺周文翰除待制提举醴泉观啓
　　伏审簪笔持槖荣跻侍从之聨就日望云密奉清闲之燕遂留直馆以便告猷纶綍既行搢绅胥庆恭惟某官继韦平之经术传王谢之风流孔鲤过庭尝闻学礼狐毛能仕葢本教忠方贾谊之少年若马周之素宦借甚汉庭之誉煜然萧叶之光未膺傅野之营求久叹周南之留滞明珠无纇掩万仭以腾辉劲竹有根贯四时而挺节坐更二纪歴事累朝郤縠之敦説诗书尝先于谋帅黄覇之奉宣诏令尤长于治民逮兹千载之逢适契一言之寤缅怀先正夹辅前人是为社稷之臣岂特栋梁之用啓金縢之防既彰姬旦之勲列麟阁之图复冠霍光之右特书典册永劝臣工始知天网之无私终见相门之有子载颁新渥式宠世臣峻内阁之清班总列仙之秘宇枫宸备问已符丹扆之思贤梅鼎调元伫席青氊之图旧某夙叨末契尝辱殊私瞻紫诏之优隆徒勤颂咏顾青衫之牢落窃有依归
　　贺陈国珍集英修撰啓
　　伏审疏恩中禁就佚真祠冠书殿之隆名参曲台之钜典纶言既布舆诵交欢矧叨河润之恩尤切厦成之庆惟国家享巍巍之治海宇盛郁郁之风谓建功之路益多而尽职之称尚寡严褒序之法既增设于九尊资论譔之官复肇新于三等自匪杰出之士孰膺超授之荣某官雅性内融清标濬发柔不茹而刚不吐事可法而容可观博通前古之宜练达当今之务出逢熙载寘擢要津精敏之才誉髙华省渊源之学望重合宫载简清衷果颁异数方将休息乎篇籍之圃翺翔乎礼乐之场遂登禁近之聨用席公台之路顾如弱植早接髙标引领望风深结揺揺之志裁缄写抱徒殚轧轧之辞愿以微躯永依巨庇
　　贺留守大资再任大名啓
　　伏审光膺宠渥显锡命书陞秘殿之崇资壮留都之重寄伏惟庆慰恭以某官智周物表学优域中博通前古之宜练达当今之务世载令德独映明时自结清衷荐更剧任进擢地官之长摄兼天府之繁总纲纪于中台号魏杜戴刘之称职赞机衡于西省有臯夔稷契之嘉谋逮奏绩于中山益流声于外阃乃睠北门之巨屏实惟全魏之要津控强敌之咽喉缭洪河之襟带畴咨元帅允借壮猷布惠颁条善政亟成于五月折冲制胜威棱逺被于殊方确乎柱石之姿隠若金汤之固浸更嵗律大郁师言葢对扬王休虽久伫弼谐之益而徒得君重故尚勤绥御之方用峻隆名肆颁异数载懋优贤之礼式昭体国之忠民吏均欢不改旌旗之旧士夫窃颂行同衮舄之归惟是孤踪久陶大冶覩丝纶之诞布徒勤燕贺之诚瞻屏着以非遥莫遂鳬趋之愿其如欣抃实倍等伦
　　贺留守太尉啓
　　伏审授钺斋坛诞布丝纶之宠分符留钥出当屛翰之雄凡预眷存举深欣快恭惟某官受天地之气禀河岳之灵穷六艺之遗文臻乎道奥潄百家之芳润驱于笔端蚤逢特达之知亟践髙华之选挺然劲节竦闻异域之中籍甚英声夐出本朝之右粤自北枢之宥密遂参西省之几微御侮折冲威制百蛮之命赞元经逺规恢万世之功去国十年秉心一节顾艰难之备歴曾肯綮之未忘果膺黼扆之思亟被锋车之召赐便殿之对密承三接之恩新秘殿之名钦奉十行之诏永怀旧绩载举徽章式严上将之仪增重北门之寄宸心允属海宇具瞻大纛髙牙暂烦于卧防衮赤舄共伫于遄归益隆千载之期永辅三皇之治某夙叨盼睐尝辱品题徒勤贺厦之诚阻预曵裾之列其如欣抃实倍等伦
　　贺梁才甫建节再任大名啓
　　伏审诞敷制命宠建节旄严上将之威仪仍陪都之管籥凡叨顾遇举集欣愉窃以汉命师徒实重将军之寄唐分方镇始知节度之名粤我治朝参稽往制非耆徳宿望均体股肱则元功盛勳任国柱石方奉扬庭之号用膺锡钺之荣恭惟某官外博而内融诚周而道逺身履众善兼孔门之四科世载令名继虞庭之八凯蚤值千龄之防每殚一节之诚用无施而不宜事虽艰而必济入参大政罄萧曹丙魏之谋谟出殿近邦着邵杜龚黄之善最进退有度夷险莫渝自再佩于麟符既屡颁于凤诏裴度未老久卧镇于北门申伯于蕃宜图居于南国亟奉斋坛之拜益隆岩石之瞻大纛髙牙方折冲于罇爼衮赤舄伫遄归于庙堂某久辱眷怜属兹拘窘未遂扫门之愿徒勤贺厦之诚
　　贺徐帅以宫使召啓
　　伏审显膺帝綍入觐王庭贤人在朝自厌无形之难圣王求旧方图不世之功成命一行欢言四布恭惟某官德推国器学擅儒宗以经纶兼善之才自结当宁而承平极治之世荐据要津论不诡于圣人议有益于天下内防丞辖建教化而图安危外总帅垣敦诗书而説礼乐虽艰难之备歴曾肯綮之未甞志在忧民故居皆可纪忠惟忧国故知无不为英俊所以慕义而心降奸宄为之闻风而胆落确尔柱石之固凛乎霜雪之严暂从琳馆之优亟奉锋车之召造明朝而承圣问密赐清宴之闲好忠諌而悦至言极陈治安之防然后茂敷于宠典遂将永冠于元钧某蚤被眷知属拘官次情同巢燕方希大厦之成困若鲋鱼行冀西江之决其如瞻颂难罄敷宣
　　贺张师于除运副啓
　　伏审显膺宸眷出总漕权恭惟庆慰窃以列土分城朔部实本根之地乗轺建节外台为耳目之司矧当富庶之期尤重转输之寄将以佐大农之调度必能通万货之盈虚茍非其人不预兹选伏惟某官髙风迈徃厚徳镇浮知无不为既荐更于剧任忠而能力葢自结于渊衷蔼然誉望之隆卓尔功庸之茂眷兹北道昔仰使华刘晏之才耻粒食之不运桑羊之智独心计之无垠固甞博采于民风岂特周知于吏治逮再颁于明命益下耸于歌謡朱博驻车众共惊于决遣范滂揽辔志雅在于澄清伫闻奏课之优遂陟从班之峻某区区晚进碌碌诸生闾里相逢蚤有登门之旧帲幪所逮敢伸贺厦之诚
　　贺沈和仲除秘阁脩撰陞运使啓
　　伏审就迁使指加宠书林纶綍始颁搢绅胥庆窃以内阁论撰之职密亚从班外台转输之权最称剧任必才徳之俱备与资望之素隆乃奉明扬并膺异数恭惟某官嘉猷经逺敏识造微博通前古之宜练达当今之务防逢千载自结九重含香握兰誉髙郎省蜚刍挽粟坐给边屯固已致万箱之盈岂特有三年之委造明朝而承圣问深契于渊衷褒有徳而报厥功荐推于茂典眷惟朔部久仰威棱竚闻盘错之虚载奏澄清之化遂跻宥密以席公台某顷伏下僚甞叨外举望风引领但勤贺厦之诚承顔接词方阻登门之愿其如欢抃难罄敷宣
　　贺沈和仲运使陞右文啓
　　伏审密承睿渥光奉宠章就陞书殿之华增重计台之寄凡叨盼睐咸集欢愉眷上圣之端临方羣才之并进厉世磨钝肇新优美之名褒贤显功驯致侍从之列恩荣昭异序进惟艰恭惟某官河岳炳灵圭璋特秀渊源之学映照儒林卓荦之才羽仪仕路入践郎曹之要出分使节之光嘉绩蔼然休声借甚遂跻册府移总漕权中宸宝秘之储内阁论撰之职继膺妙选益简清衷属贡教之聿兴革夷风之方煽明诏屡下甞恐斯人之未孚硕画既陈坐致列城之丕变果动冕旒之听亟闻纶綍之颁歴金门而上玉堂伫还登于近密攀台阶而窥紫闼遂进辅于休明某顷伏下僚谬防深眷困同斥鷃但腾跃于籓篱栖共鷾鸸愿翺翔于梁栋
　　贺李敦仁除直秘阁陞运副啓
　　伏审黼扆酬勲丝纶锡宠就跻荣于秘职仍増峻于使权凡叨河润之恩咸集厦成之庆惟国家推右文之化眷图籍盛中禁之储倬彼东壁之躔焕乎羣玉之府既得殚见洽闻之士防绎其间又俾抱功修职之人光华于外自非遴选曷副佥俞恭惟某官酌道徳之渊源渐礼乐之腴润学优而仕行孚而名自着明时荐更剧任登车揽辔瞻孟博之威棱挽粟飞刍陋洪羊之心计将使有余财而颂作岂特不加赋而用饶逮兹嵗月之淹益简圣神之眷肆颁异数允答殊功民吏均欢适契借留之愿士夫窃颂行闻趣召之恩某甞辱品题属居官次莫遂门阑之庆敢防尺牍之修
　　贺沈籴使除直秘阁赐金紫啓
　　伏审入简宸衷出膺纶告书林寓职载昭稽古之功命服表容益懋崇贤之典传闻四逺欣惬一词眷睿圣之敷文操爵赏以厉世由内及外咸欢于工师惟器与名每难于授受况麟阁极一时之选而金章着三品之仪伟宠数之兼隆实士夫之荣遇恭惟某官崧髙毓粹昴宿腾辉酌道德之渊源卓尔儒者之效渐礼乐之腴润充然君子之容蚤结绶于学官荐含香于计省登车问俗既颁政于六条广粟备边遂舒忧于九嵗方驰诚于魏阙俄奉最于甘泉三接对扬望清光于咫尺十行诞布颁异数之便蕃内聨英俊之躔外焕皇华之节赐郭贺之黼黻秩物斯隆褰贾琮之帷裳澄清允洽风采耸闻于天下名声益重于朝廷席是休恩竚闻趣召石室金匮防书还簉于芸台金马玉堂簪笔亟持于荷槖顾如愚朽窃仰庇庥承顔接词莫趋賔庑望风引领徒激欢悰
</div>
    <div class="pagination">
<a href="忠肃集（宋傅察）_page2.html">上一页</a><a href="忠肃集（宋傅察）.html">1</a><a href="忠肃集（宋傅察）_page2.html">2</a><span class="current-page">3</span><a href="忠肃集（宋傅察）_page4.html">4</a><a href="忠肃集（宋傅察）_page5.html">5</a><a href="忠肃集（宋傅察）_page6.html">6</a><a href="忠肃集（宋傅察）_page7.html">7</a><a href="忠肃集（宋傅察）_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
