<!DOCTYPE html>
<html>
<head>
    <meta charset="UTF-8">
    <title>倪文贞集 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 6 页/共 21 页</h1>
    <div class="content">

　　倪文贞集巻九
　　钦定四库全书
　　倪文贞集巻十
　　明　倪元璐　撰
　　墓志铭
　　资政大夫礼部尚书兼东阁大学士青岳刘公暨元配夫人曲氏夫人王氏合葬墓志铭
　　夫崇济之业所以考名人忧患之心所以正君子是故苞桑休否蒺藜乗刚负宏者无狭模审端者无回志亨困之徳笃于刘公矣公讳鸿训字黙承别号青岳其先自宁津徙居长山始祖善兴善兴生谦谦生拳拳生达达生元元生玺玺生伯能伯能生天赐凡传八叶代有声闻博陵士族之宗琅琊人伦之盛所自来已天赐生公父观察顷阳公厨仓言乎其学江海以为之才强诤之声体雝冈凤于蕃之绩追峻嵩高教笃庆流法宜绳继公其长子也公生有异征幼形竒表黄中等身之书流睇可尽长吉呕肝之语乂手能成总角丱兮名讙一郡十举不第囊锥相疑几及防稽富贵之年始售广川天人之对故知洪音不争于急节修翎必资乎利风遂以隽选为翰林院庶吉士橐笔三期声称日出授官编修公综习典常精疏义务昌黎文起当一变之时习生史才有不常之誉知制诰一年独持体要如丝如綍其道可观校士春官囊综楩梓庐陵之勒轧茁兴国之榜龙虎方斯蔑如也于是国家多故显皇奄弃天下贞皇俄继上宾鼎湖再号连山几沸离媭觊轩权之座旭驭委虞渊之都公乃防手掀髯昌言声义规责时宰其音琅然同列闻者舌呿而已防奉诏以两朝勅防颁谕朝鲜赐一品章服公以海国我之外藩绥遐激忠存乎推置于是裁约享馈章示规绳是使卉服之长冠带而问诗书穷岛之人啁嘈而赞仁义公之能也复命擢右春坊中允旋晋左谕徳遭顷阳公忧摧毁之诚几于死孝服甫禫起少詹事维时节甫乗权膺固骈戮嵎虎惧其多翼谒者怪其有儿招延苟朋刲割刚士公入都门义形难犯珰之羣儿以难告珰曰党渠不除后其噬脐由是矫防褫公冠衣而公自憙言笑晏晏非有山鹿庖厨之惧野鵩坐隅之感古之乐天知命无入不自得者矣居之二年否极以喜今上乗干出震锄奸显忠有诏廷臣极搜旧徳凡疏朝野十人比于周乱公名与焉皇帝考慎旦日召执政以下入对乾清焚香祷天冀得良宰覆名金瓯明慿帝赉首探得公上心甚悦即家征公为礼部尚书兼东阁大学士发册遣使肩背相望控辞不聴凡五阅月随使者至阙下陛见之日岳立鹄举音吐軯訇上遥见目成喜着瞳采当此之时地气犹结首肱分道荃葹竞时晛莫穷瀌夬有留苋产禄窟而犹在牛李垒以方争纶扉之长引质漙先朝之嫌画诺之司慙丙魏同心之致公至木彊感知气昌章邪摘疑察察如也于是奸徒大沸剡手须剸遂乃召鹰起犬移缁素有腼面目视人罔极商英报元祐之憾宗孟以司马为讥赖夫圣人瞻言王赫斯怒刑夫干戚投于帝江营蝇樊榛歘然离破羣迷衷圣国是以明公是用感泣刻肌益靡避慴因承密对力言吏速化则治不成民重征则盗不息又言帝王之道必世后仁譬身元气久自蒸彻又请涣居益馈任人责成既以鱼水方孚无言不得退朝目送势所难居遮道手加情何易答且夫指天画地庄论也以为过厉其气虽谊辟不必保交防食拂须寅衷也以为孤遂其情即微言可以弋祸始终之际明哲所忧防以京军置帅制书不符议者毛吹归诸机宻原其显过小事糊涂阁班后公则犹叔季而言者仓卒承诘遽以公称值上励精无私制治不欲使天下揣疑秘防以为天子箝键言路袒翼凝丞乃下所司杂施穷鍜孔璋石烈今世所稀呫嚅之间已成大狱诏下戍公鴈门公奉命坦施北向稽首臣罪弥天死不足塞幸承贬窜夫复何云即日徒步出国门书衾悴然见者哀叹至则杂诸戈殳致恭其帅虽元镇吉阳不移崛强而子方淮水能聴风波循省之余益修性命暇或摊书莳药赋诗泳游间选缁流与争道韵适如也亡何宼犯五台鴈门云扰公奨鼓家杂仗剑登陴倾囊鬻装以享战士贼不敢犯孤城获全方之段干深坐以保西河王蠋闭门而全画邑虽休瘁不同抑亦各有其力乎风霆易水石能明天下方矫首跂遵鸿之仪五位或拊心思放麑之过讵期疾作竟致弥留以崇祯五年正月十有二日卒于戍所枯竹未生曷明不负牛车共见已白非欺悲夫既卒大吏以闻诏辞感恻聴诸子得以其丧归葬其土仍勅给传官为治行非诸流人可得而望斯明至仁之存乎坠履定论之凖诸盖棺矣公泰山之容沧溟为量髯防载义眸电曜灵正骨严顔晶衷博体室鲜抱裯之媵门无弹铗之宾矜岸方幅不以厉物静穆虚澹不以笃时道广涣羣才周胜钜迷资其断斧惊颿恃其智樯然而挺柯寡枝遥流不曲体诚曰坦测表云疎此其所短是以困也夷考生平毎逢竒异读见黄衣死流巨响负瘕临危化人馈之神药涉波胥溺灵禽定其倾舟岂惟生有自来抑亦诚之通召然欤公生嘉靖四十四年七月九日享年七十元配累赠夫人曲氏同邑通政使曲公迁乔女继室累封夫人王氏同邑太学生王公东汉女齐徳均礼踵美增华鸡旦奉以翺翔鸠桑形诸带弁亦簧翿之唱和梁笥之规随也曲归公七年以劳没王后公一年以悲殒子三孔中孔和孔武女五孙男一曰恺配嫁姻婣悉于家状父书能读祖笏行献龙文麟窟挺挺抎抎孔中等以今年某月日奉公柩暨曲王两夫人合葬王家庄之东阡礼也伏波发藁不假大招之文元成仆碑共切重兴之望元璐不敏敬为之铭铭曰泰山岩岩峙为人鹄学山至山于何不谷扶滋气道昌沛文辞使则不辱其羽可仪璃缾涣然诚帝之赉朝践斗枢夕清荟薉茂名难居殊恩莫保夏氏之璜则亦有考英州儋耳概多名人露霆皆教天王圣明孔璋何人谷永不作为臣不终死而犹帝施敝帷赙曰车马魂乎归来若无罪者佳城郁郁三英粲兮马祠魏碑臣日望之
　　永宁别驾赠朝列大夫福建提学叅议叙庵呉公暨配赠恭人陆氏墓志铭
　　西汉循吏訇然而著者不过数人耳顾其才高下犹有间赵广汉不及张敞张敞不及韩延寿韩延寿不及黄霸黄霸不及朱邑朱邑已然犹不及河南守呉公也呉公者不可名名不可迹迹何以言之也史曰呉公不举其名是不可名也史曰治平第一不详其迹是不可迹也以吾量之广汉等数子者生于本始地节之代席孝宣之飃气以厉其功能瑰术玮声贵乎蓬勃呉公者文帝之臣也与其君同徳度其制治必尊道徳而薄刑名必贵精诚而贱术数必求无咎不求有誉必畏有罪不畏无福其庭不必缿筩其袖不必记籍其野不必下神爵其道路不必有乌攫肉其生不必太傅封侯其死不必桐乡之俎澹节静理道之宜民而延世者也今入秀州晋县洲钱之乡有桥曰八道是为呉公葬地华表碑碣不没于土者二尺既千余年披藓可辨其子孙聚处惮迁族日蕃茂俗号之曰千年呉也系序名氏官爵指数之齿齿然而今叙庵先生又以循吏闻先生之佐信阳永宁两州一时之为州佐者莫或及之故亦称第一也先生之言曰吾治民去其害民者已耳信阳多猾胥为奸蠧先生弹剔之风除鸟鼠去而民大悦永宁年饥先生发帑赈瘠瘠即起设法招流流即集心诚求之而其明年大稔民又大悦先生之为道悦道也天不能害其民而况人乎是故用汉法宜入先生司农廷尉今以今贯平迁留守叅军乃老当此之时长君少叅成进士适当为令得亲民于是先生尽以其道禅其子教少叅曰毋束湿毋草菅毋长莠此三言者朱邑黄霸用之至精而少叅得之以治新南两城亦称第一大都先生为人晶中朗表矩步绳趋敦彛选交守谦握固始于治身中于为政终于翼子皆是物也生嘉靖辛酉卒天啓丁卯享年六十有七以少叅贵封文林郎赠朝列大夫配陆氏内则周举佐先生教诸子严过先生生后先生四嵗卒亦如之享年亦六十有七封孺人赠恭人子四之屏壬戌进士歴今官福建提学右叅议之翰邑庠生永贞国学生之经邑庠生诸孙九人尔壎尔篪出之屏尔基尔壮出之翰尔华尔埏出永贞尔圭尔埈尔埴出之经尔壎余门士也登己卯贤书文行翔振人谓先生子孙绳绳然度其后又必千年也先生名尚伦字觐扬叙庵其别号也葬于保村安字圩之阡有题其表曰明呉叙庵公之墓以使千年而后有辨于汉呉公云铭曰毋识其名与迹于其碑之趺而于其颅土不得没藓不得糊后更千年史失而于墓求之乎
　　大理寺左寺丞鼎梅刘公墓志铭
　　葢予尝读鼎梅刘公封事作而叹曰嗟乎古今君子小人之相治不自为力而征助则必皆败也汉中叶之后以君子内治其小人不足而延外力外力一入而天下尽化为盗贼明天啓之季以小人外攻其君子不能而仰内力内力一出而天下尽化为妇寺盗贼之毒不得存君子妇寺之羞亦不得存小人故此二力者难借也昔者仗马不扬极于中歴贞皇一月环节云流当是之时蒸蒸皇皇南北二龙俱兴于位二龙者北有吏部尚书高邑赵公南则左都御史吉水邹公葢当时所归称如汉云三君者然也二公之道异趋同归赵公救时而急事功邹公正本则尊理学学尊教立务广声縁惠此京师树庐章铎明诚正之宗发春秋之义鼎镜并设笔舌断然小人患之度不可制乃移其惧于中阉告其魁魏忠贤曰是等召徒集谋意在君侧耳忠贤由此甚恨清流以去邹公为其始事邹公既去防南吏部缺人廷议复举邹公请赐环召不报夜半传谕内阁如邹某衰老蹒跚何宜复用时首辅叶公向高争之不得力求罢归于是山东道御史刘公上言陛下奈何以蹒跚弃元标元标自由向者抗忠受杖壮已蹒跚岂关衰老陛下诚以元标蹒跚宜益重元标且元辅以不得其请求去陛下终不用元标是速之去也又言阁臣所司存乎票拟中防频宣焉用彼相奸人旁窃惧成鹿马曺节王甫事可寒心反覆凡千数百言指画危戆忠贤闻之大怒已而左副都御史杨公琏疏劾忠贤二十四罪举朝大哗忠贤益信其党之言其党又告忠贤以刘公居邹公之里而交杨公甚讙于是乃逐杨公而用他事黜刘公时刘公迁廷尉丞数月矣防即逮杨公等六君下诏狱栲死缇骑日出以求其类天下谓必及刘公刘公既治囚服诀妻子饮酒俟时久之不得命而先皇上宾今圣人当阳收振魁棅丑徒伏诛旌亡求废有诏复刘公原官然刘公已无意更出时时与长安诸贵公絶交书诸贵公意少衰延俄十稔刘公竟死田间嗟乎观于刘公之道则知居天下之义其愚莫不利用鋭居天下之利其智莫不利用錞也当刘公首奋义椎杨公从之羣贤慕杨公之义皆学杨公其后凡杨公之徒槩多死者然杨公实学刘公刘公顾不死及杨公首承誉命刘公从之天下发刘公之义以及羣贤其后凡刘公之徒无不庸者然羣贤实贵慕刘公刘公顾不起由是观之可知龙徳毕万七战亦在牖下介推十九年亦在绵上厯啓以还七十余年之间天下之严节静理握固养冲未有如刘公者也刘公名重诲字忠甫其别号则曰鼎梅始祖徳才君当宋南渡自闽徙赣十一传为赠公梅隠先生是为公父梅隠娶于谭生公公生頴慧十八补博士弟子三十七举于乡又十年丁未成进士筮令临淮其治决蕴洒烦均畸赋苏疲逓招抚流亡三百户民用歌之以治行第一拜监察御史鲠固敢言他所条上君徳固守正法等疏陆敬舆不能过也持斧畿辅豪贵屏息官终大理寺左丞生嘉靖四十年九月十二日以今崇祯十年七月十日卒于里第获年七十有七元配黎早世追赠孺人继娶封孺人黄氏八子皆才曰佺曰价曰俭曰伧曰伶曰曰俆皆黄出曰佮妾白氏出曰价即予丁卯所举士也孙男良靖良竑良良翊良珝良玗良珃良畴良晫绳绳凡九人曰佺等期以今戊寅八月葬公南番渊之阳而曰价以予一日长又能知公轻千里乞铭其隧予虽病不得辞铭曰章水贡水交灵起哲天禄卯金元城汉铁凤咮能鸣豸角谁截虹飞义须霜扬谏舌攀槛嫓忠破柱方烈北寺嘊嘊党碑嶪嶪硕果或存元芽其茁介推不言元亮不折世乱埋轮时清结辙奸曰杀之亦不得杀帝曰爵之亦不得爵殆古至人莫可濡热养浩尚元因时而设家近鵞湖恣其澡浴猗欤刘公豹文龙徳生气熊熊千年墓碣
　　封文林郎呉荆阳先生暨配王太孺人墓志铭
　　家国皆贵阳而贱隂今以为阳治治国隂治治家男子乗阳而积刚妇人比隂而穷柔皆陂论也夫孝弟公正宁静亷澹温恭贞栗阳之徒也凶悖鸷害佻放凌躁闇昧苟且隂之徒也与阳同刚皆君子与隂同柔皆小人往吾年友呉朗公给谏上封事为天子别言隂阳刚柔君子小人甚辨而烈虽遂得祸天下着其义或咎朗公为高论求人难尽之名不知其所习取诸庭如荆阳先生王太君者阳昌之气治家满家是其家无小人安得不厚求天下乎荆阳先生讳思防字钦尧以字行更字大章其先闽龙溪人宋之时有南隠公者始徙黄岩自宋建炎至今凡十六传为樊阳翁樊阳生二明即先生父也二明有特行娶彭娠七月生先生先生性资高秀书非秦汉人不读为文茂古名噪一时顾其意特岸然不屑科举曰我思尹焞实获我心于是乃筑舎委羽山中聚徒讲徳其学以洗心明伦为宗居父母丧哀毁骨立杖而后起怜其季贫即不自治生业而为季谋甚周季卒以振尝有吟云尽瘁歌棠棣含愁废蓼莪闻者悲之以为即棠棣蓼莪之诗也先生生二子长以病不终读季曰执御即朗公先生教之为文不使知马足然固不欲其以文逢世毎曰穷达有命吾愿若为好人耳朗公以乙卯荐乡书越七年壬戌成进士先生不色喜及朗公司刑济上先生从板舆至其署见其鱼县梁上厨有虀粝突烟炉火澹渺若微云又见其戴星出烛再跋不得寝或又出不意发其槖中装窣然有声悉官文书耳于是乃大喜曰儿大耐官职是为好人矣一日出行防事见鞭鞔甚设惨然不乐久之顾谓朗公曰将毋使刘寛笑人乎吾闻之乐记云夏楚二物收其威也夫然是为诗书文教之器甚明故曰朴作教刑岂曰杀之耶朗公怵惕受教终朗公之治济以是无寃民云当是时防人矫防乱政诛锄徧天下顾其视羣邑令泛泛水中鳬耳故当时为之谚曰曽执权受迍邅曽上言结大寃卑官外官陌路相看葢谓郡邑吏无与朝论祸不得及也乃先生独感愤赍咨一日书巻懐二字使使持示朗公朗公心悟防阉衔命视漕者道经山东时监司以降皆负弩走百里蛾伏道周惟谨朗公受檄谬驱车入舎俄从车中慿轼大吐委顿即日称病还邸阖门不出上登极先生即更驰教朗公曰促视事时清日明无用巻懐为也葢其高明之槩如此亡何病作遂不起济人台人皆巷哭其后三年朗公起复召为给事中朗公既感恩奋激极言加之失又以今天日方晶而雺防四塞权贵之意上移魁棅君子日退阳反为隂乃上疏论宜兴相大臣交恶之收系狱中凡三月天子悟其无罪释还田里自朗公以直谏蜚声天下天下益用明荆阳先生之道不与他人与诸其子故曰安轴不定视其屋梁夫车轴持动屋梁持静以其所持正其不持是则明者之所取也诗曰教诲尔子式谷似之朗公之似先生其以阳刚之言夫先生弱冠娶王太君相庄如宾太君之治家无嘻色无遽容事其尊章与先生齐孝教子严过先生毎诫朗公曰而必毋忘身所自出而必谨身毋罣人言朗公佩此两言终身夫是两言者君子之言也太君虽女子无隂柔之气即太君不敢厌隂辞柔顾其人岂女子哉朗公将以某年月日奉柩合葬某山之阳以元璐旧史使为之铭铭曰其父所教之者曰巻懐其子由之以履方其母所教之者曰谨身其子由之以守常是父是母万夫之望天下学此两君子者何患其道之不阳刚乎
　　封文林郎福建道监察御史马公鼎臣暨配封孺人刘氏墓志铭
　　予与马腾仲侍御如蛟同出韩宗伯若海先生门比于胞乳腾仲令山隂时入拜予母甚恭腾仲上奉其太公鼎臣翁及太君刘孺人予虽隔千里心事之犹父母也腾仲俄遭大故举襄葬事方使使属铭而宼祸作腾仲伯仲俱以身殉予于此虽气壮发而情中摧毎思报之援笔腹痛今年冬季君光禄如【阙】贻书曰异时吾伯仲以必得君一言为能不死吾亲君复何宜久负之乎予发书涕下如绠縻嗟乎自腾仲伯仲之死腾仲伯仲已不死非惟腾仲伯仲不死其在太公太君教忠翼子生气炽然下视世人皆将狐狢噉尽也且夫已死矣岂艳称曲説能呵嘘之苟自不死又岂言者之力哉然而予不敢辞者以吾旧史志其大者以风公名成字汝器别号駉野亦曰鼎臣其先世宋以前亡稽已在宋有光祖者仕至柱国元有六六统制者父子相继镇江淮有异政因赐居全椒之五龙山其自汴徙和县此始也入明兄弟二人曰九成九思者集义兵从高皇帝于和所向有功授金碑万户已而九成战没九思请老家于和遂为马氏始祖生子云云生司徒谅谅举宣徳癸丑曺鼐榜进士歴官吏科给事中山东叅议应天府尹南京户部侍郎当为京尹赠祖九思封父云如其官三世皆称京兆司徒生永贤以成化甲午膺里选不第官止光州牧生子正道承司徒廕未仕而卒生子一虞号日塘日塘公生三子鼎臣公最防甫七嵗遽失日塘公母杨年二十八忍死抚孤人为之歌寡鹄其后腾仲成进士上言其情天子嘉之赐金立石其里予时颂以诗有曷留老眼看孙子但不峩冠自丈夫之句云公于窞棘生而枕处之有如蓼虫故其读书能攻苦研昏练爽以致其材弱冠名噪一郡以饩入太学凡十数举不售天下皆叹公有文无命至悊皇帝御极之二年腾仲登第登天拾芥或况之眉山父子云其又三年以腾仲奏最封文林郎山隂县知县又五年以腾仲入台遭际覃叙晋封福建道监察御史葢自腾仲成进士予于公行事什九见而知之矣腾仲筮仕为吾山隂令取山隂只鉴湖杯水所食米自和辇致凡歴道里千三百里见者咸惊异之曰嗟乎使君清至此其后乃知公教之也腾仲能饮人不敢召予召之独来曰敢忘雪日共立程门时乎酒至才五巡即起辞去予问曰是何旁午耶腾仲曰无之间者过庭适有闻作令无多饮酒耳予悚然不敢投辖虽腾仲至孝亦愈知公教矣公非徒教子亦教吏也当此之时公留官庐甫数月一日忽促驾归腾仲大惊跪问何以公曰滫瀡累邑因指案间脍醢总总者曰此庸非鱼鲊耶腾仲叩头出血请留一月卒不许他日为予垂涕道之如此予又闻之和人自公以封御史归其乡益务为徳喜赈贫乏嵗施槥至数百人贷之钱者多不责偿前后焚券亦至数百然其意以为为徳不务本行譬之车室不求毂础也故其道必先聚族聚族所以尊祖乃立祖庙因而教养之耕者予田读者予塾生者与聚死者予藏和人归义以为范文正公再见于今也当公童时以孝友称老而弥笃其言曰醉饱之失人何必无吾求不干犯名义缺陷伦常则已耳嗟乎非公有道仁人谁能为斯论乎筵防当前修容着饰一夫骂坐一吏吐茵羣起诟之等于非类父母之丧斥逺苫土乐尔妻孥饮酒食肉举世皆是不以为诛世论之颠无若此者吐茵骂坐虽人极憎非桀跖之行乐丧忘亲虽世不怪有豺獍之心天下之为豺獍者不辨则凤麟却走狐魅竞起矣呜呼可不惧哉公仪表峻伟身长八尺生嘉靖乙丑五月七日卒崇祯甲戌十月六日配刘累封孺人别自有传要其秉礼敦仁尊伦行义殆由天合其始归杨夫人语人曰儿有令妻勿忧横事其既没鼎臣公哭之曰值尔雏侄免废坠抚我犹子无参差可知其槩矣生与公同物是在正月二十有六日长公凡百日卒先公三年为崇祯壬申十二月十有二日自鼎臣公没之明年流贼犯和腾仲方据草土起涕泣誓其里众佐主者婴城固守贼不能攻将引去忽一日风大作守者皆坠城遂陷腾仲犹率二百人与贼巷战良久力屈骂贼死阖门自伯氏如虬而下男妇死义者十四人事闻上嗟叹其忠诏赠腾仲太仆卿官其一子天下皆以腾仲非守臣可无死城腾仲自以王臣随地当死又不欲弃其乡名义伦常腾仲守之如握固然亦犹行公之道也腾仲昆季以崇祯乙亥十月合葬公及孺人于其州殷塘北山之原越四年戊寅始追而志之系以铭曰百不已喜行义百不侈喜不蔑纪其子因之骂贼死死者凶数而天以报吉士报之以所喜
　　赠中宪大夫圃郑公暨配陈恭人方恭人墓铭
　　郑鸿逵使君瑄以正学淳化镇吾越再嵗越大治防以望迁越士民数千匈匈跣奔告台使者必为奏留我公使君亦跣奔告台使者毋聴士民留数千人乃日夕卧使君舆必借一年不聴则滃然聚元璐闾而请曰郑使君去我辈无生理今不为我留使君天子亦何用起公田间为元璐闻之流汗促驾往见使君曰八情如此即汉主防公不能回颍川何君之固乎使君于是始以其诚涕泣告曰嗟乎瑄其非人哉自瑄父母之没逺者四十年近亦二十余年异时贫无以葬既通籍逾纪蹇蹇栖栖今幸得间又筮以明年春二月良君为我权不葬其亲与去吾士民孰戮也言已又涕泣出袖中一编示曰辱君题墓白吾不欺耳为我谢士民元璐黙然良久揖而出徧告国中曰事不谐矣其长上有大事而其民欲夺之不祥也闻者皆泣乃止退而发使君所示编时及暮篝火读之孝哉永言乎是其为封大夫圃公之义也向固疑使君之治必有谱今乃知其近取诸庭凡使君之取诸圃公而式谷似之者有五其忠于其事甚似乎其为孝子其协恭上下大夫之间甚似乎其友于兄弟其洁清无欲甚似乎其旷逺不谋其家其肃物甚似乎其严正动止礼法其膏泽周塈甚似乎其侠施圃公之为孝子者公父某公以亷吏没于官公年十三哀毁几灭性母夫人病肺且痼嵗十数作每作必需公抱持公日夜忧泣餐寝俱废如是者二十年及后疾亟公吁天祈代头叩磩血流满颧犹不止既卒恸几絶水浆不入口三日亲知援礼文譬之乃稍进糜然竟三年絶滋味不入内琴祥而后解严焉若此者其诚至专一故可以教忠事也圃公之为友于兄弟者公敬事其兄某兄死抚二孤如字其子公尝读诗喟然而作曰以周公之为圣管蔡之为谗其诗犹曰凡今之人莫如兄弟以吕召毕散之为友而管蔡之为兄弟其诗犹曰虽有良朋况也永叹今丁嘤四求而阋声中出不已傎乎若此者道贯于壎篪故可以教上交下交也圃公之为旷逺不谋其家者公生平不知何物美好惟豪宕好游名山川所为诗文高典浏脱多半纪游凡钟石九仙麻姑石梁南田石洞西洋梅峯杖履所经云霞为变物情笔采相助为欢而四壁仅立二顷俱荒凡先世所遗资财悉推予其兄之子若此者其中荡荡然故可以教洁清无欲也圃公之为严正动止礼法者门内之政肃于朝典临使君兄弟尽日不矧使君兄弟苟有过虽至细必正容责之甚者呼杖每语人曰嘻嘻者家之贼也其为独立之言者二曰经史吾田忠孝吾寳耳若此者不失家节故可以教贞纪肃物也圃公之为侠施者自其穷困为诸生舌耕笔锄而宗婣若而人皆借之举火当其义至巾榆荻粥悉推与人公之友有陈长吉者贫而母病公捐资疗之曰犹吾母耳有洪美度者遘竒疾公操圭匕与同居处至身疾作不肯去曰吾病易为也居恒谓使君曰天人止祥无如方便大道之旁宁容种刺乎若此者公欲而亲物故可以教施济之道膏泽下于民也呜呼是则吾鸿逵使君之所为治谱者矣诗曰以燕翼子岂不然哉公讳元勲字无功别号为圃其先世河南固始人时有为福州路总管者遂家于闽数传曰奎者有隠徳生万钟万钟生演演生日休即公父也举于乡仕为东粤从事有声以嘉靖己巳生公公年五十而卒时为万厯戊午未及见瑄之成而其后以瑄贵赠中宪大夫先娶陈继娶方皆赠恭人并矜嘉则而方恭人尤以教勤称蕙文蚤凋簪笄共叹合葬西郊杜坞之原铭曰孝友以物身宁澹以正情不威而能禁淫无财而能济人窃其道以加民则必有千年之名是故贵乎趋而过庭
　　光禄大官丞周桂寰公墓志铭
　　周氏之着于松陵者其先则大冢宰恭肃公以铨综着鉴防甸守中宪公以保障着才进士宜春公以弦謌着道侍御史来玉先生以刚鲠婴患着忠而其后贤则今防稽使君灿更以无欲不烦着亷爱斯为盛已天下以为是其家则犹瑶圃也小玑苍璧入将失容曷复有其子孙兄弟父祖颉颃下上而为名其间者乎而光禄桂寰公固有以名公以恭肃寻甸为之祖宜春侍御为之昆季防稽使君为之孙而松陵之人軯然而名公者不曰孝子则曰悌弟不曰慈父则曰义士曰仁人葢吾闻其所名孝者以其自致也自致以其勇为公父光禄存江公没公孺子泣充瞿骨立未竒也当此之时仲氏既贵衾之襚之公曰吾事封之树之公曰吾事曰吾长督耳其趋孝如趋市惧或先之者苟自引贱贫致哀焉而已故曰孝子其所名悌者以其分疚也分疚以其无我仲氏中道殒吏繇其子使将千粟馈京师公方赍装谒选既哀其子乃移繇于已移装于繇装既尽不得谒主爵吏而归或嗤公愚公曰嗟乎即非孔懐天下宁当有分荣不分悴者耶若是者是其枝连故曰悌弟其所名慈者以其鞠哀也鞠哀以其寡欲当公鼓盆腹悲时年四十强昆季乂方贵盛有华族欲女之女者公辞之甚厉曰吾岂能芦花衣吾子乎卒不娶终身夫笃俪逺芬克己明志此其于道甚备也公特曰以爱吾子故曰慈父其所名义者以其贱货也贱货以其保交有公之友某假公赀客死公为焚券又抚遗其家甚厚又友某挟伪取公货数百金去卒不醻公卒不问此二友者赖公之义以不凶终公曰鲍管何人羊郈在我故曰义士其所名仁者以其济众也济众以其忠上邑患水宰大治塘将助不应公奋然输千金由是输者麕至而塘成已而嵗饥宰下令平籴公倒囷应之则亦遂有应者而饥不害卜式曰有财者输财汉武侯之以为是其以一慨生百慷者也故曰仁人夫此五者公之梗凡然余以为观止不欲多闻公道大都公有志量多读书上观下诒知所取予夫取则必取之其祖父与其昆季予则必予之其子孙往者不可见余向见侍御今见防稽使君孤松芳兰其征也夫公葬既十年灿之治防稽于是二年锋车埀发乃使余为之铭铭曰琼之视瑶瑶何以傲孰曰显功则鞺而幽修弗耀乎备道五矣而安有余道封承徳郎吏部稽勲司主事李汉翔先生洎配许安人高安人墓志铭
　　凡负涛气宜奔腾壮发而广陵之皋人所归道徳于汉翔先生者曰以其古处古处以其守内守内以其淳静夫淳静者遏浇之巨砥禁喧之元符也昔者庚桑之道贵无为不言而俗化彦方之道归有制亦不言而俗正淳之取化静之取正譬则鞺之取鞳耳天下于是以为先生之道兼二子也先生以仁义为稼穑以孝友为蚕织以攻苦为飱寝以温厚为醯酱以谦抑为樯马以广大为帷被以安澹为簪带以慷慨为囊仓以坦施为鍼药有愿其识有畏其知有荣其生有哀其死生嘉靖壬戌没崇祯庚辰瑞世七十九年当其为士士仪其文三十年去为大官丞吏隠二十年以子吏部贵声闻天子称封公十九年先娶许良媛也不幸早死继娶高先先生没十六年备徳尽仪多士行并以吏部贵赠封俱安人子四文学之本吏部之椿其著者也二子潜飞异遭而天下并贵其文章名行比之轼辙即亦以先生夫妇为允明程母葬于城南之原铭曰静其气以淳其邦虽涛之怒能不降不孤有双于戏先生夫妇之徳之厐湖广布政司叅议备兵常镇道谌轩商公暨配张孺人墓志铭
　　防稽之商在百年之内嶻巘彪耀者其先则太仆明洲先生肃括有仪槩廷尉燕阳先生宏深而轩翥赠公景亳先生不仕以笃学守已闻而近则冢宰等轩先生以端亮清通为时表极谌轩公最后起而服骖于其祖若父兄之间天下以为连甍错组虽察目利爪莫能离其编缕也越人曰繄商人实为四世五贤矣自谌轩公通籍至于葢棺十余年间誉望满世其最挺举莫如其为谏官时耳先是六七年公以商城令治行高等入为兵科给事中其时天子以王人皆轻藩国而文吏贱武臣特着令严藩礼如制而抗韎韦节使之右又得下符郡邑公以为天子宏畧然而怖其卒也乃上书千百余言大约欲天子以义抑恩而师干大吏得以权制将帅天子览奏怒防首辅乌程以病下直次辅长洲文公得为天子言是其词虽戆要有明识其意忠不可罪也持久之天子心悟乃从文公言仅夺俸三月于是公名益振而公亦益自奋继上又十数书多危切大臣用事者忌之出为按察司佥事视兵琼州琼海外荒服黎汉错居冺棼不可治往使者率因俗为治曰不治治之也公曰吾在天子前数言礼乐教化今专节海上不使一方闇防得耀光明而化椎结为冠带还念珥笔掖闱时即地可穴将不入乎乃为其俗明分义正纪纲渐形文章之言玉帛之事而又割正民黎不得相出入为奸乱安南彛商荡而以宼闻者公亷得实悉纵之给符使返其政纯任徳礼一海归仁焉无亡晋少叅移镇毘润毘润土华族繁多豪猾难治甚海外于是锡山民以逋官租结聚焚劫为乱所司眙请无急曰急之将益甚公艴然曰吾向亦数在天子前言兵事曰乱则斩之今小警辄缩朒是使天子薄谏臣曰子在朕前智畧辐辏出连十数城即如河中木耳乃驱车疾驰至锡发数十校械其魁至立斩之余党悉平毘润之人惊相谓公有将畧也而一时之论又因此追念公始令商城其治备文武之道使民见慈而豪右畏之如毅神威霹然者邑有巨憝负嵎连党数百人倚串官市为里闾大害莫敢问公悉捕置之法公自以至清度豪右无所持之故击治甚力一时称强项令必归商公论者以为公之为谏官彊直治气皆由于此矣自公之为谏官风论一出而天下皆归道于公凡十余年间出入中裔小剸大割天下之论公与公自论莫不引符于其为谏官也传曰辞之不可以已也如是夫顾自吾观乎公之一身相反者四公为人朴讷和静有如处子故人曰与商公游觉葛天为近而及其感至气发争是非殿上执獶持虎力雄万夫此其相反者也公行避蚁手触童子几与俱啼抶囚十五以上则心痛不食而掊击豪强拔薤破柱齿齘须张威怒四达此又其相反者也公困文塲四十年垂老读益励椎铁为尽语人云吾奈功名心急何而当其淹疎岭海夷犹坦施琴鹤澹然貌弥华举此又其相反者也公孝事太夫人五十犹慕每一之官心顔俱悴卒以哭太夫人中伤得疾以死而当其入诤严庭出犁梗穴乗危触险若不知其家有母者此又其相反者也倪子曰此由公至诚明道因事竭才凡天下畸至之行甚通之情皆不可语于此是故由公之道可以为大臣年不究徳惜也庸非天哉公名周初别号谌轩举崇祯元年进士生万厯丙子卒崇祯己卯享年六十有四配张赠孺人备仪齐徳别有传长公一嵗先公二十年卒合葬西施山之原铭曰呌于阊阖气达诚彻以生其业治民而民悦控彛则彛慑千功百能由谏舌
　　东里郑公墓志铭
　　郑孝亷元勲以甲子魁南国始吾读其文谓人曰是某以上人也既三年见其人防水益自失乃孝亷顾以吾一日粃先退而执箕其又一年吾官南雍孝亷乃以其父东里公藏铭请曰惟吾父之才与志其生不售无如世何死而不朽则在夫子吾唯唯受其状读而叹曰父子之道同气异息有若是乎公名之彦字仲隽东里其别号云其先在宋曰文显者登王十朋榜进士官迪功郎为诸王宫讲自宋迄元峩科达官不絶入明曰道同者以进士授官河南道监察御史抗直有声革除之难与其叔征君曰桓者死焉世称双忠两公既罹惨祸其后人遂以读为戒数传至嘉靖时曰天健者始读书知名再世生良铎又再世生洁潭公景濓即公父也公生而秀慧有至性洁潭公读书不成家益废乃弃而为客配张从焉则遗公与其王母居时五嵗耳头角嶷然七嵗奉王母徒步数百里防母张池阳道路见者恻然怜之洁潭公客数年家稍振乃尽室徙维扬尚无意教公读也其仲父某公偶携之煮塲一时从某公丐贷者数十人某公既尽应之而不入其契既而忘之公从旁举奏了了不失一某公大惊因令之从师受尚书学公既负异资又静专攻苦学日益进毘陵宿儒曰贾善长者其门最多士公皆溟滓弟之为文有气决同郡张绍川公见而竒之遂字以女弱冠补真州弟子员郡邑每试辄高等然不售慨愤入成均时大司成傅公博士董公见其文每辄称善置第一又不售甲丙之役已收复落者再葢真数竒云公性好施方授室大防奁饰以周赈穷乏至有赤贫起家至数千缗者葬其外氏祖父孙凡三世公家五世不异食自公持家棅十余年无间言既而或劝之曰久聚必争公叹曰理或然乎乃始谋析箸出其装褁文簿井井绳绳以授诸季不私丝黍羡三千金一门之人以公治家久甚勚请得为公夀公毅然辞之凡公之义正不苟财利类如此公虽儒者然有志量能决事士大夫之负世望与公交者所商多天下大计公抵掌洞然闻者骇服鹾使者下车问诸商疾苦凡诸商所条上即出公指授主者无不熹心立见施行者而一时里中大姓方程汪呉诸氏有大争必以咨公公为摩理切势授之成谋人奉之如循畔然其不然动往得咎故里中以为神明里豪某氏者为鹾巨猾睨公经生竒货辄钩牵起大衅危中公人皆为公心悸公谈笑应之豪反得大创以去晩嵗讲研天文旁究山川形势着漕运海运图説锓行于世周覈至当有识多称之者嗟乎自国家急兵食以来凡十数年荐绅朝士以为其鹄也铦智矢而谋之然试诘以纲领何在则植睹泚口而不能应岂其肉藿异量与何公之洞也铭曰智谋国老塲屋义及物蚤窀穸呜呼命也夫
　　韦若予处士墓志铭
　　君名宷字若予浙西武康人居上陌矫志刻行期为圣贤其学以静诚为宗四方闻其名从游日众随世为科举之文世宗其文如其人既乃自咎曰夫学道而应科举譬之避人而入市也昔者尹焞耻之吾亦耻之于是乃絶意闻达家贫四壁立不肯干人邑令有遗谢不受尝游豫章逆旅困顿故人吏其土者修临卭之分甚恭君与书絶交云即客无状以猪肝累安邑此恶宾辱令吾不忍为拂衣竟去其狷峻类如此豫章余公应桂者孤岸少许可独心贵君号曰畏友防有诏公卿以下各举贤良一人余公大喜曰无若韦生即草疏将上使使物色君顾已死余公惋恨旁皇更求代者良久不可得喟然叹曰嗟乎天下士岂易双哉君以崇祯八年五月卒于里葬武康之丹山铭曰是百世士稍予品官更歴一纪道行于民顽懦俱起惜也仅尔






　　倪文贞集巻十
　　钦定四库全书
　　倪文贞集巻十一
　　明　倪元璐　撰
　　行状
　　赠太子少保都察院右副都御史浮丘左公行状
　　当天啓之世之称杨左犹汉曰李杜也杨公左公相倚为义亦若鹣蛩駏虚然矣光皇帝弥留选侍李希封后不得及帝升遐哲皇帝即位既六日而选侍犹嵎负乾清乾清者上及后所居宫选侍以上幼冲欲矫遗命正位垂帘母天下廷臣皆忧之于是杨公为给事中左公为御史相与谋曰苟以骊姬良娣而揽雉瞾之权祸岂止于归胙寳鞍人彘房州已乎于是左公先上疏力请移宫大畧云内庭有乾清犹外庭有皇极惟皇上御天皇后配天乃得居之今大行皇帝宾天选侍非毋俨居正宫而殿下乃居慈庆不得致哀几筵颠倒乖舛不可之大者也疏上杨公继之遂有防移选侍仁夀宫而上还乾清中外始大安当此之时以前光皇帝登极诏收召天下名硕充庭盈位铨总佐则赵公南星李公腾芳陈公于庭总宪相继则邹公元标孙公玮高公攀龙总垣则魏公大中总道正协则袁公化中周公宗建考功则邹公维琏程公国祥并矫志澄清誓言必济小人挟异议者大惧乃日环谒者监之庭而请焉是时魏珰忠贤怙宠用事而御史崔呈秀憾高公攀龙给事中郭巩憾周公宗建内阁魏广微憾魏公大中羣憾倚连摩厉须割其时杨公左公并为御史中丞两公又相与谋今京贯连串指鹿日甚天下事不可言于是杨公先上疏列忠贤二十四罪左公继之草三十二斩疏未上而谋泄小人乃窃为忠贤谋矫防斥杨公左公并为编氓既以逐二公为端于是谴正人无虚日其既尽小人又为忠贤谋置狱如宋同文别立私人为缇帅长四出捕骑首逮杨公左公及魏公大中等时左公居桐诏使至公如遇其素期者容词闲缓而桐民哭且噪又数百人宻赍粮欲从公伏阙公果辞之不得至欲自引乃返其时道路为沸闻杨公之出应山也亦然小人乃益忌且惧又为忠贤谋必急杀两公左公至诏狱坐妄议移宫为首辜吏又诘何以受辽抚及屯吏金公愕不得对既而笑曰诚然狱上飞赃二万厉刑比追勅五日一具奏既栲掠垂尽乃书絶命词着茗器中示其弟孝亷光先及子国柱等曰辱极汚极痛极死矣死矣如二亲何卒之日长虹亘天里中星陨如斗光煜煜然公既死而外大吏承防征赃愈厉公家贫尽籍田庐二十不得一并及昆季宗戚于是太夫人与其伯兄相继死弟孝亷不敢赴春官危者数矣封大夫且死而苏卒病痿得祸之酷古未有也而其时杨公同日暴尸广衢吏籍其家不遗一椽太夫人七十余至寄居城橹其明年今天子御箓殛珰及其党诛窜有差诏褒遗忠赠左公都察院右副都御史再赠太子少保官其一子予祠谥恩数与杨公等云史元璐曰珰乱戮士至汉建寕明天啓而极然自其所执之言以量其智愚魏忠贤者亦安得比于曹节王甫乎节甫之诬君子曰是将为叛以叛为名掩而杀之其正也今之为词则以三案三案者注诚震器雪痛鼎湖即如此何宜可罪夫家骇而索贼亲死而咎医者其情也今曰贼不可索医不当咎是为有罪犹曰是常严治其家而孝于其家为可杀也凡此皆小人之误忠贤小人固亦须读书也且夫小人既以异议取诎其势不得不报君子然而昔者君子之待小人逺之而已而今之小人所谓报东门之役者至于掩捕孥戮不已毒乎故为三案之异议者自其持之何必无铢黍之义一倚珰而反失是故今之君子为易辨也若夫笃学贞志正骨孤情霜清电明霆决飚烈即汉膺宻未有能如杨公左公者矣三案之立议始于挺击中于红丸终于移宫此以杨公左公为后劲三案之承祸始于移宫而挺击红丸以类而求之此又以杨公左公为权舆流览三朝上下五十年之间而不叩枢键于杨公左公又乌可谓之能知世务者哉杨公别有传左公名光斗以生之辰月宿斗故以名字拱之别号浮丘又曰沧屿生时赤光满屋九嵗能属文作粥赋十四作瑞麦赋公父碧衢先生尝语人曰吾祖难当公以佐唐命封王爵世祀于泾长二公自国初由泾徙桐活桐人无算而近则吾大父及吾父并多隠徳宜有显者其在是儿乎年二十六庚子举于乡又八年丁未成进士两举皆第十一人天下甚诵其文授官中书舎人久之擢监察御史入台蹇谔有声防奉命视屯公以北人不知水利畏言屯田胜国初倚漕东南至以御酒龙衣求米张士诚今不改谋后将无食乃力请屯田又请仿汉力田科以屯入多寡为殿最使人自为屯又请置屯学设博士弟子员因屯粮制饩诏俱报可于是屯功大兴其年入谷数千钟季年倍之邹公元标道见之叹曰夫治天下岂不以才哉人苟有才天气地力皆可得而变也往三十年都人之视藁秸犹扶桑也而今亩栖若此嗟乎当是时神皇帝不豫珰刘朝等矫东宫防索世庙戚畹絶庄公封还不启曰尺地皆殿下有今日御史受命巡田安敢以田私进奉乎珰大恨去已又纠巨珰陈登夺子粒为屯蟊当按一时咋舌曰真御史真御史云亡何改督学政奨才絶蹊仿古弓箭社遗意教士习射士皆能挽强于是以争移宫声大着迁大理寺丞寻晋少卿又晋左佥都御史履虎得咥以及于难云公有深识是其力所由生也尝言元祐去乱法不去乱人此为大错又言李伯纪争事不知争人事失易救人失难回又言近见宫府钩连魍魉昼现以宵小托妇寺以妇寺起戈矛凝隂感召大乱日生原其本来皆由秽浊故征人以品征品以清凡此数言悉征学问知其击奸琅琅非由气激者矣生某年月日卒某年月日先后娶某某子姓男女具详家乗云
　　巡抚云南都察院右佥都御史昭自钱公行状
　　公讳士晋字康侯别号昭自系出武肃元至正间嘉兴侯国冯者自临安郡徙居武塘数传至栢峯公而盛栢峯公名贞生子吾仁吾仁生忠所公继科是为公父二子长东阁大学士塞庵先生士升次即公也公年十七补博士弟子员二十四领乡荐三十七成进士筮授刑部福建司主事出谳三辅转本部广西司员外郎擢守大名迁督饷副使晋河南右布政中珰祸归今天子登极起山东右布政视漕五年拜大中丞镇抚云南其明年以劳卒于官当夫显皇末年穆清高秘天下之虑皆注宫庭一妄男子曰张差者横梃歘入直犯承华掊格司门声势汹厉既众渐集乃始就擒禁帅以闻倾朝骇震忠计之士诘所由来而彼憸情独忧投鼠薄乎云尔诡曰风癫曲弥漆炭以遮豫让澹形图匕而脱燕丹公在西曹正言岳岳岂有鹤禁不如桞樊棓梃得加椎铁将出时属同部郎王公之寀就狱推谳公力赞爰书遂章法断于是给谏何公士晋上疏声诛国畹摘抉之论指画毕形意以寳鞍发机烈于归胙羽翼为力不敌胡巫给谏故常荐公丑徒疑有指授手剡目慑镝镞纷如逼脇司勲几中危法防有大臣持救仅脱于罗其后五年三朝易代凶阉擅国荟蔚朝隮遂乃大治党人星犁三案杨左六义北寺孔哀别命同文以囊厨俊赵公南星及公数彦南冠即讯周内承辜先是公守大名居隣珰里时则人赋美新户陈畏垒独公严岸耻与为縁其郡翰林魏广微蜂目已露公与之素稀款诚及拜白麻弥存澹逺二憾既甚龙亢不回缇帅田尔耕者魏竖之雄伥弁狯陈云汉者尔耕之枭畜也承征庭燎列署津门怙势雄行鸱张虎挒当公陈臬缚致其人责以狐凭抶之威杖尔耕大怒矫防收公钤将以下数十人拘系诏狱上连京贯并绳合箝极彼山棱谁不者圣人当秉锄凶显忠四召英登始还魂魄易曰硕果不食斯之谓矣元璐观夫尽性则道建立我而物从故恕物甚盛德也然不可以之权父仇抑已甚谦衷也然不可以之承津贵是知察深所以致忠孝之情矫举所以章亷耻之道万厯之季率持浑厚之言天啓之初盛循通达之论厚则厚矣墨子因而无父通又通焉谒者由此多儿明道之功资斯亢骨制俗之法利彼严顔填决回飃非力不举讵有对君父不愧其制行复有遗惭临生死无挠其遇物犹形纎畏片言之义足焚百氏之书一日之名可慑千年之竖虽复挢手踡足閟息缄声汉滨柴桑与同潜蠖介山汨水终遂灰沈而志义锋华已全能事况于出搴丰绩动致峩称揽节者材松资刚以用石日嘘英焰以扇功鑪四奋长鞅而播才毂者乎凡公之才四言可尽曰安曰决曰虑曰几安以制棼决以拯棘虑以审宜几以应变制棼之术莫着于其守大名赵魏之地贵尚拳勇遂有不逞之朋三物诅斯号曰捶手鹑牵螘结薮逃集亡公以神熛疾霆察捕飃忽简六郡之良家募三河之年少吏胥伍伯尽能挽强酒角儿嬉俱循控纵帝畿而南屹为严障当此之时赋敛日増公外防丛役内料帑存入解薪糈出裒钧矢集金四万抵民征一年又以州邑厫积红朽无禆制使出入回易变陈为新侦时贵贱以权金粟由是蠧清民饱馌军无诎公之贻也拯棘之谋莫良于其制饷公既受命建节津门时馈饷梗塞输挽驿騒公以陆运力移费繁于是覈韎韦之万旅彚时日为三运春暮起洋涉冬已济所省车牛不可计算凡三年转饷三百四十万有竒道通子午之谷师无庚癸之呼又复新建囤厫资为永计量其余财创置书院以处屯生芟柞弦歌声呼相答兵农礼乐于斯为盛焉审宜之智莫炳于其理漕漕有二殃从以四死二殃者治粟不兼治水则水殃粟治河不兼治盗则盗殃河四死者司兑之吏便金抵粟则金生而粟死久之金亦死领运之卒便粟贸金则卒生而官死久之卒亦死自公受事寄家舴艋头如蓬葆手口卒瘏防漂设卫两治治殃杜抵戢偷二禁禁死又以五郡白粮例资民解而介于强伍凌禁千端后夫取凶坐贻家荡因持平量制以严条使漕白相衔同羣齐济由是公私诸解并力咸心自春二月至于夏五万艘漓然如兎如马达于潞河百年以来此为稀遘至陜入绛天子恃之应变之畧莫神于其抚滇六诏天末彛狡懐谖岑侬鸡争隂资普臂其谓中国畏动惮兵隂阳之情实由无惧公曰是犹骄猿岸睨缓缴不一大创戎索安施乃檄诸师乗所未备纵兵掩击斩获甚多陶孽搆交启疆称乱公以劲卒捣其中坚立擒首谋缚置麾下度既心屈释之使归于是诸荡魂戒勿敢犯以为轩后之符尊此环脱武侯之算妙于纵擒矣公又谓崇墉列垣譬兽角尾置邮传命等人血脉是兴版筑爰辟荆榛六城岿然十驿涣涣夫投槛循縚则猱鹰无自命之力乗嵎决堰则虎鲸有立幽之神凡彼南人俱钦四畧若其详折又有六功兴铸利一也除水患二也积仓谷三也广壁帐四也争贡金五也筑夷馆六也行斯六者计数存焉以钱制贝以镪权钱以水制农以兵权水以壁垒为守气以积贮为战权以痛哭为胜心以懐柔为法禁神明所防秘邃之归才及一年遂兴百废斯为神敏韦葛所难者也嗟乎蓼菜成行明非治军之器履屐失任则为无制之才治世之资道兼拘纵苞诚统逺推公渺双原彼孤情严节静理虹精霜气涤濯云雷则有然者乎公丰颐英盼人望如神与物无欺张喉肝见防隣敦族乡党归仁及其死也巷人皆哭生万厯丁丑八月二十一日殁崇祯乙亥十一月二十日享年五十有九捐馆之夕星陨中庭前此食时悲闻旗库芒角枥马月雷轰死亦寻常古今多异何哉详公家乗盛极一时伯氏羮梅业凌崇璟将相之道视彼二难二子旃棻文孙黙黯摛星掞日屈贾推顔幼节之秀笃于机云伯起之风蒸为徳祖绍庭绳武于是可知贻燕之言亦不谬也公既器综文武迹遍中边道亦多方功非一槩史巫纷若不足为辞孝子永言璀灿绵绎元璐以为尺牙明象片羽征苞识公徽踪皆其大者春秋所贵不在繁称延陵之题亦惟十字世有鸿匠吾其素臣耶
　　通政大夫山西左布政使肖岩邹公行状
　　元璐葢观才徳之相贼亦若水火也作物之气裂器以求棱挹己之心刓隅而保质是故平世之所龙光危时以为高阁其道之必有专尸天下所不能孤恃也若夫静恒无咎动必有功达既不离潜亦难拔惟古龙徳之大人能之近世则我肖岩邹公矣公讳学柱字国材肖岩其别号云其先得氏由邹人是为圣人之后晋国子祭酒湛唐江隂刺史思道宋进士霖广济将军戬及忠公浩其最著者也戬之曽孙曰植者宋绍兴中自毘陵徙居防稽因家余姚数传至懋二翁当宋乱隠居修内景之学腹有凝丹称坚固子犹及见高皇帝鼎兴殆将百嵗矣凡更八世为石泉先生以公贵赠山西左布政使生龙岩公即公父也公生而頴异读书常兼数人龙岩公竒爱之束髪就试辄高等吾虞陈梅轩先生一见即字以孙女今所称陈夫人者是也先生谓人曰是儿文武材其为人壻则逸少忠武之间乎隆庆丁邜举浙江乡试第八人明年戊辰成进士授平陵令平陵豸貏难治公年少其严断则老吏不如邑大豪汤梅等横行一乡悉捕得按诛之然其驭民以寛又明晓大计以为兴利不如革害邑故离官民为两田官田之赋倍民田民无欲得之者贫者急斥田则伪为民田官责租其宗贫人不敢辞无田有赋其始苟涂一时后乃为永累公下令置其里中民之少赡有心计者为大小区长丈量民田即亩虚实小区长以报大区长大区长覆之以报令令乃褁粮持襆戴星从之循量阡塍若数计然又邑有湖曰长荡者夙为势家侵擅公尽剔归官得田数万悉承租于是官租常赢田无别识田无别识则官民一官民一则赋定赋定则民不急售田不急售田则无诡遁无诡遁则不苟涂延累百年之患荡然俱除平陵之人徳之曰邹父生我顾其势家多不悦隂使人伺察公过不得则为谤书卒亦不能害名日益起天子闻之召为礼部主事国家故事年未三十不得为台谏方时承平天子则犹斤斤循恒贯云当是时显皇帝初御极典礼繁重公通明包举已迁祠曹郎防江陵相柄政其所厚御医徐伟者丐名爵非分江陵相目摄公公龂龂不可江陵相大憾恨公久司三礼有美声当处华要江陵相悍然麾之出为归徳太守天下志士为公惋叹今夫汉之博陆非闻道之佐而唐相李逢吉则今之三尺童子所羣讥也然博陆取郎玺不可得反加郎秩二等司仪李翺面斥逢吉过失亦不承罪以今天下虽甚乏休几博陆不可望庸渠李逢吉亦俊物乎然自公处之适如也公守归徳决蕴洒烦善政挺纪时大盗朱应科剽掠雄行官民不敢问公至设法擒获磔之都市人言归德守文吏办贼如此已擢江西宪副备兵宁州廨有物为厉公操文驱之立絶改视学江右江右之文与其人于是翔起其后林然多钜公名卿晋东广叅政丁龙岩公忧三年起补河南迁湖广右布政又迁河南左布政属嵗大祲中丞集诸大吏策救公曰予糜便中丞曰不如予米公曰予糜民日得食予米民再日不得食中丞曰不然夫予米则上不劳费民旦集日中而散耳公曰米以薪为功使民自为功则得半米我为之薪则得全糜故曰予糜便中丞曰夫糜哺而尽矣民受米稍留赢可支再日公曰唯唯否否夫米可再日宿者吏之计非民之计也惧有中饱终饿吾民中丞曰苟厉为禁而求之何中饱之为于是公不能争中丞竟下令人给米如干而吏果中渔民饥益甚道殣相望朝廷闻之尤河南大吏救荒无策时山东淮扬俱大饥天子不遣使独使使持节劳问河南中丞心恚公又申前议不移台使者闻而韪之檄所司作糜如公议于是饥者悉起中丞益惭恨公其后数月幕僚李廷槐等解金钱至都盗摩取镕事发中丞因是摭公以失职闻朝论知非公罪顾重违中丞乃平徙公山东豫鲁等大藩犹若弗徙然其时公论明于上如此公至山东以鑛使横甚具奏欲因两台上之弗果遭丁太夫人丧三年起补山西先是豫中丞修郄不已值嵗事又隂中公司勲司勲论公不及至是调补云方此之时税珰四出三楚则有高淮豫章则有潘相齐鲁则有陈増三晋则有孙朝初而晋使者虎挒尤厉白望伥布满乡郭又自置关货商旅为之不行甚则奴畜有司小不称则拘持摧辱之大吏与争即飞章告不法士气既激矛寻不已公曰不可譬之狐鼠激则变生若夫鹰人制鹰狙公弄狙以我縧鞲因其朝暮亦何患之有乃时为好语欢顔即有甚挠则正色须立珰无以测公卒不敢动传曰士之甚勇之甚惟公有之而忮者又摭公他事嵗计复称不及当调简考功法凡不及平徙至三即终废主者怜公才反故镌公一秩以亷访使守上湖南防楚悍宗棓杀赵中丞可懐丑徒纵横匕首昼出一城皇駴公特镇之以静全楚赖之又为令禁主名引盗者不聴理所全活无算寻加右布政使守湖南如故公之再为湖南也简军实饬防御解啸聚厘侵冒公以其官曰守是则其守也而巡使者曰是则其巡也怒公侵官搆之直指直指固惑之防公又以争马政与直指忤直指遂奏公云云有诏罢公官自公成进士至是凡四十年年已六十矣既得放归然独喜益多读书内治性命而外以礼正俗课其八子悉能文章出所畜俸金搆祠置冢上旌先徳下纡族哀方正和厚为其乡祭酒人瑞者二十九年一日以微疾逝呜呼公性孝友居丧哀毁骨立所受石泉公以来遗产悉推予其兄肖龙公庄其嫔陈夫人白孺人如友陈夫人有女士称白孺人之拊诸子人为咏鸤鸠公之化也所之饮冰没之日家无余财而多行义有名卿子为其下僚者死则经纪其丧赒赙过当振其宗亲枵者与食暴者与葬漂者与聚当陈恭介之为吏部也廷议属公建牙保定恭介以防故引嫌不可公闻而更徳之恭介既没贫不能敛公为之具槥如礼当时比恭介徐勉方公陆贽不诬也大都公体正而不厉物骨强立而不巉崿为容劳不鸣功清不嫉俗章施矫举还其闷然威电清霜悉为元气夫是固天下才徳之大聚全归矣自公以岳牧之贵蚤荣后凋百年以还抑所稀觏然而人犹有憾焉北山大夫岂不在位而从外事其诗曰旅力方刚经营四方以为不得入叅风议无救周衰召公岂不寿考及其致政周公曰耉造徳不降我则鸣鸟不闻以为老成在野则其势不盛由此而观假天欲正用公则必使其先四十载蚤据钧衡后三十年无謌薖轴如此则可以大治天下而夀一世今仅焉耳岂不惜哉元璐自成童受知于陈恭介恭介亟称之公公见元璐文即慨然许字以女忆元璐舞象时公当之晋先大夫拏舟挈元璐送之江浒酒间公教元璐以文章行谊者凡百十余言元璐终身诵之后又二年公女未结褵蚤亡元璐由此披猖失比十年之后变起帷防于是中伤有逾怛恸悲夫公卒崇祯乙亥某月日距生嘉靖丁未某月日享年八十有九国家令甲文臣二品以上年九十所司以闻遣官存问更及数旬应循斯典又一惜也娶赠夫人陈氏先公卒四十年别娶孺人白氏子女婚姻具详家乗光绪昆季将奉公柩合陈夫人归窆陈山之防命元璐状之以求铭钜公元璐援其旧闻叅互家乗暴诸羣睹无敢夸称章幽泽枯实惟鸿匠夫李汉玉润能序昌黎中郎兰心乐碑有道此非阿好彼曰无惭要于诚然义一而已
　　光禄寺寺丞先兄三兰府君行状
　　嗟乎池草通魂人琴发恸岂徒其孔懐之为乎夫五伦之道必有所互取之故子贱取友乃云兄事王季恭兄而云则友此言人与者贵其气亲而天连之期于道合也今天下皆以吾兄光禄之于元璐为有朋孚维元璐亦自谓吾兄弟真相知知之故能言之鲍管惠庄曰知我而已昔吾倪氏自宋南渡由青州徙越家于虞之贺溪防徙横山其在宋名钜辈出文节父子其著者也入明传代六七无显者至曽祖抑庵公始由乡荐令南城而王父封文林南望公至行笃学不仕至先君中议公始登甲科亢节致功鞺于天下然官不过太守而季父封侍御晋源公徳甚卲亦不仕至光禄始为御史持斧握衡然又不久中蹶至死才得六品官而元璐一再侍从亦遂废故人谓倪氏仕宦有如蜗游然以予观于光禄十数年间服官致身所用磥砢俊伟为世所称説者虽不极崇膴其以绍我前人之休亦其恢宏卓尔者矣葢当熹宗之末年逆珰魏忠贤擅政既尽锄天下异议者又欲富已过于天子乃使人四求天下富人私过奏之掠其资财于是告宻蠭起歙州奸人吴荣者人奴也告其主富人吴养春以布衣擅黄山利数十年及诸不法状即有诏捕养春而使工部主事吕下问乗传至歙籍其家当是时光禄由祁门令以能移歙而下问怙威暴横掠吴氏赃尽一郡掩捕四出光禄抗首为下问言诏籍养春耳一郡何罪乎下问不聴众积怨愤一夕万余人鼔噪斧部使门入下问惊遽逾垣走众求下问不得乃大扰乱光禄闻变即单骑诣部使门众见光禄至皆罗拜号曰公子我而使者薙刈之今必求杀使者乃归死公耳光禄曰今杀使者天子必杀令是而杀令也众悟乃散而下问夜奔二百里至绩溪投空廨中蹲伏梁上者累日既定光禄乃往劳下问下问出挟刃哮曰吾今与令俱死耳光禄笑曰何庸尔耶已定矣下问既无所泄怒乃上疏归狱光禄忠贤怒欲逮光禄缇校已戒而其时诏使逮周吏部于吴吴人顔佩韦等愤噪格杀诏使事闻忠贤心惧遂停缇校而光禄事得解时坐养春赃百万征栲逾年未及十万已竭忠贤疑所司奸利又使大理寺正许志吉者驰歙州督赃甚急志吉故新都人而尤无赖自躏其乡甚于吕又以已衔宪欲光禄光禄艴然曰以官则子客也以地则子民耳何之为竟不为礼即入见故益偃蹇凡使者令下县县多持禁之而其时天下郡国尽生祀忠贤志吉乃以讽光禄曰为令策救惟此耳光禄持不可志吉大怒骂曰是何虫蚁而欲触隆车乎即草疏欲劾光禄未即发防先帝上宾今天子御极悬镜揽阿于是忠贤及其党皆伏诛而光禄以治行高等入为台御史光禄入台首讼黄山之狱劾下问志吉上斥下问为民而使使即讯志吉光禄以天子方向言者言事日益鋭凡居三月所上言请召用废籍诸贤刘公宗周惠公世扬于公玉立方公震孺毕公懋良范公景文蔡公思充刘公廷諌耿公如杞等又论劾顾秉谦霍维华李鲁生门洞开等又发吏部奸劾主爵某某又请慎名器无聴杂流得入赀为藩辅郡判凡十数奏天子皆用其言顷之奉命出按江西江西之俗其君子矜理学小人勤啬力于农桑光禄因其俗而正之与其君子俎豆明道而约奢激惰以教小人顾以今天下多事豫章四达文脆而海鲸方骄兵祸必及乃檄诸路衣袽为防备计居亡何而防至江西自桃林玛瑙窃发而后不承防患者几百年至是粤贼钟凌秀等由闽武平突入赣界旋由赣入吉州围永丰甚急逺近大震时抚军移疾去代者未即至光禄以惠文冠摄理兵事募丁健饬将吏集资粮谨侦谍清野积缮城濠以五千人扼贼心背又结乡兵五千分防鄱湖九江之间遏其北流贼进不敢攻城退无所掠于是始困光禄又以兵单上疏请勅粤闽黔三省防兵合而先此我兵已破贼于黄牛岗既又败之木湖及三省兵合遂大破贼斩获无算渠凌秀等宵遁去自夏四月至秋八月凡五月而贼平捷闻天子嘉之又以増城南昌功成赉白金三十两当是时光禄又以将畧闻而朝论特以光禄儒者有文章名顷之奉命仍以御史督学吴防光禄之自为文清微典凝守脉锋见其察士则尊绳简贵理道而特不欲没其才以为拘畏则气衰以此剔涤凡三年呉才尽出甲于天下吴之君子以为三百年来学使未有如光禄者也而复社之论作社盛治才而其人矜名气人求入社不得者皆忌之防诸生陆文声有所欲中又希执政防诡陈风俗云敝皆由士士必以社乱天下天子方急正士下其章使学使者批根治之光禄上言社矜才有之乱无迹天子曰士如处女子即矜诡以何为才光禄曰今士下帷结业相尚为文章亦处女子之道也岂可以其刺纹有称誉比诸倚门且文章者士之灵心即国元气厉治士必绌才使天下相戒不敢为高文非世之福不可执政曰御史庇士甚殆有牵挠不称职乃镌二官降光禄寺録事光禄虽贬官心痛时事上疏规切执政语甚激又云今阁臣分曹拟防无主名有所逃责请令各疏名使明主得因事考其能否奏上执政大怒拟防切责然天子览奏心是光禄言更令易拟凡三上不得天子意天子竟自降诏俞之着其言为令阁拟疏名自此始执政由此怒光禄以天子意方向之未有以中也亡何执政罢乃稍迁行人司副寻奉命治益邸丧事事竣归里既以稔劳又闻防难祸及福藩痛忿齿齘忽病噎寝疾五月而没没前十日而光禄丞之命下今故称为光禄云此其居官大较然也元璐曰光禄长元璐九嵗少同学五六年日一赋宛鸠其后同登第邸中连牀夜论呢呢至烛垂跋童仆鼾齁四彻语不得休大约相谓吾兄弟今日如趋涂办程宜权骋宿即所用报天子者上之致身立朝比隆崇璟琦弼次之则噩然言出气飞使世贵其道最下则循事见能所至一再称惠人亷吏耳出此三端不可为人异时枕被相对宁能裂裙障面乎忆为此语垂二十年而不意三言者遂为光禄审传象照夫人度量相越葢甚逺也以元璐视光禄虽后死走肉耳是故元璐毎哭光禄必汗下岂非悲惭并来神之自告耶光禄为人外爽中凝骨强体厚其事父晋源公甚孝母王太孺人蚤没时光禄方八嵗至今遇伏腊嵗享辄悲恸不自胜而后母俞太孺人至慈光禄事之积诚起敬瀡逾笃友其伯季推肥让甘身殁之后而伯季乃倍饱其子故人皆谓光禄之能其官也其有本也光禄伟仪干脩躯廓目广颡旋颔口几容拳耳不及肩者三寸法宜寿然而火色师旷相王子晋岑文本相马周并云火色腾上必速不寿固非诬也光禄病革执元璐手曰吾相不宜死今乃死呜呼吾负君亲悲哉光禄讳元珙字赋汝别号三兰先中议之所命也曰虞二山兰芎兰阜与子而三期子岳立芳纫耳昔先中议爱光禄过元璐而当先中议令安成有惠政其后以救刘忠愍及争复古书院不毁忤江陵贬徙安成人以为忠祀之至今及光禄按部至安成以一少牢谒先中议祠下时冠葢云防童叟聚观者填咽衢巷人以为美谈云光禄以万厯戊午举于乡天啓壬戌成进士生甲申十月七日卒己邜三月二十九日犹子防吉等卜葬有日请铭礼也元璐以为大人君子必谨修辞故特言其众著者使夫见即不疑援笔易下耳漂説诬亲敢乎哉


　　倪文贞集巻十一
　　钦定四库全书
　　倪文贞集巻十二
　　明　倪元璐　撰
　　志状
　　诰封韩母谢太淑人钟太淑人合祔墓志铭
　　盖今世躬被道徳而名闻天下者无若吾师若海先生今天子注期鼎耳旁求且及而先生顾以连执太夫人丧久滞草土先生之所自致孝礼殚矣而天子懐甘盘之徳先后予葬祭有加人子荣之方先生之发使请恩于朝也顾授书元璐曰惟吾嫡母谢太淑人葬且二年然犹虚墓碣今又将以某月日葬吾生母钟太淑人既均圣善又皆祔之先宗伯之左右必子为之合志其幽以其义类比于史之同传是可为也璐于是惕然承命盖谢太淑人者生有至性年十六归海罗公逮事其舅博士公甚谨时姑黄早世太淑人悲思憾恨毎嵗时致祭躬亲锜釡对之辄呜咽不自胜亡何博士公殁海罗公方充瞿以为孝太淑人则起持家棅井井绳绳也海罗公治家修整即燕居言笑稀絶太淑人处之如严宾然故人谓韩氏家法冀缺何曾复见矣当是时食贫良苦太淑人殊夷犹益自操作黾勉有无即缓急无苦乏絶者与人和而有礼宗婣尽称之凡生数子皆殇今吾师若海先生及其仲日敬季日钦盖俱侧室钟太淑人出也钟太淑人父钟翁以名家子赀雄一邑多治别墅山莽间防宼发穴焉而贼党中有故为翁治田佣者郡守某外慕搏击而中多欲遂以是文致翁已又使其倾家营一寺自赎成矣诡言不良悉圮之使更造告殚不聴曰若无子女乎是亦赀也翁窘甚涕泣谓太淑人曰事急矣冀子为周伯仁母以振家门于是乃相攸于韩惟太淑人自以为屈节甚怨虽自既贵以至垂老每言之凄恫良久云然太淑人性特婉令嫺礼法归韩严奉海罗公而事谢太淑人谨曲无忤谢太淑人以是亲爱之抚先生伯仲无殊已出有其已出四女爱之不能及也钟太淑人之为母其教比父既以中无顾嫌益得专力为画荻丸熊之事于是先生以丁未高第中宏词科读秘书金门使使并迎三尊人者时二老难逺行不至独太淑人以防舆周覧王畿凡三年而海罗公捐馆舎又十六年为崇祯丁邜时先生方寅清留秩而谢太淑人以病卒于家又三年庚午钟太淑人继之两太君皆以先生贵累封至今称谢太淑人生嘉靖丁未十一月十五日享年八十有一钟太淑人生嘉靖甲寅七月十二日享年七十有七大都两太君之为恭孝俭勤而称夀母若合珪璋也则真娣姒云元璐曰自某立先生门凡十年积知先生之有母仪其上也然所闻两太君徳甚备今先生所授状仅焉耳惟先生以为妇人之道固不可以繁称也抑窃有慨焉前五六年凶阉用事大庭之麻嵗三四发海内之人即以为位望无逾先生者乃先生竟淹踈自逺终珰之世吏隠白门而后始以忧去自先生之为鲠固宁澹非有难于此者然闻两太君实教之呜呼岂可没哉既为之志因系以铭铭曰女有士称母均父义鸳戢斯福鹣比弥贵无丧厥茀并良其袂有子显名不必毛里有夫齐徳不必正位金水之辉与阳俱丽郁哉斯丘万有千嵗
　　诰封恭人宋母左氏墓志铭
　　莱阳之有宋氏犹安平之崔汝南之应也叅议公之峻整宗玉兄弟之名通盛矣抑犹有女徳所谓左恭人者可风也宗玉兄弟将葬恭人发使走千二百余里援其姻缮部高公宏图所为状请铭元璐不文又心韪子瞻从载笔来不敢辄承藏记谢者数矣宗玉兄弟岂心知其如此而顾命之乎葢左为莱阳望族多闻人恭人父孝廉之有三上春官不第卒恭人性宁重年十九归叅议公宋氏世以儒术显至公而大当公为诸生甚贫而专读不知米盐何等生儿乳绌恭人手经指挂间为小儿头上巾鬻得钱募乳乳儿公举于乡三年成进士授定兴令恭人从之官自公为令清无一文逼嵗除旁顾仆婢缕裂悴然自语即安得百十余无名钱使人懐十轮翔舞入新年耶葢色颇愧恭人从旁笑曰而家领州邑三世矣自吾眼中不惯见何物是无名钱若第作书报舅氏云儿不如阮孚亦何如大人刺宁州时当不嗔也葢公父某公先守宁州人比其清胡质故恭人云然于是公乃大欢呼饮而罢公既以彊直不善宦弃县令为学官稍迁国子博士博士官八品俸入益俭一日呼马谒客马圉请值无以应徙倚久之恭人为出弢中金数镮授公公即得廓然一月骑马恭人因顾谓宗玉兄弟曰昔汝父读吾月字三十鸡嵗畜豕四五头出市卖之即得金槁束笥底既若而年不意遂是博士马值也巳公迁农曹时京师豕肉贵恭人即不食豕而怜诸子不能如桞氏教使终食蔬乃别市羊肉为餔具率羊食五日当一日豕夜则取饭沈杂大菜和油煮之饮御诸子以为常云当是时公受命司饷北平大司农予金钱二十八万购豆刍四十万事竣赢金四万吏密请为公夀曰此例也语未卒公颊发赤脑脉坟然如壮绠厉呵曰与跖同攫何例耶卒弃不取归语恭人恭人曰甚善虽然即置之吾犹惧为跖守也今若以畀堂司抵年例则有归矣夫为国节浮又兼举一事不尤善乎公喜从之此两人者其清则天合也而恭人尤善虑如此且夫饕取者庸人之所恶也而学士大夫或为之者其亦有道焉曰人规我随一道也曰矫亦可讥一道也曰不汲竭而损余且物自来一道也曰事其事矣亦若饩然一道也握此四道者而四万金兎兴马逝漓然至其囊中弗怪矣夫愚攫者不见人见金智攫者不见金见道不攫者不见道见跖然人犹以公为易曰须眉耳恭人妇人不闻北门诗人之言乎且公即忘定兴徬徨嵗钱国子先生呼马不得时恭人亦不恨紩小儿巾孳鸡牧豕时鹿门防山何徳之齐也久之公以积资擢山西叅议寻改备兵榆林以亲老丐归而宗玉兄弟先后成进士俱试为令迭互舆奉恭人文玉既以治行第一征为吏科给事中而宗玉悦安察朗以治祥符皆恭人之教也恭人之为人习苦而力为义与人多周旋人有忤者虽甚愠涕泣而已不能有发摅习苦则革不荣力为义则中悐悐然多周旋则神费不能有发摅则气菀不达以是蚤衰方年四十九遽陨两齿未几都尽龈相摩不能离虀腊于是崇祯壬申九月以羸疾卒于祥符官署悲夫倪子曰吾读宗玉兄弟文章奥微精典以一莱阳拨策天下天下皆学之然皆不能也其所以不能天下亦皆不之知夫宋氏之文湛于经之至精而取其坚理而天下以其貌近子乃掠子而防其荣华荣华之言有茅是故可破也若宋氏之所捶结绳辖未有可破者其竒尔力其坚非尔力也抑有胎禀焉观于恭人之动必礼守必啬抱其性义若鞬然岂不可悟文章之道哉恭人生万厯丙子子三长琮即宗玉次珵字呈玉季玫即文玉娶某某氏茔依祖阡之北林庄铭曰夫取其义为之官而官伟子取其道为之文而文起吏泽十世文章之力千纪呜呼恭人不死
　　勅封李母姜太孺人墓铭
　　凡人着节譬临怒潮航者荡魂观者歌舞夫妇徳居安而领寂也若其不幸闵防集蓼道贞义抗则亦遂橛挭鞺鞳杰烈男子皆畏之矣丹阳之姜为今望族当显皇初载大宗伯凤阿先生名位最炳及其中季先生子养冲公以外藩吏抗疏极论时政忤防落十二官以老当是时养冲公之名振于天下其后又三十余年给谏兴化李君清严节敢言失贵臣意几中危法其时之称鲠固者又皆归李君也大江南北寻咫之间二华蹋离是为姜李姜之后多英而其究贞于女徳李之先多显而其原笃于母仪则所称李母姜太孺人者也太孺人备美不可详称而天下所大尊文人作者之所艳举则皆以其苦节明义夫节义之为宫钟非若内言沈闺恶其外出者矣养冲公生太孺人凡十八年而以归征士二十有六而称未亡时生文学洵九年给谏清七年忍死恩勤慈尽严出血泪和饭毒于熊丸既又十余年而给谏遂以少年连第授官甬东从事给谏之为从事也民自无寃甬东之人皆知其堂有问平反者寻以治行第一召入内垣天子以其知刑又使执刑给谏既感恩奋激又以太孺人义槩畴昔教忠无畏祸儿女子之言其爱子之名甚于其官益复慷慨发摅无所牵折当此之时天子英武欲以义正天下而邦禁大臣顾乃托为张杜之谋以穷威取货周内沈命梧丘昼号给谏心痛之疏言其状甚尽大臣闻之恚上书反攻给谏又时为蜚语动上由是得防落三官予外时太孺人已病给谏归拜牀下涕泣久之太孺人即问儿何由得归给谏以诚告太孺人大喜曰儿能如此吾即死何憾哉其后逾月遂瞑嗟乎给谏至孝顾其始不曰有母在不敢以身许人其既亦不曰无令太夫人知者即太孺人之为人母者可知之巳管仲三战三北曰吾有母老唐李臯获罪出则囚服就理入则拥笏悬鱼坦坦施施及贬于潮以迁入贺此二子可谓孝矣将不疑其母之为庸妇人乎太孺人生万厯癸未卒崇祯庚辰葬上元县之跃鲤山于是与征士同穴倪子铭之曰不言而雷域中者其义节乎何物缟綦乃尔健烈为其父教而子学之是曰姜李三杰也
　　华母陆孺人墓志铭
　　往天啓丙寅之嵗珰祸方烈锡山高忠宪公吴门周忠节公同日被征三吴震骇当是时怯者闭门勇者揵舌而诸生华仲通时亨顾乃侜张奔蹷呌哭并形左右两公几与同尽时予尚未交仲通闻之吴人之言如此私意彼其人必孤荡一身释然无复所生之虑者既复二年余始得见其文与其人大都豪举健持当有竒节漫叩之有父母乎仲通肃然应曰并无恙余怪问即如是向者奈何遂以身许人仲通因言尔时实气激无所复顾忠宪既因时亨得蚤戒归全止水已即有严命根究所由然者时奸人搆致时亨甚力尽邑为时亨骨战时亨父某公初亦危悸至终夜绕床行顾时亨母曰若且奈何母夷然微笑曰吾儿欲为范孟博吾亦孟博母复何憾时亨父称善意大安于是就枕齁出仲通言已即起立义手曰吾父诚达士吾母则亦丈夫也余闻不觉距踊出于几上嗟乎六七年来天下正直之气不在冠带而在章缝不在须眉而在巾帼如此者岂不炳哉亡何孺人以病卒仲通遂以藏志属予且示之状余曰无庸也是母欲为范孟博母即孟博母所由传亦只数语耳孺人之所以不死庸在多乎余备员史局深明古人阐幽之义以大柢为本即如状所称孺人事尊章孝甘贫佐读不妬逮下备慈严之徳以朂二子使他人母有之亦骎骎乎称女士矣其在孺人譬之长松所贵不在鳞文是故可畧也铭曰举世女子有女子者行高于士呜呼伟哉
　　何母胡太孺人墓志铭
　　余以丁邜嵗奉使典江西试事闱中探一巻读之宏茂以逺射其年正可强夙洎发覆则为何子三省方垂髫鬑鬑也怪士早慧如此必其家学有由然不然是有祖徳已而察其为人其襟静而体専则又意其家必有阃教焉夫金水之星禀月之教以为其辉故其物粹而贞温而有力诗曰太姒嗣徽音则百斯男此归宗功于女徳也其明年春何子偕计吏上谒余京邸逡巡出其大母胡太孺人状跽而请铭余读状所称其于余所意三者则均有矣余既自矜不谬故亦乐得而言之按状太孺人胡近公长女何平山公之继室也平山公先娶罗孺人生子孔阳孔彦罗孺人早世平山公以藐孤故乞婚于胡以为是其乡右族有内行法当出贤女已而果然太孺人生而静婉能读书通孝经列女传诸书得其义指持身进止礼法戚里见之者必曰此郝家女云归何妇职明备事其继姑胡太淑人如其姑瀡非其手出不以供也平山公既以高才领解与其伯氏心泉公季后峯公科名鼎峙人称之三凤太孺人顾独瞿然以为盛名难居朂哉夫子察其所持葢少君徳操之流亚也当平山公之为城从事到官五日即解绶去城之人高之为亭志之曰高风当是时使平山公归而谋诸妇动有北门之适静无由房之欢斯亦乌能脱然如此者乎抚三子阳彦修如一人为赋鸤鸠莫知三子异乳者也太孺人尝读书至孝巳伯竒事以为此非人情葢其书不足信课三子读甚严孔阳卒以是隽于乡名籍籍起彦修亦并有声贤豪间世言何氏代有三凤则孺人之教也孔阳既数举不第乃俛首就一官闽之清流孺人窃窃语孔阳专城聴政自雄业即而无失众人母余亦众母母孔阳顿首谨受教竟以循吏称三年奏最诏授今封太孺人葢于是丸熊之能见矣大都太孺人之难能也其孝能孝其后姑其慈能慈其前子不栉而知诗书通梵书而不佞佛言不出阃而捐金以疏黉流蜚声学士大夫之间君子曰太孺人诚女士云铭曰姑非其姑以斋以栗子非其子以肥以泽其履也闺民有食其徳其戴也笄青青之衿有謌其绩异哉
　　从母王太孺人墓志铭
　　吾倪氏以仁义闻至王父南望公而笃矣南望公积学不售而有四子先府君中议公处仲而季即封侍御季父晋源公晋源公先娶王太孺人相庄十余年而太孺人即世时生伯兄文学十年仲兄光禄八年其后四十年光禄成进士又三年始以歙令最追赠今称太孺人寻召入台又以恩申赠于是太孺人之徳闻于天子者再矣光禄直节鲠亮方有盛名通籍未二十年奄遽殒秀天下悼之葢光禄既殁而太孺人凄然犹在殡也于是晋源公欷歔徬徨谓伯兄文学曰往而母病革执余手泣曰吾实负公顾即死勿藏也吾日一汲于园今使浮我是间魂魄犹当持两儿吾即死胸中气歕然如云霓即儿不贵朽此园耳余闻其言心悲抑非乱命也故重违之今四十年而儿幸贵又不幸死复何待乎乃经度逾一年得地曰黄泥庵者形氏相之吉断以今嘉平几望穸焉当乞铭晋源公徊翔久之而以使其犹子元璐谓元璐曰古者卑得諡尊则亦可铭也吾特以子文约而有体耳元璐造然受命伏而思曰嗟乎妇徳何易言哉戴子曰妇空空此言收名敛功示人之难也有可示人者大着耳妇徳之大着二撄变着节安常着孝节者治气正才忠臣之事豪杰之行也孝之为道循性致情诚正之学圣人之所务也以元璐所知太孺人之事吾王父母其几圣乎昔者王父文战不得志卒得心疾疾作颠则舌出龈合血沫委借以为恒先中议未贵卧起饮食率须先中议先中议既第授安成令当之官王父病不得行则独舆王母陈太恭人先中议临去涕泣谂晋源公曰吾恃若耳不然吾何可官晋源公年少专读则又内要太孺人曰吾亦恃若耳不然吾何可读太孺人性至孝以是二恃者则益恭太孺人之事病翁即一切瀡澣潄尝先意刺情不需呼命察疾将作防防惮惮无敢啑咳无敢啖饮无敢卧寐如是者十余年俄嵗骤饥殣量涂太孺人脱簪佩四求得精粲以供王父粗者食晋源公而自食粃晋源公读归见之流涕太孺人既致诚玉父而又以不得侍王母心憾恨已而王母卒于官邸太孺人方以哭殇病卧讣闻毁踊过当竟不起闾党称之以为生孝死孝太孺人皆有之也当光禄持台使者节奉华纶归里谒园宫伏地呜咽赞者发明诏以次荐冠珈象服舄奕华举当是时宗婣中外无近逺毕防皆吁叹言曰嗟乎天之报施孝妇如此虽迟久不于其躬抑岂有爽哉自太孺人之备徳齐案归顺谐类归宜拊下归惠教勤归慈通务归智安贫归介而元璐不敢详称识其大者耳即季父约而有体一言是教元璐为文者也太孺人父贺陵王公为勾余闻士其先乐湖双堂两先生皆显贵太孺人年十八归季父生嘉靖己未二月十九日卒万厯辛邜八月十六日享年仅三十有三子二文学讳元珂娶陈光禄讳元珙天啓壬戌进士歴官江西廵按南直督学御史以言事救防复社谪行人司副稍迁今官娶贾季父继娶俞封太孺人生一子元琩太学生娶姜铭曰儿弗贵慎无瘗悲哉其为志也明乎孝必孝报之故虽四十年而可俟
　　诰封孙母钱太夫人行状
　　昨嵗丙寅秋七月孙母钱太夫人称大齐先是里中士大夫蚤戒则以其年正旦上觞杂屠苏奏之此如景星争先取睹亦为眺月者难其舒望庶乗哉明以为迨时也太夫人既受诸大夫觞然神明不衰至七月及其辰则遂爽然受其季比部君觞里众欢跃以为愿义圆尽忽更三日媊文霣芒众诚函酸亦莫能怨者此即以比部至孝几裂肝肾然固不可以仇造物也于是将藏请铭比部乃自为乗授予状之以介诸名公先生惟太夫人宫钟久而比部孝子之言词防凄至即名公先生立言所衷岂在余哉比部之意以为缕縠相谋共为藻绣鍼通其间则亦其介之者乎如是余安得辞葢太夫人者钱之自出父侍御公讳应扬魁浙举进士有声学者称后峯先生太夫人生而凝整喜读书悉通内则女诫列女传诸篇得其义据母潘孺人蚤世事继母孝侍御公爱之甚于子曰即栉之庸渠不亢吾宗耶初孙文恪公陞与侍御防同学及荐又同谱又同官禁近于是请婚既襟契筮之又良报从焉太夫人乃以年十六归清简公鑨当是时忠烈公燧死宸濠之难已二十余年王姑杨夫人在堂夫人既中伤忠烈居常每悲泣不能欢而性端察家人见者并顔战太夫人承之婉婉媞媞盎如也事继姑杨夫人尤谨定省如礼葢太夫人上事两世即无不憙心叹称之者人以为难当太夫人之来归也侍御以忤分宜相不久罢去窭甚不能饰奁帐而文恪守官清家人食贫太夫人则緂麻索缕佐清简读清简读日奋遂以终军弃繻之年领乡荐又十三年登第授司马郎徊翔曹署者四年晶金粟马羊之誓而太夫人则亦綦缟自持如其未贵时亡何清简以文恪丧去官三年服除时为肃皇帝之季年方崇坛祝弛朝御奸人因縁窃弄亡敢谁何者清简忧愤抗章切谏言向者鹿马神霄之事可鉴也章上羣奸皆剡手以须倾朝危骇宗亲闻之者惧祸连及率裹装夜逃去然太夫人独夷犹如常时人以是言太夫人殆儒者夫人臣以忠罪即及其家岂言祸哉汉王仲卿妻呵止仲卿不当泣牛衣固已壮矣然仲卿既在位懐章奏弹大将军王凤仲卿妻遂乃伊优作情语牵持不知当时何用知仲卿尊贵太夫人以为如此则犹妇人也已而奏竟寝不下清简又上疏乞骸骨归太夫人忻然偕隠乃饬耕具召佣治田而躬操作佐之取给饘糜而已居久之庄皇帝改元清简则以荐起南铨洊歴卿寺寻召入居之二年值江陵相夺情摘斥言者清简以为争之即非其职乃径拂衣里居又十年葢清简至是凡再起再罢自其出必岸然挺气义斥贿砥权虽健夫不能夺比归田乃殊澹逺杂然处寒生野老间莫能辨察者故当时士类谓清简殊有龙徳然惟太夫人能齐之亦天合也于是冢子如法以少年成进士授比部郎当是时太夫人又以子贵而清简季弟鑛方司铨奉杨夫人北邸太夫人从之妇姑甚驩即无异事王姑时寻遘杨夫人变扶榇归留比部于官时国本未立天下有大疑焉比部上书乞蚤定凡数千言敷防危动显皇帝览奏震怒下诏贬潮阳典史太夫人闻之益喜曰是儿欲为范镇吾何求凡太夫人之为人母比于义方皆此类也比部既淹疎岭海之间不得召而清简再起光禄歴南北冢卿凡七年以守正忤时宰太夫人劝之归持其共俭逾年而清简捐舘舎又二十年而季子如洵又骏起举高第授官亦比部郎比部风节如其父兄而特敦谨司谳多平反者世知其有母仪即称之隽不疑云于是太夫人年九十余春秋高矣潮阳君既即世比部乃陈情力求终侍得请太夫人于是享无方之养又八年而至是臻百嵗以微疾卒临革神理晶然亦无所怆恨者太夫人之贵以夫封淑人以季子比部最晋今封一品太夫人身歴五朝凡五承誉命先是慈圣太皇太后千秋命妇入贺太夫人与焉太皇太后从众请启帘宣示轩表退赐文币其明年仁圣太皇太后千秋亦如之一时壸媛传之以为荣太夫人既感国恩深重即一饭无敢忘当国家之盛日北向呼天祝厘声鞺然与隣妪赞佛者晨昏相应有以灾雰边警闻辄忧着眉面每旦起必持瓣香祷于庭或哂太夫人何为者太夫人正色曰子不闻陈寅妻杜生同君禄死共王事之言耶朝廷正何用豢我家岂能簪笄自处令漆室女笑人闻者悚服大都太夫人于妇徳无不备其孝根心处娣姒犹胞乳然持孔门恕字张公艺忍字终其身其为俭勤至一败缟笥之八十余年而百嵗手犹握鍼当清简之为礼际其至恭止疏布一头即皆出太夫人掌经指挂者尝家祭无所供得儿折簪喜曰已得醨黍矣此其至细然中安无饰情他贵人母妻不能也驭下不束湿与人姁姁自里媪田姑见者皆驩然醇饮人人自谓得太夫人意而至其动止礼法严于杲霜其持家棅握辔守衔蓼菜甂瓯不失堤列自清简四十年居官不内顾比部兄弟及曾元十辈幼读无外驰其才虽杰男子不如生平自无疾病即不晓药炉何物卒之嵗犹辨蝇头书不御鸠策上下阶除如少壮殆天授云倪子曰天之于孙氏葢竭竒以奉之使其男子世有忠义文章徳业之事而巍卿大科蜂涌鳞次以为国华不已又益之以女徳自太夫人之备徳而处积贵齐案名钜下将轼辙兰荃敷挺崇封极年所谓女娲以来未之有也原其敦仁守虚规于不败故孙氏之子孙其代有哲人而防天佑虽更百世不可得替也使其人替而后乃于太夫人乎取师使其天欲替之而后乃于太夫人乎取泽则尚将延享数十况其为升恒者哉太夫人以天啓丙寅七月二十五日卒距生嘉靖丁亥七月二十一日赢百年凡四日云其在孙氏世系子姓具详家乗比部将以某月日奉太夫人合葬清简公某山之阳幽宫永祯惟如椽所命虽极为之足取不愧葢太夫人女中郭有道也
　　诰封商母刘太夫人行状
　　葢昔吾先大夫与故廷尉燕阳先生同荐于乡而交最讙居又甚近腹背相倚中离一涧不可梁为方舟如席引绳而渡时时往来语笑移日以为常当是时先生亚嗣仲文公早殁冢宰周祚为之长孙方弱冠有文章盛名丁酉里选先生以其试文示先大夫先大夫读之喜形襟袂连呼曰必得必得撤棘之旦先大夫栉洗已即过先生曰吾榜使前驱也掀先生髯笑声未卒而报者至乃呼酒尽酣而罢时予方五嵗或拥之之太夫人所太夫人旁午探果饵啖抚之今忆之宛然其后五年辛丑冢宰试春官相去几四千里先生顾已得其文又以示先大夫先大夫大惊曰几几魁天下乎已而报者至防名状甚坚不即揭先大夫方过之从旁呵曰即第三人何秘乎报者错愕即揭状果第三人于是里中以为美谈也两家既隣比相亲比于同室虽声呼至细亦如晨钟夜舂倚枕能聴之耳自太夫人之称未亡苦节炳然逮其既贵母仪日益着而吾母太恭人每言太夫人英伟男子也当太夫人暮年以来所传闻数端即以称英伟不虚耳葢冢宰兄弟至孝瀡至腆即恒馔常可供十数人太夫人不辞将彻必以散诸子姓隣近以逮仆婢至尽乃已或讶之太夫人曰儿等食大官糈以是禄养吾诚不欲琴瑟数秤米薪使吾子无所明志即吾分甘为惠固是其孝耳闻者韪之予因此悟不特曽参之孝养志也曽晳之慈庸渠非养志乎惟太夫人知之固已英伟一矣太夫人姻族既广而宜子孙晩年门内外所自出及其两党冠縰无虑数百人其奔趋太夫人有如朝典人人心严太夫人而顾乐就之太夫人动必中绳言必成伦而其教人有方故人谓之女师予又因此悟隂阳之持教一也新妇蔽帏中言无出阃固然耳为人之母有教人之责矣班曹皆立言着诫宣文君至垂幔授生徒惟太夫人则又知之固已英伟二矣太夫人性和好施顾独斥逺俗所使女牙妇侩者比于枭虎其羣数百游徼士大夫家如蠁投醯独无一窥太夫人屏著者又一日广防有尼突至挟方广册讽太夫人即注千钱可恒河沙量福也太夫人摇手曰吾何事福吾一丸泥塞此善门既久矣麾使亟去或劝太夫人诚云善门又可得福何靳少钱太夫人曰吾避恶却祸耳何善与福之有夫使若等挟祸福之説以簧闺媛凶而家矣吾亦以教吾子孙也予因此又悟晋之天子至以姏姆师尼亡其天下陶宗仪曰三姑六婆家之蝎也学士大夫不能守其诫而太夫人持之断如固已英伟三矣当冢宰之承环命太夫人既耄老冢宰辞至再不允太夫人曰上恩至矣且天下多事圣主急才必有倚闾而无侧席是为不忠又岂得称孝耶冢宰不得已洒泣就途既至阙时时上言求归养一日入对涕泣叩头请上不聴又请上怒厉声责之冢宰遂不敢复言时太夫人已病困闻冢宰之不复请也反益喜嗟乎太夫人之忠也予因此又悟温江州之于晋有大功焉使其母先不持裾度其后可无憾恨汉安国恨矣世以其母知兴见忠故亦不罪之假冢宰当日不得辞使者而太夫人有持裾之心冢宰今日即何以谢鲜民今即冢宰甚恨鲜民亦不以之贬孝者由太夫人之忠见志成也固已英伟四矣是故太夫人者元璐母子之所最知甚服即令孝子不以告观风不以询固将着之彤管而今以冢宰请状又稍益之冢宰所自言者维太夫人刘之自出刘之居曰水澄为越望族自明兴以来大科名卿蝉联鳞次太夫人父太素公母姚儒行齐徳为州里所称太夫人生而秀慧太素公絶竒爱之人鬼谋尽而相攸于商商自宋南渡从汴徙浙入明多闻人至太仆明洲公而大燕阳先生继之益鞺鞳矣先生由进士为御史有声官终少廷尉生四子次即仲文公馆于刘一年而以太夫人归仲文公既才竒不售读日益苦太夫人防防佐之五举终不得志邑邑以死太夫人痛甚顾复忍死以抚诸孤太夫人至慈煦煦然至是乃解柔着严冢宰兄弟皆以太夫人为之父与师业益大进亡何冢宰举上第授邵武令迎太夫人之官不许曰吾有吾之姑及吾父母安能从若翩翩板舆乎其后八年冢宰以治行高等召为戸科给事中于是其姑金太夫人及太素公夫妇相继以天年终冢宰始得奉太夫人京邸久之擢太仆少卿寻出抚福建中罢起督师两广十数年间太夫人皆就养于官已晋南大司空改大司马太夫人归而周览家园者凡二年当是时今天子登极改元仲子少叅周初成进士矣冢宰喜曰何患无事君者乎即上疏乞归田侍养许之又十年少叅自商城令入为兵科给事中寻出为佥事备兵琼州上思旧徳即家起冢宰御史大夫不一年擢今官少叅又自琼州晋今官备兵毘润之间于是太夫人年已八十逾二矣忽卧病月余卒不及见二子而目瞑其心诚无恨云先后凡七承誉命葢教子而食其报若耕刈然太夫人之所以教其子者率循事防因时致规苟着之典常则皆臣纪也故其教令曰爱民教谏官曰强诤教大吏曰正巳而其教宪铨则曰虚公平恕嗟乎此四字符太夫人非徒教其子也其以起世救时是则名医之本治也循腠测腧而以投其针石天下皆当举身聴之今使天下之持大权者隂诡刻深执随投防即其官可以长子孙冢宰顾以太夫人之教不终日耳使冢宰非以太夫人之教不其堕乎哉太夫人生某年月日卒某年月日子孙婚姻详家乗冢宰昆季谋筮良日合葬太夫人芝塘湖山之阳乞铭鸿硕而介以予言予才薄文采不扬不敢挟李翺不让之心矜高杨二媛之纪若乃赠公之曰齐徳二难所闻教忠则有征矣夫昌黎能志韦君温国则铭程母皆由极信元苏不疑壸秘今之君子何独不然乎


　　倪文贞集巻十二
　　钦定四库全书
　　倪文贞集巻十三
　　明　倪元璐　撰
　　行述
　　先考中议大夫雨田府君行述
　　呜呼诗曰鲜民之生不如死之久矣不身经之何由知其言之痛乎元璐年才二十遽失府君此由罪积祸延元璐当死即以府君弃元璐而元璐闇弱无所之又当死不即死者非徒有母寔以府君于乡多德于世多功而浮沉无大位万或湮没使后无传岂不为死吾父乎抑唐人以不得昌黎藏记为不其亲今价人当世鸿文所归不得一言为之十字虽马鬛崇何殊委壑用此收魄澄虑取所众着综条如左无复文采惟不诬耳葢府君之为人也好行义而恶诬称是故元璐勿敢也府君讳冻字霖仲别号雨田其先宋之青州人多显者文节父子着巳兄弟侅偁从跸南渡侅判绍兴因家上虞之贺溪子忠又徙横山后五世孙文质当元时募义兵御防有功为防御千户子彦忠仍嗣职彦忠子春国初以贤良徴不赴春少子述初景泰时输粟三千石赈饥临山筑城又助白金三千两朝廷义之赐玺书束帛授徴仕郎不仕述初子晏晏子堂堂生抑庵公讳铠领正德庚午乡荐歴官南城县知县有高行祀于学宫抑庵公生南望公讳应蕲绩学孝友以府君贵封文林郎娶陈太防人嘉靖乙酉秋九月戊辰生府君府君生而英奇与羣儿嬉戏即形志画四岁时倭抄乡邑王父徙家避之既廹甚乃独持冡伯洙源公去遗府君寝绷既觉室閴然起出门外大扰扰心计不可啼循隙影行彳亍十里许及王父王父曰吾固知是儿不死矣性笃孝五岁为王父理刀圭至损其指王父数奇读必丙夜迨就枕足冽如冰府君翼两脇拥持之夜以为恒不言苦其至孝天植如此稍长遂磊落有奇抱能防事时厐公条编法未行往来贵人骚动有司不能供则使其邑之富人王父与焉王父寒士有司修郄耳当是时荡数岁粮得贵人一飨弗餍也王父既苦之日与抑庵公咄嗟不已府君年方十一从抑庵公踝间吚吚语曰若然厉民胡巳时夫有司胡不为一切之道税而供之安取是鼎鼎者为抑庵公亟惊起连呼曰儿不凡越十年而厐公按浙建条编议卒如府君言九岁能属文十六补弟子员尝笔耕坐读小楼岁不三四下所着襦寸许至穿孔今犹遗孤等为司马家帷云庚午督学林公奇府君文防高等秋领乡荐年二十二盖府君与抑庵公俱以己酉生荐庚午亦一奇也辛未计偕时江陵相居正典试事府君巻巳为同考许公国所赏牍呈偶策语及时务稍戅江陵援笔弹之曰此狂生遂下第归而下帷者三年甲戌成进士授安福令安福仕国矜理学令輙易得罪人为府君难之府君独喜曰吾犹石然其以安成砥矣既至即鼎新复古院与其乡之大夫约曰某年少待罪斯土唯是诸君子左右之乃诸君子亦毋以私迹某门以是乡之大夫悦而严之府君益励治异政累累邑西隅数火患月十余惊府君黙自念我令也固能胜之则立木尺许而自署名其上曰某遂絶有隣部民甲乙聚族鬭乙负明日殪病叔示之甲惧而贿焉则曰此证符也令不能辨甲抵死狱上当路移府君乙固使人为亡者妇府君疑乃谬为识亡者体貎举问妇妇茫不识也随府君指如转圜益大疑讯之吐实吾非妇耳利乙财府君曰未也若有子邪曰有子曰而子杀人遂俛首服葢乙殪其叔于舫而妇子长年也为同谋云于是舍甲罪罪乙擒大豪三王榘者以豪论死乘前令弛而跳圜土焉出没江湖间为大盗巳又剽其弟去数年捕弗得府君下车不浃月捕即得之并若弟还王继者拥赀丘若搩挒邑邑被死者数十人以死鸣顾得死者又数十人其宗大父行某被絷掠且死作长恨歌又嘱其子曰必墨一楮笔一禭我乎则可鸣也人则无鸣也其子固呑恨寂寂久弗声至是亷状发尸墨笔宛然也豪役镪万走竿牍如雨勿听按如律王罗者隂杀人既梩藟掩之矣府君舟夜经心动使人守勿去旦发之尸也中遗畚焉而题识之曰王罗即以自致王罗奚説哉时三大豪殱民得高枕卧而豪右始怵怵相戒敛手避倪公葢府君年少其决断则老吏不如直指闻府君能举积岁疑案三十余授府君府君操笔了了翌日即具牍报纎悉中窽直指大骇服以为神明由是治行为天下第一当是时江陵相夺情视事府君颇弗韪之防有诏勅天下尽毁所谓讲学书院者府君力持之复古院竟不毁已而御史安福傅公应祯刘公台进士吉水邹公元标弹章相望俱杖谪去直声振海内府君壮三君子而自幸得剖符其乡也则于邹公之投南荒滞逆旅也拏舟而馈之浆傅公戍定海则祖之诗家故近定海则贻书王父洎弟侄軰必时时劳傅公又制浦姬吟词气惋结而刘公时仅得禠职府君数过从豪饮达曙至掀髯防掌涕泗交颐下闻者寒心府君不顾也刘江陵士也而语加峻焉江陵恨恨必手刄之属其私人御史某使狙伺焉防刘氏甥谢燿者先以刘拒不得嗣刘氏大恨刘条刘不法数十事陈牒府君时已缄白江陵相而与巡抚某谋既订矣特欲从府君权舆顾以私防府君曰事成当得好官府君厉声曰吾岂以犬彘贸好官因立召燿榜数十予判如山刷涤为尽御史大沮为燿作奏治百日粮走都下迨府君闻已渡鄱湖矣飞卒追而圄之乃江陵相摩厉以须诘何以久不上曰已发为令所追耳江陵相大恚时主爵疏行取姓名府君踞第一江陵相一笔勾去贰府君松江而刘狱遂成然竟以府君湔洗律不得傅姑戍浔阳道死刘之不庾于狴者府君力也先是府君未第时梦朱衣吏引至一所如王者居主者持佩金刀者一人授府君曰以烦汝葢至是始悟金刀为刘云江陵相既嗔府君疆项而又以不得大辟刘由府君复下令推府君疵不得乃云粟入厫少非格贬山西臬司照磨府君怡然就道无何迁同安令同安洪司防钫为怨家所告时中台所下讼司防词凡三千六百余应逮问者二万余人原坐司宼赃巨万计多官累岁不能决府君一洗故牍浃旬而定司防寃白而洪氏所株牵悉不理八闽讙然称平诸生叶日新貎奇而诞好与方士游忮者遂为蜚语云日新负贵徴招集亡命谋不轨防于某日劫县库纵狱囚屠同安城直捣温陵而北矣逺近汹汹擕家去者千计时府君方诣郡从郡中宻檄召日新慰谕之并还集诸擕家者而其年江陵相病死有上书讼刘寃事雪府君名益大着诏徴为南驾部郎佐船政初高皇帝水征所载军马者曰马船载辎重者曰快船自文皇帝定鼎金台快船取诸京军无资给军惰船易败则使自缮船其为令曰非甚富弗役也而中人卫帅以为其外槖也受役者至倒脂罄髄不能供富家黠既以其贿免而具中人产或又其下者即无不人人繇于是名垜甲朋蠧出千孔先是有求鬻妇输繇者有夜逋自署其门请捐宅舍者投缳者蹈河死者府君既洞知之一日署正郎篆吏持文书乞判不可了商役投牒请者千余人至盘踞树颠如閧市已輙有操劵请收逃人妇者府君咤曰而将令我主画诺为而軰作卖妻牙耶叱去退而覃思之更三昼夜不交瞚跃然起曰得之矣防有风霾之变诏求直言府君总条马快船得十议议得便宜行者可弗闻以其五议具疏因大司马郭公上之一曰议官守二曰议差使三曰议支放四曰议木料五曰议出则已又因署篆少司马顾公上言留都根本重地都城内外编户军卫居大半干城爪牙于是焉赖今则日朘月削极敝而不可支矣究厥所由则船差之害为大而各卫之所以告病也臣谨按大小马船与快平船差等耳马船不以为苦而快船则深以为病者何也快船之应役者皆小甲之正身而马船则募夫应役也夫有常值故人皆乐从人皆应募故外无需索两船利害何止径庭臣以为今日亟反之计在改快船为马船而已所谓改者非改其制与名也改其寔而已改其寔者去小甲之名而从募夫之例也如是则所谓百计经营多方求索者不禁而自革矣臣备查进京马快船共八百六十四只内马船三百六十四只每船募夫一十六名共给值二万九千有奇月粮米六万九千快平船共五百只若从马船例募夫侈矣然各船皆三年一修以供差使而差回空泊者輙二年有余故朽多而费重各夫廪值亦三年分领故劳少而利微若各船止留三之一而廪值增三之一使以一年修船出差一年更番休息则船借于频修而不至朽夫喜于增值而不怨劳故留船六百只而循环足用矣又下江马船七十六只尤须减三之一而隘其制并作进京船数则进京马船共存三百九十而快平船所留止须二百一十矣照例募夫增其值不过二万岁支米四万耳而少科之可入金万五千则所少者不过五千而修造所省亦畧相等矣马船差频増值约岁给银万而本部马船工料岁赢二万量入为出又寛然有余伏惟皇上作民父母四海军民皆吾赤子而留京重地较之他处尤切即使国家额外捐金万两米万石出此六七万家于水火之中巩留都于磐石之固以皇上之聪明仁圣固将欣然乐从而况通融裒益本不出经费之外者哉疏上时宰揆申公时行王公锡爵读疏叹曰嗟乎二百年未有言之者非驾部才畴办此亟拟上得命专责成府君而两相君又飞牍怂慂之曰幸未死愿得观成焉而瞑府君弗得谢起更张之诸区画具载船政新书中乃良工心苦口防事日夜噙喁不休饭间杯盘果核悉引而署之曰此某舫某木具某商役某银某饩计舟所往来辄操箸蘸巵中沥画涂于几而屈曲导引焉如亲篙繂者葢自丙戌春抵夏三月而定迄又明年戊子春三年而告成计岁省金钱十余万蠲夙逋万成之日数万人歌舞于道随府君马尾而謡謡曰是倪父则活汝不倪父耶汝则死于沟而今死于丘此一役也掠珰弁口中肥固人人淹恚先是则造作蜚条防灼府君若軰力悍也又动辄曰上供语危而所部军騃善疑每出令意即未可讼言而疑谤遽无以解前年减快船半驾马船者疑移祟焉千人哗然起或云须榜谕之府君曰勿事也徐瞚语其署中人此良法若解邪曰解即愿充邪皆叩首曰甚愿则立判其子弟数十人已而各署请者人三千悉予牒渡江走江淮卫哗者以为掩巳也刧而启之尽投籍者又署中人乃防然骇曰厉也胡为乎来哉投戈而散戊子秋诏明年潞王之国徴南三百艘又部徴百艘运寿陵松时南舫遣者强半余弗支又卒不得一艇应今年上供人情震骇羣珰固欲剡手冲府君胸得间輙眉舞曰看倔强汉何处讨两头颅来府君殊夷犹奏记司马夀陵松即不必迂道易南舫徒挠厥本贡舫若者输若者不急缓输舫北遣者者宜弗留遣还充今年贡者留区处大当司马喜击节随奏许可羣珰乃闭目摇手不敢言葢府君之为应变才类是乃中外大奇府君曩谓措大肮脏讵干办焉如此哉既奏绩上主爵谋胡以酬勚则拟晋府君玺卿府君曰郎卑曹也而骤清华我其以身支镞哉又有以粤左士属府君者府君扪胸谢曰有斗血喀喀呕艅艎尽又能呕铅椠乎而首揆姑苏申公又以其桑梓请曰强佐臬焉府君谨谢惧南阳不可问为相公忧于是皆不果庚寅抚州大饥民为乱廷遣二千石必得循吏如古朝歌诩渤海遂者莫可任其抚之大夫居要者日叩主爵之阍而请焉曰必借倪公于是出府君为抚州太守命下都人皇皇蚁聚司马门牵司马裾为我留倪父司马慰谕之曰天子急活临汝安得留夫法未敝也何患于去倪父乃散发之日自公卿以下及其乡之大夫送者车千两祖帐鳞次三十里其军卫十万家人手一器缦台而酒之攀车拒轮阗咽衢术府君为留三日乃得去府君去而诸豪弁不逞者贿同曹郎某谋变法十万家又輙鼓噪呼怀甓伺杀某某避匿免朝议恶之镌其官都人乃益德府君为立祠顔其宇曰惠德置守者岁以府君生辰崇俎豆至期聚而祝之者万计限为之穿乡民有操鸡黍卜者辄应如响咸神明府君谓生犹着异也祠日加搆焉郎曹得祠及饯送攀留之侈皆前此未尝有也府君去都都之人如防未至抚而抚之人窃窃喜曰上以仁人来矣则稍稍定比至抚出市攫坐辟者三百人条蠲赈十防旱祷至呕血得雨则又益大定居五月更守淮安郡郡当子午道使客如蚁守车马行酒炙劳之故事民为供府君咨嗟曰守即主人但当解槖中装供客耳何池鱼闾左巳之民如释重负者部使者啣命布桑孔筭甚府君支数月粮防而遗之曰守无状俸可也愿为吾民请一日命使者慙靣赤至颈乃稍稍戢寛十之五时大治河费度支金巨万乃竣河使者酌酒贺也一夜隄隤津头踉跄言漏三下矣府君勅毋閧檄营卒千予之所应饩者使人人囊沙石抵之昧爽安澜矣而河使者睡齁齁闻之大惊失色已知夜来状乃徒跣谢曰公真神人我则几为羽山之鬼故府君诗有辛邜三月隄夜穿披衣起看月中天又貔貅听令三千軰少府不费半文钱皆实录也于是大司马潘公季驯以天子命视河漕上絶奇爱府君上劄子言使其守郡是犹绊骐骥之足而责之千里非其任矣曷不假某使者节使理徐州兵事其于淮民犹宇下也书猝上府君诣司防力辞不得而太防人陈方就养于官一日暴殒府君哀毁逾制七日夜水浆不入口号声达于四衢淮人重哀府君以母故几自引又辄私相吊若我軰复安得母倪使君哉府君既扶榇归里中三年未尝见齿甲午服阕上时播酋渐梗廷臣持勦抚两议勿能决日盱衡望府君来将委郡焉入国门明日大司马石公星邀计事石耎人也而夸曰虚声勦之傥怵诸抚矣府君曰奈何以威弱子之术怖狡囚哉若自以其夜郎雄不大创安得怵当事者砺空刄焉而彼固狃之曰侬颈谁当置此所谓养痈也因立条勦防如移楚抚调客兵便转饷散七姓分土司数事曰如此犹当费金米数十万其不然者且百万司马心非之曰剩计耳义问乃举高皇帝执田琛傅介斩楼兰事以对曰一武士力也石咋舌颈至腋府君力陈父老愿王阳自处遂更荆州而播事他委承石防事大溃裂杨酋日睥睨焉负嵎而虓当事决防议勦费帑金一千万有奇粟倍之折士马无算府君言卒如左劵云荆州相居正里也羣张栗甚属所亲乘间言府君笑曰即往者令伛偻致防事即不可知苟云强项又何虞乎比至待羣张有加计不籍田如千顷为势家所侵悉徴予之人以是服府君厚德终长者前太守阘茸宾其掾掾得戴儒帻白事多舞文者府君至按诛数人左右咸股栗而民以为慈往廪宗藩由胥胥槖焉而锲绌与之诸宗既待炊毋暇问大率十得六耳府君着令制胥不得措一指诸宗大悦曰倪使君生我荆之士悍而刓其隅有数生以丁祭勒一县尉令挂冠者有以其妻尝友始则昵而侮之既则忤而鸣之者有县令首擢士反持令短长榜而数之者有杀其家之季至夷其靣鼻口耳者府君悉收而寘诸理士于是有弦歌之思葢府君莅荆以月计辛壬癸甲耳即无不歌亷暮贾晩也而他抚臣褚司徒鈇已露章弹去之矣先是江陵相寃杀安庆士吴士奇多鈇力府君数口呰之鈇闻而怨府君至是荆从事万君建昆以循良徴鈇媚焉檄荆锾如干非例也既报命一空函耳而将命胥至淮有为之谋曰胡不贽乃私致戋戋两缣鈇见之大怒曰何儿防我遂奏劾某上交非分宜镌官府君径拂衣归乃荆士民怒不防我小人防枵以壑赖倪使君乳若漕抚奈何夺我荆君于是州邑民葛天祈等伏阙呼吁又持牍诉长安诸贵公引问之则交口颂诸贵公感动曰嗟乎民恋四月守如此夫则直指徐公又上疏大约言荆太守某天下才其守制状如某某某即列汉牍中当第一今以胥役小过去之失百姓心惟陛下持域外之观为元元计亟赐某环必大效于是鈇益慙复上书构府君且自引臣即不能格一守何伈伣居吏民上书达冡宰两难之既而曰司徒铤而走矣宁全重臣覆鈇是然府君意自得归奉王父盘跚山水洒洒然客有怨鈇者辄笑解之非禇公侬那得一日莱舞君则宜为侬德褚公客益服雅量焉居岁余诏求异材堪受阃外钺将百万徤儿者台省以府君名上而播事方益炽重庆需守时冡宰及诸大僚急推毂府君扬言曰夫夫曾防播矣如观火守畴过夫夫者而主爵郎为朱公敬循于府君同里闬防也引嫌焉而曰谁复能古人我矣遂止府君闻而更德之曰爱我哉巳亥丁王父艰府君年已五十余犹日夜孺子泣仡仡封树之坏沙拳石皆出十指葢府君于此恻恻风木也无动色毛檄理而南北言者及浙抚按大吏荐剡满箧单词合词岁无虑十余上顾府君卒无有赫蹏及都门贵人者辛丑岁府君家食已七年而山隂朱文懿公赓由宗伯大拜起田间行矣府君以其子吏部防肃野人服送之且祝之曰公自爱爱我必如吏部君慎毋露怜才半齿落野人事文懿伛躬谢而于于东山者又六年于是信州杨公时乔以少宰典铨局矣其于府君贤素了防有诏起沟中瘠固矜慎之则探尺籍疏名贤若而軰诹海内焉凡三年报牍上他姓字褒弹半出至府君则人人褒识之如絫规然丁未遂疏起府君琼州荷俞防时璐嫡母曹防人新逝而璐犹舞象童府君雅不欲出曰家孽如此谁潦倒支蛮烟瘴雨者因上疏辞不允铨部且促驾急不得已驱车就道然犹次且岁余也丁未冬抵琼琼滨黎既海飓地震益朴簌而窭至茅葺廨民居截竹为楹椽泥蔗叶为瓦又郡缺守八年法弛民辄玩比府君至而百废具兴矣俗喜告讦民练衣必缀苟不缀其猾儿以为其家富必求端弹抄之所持牒株引多百余人逺弗集也捕先得者姑不就鞫而累久而死者十六七府君怜之着为令诬者倍所坐凡牒子不得过五人又出先系囚数百如驱笠中豚者郡伍百捧檄如虎又傅翼焉所至箝掠民钧矢未入家已荡府君悉停伍百所欲召以属一老胥即无不束身请者曰今即死不犹愈破家死乎时黎数千人噪当事大治兵府君为当事言渠蹲防耳童子投砾焉而跳且啮也乌知叛情无巳一小创之则授畧幕帅某如吾指当胜帅如指往果胜随檄之曰止哉弗纵掠也归乃益布威德黎大悦且震蛾伏郡堦请焉逻者获舶数十商也而上之幕帅又上之制抚曰贼也固不胜自功乃移檄府君不容口府君曰商而贼矣畴功乎为具状申救甚力制抚慙而释之活数百人有其媵私奴觉而斧驱之奴则反格而伤其脰也既难口之而浮引以鸣曰盗府君以属令令顾得盗四十人并呈所杀人械既八十日而曰血濡械滛滛也府君曰宁八十日而血濡械滛滛者哉引谳之展转得奴奸状四十人果非盗悉纵遣之岁大旱属府君病甚使其倅暴巫不雨既私念即死犹当为民请乃牒诸境之神而曰明日太守舆病祷矣神必假我雨三犁出则果大雨不迟晷民以为神郡通海得泉率卤民故病弗食府君祓而祷诸神别穿地出羙泉焉民德之曰倪公井捐赎缮败雉千民又德之曰倪公城葢于是琼大治粤抚按臣交章推卓异第一上而府君顾已忆湘湖莼恋恋也当道持不可凡三请三留云先是台省以他事攻山隂相甚力至是比部某子甲以谒不遂齮焉乃持浙之人十数以及府君曰而私而乡某某而戚某某焉府君闻之齤然笑曰若疑我以山隂相得官不忆我以江陵相几失头耶夫两家炎孰防也乃今顾甚荷劝驾矣缘是请益力防当大计葢岁己酉而璐以是秋谬乡荐云府君归而曰鸡肋即不得烦班头兀马长安道我怜汝髫弗解客也当向导汝乃擕璐入春明既不复能割寸缣贽京贵人出怀中刺又漫漫落落曰我散人耳比当衡议去留其铨郎悸而曰宁时局是狥曷禠之其冡宰憗而曰宁公议是矜曷縻之于是乃以才不及落三官犹为首防其间云当此之时山隂相既葢棺水石渐暴府君里居浙中丞某公直指某公干旄相继至意讽府君当再出山府君瞪目不答益楗闗著书具丹漆器勘剥古今案如推大狱葢为之废炉箑飱寝者岁余自曙手一编扺篝灯不息璐谏之即云乐甚然时称眼澁神气日渐耗甲寅秋自武林山水还忽不甘匕箸减餐巳又减巳又大减至啜糜一盂医数軰罄笼裹不效祈祷四出不效璐兄弟搏颊叩天请身代又不效其始顾犹能策杖门外对客浮白呼卢也于辜月之念二日日南至据榻不能起于嘉平之念四日昏定忽神彩焕发呼璐起掖坐璐全体支府君背瓒罗侍榻下府君则端坐垂拱如有所对者已顾璐微笑瞑矣天乎痛哉天乎痛哉府君事王父母生死称至孝居常敬事冡兄洙源公而防其季十洲公晋源公备至鞠诲诸从子弗异璐等亲族所借举火者拯防脱絷械者剪拂借羽毛称冠裳士者凡若而人性不靳施而介一不义物胫而前则面頳咄咄弱冠成进士长安侠某者奇府君貎辇致金玉诸玩好器累累府君悉谢不受曰是蛊我也所歴官多郡邑入帑自薪俸外即所谓刘宠之钱胡威之绢无有耳其持论辄得大体有先见治狱多平反他所全活无虑数万人要其才足办安成之民饥防其城圮府君下令亟缮城人窃议岁则而又土石祟之如白骨何府君曰吾固以圮城肉白骨也出厫谷如许募民民利得饩无不争缮城者陴雉巍然而沟者起倅云间时镇江大饥当赈十万户枵以须而所司区画侜张逾旬不定或欲镵眉识之而民益骚比直指移府君往乃区赈所十三檄令以下十三员主之即弹指了耳又饥者千人屯东郊外有欲掩扉拒者府君然曰将立毙之乎勅司闉听千人入第尽塞支路留子午衢如矢里设饼若置邮焉而导之西郊则饥者饱噉跃而出西郊矣于是一时上下皆以为材而其先任事者滋不悦大都府君居官易得誉谤以此也退而老于乡则喜振贫弱噢孤寡有吴商某徙家来为比隣居既尝以其子谒府君死而嘬藐孤者猬起也府君敦敦卵翼之引与璐偕牕烛比成立及冠乃遣归凡其自持甚严偃室值所当言纵郡邑长强愎自豪贵必梗梗起争之邑人盗伍百持渔者十余固蚩氓也已先慑伍百即不复能置一词于令府君闻而跣见令白寃状令惊释之即请何法获真盗授策焉数日果获盗令谢言泉涌渔者至今俎豆府君云府君于家国务无所不腹画元璐夜必侍府君饮府君饮必教元璐一事凡听其言策防如提婴策边堡如布篱壁策兵事通晓诸脱兎环法如捽蚁解甘石家言策天如斗如钱孔如相掌文种驹俵如畜薄中蚕河如潴策铨计如概如废置家监仿金城畧策屯鹾开中策铜楮榆杏交子如列眉策内外曹藩臬州郡县如五指顿裘爬梳之如搔肌疥而纎至于鞭杖履屐醑粲醯卤之属亦各有部署不率尔置之未尝解目语额瞬而谈人意中了了如曼倩猜郭舍人谜射上林枣无遁情者资頴慧一目数行下即食顷裁百牍判数十纸如风雨十吏不足供于众氏靡所不闚尤笃好易春秋史汉老庄管韩纲目等书读书腹无留疑所不解必解篇诇章索尽万籖如捜逋贼相字句别结眼藏所褒弹换千古啼笑不作矮子观于训诂言未尝存两是文宗汉诗宗盛唐字宗晋皆足以沾丐作者所着有船政新书经济管窥理学度针保民更化録闲闲堂防心录星防楼集碧山吟初府君甲戌释褐出东阿于文定公之门志节葢与赵公南星相伯仲遂道义缔结而邹公元标则患难交也既又同官驾部晨夕过从互相劘切故府君自言吾生平学问得梦白南臯之助居多每教朂璐辈但不自甘为庸众人即是做圣贤地歩恢而为事功奋而为节义亦各随其所遇以自见若龊龊于富贵望三公九卿如登天则志趣日下矣嗟乎此数言者非立志之针砭守身之药石乎所取士如刘君孔当邹君德泳蔡君献臣谢君应祥王君应干周君懋相言君尔行郭君炜周君献臣等皆一时知名府君少壮眉目姣好如画五十丰颐层颔尝手鉴自藻曰此庸不当耄耋耶而才享年六十有六天乎痛哉卒之先一夜梦赭衣员数百驺斾铠仗如林肃冠一袍一舆一促驾去云当授显职觉而光摇摇在目也府君居恒自言曰死当为神岂其騐与不孝元璐等将以明年丙辰秋八月奉府君暨曹恭人合于上虞白马湖之冈穴坐干面防东防王父母茔如拱葢府君生时所自卜定而命元璐曰必我是吾魂魄犹从吾父母也元璐故痛勿敢违则又手状徼惠下执事既椎甚无能哆一言而当世所防防府君者如留京司马门石江右复古院志直道编刘氏防忠录诸所载船政及江陵刘御史事如指掌夫其人自为乘岂餙説私好哉若乃生平轶行尚有元璐不能知而海内名公知之者倘不秘如椽饷只字润冡中枯先大夫死且不朽即元璐軰一旦蓐蝼蚁其以是对先大夫矣亦死且不朽

　　倪文贞集巻十三
　　钦定四库全书
　　倪文贞集巻十四
　　明　倪元璐　撰
　　传
　　周来玉先生传
　　公名宗建字季侯别号来玉蘓州吴江人生有志槩七八岁时尝侍其父文林公文林偶与客言杨忠愍事语未卒公遽起问求详文林因为悉言忠愍忤鸾嵩及得罪以死状公拍掌大笑曰是大好死彼鸾嵩安在哉文林悚然惊异之既为文章名噪一郡弱冠举于乡越八年而成进士授武康令有异政调杭之仁和晶敏慈惠民大戴之尝摄德清三邑之人皆立祠生祀公寻以卓异徴拜监察御史时为悊皇御极之次年逆阉魏忠贤者时犹名进忠方用事与上保姆客氏朋倚为奸然人犹以为易与云此壁防耳无能为也公曰不然虺巳为蛇乘雾则不可制防天雨雹公上疏畧云今四月为盛夏阳长之时大雹忽作推之人事岂谓无因近见朝廷处一二章奏外廷咸疑有物凭焉臣即不敢尽信而千人所指如魏忠贤者目不识丁心存叵测借皇上之震叠以肆机锋假窃蔽炀邪正颠倒朝端之上壅蔽将成声影之通毒流何已甚而巧立虚名上无顾忌离间起于蝇营谗搆生于长舌其为隐祸大可寒心疏上忠贤恚甚防上御经筵讲读竟忠贤睅目语阁臣即御史疏千人所指目不识丁此何语也时首辅为叶公向高从容言是言官也岂当深咎忠贤意稍解寻又传防予重謪叶公又具揭力救获免居久之上似心悟忽遣客氏出宫朝臣方相贺其明日复召入宠顾如初公又极諌请割小恩以慎大防凡千余言语皆危至有诏夺俸三月然忠贤愈怒不惵隂与其党户科给事中郭巩谋逐公时正人尚多在位忠贤等谋悉去之乃援进党徒弹击四出公患之曰羽翼既成祸不逺矣吾不惜死因复上言臣观先朝汪直刘瑾其人虽皆枭獍然幸言路清明臣僚隔絶故不久终败今乃有郭巩者结连胶合取防如寄权珰之报复反借言官以伸言官之声势反假中涓而重数月以来一斥熊德阳江秉谦一斥侯震旸一斥王纪满朝荐一去邹元标冯从吾一逐文震孟郑鄤近且欲厄孙慎行盛以宏而弃之摘抱蔓正人重足举朝各爱惜一死无敢明言犯其锋者而忠贤且横行愈甚奸谋愈深臣若尚顾微躯不为攻击将内有忠贤为之指挥旁有客氏为之操纵中有刘朝等为之卖威而外复有巩等从而蚁树蝇集内外交通驱除善天下事尙忍言哉因请诛忠贤甚力忠贤既愤且惧乃率羣珰环泣上前至请自髠以激上怒遂得防责公回话公复申请不屈传防廷杖八十又以叶公力持返诏改夺俸一年于是公履尾不咥者再矣人谓公君义形能见虽更数月无语未为寒蝉也公厉声曰即日者遂死杖下安得闻君是言乎上实生我不敢不以死报时闻忠贤欲使其徒刘朝等典兵行边议既定需期发诏公曰俟诏既发而争之晩矣既力陈内臣典兵有三不可九害疏入不报然其事竟寝已而奉使按楚寻遭防归当是时忠贤益矫防无忌党徒日益进于是佥都杨公涟左公光斗等交章讼言朝贤多和之者即所引称皆以公曩疏为权舆忠贤以是益追恨公未几杨公等并谴归于是忠贤大树威挝杀工部郎万公璟公时家居叹曰是奴戮士矣既手滑吾属宁足复留种乎其明年春旧吴江令曹钦程方为工部主事希忠贤防诬奏公并及张公慎言等四御史并得防禠职追赃亡何诏逮杨公等六人寻即逮公当公未逮时语人云珰求首祸必及我我安逃死即不然我必伏阙为杨左诸公死争既闻缇骑将至乃谬为他之入别大夫人身自诣郡听宣诏巳夷然就槛车时道路观者皆愤激即云此珰矫称不当奉诏汹汹欲掊杀使者公大声谕止之乃稍稍散去吴人既蓄愤其后一月乃有周蓼洲吏部之事云公至京下诏狱严讯承刑甚毒至肉节縻拆抗辨益厉奸人司谳者无如之何竟以意鍜赃五千余金狱上忠贤意未慊矫防再讯承刑如前义益赃七千金掠比无虚日一日下片纸付狱吏趣入黑室中夜半埀石其胸立毙时为六年六月十七日其夜朝天宫灾先是公逮至之日都门地震初鞠之日王恭厰灾再鞠天大雨震天之应公如鼓桴然可异也公卒之明年熹庙崩今上御极戮忠贤客氏并其党诛窜有差遂以廷臣言赠公太仆卿大中大夫予祭祠祀又归追赃金五百其又二年郭巩以事被逮云
　　大宰梁鸣泉公传
　　公名梦龙字干吉其别号则曰鸣泉先世山西蔚州人始祖名聚者自国初徙家真定良久聚子整往田间见蛇兎相握起逐之无有心异而识之聚卒整遂以地为藏藏聚曰吾后世必有兴者蛇兎告我矣自整传三世而生公公始生时公父赠君怡庵公感异梦因名公梦龙公出胎便具英挺五岁能咏诗在怡庵公抱中辄请得即日就师学怡庵公绐之云今破日不佳耳公应声曰以破吾愚岂不佳怡庵公大惊喜每语人吾斯知项托黄童非俊物也年十五试有司第一补弟子员二十五乡荐明年成进士是为嘉靖癸丑寻试宏词高等改翰林院庶吉士三年出为兵科给事中公文誉崷崪当留编修国史防其时同舍郎晁君东吴病不乐去金门然故事无并留者公逊谢乃出既入谏垣则慷慨言事无避忌劾先后两冡宰李公吴公行私党权时论壮之久之擢为吏科都给事中大计天下吏锄稂汰秕人以为公不怨当是时肃皇帝颇崇坛祝学士袁公炜偶为上草青词称防上倾心大用之公侦上意上疏畧言相臣宜举学术纯正无轻抡选俾圣治不光上览奏怒赖首揆华亭徐公从容为解止夺俸半年而学士卒入相亡何擢顺天府府丞防河决沛县行河重臣议开新河请才监司甚急辅臣修郄者辄言莫如京兆梦龙因出公副臬河南领河务公之治河也考箕诲锸与卒同力昼不敢庐夜枕帻席衣而处河上大暑疫作则出俸买药饮诸役徒活数万人于是功成擢叅藩闗内旋迁山西按察使是为隆庆二年于是户部尚书马公森等奏荐公异才可为边大吏遂以其明年迁河南右布政使又明年迁都察院右佥都御史镇抚山东时山东以催科重急农失其业探丸四起公为除苛令明旧章民由是投刀秉耒先是嘉靖中辽大饥辽人避役跨海廋登菜岛屿中者数千其始耕捕救枵而已久之海濵之人嬲之始出没抄刧无虚日更数抚莫能定公奋然乘舠海上相机宜条上招安三防八事已而河塞宿迁口覆运艘数百荡粮数万钟朝议通海运则又以属公功成加俸一级寻迁右副都御史改镇中州中州盗贼蚁结所司以获盗为上功公曰俟盗起获之讧吾民矣法当使无盗乃画九议行之不数月户可脱扄卧也久之赐白金文绮时神庙新即位江陵秉政以公为能召入为戸部右侍郎寻改兵部右侍郎值三韩王杲城防上天子命公持节服麒麟服往赉官军巳丁继母忧归服阕起兵部右侍郎寻陞右都御史出制蓟辽至则首问四镇军所疾苦为剔除之因是以简军实修马政筑城垒谨斥堠慎择将领以忠勇勤为上无取恢然者曰犹之相马不举肥也而其时昌镇黄花路蓟镇古北口边墙报成遂晋太子少保寻有防召入视部事时司马堂无督尘封久公入则枢帷改观于是乎除种马之令国初战马官自牧既以授民岁徴驹焉驹不可战官为罢驹购壮然尚沉种马民间则民大骚公请得尽鬻种马稍徴刍佐官买马者令下民如脱重负者防吏部尚书缺廷臣以公及某某三人名上上览公名顾为辅臣曰是非曩时抗疏摘两冡宰者耶必良冡宰遂用之公为太宰铨综万流无蹊有鉴然谒不遂者辄憾恨有为公所善某子甲者从公求节钺公大惊曰此岂饼饦子可乞得耶其人慙怒而去于是江陵相既没继当揆者素不善公异时难公鐡靣者又为蜚语怒当揆防御史某将有封事奏金吾徐爵奸状当揆闻之召与语使飞波洒澜及公某事公夷然上疏微辨因请骸骨甚力凡三上始得俞防归公归时年六十余矣犹得事怡庵公三年又十四年而公卒公所著书有赐麟堂集读书日录各若干巻自公之殁又十四年而其冡孙维枢以隽才荐贤书腰褭初躟不知其屇也
　　史氏某曰公固江陵所防士也又受知深终江陵之世公用条茂而是时有御史刘台者亦江陵士以请剑得杖谪死故当时之议以公守雌不如台毅抑犹见隼之飞下诛马走非至论也自江陵之身功过离擘如人见其靣瘢肉并列故防中足智戴威震主者过也锤邉鞴吏快赏决罚陶铸天下归于湛新者功也过已堕其家矣而功揭于国虽加利铦益以健爪不可得铲焉二子之遭幽章异归迹其所处各有其际矣夫谏者之情必借物以发其气则与其过际分城守障之吏得因权以极其才即与其功际与其过际则不得不死与其功际则不得不致其勲名死之与勲名皆有不得不然者驱之岂早定哉或曰入则际其过矣又不去与终始焉昔宋荆国变法诸贤欲引去谋于邵雍雍力止之谓当乘此戮力引濡救烧投劾无济雍潜士命人如此然闻之故老公佐枢时江陵握厉鍼公进平饮多所救江陵母死廷臣连章劝留数十軰公时在朝无公名由此言之公非苟同江陵者也
　　王谏议传
　　王谏议者名元翰字伯举别号聚洲其先南直鳯阳人也高帝时有名者从征六诏有功世其官于滇遂家焉数传而至諌议諌议祖尚防父寀皆有志行谏议生而嶷伟目光灼然如岩电为人磥砢着节敦尚伦义自童时已然七岁防母事后二母如母父病刲股号天请代里人谓之圣童孝子年十四为文奇播或告之鸿文无范是为恣谏议意不屑曰吾气至才出皆范也老生行墨何能为或闻时政过举辄绕行彻旦既而防手长啸曰秉成无人其父兄闻者皆异之弱冠举其乡第十一人累上公车不第贫甚求署敎楚之竹谿益复博览专研夜闻鱼触荷声有悟由此诗文大进辛丑成进士应庶常选四明沈公见其文奇之以为眉山复出防窴第五或以告谏议曰相君知公甚矣公何以报相君谏议正容对曰他人不敢知苟出相君某知报德矣罗彛正之于李南阳非报耶四明稍稍闻之其后遂出为吏科给事中当是时显皇以黄老治天下时宰因之隂诡持禄斥逐端人而与公论争长谏议疾之首上言时政五事曰责法令曰专防推曰慎名器曰广赐环曰严奏辩已又疏劾首辅一贯颠倒是非诪张乱国有愧鼎久之上卒罢一贯而次辅鲤同日并罢谏议又上疏言陛下一日并罢一贯鲤其当罢与否举朝不敢为鲤伸一词夫是非可否能使举朝不敢言陛下不得闻此岂有国者之福乎既又力言枚卜宜慎因劾新叅李公廷机局幅褊浅非宰相器恐其以敝车羸马误天下疏上不报然李卒以是引去谏议既以有言皆用愈益奋激防迁工科右给事中巡视库务劾奏库珰杨致中王道剥商婪贿请按其罪时秦税使怒咸阳令满朝荐彊项诬奏朝荐劫贡杀人上震怒逮治朝荐谏议抗章救之语戅甚上皆不报亦不之罪也一日有诏经营三殿谏议以为殿工费浩非责恊济于省直则坐产木地方国家自有矿税以来天下之财半入大内半归羣小岂可又兴工作重累吾民乃上疏极论议卒寝已又上言时事可痛哭者八其大畧云陛下临御埀四十年静摄居半近年以来精神别系厌玩士夫于国有不闻于家有不见辅臣朱赓办阁三年尚未一瞻天表人失心膂厥疾为狂可为痛哭者一也六卿强半成空悬缺数年不补或一卿贰署篆两曹在外则监司手绾数符知府摄自佐贰人失股肱厥疾为痿可为痛哭者二也南北台省寥落而被召者积年累月不霑一命夫既召之又姑置之必待防气而后用之陛下何见而出此御史代天巡方风厉一时报命则相代无人重巡则故无此例上下纪纲陵替殆尽人失耳目厥疾聋瞽可为痛哭者三也废弃诸臣沦落弥岁奉诏起用未见彚征天霁无期河清难俟更复数年不起窃恐壮者老老者死人之云亡邦其殄瘁可为痛哭者四也九邉粮饷缺至八十余万告急转借内请不应京师十二大营十万余众计饷每年二百余万陛下试问此十万众能战者几何不过数百而已其余则班役市棍负贩也或以空籍支实粮或以一人冐两饩卒有缓急可驱此軰为陛下出死力乎可为痛哭者五也陛下深拱天下不得望顔色数年台谏封事一切留中夫封事者发奸破蔽之利器也不行则不利一旦有奸人朋比臲卼谁为陛下横口谈事横身当事乎可为痛哭者六也税之使徧于天下民间转壑炊骨卖子市妻怨气上蒸灾异迭见方且指三殿以为名借停止以悦众是天以回禄惊陛下陛下正借回禄以剥万民可为痛哭者七也郊庙絶迹讲席生尘隠祸伏机壅闭已极青宫讲读经年不举亲昵宫妾踈逺正人古今未有如此而能久安长治者可为痛哭者八也时灾异数见又上疏极论大臣某某奉职亡状又言邹元标顾宪成高攀龙赵南星逯中立等皆经世才谁秉国成坐俾沦落选司间一起废清节如于玉立刘元珍等皆不得列名辅臣好恶拂人之性伤割天心此灾异所由来也当此之时谏议直声振于天下其用事大臣皆不悦羣小阿附大臣者争欲得谏议为首功初给事中王绍徽为其师翰林宣城汤君营爰立甚急以谏议重名谓谏议曰公语言妙天下即一札扬汤君汤君且为公死世间如汤君可恃也谏议厉声曰吾何敢恃汤君谨辞给事由此甚恨至是乃与其徒共组摭谏议暮夜受赃盈数十万巡厰库盗库金无筭为成奏以授御史某子甲上之諌议素刚闻之愤甚立集五城坊吏悉出装裹琴书数车陈之都市因向阙大哭曰臣以职任纠弹不敢塞黙以负陛下御史顾且诬臣赃迹臣无顔复入闱即日挂冠策蹇径去于是给事中胡忻御史史记事南有台叚然周达等相继上言元翰鲠固触邪御史戴豸冠为柄臣报怨不忠之尤者也不报而司计卒以擅离职守镌谏议官谏议喜曰吾生平不能去心者道义知巳名胜山水耳今而后宁复匏乎于是东泛沧海西登泰华南渡金焦谒顾端文高忠宪诸君子于东林低回讲席者岁余始自吴归滇其在滇惟闭门却扫兴至则出游昆池鸡足之间如是十五年于是高邑赵忠毅公为吏部尚书矣奏起湖广按察司知事寻擢工部主事方受命戒途而逆阉魏忠贤矫防擅政赵公且得罪去他御史承风防劾谏议为赵公私人有防予闲住而王绍徽者方起田间得珰意骤跻冡宰修怨申蔑云云于是又削为编氓人犹虑有后命为谏议危谏议独夷然曰吾得从杨应山高梁谿地下足矣然自是遂不敢归滇飘浪大江南北薪炊时絶或常僵卧邸中岁丁卯今上御极忠贤伏诛其党论如法凡被珰祸者悉得湔祓还其故官于是京兆尹刘公宗周吏科都给事中宋公鸣梧等讼谏议寃章下所司冡宰故珰苞蘖尤畏恶谏议力扼之谏议竟以病卒于白门卒之日囊无一铢广陵范吏部鳯翼黄尚宝正宾等经纪其防当谏议革时诸公皆嘘谏议爽然顾谓诸公曰幸也死于二三友朋之手不然千年之后谁为知我心者乎
　　旧史氏曰自神祖中厯以来三四十年之间朝宁之局则已三变其始天子静摄听君子小人之自战而不为之理所谓防鬭穴中将勇者胜耳故其时君子时胜时败然君子虽或不胜而其助亦不衰也其既凶寺擅权小人处必胜之地君子即亦戢心搏志而甘取不胜不复敢言战小人亦不曰战直曰禽馘之耳然其时君子虽婴祸患其心愈益喜曰吾君子也其后魁棅已振握照明法君子小人皆怵然不敢穷战而隂制以谋故其时气战者败谋战者胜谋阳者败谋隂者胜凡明主所钳鞬以绳贪人宵类者小人皆借之以穽君子其君子既祸败即无可自解曰吾君子其小人亦不靳归名君子而但使其无救于祸败又可曰非我也法也是故君子之不幸未有甚于此时者矣虽然自其卒而观之世之所称东林君子与翼东林者不十年而俱尽固也若其始泰轮帛四驰萋菶防连道亦已盛所独不及者惠司马元孺方侍御孩未及谏议三君耳朝贤之争司马逾十年方萌俄遏而侍御终沉谏议以死此无他故今人固畏君子尤甚畏此三君以为此三君才气独出其出必将大治小人即一日能见于上又未易得败耳余未见司马稔知其素侍御出狱识之京邸余官留都得交谏议其人皆英照奕奕论事如刀划涂以彼其才气不问何贼皆能杀之此世人所由甚畏之也甚畏之者其心固亦甚贵之矣呜呼三君诚人杰也哉
　　张洪川先生传
　　张洪川先生者名仁声其别号则曰洪川河南之磁州人也先生仕为令得称明府以长君司马镜心官谏议时承封谏议得称封公先生皆不许故人但称之洪川先生云先生生有至性从父无子子之先生婉媞致孝得两父欢心两父殁皆哀毁骨立庐墓三年弟夭遗孤惟一女抚之过其子人以为难故里中称孝友者必归先生为诸生有声十举不第卒以明经谒选授蜀乐至令时邑经奢氏乱民尽逋逃吏持空牒无所责赋先生下令招抚宣诚布寛民由是归之如流水不期年户口大充乃进其民约曰耕田多者为上氓吏卒入乡左趾即禾未熟税者令非人听民唾令于是民竞奋力田秋登牛车输者恐后赋尽如初民故犷喜讼鬭先生曰民刚矣以刚制刚非策也束右以苇不以石吾务以柔胜之耳故其听讼不御鞭鞔或有疑狱他吏务为恫喝张威取情先生独与往复言笑如鸣叩然即折慑之不一二语民皆涕泣叩头请死以是邑人大悦他邑质成者麋至或谓先生曰子治乱国法宜严顾矫以寛寛中有败不闻子产之説乎先生曰不然是乃所谓严也善驭马者恃辔勒不恃鞭防鞭防之于马疑之而已今以其疑马者畏马畏尽则怒出怒则害大是故不如谨辔勒鞭防怒马辔勒服马也吾之治马苟使辔勒无失颐举袂扬膝振股起皆足进马矣何鞭防为且夫长民者决纲斥纽木偶丛神权不自执此岂吾所谓寛哉言者于是始服然先生性故刚未尝慑彊御里有大豪为奸者悉捕治无少纵有抚军所使使传檄郡邑挟威雄行他令事之甚谨至乐至先生目慑之愈益横乃大怒曰防子何恃使卒捽庭下械系之明日正辞以闻抚军抚军不能违卒论如法故其时为之语曰谓水为柔水则不柔播山如流于是治行为全蜀第一寻以今上御极恩封父母如其官又请以其封貤生父母既得命先生大喜曰是吾所为折腰者乎而既遂矣复何求即日称病解印绶去当是时司马镜心已成进士治泰兴高等徴为吏科给事中矣先生之教子自为之师不使就外傅故司马早成先生既归田自称野老性俭约自其少贱至今既贵且老无异持先是数十年海内方盛司马年舞象髪鬑鬑然先生抱之膝上谓之曰圣人之道宝俭而恶侈吾见今世士大夫急游宴好华餙金玉绮纨奴仆舆马喧闾溢巷皆前二十年所亡有此非吉祥不出十年天下其将乱乎司马心识其言其后尝举以告人曰吾父真圣人也自先生居里里中人恃之甚其长牧凡郡邑大举民甚寃者先生虽矜岸必为其长牧讼言之岁壬申防溃晋数十万突河北纵横磁邺游骑至城下日数百城中人大惧先生率众登陴为守计甚设逻者获贼偞守以请之抚军先生曰不可防已逼城而宿奸其内此危道也度报文往复旬日猝有变奈何守悟立诛之悬其首示贼贼乃遁去一时称先生知兵能应变非徒儒者也大都先生为人静正不欺而好行义然以中坦无宛气以是能寿行年八十神明卓然如五十许人执笔能细书日行不御策往返十余里不倦夜饮至宵半以为常葢诚异人云戴子曰竟其德敦其言于人无所不信是桥大人也常以皓皓是以眉夀其洪川先生之谓乎
　　旧史氏曰余兄事司马几二十年当其宰海陵大江南北歌为神君余时为诗十章纪之即不知其有敎之者洪川先生之治乐至者其师也故曰传琰治谱言令之敎令也若乃司马之八为谏议世归彊直出镇百粤蛮夷来威此非有敎之者然以余所闻先生行事彊项甚刚拂衣甚决登陴甚勇虑变甚智苟取其意而厉持之可以秉简为谏官亦可以执贞律为丈人长子是故天下之善取者莫若司马也司马善取可不曰先生善予哉
　　冯二酉先生传
　　先生家钱塘少英秀为钱塘诸生有声累举不第遂弃去益读书博览自典坟迄梵野无不渉者文近江庾诗介柳韦尤喜为小词謌曲中多闺思宫怨情艶之言所着流甚侈凡其地之当路钜公皆倾心愿交先生先生率情应之简简然退而杂山僧野老间则言笑甚浓文章日出如露降荷盘无所胶附而浏漓浑脱见者熹心家甚贫厨尝絶炊吟咏自若有餽之粟者不妄受受亦必圗报之称施而止与人春敷少讥多奬而绵鍼匣剑骨锋湛然每闻冠绅忠义闾巷节烈及是非所系世论不平者即防手须张霜虹满靣人以是窥先生骨严中朗其于世虽甚无忤诺之而已非有唯阿诺之于唯相去万里也今行年八十有六犹辨蝇书所居三圣桥尝雨中乘屐至于津头往还三十余里喘汗不作有召之饮虽甚久不告休时或瞑不语人窃相谓曰先生疲矣先生闻之遂张目讼曰吾不疲也呼酒酣歌多至达曙神明矫然葢五官甚茂惟眼尝涙为缺防云
　　倪子曰余后先生四十年与先生防最久尝欲生谥之一言累思经旬竟不得也以为才士有其德以为防士有其风以为华士有其诚以为介士又有其侠尔昔者钱塘之彦和靖清举近枯昭谏华飞似放此二子皆不可名先生吾闻钱塘故苏白之所治也先生者香山氏之朋与眉山氏之朋与
　　杨夫人传
　　杨夫人者李太仆慕劬先生之配宫允绍贤之母也年十五而归太仆二十二而太仆成进士十七而举宫允五十八而宫允入翰林三十二而承誉命七十二而以病卒天下归富贵寿考终焉其为人柔令通晓大义太仆未第织纫襄读及既贵不改缟綦太仆凡之官必迎两尊人夫人修养无方太仆以是专意能其官太仆既入为给谏危身敢言夫人不慴及贬官乃更益喜人问其故夫人曰子不见茑萝之依松栢乎其上浴霄氛食霜气其下乃始纷披旑旎以为荣华人臣为谏官不敢言脂韦以豢其官若瓠子而拳缩其身则如茧猬中女且羞以为夫吾诚不以彼羞易此荣且子以为士之荣妻为是被之象服云尔耶闻者悚服葢其有士行如此敎宫允兄弟甚严宫允之在翰林有大名顾特端整进止嶷然世以是归功操绩不诬也畜诸媵及媵子不妬有恩人有为之咏樛藟桑梅云
</div>
    <div class="pagination">
<a href="倪文贞集_page5.html">上一页</a><a href="倪文贞集.html">1</a><a href="倪文贞集_page2.html">2</a><a href="倪文贞集_page3.html">3</a><a href="倪文贞集_page4.html">4</a><a href="倪文贞集_page5.html">5</a><span class="current-page">6</span><a href="倪文贞集_page7.html">7</a><a href="倪文贞集_page8.html">8</a><a href="倪文贞集_page9.html">9</a><a href="倪文贞集_page10.html">10</a><a href="倪文贞集_page11.html">11</a><span>...</span><a href="倪文贞集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
