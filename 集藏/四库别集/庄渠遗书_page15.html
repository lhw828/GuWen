<!DOCTYPE html>
<html>
<head>
    <meta charset="UTF-8">
    <title>庄渠遗书 - 第 15 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄渠遗书 - 第 15 页/共 28 页</h1>
    <div class="content">
　　会稽钱某氏吴越武肃王二十一世孙也视余以文僖公所修大宗谱因流光谱而增述之者也文僖而后则其子孙所续书然亦久废莫之修矣武肃暴贵传国且百年唐衰而建邦宋兴而纳土大有功徳于生民异于伙涉之为王沉沉者非神明之胄讵克尔邪流光谱撰次世本起于帝轩辕氏代相承也其道千古若今日事乃无复阙有间者棐余所能知矣而某真为武肃苗裔于越人户知之我太祖尝锡其家以银图书曰忠孝子孙今某寳藏惟谨天语褒嘉为龙为光逾于上世所受玉册矣（一作何啻九鼎大吕）某之父晖举弘治已未进士以文行知名恒缄一箧固甚病革属其妻曰吾子克肖乃授之勿轻也其后某长矣请于母欲观之其母贤母也曰而谓箧中有物乎而父好施而不轻取瓶常无粟籝讵有金此必上世典籍也某固请之发箧乃流光大宗二谱也今两浙之钱咸祖武肃相与通族然莫能通谱者多矣某问余谱法余嘉其孝行乃告以大义人本乎祖其初一身也分而千百其身骨肉同也古之人尊祖故敬宗敬宗故收族聫其骨肉使毋散也夫谱何为也哉所以尊祖敬宗而大合族油然生其孝友之心也非以夸美于人也非吾祖宗也谓吾所自出也微而冐他人之显者是弃吾祖宗也其不孝上通于天矣非吾祖宗之子孙也谓他人显而强攀附他人亦谓吾显推而附吾是诬吾祖宗也其不孝亦上通于天矣谱法无他信以传信着以传着而疑以阙疑其赝者乎有削而无笔 

　　钱氏受姓考 

　　钱氏受姓谓本诸彭祖帝轩辕之苗裔曰陆终世为火正有子六人后皆为显诸侯彭祖其三也此钱氏所从出之祖也彭祖之苗裔曰孚仕周为泉府因官为氏此钱氏所从受姓之祖也然莫知其为彭祖何别相传在周之时而莫知在何王之世矣谱称孚亲彭祖之二十八子盖彭祖生陶唐以前而孚生于周旷千有余岁而父子相继乎斯已疏矣古者官有世功则有官族泉府士也于法不得赐氏岂自庶府登于大寮与或曰私氏也史不云乎居官者长子孙因以为氏今库氏仓氏古仓库吏之后也泉讹而为钱亦莫知何时钱读若翦田器也诗云庤乃钱镈国语周景王铸大钱则其讹也久矣后世以钱代泉而全琮之后因居南阳白水乃更其姓为泉其贸乱有如此者谓白水为泉此自汉以后语耳古未有之也或曰籛彭祖姓也其名铿或曰籛其名也后之人乃去竹而为钱夫籛俗书也古未之有也而古之人乃以为姓若名乎其下俚有如此者战国有处士丹秦有御史大夫产此钱氏之始着见于史者也产子孙居下邳汉有广陵守让避王莽乱徙居乌程此钱氏始迁江东之祖也其在六朝晋有青州刺史端宋有太史令乐之然钱自得姓以来亦越至于武肃始大着所谓龙虎变化不测魁杰人者非邪 

　　世系 

　　古武肃王化家为国暨于忠懿王让国以为家余谓某不宜混之于大宗谱某曰公有命我敢不从虽然未知此若言何谓也曰君臣礼异然则若之何曰周礼有之当奠其世系余读太史公世表其犹有三代谱厯之遗法乎师其意可也余遂言曰大宗小宗者卿大夫之礼也援以断国论则是未知大人世及以为礼也正统旁支者天子诸侯之礼也比而同之于有家则是使族人得以戚戚君也虽然则又有难者某曰此若言又何谓也曰适庶有定分吴越有国与五季相始终立子以贤不以长其举常在于支得毋紊正统乎若为别之请问曰贵命世治则定于立适世乱则择而举贤权以达经者也变而不失其正国是以昌礼封君不臣诸父昆弟封君之子不臣诸父其昆弟则臣之矣虽适长也不得嗣为君则固臣于今君矣其视支庶均之为别子也宜各为图附丽于后俾无干国统 

　　大宗谱 

　　封建灭井地裂细人无世业以活其大人乎无世禄以养而宗嗣乃辍是故国无世臣家无礼俗王泽易竭宋天子褒大忠懿王之烈与国同休世世官其子孙勿絶噫斯其世禄之遗意乎余语某繇忠懿王而下世系不可复列当为大宗谱以合族之人如领斯裳挈其法取诸苏氏而世自为处也父子也别以着代也兄弟也合以连蔕也其曰适子某庶子某者于礼未尽惬今更之曰继子某庶子某别子为祖大宗以继别小宗以继支孽语在宗法中在古鲁有展氏亦越有栁下氏晋有荀氏亦越有知氏有辅氏皆支庶兴为大夫于别之中又自为别者也忠懿之季惟演以文章为翰林学士官至使相是为文僖公仁宗降帝子嫔于文僖之孙景臻拜驸马都尉生也封公死也封王于是大长公主老矣从髙宗南渡赐第天台诸若此者在礼皆当尊而为别或曰贵莫崇于王公胡以弗比古诸侯表其世系而乃下与卿大夫絜曰古今礼不相袭宋因唐制封建祇寄空名焉耳爵则有列土田实未有彻周礼内诸侯禄也外诸侯嗣也匪直邦君族人其将为之服斩乎无亦主于齐衰三月是故事贵正名名必与实协 

　　宗法 

　　大宗小宗图 

　　大宗别子为祖继别为宗百世不迁 
　　宗子统族人主始祖庙祭族人服之齐衰三月 
　　小宗祖迁于上宗易于下五世亲尽则迁 
　　继祢之小宗统其昆弟其相为服齐衰期年 
　　继祖之小宗统其从父昆弟其相为服大功九月 
　　继曾祖之小宗统其从祖昆弟其相为服小功五月 
　　继髙祖之小宗统其族昆弟其相为服缌麻三月至玄孙之子亲尽则迁 
　　愚按古者国于天地有与立焉是故并建亲贤爰有世臣旧族礼家所称别子者公子不敢上祢先君自我作祖别于尊也始兴者亦称别子自今起家别于旧也别子立庙百世不迁谓之太祖其继别子者世为大宗统治族人有君道焉为之服齐衰三月尊之如君也封建废天下无世家矣而宗法亦因以亡合族羣居势当有所统壹古犹今也礼可义起谓宜推本始祖一人世存墓祭放古之别子其世适放古继别之宗族人虽不敢为服固当以所事大宗者事之乃若今制有爵延及后嗣者自当复古大宗之法 

　　宗谱 

　　呜呼宋社之屋也已久矣我太祖肇立人极遗民之子始即于奠安余谓某宋既陨姓钱亦踣氏尔后不可为大宗谱矣然则若何曰为宗谱可也而其法则取于欧阳氏繇髙祖逮于元孙每五世则一更端也乃元孙复为髙祖以各缀其所生而禅于无穷期父子相仍兄弟联次族之亲疏咸在也而无失其伦亲属有服者各相迩也大宗小宗隠隠其中形分而气连末异而本同余语某闻汝之先自台而迁其处者实惟大宗君道存焉上世铁劵犹在也我太祖大封功臣尝取以为式某今虽不敢以庶民为君之服服之乃其祇事之礼古今一也宜亟通谱岁恒往来若也生不相闻死不相吊恝如行路之人矣所贵乎故家者谓其能惇孝弟也不邪谓其能崇礼让也不邪然而弗大合族则是弗敬宗也弗能敬宗则是弗尊祖也无祖则是无天也水倍原而流竭木附干而扶疏尚其念哉 

　　五服图 

　　上杀 
　　父斩衰三年 
　　母齐衰三年 
　　祖父母齐衰期 
　　曾祖父母齐衰三月 
　　髙祖父母齐衰三月 
　　下杀 
　　父为长子斩衰三年 
　　庶子齐衰期 
　　孙大功九月 
　　曾孙缌麻三月 
　　元孙缌麻三月 
　　旁杀 
　　昆弟齐衰期 
　　从父昆弟大功九月 
　　从祖昆弟小功五月 
　　族昆弟缌麻三月 
　　世叔父母齐衰期 
　　从祖父母小功五月 
　　族祖父母缌麻三月 
　　从祖祖父母小功五月 
　　族祖祖父母缌麻三月 
　　族曾祖父母缌麻三月 
　　昆弟之子齐衰期 
　　从父昆弟之子小功五月 
　　从祖昆弟之子缌麻三月 
　　从弟之孙小功五月 
　　从父昆弟之孙缌麻三月 
　　昆弟之曾孙缌麻三月 
　　五世袒免为亲同姓 
　　六世而亲族始竭 
　　父母至亲也故丧三年至痛极也此丧礼之大纲五服因是以生矣父母之于子其痛同而庶子以尊加之故降而期则以降为正服而长子三年为加隆焉耳以传重也祖尊矣故自三年而期而孙以尊加之则为大功适子死则适孙为祖承重三年故于适孙加隆为期也曾髙祖尊同而恩杀矣故不以大功小功服之而为之齐衰则杀其数为三月也曾元孙缌同不可加其月数也此皆正统之亲也昆弟一体也自吾父而推故期从父昆弟自吾祖而推故大功从祖昆弟自吾曾祖而推故小功族昆弟自吾髙祖而推故缌也世叔父自吾祖而推当大功矣以吾父一体则加隆而为期其报服与庶子同昆弟之子犹子也从祖父从祖祖父自吾曾祖而推也故小功族祖父族祖祖父族曾祖父皆自吾髙祖而推也故缌而报服同以旁尊不可加之也此皆旁亲也尊卑之体适庶之分亲疏逺近之等恩义曲尽矣 

　　第宅志 

　　作室以传子孙古人所谓歌于斯哭于斯聚国族于斯非邪然其兴也废也大命在天小命在人其永命存乎积徳矣志第宅以毋忘祖宗之旧陈思王角吟云起家难难难难保家难难难难可以一咏三嘅其徙而之他者亦附见焉虽别散分离庶几哉犹可复聚也 

　　丘墓志 

　　古者成民之事陵为之终志丘墓以系孝子慈孙之思嗟乎尔身何出祖考遗脉体魄攸藏其曷忍忘 

　　科第表 

　　古者乡举里选尚矣自有科举也士始轻虽则云然士匪此则无以入仕显亲报君树功扬名胥此涂出作科第表噫凤凰翔于千仭兮览徳辉而后下自应不在此 

　　恩泽表 

　　宋以忠厚礼其大夫士大夫士亦忠厚以成风钱氏与宋一代相为始终其受天宠至渥也当时见谓忠孝子孙作恩泽表以为世劝其受恩于异代者悉书天宠一也 

　　庄渠遗书巻八

●钦定四库全书 

　　庄渠遗书巻九 

　　（明）魏校 撰 

　　○公移 

　　岭南学政 

　　钦差提督学校广东等处提邢按察司副使魏案验当职祗奉上命将与尔诸生朝夕从事今欲宣布明诏俾为师为弟子者崇正学迪正道革浮靡之习振笃实之风顾身教之弗逮弗克表率一方其奚敢腾口说以骋惟愿诸生先辨厥志裒然服儒衣冠将为君子儒乎将为小人儒乎志于徳业者君子儒也志于富贵者小人儒也日用工夫稽之以圣贤之训合则加勉弗合则亟改之一以圣贤为法今不繁立条约惟以国朝奏行德行经义治事三法考按诸生以行黜陟凡我合属长吏各学师儒同为王臣各图报国表正风俗养育贤才以对扬天子之显休命庶几岭南人材继出发舒山川之灵翊扶国家之运当职与有光焉所有事目画一于后拟合通行为此除外仰抄案回府照依案验内事理即行各该所属一体遵行仍刋发各学人给一册朝夕省览抄案官吏具依准类缴 
　　计开 
　　一德行者尔诸生立身之本风俗日偷矫诞者惟务干名浮薄者相与非笑胡不自思人无德行其何以为人愿尔诸生各相劝勉惇行孝弟忠信礼义廉耻观法其贤者而训戒其未贤者反躬自治吾何所长因以成就其美吾何所短务以揉正其偏则徳行之未至者皆可企而及之矣 
　　一尔诸生皆将有天下国家之责正宜志在天下国家讲求经世之务出而待用却乃学为无用之空言及其入官世务皆所不习是自败坏其才也愿尔诸生各量材艺所能如礼乐兵刑水利筭数之类专治一事或兼习他事叅考古制务求可以施行于今庶几学有实用国家异日亦得真才仍选习礼生员讲习文公家礼乡射礼及古今礼制表率乡闾共成礼俗 
　　一国家以经术造士诸生治经宜先讲明义理以身体之然后据所见发而为文则学有渊源可以成德可以逹材今乃惟务剽窃圣贤之言缀缉文字故聪明破碎志气萎弱人材治化由此而衰愿尔诸生各遵书程熟读精思深求经义务为有本有用之学力救此弊 
</div>
    <div class="pagination">
<a href="庄渠遗书_page14.html">上一页</a><span>...</span><a href="庄渠遗书_page10.html">10</a><a href="庄渠遗书_page11.html">11</a><a href="庄渠遗书_page12.html">12</a><a href="庄渠遗书_page13.html">13</a><a href="庄渠遗书_page14.html">14</a><span class="current-page">15</span><a href="庄渠遗书_page16.html">16</a><a href="庄渠遗书_page17.html">17</a><a href="庄渠遗书_page18.html">18</a><a href="庄渠遗书_page19.html">19</a><a href="庄渠遗书_page20.html">20</a><span>...</span><a href="庄渠遗书_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
