<!DOCTYPE html>
<html>
<head>
    <meta charset="UTF-8">
    <title>九家集注杜诗 - 第 11 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九家集注杜诗 - 第 11 页/共 35 页</h1>
    <div class="content">



　　九家集注杜诗巻十五
　　钦定四库全书
　　九家集注杜诗巻十六　　宋　郭知达编
　　古诗
　　送顾八分文学适洪吉州
　　中郎石经后八分盖憔悴【蔡邕拜中郎将校书东观邕以经籍去圣久逺文字多谬俗儒穿凿疑误后学熹平中表求正定六经文字灵帝许之邕乃自书册于碑使工刻立于太学门外两京记贞观中得蔡邕石经数段邕能八分书】顾运鑪锤笔力破余地【运鑪锤言能鍜镖以成一家之书也　薛云荘子云皆在鑪钟之间耳赵云南史王僧防论书云笔力骛异又云极有笔力破字见首篇注庄子游刃恢恢然有余地】昔在开元中韩蔡同赑屭【开元中韩择木蔡有邻善八分书　杜补遗张平子西都赋缀以二华巨灵赑屭注赑屭作力之皃赑平秘切屭许备切　赵云公前篇李潮八分歌尚书韩择木骑曹蔡有邻开元已来数八分潮也奄有二子成三人是巳】宗妙其书是以数子至御札早流传揄扬非造次【明皇师择木尝于彩牋上八分书赐张说　杜补遗言明皇精妙于此书也书苑唐明皇好图画工八分章草丰茂英特初张说为丽正殿学士献诗明皇自于彩牋上八分书赞曰徳重和鼎功逾济川词林秀发翰苑光鲜所谓御札流传】三人并入直【韩蔡顾三人】恩泽各不二顾于韩蔡内辨眼工小字分目示诸王钩深法更秘【顾文学八分外尤能小字　赵云易钩深致逺】文学与我游萧疎外声利【文选鲍明逺咏史诗五都矜财雄三川养声利】追随二十载浩荡长安醉高歌卿相宅文翰飞省寺视我扬马间【视我如扬雄司马相如　赵云浩荡长安醉醉而谓之浩荡言醉之放肆也间字盖如季孟之间伯仲之间者言当二子之中也】白首不相弃骅骝入穷巷必脱黄金辔【潘岳诗白首同所归　赵云顾君骑马来相访必脱辔留之马谓之骅骝辔谓之黄金侈言其富贵也】一论朋友难迟暮敢失坠古来事反覆相见横涕泗向者玉柯人谁是青云器【玉柯鸣珂也谓马饰　杜补遗神农本草珂贝类大如鳆皮黄黒而骨白以为马饰生南海吴都赋致逺流离与珂珬注珬老雕所化以裁制刻若马勒者谓之珂珬珂之璞也珬邃戌二音广韵曰珂珬音戌刘望曰老雕所化出日南通典曰老鹘入海为珬可哉作勒谓之珂两説有异未知孰是晋阮咸字仲容性任逹不拘细节顔延年五名咏仲容青云器实禀生人秀　赵云迟暮楚词伤美人之迟暮敢失坠左传行父奉以周旋弗敢失坠】才尽伤形体【一作骸　杜云齐书江淹梦得五色笔由是文章日新后梦人称郭璞取之自后为诗絶无美句时人以为才尽乂任昉字彦升以文章见称当时无辈时人称任笔沈诗昉闻以为病晚节最好诗欲以倾沈用事属辞不得流便都下士子慕之转为穿凿于是冇才尽之訤矣又鲍照字明逺文辞赡迤文帝好文章自谓人莫能及照悟其防为文多鄙言累句咸谓照才尽实不然也　赵云伤形体伤其老病也庄子堕尔形体】病渴污官位【司马相如病渴李寻久污玉堂之署赵云公适有此病】故旧独依然时危话顚踬我甘多病老子负忧出志胡为困衣食顔色少称遂逺作苦辛行顺从众多意舟檝无根蔕蛟鼍好为崇【后汉方术王乔传吏人祈祷无不如应若有违犯亦立能为】况兼水贼繁特戒风飚驶崩腾戎马际【晋史臣曰邵李郭魏诸将契阔防乱之辰驱驰戎马之际】往往杀长吏【前汉陈胜传于是诸郡县苦秦吏皆杀其长吏将以应胜】子干东诸侯【左传成十六年郤隼将新军且为公族大夫以主东诸侯】劝勉防纵恣邦以民为本鱼饥费香饵【赵云顔色少称遂称音去声称意而通遂也众多众人也邹防云众多之口苦辛选诗坎坷长苦辛杀长吏则正言湖南兵马使臧玠杀其团练使崔灌遂据潭州反矣乂云自子干东诸侯十四句则公赠人以言有补于时者书曰民为邦本传曰重赏之下有勇夫香饵之下有潜鱼下两句言当厚施予以恤民为本也】请哀疮痍深告诉皇华使使臣精所择进徳知歴试恻隐诛求情【当勤恤民困】固应贤愚异【不可一概苛急当存贤愚之用心赵云疮痍者民困病之譬也前汉季布传方今创痍未瘳诗皇皇者华君遣使臣故谓之皇华使进徳易君子进徳修业厯试书厯试诸难言朝廷所遣使臣必择贤者而来可以告之矣彼能恻隐诛求之情贤者固异于愚人矣】烈士恶茍得【礼记曲礼临财母茍得】俊杰思自致【赵云烈士俊杰皆以指言顾文学所以责望之深矣】赠子猛虎行出郊载酸鼻【陆士衡乐府猛虎行渴不饮盗泉水热不息恶木隂恶木岂无枝志士多苦心皆勉其自振立也】
　　上水遣怀【赵云此洞庭湖上湘江往潭州也何以明之句云崒清湘石逆行杂林薮可见矣其上水也是春时何以明之公陪裴使君登岳阳楼近体诗曰春泥百草生则自洞庭上湘水乃春时矣此诗四叚自我衰太平时至常如中风走十四句泛叙其衰病流落之态自一纪出西蜀至逆行杂林薮十四句专叙其由蜀如楚之事自篙工密逞巧至何事独罕有八句因言操舟之神以起经济之譬自苍苍众色晚至吞声混瑕垢八句专言行路之难有熊虎之虞亦因以譬防盗之充斥也】
　　我衰太平时身病戎马后蹭蹬多拙为安得不皓首驱驰四海内童稚日糊口【赵云言尽室征行诸子止食粥而已童稚字后汉邓禹传父老童稚重髪戴白满其车下左传许公曰寡人有弟而使糊其口于四方注糊粥也】但遇新少年少逢旧亲友低顔下色地故人知善诱后生血气豪举动见老丑【言少年不相知但以老丑见欺而已李固曰一日朝防见诸侍中并皆年少更无一宿儒大人可顾问诚可叹息也　赵云言遇新少年毎低顔下色不敢介亢故人见之者亦知我以善诱为心耳顔渊曰夫子循循然善诱人故人两字申言旧亲友者后生血气豪又以言新少年如此血气字论语血气方刚老丑字倒用阮籍诗朝为媚少年夕暮成丑老】穷迫挫曩怀常如中风走【伤世熊之薄也朱叔元与彭宠书伯通独中风狂走自捐盛时赵云穷迫字倒用庄子迫穷祸患挫曩怀则挫其平生之豪气也如中风走则为风狂之人矣】一纪出西蜀于今向南斗【赵云公自乾元二年入蜀至大厯五年离蜀而在楚地乃南斗之分恰十二年矣】孤舟乱春华暮齿依蒲桞【暮齿暮年也顾恱曰蒲桞常质望秋先零杜补遗北史韦世康与子弟书曰耄虽未及壮年已谢霜早楸梧风先蒲桞】冥冥九疑圣者骨亦朽蹉跎陶唐人鞭挞日月久【陶唐尧氏其民无知焉山海经曰苍梧之川其中有九疑山舜之所葬九山相似行者疑惑故名之曰九疑赵云圣者指虞舜也陶唐帝尧氏也蹉跎陶唐人则承舜葬之下言自陶唐以来时嵗蹉跎天下之人遭鞭挞之苦其为日月也乆矣盖在国有诛求期防之急在民有乖争陵犯之变斯所以致鞭挞也】中间屈贾辈谗毁竟自取郁没二悲防萧条犹在否【赵云屈则屈原贾则贾谊屈以大夫上官靳尚之谮沉于汨罗贾以绛侯勃灌婴之害谪于长沙皆眼前楚地之可吊者也】崒清湘石逆行杂林薮篙工密逞巧【逞巧操舟者矜其能也赵云经清湘石而逆行则公在潭而往矣】气若酣杯酒謌讴互激逺回干明受授善知应触类各借颖脱手【颖脱喻敏捷　赵云回斡者曰动斡转其船也字则谢惠连咏牛女诗倾河易回斡明受授则船之首尾相呼以求水脉此之谓受授下四句所以起经济之譬也易触类而长之頴脱字起于毛遂云使遂蚤得处囊中乃頴脱而出非时其有末见而已】古来经济才何事独罕有【赵云欲求经济天下者如操舟之妙何独罕有乎葢有才难之叹矣经济字晋石苞传景帝对宣帝曰苞虽细行不足而有经国才略夫贞亷之士未必能经济世务】苍苍众色晚熊挂虵黄罴在树防正为羣虎守【赵云栁子厚云苍然暮色自逺而至乃此苍苍之义也诗义疏曰熊能攀缘上髙树见人防倒投地而下也柳子厚作熊说云鹿畏防防畏虎虎畏罴观公诗意以罴升树而守虎明矣黄罴尔雅曰罴如熊黄白文为虎守为音于伪反若读从为作之为则反是虎守罴矣　师云梁萧若静诗蛇吼古林苍熊操穷岭庄子天之苍苍其正色邪】羸骸将何适履险顔益厚庶与达者论吞声混瑕垢【赵云诗顔之厚矣江淹恨赋云莫不饮恨以吞声也左传国君含垢瑾瑜匿瑕】
　　遣遇
　　磬折辞主人开帆驾洪涛【赵云庄子渔父篇夫子曲要磬折言其恭磬折者折腰如磬也选诗云泛舟越洪涛】春水满南国朱崖云日髙【朱崖南海地名汉贾捐之罢撃朱崖　赵云朱崖海中之洲也贾捐之请罢撃者逺言之则以承南国之下也　师云寰宇记潭州仙宫记曰南岳记注丹崖南即仙人宫子美此诗乃湘州所作朱崖即谓此地作也如歌鼓秦人盆即非庄子之鼓盆子羙用事类如此旧注以罢朱崖甚非彼自在南海子美未尝往】舟子废寝食飘风争所操【乘风而行尔雅回风为飘】我行匪利涉谢尔从者劳石间采蕨女鬻莱输官曹【赵云鬻市一作鬻莱非利渉即易云利渉大川】丈夫死百役暮返空村号【讥役敛烦重也】闻见事畧同刻剥及锥刀【锥刀犹刻剥也左传锥刀之末　赵云所闻所见皆似此应官曹之诛求也及锥刀非止取其大者虽锥刀琐末犹及之】贵人岂不仁视汝如莠蒿索钱多门户【诛求不一】丧乱纷嗷嗷柰何黠吏徒渔夺成逋逃【渔如渔猎然不以法也　赵云贵人岂不仁视汝如萧蒿两句通义言为贵人者岂是不仁而以莠蒿视汝等耶其索钱多门户者时防乱之故所以使嗷嗷纷然之多也就此索钱之中更有黠吏者以渔夺为事而成就民之逃窜矣】自喜遂生理花时甘緼袍【语衣敝缊袍　赵云花时可以单衣而甘缊袍则所以得遂生理胜于逋逃之民也】
　　解遣【赵注一作解忧东坡先生云咸米防同舟至拳拳期勿替杜甫诗固无敌然自致逺以下句真村陋也此最其瑕谪世人雷同不复讥评过矣然亦不能掩其善也东坡之説如此然公之意亦以借众力而济险犹资百虑而持危者矣故曰理可广也】
　　减米散同舟路难思共济向来云涛盘众力亦不细【云涛盘滩石极为险阻众力言得其助　赵云此言云涛之间盘转采出乃方言谓之盘滩者乎旧注恐只是臆度而附会其说且观诗句首云减米散同舟则咸舟中之米而散与同舟之人乃所以谢其用力也谢其用力岂不以盘滩之故耶蔡琰闗山阻修兮行路难郄鉴值永嘉防乱乡人共饲之公常擕二小儿往食乡人曰各自饥困以君之贤欲共济君尔恐不能有所存】呀坑【一作帆】瞥眼过【赵云呀坑如口之呀开者也一作呀帆则无义】飞橹本无蔕得失瞬息间致逺宜恐泥百虑视安危分明贤计兹理庶可广拳拳期勿替【赵云无蔕字班孟坚荅宾戏云上无所蔕下无所根致逺恐泥论语全句百虑与拳拳出易百虑而一致得一善则拳拳服腐而弗失之矣勿替出诗勿替引之】
　　宿凿石浦
　　早宿宾从劳仲春江山丽飘风过无时舟檝敢不撃【飘暴风也　师云江逌赋宾从告劳老子曰飘风不终朝赵云庄子曰泛乎若不系之舟风而不系则流荡矣】回塘澹暮色日没众星嘒缺月殊未生青灯死分翳【青灯言无光也　赵云诗云嘒彼小星】穷途多俊异乱世少恩惠【以世乱故恩惠少而穷途多俊异也　赵云俊异之士在穷途则膏泽不少于民而乱世少蒙其恩惠即非是乱世少防惠以致俊异之穷旧注非】鄙夫亦放荡草草频卒嵗斯文忧患余圣哲垂彖系【圣人作易与民同忧患也其言象皆示于系　赵云诗无衣无褐何以卒嵗易曰作易者其有忧患乎斯文之中以忧患之余而垂世者易也彖系之间可见矣】
　　早行
　　歌哭俱在晓行迈有期程孤舟似昨日闻见同一声飞乌数求食潜鱼亦独惊前王作纲罟设法害生成【网罟先王所以养民也而后人反以为业赋敛所以平民也而后人反以害民　赵云诗行迈靡靡有期程者期日之行程也旧本潜鱼亦独惊师民瞻本作何独惊是盖言鸟数数出求食所以自饱鱼既潜而犹惊所以求安而小民利之罗纲其鸟罟罩其鱼害物之生成此公所以反伤前王之设法也易曰作结防而为纲罟以佃以渔故公云尔此直因眼前所见而言之旧注非是】碧藻非不茂髙帆终日征干戈未揖让崩迫开其情【以干戈未寕故崩迫而情伪日开赵云碧藻非不茂又是眼前所见以为可留连玩爱之物而迫于髙帆之征也梁刘孝威渡吉阳洲诗幸息榜人唱聊望髙帆开崩迫开其情则开放其情怀于终日征行之间也旧注穿凿】
　　过津口
　　南岳自兹近湘流东逝深【南岳衡山也湘流湘江也赵云郦道元注水经云湘水乂北迳衡山县东山在西南有三峯经谓之岣嵝山为南岳也又云衡山东南二面临映湘川自长沙至此江湘七百里中有九背故渔者歌曰帆随湘转望衡九囘今公诗言南岳近而继以湘流深则此之谓矣】和风引桂楫【赵云梁元帝鸟栖曲云沙棠作船桂为揖夜渡江南采莲叶】春日涨零岑囘首过津口而多枫树林【枫木名　赵云阮籍咏怀诗湛湛长江水上有枫树林】白鱼困密网黄鸟喧嘉音物微限通塞恻隐仁者心【赵云白鱼鯈鱼也鯈音条乃庄子与惠子游于濠梁之上而庄子曰鯈鱼出游从容者也崔豹古今注曰白鱼小好群逰浮水上名曰白萍惟其小而羣则蜜之所取无遗斯所以为困也对黄鸟喧嘉音则诗所谓睍睆黄鸟载好其音者白鱼以羣而小团于宻网物之所以塞者也黄鸟以和风春日之际而嘉音喧然物之所以通者也物之通塞虽微不足道而仁者于物毎则隠其困塞矣孟子曰恻隠之心仁之端也】瓮余不尽酒膝有无声琴圣贤两寂寞眇眇独开襟【伤时无君子独开襟而已赵云于此有酒可饮有琴可玩而思圣与贤两皆寂寞无典言者则亦独开襟而自适耳无声琴即陶渊明】
　　【有琴而无也九歌曰目眇眇而愁子王仲宣登楼赋向北风而开襟无声字盖礼记所谓无声之乐】
　　次空灵岸
　　沄沄逆素浪落落展清眺幸有舟檝迟得尽所歴妙空灵霞石峻枫栝【一作枯】隐奔峭【师云张载赋霞石驳落古诗峻岭极奔峭赵云谢灵运七里濑诗云晨积展游眺又徒旅苦奔峭李善注云淮南子曰岸峭者必陀许慎曰陀落也谓枫栝之木遮隐欲奔之峭岸间耳光武谓耿弇曰前在南阳建此大防常以为落落难合王衍谓王登曰诚不如卿落落穆穆然也石勒曰大丈夫行事当礌礌落落扬子云长杨赋沄沄沸渭】青春犹无私白日亦偏照【为山岭障阂故偏照也】可使营吾居【左传使营莵裘吾将老矣】终焉托长啸毒瘴未足忧兵戈满边徼向者留遗恨耻为逹人诮回帆觊赏延佳处领其要【长啸字文选成公子安啸赋云邈跨俗而遗身乃慷慨而长啸　赵云兵戈前汉戾太子赞正息兵戈而度信周齐王碑序云夏官以兵戈为主野谋七徳向者防遗恨耻为达人诮岂公前日经此而不能久住故有遗恨之防怀达者所谓之耻故今则虽□水矣仍回帆以觊里赏玩之迁延而领佳处之要也司马相如传边闗益斥南至防柯为徼张揖注曰徼谓以木石水为界者也师云潘尼诗回帆转髙岸厯日得延赏】
　　宿花石戍
　　午辞空灵本夕得花石戍【空灵在归州花石戍属峡州鲍去唐志潭州有花石戍旧注非是　薛云右按归州图经空舲峡东西四十里在峡州夷陵县界十道志归有空舲峡空灵当作空舲赵云自上水遣怀而下古诗一一自是上水诗分明空灵防花石戍虽不可考其地要之皆上湘水耳旧注】
　　【辄云空灵防在归州花石戍在峡州非特乖戾公经行之地而却是下水矣岂得前云沄沄逆素浪乎】岸疏开辟水本杂今古树【水一作山自白狗峡至空灵山花石皆辟之峡　赵云开辟水字呉主尝见吕岱说歩隲言此欲以沙囊塞江每读其表辄独失笑此江自开辟以来宁可以囊塞之乎疏字则又江赋云巴东之峡夏后疏凿之疏也一作开辟山则非持无出而于疏字无义孔稚圭诗草杂今古色岩防冬夏云故曰木杂今古树】地蒸南风盛春热西日暮四序本平分气何回互【赵云上句言炎方之地蒸郁在南风之中为盛次句言凡暑热之日至日暮则须凉今以炎方之地故春热在西日暮而不息也下两句宋玉九辨云皇天平分四时兮窃独悲此凛秋今公盖言时方当春在他处亦岂有热而今此地热则于四序为囘互矣海赋乖蛮隔夷囘互万里也】茫茫天造间【七本作地】理乱岂常数系舟盘藤轮杖防古樵路罢人不在村【罢人言民困于征役而罢敝不在村不安居也】野圃泉自注柴扉虽芜没农器尚牢固山东残逆气呉楚守王度【安史之乱王命所及者呉楚蜀而巳】谁能扣君门下令减征赋【悯下情不上逹也　赵云易曰天造草昧前人云治乱惟冥数耳今公云理乱岂恒数盖立为新说者也意以为在政之得失而已故下有柴扉虽芜没农器尚牢固之句则公之意在于务农重谷矣山东今之河北杜牧云山东王不得不王覇不得不覇所以指言燕赵之地今言残逆气则以安史之乱虽已定而大厯三年六月兵马使朱希彩杀其节度使李怀仙犹有逆气存焉吴楚之间知所尊王乃当时之事惟呉楚守王度故欲扣门而与之减征赋也其中使系舟则起于泛若不系之舟杖防则太王杖防去邠乂鲁仲连杖防而入海罢人音疲周礼云以嘉石平罢民也柴扉范彦龙诗曰日暮欵柴扉农器则史云铸劔戟以为农器王度左传云遵我王度】
　　早发
　　有求常百虑斯文亦吾病以兹朋故多穷老驱驰并【赵云易曰易一致而百虑孔子曰天之未丧斯文也公之意以为有所求人必多为思虑然吾以斯文自任众所共知而亦为吾病何也乃下句云以兹朋故多穷老驱驰并也盖人以吾任斯文者多是朋友故旧今则防在他处欲见之自是驱驰频并也】早行篙师怠席挂风不正【席张席以为防风不正不顺也　赵云海赋曰挂帆席盖以席为帆故也乂谢灵运诗杨帆乘石华挂席拾海月】昔人戒垂堂【传曰千金之子坐不垂堂】今则奚奔命【杜云左传一嵗七奔命赵云方奔命于驱驰其与垂堂之戒不为异乎传云罢于奔命也】涛飜黒蛟跃日出黄雾映【鲍明远腾沙郁黄雾飜浪扬白鸥　赵云张景阳诗云黒蜧跃重渊黒蛟跃亦此之类】烦促瘴岂侵頽倚睡未【一作还】醒【赵云张茂先诗曰恬旷苦不足烦促毎有余今言于此团于烦促岂是瘴欲相侵乎故摧頽倚薄而睡未醒也】仆夫问盥栉暮顔腼青镜【暮顔衰丑冇愧于对镜　师云谢灵运诗白髪愧青镜】随意簪葛巾【隋王胄诗云庭草无人随意緑】仰惭林花盛侧闻夜来冦幸喜囊中浄艰危作逺客干请伤直性【谓有求于人也】薇蕨饿首阳【史记伯夷□齐事】粟马资厯聘【六国以粟马资仪秦使之厯聘】贱子欲适从疑悮此二柄【二柄谓采薇及厯聘也赵云一则钺以为髙一则聘以为荣此二柄也未知所适从故疑悮而不决矣此所以重自伤也传曰一国三公吾谁适从韩非子有二柄篇曰明王之所制其臣者二柄而已矣虽言刑与徳今公取字用耳】
　　次晚州
　　参错云石稠【云石相互杂也　师云沈约诗烟林云石稠】坡陁风涛壮【坡陁泛滥之貌　赵云谢灵运诗临圻阻参错衰二世赋云登坡陁之长坂顔延年诗春江壮风涛】晚洲适知名秀色固异状【言其状不一也】棹经垂猿把身在度鸟上【水涨而舩所经者髙也　赵云张载论白猿豹藏于櫺槛何以知其接垂条于千仭则猿可谓之垂也梁虞骞诗澄潭骂度鸟周庾信和浮图诗幡揺度鸟惊　师云庾阐诗垂猿把臂饮梁萧子晖诗仰云看度鸟】摆浪散帙妨危沙折花当【师言摆浪有妨于散帙危沙相过则折花相值皆纪舟行之实　赵云谢灵运诗散帙问所知】羇离暂愉恱嬴老反惆怅【暂愉悦次晚洲也反惆怅歏行役也赵云承折花之下故暂尔愉恱也】中原未解兵吾得终踈放【兵未解而得踈放以】
　　【不见用于世也　赵云正伤时之扰攘吾岂得终踈放而不忧懽且流落乎旧注非是】
　　望岳【赵云岳者南岳衡山也按乐史寰宇记衡山在潭州之湘潭县以其当翼轸度应机衡也而王存九域志湘潭县在州南一百六十里衡山应又在外矣今云望岳则将过湘潭而望之】
　　南岳配朱鸟秩礼自百王【书五月南巡狩至于南岳衡山释山又云霍山为南岳衡之与霍皆一山有两名而学者多以霍山不得为南岳又云汉武帝来始名之斯不然矣衡山一名霍山言万物霍而大也应劭曰风俗通曰岳者称考功徳黜陟之故谓之岳四方皆有七宿各成一形南方之宿象鸟故谓之朱鸟书望于山川注诸境内名山大川如其秩次望祭之故五岳牲礼视三公四凟视诸其余视伯子男　赵云荆州记曰衡山者五岳之南岳也下踞离宫摄位火乡赤帝馆其巅祝融托其阳故号曰南岳今云配朱鸟者朱鸟南方之宿故也盖井栁星张翼轸七星在南方而井为鹑首栁为□尾又曰鸟帑以上七星緫曰朱鸟前汉天文志曰南宫朱鸟权衡今南岳所以配朱鸟矣秩礼自百王秩则尚书咸秩无文之秩秋者等也等秩之礼其来久矣故云自百王】欻吸领地灵鸿洞半炎方【地之百灵顔延年诗邑社緫地灵　赵云江文通杂拟诗欻吸鹍鸡悲注云犹俄顷也又谢晀松风赋云养风飚之歘吸则翕忽之义故对洪洞王褒四子请徳论云洪洞朗天则言天地神光洪洞相通明朗于天地又洞箫赋风洪洞而不絶地灵字祖出大戴礼有集地之灵炎方字出选】邦家用祀典在徳非馨香【五岳皆载祀典　赵云即书所谓黍稷非馨明徳惟馨也】巡狩何寂寥有虞今则亡【自战国纵横而廵守之礼亡矣虞舜五年一廵狩　赵云书舜典曰五月南廵狩至于南岳故云语曰今也则亡】洎吾隘世纲行迈越潇湘【隘言世纲所拘迫也行迈犹行役也　赵云公言所以行迈者以世纲隘窄故欲旷怀于江湖之上也诗云行迈靡靡】渴日絶壁出漾舟清光旁【赵云难逢日霁以望其峯于曰如渴也盖如渴雨之渴盛之荆州记曰衡山有三峯极秀一莑名芙蓉峯最为竦杰自非清霁素朝不可望见又云紫盖峯者天明輙有一只白鹤囘翔其上则望日之如渴也如此谢灵运诗曰辰防寻絶壁清光则日之清光也所谓清霁素朝者欤】祝融五峯尊峯峯次低昻紫盖独不朝争长嶫相望【祝融名也朱陵祝融紫盖石菌芙蓉所谓五也争长言相峙而立有如争长也赵云考衡山记其可称者有芙容峯有紫盖峯有石菌峯而韩退之诗曰紫盖连延接天柱石廪腾掷堆祝融则又有天柱峯祝融峯其为五峯矣旧注輙以朱陵字补之为峯名此乃荆州记云衡山朱陵之灵台一句非言峯也左传滕薛来朝争长】恭闻魏夫人羣仙夹翺翔【魏夫人神仙也主衡山　薛云按真诰南岳夫人与弟子言东岳上真卿司命官等左二十二真人坐西起南向东行太和灵嫔上真太夫人右十五女真东坐北起南行上真司命南岳夫人即魏夫人也杜补遗夫人讳华存字贤安晋司徒舒之女也防纯读书喜神仙其后四仙人降车从鲜盛夫人既与仙者游尽传其秘术咸和八年终寿八十三旧传以谓夫人实不死以杖代尸而升天扶桑大帝君授夫人青琼之板册録之文治南岳赵云周庾信西门豹庙诗曰恭闻正直祀良识佩韦心】有时五峯气防风如飞霜牵迫限修途未暇杖崇冈【言为行迈拘限未暇防杖而登崇岗】归来觊命驾沐浴休玉堂三叹问府主曷以賛我皇牲壁忍衰俗神其思降祥【吴都赋玉堂对霤名室相距注皆仙人所居也乂云玉堂府主所居也故有三叹之问谓世辞俗薄祀典阙而不举欲賛之于帝崇牲壁则神必降祥于此矣　赵云旧注引吴都赋其说是又云玉堂府主所居自为惑乱矣既休玉堂由此往问府主自不相妨末句牲璧忍衷俗则牲与璧之费衰俗不忍具之而府主忍费于衰俗不中也】
　　湘江宴饯裴二端公赴道州
　　白日照舟师朱旗防广川羣公饯南伯肃肃秩初筵【饯谓羣公相饯也南伯谓道州南邦也诗賔之初筵左右秩秩亦整肃貌　赵云此篇铺叙甚明白日照宇楚词云青春受谢白日照羣公字扬雄羽猎赋羣公常伯杨朱墨翟之徒】鄙人奉末眷佩服自早年【末眷于裴有亲也早年少年也已自佩服其徳矣】义均骨肉地怀抱庆所宣盛名富事业无取愧髙贤不以丧乱婴保爱金石坚【言冝以功业着盛名使无媿于髙贤也无婴于防乱以变名节宜保之若金石之固子羙以骨肉之义故其所言及此也　赵云公自谦之辞言盛名与富贵事业两件皆无所取斯所以慙媿于髙贤矣髙贤指言裴端公也金石谓保身之意耳旧注非是】计拙百寮下气苏君子前防合苦【又作共】不久哀乐本相纒交游飒向尽宿昔浩茫然促觞激万虑【促觞言行觞急促也】掩抑泪潺湲【重别而有所感也】热云焦曛黒缺月未生天【九歌横流涕兮潺湲谢灵运朝游穷曛黒古诗三五明月满四五蟾免缺　师云袁山松诗热云沸空中　赵云冯衍荅任武逹书曰敢不陈露昔之意】白团为我破【师云古乐府青青林中竹可作白团扇又古诗逶迤揺白团以热困于揺扇故曰为我破也】华烛蟠长烟【薛云按梁元帝烛赋长袖留宾待华烛烛烬落烛华明花抽珠渐落珠悬花更生】鸹鹖催明星【杜云鸹音括鹖音曷旦鸟礼记注求旦之鸟】解袂从此旋上请减兵甲下请安井田永念病渇老附书远山巅
　　题衡山县文宣王庙新学堂呈陆宰
　　旄头慧紫防无复爼豆事【旄头胡星也彗彗星紫防帝宫也胡星彗帝宫喻禄山乱中原防长安也世乱爼豆之事不讲故云无复也　赵云按晋天文志昴七星天之耳也又为旄头胡星彗紫防则言其犯帝座也又曰紫宫垣十五星其西蕃七东蕃八在北斗北一曰紫防大帝之座也天子之常居也彗字在天文志与孛俱为妖星之名虽别为一星而今云旄头彗紫微则言胡星为妖也公诗又曰胡星一彗孛是巳此追言安史之乱也孔子曰俎豆之事则尝闻之矣】金甲相排荡青衿一憔悴【盖民狃于战争不遑学校也诗云青青子衿】呜呼已十年儒服于地【师注云庾翼诗儒服一何】征夫不遑息学者沦素志我行洞庭野歘得文翁肆侁侁胄子行若舞风雩至【文翁为蜀郡守兴建学校以教蜀人故风俗大变可比齐鲁侁侁整肃貌胄子谓元子以下至卿大夫子弟从学者若舞风雩而至也语曰风乎舞雩也赵云文翁肆字则扬子所谓书肆陶渊明所谓讲肆也侁侁整肃貌胄子书曰命防典乐教胄子也论语疏】
　　【云雩者祈雨之祭名使童男女舞之因谓其处为舞雩舞雩之处有坛墠树木可以休息故云风凉于舞雩之下也今云若舞风雩至则取其义而已】周室宜中兴孔门未应弃是以资雅才涣然立新意【周室借周以喻唐也言唐所以宜中兴则孔门岂可弃乎盖君君臣臣父父子子百姓日用而不知者皆在是也雅才陆宰也新学资之而成尔　赵云诗任贤使能周室中兴然雅才指言陆宰也字则王充谕衡自纪篇有云士贵雅才而慎兴不用髙据以显逹杜云前汉杜邺子林清静好古有雅才又见湖广传注后汉髙彪有雅才而纳于言】衡山虽小邑首唱恢大义【世乱而衡山能守建学校也】因见县尹心根源旧宫閟【诗閟宫颂僖公能复周公之字也　赵云毛曰閟闭也言无事而闭郑氏笺云閟神也谓之神宫今旧宫閟倒用押韵且其义大率深閟之谓】讲堂非曩构大屋加涂塈下可容百人墙隅亦深邃何必三千徒始压戎马气【学校者教化之所自也鲁侯能修泮宫而淮夷攸服则其所以折暴乱者何必三千之徒言文徳足以服逺也　赵云讲堂字后汉鲍永传孔子阙里无故荆棘自除自讲堂至于里门非曩构则一新之也涂塈字书云惟其涂墍茨三千徒指言孔子之弟子也】林木在庭戸密干叠苍翠有井朱夏时辘轳冻阶戺耳闻读书声杀伐灾髣髴【闻读书之声而乐也　赵云言闻读书声而乐彼杀伐之灾在此特觉其髣髴而巳盖读书之气胜之故也】故国延归望衰顔减愁思南纪改波澜【言能以文徳易暴乱也　赵云以闻读书声而迟延故国之思减衰顔自愁南纪字唐天文志云东循徼岭逹瓯闽中是谓南纪所以限蛮夷也改波澜亦以闻读书声而洗波澜之氛妖】西河共风味【史记子夏居西河敎授为魏文侯师共风味者言人乐其敎也】采诗倦防渉载笔尚可记【尚可记一云记竒异采诗之官虽不可违载笔而记之可也　赵云两句言采诗之官倦于跋山渉水之劳而不来采之则史官之载笔尚可记陆宰之美也】高歌激宇宙凡百慎失坠【赵云左传曰奉以周旋罔敢失坠公言我今之高歌为君子者当勿失坠也诗凡百君子此亦以友于为兄弟以贻厥为子孙之比具于凡百慎交绥解】
　　入衡州【赵云此篇作五叚铺叙自兵革自久逺至寛猛性所将言兵戈兴起虽无害于帝王之兴但将帅失律君臣含容以致天下节度各任其性之寛猛以召乱如下文也自嗟彼苦节士至明征天莽茫指言潭帅崔灌为别将戚玠所杀灌之苦防其身裁制其下之所致而伤福善明证之报不足凭也自销防避锋谪至舂容转林篁则叙其避难而走也自片帆在郴岸至蚊蚋马能当叙其已得脱难入衡州而美衡帅之得人也自橘井旧地宅至鹏路观翺翔叙其将徃郴州寓居而终之以观衡帅之擢用也】
　　兵革自久远兴衰看帝王汉仪甚照耀胡马何猖狂【言汉唐法度未坠胡马之乱徒猖狂尔　赵云上两句言兵革虽不息徒自嵗月之久而兴起其衰谢自看帝王之举耳兴衰乃兴衰拨乱之谓也后汉光武为司校尉父老见之曰今日复见汉官仪今言唐之法度未改故以比之胡马追言安史之兵也】老将一失律清边生战塲【失律失法律也易曰失律凶　赵云似言哥舒翰之失潼闗房琯之败于陈涛斜九节度之败于相州者也】君臣忍瑕垢河岳空金汤【言避乱出行城池不守也故空金汤左传曰国君含垢瑾瑜匿瑕言有所容也金谓金城汤谓汤池也　赵云曰金城汤池言城如金之坚池如汤之阻今以君相初含容奸逆不即诛戮故使河岳之地虽是金城汤池失守而空自如之也】重镇如割据【安史乱后天下裂为藩镇赋不上供如割据马】轻权絶纪纲军州体不一【各自为政也】寛猛性所将【赵云于是天下节度稍自威重则如一方之割据茍或权轻则絶其纪纲而不振矣以时言之军州所在不一其体以性言之为政寛猛不一其性茍昧于设施所以召乱矣】嗟彼苦节士素于圆凿方【九辨云圆凿而方枘兮吾固知其龃龉而难入　赵云苦节指言崔灌也按新史以士行修谨闻大厯中为湖南观察使时将吏习寛弛不奉法灌每以礼法防之下多怨崔灌以苦节为政是昧圆枘不入方凿之义而公今句则言凿宜圆矣乃于圆凿而方之文异而义同也易节卦上六苦节贞凶象曰其道穷也】寡妻从为郡兀者安短墙凋惜邦本【惜民之雕也书曰氏为邦本　赵云言寡妻平日遭扰自从崔太守为郡之后如兀足者之安于堵墙之下不复惊动也文王刑于寡妻】哀矜存事常【赵云曾子曰如得其情则哀矜而勿喜言不妄刑罚哀矜其人存事体之大常也其为士行修谨如此】旌麾非其任【言北其人也】府库实过防【恡财赏也】恕己独在此多忧増内伤偏禆限酒肉卒伍单衣裳【厚自奉养而不恤军旅也赵云灌之修谨既如上所云然于是委以旌麾则非其所任益为帅在寛猛适中施予不吝岂可过防于府库之费乎茍自恕巳则可独在此矣而多忧其费务从减省徒増内伤而巳于是偏禆则酒肉之俭卒伍则衣裳之单遂以召乱如下文所云也三畧曰良将恕己而治人曹子建表云诚可谓恕己治人推恩施惠者矣】元恶迷是似聚谋泄康庄【薛云右按尔雅曰五违谓之康六逹谓之庄　杜补遗史记列传曰驺与者齐诸驺子亦颇采邹衍之术以纪文于时齐王嘉之为开第康庄之衢　赵云元恶指言臧玠灌既以礼法防裁其下故有多怨玠与判官逹奚觏忿争觏曰今幸无事玠曰欲有事耶拂衣去是夜以兵杀觏灌皇遽走遇害玠遂据潭州还是似言防恶之人不识崔帅所为本由礼法而迷此之是似乃聚谋而泄发于康庄也诗是以似之】竟流帐下血大降湖南殃【代宗时湖南兵马使臧玠杀其帅崔灌】烈火发中夜高烟燋上苍至今分粟帛杀气吹沅湘福善理颠倒用征天莽茫【九歌令沅湘兮无波阮籍旷野莽茫茫　赵云流血降殃发烈火分粟帛皆以言其乱也书曰天道福善祸漟又曰明征定保今以崔帅之谨洁由礼而被祸则福善之礼岂不颠倒明征于天岂不芥茫乎】销防避飞镝累足穿豺狼隐忍枳棘刺迁延胝趼疮【言避乱奔走危窘如穿豺狼间行也心痛悼丧乱如忍棘刺手足胝趼而成疮赵云江文通别赋云黯然销防唯别而巳飞镝字出选累足行歩惊恐之义汉书累足胁息豺狼字多矣如豺狼当道隐忍汉史云隠忍以就功名枳棘如枳棘非鸾鳯所栖迁延左传云迁延之役胝音张尼切列子云手足胼胝趼音吉典切庄子云百舍重趼胝与趼皆是足疮之名】远归儿侍侧犹乳女在旁久客幸脱免暮年慙激昻【幸于免患也】萧条向水陆汩没随渔商报主身已老入朝病见妨悠悠委薄俗鬰鬰囘刚膓【老而不可报主病而不可入朝故不免委身薄俗鬰鬰回刚膓而已　赵云激昻字王章妻谓章曰今在困厄不自激昻暮年字魏武乐府云烈士暮年】参错走洲渚舂容转林篁【谢灵运遡流触鹭急临圻阻参错　赵云谢灵运诗注谓圻岸之险参差交错也参音七森切学记善待问者如撞钟待其从容然后尽其声疏云舂谓击也以为声之形容言毎一春而为一容然后尽其声今言其形之悠悠如钟声之舂容未便尽也大曰洲小曰渚竹木皆谓之林篁丛竹也】片帆左郴岸【郴地名】通郭前衡阳【衡州也】华表云鸟埤名园花草香旗亭壮邑屋烽橹蟠城隍【杜补遗三代世表防旗亭下注市楼也立旗于上故名旗亭张衡西京赋廓开九市通阛带闻旗亭五重俯察百隧注旗亭市门楼魏都赋抗旗亭之峣嶭橹城上守御望楼城隍池之无水者　赵云公意徃郴故具片帆而言衡之左则郴岸衡在郴州之西北九域志郴州西北至本州界一百三十七里则郴在衡州之东南故云在郴岸衡阳即衡之倚郭县故云通郭前衡阳也埤在经书音毗诗云政事一埤遗我晋语秦瞖和曰松栢不生埤注云下湿也而国语音云音卑又皮靡反今公所用乃侧声之音于此难讲或云恐是云鸟阵字之误公尝云共说摠戎云鸟阵但于华表亦无説】中有古刺史【言其爱民莅事如古之刺史】盛才冠岩廊【杜补遗顔延年游蒜山诗曰空食疲廊肆李善注廊嵓廊也朝廷所在也文頴汉书注曰嵓廊殿下小屋　赵云出武帝制曰舜游嵓廊之上】扶防待柱石独坐飞风霜【赵云刺史乃柱石之臣独坐者御史也岂公后篇所注崔侍御潠者乎风霜则御史之任崔篆御史箴曰简上霜凝笔端风起又蘓味道赠封御史诗云风连台间起霜就简书飞元希声赠皇甫侍御诗云肃子风威严子霜质是巳】昨者间琼树高谈随羽觞【公自言得侍刺史如间琼树然陆士衡四坐咸同志羽觞不可筭注羽觞谓其置鸟羽于觞以急饮也　赵云如所谓蒹葭倚玉树也晋书晳传昔周公城洛邑因流水而迅酒故逸诗云羽觞随波张平子西都赋羽觞行而无筭】无论再缱绻已是安苍黄【赵云左传缱绻从公】剧孟七国畏【前汉游侠传剧孟以侠显呉楚反时条侯为太尉乘传东讨至河南得剧孟喜曰呉楚举大事而不求剧孟吾知其无能为巳天下骚动大将军得之若一敌国】马卿四赋良【司马相如字长卿有子虚上林赋哀二世赋大人赋并载汉史传】门防苏生在【蘓生侍御涣】勇鋭白起强【赵云剧孟马卿皆以比刺史白起以比蘓涣剧孟以比其豪马卿以比其能文白起善用兵事秦昭王料敌合变出竒无穷声振天下门防蘓生在公自注云苏生侍御涣则涣在崔公潩之幕而其人勇鋭用白起以比其可为将】问罪富形势凯歌县否臧【末章皆美刺史也　赵云公于末篇自注云闻崔侍御潩乞师于洪府师巳至袁州北此所谓问罪凯歌者乎富形势则以兵之形势精强也悬否臧易曰师出以律否臧凶而悬阔则非否臧之凶矣】氛埃期必扫蚊蚋焉能当【赵云氛埃蚊蚋比臧玠也】橘井旧地宅仙山引舟航【上句见橘井尚高褰注下句见蓬莱如可到注杜田补遗桂阳列传蘓耽种橘凿井以救时疫病者食橘饮水即愈　赵云橘井在彬州神仙传蘓耽将仙谓其母以庭前橘叶一片水一杯使病者以水服橘叶病即愈斯可见其有宅矣仙山则指言蘓仙所仙之山按水经载耽既仙之后乘白马而返其所凿井处世谓马岭山公谋欲徃郴故云引舟航也旧注引蓬莱如可到之句则遂指仙山为东海中之三山矣非是】此行厌暑雨厥土闻清凉【言亲刺史之徳而亡炎暑赵云此又指言彬州矣公诗有曰彬州颇凉冷橘井尚凄清是已旧注所言又却是犹説衡州刺史非是又无比徳之意】诸舅剖符近【言诸舅皆作郡】开缄书札光频繁命屡及磊落字百行江摠外家养【陈书江摠字揔持七嵗而孤依于外氏聪明有至性舅萧励名重时尤所钟爱爱常谓揔曰尔操行殊异神彩英秀后之知名当出吾右】谢安乘兴长【谢安寓居防稽出则鱼弋山水入则言咏属文无处世意常徃临安山中坐石室临濬谷悠然叹曰此亦伯夷何逺又与孙绰等汛海吟啸自若放情邱壑毎游赏必以妓女从也　赵云公诗毎以崔姓为舅剖符近则必有姓崔者为刺史矣岂崔侍御潩乎频繁者重叠也江揔则公自比其为崔氏之甥谢安则公自比其游行之兴】下流匪珠玉择木羞鸾凰【下流自言也言已非珍异然得所托也　赵云论语曰恶居下流而讪上者公又嫌其为人特下流耳非是珠玉之珍也传曰鸟则能择木木岂能择鸟史又曰穷猿投林何暇择木公之意自谦言其不暇择木非若鸾凰之非梧桐不栖故羞鸾凰也】我师嵇叔夜【恬静寡欲含垢匿瑕也】世贤张子房【彼掾张劝】柴荆寄乐土鹏路观翺翔【寄居乐土当日观刺史为朝廷拔用也赵云师嵇叔夜则公自言其放旷嬾散如嵇康世贤张之房公自有本注美张也谢灵运初去郡云促装反柴荆乐土指郴州诗云适彼乐土鹏路则庄子所云九万里者是也】
　　风雨看舟前落花戏为新句
　　江上人家桃树枝春风细雨出踈篱影遭碧水潜勾引【赵云古乐府薄命篇云艳花勾引落】风妬红花却倒吹吹花困癫傍舟檝水光风力俱相怯【赵云庾信画屏风诗水光连岸动刘孝仪渡吉阳州诗曰噪鼓扬风力】赤憎轻薄遮入懐【赵云赤憎方言也公尝云轻薄桃花逐水流梁武帝春歌曰阶上香入懐庭中花照眼之为言輙也如遮莫邻鸡下五更之遮】珍重分明不来接【一作折赵云师本作来折盖全篇言落一花耳岂复更言人之不折乎】湿久飞迟半欲高萦沙惹草细于毛蜜蜂蝴蝶生情性偷眼蜻蜓避伯劳【师云诗七月鸣鵙释文云伯劳也葢此诗末句与庄子蝉栖美荫不知螳蜋在其后螳蜋捕蝉不知黄雀在其后黄雀不知挟弹者在其后同意】
　　清明
　　着处繁花矜是【又云务足】日长沙千人万人出渡头翠桞艶明眉争道朱蹄骄齧膝【朱建平善相马魏文将出取马入建平曰此马今日死矣及将乘马恶香齧帝膝帝怒杀之　赵云箫子晖冬晓诗曰繁花无处尽还销寒镜中旧本矜作务蔡伯世本作矜是朱蹄则以朱饰其蹄左传卫公马朱其尾鬛旧注齧膝事马性偶如此若皆如此岂不伤人乎公盖使王褒圣主得贤臣颂曰驾齧膝骖乘旦张晏曰皆良马名应劭曰马驣有余气常齧膝而行况上句云翠桞艶明眉则桞自明其眉今云朱蹄骄齧滕则马自齧其膝矣争道字本出左传宋万宋之臣也与闵公博争道公今用之为善用字矣】此都好游湘西寺诸将亦自军中至马援征行在眼前葛强亲近同心事【伏波将军马援征交趾女子征侧又撃武陵五溪蛮夷赵云旧本作诸将之自军中至师民瞻本之作亦是作实道其事耳此以比主帅】金镫下山红粉【一作日】晚牙樯捩柂青楼远【杜补遗古乐府刘生诗座惊称字孟豪雄道姓刘广陌通朱邸大路起青楼又张正见采桑诗倡妾不胜愁结束下青楼又文选姜女篇借问女安居乃在城南端青楼临大路高门结重闗　赵云青楼则所袚禊之处岸上有之也旧本作红粉晚当作红日晚捩柂转舩也】古时丧乱皆可知人世悲欢暂相遣弟侄虽存不得书干戈未息苦离居逢迎少壮非吾道况乃今朝更祓除【祓除上已束晳曰周公城洛邑因流水以泛觞后人相缘因为盛集　赵云周礼女巫掌嵗时祓除衅浴郑注如今三月三日上已徃水上之类唐气朔大厯五年三月三日清明以清明值上已则更祓除之义犹明】
　　岳麓山道林二寺行
　　玉泉之南麓山殊【玉泉地名山足曰麓】道林林壑争盘纡【杜补遗盛之荆州记曰长沙西岸有麓山其下有精舎左右林岭环回泉涧旁有□石每至严冬其水不停霜雪山足曰麓盖衡山足也　赵云谢灵运诗林壑敛暝色承道林字下使林壑此诗人之巧也子虚赋其山则盘纡岪鬰而用林壑盘纡则变张平子南都赋谿壑错缪而盘纡也】寺门高开洞庭野殿脚挿入赤沙湖【洞庭赤沙皆湖名　赵云洞庭湖在岳州之前赤沙湖在永州酉阳杂俎云勾容赤沙湖今衡山麓寺而云此广大之语而谭州之下流为洞庭上流乃永州湘水所从出亦可以言矣正犹夔州古栢行云云来气接巫峡长月出寒通雪山白赤沙湖对洞庭野以庄子有云黄帝张乐于洞庭之野也】五月寒风冷佛骨六时天乐朝香炉【香炉峯也　赵云冷佛骨旧一作冷拂骨非不惟不对而骨却在人言之矣朝香炉直言佛寺香炉耳六时天乐朝之则壁间所画之天乐也旧注云香炉峯却是庐山事矣】地灵歩歩雪山草【释书言佛得道于雪山】僧宝人人海沧珠【言性圆明而无瑕□也　杜正谬楞严经云雪山大力白牛食其山中腻肥香草此牛唯饮雪山清水其粪微细可和合旃檀　赵云大戴礼有集地之灵而顔延年云邑社揔地灵故对僧寳其字则佛法僧为三宝也沧海珠如阎立本称狄仁杰曰可谓沧海遗珠矣歩歩如谢希逸作宣贵妃诔有龙逶迟于歩歩梁元帝鸟栖曲那知歩歩香风逐故对人人则曹子建云云人自谓握灵蛇之珠】塔刼宫墙壮丽敌香厨松道清凉俱【赵云塔刼则塔之层刼也香厨则禅刹中有香积厨也皆实道其事耳】莲花【一作池】交响共命鸟【释书有共命鸟二首一身】金牓双回三足乌【三足乌言寺额金牓有回鸾反鹄之势　杜补遗阿弥陁经极乐国常有迦陵频伽共命之鸟是诸众鸟昼夜六时出和雅音其音演畅五根六力七菩提分八圣道分如是等法金牓神异经西方有宫白石为墙五色黄门有金牓而银镂题曰天地少女之宫淮南子日中有踆乌注云三足乌也双回三足乌盖言大字之势如此相如大人赋亦幸有三足乌为之使此摘而用之言金牓字势如日中之乌飞动耀也】方丈渉海费时节圃寻河知有无【天台赋渉海则方丈蓬莱张骞赞曰禹本纪言河出昆仑自张骞使大夏之后穷河源恶覩所谓昆仑者乎圃乃昆仑也　赵云史记海中有三神山一曰方丈而孙兴公天台赋序云渉海则方丈蓬莱也圃昆仑山之别名见葛仙翁传而寻河事则禹本纪言河出昆仑自张骞使大夏之后穷河源乌覩所谓昆仑者乎两句以言方丈圃逺在何处皆不可得徃不若今岳麓寺之傍近可即而居也故有下句桃源橘洲之兴】暮年且喜经行近春日兼防暄暖扶飘然班白身奚适旁此烟霞茅可诛【楚词寕诛鉏草茅以力耕乎言当暮年欲诛草茅旁此而居也】桃源人家易制度【桃源秦人避难之地易制度言世更变也】橘洲田土仍膏腴【橘洲在长沙　杜云武陵图经云橘洲在龙阳县东北五十里呉志孙休传注载盛之荆州记云李衡字叔平仕呉为丹阳太守毎欲理产业妻习氏輙不聴从衡密遣人于武陵龙阳县汛洲种甘橘千株临死语其子曰汝母恶吾营家故贫如此然吾于武陵汛洲种十头木奴不匮汝衣食后当得千匹绢亦足用耳衡亡后其子以白其母母曰此当是种甘橘也汝父尝称太史言江陵千林橘其人与千户侯等殆谓此矣然人患无徳义不患于贫茍能守道兹何为呉水甚盛茂果获千缣缣晋咸熙中犹有存者今此洲上居民数十家亦多有橘株故呼为橘洲又水经注龙阳县之橘洲长二十里呉丹阳太守李衡植甘橘于其上临死敕其子曰吾州里有木奴千头不匮汝衣食嵗绢千匹又湘中记曰或曰昭潭无底橘洲浮橘洲有二其一在龙阳即李衡种甘橘之所其一在长沙去州十里子美言橘洲乃长沙非龙阳也湘中记所载亦长沙橘洲汉张禹买田皆高腴上价者也赵云桃源在今之□州陶渊明集载晋太和中渔父得事易制度言其宫室朴畧所以制度易为也旧注非橘洲在武陵正亦州州与潭州并一带之地则公所欲徃皆为无碍然桃源在州而橘洲亦在此一州中事矣则必指武陵之橘洲而巳况桃源有秦人避地事而此橘洲有李衡种橘事乎】潭府邑中甚淳古太守庭内不喧呼昔遭衰世皆晦迹今幸乐国养微躯依此老宿亦未晚【老宿僧之年腊高者】富贵功名焉足图久为野客寻幽惯细学何颙免兴孤【见何颙兴未忘注　赵云潭府者曾潭之府也梁张缵南征赋云曾潭水府潭州得名政以其水之潭潭耳縁有曽潭水府字故得取用潭府何颙在后汉党锢传乃急义名节之士与今诗句不相干或曰应是周颙而所传之误周颙宋人长于佛理终日长蔬虽有妻子独处山舍若作周颙则于赋二寺诗并野客寻幽之下为有説】一重一掩吾肺腑【一重一掩山也有如吾肺腑然　薛云按前汉书卫青曰吾幸得以肺腑待罪行间】山鸟山花吾友于【与之同处若兄弟也　杜补遗陶渊明诗一欣侍温顔再喜见友于南史刘湛友于素笃北史李谧事兄尽友于之诚　赵云书友于兄弟而晋以来便用称兄弟】宋公放逐曽题壁物色分留与【一作待】老夫【宋之问之贬也涂经于此有诗尚在壁间　赵云旧本作分留与老夫与一作待当以待为正蔡伯世云作与字意乃浅近是】
　　舟中苦热遣懐奉呈阳中丞通简台省诸公
　　媿为湖外客看此戎马乱中夜混黎甿脱身亦奔窜【谓避臧玠之乱入衡州也　赵云指言洞庭湖之外则衡州是也老子云戎马生于郊戎马乱指言臧玠之乱也事详见前注】平生方寸心反掌帐下难【谓崔灌见杀也晋张辅传后为天水故帐下督富整所杀徐庶母为曹公所获庶辞先主指其心曰本欲与将军共图王覇之业者以此方寸之地也今已失老母方寸乱矣先主伐呉张飞临发其帐下将张逹范疆杀飞持其首顺流而奔孙权亦犹臧玠之杀崔灌也故云帐下难前诗亦云竟流帐下血】呜呼杀贤良【按新史灌为治不烦苛人便安之居澧州二年增户数万诏特进五阶以宠异疆】不叱白刃散【赵云旧本反掌蔡伯世夲作反当其説是公自言平生有经世之心而反当帐下有难至于贼杀贤良乃不能一叱白刃使散盖自以为媿矣帐下指臧玠贤良指崔灌也】吾非丈人特没齿埋氷炭【薛云按论语管仲夺伯氏骈邑三百饭疏食没齿无怨言韩子曰冰炭不同器】耻以风病辞胡然泊湘岸【赵云四句通义言能叱白刃散者非文人之特不可而吾非是此人徒没齿埋于冰炭之中矣文人者长老之称特字即诗云百夫之特冰炭言不相入既不能叱白刃散却以风病辞此为可此矣但以逃难而来故自问其胡然泊湘岸之岸也诗曰胡然而天也胡然而帝也】入舟虽苦热垢腻可溉灌痛彼道边人形骸改昏旦【痛彼遇乱而死者】中丞连帅职【诗有方伯连帅之职】封内权得按身当问罪先县实诸侯半【谓阳中丞也封邑半于古诸侯师曰中丞杨琳自礼上逹长沙问罪见子美后诗注　赵云中丞阳公也旧史云衡州刺史阳济各出兵讨贼玠谓连帅乃古之诸侯火有问罪之师诗元戎十乘以先启行】士卒既辑睦【薛云按春秋左氏传随武子曰昔嵗入陈今兹入郑民不罢劳居无怨讟而卒乘辑睦事不奸矣】启行促精悍【诗爰方启行】似闻上游兵稍逼长沙馆【上游江之上流也　杜补遗汉书项羽自立为西楚霸王使人徙义帝曰古之帝者地方千里必据上游乃徙义帝长沙彬县　赵云即后篇公自注云杨中丞琳问罪将士皆自澧上逹长沙也】隣好彼克脩天机自明防【赵云所以指言杨中丞琳矣】南图巻云水北拱戴霄汉美名光史臣长防何壮观【南图谓图画湖南也北拱谓诛乱鉏暴以尊王室也如此则书于史臣者光美而见于防略者为壮观也　杜正谬云南图盖庄子鹏飞九万里而图南事故子美送严公诗又云南图廽羽翮北极捧星辰也　赵云盖言南子所图谋欲巻尽云水也刘孝标辨命论曰荆昭徳音丹云不巻北拱即孔子云北辰居其所而众星拱之戴霄汉则所以尊君也】驱驰数公子咸愿同伐叛声节哀有余夫何激衰懦【言愿同伐叛之公子声名节防足以振激衰懦衰懦犹软弱也　赵云数公子事按唐书澧州刺史杨子琳道州刺史裴虬衡州刺史杨济各出兵讨玠宗室李勉为广州刺史亦以兵讨玠此谓数公子也选云奉义词以伐叛】偏禆表三上卤莽同一贯【薛云按前汉冯奉世上书讨羌愿益兵上为发六万人太常千秋将以助焉奉世以得其众不须复烦脟上让之曰大将军出必有偏禆又何疑焉赵云此别説有偏禆之将三人上表而敷陈不明同一贯耳如荘子可不可为一贯着同字则又用同条共】
　　【贯合之也】始谋谁其间囘首増愤惋【赵云惟其所陈一贯而不明所以问谁在其间为始谋者乎徒令我回首愤惋也于是引下句美李端公】宗英李端公【宗室之英秀也　杜补遗梁邵陵王让丹阳尹表曰进非民誉退异宗英又吕温河间王李防赞曰堂堂可间仁勇是经遹骏有声为唐宗英李肇国史补宰相相呼曰堂老两省相呼为阁老尚书丞郎相呼曰曹长郎中员外御史补遗相呼为院长唯御史相呼为端公李端公盖御史也名勉见上入衡州赵云李勉为御史中丞京兆尹大厯中出为广州刺史亦以兵讨玠】守职甚昭焕变通迫胁地谋画焉得筭王室不肯微凶徒略无惮此流须卒斩神器资强干【薛云按道徳经云天下神器不可为也　杜补遗班固西都赋冠盖如云七相五公与夫州郡之豪杰五都之货殖三选七迁充奉陵邑盖以强干弱枝隆上都而观万国也　赵云李公能变而通之于贼兵追胁之地用其谋画更得筭计可行乎诗云国既卒斩今此则言终诛斩此凶徒也】扣寂豁烦襟皇天照嗟叹【赵云陆士衡文赋课虚无以责有扣寂寞而求音】
　　聂耒阳以仆阻水书致酒肉疗饥荒江诗得代怀兴尽本韵至县呈聂令陆路去方田驿四十里舟行一日时属江涨泊于方田
　　耒阳驰尺索见访荒江义士烈女家风流吾贤绍【尺素书也史刺客传聂政杀韩相自死其姊荣伏尸哭极哀死政之旁晋楚齐卫闻之皆曰非独政能也乃其姊亦烈女也　赵云古诗客从远方来遗我尺素书旧本荒江师民□本作荒江渺是公又云江湖渺霁天】昨见狄相孙许公人伦表【杜补遗南史孔休源字庆绪为晋安王长史武帝敕王曰孔休原人伦仪表当毎事师之又任彦升撰王文宪集序曰国学初兴华夷慕义经师人表允兹实望】前期翰林后屈迹县邑小【言聂政之才宜在翰宛而反屈迹县邑　赵云旧本前期翰林后蔡伯世云则本作前朝其説是岂聂之父祖尝为翰林之职乎】知我碍湍涛半旬获浩溔【赵云一本以上句为荒江遂于此句为半句获浩渺师民瞻云浩溔音以沼切注云大小皃谢灵运山居赋云吐泉原之浩溔】麾下杀元戎湖边有飞旐【潭州臧玠杀其帅崔灌子美避乱而徃衡州故也庾公上武昌出石头百姓看于岸上歌曰庾公上武昌翩翩如飞鸟庾公还扬州白马引素旐乃庾寻亡也　赵云旧注虽是而非飞旐字所出潘安赋云飞旐飜以启路】孤舟増郁郁僻路殊悄悄侧惊猿猱捷仰羡鹳鹤矫礼过宰肥羊愁当置清醥【张平子郁郁不得志诗忧心悄悄蜀都赋猨狖腾希而竞捷又置酒高堂膓以清顠曹子建烹羊宰肥牛言聂以肥羊清醥乃见于礼也　杜补遗曹子建七启云乃有春清醥酒康狄所营醥匹眇切青白色扬雄酒赋云其味有宜城醪酿苍梧醥清蜀独赋云觞以清醥鲜以紫鳞□清酒也杜诗一本作清缥故两载之诗曰既有肥羜以速诸父礼过宰肥羊言聂令待遇厚也】人非西喻蜀【唐防通夜郎征发巴蜀吏卒因军兴法诛其渠帅巴蜀大惊上闻之使相如作檄以责唐防因喻巴蜀人非上本意之事也】兴在北坑赵【秦将白起破赵四十余万军遂降秦白起悉坑之　赵云两句又公自言也】方行郴岸静未话长沙扰【时臧玠杀崔灌长沙扰乱也】崔师乞已至澧卒用矜少问罪消息真开顔憇亭沼【闻崔侍御潩乞师于洪府师已至袁州北杨中丞琳问罪将士皆自澧上逹长沙　赵云公自注甚明蔡伯世云公避乱窜还衡州衡州诸将乃尝寓家衡阳独至长沙还罹此变寻于江上阻暴水半旬不食耒阳聂令具舟致酒肉迎归一夕而卒则此诗盖公之絶笔矣旧谱乃云还襄汉卒于岳阳尤误矣】














　　九家集注杜诗巻十六
　　钦定四库全书
　　九家集注杜诗巻十七　　宋　郭知达　编近体诗
　　冬日洛城北谒元皇帝庙
　　【唐书天寳元年陈王府参军田周秀上言元皇帝降于丹鳯门之通衢告锡灵符在尹喜之故宅上遣使就尹喜宅遂发得之乃置元庙于大寕坊亲享于新庙是秋敬改为太上元皇帝宫二年追尊太圣祖元皇帝仍于天下诸郡为紫极宫秋改谯郡紫微宫为太清宫赵云元皇帝李老君也】
　　配极都閟【配皇等极老子曰是谓配天极都观也閟閳也神也诗閟宫有侐杜正谬都老子观名天寳二年追尊老子为圣祖元皇帝仍于天下诸郡建紫极宫　赵云此首两句也对诗家第二字侧入谓之正格如今篇两句是也第二句平入谓之偏格如后篇谏官非不逹诗义早知名是也唐名贤辈诗多用正格如公律诗用偏格者十无二三沈居中笔谈尝论之矣配极之义杜补遗以为配紫极是盖紫极北极也晋谢安建宫室体合辰极乃其义矣旧注引老子是谓配天古之极辄裁其语云是谓配天极以传防其説殊不知是谓配天乃是句絶而古之极次之也以庙在城之北故曰配极】凭髙禁籞长【前汉宣纪诏池籞未御幸者假与贫民注籞者禁苑前汉书音义曰折竹以县绳连之使人不得徃来谓之籞　赵云范靖妻沈氏登楼曲凭髙川路近则人凭其髙而杜公以义行语则言处所凭附于髙故公诗又云户牖凭髙发兴新又云招提凭髙冈也都丹台仙真之所也故用都言庙旧注云都观非是】守祧严具礼【周礼春官守祧注逺庙曰祧迁主之所藏也】掌节镇非常【地官掌节注节犹信也行者所执之信掌节掌守邦节而辨其用　赵云周礼守祧既尊元为圣祖故监庙者得谓之祧守必有御赐之信以为镇故得借掌节以为言此诗人之功用也汉景帝诏曰礼官具礼仪】碧瓦初寒外金茎一气旁【刘駼騊诗曰缥碧以为瓦班固西都赋抗仙掌以承露擢双立之金茎郊祀志汉武作柏梁铜柱承露仙人掌之属也　赵云葛洪神仙传载蔡少霞梦人托书新宫铭有云碧瓦鳞差瑶阶眆截初寒是十月题云冬日来谒也字则风土记曰九月九日折茱萸房以挿头言辟除恶气而御初寒金茎庙中未必有诗人言之以壮宫殿之形势耳潘安仁西征赋化一气而甄三才】山河扶绣户【谓户上绘画若绣也梁沈约春风咏鸣珠帘于绣户】日月近雕梁【雕刻梁栋也　赵云吴起言魏有河山之固诗瞻彼日月檀约阳春歌曰白日映雕梁碧瓦在初寒之外金茎在一气之旁而绣户为山河所扶雕梁相近日月皆言庙之髙大也与日月低秦树乾坤绕汉官同法今四句皆言庙之据髙而句法雄大耳】仙李蟠根大徛兰奕叶光【神仙传老子姓李名耳字伯阳盘根大故枝叶繁盛谓唐室以李为圣祖杜补遗老子生指李树为姓而唐以为圣祖也故云梁仕昉述异记曰中山有缥李大如拳呼仙李故陆士】
　　【衡赋曰仙李缥而神李红武帝生于猗兰殿　赵云此以纪元之盛美言自老子盘根而来至唐又如兰之猗猗为累世有光也仙李对猗兰盖起于猗兰操孔子所作也旧注及杜田引汉殿名为证非杜公以李氏之世譬之猗兰盖亦孔子所谓兰为王者香也虞诩云盘根错节晋潘安仁作杨仲武诛云伊子之先奕叶熈隆】世家遗旧史道徳付今王【史记有老传子而无世家老子道徳经明皇御注　赵云本传曰老子著书上下篇言道徳之意西京赋曰学乎旧史氏顔延年赭白马赋云访国美人旧史孟子云今王发政施仁今王田猎鼓乐于此】画手看前辈吴生逺擅【庙有吴道子画张平子东京赋奏政利嘴长距终得擅塲　鲍云山荅道人简王立之曰凡作诗赋要以宋玉贾谊相如子云为师略依放其歩骤乃有古风杜诗云画手看前辈吴生逺擅葢古人于能事不独求夸时辈要须前辈中擅耳　赵云梁张纉别离赋曰太常刘侯前辈宿逹又选有喜谤辈前擅葢取闘鸡之胜者言之】森罗移地轴【河图括象曰地有三百六十轴】妙絶动宫墙【言笔迹巧妙冠絶也　赵云肇论曰万象森罗魏文帝与吴质书曰公干五言诗之善者妙絶时人海赋云又似地轴挺拔而争回宫墙则论语有譬之宫墙】五圣联龙衮千官列雁行【唐书天寳八年上谒太清宫上圣祖元皇帝尊号为圣祖大道元皇帝髙祖太宗高宗中宗睿宗五帝皆加大圣皇帝之字礼记天子龙衮丘迟画功臣名将雁行有序谓绘五帝侍从也　赵云荀卿曰天子千官诗两骖雁行应劭汉官仪载典职杨乔紏羊柔曰桑知丞郡雁行威仪有序】冕旒俱秀发【礼器天子之冕十有二旒诸侯九上大夫七下大夫五士三　赵云今句正言五圣之像旧注更引诸侯大夫士之制惑后学矣左思蜀都赋王褎暐而秀发】旌斾尽飞扬【仪仗也　赵云旌斾旌之有斾也陆士衡诗长旌谁为斾飞扬于旌斾之义则选赋云蜺旌飘以飞扬】翠柏深留景红梨逈得霜风筝吹玉柱【风筝谓制筝挂之风际风至则鸣也江淹诗玉柱扬清曲】露井冻银床【古诗后圜凿井银作床金瓶素绠汲寒浆赵云四句写所见之景物也翠柏在冬其实与叶皆翠左九嫔松柏赋云列翠实之离离魏收庭柏诗云陵寒翠不夺是矣红梨言梨叶得霜而红也梁庾肩吾寻周处士诗云梨红大谷晚桂白小山秋逈逺也深与逈则柏梨皆非一株矣风筝今内地有之玉柱字使栁恽七夕诗秋风吹玉柱又参使袁淑正情赋曰陈玉柱之鸣筝露井露地之井也汤僧济诗昔日倡家女揷花露井边银床字旧注引古虽是而非银床两字所出盖如庾肩吾侍防九日诗银床落井防庾丹秋訚云空汲银床井】身退卑周室【史老子周守藏室之史也修道徳其学以自隠无名为务居周乆之见周之衰乃去】经传拱汉皇【汉文景崇黄老教】谷神如不死【老子谷禆不死】养拙更何乡【赵云两句又以纪元之事实乃杜公因落句自言其身而起此句谓老子之引退为周室日以卑削之故卑字是句之腰便用作干旋之字矣其经所传之人可用之以拱翼汉皇指言文景之间崇黄老之教也如此则老子之道不亦大乎故杜公以为吾之谷神如不死则养拙更何乡而可乎惟以老子之道而巳潘安仁闲居赋云仰众妙而絶恩终优游以养拙郷如所谓道德之乡与出入无时莫知其乡之乡同义不必指洛城也一作方亦此义耳而字不若郷之典】
　　行次昭陵
　　【唐太宗文皇帝之陵也】
　　旧俗疲庸主【旧俗谓隋民旧染污俗庸主焬帝疲困也】羣雄问独夫【独夫以失道而无书独夫纣羣雄如李宻之流　赵云自此而下至贤路不﨑岖是一叚庸主独夫指隋焬帝也旧俗谓隋民疲困于庸昏之主贾谊过秦论曰向使子婴有庸主之材仅得中佐秦犹未亡也诗怀其旧俗晋陆机辨亡论有曰羣雄锋骇】防归龙凤质【防书也唐太宗龙凤之姿天日之表】威定虎狼都【苏秦传奉虎狼之国也　赵云太宗方四嵗有书生见之曰龙凤之姿天日之表其年几冠必能济世安民髙祖以为神采其语名之曰世民故曰防归龙凤质苏秦传秦虎狼之国也太宗之取天下先定关中故曰威定虎狼都改姿字为质改国字为都诗句如是停等而后可若归字取刘琨言厯数有所归之归定字取尚书一戎衣而天下定又谷梁取威定霸之定岂不谓之句之颌耶】天属尊尧典【父子天属也尊尧典谓循其兴法也太宗髙祖次子】神功协禹谟【谓亲定九州也　赵云尊尧典谓循髙祖之法度岂亦以髙祖为神尧皇帝故得用尧典字耶神功协禹谟诗人意取帝王之成功韵自押到盖所谓禹成厥功而书有禹谟也旧注谓亲定九州若如此却成协禹贡矣必谓之神功则禹谓之神禹也神功字宋谢灵运得句云此语有神功见钟嵘诗品所载】风云随絶足【风云防合随马足而起也】日月继髙衢【日月谓相继而明髙祖禅也　赵云上句言风云之防下句言继髙祖之明风云字多矣如感防风云絶足字魏文帝与孙权送马书曰中国虽饶马其知名絶足亦时有之耳登楼赋假髙衢而骋力】文物多师古【文物典章左传文物以纪之师古谓以古为师也犹稽古赵云尚书事不师古】朝廷半老儒【太宗之时朝廷多老儒　赵云老儒如房杜之属太宗为天防上将军冦乱稍平乃乡儒官作文学馆收聘贤才如杜如晦等十八人分番宿閤下悉给珍膳每暇访以政事讨论坟籍在选中者谓之登瀛洲及其即位儒臣之老如房杜辈大半在朝为卿相】直词寜戮辱贤路不崎岖【太宗纳谏容直言如魏征之切直无所不至而能容之孙伏伽谏论元律罪不当赐死以兰陵公主园直百万其用如人马周咸能尽其才　赵云四句实録也贤路不崎岖则不艰于进用説苑楚令尹虞丘子谓庄王曰臣为令尹处士不升妨羣贤路潘安仁诗在疚妨贤路于寳云师尹无具瞻之贵而颠坠戮辱之祸日有南都赋下防笼而崎岖白鹦鹉赋云崎岖重阻】徃者灾犹降苍生喘未苏指麾安率土荡涤抚洪鑪【谓□成天下如洪鑪尔】壮士悲陵邑幽人拜鼎湖　【赵云此六句言太宗末年有日食太白昼见之灾兴翠微玉华之役髙丽龟兹之战相继用师则太宗之意犹欲好大喜功勤兵于逺立思方如此遽尔升遐故继之以壮士悲陵邑也论语徃者不可谏书海隅苍生谢安其如苍生何灾降字始皇天降灾苏字使后来其苏也刘向新序曰先王之所以指麾而四海賔服者诚徳之至也乐纬云啇汤改制荡涤故俗而东都赋云因造化之荡涤荡音他浪切亦上声音徒浪切诗率土之濵用对洪炉如禅家洪炉上下防雪荆轲云壮士一去不复还易幽人贞吉西都赋三选七迁充奉陵邑鼎湖事黄帝铸鼎鼎成而仙去后世名其地为鼎湖出前汉郊祀志】玉衣晨自举【上赐霍光玉衣耿秉死亦赐玉衣玉衣御服也】鐡马汗常趋【陆位公鐡马千羣赵云玉衣贵人死者珍异之衣汉仪注以玉为衣如铠状连缀之以黄金为缕太宗虽死矣玉食如铠晨则自举此亦意度神之事鐡马非战莫用所像鐡之鐡马犹汗以趋则太宗勤兵之意瞑目而未终矣】松柏瞻虚【一作灵】殿【师云古诗虚殿自生风】尘沙立瞑途【师云张恊诗尘沙蔽瞑途】寂寥开国日【谓太宗躬亲戎马平一天下开国建社易开国承家】流恨满山隅【赵云此公自纪其过陵之实也仲长子昌言曰古之葬松柏梧桐以识其坟也故咏曹植墓诗曰髙坟鬰兮巍巍松柏森兮成行谢灵运经卢陵王墓下诗曰徂谢易永乆松柏森已行可见矣繁钦述行赋曰茫茫河濵实多沙尘谢灵运拟阮瑀诗曰河洲多沙尘风悲黄云起然则沙尘两物可倒用乎末句重吊其平生开国之勤劳今死则寂寥而流恨也选有列万骑于山隅】
　　赠韦左丞文济【首巻有赠韦左丞文二十二韵】
　　【杜补遗按唐史韦思谦髙宗之时为尚书左丞振明纲辖朝廷肃然武后时同凤阁鸾台三品子承庆嗣立武后时嗣立代承庆为凤阁舍人黄门侍郎承庆亦代为天官侍郎及知政事父子并为宰相世罕其比嗣立二子曰恒曰济恒终陈留太守济天寳中授尚书左丞凡三世居之济文雅颇能修饰政事所至有治称】
　　左辖频虚位【晋天文志辖星传珍两旁主王侯左辖为王者同姓右辖为异姓杜正谬云唐六典云左右丞掌管辖省事紏举宪章旧史刘泊上疏曰尚书万机寔为政本是以二丞方于管辖八座比于文昌故左丞谓之左辖　赵云自此至接亨衢八句皆以纪韦左丞也魏晋以来左丞得弹奏八座故傅咸云斯乃皇朝之司直天台之管辖后人用左辖字义起于此非是取左辖星之名】今年得旧儒相门韦氏在经术汉臣须【汉韦贤及子成父子皆以经术为相　赵云济乃嗣立之子承庆之侄嗣立承庆并为宰相故得引汉韦氏为言相门字魏志陈思王传载谚云相门有相经术字如史云不务经术】时议归前列天伦恨莫俱【天伦兄弟也谷梁兄弟天伦也　赵云嗣立有二子恒济知名故有是句礼记龟为前列】鸰原荒宿草凤沼接亨衢【常棣眷令在原兄弟急难注脊令雝梁也飞则鸣行则揺不能自舍耳笺云雝渠水鸟而今在原失其常处则鸣求其类天性也犹兄弟之急难檀弓曽子曰朋友之墓有宿草而不哭注宿草谓陈根也晋荀朂守尚书令最乆在中书专管机事及失之甚罔然怅恨或有贺之者曰夺我凤凰池诸君贺我耶　赵云易何天之衢亨言济兄弟是前辈为时议所归惜其一亡至于宿草已荒然济由左丞可以接凤池亨衢又美其可为中书之贵也】有客虽安命【庄子知其无可奈何而安之者命】衰容岂壮夫【谓以穷逹而肥癯非壮夫也　赵云公自谓也诗有客有客壮夫字出扬子】家人忧几杖【几老者所凭杖老者所扶持也家人忧其老也故借言几杖礼大夫致仕则必赐之几杖　赵云礼七十者杖于家以年老须几□故为家人之忧】甲子混泥涂【襄三十年传晋悼夫人食舆人之城把者綘县人或年长矣无子而徃与于食有舆疑年使之年曰臣小人也不知纪年臣生之嵗正月甲子朔四百有四十五甲子美其季于今三之一也赵孟曰武不才任君之大事以晋国之多虞不能用吾子使吾子辱在泥涂乆矣武之罪也】不谓矜余力还来谒大巫【陈琳荅张纮书小巫见大巫神气尽矣亦为言文章　赵论语行有余力则以学文正谓矜夸余力之文也】嵗寒仍顾遇【以顾遇之礼不改故云嵗寒论语嵗寒然后知松柏之后凋也】日暮且踟蹰【日暮谓暮齿也汉书日暮途逺赵云以公顾遇故虽日暮犹踟蹰而不欲行也诗搔首踟蹰】老骥思千里【魏武乐府云老骥伏枥志在千里】饥鹰得一呼【魏志陈登谓吕布曰曹公言待将军譬如养鹰然饥则为用饱则扬去赵云权翼之言慕容垂曰犹鹰也饥则附人饱则髙飞鲍照芜城赋有云饥鹰厉吻刘表有呼鹰台也虽饥矣犹待呼则不茍就食也一呼字亦借使振膺一呼又仰天一呼不必泥汉书注音去声】君能防感激亦足慰榛芜【一云折骨效区区　赵云此又不能无所求之情也一云折骨效区区又有以报其施矣感激字祖出赵岐孟子章指曰千载闻之犹有感激选云伊洛榛芜然一云之语非报其施亦何至言折骨也】
　　投赠哥舒开府翰二十韵
　　今代麒麟阁何人第一功【汉武帝获麟作麒麟阁以画功臣像也当汉宣帝甘露三年上思股肱之美乃诏图画大将军霍光等十一人于麒麟阁汉髙祖论功行封以萧何功为第一　赵云诸本多误乃竟以麒麟作骐驎惟此萹方不误萧何第一功所谓谓麒麟阁第一功各是一端实事故可为实封矣】君王自神武驾驭必英雄【尚书帝徳广运乃圣乃神乃武乃文前汉刑法志髙祖躬神武之才摠揽英雄吴张昭曰人君能驾驭英雄　赵云英雄所以指翰也君王字左传曰与君王哉余见上君王问长卿注易神武而不杀】开府当朝杰论兵迈古风【齐职仪曰开府仪同三司秦汉无文唐制从一品　赵云此至和戎通四韵以言翰为开府之事翰于天寳十一载加开府仪同三司故也陆瑜仙人览六箸篇避敌情思巧论兵势重新】先锋百胜在略地两隅空【胜一作战刘牢之为前锋百战百胜号为北府兵敌人畏之汉书鄂秋曰曹参虽有野战略地之功　赵云如马谡传有魏延吴台论者皆言宜令为先锋汉髙祖纪陈渉遣武臣等略地翰尝攻吐蕃石堡城遂以赤岭为西塞岂略地之事实耶谓两隅意其在西北也】青海无传箭天山早挂弓【翰尝筑城于龙驹岛而吐蕃不敢近青海　赵云胡人每起兵则传箭为号如今云南蛮刻牌之类薛仁贵传将军三箭定天山将士长歌入汉关天山即祁连山匈奴谓天为祁连早挂弓则不复用】亷颇仍走敌【见上亷颇出将频注】魏绛已和戎【魏绛劝晋侯和戎以为有五利公从之赵云亷颇为赵将破齐胜魏功为多后免归赵复使伐魏之繁阳拔之今公诗以此两句继早挂弓之后此必中闲议不用兵故言亷颇仍可以走敌而魏绛和戎之防已行也惜乎无以考之】毎惜河隍弃新兼节制通【赵云此而下至归来御席同通五韵以言翰加节度之事翰十一载冬入朝十二载春进封凉国公兼河西节度使盖以河隍之乆弃欲得翰収复之故使之节度河西也荀子秦之鋭士不足以当威文之节制】智谋垂睿想出入冠诸公【王忠嗣被罪诏翰入朝帝虚心待之赵云惟其方徃谋复河隍而为帝所系想则入而归朝出而建节其荣耀为诸公之冠矣明年遂复河隍事载编年可考矣旧注引王忠嗣事在复河隍之前非是智谋如智者顺时而谋智者不为愚者谋】日月低秦树乾坤绕汉宫【赵云此言其収复之效也按传云攻破吐蕃洪济大漠门等城收黄河九曲以其地置洮阳郡筑神防宛秀二军此所谓日月所临特低秦树乾坤所包独绕汉官树则日月低而亲之宫则干宫匝而□之盖宇宙在乎手及掲天地以趋新之类乃所谓开广之句矣】胡人愁逐北宛马又从东【言吐蕃尝盗积石军麦为翰所破只马无还者汉书注曰师败曰北髙纪当是时秦兵彊常乗胜逐北汉伐大宛得天马乃作歌曰天马歴来无草千里循东道言翰能以威武故蛮夷畏服宛马复来也薛云文选阮籍诗天马出西北由来从东道　赵云贾谊云追奔逐北此言翰之威武胡人既愁其攻逐而北败矣又得宛马而从东来旧注引吐蕃盗麦事乃在节度河西前非是】受命边沙逺归来御席同【边沙一作□麾翰屡镇边郡翰尝来朝帝命髙力士赐宴诏尚食生撃鹿取血防肠以赐之　赵云边沙逺指言河西为逺御席同言复河隍而归宠宴之盛此并终节制河西后来事旧注皆在河西节度已前非是】轩墀曽宠鹤畋猎旧非熊【左传懿公好鹤鹤有乗轩者文王将出猎卜之曰所获非熊非罴非虎非貔乃霸王之辅也　赵云言翰之贵宠也如乗轩之鹤明皇得之如文王之得吕望杜预注云大夫乗轩而公今云轩墀何也以待博雅辨之】茅土加名数【禹贡徐州厥贡惟土五色王者封五色土为社建诸侯则各割其方色土与之使立社焘以黄土苴以白茅茅取其洁黄土取王者覆四方名数谓等其爵位轻重而为之名数故名位不同礼亦异数　赵云此言翰进封西平郡王也王莾传先赐茅土名数礼物有名有数也旧注云名位不同礼亦异数名位自是在人言之不可合也】山河誓始终【沛公封功臣誓曰使黄河如帯太山若砺国以永存爰友苖裔于是申以丹书之信重以白马之盟　　赵云陆士衡云武功侔河功】防行遗战伐契合动照融【赵云此言翰之谋防已行可以遗落战代其所合如契而动于显焕也诗昭明有融】勲业青冥上交亲气概中【须贾谓范睢曰不意君能自致于青云之上灵运诗托身青云上下句言以气义结人也　赵云此四句而下通十二句乃公作诗针线暗以言自已也今四句言翰勲业之髙在青冥之上而其待交亲以气概结之勲业出吴志张昭谓孙榷曰为人后者贵能负荷先轨以成勲业又潘安仁作诔文有曰勲业未能青冥犹言青云也交亲起于句云非礼不交不亲而曹植赠丁仪有云亲交义不薄赠徐干云亲交义在敦今两字岂倒用耶】未为珠履客已见【一作是】白头翁【春申君客三千余人其上客皆蹑珠履公自言未为翰上客已白头也　赵云白头翁虽常语然汉书壶丘三老上书曰白头翁教我又文防之祷霁夜梦见白头翁曰云云明日乃霁句意则使魏文帝与吴质书曰已成老翁但未白头耳江表传曽有白鸟集殿前孙权曰此何鸟也诸葛恪曰白头翁张昭自以坐中最老疑恪以鸟戏之】壮节初题柱【公自言壮节有题柱志也成都记升仙桥司马相如初西去题其柱曰不乗赤车驷马不过此桥果以传车至其处】生涯独转蓬【言晚节流离如蓬之转风也曹子建诗转蓬离本根飘飖随长风何意回颷举吹我入云中　赵云荘子吾生也有涯两字所合则王绩先用也】几年春草歇今日暮途穷【主父云日暮途逺嵇康书曰若道尽途穷则已耳　赵云梁元帝既看春草歇还见雁南飞谢灵运芳草亦未歇】军士留孙楚【晋书孙楚字子荆才藻卓絶爽迈不羣多所陵傲阙乡曲之誉年四十余始参镇东军事后迁左著作郎又参石苞骠骑军事楚既负其材气颇侮易于苞初至长揖曰天子命我参军事因此而嫌隙遂搆劾参军之不敬府主】行间识吕防【吴志吕防字子明年十六幼随姊夫邓当击贼时当吏以防年幼轻之曰彼竪子何能为此以餧虎耳他日与防防又辱之防大怒抜刀杀吏出俄而孙防召置左右魏文帝问赵咨吴王何等主也咨曰拔吕防于行阵】防身一长剑将欲倚崆峒【一作防身有长剑聊欲倚崆峒宋玉赋长剑耿介倚天外赵云公欲有所兾于翰故先引以为言曰以军事则能留孙楚异乎石苞之不容以行间则识吕防如孙防者如此则我所防身之长劔亦欲倚之于崆峒也崆峒取陇右髙山翰所临之地以比翰也】
　　上韦左相二十韵
　　【鲍云韦见素袭父爵彭城郡公十三载拜武部尚书从帝入蜀诏兼左相】
　　凤厯轩辕纪【本注云见素相公之先人遗风余烈至今称之故云丹青忆老臣公时为兵部尚书故云聴履上星辰昭十七年传秋郯子来朝公与之宴昭子问焉曰少皥氏鸟名官何也郯子曰吾祖也我知之我髙祖少皥挚之立也凤鸟适至故纪于鸟为鸟师而鸟名凤鸟氏厯正也注少皥金天氏黄帝之子凤鸟知天时故以名厯正之官史记曰黄帝名轩辕　赵云或曰凤厯则少皥之纪耳而曰轩辕纪何耶岂公误指为黄帝也次公以为不然此自是一事而公所用则应是黄帝使伶伦截嶰谷竹聴凤凰之声以为十二律而吹十二律以推十二月十二月定而厯成矣不亦谓之凤律乎纪则言歴之纪也更俟博雅者推之】龙飞四十春【自宗即位至天寳十二载四十年也十三载韦见素为武部尚书同中书门下平章事龙飞宗即位也　赵云登极谓之龙飞取易卦九五飞龙在天之义自明皇即位至天寳十三载四十三年而此言四十春盖诗家举其大目耳凤厯对龙飞轩辕纪对四十春用人名对数尤老手之妙】八荒开夀域一气转洪钧【荒大也八才也张茂先荅何邵诗洪钩陶万类　赵云言时之治平也庄子云逺在八荒之外潘安仁西征赋云化一气而甄三才汉防驱民于仁夀之域其下开转字可谓妙矣】霖雨思贤佐丹青忆老臣【髙宗命传説曰若嵗大旱用汝作霖雨赵充国传充国以功徳与霍光等列画未央宫成帝时西羗尝有警上防将帅之臣追美充国乃召扬雄即充国图像而颂之后汉胡广传灵帝思感旧臣乃图画广及太尉黄琼于省内诏议郎蔡邕为其颂云　赵云上句指言用见素为相也下句非甫题下自注见素之先人则后学无由而见言丹青则应见于图画之间也前汉书曰上天佑之为生贤佐老臣宇多矣如疏广曰此金者圣主所以惠养老臣也赵充国亡逾于老臣者矣】应图求骏马【梅福传欲以三代之法取当世之士犹以伯乐之图求麒麟于市而不可得亦已明矣　赵云魏曹植献文帝马表曰臣于先帝世得大宛紫骍马一匹形法应图旧注引梅福传却是不可按图求马事矣非干此也】惊代得骐驎【张揖注相如赋雄曰骐雌曰驎其状麋身牛首狼蹄一角　赵云此是通句一对言见素以材而见用也】沙汰江河浊【言为吏部日也北史辛雄为尚书郎防汰沙郎官雄与羊琛等八人俱见留魏舒传时欲沙汰郎官非其才者罢之舒曰吾即其人也襆被而出孙绰传沙之汰之瓦砾石后事祖并在北史辛雄之前】调和鼎鼐新【説命若作和羮尔惟盐梅释器云鼎絶大者曰鼐　赵云此句言见素为文部侍郎时也文部即吏部而当时更名耳沙汰乃吏部事沙汰其浊则清仕流矣江河譬也下句言为相时谓之新则由文部侍郎拜武帝尚书同平章事】韦贤初相汉范叔已归秦【韦贤字长孺授昭帝诗宣帝即位以先帝师甚见尊重焉本始三年伐蔡义为丞相封扶阳侯史记范睢字叔更名姓曰张禄王稽载入秦昭王大悦即拜睢为客卿封应侯以相秦　赵云此两句言美其为相也】盛业今如此传经固絶伦【韦贤兼通礼尚书少子成复以明经仕至丞相故邹鲁谚曰遗子黄金满嬴不如一经　赵云下句两言如韦范之盛业也传经固絶伦则于二相之中又如韦贤之能传经】豫樟深出地沧海濶无津【豫樟木良材也苍海百谷之所归其渊不可津涯　赵云上句以言其材也豫樟珍材最难长嵇康曰生七年然后可觉深出地则拔而起矣下句以言其量也沧海説文云东海通谓之沧海其见于文人则甘泉赋东临沧海西都赋览沧海之汤汤出地如易雷出地奋豫明出地上晋无津涯起于书若涉大水其无津涯而选诗有清济固无津】北斗司喉舌东方领搢绅【李固传陛下之有尚书犹天之有北斗也北斗天喉舌尚书亦为陛下喉舌斗斟酌元气还于四时尚书出纳王命郊祀志搢绅者弗道李竒曰搢绅挿笏于绅绅大帯也臣瓒曰缙赤白也绅大帯也左氏传有缙云氏师古曰李云搢绅是也字本作搢挿笏于大帯之间与革之间非挿于大帯也或作荐绅者亦谓荐笏于绅帯之间其义同相如曰搢绅先生之徒杜补遗见素天寳中为兵部尚书故曰北斗司喉舌聴履上星辰康王之诰曰太保率西方诸侯入应门左毕公率东方诸侯入应门右时见素为相率百官故云东方方领搢绅　赵云周礼云左九棘孤卿大夫位焉羣士在其后左者东方之仕为左相其秩则孤矣位在东方之九而领卿大夫羣士不亦谓之领搢绅乎】持衡留藻鉴聴履上星辰【公时兼兵部尚书郑崇哀帝时为尚书仆射数求諌争上纳用之毎见曵华履上笑曰我识郑尚书履声　赵云见素为吏部侍郎平判皆诵于口铨选平允人多徳之藻鉴是两字如晋太康制云藻鉴铨衡又李重言铨管九流品藻清浊也持衡铨衡之义也上星辰以言其亲帝之旁犹言上云霄也】独歩才超古【任昉曰勲遂超古】余波徳照隣【一云余波照平隣　赵云此重美其才徳也曹子建云仲宜独歩于汉南禹贡余波入于流沙其义则左传若波及晋国者皆君之余也故顔延年除徴士诗有云泛余波矣战国防鲁仲仲连遗燕将书有云名髙天下光照邻国以其超大故言独歩照烛傍邻故言余波此又句法也语徳不孤必有蹸又王担之传江东独歩王文广】聪明过管辂【魏志方伎传管辂喜仰视星辰常云家鸡野鹄犹尚知时况子人乎能明天文人号之神童天宝十五载是年八月肃宗立改元至徳十月丙申有星犯昴见素言于肃宗曰昴者胡也禄山将死矣帝曰日月可知乎见素曰福应在徳祸应在刑昴金忌火行当火位昴之昏中乃其时也既死其月又死其日明年正月甲寅禄山其殪乎及禄山死日月皆不差管辂善天文地理今见素所言如此之验所谓聪明过管辂也】尺牍倒陈遵【前汉游侠传遵字孟公略渉传记赡于文辞惟善书与人尺牍主者藏去以为荣倒犹倾服也　赵云见素必善书矣惜乎史所不载因公诗见之】岂是池中物由来席上珍【吴志周瑜传晋书刘元海传并云蛟龙得云雨非复池中物也礼儒行儒有席上之珍以待聘　赵云岂是出诗岂是不思由来易其所由来者渐矣】庙堂知至理风俗尽还淳【赵云此言其宰相之能事毕矣吕氏春秋载述孔子曰修之朝庙之上折冲千里之外至理即至治也以髙宗讳治故当晓避改耳钟防欲害稽康曰幸因衅除之以淳风俗而还淳则选有允还化淳乃倒用摘用也】才杰俱登用愚蒙伹隠沦【赵云自此而下公自谓也晋文宛传序吉父太冲江左之才杰孔氏注若时登庸云顺是事者将登用之隐沦见首篇注】长卿多病乆子夏索居频【司马长卿常有消渇病索居萧索也子夏离羣索居出礼记　赵云公以二人自比也】回首驱流俗生涯似众人【赵云此言欲回首而驱出流俗然为生之涯终似众人也孟子同乎流俗扬子贤人则异于众人矣生涯见上投赠哥舒翰注】巫咸不可问邹鲁莫容身【列子有神巫自齐来命曰李咸知人生死存亡祸福夀夭期以嵗月卒为壶丘子所困庄子盗跖篇孔子再逐于鲁削迹于卫穷于齐围于陈蔡不客身于天下岂足贵耶】感激时将晚苍茫兴有神为公歌此曲涕泪在衣巾【赵云孟子章指曰千载闻之犹有感激时将晚则日暮途逺之义苍茫荒寂之见潘安仁哀永逝文有云视天日兮苍茫何逊集载何寘诗有云苍茫月苦荒寂之间而兴有神也则感激所致不自觉如神也古诗谁能为此曲宋子侯歌曰吾欲竟此曲此曲愁人肠刘越石诗曰我欲竟此曲此曲悲且长安仁杨荆州诔有云涕涙霑襟又杨仲武诔云涕霑子巾沈休文诗有寜假濯衣巾则参用之矣巾説文曰佩巾也】
　　奉赠太常张卿均二十韵
　　【按唐书均张説之长子也九载为大理卿后出为建安太守嵗中召还再迁太常卿禄山乱受伪命特免死长流合浦】
　　方丈三韩外【前汉郊祀志自齐威宣燕昭使人入海求蓬莱方丈瀛州此三神山者其地在渤海中魏志韩在帯方之南东西以海为限有三种一曰马韩二曰弁韩三曰辰韩】昆仑万国西【禹贡注昆仑在荒服之外流沙之内羗髳之属皆西戎也赵云三韩今日之髙丽也方丈在其外水经云昆仑在西北去嵩髙五万里列子言三山根不相连着博物志言昆仑从广万一千里】建标天地濶【天台赋赤城霞起以建标】诣絶古今迷气得神仙迥恩承雨露低【按唐书均弟垍以主壻宗时深恩宠许于禁中置内宅侍为文章当赐珍珖不可胜数时均亦供奉翰林垍尝以所赐示均均戏谓垍曰此妇翁与女婿非是天子与学士也】相门清议众儒术大名齐【均垍俱防文説在中书兄弟皆掌纶翰之职　赵云窃为之説曰方丈则弱水之所隔昆仑则芙山之所环是皆仙圣居集之地齐威宣燕昭王求方丈而不得张骞寻河源而恶暗所谓昆仑四句以譬禁掖之清切乃神仙之地惟有仙风道骨始能逰且承恩宠也故下云气得神仙逈恩承雨露低此指言张均父子旧史载均兄弟方其父説在中书时已掌纶翰之任今以公诗参之可谓诗史矣均相国之子故曰相门清议众旧史言均垍俱能文故曰儒术大名齐曹子建云相门出相荀子云儒术行而天下富刘颂云今清议不肃人不立徳谷梁云臣不专大名】轩冕罗天阙琳琅识介珪【庄子古之所谓得志者非轩冕之谓也禹贡厥贡球琳琅玕注球琳玉名琅玕石而似珠释地云西北之美有昆仑墟之球琳琅玕焉诗崧髙锡尔介珪以作尔寳　赵云言乗轩衣冕之人森罗于帝阙而就其中如琳琅则识张卿之为介珪尔介珪大珪也诗云以其介珪入觐于王】伶官诗必诵夔乐典犹稽【邶诗简兮序卫之贤者仕于伶官皆可以承事王者注伶官乐官也书后夔典乐　赵云此正言其为太常卿也旧史载均坐垍贬建安太守还迁太常卿而公诗亦云赠太常张卿诗复用乐事新书止云均为刑部尚书坐垍贬建安还授大理卿乃误以垍自卢溪司马还为太常令所取信者杜公耳古者采诗而伶官诵之以谏王焉太常卿掌乐者也张卿以诵咏所采之诗夔乐之所典张卿犹更稽考之】健笔凌鹦鹉【后汉祢衡有才辨在黄祖坐上为鹦鹉赋笔不停缀文不加防凌过也】铦锋莹鸊鹈【鸊鹈水鸟也膏中莹刀赵云上句美其能文庾信作宇文顺文集序云章表健笔一付陈琳下句美其才器如剑之利王充论衡云足不彊则迹不逺锋不铦则割不深戴暠度阙山诗劔莹鸊鹈膏扬雄方言云野鳬也】友于皆挺抜公望各端倪【友于言兄弟也语友于兄弟公望各有所归也　赵云此而下至嘉谟及逺黎言均兄弟之贵且有勲业也友于见上裴道州诗注海赋云又似地轴挺拔而争廻下句言其兄弟负公辅之望各有端倪非过当也王导尝谓虞曰孔愉有公才而无公望丁谭有公望而无公才兼之者其在卿乎庄子载孔子曰终始反覆不知端倪郑处诲明皇杂录载上幸张垍宅曰中外大臣才堪宰辅者与我悉数吾当举而用之垍逡廵不言上曰固无如爱婿既逾月不拜垍怏怏意为李林甫所排上尝曰吾命宰辅当徧举子弟耳其后因缘他故不致大用此诗所以云各有端倪也】通籍逾青琐【元帝纪令从官给事官司马中者得为大父母父母兄弟通籍应邵曰籍者为二尺竹牒记其年纪名字物色县之宫门案省相应乃得人也谢晖诗既通金閵籍汉给事中暮入对青琐门拜谓之夕郎青锁刻为连琐而青涂之】亨衢照紫泥【亨衢亨途也后汉志注汉旧仪曰天子信玺六玺皆以武都紫泥封青囊白素里两端无缝尺一扳中约署皇帝　赵云通籍通朝见之籍汉元帝纪禁中有青琐门亨衢祖出易何天之衢亨】灵虬传夕箭归马散霜蹄【梁陆倕新漏铭云灵虬承龙言漏之体以龙承之也　赵云此言昼夜之接晚始归也灵虬刻漏之体以龙承之箭是刻漏浮水之物选云金徒抱箭是也书归马华山之阳此李善所谓文虽出彼而意殊不以文害意也庄子马蹄可以践霜雪曹子建白马篇俯身防马蹄西羗用兵有传箭守城之令亦有夜传箭传夕箭防霜蹄皆合成之】能事闻重译【前汉平帝纪越裳重译献雉师古曰译谓传言也道路絶逺风俗殊隔故累译而后乃通相如重译纳贡】嘉谟及逺黎【赵云此又以美其为太常卿也上句言其所能之事闻播于重译之蛮夷矣太常卿古之宗伯兼掌礼乐朝防之际蛮夷在焉下句言其典礼之谟又为天下所观斯乃及逺方之黎庶矣陈沈烱为周洪辞太常表云傥九賔阙相封禅失仪责以有司云谁之咎则所能之事岂不系望于蛮夷乎书曰宗伯掌邦礼神治人和上下则所陈之谟岂不及黎庶乎易曰天下之能事毕矣子谟合臯陶谓之嘉】弼谐方一展班序更何跻【臯陶谟曰谟明弼谐庄二十年传朝以正班爵之义帅长幼之序　赵云自此至未句公自叙卢谌荅刘琨四言诗有曰弼谐靡成良谟莫陈公云方一展展则其陈字之义即是翻用卢谌诗不用臯陶谟岂不舍祖而用孙乎班序字出班序海内旧注非是】适越空颠踬游梁竟惨凄【庄子逍遥宋人资章甫而适越越人防髪文身无所用之颠踬危困也邹阳齐人知吴王不可説是时梁孝王待士于是阳与枚乗岩忌等皆去之梁从孝王游　赵云公初落魄尝适越矣本传所谓客吴越齐赵简是也公又尝游梁矣古诗赠李白篇所谓亦有梁宋游是也今公虽为右率府胄曹然欲展弼谐于张卿而班列次序又不可攀则复有去而之他之意将适越乎空如前日之颠踬将游梁乎竟如前日之惨凄此诗人之意也若句中用字庄子云是今日适越而昔至也其欲徃越故取有出处两字言之司马相如传相如因病免客游梁困其欲徃梁又取有出处两字言之旧注虽亦是而字隔并倒为非本出矣踬音致与跋防之防同颠踬起左传杜回踬而颠惨凄选有懐惨凄音七念切】谬知终画虎【马援传初兄之子严敦并喜讥议戒之曰龙伯髙敦厚周慎口无择言谦约节俭亷公有威吾爱之重之愿汝曹效之杜季良豪狭好义忧人之忧乐人之乐父防致客数郡毕至爱之重之不欲汝曹效也效伯高不得犹为谨饬之士所谓刻鹄不成尚类鹜也効季良不得陷为天下轻薄子所谓画虎不成反类狗也　赵云公自言其谬误所知而事之不成也】防分是醯鸡【庄子田子方篇孔子见老孔子出曰丘之道也其犹醯鸡欤防夫子之发吾覆也吾不知天地之大全也注醯鸡者瓮中之蠛蠓也司马云酒上蠛蠓　赵云公自言其受分细防而局促如此】萍泛无休曰桃隂想旧蹊【萍无根随流而已谢灵运苹萍泛沈深李广賛曰李将军恂恂如鄙人口不能出辞及死之日天下知与不知皆为流涕彼其中心诚信于士大夫也谚曰桃李不言下自成蹊　赵云萍泛公自譬其无定想旧蹊乃懐念旧日见知之人也】吹嘘人所羡腾跃事仍暌【赵云旧见知之人也嘘之而为人所羡矣然至于腾跃之便则仍乖暌如此】碧海真难渉【十洲记扶桑在碧海之中也】青云不可梯【郭璞游仙诗灵溪可潜盘安事登云梯赵云登云梯如渉碧海梯青云之难也】顾深惭鍜錬【韦彪传锻錬之吏言深文之吏入人之罪犹工冶陶铸鍜錬使之成熟也前汉路温舒曰锻錬而月纳之　赵云旧注非是或曰前人以注意作诗为嵗锻月錬岂公自谦言其为诗惭于鍜錬乎公毎以诗自负岂有此理又于顾深惭之下无义以次公观之造刀劒者錣錬而后成张景阳七命曰楚之阳劔欧冶所营销逾羊头汉越鍜成乃錬乃铄万辟千灌注云錬铄辟灌并销铸鍜錬之名则鍜錬者岂刻苦成材之义乎言张卿恩顾我虽深而巳却自惭鍜錬之未至也亦未敢专定以俟博雅者明之】才小辱提携【提携犹挈维之也　赵云言才之小辱张卿之提擕此则分明与鍜錬成材而可提携之其义相应礼记长者与之提携】槛束哀猿呌【呌一作巧淮南子置猿槛中巧捷无所肆其能鲍明逺诗今作槛中猿　赵云言其有所窘束而不得逞与蹭蹬无纵鳞同意谢灵运云哀猿响南峦】枝惊夜鹊栖【魏武帝乐府云月明星稀鸟鹊南飞绕树三匝何枝可依　赵云言其惊悸于栖止之间矣东坡云月明惊鹊未安枝用此惊字】几时陪羽猎应指钓璜溪【注扬雄传雄十二月从羽猎瑾玉也吕望钓于蟠溪得璜焉刻曰姬受命吕佐之报在齐　赵云孝成帝时羽猎而扬雄从焉有羡慕其得近清光之意末句则言不免归钓耳谓之钓璜溪公使事为新语】
　　敬赠郑谏议十韵
　　【赵云唐史有郑云逵为谏议大夫乃徳宗时今此与公同时但无所考其名耳】
　　谏官非不达诗义早知名【郑谏议虽不得名必善于诗者下皆诗事　赵云论语欲速则不逹诗大序曰诗有六义焉韩退之云试将诗义授如以肉贯串亦用此也知名史多云某人最知名言为天子谏诤之官非不谓之显达而于作诗之义又卑嵗已有名此専美之也下句正言其诗可以知名不达如主父偃宦不逹早知名如潘岳夏谌诔序云少知名】破的由来事先锋孰敢争【言诗句中理如射破的庾翼谓谢尚曰卿若破的当以鼔吹相赏尚应声中之即以副鼓吹给之　赵云破的如射之中先锋如战之勇曹子建诗控破左的而王济与王恺射一发破的先锋见上投赠哥舒翰注由来易其所由来者渐矣孰敢如论语孰敢不正】思飘云物外律中神惊【外一作动言意思逺到相如奏大人赋飘飘有凌云之气如律吕和谐足以惊神　赵云此如文赋言神游万仭精骛八极旧注非是律中神惊如李白乌夜啼诗可泣神旧注又非是左氏太史登观台以望必书云物诗序云动天地感神】毫髪无遗恨波澜独老成【曲尽物理故无遗恨才思浩瀚故如波澜兼词意壮健故又言老成也　赵云学者如悟此两句便会作好诗矣一篇既好其中才有一字一句不佳虽如毫髪小之则心自慊慊有恨矣旧注所云却是模棱波澜言词源之浩汗既有波澜而又老成则不徒为泛滥矣盖波澜则俊者客有之而老成难得也鲍照白头吟毫髪言为瑕丘山不可胜文赋云常遗恨以终篇谢灵运登池上楼云倾耳聴波澜诗云虽无老成人】野人寜得所天意薄浮生【赵云自此而下皆公自叙也野人公自称耳其字如左氏野人与之块得所字起于各得其所浮生字虽起庄子而鲍昭云浮生旅昭代】多病休儒服【庄子哀公曰举鲁国而儒服赵云前汉张良传良多病未尝持矢休儒服则以多病而欲休罢之】防搜信客旌【天台赋云逺寄防捜赵云似言欲捜讨幽防之地信客旌所指耳周礼公卿大夫各有所建而后世通谓之旌如言使旌是已】筑居仙缥缈【木虚海赋神仙缥缈食玉清涯师云神仙髙缥缈赵云上句言所居之髙逺盖接上所谓防捜而至其地也缥缈在宫室言之则王文考鲁灵光殿赋忽缥缈以响像】旅食嵗峥嵘【鲍明逺舞鹤赋嵗峥嵘而催暮　赵云言为旅之时日危而易过魏文帝云旅食南舘】使者求顔阖【庄子让王篇鲁君闻顔阖得道之人也使人以币先焉顔阖守陋闾苴布之衣而自饭牛终逃鲁君之使　赵云以筑居而在仙缥缈之地故使者求之如求顔阖】诸公厌祢衡【后汉祢衡有才辨气刚傲好矫时慢物曹操怒之送与刘表后侮表耻不能容以江夏大守黄祖性急故送衡与之后竟为祖所杀　赵云以旅食之乆故诸公厌之如祢衡初托曹公又托刘表又托黄祖故云】将期一诺重【辨士曹丘生谓季布曰楚人谚曰得黄金百斤不如得布一诺】欻使寸心倾【谢晖诗孰谓劳寸心　赵云列子谓叔龙曰吾见子之心矣方寸之地虚矣陆士衡赋有吐滂沛乎寸心】君见途穷哭宜忧阮歩兵【阮籍也顔延年咏阮歩兵诗物故不可论途穷能无恸】
　　奉赠鲜于京兆二十韵
　　【鲍云鲜于仲通也唐纪十年书劔南节度使鲜于仲通及云蛮战于西埤河败绩不见其为京兆岂先为京兆耶岂以节度为京兆耶开元以来在位无鲜于姓者诗有鲜于万州乃其子也】
　　王国称多士贤良复几人【文王诗思皇多士生此王国赵云言王者之国号称多士而贤良无几也贤良如周礼以亲贤良之义非指科目】异才应间出爽气必殊伦【气宇清爽有殊于众人　赵云以言鲜于京兆魏鋋叙志赋无匡时之异才毎寤寐以叹息选有自前代之开出又曰山川间出王徽之云西山朝来致有爽气】始见张京兆宜居汉近臣【张敞传敞守京兆君其治京兆略循赵广汉之迹为乆任职汉制出为二千石有治状者入为公卿故曰近臣　赵云以张敞比之张守京兆之有称者当时语曰前有赵张孟子云观近臣以其所为圭】骅骝开道路雕鹗离风尘【犹俊异得路也赵云以比其俊言言其得路公毎使马与鹰况人材】侯伯知何算【一作等】文章实致身【赵云此言侯伯多矣而鲜子之致身则实以文章此防言而含不尽之意算字虽是论语何足算也而此则顔延年作陶徴士诔序有云贵贱何算论语事君能致其身】奋飞超等级容易失沈沦【赵云诗云不能奋飞月令贵贱之等级潘安仁征西赋有云无等级以寄言东方朔云谈何容易惟其奋飞而超迈于官之等级故其杂去沈沦也易而不难故有下句】脱略磻溪钓操持郢匠斤【吕望钓于磻溪庄于郢人垩墁其鼻端若蝉翼之匠石斵之匠石运斤成风聴而斵之尽圣而鼻不伤郢人立不失容　赵云脱略其钓则乃起而操郢斤也江淹恨赋脱略公卿】云霄今已逼台衮更谁亲【赵云宻云曰云薄云曰霄上公应天上三台三公一命衮故得称衮更谁亲言惟我也】凤穴雏皆好龙门客又新【此言鲜于诸子也陆灵幼时阅鸿见而竒之此儿若非龙驹即是凤雏赵云下句言其门下客来者一番又新矣李膺有重名而接士登其门者号登龙门已暗引入公之自谓矣】义声纷感激败绩自逡廵【感激见上赠左丞诗左传凡敌大崩曰败绩师徒挠败之义逡廵退貌　赵云言鲜于之义声虽纷然感激之多而我之败绩则自逡廵而不进也选有虽欲逡巡】途逺欲何向【逺一作永主父偃曰日暮途逺】天髙难重陈【曹植天髙聴卑刘越石弃置勿重陈】学诗犹孺子【一作子夏语曰小子何莫学夫诗又孔子谓子夏始可与言诗】乡赋忝嘉賔【赵云晁错以臣错充赋乡赋犹乡举诗鹿鸣燕嘉賔】不得同晁错吁嗟后郄诜【赵云晁错对防髙第郄诜对防为天下第一自曰犹桂林一枝昆山片玉此公本传谓其举进士不中也】计疎疑翰墨【公有诗云儒冠多误身乃疑之矣】时过忆松筠【谓有嵗寒　赵云上句乃愤叹之语与文章憎命达儒术诚难起同义下句言时已过矣则思隠于山林旧注谓嵗寒非是礼记时过而后学归田赋曰挥翰墨以奋藻】献纳纡皇眷中间谒紫宸【殿名　赵云唐书李林甫传载帝诏天下士有一艺者得诣阙就选林甫恐士对诏斥已即建言士皆革茅未知禁忌徒以狂言乱圣听请悉付尚书试问而无一中程者林甫因贺上以为野无留才今两句铺叙其赴阙就选之语西都赋序朝夕献纳纡者萦系也紫宸殿在东内大明宫即内衙之正殿中间谒紫宸则未对诏间岂亦见帝乎】且随诸彦集【江淹别赋金闺诸谚】方觊薄才伸【公献三赋召试集贤院】破胆遭前政隂谋独秉钧【刘陶传关东破胆诗秉国之均陈平曰我多隂谋道家所忌】微生霑忌刻万事益酸辛【赵云谢灵运二三诸彦列子云薄于才而原于命言公之对诏意本望髙选而为林甫所沮故言破胆遭前政观其言多士狂惑圣聴则为破胆矣后汉申屠刚传众贤破胆以隂谋秉钧非林甫而何阮嗣宗咏懐云对酒不能言悲怆懐酸辛忌刻言林甫忌贤而惨刻也】交合丹青地恩倾雨露辰有儒愁饿死早晚报平津【交契在华显之地又当沛泽下流之辰而愁饿死者以时有所不容也平津侯公孙开閤延贤人故其賔客抑衣食以喻鲜于赵云丹青地指言为公卿之地也盐鐡论云公卿者神化之丹青此言交游合聚于丹青之地而独以饿死为愁所頼者在鲜于京兆如公孙洪尔】
　　赠特进汝阳王二十二韵
　　【赵云八哀诗太子太师汝阳王璡曰汝阳让帝子而旧注又以此为栋三秩之子何自惑也此诗在八哀诗所赠之先盖其特进时耳特进正二品而太子太师从一品也】
　　特进羣公表【汉官仪曰诸侯功徳优盛朝廷所敬异者锡位特进也】天人夙徳升【邯战淳见曹植才辨归对其所知叹植之才谓之天人夙早也　赵云诗羣公先正舜元徳升闻】霜蹄千里骏【武帝谓刘徳为千里驹师古曰言若骏马可致千里】风翮九霄鹏【庄子鹏怒而飞其翼若垂天之云抟扶揺而上者九万里　赵云庄子马蹄可以践霜雪】服礼求毫髪【左传服于有礼社禝之卫】推忠忘寝兴【赵云言其于礼无纎毫违背鲍照白头吟毫髪一为瑕丘山不可胜诗载寝载兴】圣情常有眷朝退若无凭【不挟贵也赵云　言圣情独眷遇之而王谦抑焉于朝退而若无凭恃其责也】仙醴求浮蚁竒毛或赐鹰【师古曰醴甘酒楚元王敬礼申公等穆生不嗜酒王毎置酒常为穆生设醴曹子建浮蚁鼎沸酷烈馨香　赵云以圣情之眷故神仙之醴则有浮蚁竒异之毛则有鹰皆赐之也释名曰酒则泛齐浮蚁若萍前人集中有谢赐鹰表】清关尘不杂中使日相乗【会稽典录丁览门无杂賔刘孝标论不杂风尘吴志朱然传中使日食之物相望于道　赵云既有殊赐所以中官日相乗矣乗者一使已到面又有一使乗驾其上也清关尘不杂则形容其门墙之深严国语云人神不杂易云刚柔相乗】晩节嬉游简【不以嬉游为务也】平居孝义称自多亲棣蕚【友爱兄弟也　赵云邹阳云晩节末路诗云常棣之华蕚不韡韡哀今之人不如兄弟】谁敢问山陵【后汉东平王苍传帝欲为原陵苍上疏谏帝从而止赵云似言王之谦抑表陈其父宪宿素退让不敢当大号之意盖明皇既追諡宪为让皇帝乃号其墓为惠】
　　【陵璡既辞其大号况敢望山陵之名乎旧注所引不相干】学业醇儒富【贾山渉猎书记不能为醇儒】辞华哲匠能【殷仲文诗哲匠感萧辰】笔飞鸾耸立章罢鳯鶱腾【美其书翰也杜甫遗吴质答太子牋云发言抗论穷理尽微摛藻下笔龙鸾之文奋矣　赵云上句言其字有回鸾之势者下句言其文有鳯藻之华旧注皆指为书翰非也】精理通谈笑【虽谈笑皆精于理道张仲景有精理而无髙韵】忘形向友朋【不骄也】寸长揕缱绻【一作寸肠】一诺岂骄矜【赵云于人之寸长堪缱绻则待之以一诺岂更骄矜乎一作寸肠无义选宴语谈笑左传云慰我友朋庄子云寸有所长前汉不如得季布一诺左氏臧昭伯云缱绻从公而传长虞赠何劭诗序有云愿其缱绻而从之未由骄矜此起书云骄滛矜夸而潘岳河阳县作云害盈犹矜骄此倒用也】已忝归曹植何知对李膺【赵云曹植为陈思王故以比汝阳王此公自言其身盖曹植府中有七才子曰徐干曰刘桢曰王粲之属也对李膺则又以李膺比王而不敢以杜宻自比盖宻与膺名各相次其前有李固杜乔号李杜是时人称之亦曰李杜今盖言已叨忝归附于曹王又何敢谓己身姓杜欲配对姓李之汝阳王乎】招要恩屡至崇重力难胜【公自言虽蒙招要之恩而礼意崇重非力所能胜　赵云选诗并坐相招要】披雾初欢夕髙秋爽气澄【卫瓘见乐广曰见此人莹然若披雾而覩青天也　赵云梁简文帝九日诗是节恊阳数髙秋气已清王子猷云西山朝来致有爽气】樽罍临极浦鳬雁宿张灯【赵云设樽叠于浦溆之傍故鳬雁栖宿于张灯之内樽叠周礼尊皆有罍鳬诗弋鳬与雁皆摘文极浦选诗湘君歌云望涔汤兮极浦南史韦叡传三更起张灯达曙师云谢宣威诗孤舟泊极浦】花月穷游宴炎天避郁蒸【犹河朔避暑之防　赵云此义继是春之花月与夏之避暑也刘希夷吴中少游云芳洲花月夜选有不遑游宴吴子夜四时歌鬰防仲暑月长啸北湖边淮南子云南方曰炎天顔延年夏夜云炎天方埃郁】砚寒金井水【荆州记益阳有金井百古老传金人以杖撞地輙便成井】檐动玉壶氷【鲍明逺清如玉壶氷　赵云惟其避郁防必置清凉之物于前故砚则寒金井之水而玉壶之氷辉动檐端也金并非一出处西征记太极殿上有金井又异物志庐陵城中井亦名金井其义则是金井水寒砚玉壶氷动檐句而法深稳当如此倒用也】瓢饮惟三径【顔回一瓢饮蒋诩三径】岩栖在百层【谢灵运诗栖岩挹飞泉杜补遗嵇叔夜絶交书曰尧舜之君世许由之岩栖张开友论曰黄绮引身岩栖南岳晋堪方生也欢曰岩栖先生学道养生离亲絶俗漱清泉防茂木慕赤松之清尘乃飡霞而絶谷　赵云此公自言也旧注倒矣选赋云井干疉而百层】且持蠡测海况挹酒如渑【东方朔曰以蠡测海左传曰有酒如渑　赵云挹字不可以挹酒浆之挹公自谦损言其穷约僻陋之人而得从王游如持一蠡测大海又况享有酒如渑水之多乎】鸿寳寜全秘【刘向传上复兴神仙方术之事而淮南王有枕中鸿宝苑秘书】丹梯庶可陵【谢晖敬亭山诗要欲迨竒趣即此陵丹梯】淮王门下客终不愧孙登【淮南王善属之天下方术之士多徃归焉　赵云淮南王有枕中有鸿宝秘书今公以王既不秘其书矣则可陵丹梯而游仙府矣谢晖诗有游宦陵丹梯淮南王以比汝阳王孙登见嵇康而不许之曰君性烈而才巂其能免手其后康作幽愤诗曰昔惭栁下今愧孙登言以汝阳无鸿宝之秘由是得遂其养生不以嵇康之戮辱而有愧孙登也】
　　重经昭陵
　　草昧英雄起【屯难之时也】讴歌厯数归【孟子讴歌者不讴歌尧之子而讴歌舜语天之厯数在汝躬　赵云易屯卦天造草昧前汉英雄并刘琨厯有归隋焬失徳而李宻萧铣窦建徳王世世充各防一方独唐合命则厯类之归谓也】风尘三尺劔社【汉髙纪上曰吾布衣提三尺以天下师古曰三尺劒也】社禝一戎衣【武城一戎衣而天下大定赵云以汉髙祖周武王言高祖也曹元首三代论汉祖奋三尺之劔庾信献于皇祖文皇帝歌辞虽有曰终封三尺劔长巻一戎衣至公风尘社稷之语可谓开广矣】翼亮贞文徳丕成戢武威【书丕显哉文王谟丕承哉武王烈　赵云此言太宗偃武用文也魏志髙堂隆上疏云可使诸王君国典兵镇抚皇畿翼亮帝室又晋卞壶委质三朝尽规翼亮任彦升作竟陵王行状翼亮孝治缉熙中教书伊尹肆嗣王丕承基绪孔子云修文徳以来之班固云威武者文徳之辅助秦始王本纪刻石之辞有曰武威旁畅振动四极贞则易云天下之动贞夫一戢则左传兵犹火也不戢将自焚此又无一字无来处矣】圣图天广大【无不覆焘也】宗祀日光辉【奕叶隆盛也　赵云此却言后王之孝祀也宋徐爰言邦位曰今圣图重造旧章毕新孝经曰宗祀文王于明堂易曰广大配天地其上贴天字又宜矣淮南子曰光辉万物而古有含英光扬辉上贴日字则前汉李寻传日阳之长辉光所烛万里同晷又于建都诗末句云愿驻长安日光辉照北原】陵寝盘空曲熊罴守翠微【陵山陵寝陵庙古诗陵寝墓烟青赵云鲍照芙蓉赋绕金渠之空曲下句言兵卫之人如熊如罴屯守于翠防之际书有熊罴之士翠防祖尔雅山顶之名葱翠杳微之际取其至髙也】再窥松柏路还见五云飞【天子有孝感则五云见见徃在诗注　赵云曹植寡妇诗曰髙坟郁兮巍巍松柏森兮成行谢灵运经庐陵王墓诗曰徂谢易永乆松柏森已行可见陵寝矣孝经援神契曰王者徳至山陵则庆云出五云者乃五色之庆云也沈约宋书云庆云五色是已】
</div>
    <div class="pagination">
<a href="九家集注杜诗_page10.html">上一页</a><span>...</span><a href="九家集注杜诗_page6.html">6</a><a href="九家集注杜诗_page7.html">7</a><a href="九家集注杜诗_page8.html">8</a><a href="九家集注杜诗_page9.html">9</a><a href="九家集注杜诗_page10.html">10</a><span class="current-page">11</span><a href="九家集注杜诗_page12.html">12</a><a href="九家集注杜诗_page13.html">13</a><a href="九家集注杜诗_page14.html">14</a><a href="九家集注杜诗_page15.html">15</a><a href="九家集注杜诗_page16.html">16</a><span>...</span><a href="九家集注杜诗_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
