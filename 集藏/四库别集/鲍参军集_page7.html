<!DOCTYPE html>
<html>
<head>
    <meta charset="UTF-8">
    <title>鲍参军集 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲍参军集 - 第 7 页/共 12 页</h1>
    <div class="content">根据钱仲联的《鲍参军集注》整理，一应正文均依该书，其中异文请自行检核。


鲍参军集卷五

侍宴覆舟山二首 
一 
息雨清上郊，开云照中县。游轩越丹居，晖烛集凉殿。凌高跻飞楹，追焱起流宴。枑苑含灵羣，嵓庭藏物变。明辉烁神都，丽气冠华甸。目远幽情周，醴洽深恩徧。 

二 

繁霜飞玉闼，爱景丽皇州。清跸戒驰路，羽盖伫宣游。神居既崇盛，嵓崄信环周。礼俗托德声，昌会滥民讴。惭无胜化质，谬从云雨游。 

从拜陵登京岘

孟冬十月交，杀盛阴欲终。风烈无劲草，寒甚有凋松。军井冰昼结，士马毡夜重。晨登岘山首，霜雪凝未通。息鞍循陇上，支剑望云峰。表里观地险，升降究天容。东岳覆如砺，瀛海安足穷。伤哉良永矣，驰光不再中。衰贱谢远愿，疲老还旧邦。深德竟何报？徒令田陌空。 

蒜山被始兴王命作

暮冬霜朔严，地闭泉不流。玄武藏木阴，丹鸟还养羞。劳农泽既周，役车时亦休。高薄符好蒨，藻驾及时游。鹿苑岂淹睇，兔园不足留。升峤望日軏，临逈望沧洲。云生玉堂里，风靡银台陬。陂石类星悬，屿木似烟浮。形胜信天府，珍宝丽皇州。白日回清景，芳艳洽欢柔。参差出寒吹，飉戾江上讴。王德爱文雅，飞翰洒鸣球。美哉物会昌，衣道服光猷。 

登庐山 

悬装乱水区，薄旅次山楹。千巌盛阻积，万壑势回萦。巃嵸高昔貌，纷乱袭前名。洞涧窥地脉，耸树隐天经。松磴上迷密，云窦下纵横。阴冰实夏结，炎树信冬荣。嘈囋晨鹍思，叫啸夜猿清。深崖伏化迹，穹岫閟长灵。乘此乐山性，重以远游情。方跻羽人途，永与烟雾幷。 

登庐山望石门 

访世失隐沦，从山异灵士。明发振云冠，升峤远栖趾。高岑隔半天，长崖断千里。氛雾承星辰，潭壑洞江汜。崭绝类虎牙，巑岏象熊耳。埋冰或百年，韬树必千祀。鸡鸣清涧中，猨啸白云里。瑶波逐穴开，霞石触峯起。回亘非一形，参差悉相似。倾听凤管宾，缅望钓龙子。松桂盈膝前，如何秽城市。 

从登香炉峯

辞宗盛荆梦，登歌美凫绎。徒收杞梓饶，曾非羽人宅。罗景蔼云扃，沾光扈龙策。御风亲列涂，乘山穷禹迹。含啸对雾岑，延萝倚峯壁。青冥摇烟树，穹跨负天石。霜崖灭土膏，金涧测泉脉。旋渊抱星汉，乳窦通海碧。谷馆驾鸿人，岩栖咀丹客。殊物藏珍怪，奇心隐仙籍。高世伏音华，绵古遁精魄。萧瑟生哀听，参差远惊觌。惭无献赋才，洗污奉毫帛。 

从庾中郎游园山石室

荒涂趣山楹，云崖隐灵室。冈涧纷萦抱，林障沓重密。昏昏磴路深，活活梁水疾。幽隅秉昼烛，地牖窥朝日。怪石似龙章，瑕壁丽锦质。洞庭安可穷，漏井终不溢。沈空绝景声，崩危坐惊栗。神化岂有方，妙象竟无述。至哉炼玉人，处此长自毕。 

登翻车岘 

高山绝云霓，深谷断无光。昼夜沦雾雨，冬夏结寒霜。淖阪既马领，碛路又羊肠。畏涂疑旅人，忌辙覆行箱。升岑望原陆，四眺极川梁。游子思故居，离客迟新乡。新知有客慰，追故游子伤。 

登黄鹤矶 

木落江渡寒，鴈还风送秋。临流断商弦，瞰川悲棹讴。适郢无东辕，还夏有西浮。三崖隐丹磴，九派引沧流。泪竹感湘别，弄珠怀汉游。岂伊药饵泰，得夺旅人忧。 

登云阳九里埭 

宿心不复归，流年抱衰疾。既成云雨人，悲绪终不一。徒忆江南声，空录齐后瑟。方绝萦弦思，岂见绕梁日。

自砺山东望震泽
  
烂漫潭洞波，合沓崿嶂云。涨岛远不测，冈涧近难分。幽篁愁暮见，思鸟伤夕闻。以此藉沉痾，栖迹别人羣。结言非尽意，有念岂敷文。 

三日游南苑 

采苹及华月，追节逐芳云。腾蒨溢林疏，丽日晔山文。清潭圆翠会，花薄缘绮纹。合樽遽景斜，折荣郄组芬。 

赠故人马子乔六首 

一 
  
踯躅城上羊，攀隅食玄草。俱共日月辉，昏明独何早。夕风飘野箨，飞尘被长道。亲爱难重陈，怀忧坐空老。 

二 

寒灰灭更然，夕华晨更鲜。春冰虽暂解，冬冰复还坚。佳人舍我去，赏爱长絶缘。欢至不留日，感物辄伤年。 

三 

松生陇阪上，百尺下无枝。东南望河尾，西北隐昆崖。野风振山籁，朋鸟相惊离。悲凉贯年节，葱翠恒若斯。安得草木心，不怨寒暑移？

四 

种橘南池上，种杏北池中，池北既少露，池南又多风，早寒逼晚岁，衰恨满秋容。湘滨有灵鸟，其字曰鸣鸿，一挹缯缴痛，长别远无双。 

五 

皎如川上鹄，赫如握中丹，宿心谁不欺？明白古所难。凭楹观皓露，洒酒荡忧颜，永念平生意，穷光不忍还。淹留徒攀桂，延伫空结兰。 

六 

双剑将离别，先在匣中鸣，烟雨交将夕，从此遂分形。雌沈吴江里，雄飞入楚城，吴江深无底，楚关有崇扃。一为天地别，岂直限幽明。神物终不隔，千丝傥还幷。 

答客 

幽居属有念，含意未连词，会客从外来，问君何所思？澄神自惆怅，嘿虑久回疑。谓宾少安席，方为子陈之。我以荜门士，负学谢前基，爱赏好徧越，放纵少矜持。专求遂性乐，不计缉名期，欢至独斟酒，忧来辄赋诗。声交稍希歇，此意更坚滋。浮生急驰电，物道险弦丝，深忧寡情谬，进伏两暌时。愿赐卜身要，得免后贤嗤。 

和王丞 

限生归有穷。长意无已年。秋心日逈绝。春思坐连绵。衔协旷古颜。斟酌高代贤。遯迹俱浮海。采药共还山。夜听横石波。朝望宿岩烟。明涧子{氵公}越。飞萝予萦牵。性好必齐遂。迹幽非妄传。灭志身世表。藏名琴酒间。 

日落望江赠荀丞 

旅人乏愉乐，薄暮忧思深，日落岭云归，延颈望江阴。乱流灇大壑，长雾匝高林，林际无穷极，云边不可寻。惟见独飞鸟，千里一扬音，推其感物情，则知游子心。君居帝京内，高会日挥金，岂念慕羣客，咨嗟恋景沈。 

秋日示休上人 

枯桑叶易零，疲客心易惊。今兹亦何早，已闻络纬鸣。回风灭且起，卷蓬息复征。怆怆簟上寒，凄凄帐里清。物色延暮思，霜露逼朝荣。临堂观秋草，东西望楚城。白物方萧瑟，坐叹从此生。 

答休上人菊 
</div>
    <div class="pagination">
<a href="鲍参军集_page6.html">上一页</a><span>...</span><a href="鲍参军集_page2.html">2</a><a href="鲍参军集_page3.html">3</a><a href="鲍参军集_page4.html">4</a><a href="鲍参军集_page5.html">5</a><a href="鲍参军集_page6.html">6</a><span class="current-page">7</span><a href="鲍参军集_page8.html">8</a><a href="鲍参军集_page9.html">9</a><a href="鲍参军集_page10.html">10</a><a href="鲍参军集_page11.html">11</a><a href="鲍参军集_page12.html">12</a><a href="鲍参军集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
