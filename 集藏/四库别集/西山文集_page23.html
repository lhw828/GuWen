<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 23 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 23 页/共 41 页
  </h1>
  <div class="content">
   禘者祭始祖所自出之帝也谓如本朝太祖是宋开基之祖僖祖【太祖皇帝之四世祖】又是始祖而上古黄帝乃赵氏所自出之帝也祭祀之礼逺及于始祖之所自出无乃太逺乎葢万物本乎天人本乎祖我之有此身出于父母也父母又出于祖祖又出于始祖始祖又出于厥初得姓受氏之祖虽年代悠逺如自根而干自干而枝其本则一而已矣故必推始祖之所自出而祭之则报本反始之义无不尽矣若非仁孝诚敬之极至岂有知此礼而行之乎葢凡人于世之近者【如考妣祖考妣】则意其精神未散或尝逮事而记其声容必起哀敬之心而不敢忽若世之逺者相去已久精神之存与否不可得而知人素不识其声容则有易忽之意故禘礼非极其仁孝极其诚敬者不能知其理不能行其事【惟仁孝之深者能知此身之所自来惟诚敬之至者能知我之精神即祖考之精神】茍能知此理矣【至难知者鬼神之理】则其他事物之理又何难知之有茍能感格矣则推而格天地者此诚而已推而感神明亦此诚而已故曰理无不明诚无不格于治天下何难哉
　　问媚灶
　　圣人道大徳宏如天地故其发言浑浑乎如元气之运然于门人弟子则或竣其词以规儆之如曰野哉由也如曰小人哉樊须也如曰予之不仁也葢其视门人弟子如子弟其有过但当竣责若一时权臣小人平日未尝相孚一旦发非理之问圣人之答之也既不可顺指以求合又不可忤意而招祸故其言从容巽顺若无所触忤然皆本乎正理而未尝有一毫之阿狥如答王孙贾曰获罪于天无所祷也答阳货曰吾将仕矣皆是此意【其对王孙贾不曰媚奥与灶之非但言获罪于天为不可使王孙贾知此意则必惕然自省平日所为拂理得罪于天者已多是乃开其悔悟之机也如不知此意亦不至触之以招祸其对阳货也货本责孔子之不仕孔子对以吾将仕矣其意谓我未尝不欲仕且将仕矣但不仕汝尔其言浑然圭角不露既非阿狥又不违忤此所以为圣人之言也常人之于权贵若非逢迎取悦则必激触取怒虽直言激触者不失为正然比之圣人气象则犹未免陷于一偏必如圣人之道徳宏大自然有此气象非勉强可及若欲师慕其万一惟敬以存飬使心平而气和则庶乎其可近尔程先生谓读论语者要识圣贤气象如此章之类优防玩味则其气象可见矣】
　　王孙贾卫之权臣观圣人获罪于天之语则其儆之深矣然他日称卫灵公之不亡则以其国有人之故而王孙贾治军旅亦与焉葢其人虽不善至于治兵则其所长此又憎而知其善之意圣人之心至公如天地此其一事也
　　问终食不违仁
　　此章当作三节看处富贵贫贱之间而不茍此一节犹是麤底工夫至终食不违又是一节乃是存心飬性细密底工夫然犹是平居暇日之事可以勉而至者至于造次急遽之时患难倾覆之际若非平时存飬已熟至此鲜有不失其本心者到此而犹不违乃是至细至密工夫其去安仁地位已不逺矣然此三节乃进徳之始终若无麤底工夫作根脚基址岂有能进于细密之地者故必以审富贵安贫贱为本然后能进于终食不违之地能终食不违矣然后能进于造次颠沛不违之地用工之序葢如此正与前章无谄无骄乐与好礼相似当考参而熟玩也
　　问志于道
　　志于道者心存于义理也耻衣食之恶者心存于物欲也理之与欲不能两立故圣人以此为戒也南轩先生尝曰天下无间界底道理欲做好人则不可望快活要快活则做不得好人此之谓也南轩之言虽麤然学者必须于此分别得明白然后可以进道不然则亦徒説而已顔子一箪食一瓢饮不改其乐此是不耻恶食子路緼袍与衣狐狢者立而不耻此是不耻恶衣前辈有云咬得菜根何事不可为是亦此意
　　问忠恕
　　不知圣人之为圣人须向忠恕二字求其入徳之基葢天地与圣人只是一诚字诚者真实无妄之谓也昼必明夜必闇夏必热冬必寒春必生夏必长亘千万年如一日不曽有少差缪此天地之诚也仁真个仁义真个义存于心无一念之不实见于事无一件之不实形于言无一句之不实而百行万善备足无余此圣人之诚也天地只是一个诚字万物自然各遂其生圣人只是一个诚字万物自然各当其理此乃天地圣人之事学者未到此地位且须尽忠恕二字忠者尽已之心也恕者推己之心以及人也忠尽乎内者也恕形于外者也已之心既无一毫之不尽则形之于外亦无一毫之不当【如事亲当孝事兄当弟处朋友当信事事物物各尽其所以当然之理以处之即是恕也】有忠而后有恕忠者形也恕者影也【如有形而后有影】在圣人则曰诚在学者则曰忠诚是自然而然忠则须用着力在圣人则不必言恕在学者则当言恕葢圣人不待乎推学者先尽已而后能及人故有待乎推也然学者若能于忠恕二字上着力于尽已尽人之间无不极其至久之亦可以到至诚地位【诚是自然底忠忠是着力底诚】孔子告曽子一贯之理本是言诚曽子恐门人理防未得故降下一等而告之以忠恕要之忠恕尽处即是诚但学者须是自卑而髙自浅而深不可躐等妄意于髙逺而实无所得耳
　　问仁字【仁而不佞章】
　　仁之一字从古无训论语一书凡言仁处只是教人以为仁之方而已孟子曰仁人心也最为明切然亦只是説仁者人心之徳而已初非以人心二字觧仁也自汉以来儒者类以爱字説仁故韩文公曰博爱之谓仁殊不知爱乃仁之用而未能尽仁之体仁性也爱情也性中有此仁故发之于情则能爱仁犹根也爱犹枝叶也有此根故有此枝叶然便指枝叶作根则不可故孟子曰恻隐之心仁之端也恻隐正是爱【见物之可哀可怜者则有恻然隐痛之心此正是爱】乃是仁中发出来譬如有物在中而端绪发于外也爱乃仁之发见处便以爱为仁是以情为性以用为体也所以伊川先生不取韩子博爱之説以为仁自是性爱自是情以爱为仁是认情为性然其觧孝弟为仁之本却又曰仁主于爱爱莫大于爱亲与前説颇似相反何也葢韩子曰博爱之谓仁则是以爱便为仁伊川曰仁主乎爱则是仁之为道主于爱而已非谓仁只是爱也葢五常各有所主仁主爱义主宜礼主别智主知爱者仁之用仁者爱之体仁虽不止于爱然见之于用则莫切于爱縁人之初生得天地生物之心以为心所以合下便有此仁天地之心主于生物故人之心亦主乎爱物也汉唐儒者不合以爱便为仁所以不识仁之本体到上蔡先生又以觉为仁言心之虚明知觉凡痒疴疾痛便知便觉即此是仁无垢张氏又从而推演其説于是百十年来学者又以觉言仁殊不知知觉自属智仁者之心固有知觉但以知觉为仁则不可学者但于知觉上求仁只要胷中虚明无滞便説是仁却于仁之本体未为亲切反不若爱字虽未是仁之体却正是仁之用因用则可以知其体【天地生物之心便是仁之体其发出来生物便是仁之用体用元不相离】至文公先生立六字以断之曰仁者心之徳爱之理于是体用兼全既异乎汉儒指情为性之失又足以破近世学者以觉为仁之弊所谓心之徳者葢言仁者此心之全徳包五常贯四端而为一心之主也所谓爱之理者葢谓仁乃爱之理仁未便是爱乃爱之道理爱未是尽仁乃仁之发用有此道理便有此发用理即性也用即情也于是仁之为义明白昭著至此章又断以全体不息四字葢仁者兼该万善无所不备如人之头目手足皆具然后谓之人也不息者如天地一元之气运行于六合之间无顷刻止息所以生成万物无有已时文公前后十字于仁之义曲尽其至学者诚能深玩而黙察之无复余蕴矣心之活便能运转不息凡处人伦事物之间此心周流无碍处处皆到心死则便如铁石凡处人伦事物之间皆窒塞了
　　问刚与欲【枨也章】
　　刚者天徳也天徳者谓纯乎天理而不杂以人欲也干六爻皆阳故曰刚徤中正纯粹精也人之与天本一无二惟其有私欲以间之是以与天不相似若能尽去私欲则复乎天矣此君子所以贵乎刚也上蔡先生曰刚与欲正相反能胜物之谓刚故常伸于万物之上为物揜之谓欲故常屈于万物之下上蔡所谓胜物者盖谓立志坚强不为外物所夺凡荣辱得丧祸福死生皆不足以动之如孟子所谓富贵不能淫贫贱不能移威武不能屈此之谓胜物非刚暴恃气求以胜人之谓也为物揜之谓欲言陷溺于物欲之中不能自克如为物遮覆揜遏而不能出也上蔡此言最为有益学者知此与其狥欲而屈于物之下如妇人女子之柔弱孰若以刚徳自持卓然立于万物之表而不失大丈夫之操乎又横渠先生曰阳明胜则徳性用隂浊胜则物欲行徳性者吾之所固有仁义礼智之性也物欲者因耳目口鼻之接于物而生者也凡为人刚明果决则理存而欲冺故徳性用言徳性为主而用事也为人隂柔昏浊则欲胜而理冺故物欲行言物欲为主而肆行也阳明隂浊虽禀于气质然可学以反之人能自力于学则柔者可强闇者可明不能学则强者或转而柔明者或趋而闇横渠此言正欲人以学力变气质使阳明日胜则徳性常用而物欲不行也
　　问志气【昼寝章】
　　志谓心志气谓血气学者若能立志以自强则气亦从之不至于怠惰如将帅之统卒有纪律有号令则士卒虽欲惰而不可得茍心志不立则未免为血气所使孟子曰志者气之帅也盖志强则气亦强志惰则气亦惰如将勇则士亦勇将惰则士亦惰也学者欲去昏惰之病必以立志为先
　　问文章性与天道
　　文章二字非止于言语词章而已圣人盛徳蕴于中而辉光发于外如威仪之中度语言之当理皆文也尧之文思舜之文明孔子称尧曰焕乎其有文章子贡曰夫子之文章皆此之谓也至于二字之义则五色错而成文黒白合而成章文者灿然有文之谓章者蔚然有章之谓章犹条也六经论语之言文章皆取其自然形见者后世始以笔墨著述为文与圣贤之所谓文者异矣性者指人所得而言【仁义礼智信是也】天者指其理之自然而言【隂阳五行之理是也】夫子平时以身教人凢形于威仪容止语黙动静自然成文自然有章者皆所以教学者所谓吾无行而不与二三子吾无隐乎尔者是也学者即其近者求之用功既乆自然可到精微之地若遽以性命之理告之则恐其亿度料想驰心妙反无所益故于性与天道罕尝言之学者不可得而闻其于论语仅有性相近一语亦止是言气质之性非指性之本至于易乾卦然后曰乾道变化各正性命大传曰一隂一阳之谓道继之者善也成之者性也此三条又是正説性与天道亦可谓罕言矣
　　问敬字【敬简章】
　　伊川先生言主一之谓敬又恐人未晓一字之义又曰无适之谓一适往也主于此事则不移于他事是之谓无适也主者存主之义伊川又云主一之谓敬一者之谓诚主则有意在学者用功须当主于一主者念念守此而不离之意也及其涵养既熟此心湛然自然无二无杂则不待主而自一矣不待主而自一即所谓诚也敬是人事之本学者用功之要至于诚则达乎天道矣此又诚敬之分也
　　所谓主一者静时要一动时亦要一平居暇日未有作为此心亦要主于一此是静时敬应事接物有所作为此心亦要主于一此是动时敬静时能敬则无思虑纷纭之患动时能敬则无举措烦扰之患如此则本心常存而不失为学之要莫先于此更当以胡致堂一段叅观
　　问言志
　　夫子令顔渊子路言志而子路只曰愿车马衣轻裘与朋友共敝之而无憾自今人观之子路之言亦几于卑近矣盖圣门学者诚实端慤言者即其所行行者即其所言茍躬行有一毫未至断不敢轻以自许若今人之好为欺者必妄説一等髙大话矣子路为人勇于为善而笃于朋友故所愿如此不知者以为卑近殊不知此乃人之所甚难盖私之一字乃人心之深害私茍未忘虽于骨肉亲戚之间尚不能无彼此物我之分且如父母可谓至重然今不知义理之人亦未免分物我饮食居处惟己之便而于亲有不防者况朋友乎子路之言虽只及朋友然观其用心则其至公无私可见矣推此以往虽以天地万物为一体可也学者当深味子路之言黙自省察我之事亲已忘物我否事亲已忘物我矣又推之以事长事长能忘物我矣又推之以待朋友乆之私意尽忘则其视天地之间混然为一不复有彼我之间此即所谓天下归仁也而西铭一篇之意正是如此
　　顔渊言志又大于子路盖视已之善如未有善视已之劳若初无劳观其用心虽至尧舜地位亦歉然常若不足子路所谓车马衣裘与朋友共特顔子善中之一善尔夫子之言志又大于顔渊盖二子犹未免用意若圣人则如天地然一元之气运之于上而天地之间无一物不得其所不待物物着力然后能之又非二子所及然今学者且当从子路学起必如子路之忘私然后方可进歩不然则物我之私梗于胷中如蟊贼如戈防然又安能有善不伐有劳不矜如顔子乎况于圣人地位又髙又逺非用力所可到须徳盛仁熟从容中道然后不期而自至尔此非始学之事故必先学子路之忘私而后可大凢为学只是要变气质正心术而已盖人之气质茍非圣贤不能全美必有所偏故圣贤立下许多言语欲人因其言以省察已之偏处如医经然某病则有某方某病则有某药学者味圣贤之言以察已之偏正如看医经以察已之病病是寒则用温药病是热则则用凉剂见得病证的然如此则必服药以去之如此方有益如已之偏处在于不能无私则当玩味圣贤之言以去其私【如子路车马衣裘与朋友共是也】先自事亲事长以至于待朋友皆欲忘其私如此则私之一病去矣又如已之偏在于不能无矜伐则当玩味圣贤之言以去其矜伐【如顔渊无伐善无施劳是也】又如平日言行未能相副未免有不诚处则当玩味圣贤之言以去其不诚【如前章巧言令色足恭匿怨以友其人是也】我有千百病圣贤有千百药方一日佩服圣贤一言真切行之则是一日服一药以去一病乆之则所谓气质之偏自然融化得尽纯善而无恶矣若只看过读过不真实用力以去其偏则如谈方説药初未尝服饵其又何益【气质之偏既去则心术自正向来因观圣贤之言屡有警省云是因此语换了肺肠诚是如此】
　　问不违仁
　　人得天地生物之心以为心其心本无不仁只因有私欲便有违仁之时既克去私欲则心常仁矣
　　心者指知觉而言也仁者指心所具之理而言也盖圆外窍中者是心之体【谓形质也此乃血肉之心】虚灵知觉者是心之灵【灵谓精爽也言其妙则谓神明不测】仁义礼智信是心之理【理即性也】知觉属气凢能识痛痒识利害识义理者皆是也【此所谓人心】若仁义礼智信则纯是义理【此所谓道心】人能克去私欲则所知觉者皆义理不能克去私欲则所知觉者物我利害之私而已纯是理即是不违仁杂以私欲便是违仁
　　问顔乐
　　集注所引程子三説其一曰不以贫窭改其乐二曰葢自有其乐三曰所乐何事皆不説出顔子之乐是如何乐其末却令学者于博文约礼上用功博文约礼亦有何乐程朱二先生似若有所隐而不以告人者其实无所隐而告人之深也又程氏遗书有人谓顔子所乐者道程先生以为非由今观之所乐者道之言岂不有理而程先生乃非之何也盖道只是当然之理而已非有一物可以玩弄而娱悦也若云所乐者道则吾身与道各为一物未到混融无间之地岂足以语圣贤之乐哉顔子工夫乃是从博文约礼上用力博文者言于天下之理无不穷究而用功之广也【文者言凡物皆有自然之条理也博者广也如伊川之论格物自一身性情之理与一草一木之理无不讲究是也】约礼者言以礼检束其身而用功之要也【如视听言动必由乎礼常置此身于准绳规矩之中而无一毫放逸恣纵之意是也】博文者格物致知之事也约礼者克己复礼之事也内外精粗二者并进则此心此身皆与理为一从容游泳于天理之中虽箪瓢陋巷不知其为贫万钟九鼎不知其为富此乃顔子之乐也程朱二先生恐人只想像顔子之乐而不知实用其功虽日谈顔子之乐何益于我故程子全然不露只使人自思而得之朱先生又恐人无下手处特説出博文约礼四字令学者从此用力真积力乆自然有得至于欲罢不能之地则顔子之乐可以庶几矣二先生之拳拳于学者可谓甚至不可不深玩其防也【欲罢不能者言人之于学若能实用其工则自然见得循理则乐不循理则不乐由乎礼则安不由乎礼则危不待父兄师友之检约自然欲止而不能此方是真有所得也】
　　问语上语下
　　此章南轩先生之説至为精宻所当玩味所谓圣人之道精粗虽无二致者盖道徳性命者理之精也事亲事长洒扫应对之属事之粗也然道徳性命只在事亲事长之中茍能尽其事亲事长之道则道徳性命不外乎此矣但中人以下之资质若骤然告之以道徳性命彼将何所从入想像亿度反所以害道不若且从分明易知处告之如事亲事长洒扫应对之属皆人所易知也如此则可以循序而用力不期而至于髙逺之地此圣门教人之要法也
　　切问近思切问谓以切已之事问于人也近思谓不驰心髙逺就其切近者而思之也外焉问于人内焉思于心皆先其切近者则一语有一语之益一事有一事之功不比泛然驰务于外而初无补于身心也
　　问见恶人【南子章】
　　居乱邦见恶人惟圣人为可盖圣人道大徳宏可以转乱而为治化恶而为善故孔子于南子则见之于阳货亦见之而公山弗扰之召佛之召皆欲往焉若大贤以下则危邦不入乱邦不居小人则逺之盖就之未必能有所济而或以自污焉故子路仕孔悝不得其死冉求仕季孙无改于其徳顔子闵子终身不仕盖以此也子路不恱者盖以己之力量观圣人也故夫子云云
　　问手足不仁【博施章】
　　手足不仁者非曰手足自不仁也盖手足本吾一体縁风痹之人血气不贯于手足便与不属已相似人与物亦本吾一体縁顽忍之人此心不贯于人物亦与不属已相似风痹之人不仁于手足顽忍之人不仁于民物皆以其不属已故也殊不知天地吾之父母已与人虽有彼我之异人与物亦有贵贱之殊要本同一体只縁私意一生天理冺絶便以人已为二致亦如手足本是吾身之物只縁风邪所中血气鬲塞遂以手足为外物手足民物之比也风邪私意之比也人无私意之害则民物之休戚自然相关一见赤子入井则此心为之怵惕无风邪之病则手足之痒疴亦自然相关虽小小疾苦此心亦为之痛楚当如此玩味方晓程子痿痹不仁之意
　　问日至月至
　　朱文公集注日一至焉月一至焉能造其域而不能乆也详集注之意盖谓自顔子之外自余门弟子或三月中有一日全不违仁有一月全不违仁者语録以为或一日中一次不违仁一月中一次不违仁二説不同当以集注为正【杨慈湖云一日不违仁是三月之中有一日方寸湛然无私欲之蔽一月不违仁是三月之中有一月方寸湛然无私欲之蔽此説亦是】
　　志道问顔子三月不违仁是无纎毫私欲则自余门弟子日至月至者常为私欲所汩乎曰欲字有重轻常人之心无非私欲汩乱之时若孔门弟子日至月至者虽未到无纎毫私欲之地然亦必皆寡欲矣孟子教人只云养心莫善于寡欲周子又进一歩教人曰由寡以至于无顔子三月不违者已到无欲之地自余则寡欲而已所以未如顔子也然学者岂能便及顔子须是先学日至者然后能到月至者月至矣然后可学三月不违此即周子由寡以至于无之谓也进学有渐未有不由日至而可到于月至不由月至而可三月不违未有不由寡欲而便能无欲也日月至焉虽未及顔子然在学者亦岂易及哉故南轩先生曰日月至焉与三月不违者固亦异矣然非见道明而用力坚亦未易日月至也由是而不已焉则亦可驯致矣
　　又程子曰欲不必沉溺但心有所向即是欲【如饮食欲饱是理才要珍而丰即是欲衣欲暖是理才要珍而丽即是欲】
　　问发愤
　　朱文公谓全体至极纯亦不已全体至极谓圣人之于道已到十分全尽处即所谓诚也纯谓不杂言纯是至诚无一毫人伪之杂也惟其纯诚无杂自然能不已如天之春而夏夏而秋秋而冬昼而夜夜而昼循环运转一息不停以其诚也圣人之自壮而老自始而终而终无一息之懈亦以其诚也既诚自然能不已【今人为善乍作乍辍有始无终或能暂而不能乆皆縁不诚之故如见得道理真实分明实要用功自住不得】
　　此是圣人地位在学者言之且当就发愤二字上用力顔渊所谓舜何人也我何人也韩文公所谓舜亦人也周公亦人也彼能是而我不能是是以不若圣贤为耻也孟子又曰不耻不若人何若人有周子曰人大不幸无耻言人若有耻则不肯甘心于为愚不肖有可进之理若既不如人又无耻心则是甘为庸人岂复能进此所以为大不幸也学者若能知耻方能发愤若能发愤忘寝废食以求之安有不进之理
　　问不由户章
　　旧説谓人之不能不由道如出之不能不由户朱文公非之以为世人之行不由道者众矣若如旧説则凡人所行不问是非善恶皆可以为道矣且如事亲事长人人所同也然必事亲孝事长弟然后谓之道不然则非道矣此章盖叹世人但能知出必由户而不知行必由道欲人知行不可以不由道也
　　又中庸道不可须防离章山先生谓寒而衣饥而食出而作晦而息耳目之视听手足之举履无非道也此百姓所以日用而不知伊尹耕有萃之野而乐尧舜之道所谓尧舜之道即举于有莘之野是已朱文公辨之曰衣食作息视听举履皆物也其所以如此之义理准则乃道也若便指物为道不唯昧于形而上下之别而坠于释氏作用是性之失且使学者误谓道无不在虽猖狂妄行亦无适而不为道矣其害可胜言哉盖山先生以物即是道而文公以为物之则方是道正与出不由户章意同
　　又告子曰生之谓性盖言人之能知觉运动者即性也孟子不然之朱文公发其义云能知觉运动者只是气知觉运动之理方是性告子误认气为性又引山举释氏语云神通并妙用运水与檐柴以此徐行后长不知徐行后长方谓之弟疾行先长则为不弟若谓运水般柴便是妙用则徐行疾行皆是弟矣此亦与前章意同大抵皆谓人于日用事物间处处当理然后为道不可以日用事物便为道文公此説最有益于学者当参而味之
　　问梦周公
　　夣之理最为精微周礼占夣【官名】有所谓正夣者【谓其未尝思虑而兆朕先见者此乃夣之正】有所谓思夣者【谓日间念虑及之故形于夣】念有正邪故夣亦有正邪髙宗夣得説孔子夣见周公此所谓思夣之正者也【髙宗恭黙思道心与天通故因夣而得説孔子志于行道故因夣而见周公此所谓思夣之正也若使当世无传説而髙宗夣之数百年前无周公而孔子梦之则非正夣矣】圣人所存者诚故其夣亦诚凢人夣寐纷乱或见世间所无之物皆妄也然赵武灵王夣吴娃而实得吴娃汉武帝夣木人而宫中果有所埋之木人梁武帝夣河北诸侯来朝而侯景果至此三人者皆因夣而召乱虽实有其人实有其事然赵武灵王溺于女宠汉武帝惑于鬼神梁武帝志于土疆其心不正故其夣随之此亦思夣之不正者也
　　问求仁
　　仁者人之所以为人之理也人之身至微而乃与天地并立而为三才以其尽得天地之理故也理虽非一端而仁之一字乃其统防人而不仁则失其所以为人之理而不可以言人也古者圣贤兢兢业业以终其身者欲全其所以为人之理而已若全得此理虽贱为匹夫自有良贵者存此夫子之所以饭防饮水顔子所以陋巷箪瓢而不改其乐也若此理既亏虽穷天下之富贵如桀纣人得而贱之学者必须先见得此处分明然后可以进道且如千乘之国可谓至重夷齐兄弟此心少有不安便视之如屣委而去之不以为难盖伯夷违父而立则是不孝叔齐先兄而立则是不悌不孝不悌则不复可以为人故宁舎千乘之国而不忍失其所以为人之理朱文公谓伯夷以父命为尊叔齐以天伦为重其逊国也皆求所以合天理之正即人心之安其论至矣次章以不义富贵如浮云虽未必果为卫君设然门人以此二章相先后盖不无意焉如卫輙以子拒父而得富贵是又犬彘之不若也大抵古人见理分明故行一不义杀一不辜虽得天下而不为后世义利不明人以茍得为贵虽锥刀之利亦有甘心不义而求之者不知天理既丧已不得为人纵一时侥窃荣利其实去禽兽不逺读论语者当段段反之于身故求仁得仁章莫只做夷齐卫君看了然后有益
　　问学易
　　易者隂阳变易之谓日往则月来【日阳月隂】寒往则暑来【暑阳寒隂】昼夜昏明【昼阳夜隂】循环不息此天道之常也圣人拟之以作易不过推明隂阳消长之理而已【昔人谓易字乃合日月二字为之盖篆文如此也】阳长则隂消【自十一月为复一阳生则一隂消至四月成六阳为干则六隂尽消】隂长则阳消【自五月为姤一隂生而一阳消至十月成六隂为坤而六阳尽消】一消一长天之道也人之学易则知吉凶消长之理【以隂阳对而言之则阳为善为吉隂为恶为凶独言阳则阳自有吉有凶盖阳得中则吉不中为凶隂亦有吉有凶隂得中则吉不中则凶】进退存亡之道【以天道言则为消息盈虚以人事言则为存亡进退盖消则虚长则盈如日中则昃月盈则亏暑极则寒寒极则暑此天道所不能已也人能体此则当进而进当退而退当存而存当亡而亡如此则人道得而与天合矣故孔子可以进则进可以退则退可以乆则乆可以速则速而谓用之则行舎之则蔵惟已与顔子有之此孔子之身全体皆易矣孟子一书全不言易而张子以为最深于易者其亦以此知之欤】
　　问兴立成
　　古之诗出于性情之真先王盛时风教兴行人人得其性情之正故其间虽喜怒哀乐之发微或有过差终皆归于正理故大序曰变风发乎情本乎礼义发乎情民之性也本乎礼义先王之泽也【情谓喜怒哀乐此乃民之性不能无者然其归皆合于正理故曰本乎礼义先王之泽言文武成康之化入人也深故虽叔季之世人犹不失性情之正】三百篇诗惟其皆合正理故闻者莫不兴起其良心趋于善而去于恶故曰兴于诗
　　礼乐之原出于天地自然之理乐记曰天髙地下万物散殊而礼制行矣流而不息合同而化而乐兴焉礼者天地之序也乐者天地之和也天髙地下此即自然之尊卑万物散殊有大有小有隆有杀此即自然之等级圣人因此制为之礼所以法天地之序也【君父在上臣子在下此即天髙地下之象也自是而下兄弟夫妇师友宾主以至于舆台皁名位分守粲然有伦此即万物散殊之象也】隂阳五行之气流行于天地之间未尝少息相摩相荡为雷霆为风雨以化生万物圣人因此作为之乐所以象天地之和也【雷霆风雨皆是隂阳之气相摩荡而成惟其二气和合所以能化生万物乐有五声十二律五声角属木徴属火商属金羽属水宫属土木火阳也金水隂也土中气也十二律黄钟十一月太蔟正月姑洗三月防宾五月夷则七月无射九月此六阳津也大吕十二月夹钟二月仲吕四月林钟六月南吕八月应钟十月此六隂律也阳律曰律隂律曰吕故曰六律六吕阳月用阳律隂月用隂律以之气则埋之宻室上与地平实以葭灰覆以缇素以十二月之中气冬至气至则黄钟之管飞灰冲素大寒以下各以其月随而应焉】五声十二律亦皆隂阳变错而成故乐音之和与天地之和相应可以养人心成风俗也自周衰礼乐崩壊然礼书犹有存者制度文为尚可考寻乐书则尽缺不存后之为礼者既不能合先王之制而乐尤甚焉今世所用大抵郑卫之音形其靡曼之习而已适足以荡人心壊风俗何能有补乎故程子慨然发叹也然礼乐之制虽亡而乐之理则在故乐记又谓致礼以治身致乐以治心外貌斯须不荘不敬则嫚易之心入之矣中心斯须不和不乐则鄙诈之心入之矣荘敬者礼之本也和乐者乐之本也学者诚能以荘敬治其身和乐养其心则于礼乐之本得之矣是亦足以立身而成徳也三百篇之诗虽云难晓今诸老先生发明其义了然可知如能反覆涵泳直可以感发其性情则所谓兴于诗者亦未尝不存也
　　问朝三暮四【民可使由章】
　　朝三暮四之术出列子狙公赋芧【狙公乃养猿狙之人芧音序小栗也赋谓分以付之也】曰朝三暮四众狙皆怒曰朝四暮三众狙皆喜朝三暮四朝四暮三一而已矣猿狙无知而易诳故朝三则怒朝四则喜亦如愚民不知义理轻为喜怒也圣人之教惟恐不能开明下民之心如申韩斯鞅之徒所以治其国者专用愚黔首之术不知民可欺以暂不可欺以乆故卒以此亡秦可不戒哉
　　问疾不仁
　　易君子在内小人在外则谓之防防者通而治也君子在外小人在内则谓之否否者闭而乱也君子小人并生于天地间不能使之无也但当区处得宜使有徳者布列朝廷有才者奔走任事于外如此则治矣岂能使无小人哉茍萌尽去之心则未有不激而生变也东汉之末窦武何进欲尽诛宦官而借力于董卓有唐之末崔嗣欲尽戮宦官而借力于朱全忠宦官虽尽而汉唐亦亡圣人之言于此騐矣【圣人于不仁之人屏而逺之乃所以儆之使知自改而未尝有忿疾之心舜之诛四凶是也】
　　问骄吝
　　程子曰骄气盈吝气歉文公曰骄者吝之枝叶吝者骄之本根未有骄而不吝未有吝而不骄此一章更当熟思盈与歉各是一病文公乃以为二者相因而生又谓骄生于吝何也盖吝者气不足也惟其无浩然之气所以鄙陋局促容受不得内而徳善未有少进便自以为有余外而势位稍或髙人便有陵忽之意俗谚所谓器小易盈正此谓也惟其小而吝是以易骄盈使其有江河之量无不容受则虽徳至于圣贤而不以为足位至于王公不以为可矜前章所谓毅则规模广大而不吝矣不吝则不骄矣正当参玩也
　　问文王至徳
　　范氏曰孔子因武王之言而及文王之至徳其指微矣此言孔子微有不满武王之意也文武皆圣人也文王之时纣之恶未熟故文王犹得以事之至于武王之时则纣之恶已极杀比干囚箕子微子纣之庶兄也抱祭器而归周武王于此虽欲不伐商有不可得者岂武王之心哉文王武王均为圣人但所处之时既异故所行之道不同文王所处乃君臣之常武王所处乃君臣之变常固正也变而不失其正是亦常而已矣然常道人皆可为变则非圣人不可为故圣人于汤武之事每微有不足之意如论乐则以武为未尽善论防伯之让天下文王之事殷皆称其为至徳伯夷则谓求仁而得仁此非贬汤武也盖惜其不幸而为此不获已之举也然恐后世遂以汤武为非故又曰汤武革命顺乎天而应乎人言汤之变夏命武王之变殷命皆顺乎人心而应乎天命也盖桀纣之暴非汤武出而征之则生民之类皆将防灭而后已又岂天之心哉故汤曰予畏上帝不敢不正武王曰予不顺天厥罪惟钧论语微有不满之意者恐后世乱臣贼子借汤武之名以窥伺神器也易发革命之义者恐后世乱君肆行于上而无所惮也圣人立言其为后世虑深矣东坡乃谓汤武非圣人盖但见一偏而不知圣人或抑或扬皆有微指也
　　问色举翔集
　　色斯举矣去之速也卫灵公问陈而孔子行鲁受女乐而孔子去即此义也翔而后集者就之迟也伊尹俟汤三聘而后幡然以起太公伯夷闻文王善养老而后出即此义也古人所谓三揖而进一辞而退虽相见聚防之间犹必如此况仕止乆速之际乎贾谊赋所谓鳯缥缥而髙逝兮夫固自引而逺去此即色斯举矣之意又曰鳯凰翔于千仞兮览徳辉而下之此即翔而后集之意后世如汉穆生以楚王戊不设醴而去诸葛武侯必待先主三顾而后从之皆有得乎此者也
　　问太极中庸之义【南雍李教授问今附此】
　　下问太极中庸二条自顾浅陋何足以辱姑即平时所读朱文公先生之书及尝见所窥者畧陈一二夫所谓无极而太极者岂太极之上别有所谓无极哉特不过谓无形无象而至理存焉耳盖极者至极之理也穷天下之物可尊可贵孰有加于此者故曰太极也世之人以北辰为天极以屋脊为屋极此皆有形而可见者周子恐人亦以太极为一物故以无极二字加于其上犹言本无一物只有此理也自隂阳以下则丽乎形气矣隂阳未动之前只是此理岂有物之可名耶即吾一心而观之方喜怒哀乐之未发也浑然一性而已无形无象之中万理毕具岂非所谓无极而太极乎以是而言则思过半矣喜怒哀乐之未发即寂然不动之时思虑一萌则已动矣故程子以思为已发此至论也来谕谓思是已发则致知格物亦是已发此则未然盖格物致知自属穷理工夫大凡讲论义理最忌交杂今方论喜怒哀乐之发未发而以致知格物杂之则愈混杂而不明矣来谕又恐悬空无用力处此亦未然盖未发之时则当戒谨恐惧其将发之时则当谨其独逐时逐节皆有用功之地惟其未发也戒惧而不敢忘将发也谨独而不敢肆则其发自然中节矣圣贤之学所以无者正縁句句着实未尝説悬空道理且如中庸始言天命之性终言无声无臭宜若髙妙矣然曰戒谨曰恐惧曰谨独曰笃恭则皆示人以用力之方盖必戒惧谨独而后能全天性之善必笃恭而后能造无声无臭之境未尝使人驰心窈冥而不践其实也太极圗説亦然首言无极太极次言隂阳五行亦可谓髙且逺矣要其归宿只在中正仁义而主静之一语其与中庸戒惧谨独之云若合符节总而言之惟敬之一字可以该也盖戒惧谨独者敬也主静亦敬也学者傥能居敬以立其本而又穷理以致其知则学问之道无余蕴矣大率此理自文公尽发其秘已洞然无疑所虑学者欲自立一等新奇之论而于文公之言反致疑焉不知此老先生是用几年之功沈潜反覆参贯融液然后发出以示人今读其书未能究竟底蕴已先疑其説之未尽所以愈惑乱而无所明也故区区常劝朋友间且将文公四书朝夕涵泳既深达其指矣然后以次及于太极西铭解近思録诸书如此作数年工夫则于义理之精微不患其无所见矣又必合所知所行为一致讲贯乎此则必践履乎此而不堕于空谈无实之病庶乎其可耳此平时拙论如此故因垂问及之更望详加镌晓以补昏愚之所不逮幸甚













　　西山文集巻三十一
　　钦定四库全书
　　西山文集巻三十二
　　宋　真徳秀　撰
　　讲义
　　代刘季文浦城县庠四徳四端讲义
　　人之为人所以与天地并立而为三者葢形有小大之殊而理无小大之间故也理者何仁义礼智是也人之有是理者天与之也自天道而言则曰元亨利贞自人道而言则曰仁义礼智其实一而已矣自杨子云作太以四徳配五常后儒因之论述众矣然其发明精切未有如文公先生者也文公之説曰元者生物之始天地之徳莫先于此故于时为春于人则为仁而众善之长也亨者生物之通物至于此莫不嘉美故于时为夏于人则为礼而众美之防也利者生物之遂物各得宜不相妨害故于时为秋于人则为义而得其分之和也贞者生物之成实理具备随在随足故于时为冬于人则为智而众事之干也深味斯言人与天地夲一无二而其所以异者天地无心而人有欲天地惟无心也是以于穆之命终古常新元而亨亨而利利而贞贞而又元一通一复循环而无间人之生也初皆全具惟其有形体之累则不能无物欲之私故当其恻隐之发而有以挠之则仁不能充矣当其羞恶之发而有以夺之则义不能充矣恭敬是非之发亦然此孟子所以惓惓于充之一言也葢善端之发其始甚微亦犹隂阳之气兆于二至初皆眇然而未着也迨阳浸而长至于正月则天地之气和而物皆发达矣隂浸而长至于七月则天地之气肃而物皆收敛矣天地无心其生成万物之理皆自微至着葢无一嵗不然者人能体天地之心以为心因其善端之发保飬扶持去其所以害之者若火之然因而嘘之若泉之达因而导之则一念之恻隐可以泽百世一念之羞恶可以正万民尧舜之仁汤武之义所以与天地同其大者以其能充之也桀纣岂无仁义之心哉其所以与禽兽不异者以其遏絶之也故曰茍能充之足以保四海茍不能充之不足以事父母呜呼孟子之言痛切至此其可不深思所警哉今者王春朔旦四徳之元实肇于此故窃孟子大易之义与朋友共讲焉欲吾侪于此深自警者知吾心之徳即天地之徳必当战兢朝夕不敢失坠至于一念之萌则察其所发果天理邪抑人欲也如其发于天理则充而长之发于人欲则窒而絶之功用之久义理自明人欲自将退聴天地之所以与我者庶乎其可保矣夫如是然后不失其所以为人之理若夫颠倒于利害之途昬迷于嗜欲之境善端泯絶正理消亡则孟子之所谓非人也可不惧哉某不敏方将以此自警吾党之士傥有志焉则所谓求仁之方继此当相与切磋讲究之而不敢有隐也
　　防
　　馆职防
　　问尧舜之盛野无遗贤而用人之际犹曰试可乃已又曰明试以功吾夫子亦曰其有所试矣今之仕者鲜不由试而进寒畯之试固详而任子亦试于铨选至若宏词博学既中科目将登之储材之地宜无待于试而给札玉堂厥有故事正欲详询当世之务上禆国论合于古而宜于今以见有用之学非止角空言而已也厥今多故类非一端圣上宵旰于上二三大臣百执事相与图回于下未始于日不孜孜也邻邦革心寻复和好谓三边粗有息肩之望则可耳体国之士方怀忧隐夫竭民力以飬兵正以备一日之用及其御敌乃骄惰而无功暴露者以时升转既与防犯矢石者无以异而供亿浸广殆未知善后之计召募敢勇尝赖其力讲解之后何以为驾御之方招收雄淮未见于用名数实繁何以为赡给之费糇粮既无赢蓄漕运又多不通然则欲为久逺之图莫留屯若也数十年来大畧可覩至于今日又有甚难将委之民则土旷人稀必至卤莽将责之兵则操戈负耒未免扞格又况流离颠顿之余戍役驱驰之久其谁任此无已则复力田之科尽捐赋租劝之垦辟然必藩篱既固民生安堵而后可为非可以遽舒目前之急也裁楮为币而价日削藏粟多阅而籴日増时雨方通遗蝗复起事至而应则虑有噬脐之悔先事而图则孰为彻桑之急伊欲用李悝之平籴采晁错之实边萧何诸葛之餽运充国枣祗之屯田以至昭义步兵雄边子弟择而用之岂无其説矧今更化方新而治效未着求言甚切而士气未伸讲明有素毋惮敷陈硕画嘉谋不患不见于用也
　　对愚窃惟今日事势有深可畏者二亟当图者三有不足虑者四进言者皆曰和议可恃也边虞可弭也是固不足与论谋国者也至于忧时慷慨之士相与讲画利病又不过曰兵冗而罔功财耗而弗赡二三大臣訏谟于其上羣臣百执图议于其下亦既悉矣吁亦尝思宗社安危之机国家凭藉之夲乎愚不佞葢尝泛观古今之变大抵盛衰强弱之分不在兵力而在国势不在财用而在人心诚使国势尊安人心豫附运掉伸缩惟所欲为以之治财则财可丰以之治兵则兵可强其机易回而其事易察也惟夫吾之所恃者国势也而操持不定无以遏其趋吾之所恃者人心也而系属不加无以保其固百度抢攘众志涣散天下之患方怅然未知底止之地虽兵财之画日讨月究何益哉思昔寳元庆厯间中外多故夏人畔命兵事繁兴于是保毅有军武卫宣毅又有军始置于陜西继行于诸路天下之兵凢百万而不胜其冗矣三路入中刍粮之直为缗钱嵗千万而度支以匮告矣宣毅所在骄横西陲兵数屈衂而军律弗严师不用命矣一时事变殆类岌岌而仁宗潜回黙制迄成万世之安葢其纲维国势统系人心有出于兵财之外故也熙丰大臣罔克知此徒见嘉祐末年事类少弛思一蹵而新之志于彊兵则保甲戸马之法立志于裕财则均输手实之令行一意纷更立图近效抑不思国势已摇财将焉用人心弗固兵岂足恃哉然则论治于今日先其所可畏而后其所不足虑可也何谓不足虑者四曰兵骄惰而无用也赏轻滥而亡节也敢勇之招难于控御也雄淮之招难于赡给也然察之有方图之有要初非沈痼不治之疾纷错难理之绪也且兵之骄惰亡用者岂非择将未得其人乎古之用武者不急于治兵而急于选将将之怯勇兵实系焉故天下无必胜之兵而有不可败之将往者柄臣妄意规恢之图而沾沾多易之小人窥见风指莫不抵掌而谈兵或以贿求或以技进柄臣弗察以为得天下之真勇也命之以总戎付之以分阃即鹿无虞茍图集事一旦师出情见智穷不待敌锋之交而魄先禠矣泗水之捷乗胜鼓行可也纵兵卤掠而弗进夀阳之役扶义直前可也望风选懦而自溃东海之战兵刃方接回顾主帅已巻斾而趋矣昔之良将有敺市人而决胜者今以素拊循之士使之即敌宜若易为功也而所向輙衂反甚于市人是岂兵之罪哉葢未明乎择将之方而已矣赏之轻滥亡节者岂非御将未得其术乎昔人有言御将当如飬鹰饥则为用饱则飏去故取一城则升一级破一敌则进一阶汉祖待樊郦之徒用此道耳往者柄臣防玩公器不问军校之能否一以隆名峻秩假之以刍牧下材而处都节防团之贵兵未用而宠已逾功未成而志已溢矣两宣谕之遣曽未旬月自琐闼而躐中司自二卿而长戎部此犹曰以重其事权也荆襄淮甸之师有未尝从师而以破敌闻未尝赴援而以解围告上下相防不攷功实猥曰激励顔行不容靳此抑弗思将帅亡功而冐宠欲士卒之亡觊幸得乎然则暴露之赏与防犯矢石者亡以异亦势然也官资陞转动逾万数祗以塞一时之觖望而不计其穷诰身易醉何以异此是岂独行赏太滥之罪哉葢亦未知其御将之术而已矣敢勇之招雄淮之招固将为竦戎容壮边备计也然徒赖其力而纪律不严欲多其数而差择不审昔人未尝不募民兵也然既募之后则有纪律焉马燧之练成精卒是也方募之始则有差择焉马隆之立标简试是也曩者申命诸州发徒召骁勇繇江湖福建来者嚣嚣隳突鸡犬一空道路萧条亡异冦掠迨至辕门乳臭之将拥以自卫飬如骄子不敢谁何虽其守御粗立寸功而意气陆梁寖不可制是以偏俾小校敢陵主帅一旦执而戮之众怨交哗则纪律素亡之失也曩者漕臣急于増戍创雄淮之额优廪给之数揆之他军厥费三倍冀诱其来而不知民之可为兵者不若是之伙故浮脆孱弱得以挂名尺籍间旧兵失亡者未除新兵増益而亡艺举十余万之众而廪食县官不待智者知其难继矣是以瞠目语难攻剽迭起前者诛夷后者靡戒恣睢为患未知所终此则差择不严之过也虽然起弊有源捄弊有机夫列营分戍坐縻廪稍捐躯思报孰亡是心至于临敌乃不效命是岂亡其故乎登坛授任既多非人苞苴权门借以取办椎肤剥髓罔防怨恫平时亡以系其心缓急何以责其力今公道宏开贿路已絶而丰殖自私犹前日也伊欲鳬藻相欢投石思奋则掊克之禁盍从而申严之且今江淮有制阃荆蜀有宣威而诸道又有緫饷谓宜明诏丁宁委之纠察小或科敛绌罚随之则士饱而歌惟恐不用何骄惰之足忧夫班赏太醲既难追咎供亿寖广诚为后忧今兴利之源捜抉畧尽公私赤立毫缕亡赢执劵责偿何以厌塞昔中兴之初韩刘诸军戎伍之间髙爵居半左武名队他又可知仰窥圣谟不过酌经费之常蠲烦蠧之目潴蓄余羡惟以赏功士心既愉国用亦济今安边置局广行拘摧诚能毋狥近习之私乐伸有司之请防检诸库夲名激赏诚能罢内帑缗钱之献佐大农调度之公至于宗藩戚畹之好赐可损者损之掖庭尚方之用度可约者约之则日计不足月计有余以之赡兵何供亿之不继敢勇之骄固难驾驭剽闻主将惩其桀骜浸怀踈忌之心忌则愈疑踈则愈怨上下猜阻何以自安谓宜风谕将臣明示威信披露心腹待以勿疑庶几人有固心然后吾法可用此驾驭之术也雄淮之冗固难赡给比尝颛命王人稍加沙汰而分诸州所存尚半赋粟之数未易支吾酌诸佥言仅有一防葢沿江诸屯虚籍万计丙寅之战失亡倍多权臣重咈人情未始严其考核今朝纲方肃威令一新及今举行畴敢异议待其簿録来上因以其众改正军廪给不増区处适当何惮何疑而弗亟为此赡给之方也今之议者虑糇粮之乏闵漕运之艰则欲讲留屯之利复力田之科重楮币以流通广和籴以备具为计悉矣然尝思之留屯之便古有成规处兵之法亶为至要然民狎于野必边鄙不耸之余今烽燧相望未易讲此异时流逋既复民有奠居分给闲田俾之开垦计其步亩命以出兵虽非屯田之名隂有寓军之实此断断可行之防也若夫力田之科汉人用之厥有成效今欲祖其遗智募民使耕固为博利然须讲求成画乃可以渐推行夫守令以劝农命官相视川源出入阡陌葢其职也莫若下力田之诏俾之图上便宜磨以嵗月徐就经理则民裕兵强可渐致矣楮币日轻夲由钱乏厥今渗漏非止一涂有如储蓄于大家坯销于工技防出于边闗上下共知矣迩年以来又有冶戸毁钱为铜之币独不当并严其禁乎泉货周流楮价自重不然虽多方称提未见其可也和籴之防初非厉民曩之将命非人计产科率并縁苛扰以济其贪而藏粟之家始惮与官为市矣今供餽尚繁未容遽已莫若仿夲朝入中之制豪民大贾输粟于边而受钱都内则约束简便人所乐从不然则名虽和籴其实白夺讵不为根夲计乎凡明问所逮曰兵曰财愚既熟数于前矣若夫宗社安危之机国家凭藉之夲厝火积薪懔焉可畏者其敢不为执事陈之何谓深可畏者二更化以来将半载矣以乡者国势之杌今当转之以安强以乡者人心之惊危今当易之以帖泰然自其国势观之形体虽安而命脉则未固枝叶虽茂而根夲则未充敌人窥觎要索亡已俛首请命屈意买和削弱之形苶然其不振也自其人心观之则畿甸之间忧疑转甚逺近之众愁痛未瘳讹言喧腾殊骇观聴物情恟恟几不皇安危乱之兆凛乎其可惧也夫纲维国势虽非一端究极其源未有不自大权之不分始今日之权诚归矣然窃弄之私依凭之巧顾岂无可虑者乎自昔人主不必奋然独运而后为权归于上也政令出于公朝而不使有由中之渐耳目寄于言责而不挠于近幸之私则权虽在人未尝不在已也非必靡然不自总揽而后为权散于下也内庭外朝之势隔而信任有所偏宦官女谒之情亲而聴受有不察则权虽在已未尝不在人也廼者柄臣气焰薫燎岂一旦所能为哉渐渍之深弥缝之久人主堕其中而不自觉焉耳此大权之易分愚所以忧国势之未振也统系人心非有他技揆诸圣贤之论所欲与之所恶勿施耳自权幸用事愎谏遂非凡所罢行惟意是狥北伐之举童稚忧其必败债帅之遣奴知其非材而狠心自庸曽弗之防前车之覆今可戒矣夫天下之势如一身然血气周流亡所底壅则身安而疾去公论在人亦犹是也防川之溃不如徐导恶人之谤不如勿为愚不知日者槛送降附之人函发奸臣之首通国哗然以为不可而上之人冒行弗顾何也诿曰断决大事不容道谋常人之情难与虑始则衢室之问外朝之询不若商鞅治秦之为得也军兴以来民病极矣内地罢于转饷边甿毙于干戈民虽嗸嗸不忍怨畔者以权臣实为之而上弗与耳今九重厉精众正协赞独奈何为此重失人心之举乎辇毂之下口语万端更相扇摇如难将作虽诪张为幻盛世所无而吾固有以召之也小人怨詈无皇自敬徳之意而有司以严刑峻罚止之果何异于偶语之禁邪此下情之尚郁愚所以虑人心之易动也夫吾之所恃者国势而常患乎易摇吾之所恃者人心而常虑其易动天下国家何所赖以植立敌人何所惮而不敢侵伐乎今之议者则曰邻邦革心盟好载讲兵祲将洗民瘼可蠲吁为是説者媮安目前可也经邦长虑夫岂其然且用兵以来敌人假和以误我者凡几见矣靖康之事愚弗忍言姑以绍兴以来观之王伦之使未旋而兀术之师随举秦桧之约既坚而金主之盟终渝变态靡常难可深恃堂堂大国不思所以自立而索然聴命无复生意犹为国有人乎虽然和未为非防也愚之所甚畏者和议既成边警既撤燕嬉愉乐争厌其私祸夲乱萌有不在疆埸之外而生于戸庭之间者是则深可忧也夫畏其所可畏忧其所当忧则维持国势系属人心者将奈何曰愚所谓亟当图者是也何谓亟当图者三曰戒近习曰畏小人曰拯民命夫谓之近习固人主之所亲而易防者也情亲而势易防则巧佞易入干请易行巧佞入则主聴昏干请行则朝纲紊世之人主悦其顺已縦而弗制终至于不可制者多矣今公道昭融固亡此患独尝窃怪迩者一二除授或烦宸笔虽以大臣执奏而竟寝然左右请谒之私葢不能无挠成宪者矣其渐诚不可长也阍寺之臣得罪君父屏之逺方终身勿齿夫奚庸防而一旦放还之命忽繇中出甚至却东省之奏而必欲书行则是屈纪纲而庇奸幸尤非所望于更化之日也夫人臣出力以抗权近非为身计为朝廷惜法度为人主惜举动耳万一主意少移谗谄面防乗之而入则贵为天子不得自由之言有时而荧惑矣正论不闻谗谄得志威福之柄不归之近习而谁归哉愚故谓近习用事之萌不可以不戒也虽然近习之亲昵固人主所当戒而小人之窥伺尤人主所当忧葢近习之与小人实相唇齿以济其私者也方柄臣得志之始权任尚轻机械尚浅未至荡然亡所制也惟夫外庭小人志在附丽于是煽其欲炽之焰导其方决之流而柄臣之势始滔天燎原而不可遏枭狐歗凶更唱迭和知其欲去异已则教以攻伪学之名知其欲盗兵权则教以举大义之説胎变产旤至于斯极何往非小人之罪哉近者天日清明昭示显罚然所谓小人者贪利嗜进无时而少忘彼既为众正之所不容则必有他缪巧以希进异时报复之念葢已萌于今日摈斥之初要不容于不虑也元祐间众贤在位章蔡诸人固尝明正其罪而不能保其不反噬于十年之后小人之根不易拔也如此为今之计必君子有自安之势而后可以遏小人复进之萌必人主有一定之见而后可以伸君子欲行之志虽然未易言也昔司马温公光力变新法有以异时报复为言者公曰天若祚宋必无此事夫使正人端士不能保其事之不变而委其数于天亦可叹也然则今日之事可不深图而豫计哉愚故谓小人复进之渐不可以不畏也两淮之民流离饥踣凡二年矣易子析骸暴骨盈野亦可哀矣朝廷以实意赈防有司以文具奉行而恵不及民矣向者复淛右围田而俾之耕徳至渥也或曰淮堧之农习于卤莽而不谙淛右种艺之法吁天下焉有不可耕之田又焉有不能耕之农特有司劝诱之未至耳亡已则赈防之一防其最急乎日者尝命王人分徃赈业诚足见九重仁民之心然其説曰资之俾还故土也独不念长淮千里莽为邱墟彼其无聚庐以托处也无牛以耕而无谷以播也小小赈给縁手而尽又将索之枯鱼之肆矣彼民何辜使至此极邪窃虑谋国者不过欲为流民复业之名而非真有饥溺由已之意充此念也何以复和气何以感民心昔孟子之平陆谓其大夫曰今有受人之牛羊而牧之者则必为之求牧与刍矣求牧与刍而不得则反诸其人乎抑立而视其死与曰此则距心之罪也夫距心列国一大夫耳犹知民死为己之罪况居代天理物之地者其可不知所以自愧乎国之与民相依而立上有捄菑防患之实政则下有仗节死难之诚心今委民沟壑而不之頋一旦警急何以责其疾视长上之死而不救愚故谓生民垂絶之命不可不拯也夫惟国势之未定人心之未安上天至仁于焉示戒自春以来所至旱暵惊蛰甚久雷始发声逺方近郡种不入土者往往而是螟蝗遗孽复出为烖良苗方新戕贼殆甚灾异之见未有稠于今者也日者都城雨雹为变尤钜考诸传记大抵以为隂胁阳之证而雨雹于夏其应为兵虽然此犹出于京房刘向之説也若乃春秋二百四十二年书雹者二质诸当时之事歴歴可验方僖公之时季氏世卿公子遂颛权政在大夫萌芽于此故雨雹于秋昭公之时季孙宿袭位世卿握兵擅朝卑弱公室故雨雹于春然犹未若盛阳之月为沴之尤者也按东汉五行志所书永元以后雨雹数见而以夏书者十葢奸慝用权隂类盛长实根源于安和之时以人占天若合符契此愚于壬申之异所以痛哭流涕深陈于奏篇之末也大抵销变召和不在乎他在人主一念间耳夫惟诚身正家以端出治之夲则变可销惟逺谗邪戒私昵以防壅蔽之患则变可销至于纲维国势系属人心亦皆格天召和之机括也窃闻雨雹之夕星变随见占者以为君臣俱忧呜呼天非独爱吾君亦爱吾大臣矣厥鉴昭昭亡异告语庙堂之上盍思所以答人心而解天意乎皇上渊黙谦冲仰成辅弼自昔大臣待遇之隆宠任之厚莫逾于今国步多虞人心胥动自昔大臣经纶之艰负荷之重亦莫逾于今夫惟毅任重不择夷险而后可以康国步至公血诚俯仰亡愧而后可以收人心不然茍且偷安以位为乐虚老嵗月坐失事机天意莫回灾害洊降则天下之事将有不可为者矣何止兵财数端之足虑哉诗曰心之忧矣不皇假寐愚不胜惓惓
　　防问
　　问内外八事【试杨汝明乔行简】
　　问昔者洙泗之论治曰期月而已可也三年有成圣人事业固非后世所可及而当时门人弟子若由与求所以自许者不曰比及三年可使有勇则曰比及三年可使足民夫二子固为髙弟其望圣人逺矣而其所自许则无异于孔子岂圣门讲贯规模大畧如此欤由果求艺圣人皆尝以从政许之矣今也于由之对则哂之意者不惟哂其为国之不以礼抑师旅饥馑之余戞乎甚难而由也言之太易欤恭惟皇上厉精更化三载于兹矣向也挽回天下之势于靡弊胶轕之时若甚难矣而为力反易今也整齐百度于大纲既举之日若甚易矣而论者顾病其难岂图回经理未得其方欤抑今日之势果难于前日欤夫修徳行政所以应天也而比嵗旱蝗今兹霖潦所以干天地之和者其咎安在诿之于数既非格王正事之谊验诸证应则汉儒傅防之説或病乎拘其将何以为感格之要和戎偃兵所以息民也而江湖淮甸之间弄兵跳梁相延未巳比而诛之固非开民自新之意一于招携则前事之失又在所当惩抑将何以为绥定之防朝纲正矣而国势未尊维持振起岂尚有当讲者乎公道伸矣而人材未盛长育培飬岂尚有可思者乎礼义防耻所以遇士大夫者不为不厚而首公尽节鲜得其人风厉之道其将安出穹爵峻秩所以待将帅者不为不至而折冲御侮未觌其效驾驭之术其孰当先曩者患民食之未充于是有赈籴之令又虑夫贫而瘁者无所得赀于是乎有赈济之令或谓彊有力者得之而罢弱者不及也其信然欤今中都米石为钱者万大农既亡赢储平籴抑又未足所仰以纾目前之急者二麦而已麦或告伤又将若何荒政之防所宜豫讲昔人已行之良法其亦有可遵者乎曩者患楮币之日轻于是举秤提之策而矫防吏并縁为奸渔夺吾民于是颁予民从便之令或谓命令数更适以滋弊其果然欤献议之臣论説百端间尝命郎省折衷以闻而施行迄未有绪末流之患殆弗止此其将何以捄之乎昔之君子有当事变抢攘之冲而身任天下之责坚忍彊力迄用有济者葢不少矣今君臣同心耆俊在列正大有为之机也而悠悠嵗月未有以深慰天下之望岂规逺图者不当以近效计欤上方开广言路乐闻忠规愿极陈当今之宜以副明诏所为给札之意其无逊
　　问人才国计民力边防四事【试宣缯林坰】
　　问恭惟主上厉精更化于兹五年乡也边尘屡惊羽檄旁午今以宁谧闻矣乡也旱蝗仍嵗米石万钱今以丰稔告矣自常情观之若足恃以为安而有识之士窈然深维葢可谓小康未可谓长治也然则厝火积薪之防彻桑绸戸之备正今日所宜汲汲者盍相与讲明之可乎今天下之事不胜其众而系于安危之大计者四焉往者政在权臣用舍易位人材之衰陋固宜矣今公道昭明黜陟惟允而当馈太息每有乏材之忧平居论议激昂奋发不为无人及寘诸盘错纷纭之防顾未深惬人意者平时犹尔设不幸有非意料之所及殆将谁任乎此人材之未盛不可不论也往者兵事方毁调度百出国计之匮竭宜矣今朝廷无大兴作尚方无大锡予而主计之臣动以弗给为忧楮价日削未知称提之方祠牒日鬻不虞蚕食之害平时经费凛凛如此设有缓急其将安仰乎此国计之未裕不可不论也民力之困亦既甚矣曩者掊克之吏布满郡县公私赤立固其宜也今牧守防按之臣差择维谨而元元愁叹尚若不安其生其故何邪年谷仅登葢藏犹寡一有旱干水溢之变欲亡捐瘠得乎然则裕民之政何者当急边防之彻葢有日矣曩者庸人债帅迭主兵柄军政隳坏亦其宜也今总戎分阃之任非材不授而号令风采足以折冲御侮者亡几其故何邪聘覜交驰既难遽恃万一有风尘之警果孰为之扞蔽乎然则备边之画其孰当先孟子曰国家闲暇及是时明其政刑虽大国必畏之矣今中外甫宁正君臣交儆之日思患豫防之防舍斯时而弗为后将有不胜为者此圣天子所以亟闻昌言而有司所为承诏发防之意也其极陈当今之宜以对无有所隠
　　问郊祀【试李鸣复】
　　问恭惟皇上嗣服以来屡修元祀神示向答诞扬无疆之休廼者明诏有司将以冬至祗见于郊丘猗欤盛哉丕天之大律也葢尝考诸古而有疑焉舜之肆类也禋六宗望山川徧羣神而地示之尊独不与祭何也记称有虞氏禘黄帝而郊喾説者以冬至圆丘之祭为禘孟春感帝之祀为郊夫禘者宗庙之事也谓之祀天既于礼亡所据而五胜相推之术昉于战国太微感生之説出于纬书曽谓虞氏之世而有此乎周官宗伯以禋祀祀昊天上帝又曰兆五帝于四郊説者因是有六天之名夫天夲无二安得有六王氏之论正矣然四圭有邸以祀天又以旅上帝则上帝与天殆不容无辨其果可合为一乎王郑皆世大儒而持论不同如此将何所折衷乎繇汉及唐郊祀之礼葢亡虑数十变大抵因讹踵陋不足考证惟我国朝继天立极参酌古今断为一代之典圣子神孙率由旧章虽百世弗能易也而元丰间廷臣献议顾有谓南北二郊各当亲祀而以合祭为非者有谓人主齐精之意不専于郊见而分为庙飨为失者当时葢尝采用其説止祀天于圜丘矣而北郊之祭廼仅从摄事何欤辍景灵诸殿之朝谒矣而大兴太庙之飨廼尚循旧制又何欤元祐中尝议分祀矣而弗果行绍圣政和尝行矣而弗克久意者因时立制非必深泥于古欤或曰天人相与不离陟降动静之间诚意孚格不在区区礼文之末皇上祗翼一心对越无愧用能转饥俭为丰登易囏虞为帖泰天人相应之机信不诬矣而灾异谴告犹或未免其故何邪间者风霆之警象纬之愆一或彻闻惕然戒惧不敢少忽言事之臣有以修徳弭烖为请者上皆俞之葢深得格王正事之指然求其所谓致异之端殆不可得质诸洪范五事之传其亦有合欤更化以来甚重馆阁之选命有司给笔札嵗不过二三人士大夫遇不讳之朝当殊尤之举必有卓伟切至之言可以禆国论者愿考前代礼典之防革孰失孰得汉唐诸儒及我朝羣臣之议论孰正孰偏今日格天召和之夲何者当急其详着于篇以备上之采择
　　问时政数事【乙未省试经义塲】
  </div>
  <div class="pagination">
   <a href="西山文集_page22.html">
    上一页
   </a>
   <span>
    ...
   </span>
   <a href="西山文集_page18.html">
    18
   </a>
   <a href="西山文集_page19.html">
    19
   </a>
   <a href="西山文集_page20.html">
    20
   </a>
   <a href="西山文集_page21.html">
    21
   </a>
   <a href="西山文集_page22.html">
    22
   </a>
   <span class="current-page">
    23
   </span>
   <a href="西山文集_page24.html">
    24
   </a>
   <a href="西山文集_page25.html">
    25
   </a>
   <a href="西山文集_page26.html">
    26
   </a>
   <a href="西山文集_page27.html">
    27
   </a>
   <a href="西山文集_page28.html">
    28
   </a>
   <span>
    ...
   </span>
   <a href="西山文集_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
