<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 1 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 1 页/共 22 页
  </h1>
  <div class="content">
   钦定四库全书　　　　　集部二
　　诂训栁先生文集　　　　别集类一【唐】
　　提要
　　【臣】等谨案诂训栁先生文集四十五巻外集二巻新编外集一巻唐栁宗元撰宋韩醇音释醇字仲韶临卭人其始末未详宗元集为刘禹锡所编其后巻目増损在宋时巳有四本一则三十三巻为元符间京师开行本一则曽丞相家本一则晏元献家本一则此四十五巻之本出自穆家云即禹锡原本案陈振孙书録觧题曰刘禹锡作序称编次其文为三十二通退之之志若祭文附第一通之末今世所行本皆四十五巻又不附志文非当时本也考今本所载禹锡序实作四十五通不作三十二通与振孙所説不符或后人追改禹锡之序以合见行之巻数亦未可知要之刻韩栁集者自穆始虽非禹锡之旧第诸家之本亦无更古于是者矣政和中胥山沈晦取各本防校独据此本为正而以诸本所余者别作外集二巻附之于后盖以此也至淳熙中醇因沈氏之本为之笺注又捜葺遗佚别成一巻附于外集之末权知珍州事王咨为之序醇先作韩集全觧及是又注栁文其书盖与张敦颐韩栁音辨同时并出而详博实过之魏仲举五百家注亦多引其説明唐觐延州笔记尝摘其南霁云碑不知汧城凿穴之竒句本潘岳马汧督诔是诚一失然不以害其全书也乾隆四十六年五月恭校上
　　总纂官【臣】纪昀【臣】陆锡熊【臣】孙士
　　总　　校　　官【臣】陆费墀

　　钦定四库全书
　　柳河东集巻一
　　唐　柳宗元　撰
　　唐雅　　唐诗　贞符
　　献平淮夷雅表一首【元和十三年刺栁州时作表云违尚书牋奏十有四年盖公自永贞元年乙酉冬以礼部员外郎继谪为永州司马元和十年召至京师又出为栁州刺史至是元和十三年戍戌为十四年也据礼部郎官掌尚书牋奏故云雅与韩文公平淮西碑同时作先儒穆伯长云韩元和圣徳平淮西栁雅章之类皆辞严义伟制述如经能崒然耸唐徳于盛汉之表信然哉】
　　臣宗元言臣负罪窜伏违尚书牋奏十有四年圣恩寛宥命守遐壤懐印曳绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝【徒对切怨也书元恶大憝】金鼓一动万方毕臣太平之功中兴之徳推校千古无所与譲臣伏自忖度【徒各切】有方刚之力不得备戎行【音杭】致死命况今已无事思报国恩【一作恩徳】独惟文章伏见周宣王时称中兴其道彰大于后罕及然征于诗大小雅其选徒出狩则车攻吉日【小雅车攻宣王复古也宣王能内修政事外攘夷狄复文武之境土修车马备器械复防诸侯于东都因田猎而选车徒焉吉日美宣王田也能谨微接下无不自尽以奉其上焉】命官分土则崧髙韩奕烝民【大雅崧髙尹吉甫美宣王也天下复平能建国亲诸侯褒赏申伯焉韩奕尹吉甫美宣王也能锡命诸侯烝民尹吉甫美宣王也任贤使能周室中兴焉】南征北伐则六月采芑【小雅六月宣王北伐也采宣王南征也】平淮夷则江汉常武【大雅江汉尹吉甫美宣王也能兴衰拨乱命召公平淮夷常武召穆公美宣王也有常徳以立武事因以为戒焉】铿鍧炳耀【铿丘耕切鍧呼宏切】荡人耳目【荡音荡又去声他浪切】故宣王之形容与其辅佐由今望之若神人然此无它以雅故也臣伏见陛下自即位以来平夏州【据史顺宗永贞元年夏绥银节度防后杨惠琳反宪宗元和元年三月夏州兵马使周承全斩惠琳传首以献】夷劔南【据史永贞元年八月劔南西川节度使韦皋卒行军司马刘辟自称留后元和元年正月遣髙崇文讨之九月崇文克成都刘辟伏诛】取江东【据史元和二年十月镇海军节度使李锜反癸酉鎭海军兵马使张子良执李锜十一月甲申李锜伏诛】定河北【据史元和四年成德军节度使王承宗反五年赦之至十年有罪絶其朝贡诏六节度使进讨十三年献徳棣二州降】今又发自天衷克翦淮右而大雅不作臣诚不佞然不胜愤懑【音闷一作踊懑踊音勇】伏以朝多文臣不敢尽専数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献臣宗元诚恐诚惧死罪死罪谨言
　　平淮夷雅二篇【并序】
　　皇武命丞相度董师集大功也【淮西彰义军也徳宗贞元五年拜呉少诚为节度使十四年反诏诸道兵讨之其弟少阳自为留后宪宗元和九年少阳死子元济伪表请主兵不许遂有反谋时遣诸节度兵讨之輙不利朝臣皆请罢兵独裴度奏病在腹心不时去且为大患十二年宰相逢吉涯又建言宜休师惟度请身自督战宪宗谓曰果为朕行乎度俯伏流涕曰臣誓不与贼偕存即拜彰义军节度淮西宣慰招讨处置使以韩洪为都统表马摠为宣慰副使韩愈为行军司马李正封冯宿李宗闵备两使幕府奏罢中官统监使将得专制号令一战气倍未几李愬夜入悬瓠城缚呉元济以献度遣马揔先入蔡持节徐进抚定其人民始知有生之乐众皆感泣留马揔为留后】
　　皇耆其武【耆音指乂巨移切致也诗周颂胜殷遏刘耆定尔功盖颂武王之武焉】于溵于淮【溵音殷今商水县北宪宗纪李光顔乌重及呉元济战于小溵河即此也】既巾乃车【巾一作徒】环蔡具来狡众昏嚚【狡古巧切嚚鱼斤切】甚毒于酲【酲音呈酒病也】狂奔呌呶【尼交切亦作詉】以扞大刑【扞侯旰切】皇咨于度惟汝一徳旷诛四纪其傒汝克锡汝斧钺其往视师师是蔡人以宥以厘【音禧】度拜稽首庙于元龟既祃既类于社是宜【祃莫驾切类祃社宜皆师祭也礼记曰天子将出征类乎上帝宜乎社造乎襧祃于所征之地】金节煌煌钖盾雕戈【盾之尹切兵器所以蔽身】犀甲熊斾威命是荷【音河左氏昭七年弗克负荷音作河】度拜稽首出次于东天子饯之罍斚是崇【斚举下切尊名也】鼎臑俎胾【臑奴刀切羊豕臂也胾侧吏切】五献百笾【礼记一献质三献文五献察】凢百卿士班以周旋既涉于浐【音产水名也】乃翼乃前孰图厥猷其佐多贤宛宛周道于山于川逺扬迩昭陟降连连我斾我旗于道于陌训于羣帅拳勇来格公曰徐之无恃頟頟【鄂格切】式和尔容惟义之宅进次于郾【于献于防二切颍川县名】彼昬卒狂裒凶鞠顽【裒蒲侯切聚也鞠音菊与掬同】锋猬斧螗赤子匍匐厥父是亢【音刚】怒其萌芽以悖太阳王旅浑浑【胡本人胡昆切】是佚是怙既获敌师若饥得餔【蒲故切】蔡凶伊窘悉起来聚左捣其虚【捣音祷】靡愆厥虑载辟载祓【音弗】丞相是临防其武刑【弛施是切解也】谕我德心其危既安有长如林【长上声】曾是讙譊【尼交切】化为讴吟皇曰来归汝复相予爵之成国胙以夏墟【胙存故切度本传度入朝策勲进金紫光禄大夫文馆大学士上柱国晋国公户三千复知政事晋地即夏之所都故曰夏墟左氏昔武王克商分唐叔命以唐诰而封于夏墟注夏墟大夏今太原晋阳也一本爵之成国作公于有晋则意若重复耳】度拜稽首天子圣神度拜稽首皇祐下人淮夷既平震是朔南宜庙宜郊以告德音归牛休马丰稼于野我武惟皇永保无疆
　　皇武十有一章章八句
　　方城命愬守也【愬音素】卒入蔡得其大丑以平淮右【考愬本传初宪宗讨呉元济唐邓节度使髙霞遇既败以袁滋代将复无功遂以愬检校左散骑常侍为隋唐邓节度使愬至军推诚待士众愿为之死与元济战数有功获其将李祐释而不杀与共谋讨贼之计由是悉贼虚实愬知其隙可乗乃遣从事郑澥见裴度告师期元和十二年八月度至师责战益急十月愬用李祐计自方城因天大雪疾驰百二十里夜半至悬瓠城破其门取呉元济以献尽得其属人卒度入蔡以皇帝命赦其人淮西平大飨赉功师还之月因以其食赐蔡人凢蔡卒三万五千其不乐为兵愿归为农者十九悉纵之】方城临临王卒峙之【峙大里切供峙具也】匪徼匪竞【徼古尧切求也】皇有正命皇命于愬往舒余仁踣彼艰顽【踣蒲墨切僵也】柔惠是驯愬拜即命于皇之训既砺既攻以后厥刄王卒嶷嶷【鱼力切】熊罴是式衔勇韬力【衘乎监切】日思奋殛【一作思奋于殛一作日思于殛】冦昏以狂敢蹈愬疆士获厥心大袒髙骧长防酋矛粲其绥章右翦左屠聿禽其良其良既宥告以父母恩柔于肌卒贡尔有维彼攸恃乃侦乃诱【侦丑盈丑正二切】维彼攸宅乃发乃守其恃爰获我功我多阴谍厥图【谍达协切】以完尔讹雨雪洋洋【雨去声】大风来加于燠其寒【燠乙六切】于迩其遐汝阴之茫悬瓠之峩是震是拔大殱厥家【殱将廉切】狡虏既縻输于国都示之市人即社行诛【行一作防】乃谕乃止蔡有厚喜完其室家仰父俯子汝水沄沄【于分切水流貌】既清而弥蔡人行歌我步逶迟【逶于危切】蔡人歌矣蔡风和矣孰纇蔡初【纇卢对切】胡甈尔居【甈丘例切毁也尔雅康瓠谓之甈説文康瓠破罂也】式慕以康为愿有余是究是咨皇德既舒皇曰咨愬裕乃父功昔我文祖惟西平是庸内诲于家外刑于邦孰是蔡人而不率从蔡人率止惟西平有子西平有子【愬李晟子也李晟事徳宗平朱泚之乱功居多后封西平郡王】惟我有臣畴允【一作亢】大拜俾惠我人于庙告功以顾万方
　　方城十有一章章八句
　　唐铙歌鼔吹曲十二篇【并序　稽汉志及魏书其曲皆不得其详帷晋志有云汉时有短箫铙歌之曲其曲有朱鹭思悲翁艾如张上之囬雍离战城南巫山髙上陵将进酒君马黄芳树有所思雉子班圣人出上邪临髙台逺如期石留务成元云黄爵行钓竿等曲列于鼓吹多序战阵之事及魏受命改其十二曲使缪袭为词述以功德代汉改朱鹭为楚之平言魏也改思悲翁为战荥阳言曹公也改艾如张为获吕布言曹公东围临淮擒吕布也改上之回为克官渡言曹公与袁绍战破之于官渡也改雍离为旧邦言曹公胜袁绍于官渡还谯收藏死亡士卒也改战城南为定武功言曺公初破邺武功之定始乎此也改巫山髙为屠栁城言曹公越北塞歴白檀破三郡乌桓于栁城也改上陵为平南荆言曹公平荆州也改将进酒为平关中言曹公征马超定关中也改有所思为应帝期言文帝以圣徳受命应运期也改芳树为邕熙言魏氏临其国君臣邕穆庶绩咸熈也改上邪为太和言明帝继体承统太和改元徳泽流布也其余并同旧名及晋武帝受禅乃令傅制为二十二篇亦述以功徳代魏改朱鹭为灵之祥言宣帝之佐魏犹虞舜之事尧既有石瑞之征又能用武以诛孟达之逆命也改思悲翁为宣受命言宣帝御诸葛亮飬威重运神兵亮震怖而死也改艾如张为征辽东言宣帝陵大海之表讨灭公孙氏而枭其首也改上之回为宣辅政言宣帝圣道深逺拨乱反正网罗文武之才以定二仪之序也改雍离为时运多难言宣帝致讨呉方有征无战也改战城南为景龙飞言景帝克明威教赏顺夷逆隆无疆洪基也改巫山髙为平王衡言景帝一万国之殊风齐四海之乖心礼贤养士而纂洪业也改上陵为文皇统百揆言文帝始统百揆用人有序以敷太平之化也改将进酒为因时运言因时运变圣谋潜施解长蛇之交离羣桀之党以武济文以迈其徳也改有所思为惟庸蜀言文帝既平万乗之蜀封建万国复五等之爵也改芳树为天序言圣皇应厯受禅宏济大化用人各尽其才也改上邪为大晋承运期言圣皇膺箓受图化象神明也改君马黄为金灵运言圣皇践祚致敬宗庙而孝道行于天天下改雉子班为穆我皇言圣皇受禅徳合神明也改圣人出为仲春振旅言大晋申文武之教畋猎以时也改临髙台为夏苗田言大晋畋狩顺时为苖除害也改逺如期为仲秋狝田言大晋虽有文徳不废武事顺时以杀伐也改石留为顺天道言仲冬大阅用武修文大晋之徳配天也改务成为唐尧言圣皇陟帝位徳化光四表也元云依旧名言圣皇用人各尽其才也改黄爵行为伯益言赤乌衘书有周以兴今圣皇受命神雀来也钓竿依旧名言圣皇徳配尧舜又有吕望之佐济大功致太平也然汉魏晋之曲皆二十有二篇而公之序云汉曲十二篇魏曲十四篇晋曲十六篇岂公意之所取者止于是耶公为礼部员外郎在永贞元年二月八日宪宗即位改元元和十一月公贬永州司马歌曲盖元和改元后作云铙尼交切如铃无舌有秉吹尺伪切】
　　臣宗元言臣幸以罪居永州受食府廪窃活性命得视息无治事时恐惧小闲【音闲】又盗取古书文句聊以自娯【元俱切】伏观汉魏以来代有铙歌鼓吹词惟唐独无有臣为郎时以太常聨礼部尝闻鼓吹署【音竪】有戎乐词独不列今又考汉曲十二篇魏曲十四篇晋曲十六篇汉歌词不明纪功德魏晋歌功德【一有具】今臣窃取魏晋义用汉篇数为唐铙歌鼓吹曲十二篇纪髙祖太宗功能之神竒因以知取天下之勤劳命将用师之艰难毎有戎事治兵振旅幸歌臣词以为容且得大戒冝敬而不害臣沦弃即死言与不言其罪等耳犹冀能言有益国事不敢效怨怼【徒对切】黙已专谨冒死上
　　隋乱既极唐师起晋阳平奸豪为生人义主以仁兴武为晋阳武第一【晋阳太原属邑唐髙祖当隋大业十二年炀帝以为太原留守是时炀帝南逰江淮天下盗起太宗在晋阳阴有安天下之志义宁元年晋阳宫监裴寂晋阳令刘文静与太宗协谋遂起义兵晋阳八月髙祖克长安武徳元年隋禅位于唐髙祖即位】
　　晋阳武奋义威炀之渝【炀余亮切渝一本作沦】徳焉归氓毕屠绥者谁皇烈烈专天机号以仁扬其旗日之升九土晞诉田圻【音祈一作圻耻格切】流洪辉有其二【论语三分天下有其二】翼余隋斮枭骜【斮侧畧切斩也枭古尧切鸟名鷔音敖】连熊螭枯以肉勍者羸【勍音勤羸伦为切】后土荡穹弥合之育莽然施惟德辅庆无期
　　右晋阳武二十六句【句三字】
　　唐既受命李密自败来归以开黎阳斥东土为兽之穷第二【一本李密自邙山之败其下皆贰伯王之业知天授在唐遂归于有道享我爵命为兽之穷李密辽东襄平人隋末杨元感起兵黎阳密往从之不见用元感败密潜归以策干东都贼翟让让推密为盟主号魏公移檄州县列炀帝十罪天下震动义寜元年隋遣王世充选卒十万击密唐武徳元年密失利遂与其众二万人归关中既至髙祖拜光禄卿封邢国公后礼寖薄密意不平未几髙祖遣密诣山东收其余众适后有诏召密密惧遂谋叛据姚林城熊州副将盛彦师击斩之传首长安初密之始起兵也徐世勣为其将取黎阳就守之及密归朝廷其地东属海南至江西直汝北底魏郡皆世勣所统未有所属勣谓长史郭孝恪曰此民众土地皆魏公有也吾若献之是利主之败以为已功吾所羞也乃録郡县户口以啓密请自上之髙祖于是赐勣姓李至密以谋反诛帝遣使示勣以密反状勣表请收葬诏从之】
　　兽之穷奔大麓【音鹿山足也】天厚黄德狙犷服【狙七余切犷古猛切扬雄剧秦美新肉角之兽狙犷而不臻注狙犷犬啮人者也】甲之櫜弓【櫜音羔韬也诗载櫜弓矢】弭矢箙【弭绵婢切止也箙音服矢房也】皇旅靖敌途蹙自亡其徒匪予戮屈猛【字唐韵集韵官韵并无或谓当作音暴强侵也周礼有司氏】防栗栗【音栗】縻以尺组【縻忙皮切】噉以秩【噉杜覧切与防同】黎之阳土茫茫富兵戎盈仓箱乏者德莫能亨【音香协声享也】驱豺兕授我疆
　　右兽之穷二十二句【其十八句句三字其四句句四字】
　　太宗师讨王充建徳助逆师奋击武牢下擒之遂降充为战武牢第三【王世充西域胡也隋炀帝时以战功累迁至右翊衞将军唐武徳元年炀帝防问至东都世充等奉越王侗即皇帝位侗封世充郑国公二年世充胁越王侗求禅遂僭位改元国号郑三年髙祖议讨王世充世充闻之选诸州鎭骁勇皆集洛阳以备唐九月秦王世民及尉迟敬德屈突通与世充战大破之世充仅以身免先是窦建徳乗隋乱入髙鸡泊为盗后越王侗封之为夏王因与王世充结懽至是世充既败穷蹙遂遣使求援于建徳建徳运粮逺来助之秦王乃分兵守洛阳而亲将骁骑出武牢东以待建徳之至建德迫于武牢不得进秦王与战大破遂擒之囚至洛阳城下以示世充世充乃降】
　　战武牢动河朔逆之助图掎角【犄居绮切説文偏引也左氏譬如捕鹿晋人掎之诸戎角之又三国志呉陆逊攻蜀曰掎角此冦正在今日】怒鷇麛【鷇古侯切鸟子生哺者诸本并作丘候切义与鷇同麛莫兮切鹿子也】抗乔岳翘萌芽傲霜雹王谋内定申掌握铺施芟夷二主缚惮华戎廓封畧命之瞢【母亘切又谟中眉登莫鳯三切不明也】卑以斮【音斫斩也】归有徳唯先觉
　　右战武牢十八句【其十六句句三字其二句句四字】
　　薛举据泾以死子仁杲尤勇以暴师平之为泾水黄第四【薛举隋末起兵陇西自号西秦霸王唐武德元年冦泾州秦王世民帅兵拒之后逼髙墌至于豳岐唐兵不设备而败举遂拔髙墌城八月举谋取长安防有疾死子仁杲立复围泾州十一月秦王至髙墌仁杲使宗罗防将兵来拒秦王与之相持六十余口遣将击之于浅水原罗防军大溃秦王乃亲帅骁骑据泾水临之仁杲遂降十二月归斩于长安市】
　　泾水黄陇野茫负太白腾天狼【太白天狼星名天官书曰秦之疆候在太白占于狼狐盖太白当秦疆而泾陇即秦地故云又天狼妖星以喻贪残楚词曰举长矢兮射天狼】有鸟鸷立【鸷音至】羽翼张钩喙决前【喙许哕切口也】距【一作钜】趯傍【趯音惕跳也】怒飞饥啸翾不可当【翾隳縁切飞也】老雄死子复良巢岐饮渭肆翺翔【上牛刀切下音详】顿地纮提天纲列缺掉帜【尺志切】招揺耀铓【列鈌电名选霹列鈌招揺星名晋志招揺主胡兵铓音芒】神来助梦嘉祥脑涂原野魄飞扬星辰复恢一方
　　右泾水黄二十四句【其十五句句三字其九句句四字】
　　辅氏凭江淮竟东海命将平之为奔鲸沛第五【辅氏辅公祏也隋季与杜伏威为盗转掠淮南伏威自号揔管以公祏为长史贼李子通据东海伏威使公祏渡江击之尽降其众唐武徳二年杜伏威遣使归国诏授公祏淮南道行台封舒国公六年伏威入朝留公祏居守八月遂位国称宋遣将侵海州冦寿阳诏赵郡王孝恭及李靖黄君汉李世勣等讨之七年三月公祏败走野人执送孝恭斩之乃传首京师】
　　奔鲸沛荡海垠【荡音荡又他浪切垠鱼巾切岸也】吐霓翳日【霓音倪屈虹也翳壹计切】腥浮云帝怒下顾哀垫昏【垫丁念切书丁昬昏垫】授以神柄推元臣手授天矛截脩鳞披攘蒙霿【武赋切与雾同又音茂】开海门地平水静浮天根羲和显耀【淮南子羲和日御也】乗清氛赫炎溥畅融大钧
　　右奔鲸沛十八句【其十句句三字其八句句四字】
　　梁之余保荆衡巴巫穷南越良将取之不以师为苞枿第六【萧铣后梁宣帝曽孙隋炀帝以外戚擢为罗川令大业十三年岳州校尉黄景珍等谋反推铣为主铣即募兵扬言迹盗以应景珍乃以十月称梁公初颍川贼沈栁生来冦县至是亦以众归铣不五日逺近争附众数万乃趍巴陵自称梁王义寕二年僭称皇帝遣将拔豫章取南郡定岭表西至三峡南交趾北距汉水皆附属兵至四十万唐武徳元年徙居江陵四年九月髙祖诏发巴蜀兵以赵郡王孝恭李靖统十二揔管兵自防州顺流东下以击之李靖乗江涨掩其不备抵其城下孝恭等抜荆门宜都二镇进至夷陵铣将精兵数万屯清江又撃走之孝恭乗胜直抵江陵勒兵围之铣内外阻絶问策于崇文本文本劝铣降铣谓羣臣曰天不祚梁不可复支矣若必待力屈则百姓防患奈何以我一人之故防百姓于涂炭乎十月下令开门出降曰当死者惟铣耳百姓无罪愿不杀掠孝恭送铣于长安斩于都市南方州县闻之皆望风欵附刘泊以岭南五十余城降长真以宁越郁林之地降隋汉阳太守冯盎帅所部来降先是或説盎曰公所领二十余州地已广于赵佗宜自称南越王盎不从于是岭南平】
　　苞枿矣【枿牙葛切斩木复生曰枿宇官韵唐韵集韵玉篇并无恐作防误书日为黒防音队茂也】惟根之蟠弥巴蔽荆【荆州即江陵也】负南极以安我旧梁氏【音冒】缉绥艰难江汉之阻都邑固以皃【音完】圣人作神武用有臣勇智奋不以众投迹死地谋猷纵化敌为家虑则中浩浩海裔不威而同系缧降王【缧力追切孟子系缧其子弟注系缧犹结缚也降胡江切】定厥功澶漫万里【澶音幝漫谟官切又莫半切澶漫水大貌】宣唐风蛮夷九译【音亦传四方之言曰译】咸来从凯还金奏【凯可海切还音旋】象形容【赵王孝恭传萧铣降帝恱迁孝恭荆州大揔管诏图破铣状以进】震赫万国防不龚【音恭义同通用】
　　右苞枿二十八句【其十六句句四字其三句句五字其九句句三字】
　　李轨保河右师临之不克变或执以降为河右平第七【李轨方隋大业中薛举乱金城轨与曹等据河右以观天下变遂自称河西大凉王悉有河西唐武德元年髙祖与书招抚之欲与共图秦陇轨大喜遣其弟懋入贡髙祖命张俟德册拜轨为凉州摠管封梁王二年俟徳至凉轨欲去帝号受唐官爵曹谓已为天子不可复自贬黜轨从之遣邓晓入见奉书称皇从帝大凉皇帝臣轨而不受官爵髙祖怒始议兴师讨之防李轨将安修仁兄兴贵仕长安表请说轨遂遣之兴贵至武威轨以为左右衞大将军兴贵乗问说轨令举河西以归唐轨不听兴贵退与修仁阴结诸胡起兵击轨轨出战而败兴贵遂执轨以闻河西悉平】
　　河右澶漫顽为之魁王师如雷震昆仑以頺【昆音昆仑卢昆切山名在凉地頺徒回切】上聋下聦骜不可回助雠抗有徳惟人之灾乃溃乃奋执缚归厥命万室蒙其仁一夫则病濡以鸿泽皇之圣威畏徳懐功以定顺之于理物咸遂厥性右河右平十八句【其十一句句四字其五句句五字其二句句三字】
　　突厥之大古夷狄莫强焉师大破之降其国告于庙为铁山碎第八【突厥古匈奴北部也旧史云隋大业中始毕可汗立值天下大乱中国之人奔之者众其族强盛东自契丹室韦西尽吐谷浑髙昌诸国皆臣属之控百余万髙视阴山有轻中夏之志髙祖起义兵遣刘文静聘于始毕引以为援始毕遣其兵众从平京城自后恃功骄踞髙祖以中原未定毎优容之武德二年又立突利可汗颉利突利承父兄之资尤有凭陵中国之意今年冦定襄明年袭马邑得志则深入负则请和者屡矣九年又入冦便桥太宗亲与盟于渭上未几复冦贞观三年太宗诏李靖李勣六揔管师凢十余万皆受靖节制讨之十二月突利可汗率所部来奔四年正月李靖进屯恶阳岭夜袭定襄破之颉利大惧遂窜于铁山遣使入朝请举国内附太宗遣唐俭安修仁持节慰抚之靖乗间袭击遂大破灭其国颉利出奔张寳相生擒之复定襄安常之地斥土界自阴山北至于大漠】
　　铁山碎大漠舒二虏劲【谓颉利突厥二可汗也】连穹庐背北海専坤隅岁来侵边或传于都天子命元帅奋其雄图破定襄降魁渠穷竟窟宅斥余吾【前汉武帝纪马生余吾水中应劭曰在朔方北也斥一作井】百蛮破胆边氓苏威武燀【已善切一作辉】耀明区利泽弥万祀功不可逾官臣拜首惟帝之謩
　　右铁山碎二十二句【其十一句句三字其九句句四字其二句句五字】
　　刘武周败裴寂咸有晋地太宗灭之为靖本邦第九【刘武周马邑人隋义宁元年斩郡守王仁恭自称太守收兵得万余人遣使附于突厥合兵攻取三月袭破楼烦郡取汾阳宫僭称皇帝防上谷贼宋金刚率众归之遂图晋阳南向以争天下唐武徳二年率兵侵并州又进冦介州防之五月髙祖遣李仲文讨之一军全没六月右仆射裴寂请自行进讨七月又为宋金刚所败自晋州以北城镇俱没武周进逼并州齐王元吉委城遁走武周遂据太原遣金刚进攻晋州六日城防关中大骇十月太宗表请益兵往击之三年四月破宋金刚于雀儿谷又破武周于洛州武周及金刚遂奔突厥太宗进平并州遂复故地未几金刚背突厥而亡要斩武周亦谋归马邑为突厥所杀】
　　本邦伊晋惟时不靖根柢之揺【柢曲礼切木根也】枝叶攸病守臣不任勚于神圣【勚羊至切劳也又音曵】惟钺之兴翦焉则定洪惟我理式和以敬羣顽既夷庶绩咸正皇謩载大惟人之庆
　　右靖本邦十四句【句四字】
　　李靖灭吐谷浑【音魂】西海上为吐谷浑第十【旧史李靖传贞观初吐谷浑冦边太宗頋谓侍臣曰得李靖为帅岂非善也靖乃见房龄曰靖虽年老尚堪一行太宗即以靖为西海道大揔管统诸道揔管兵征之九年师次伏俟岭吐谷浑烧去野草以馁我师诸将或言不可赴敌唯李靖决计而进深入敌境遂逾积石山大破其国吐浑之众杀其可汗来降】
　　吐谷浑盛强背西海以夸岁侵扰我疆退匿险且遐帝谓神武师往征靖皇家烈烈斾其旗熊虎杂龙蛇王旅千万人衔枚黙无哗【汉史章邯夜衘枚击项梁定陶顔师古注曰衘枚者止言语哗嚣欲令敌人不知其来也周官有衔枚氏枚状如箸横衘之繣絜放于项繣者结碍也絜者绕也盖为结绕而绕项也哗音华】束刄逾山徼【克尧切又音呌境也】张翼纵漠沙一举刈草菅尸骸积如麻除恶务本根况敢遗萌芽洋洋西海水威命穷天涯系虏来王都犒乐穷休嘉【犒口到切】登髙望还师竟【一作竞】野如春华行者靡不归亲戚讙要遮【要伊消切扬雄传淫淫与与前后要遮】凯还献清庙万国思无邪
　　右吐谷浑二十六句【句五字】
　　李靖灭髙昌为髙昌第十一【髙昌地在京师西四千八百里其国有二十一城唐武徳二年麴文雅孠立为王自后遣使朝贡不絶贞观四年文雅入朝太宗礼赐甚厚久之文雅与突厥通凢西域朝贡道其国者咸见壅掠遂踈朝贡之礼太宗下玺书示以祸福皆不从十三年命吏部尚书侯君集为交河道大防管率薛万均等击之十四年文雅闻王师至碛口悸骇无它计发病死子智盛立王师进逼其都智盛乃降麴氏有国至智盛凢九世而灭据新旧史髙昌传及李靖传皆不见靖灭髙昌事而公题云李靖灭髙昌无所考焉】
　　麴氏雄西北别絶臣外区【别笔列切异也】既恃逺且险纵傲不我虞烈烈王者师熊螭以为徒【螭抽知切】龙旂翻海浪驲骑驰坤隅【驲音日説文驿传也】贲育搏婴儿【孟贲夏育古之勇士也】一扫不复余平沙际天极但见黄云驱臣靖执长缨智勇伏囚拘【汉贾谊传窘若囚拘】文皇南靣坐夷狄千羣趍咸称天子神往古不得俱献号天可汗【贞观四年四月西北君长请上号为天可汗汗音寒】以覆我国都兵戎不交害各保性与躯
　　右髙昌二十二句【句五字】
　　既克东蛮羣臣请图蛮夷状如周书王防为东蛮第十二【周书王防见今汲冡周书第五十九篇其图天子南面立唐叔康叔周公在左太公望在右内台四靣者正北方应诸侯曹叔伯舅比服次之要服次之荒服又次之是皆朝于内者唐东谢蛮在黔州之西数百里贞观二年其酋长谢元升入朝冠乌熊皮履以金银络额身被毛帔韦皮行縢而着履中书侍郎顔师古因奏言周武王时逺国归欵周史乃集其事为王防篇今万国来朝至如此辈章服实可图冩今请撰为王防图诏从之以其地为应州仍拜元升为刺史】
　　东蛮有谢氏冠带理海中自言我异世虽圣莫能通王卒如飞翰【侯旰切又音寒羽也】鹏骞骇羣龙【鹏音朋鸟也鶱虚言切飞貌】轰然自天坠【轰呼宏切车声也】乃信神武功系虏君臣人累累来自东【累伦追切】无思不服从唐业如山崇百辟拜稽首咸愿图形容如周王防书永永传无穷睢盱万状乖【睢许规切盱防于切张目也选天地未祛睢睢盱盱注视不明貌】咿嗢九译重【咿音伊嗢乙骨切嗢咽也前汉纪越裳氏重译献白雉张衡东京赋重舌之人九译佥稽首而来王九译谓译语度九重之国乃至于此】广轮抚四海【广古旷切周礼广轮之数】浩浩知皇风歌诗铙鼓间以壮我元戎
　　右东蛮二十二句【句五字】
　　贞符【并序　据序云臣为尚书郎时尝着贞符以史考之公为尚书礼部员外郎在永贞元年贞符盖是时作也然公是年冬继贬永州司马而序又云臣所贬州呉武陵为臣言董仲舒对三代受命之符则序盖在永州作尔公集有与杨京兆书在元和四年云去年吴武陵来美其齿少才气壮健可以兴西汉之文章则序之作当元和三四年间云】
　　臣宗元惶恐言臣所贬州流人呉武陵【诸本流人字上有量移字考之史传止云坐事流永州胥山沈公谓当如史去量移字】为臣言董仲舒对三代受命之符【汉武帝元光元年举贤良文学之士制防有曰三代受命其符安在董仲舒对曰臣闻天之所大奉使之王者必有非人力所能致而自至者受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也】诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤【充之切】推古瑞物以配受命【司马相如封禅文刘向集上古以来厯春秋六国至秦汉符瑞灾异之记凡十一篇号洪范五行传论扬雄剧秦美新班彪着王命论班固典引皆言符瑞之应也】其言类淫巫瞽史诳【古况切】乱后代不足以知圣人立极之本显至徳扬大功【一作公】甚失厥趣臣为尚书郎时尝着贞符言唐家正徳受命于生人之意累积厚久宜享年无极之义本末闳阔会贬逐中辍不克备究武陵即叩首邀臣此大事不宜以辱故休【倾雪切】使圣王之典不立无以抑诡类拔正道表覈万代臣不胜奋激即具为书念终泯没蛮夷不闻于时犹不为也茍一明大道施于人世臣死无所憾用是自决臣宗元稽首拜手以闻曰
　　孰称古初朴防倥侗而无争厥流以讹越乃奋鬬怒【古夺字书攘矫防或作击】振动静专肆为淫威曰是不知道惟人之初总总而生林林而羣雪霜风雨雷雹暴其外于是乃知架巢空穴挽草木取皮革饥渴牝牡之欲敺其内于是乃知噬禽兽【噬音誓】咀果糓【咀在吕切】合偶而居交焉而争暌焉而鬬力大者搏齿利者齧【倪结切噬也】爪刚者决羣众者轧【乙黠切】兵良者杀披披借借草野涂血然后强有力者出而治之往往为曹于险阻用号令起而君臣什伍之法立徳绍者嗣道怠者夺于是有圣人焉曰黄帝游其兵车【一无游字】交贯乎其内一统类齐制量然犹大公之道不克建于是有圣人焉曰尧置州牧四岳持而纲之立有徳有功有能者参而维之运臂率指屈伸把握莫不统率尧年老举圣人而禅焉大公乃克建由是观之厥初防非极乱而后稍可为也非徳不树故仲尼叙书于尧曰克明峻徳于舜曰濬哲文明于禹曰文命祗承于帝于汤曰克寛克仁彰信兆民于武王曰有道曽孙稽揆典誓贞哉惟兹徳实受命之符以奠永祀后之妖淫嚣昏【嚣虚娇切】好怪之徒乃始陈大电【大电光绕北斗枢星照郊野附寳感而孕是生轩辕黄帝】大虹【瑶光如虹贯月感女枢而生颛顼又星如虹流华渚而女节生少昊见沈约宋书虹胡公切】鸟【殷契母曰简狄为帝喾次妃三人行浴见鸟堕其卵简狄吞之因孕而生契】巨迹【帝喾元妃姜原出野见巨人距心感然践之而身动如孕者居期而生子是为后稷】白狼【汤时白狼衘钩入朝时以为瑞】白鱼流火之乌【武王伐纣渡河中流白鱼跃入王舟中武王俯取以祭既渡有火自上复于下至于王屋流为鸟其色赤其声魄云】以为符斯皆诡谲阔诞【诡古委切谲古穴切】其可羞也而莫知本于厥贞汉用大度克怀于有氓登能庸贤濯痍煦寒【痍音夷煦吁句切】以瘳以熙兹其为符也而其妄臣乃下取虺蛇上引天光【虺许伟切斩蛇五星聚东井皆见髙祖本纪班彪王命论尝曰髙祖灵瑞符应又可畧闻矣初刘媪任髙祖而梦与神遇震电晦明有龙蛇之怪是以王武感物而折券吕公睹形而进女秦皇东游以压其气吕后望云而知所处始受命则白蛇分西入闗则五星聚故淮隂留侯谓之天授非人力也公意其指此乎】推类号休【号胡刀切】用夸诬于无知氓增以驺虞神鼎【汉武帝时得瑞兽曰驺虞驺虞盖白虎黒文不食生物者司马相如封禅文曰般般之兽乐我君囿白质黒章其仪可喜者谓此也又元鼎元年得鼎汾水上四年六月又得之六年遂改元元封始封泰山太初三年行廵东海上还修封太山禅石闾此公所以言及之也驺侧鸠切】脇敺纵【纵子用切音勇西汉衡山王传日夜纵防王谋反事注纵防勉强也】俾东之大山石闾作大号谓之封禅【音擅】皆尚书所无有莾述承效【王莽承汉亦作符命公孙述效之亦妄引防文而称帝】卒奋骜逆其后有贤帝曰光武克绥天下复承旧物犹崇赤伏以玷厥徳【东汉光武纪建武元年儒生彊华自关中奉赤伏符来诣王六月王遂即皇帝位】魏晋而下尨乱钩裂厥符不贞邦用不靖亦罔克久駮乎无以议为也积大乱至于隋氏环四海以为鼎跨九垠以为鑪【垠音银鑪音卢】防以毒燎【防乱切炊也燎音了放火也】煽以虐熖【煽音扇炽也熖以瞻切火光】其人沸涌灼烂号呼腾蹈莫有救止于是大圣乃起丕降霖雨濬涤荡沃蒸为清氛踈为泠风【泠音零】人乃漻然【漻音聊清深也】休然相晞以生相持以成相弥以寕琢斮屠剔膏流节离之祸不作而人乃克完乎舒愉尸其肌肤以达于夷涂焚拆抵掎奔走转死之害不起而人乃克鸠类集族歌舞悦怿用祗于元徳徒奋袒呼犒迎义旅讙动六合至于麾下大盗豪据阻命遏徳义威殄戮咸坠厥绪无刘于虐【尽杀曰刘】人乃并受休嘉去隋氏克归于唐踯躅讴歌【踯直炙切躅除玉切行不进貌】灏灏【音浩】和寕帝庸威栗惟人之为敬奠厥赋积藏于下是谓丰国乡为义廪敛发谨饬嵗丁大侵人以有年简于厥刑不残而惩是谓严威小属而支【属之欲切不断汝支軆也】大生而孥【不戮汝子孙也】恺悌祗敬用底于治凢其所欲不谒而获凢其所恶不祈而息四夷稽服不作兵革不竭货力丕扬于后嗣用垂于帝式十圣济厥理孝仁平寛惟祖之则泽久而愈深仁增而益髙人之戴唐永永无竆是故受命不于天于其人休符不于祥于其仁惟人之仁匪祥于天匪祥于天兹惟贞符哉未有丧仁而久者也未有恃祥而夀者也商之王以桑谷昌以雉雊大【商太戊时有桑谷共生于朝一暮大拱伊陟曰妖不胜徳太戊修徳桑谷死至髙宗时祭成汤有飞雉升鼎耳而呴髙宗修政行徳道遂复兴】宋之君以法星寿【宋景公三十七年荧惑守心心宋之分野也景公忧之司星子韦曰可移于相公曰相吾之股肱曰可移于民公曰君者待民曰可移于嵗公曰嵗饥民困吾谁为君子韦曰天髙聼卑君有君人之言三荧惑疑有动于是之果徙三舎舎行七星星当一年故延二十一年也景公在位六十四年而卒】郑以龙衰【鲁昭公十九年郑大水龙鬬于时门之外洧渊国人请为荣焉子产弗许曰我鬬龙不我觌也龙鬬我独何觌焉禳之则彼其室也我无求于龙龙亦无求于我乃止也】鲁以麟弱【哀公十四年西狩获麟左氏云西狩于大野叔孙氏之车子鉏商获麟以为不祥以赐虞人仲尼观之曰麟也然后取之】白雉亡汉【汉平帝元始元年越裳氏重译献白雉一黒雉二诏以荐宗庙】黄犀死莽【汉平帝元始二年黄支国献犀牛】恶在其为符也不胜唐徳之代光绍明濬深鸿厖大保人斯无疆宜荐于郊庙文之雅诗祗告于徳之休帝曰谌哉【谌时壬切亦作忱】乃黜休祥之奏究贞符之奥思徳之所未大求仁之所未备以极于邦治以敬于人事其诗曰
　　于穆敬徳【于音乌叹辞穆羙也一作穆穆】黎人皇之惟贞厥符浩浩将之仁函于肤刃莫毕屠泽熯于防【熯音罕又作汉火干也一作寒】炎以澣【芳味切涫也澣音缓濯垢也】殄厥凶徳乃敺乃夷懿其休风是煦【吁句切】是吹父子熈熈相寕以嬉赋彻而藏厚我糗粻【糗去久切又邱救切粻音张礼记五十异粻】刑轻以清我完靡伤贻我子孙百代是康十圣嗣于治仁后之子子思孝父易患于【一作丁】已拱之戴之神具尔宜载扬于雅承天之嘏【音假大也】天之诚神宜鉴于仁神之曷依宜仁【一作人】之归濮铅于北祝栗于南【濮鈆南方国名见尔雅祝栗北方逺国也】幅员西东祗一乃心祝唐之纪后天防坠祝皇之夀与地咸久徒祝之心诚笃之神协人同道以告之俾弥亿万年不震不危我代之延永永毗之仁增以崇曷不尔思有号于天【号音豪】佥曰呜呼咨尔皇灵无替厥符
　　眎民诗【作之年月日皆不可得而考古次贞符后诗専以羙房龄杜如晦大意有效于大雅嵩髙烝民等诗耳】
　　帝眎民情匪幽匪明惨或在腹已如色声亦无动威亦无止力弗动弗止惟民之极帝怀民眎乃降明徳乃生明翼明翼者何廼房廼杜惟房与杜实为民路廼定天子廼开万国万国既分廼释蠧民廼学与仕廼播与食廼器与用廼货与通有作有迁无迁无作士实荡荡农实董董工实防防贾实融融左右惟一出入惟同摄仪以引以遵以肆【音曵】其风既流品物载休品物载休惟天子守乃二公之久惟天子明乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰巳既柔一德四夷是则四夷是则永怀不忒















　　柳河东集巻一
　　钦定四库全书
　　柳河东集巻二
　　唐　柳宗元　撰
　　古赋
　　佩韦赋【并序　史记西门豹以性急尝佩韦以自缓韦者柔皮也佩之所以戒其或过乎刚耳此公赋之所以作也然作之时日不可得而详据集与吕温书云自吾得友君子而后知中庸之门户堦室此贞元末事也时公之愿学中庸见于文者甚多赋亦当贞元二十年后欤】
　　柳子读古书覩直道守节者即壮之葢有激也恒惧过而失中庸之义慕西门氏佩韦以戒故作是赋其辞曰邈予生此下都兮块天质之慤醇【上苦角切下音淳】日月迭而化升兮寖【子鸩切】遁初而枉神【枉一作衽】雕大素而生华兮汩末流以丧真【汩古忽切】睎往躅而周章兮懵倚伏其无垠【懵牟孔切心迷也】世既夺予之大和兮眷授予以经常循圣人之通途兮郁纵防而不扬【纵子勇切防音勇犹言勉强也注见贞符】犹悉力而究陈兮获贞则于典章嫉时以奋节兮悯巳以抑志登嵩丘以垂目兮瞰中区之疆理【嵩息中切中岳也瞰苦滥切音阚逺视也】横万里而极海兮颓风浩其四起恟惊怛而踯躅兮【恟音凶説文忧恐也踯直炙切躅除玉切踯躅行不进貌】恶浮诈之相诡思贡忠于明后兮振教导乎遐轨纷吾守此狂狷兮惧执竞而不柔探先哲之奥谟兮【奥于到切】攀往烈之洪休曰沈潜而刚克兮固谠人之嘉猷【谠音党直言也】嗟行行而踬踣兮【行行并下浪切刚强貌踬音致跲也踣蒲墨切】信往古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦湫然于伐国【鲁论柳下惠为士师三黜人曰子未可以去乎曰直道而事人焉往而不三黜】尼父戮齐而诛卯兮本柔仁以作极【孔子仕于鲁为大司冦定公十年齐与鲁防于夹谷孔子摄相事齐有司请奏四方之乐又请奏宫中之乐优倡侏儒为而前孔子曰匹夫而荧惑诸侯者罪当诛请命有司加法焉手足异处齐景公归而恐乃归所侵鲁郓汶阳隂之田以谢过定公十四年孔子为鲁司寇行相事七日而诛乱政大夫少正卯戮于两观之下】蔺竦顔以诮秦兮入降亷犹臣仆【蔺相如赵人也为赵宦者秦王防赵王于河外渑池秦王与赵王饮酒酣请赵王鼓瑟赵王鼔之蔺相如复请秦王鼔缶秦王不肯相如曰五步之内臣得以颈血溅大王矣左右欲刃相如相如张目叱之皆靡秦王不怿为一击缶罢酒终不能有加于赵赵王归国以相如为上卿位在亷颇之右亷颇曰我为赵将有大功而蔺相如以口舌位居吾上宣言曰必辱之相如闻之曰顾吾念之强秦不敢加兵于赵者徒以吾二人在也今两虎共鬬其势不俱生吾所以为此者先国家之急而后私雠也亷颇闻之肉袒负荆至门谢罪为刎颈之交】吉优繇而布和兮残雚符以屏匿【吉郑子太叔游吉也左氏昭公二十年郑子产卒太叔为政不忍猛而寛郑国多盗取人于雚苻之泽太叔悔兴徒兵以攻之雚苻之盗少止雚音丸苻音蒲】刿拔刃于霸侯兮退匑匑而畏服【刿曹沬也左氏谷梁作曹刿刿以勇力事鲁庄公为将齐桓公与鲁防于柯而盟刿即匕首刼齐桓公左右莫敢动而问曰子将何欲刿曰齐强鲁弱而大国侵鲁亦巳甚矣今鲁城壊即压齐境君其图之桓公乃许尽归鲁之侵地既巳言曹刿投其匕首下坛北面就羣臣之位顔色不变辞令如故刿居卫切匑丘六丘弓二切博雅匑匑谨也】寛与猛其相济兮孰不颂兹之盛徳克明哲而保躬兮恢大雅之所朂【大雅云既明且哲以保其身朂吁玉切】阳宅身以执刚兮率易帅而防辜【阳处父也仕于晋性刚直好髙尚左氏文公五年处父聘于卫反过嬴从之及温而还其妻问之曰以刚书曰沉潜刚克髙明柔克夫子壹之其不没乎六年晋搜于夷使狐射姑将中军赵盾佐之处父至自温改搜而易之乃以赵盾将中军狐射姑佐之贾季恐处父之易其班也而知其无援于晋也九月遂使续鞠居杀阳处父】羽愎心以盭志兮首身离而不惩【项羽既败垓下自度不能脱乃自刎而死王翳取其头余骑相蹂践争项王相杀者数十人最其后郎中骑杨喜等五人各得其一体愎蒲逼切很也盭音戾】云岳岳而专强兮果黜志而乖图【汉朱云好倜傥大节成帝时常言于朝曰愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛折呼曰臣得下从龙厖比干游于地下足矣未知朝廷何如尔时左将军辛庆忌以云素着狂直于世以死争之上意始解乃得巳自是遂不复仕岳岳字亦见朱云传师古曰长角貌也】咸触屏以拒训兮肆殒越而就陵【前汉陈咸以父万年任为郎抗直数言事万年当病召咸教戒于床下语至夜半咸睡头触屏风万年大怒曰乃翁教戒汝汝反睡不聼吾言何也咸叩头谢曰具晓所言大要教咸谄也万年遂不复言万年死元帝擢为御史中丞后以言石显事髠为城旦】冶讦谏于昏朝兮名崩防而陷诛【冶泄冶也左氏宣公九年陈灵公与孔宁仪行父通于夏姬皆衷其衵服以戯于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎讦居列切告也衵女乙反又女栗反妇人近身内衣也】茍纵直而不羇兮乃变罹而祸仍厯九折而直奔兮固摧辕而失途【汉王阳为益州刺史行部至卭崃九折坂叹曰吾奉先人遗体柰何数乘此险曰九折者言其险也】遵大路而曲辙兮又求达而不能广守柔而允塞兮抵暴梁而壊节【广胡广梁梁冀也后汉梁冀以外戚之势暴恣多非法冲帝即位以李固为太尉与梁冀防録尚书事冀既鸩杀质帝李固及胡广赵戒杜乔皆以清河王蒜明徳着闻又属最亲宜立为嗣先是蠡吾侯志尝娶冀妹时在京师冀欲立之众论既异明日冀防公卿意气凶凶而言辞激切胡广赵戒皆畏惮曰惟大将军令而固与杜乔坚守本议冀激怒竟立蠡吾侯是为桓帝冀遂枉害李固及杜乔固临命与胡广赵戒书曰固受主厚恩志欲扶持王室何图一朝梁氏迷谬公等曲从受主厚禄颠而不扶倾覆大事后之良史岂有所私固身巳矣于义得矣夫复何言广戒得书悲慙皆长叹流涕】家防谦而温美兮胁子公而丧哲【家子家郑公子归生也子公郑公子宋也左氏楚人献鼋于郑灵公公子宋与子家将见子公之食指动以示子家曰它日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公】义师仁而恶很兮遂溃腾而灭裂【西汉翟义方进之子也平帝时为东郡太守至王莽居摄义心恶之乃谓陈丰曰吾幸得备宰相子身守大郡父子受汉恩厚当为国讨贼以安社稷欲举兵西诛不当摄者选宗室子孙辅而立之设令时命不成死国埋名犹可不慙于先帝乃立东平王子信为天子自号大司马举兵讨之莽闻而大惧遣将攻之义不胜与刘信弃军庸亡捕得尸磔陈都市夷灭三族】斯委懦以从邪兮悼上蔡其何补【李斯事秦二世为丞相时郎中令赵髙恃恩专恣譛丞相长男李由为三川守与盗通且丞相居外权重乃下斯就狱赵髙治之斯不得巳遂诬服要斩咸阳市斯出狱谓其中子曰吾欲与若复牵黄犬出上蔡东门逐狡兎岂可得乎】徐偃柔以屏义兮倐邦离而身虏【徐氏出自嬴姓夏后氏封之于徐至偃王三十二世为周所灭张华博物志徐偃王治其国仁义着闻诸侯服从周王使楚伐之偃王仁不忍鬬其民为楚所败走彭城武原东山下】桑和而却武兮涣宗覆而国举【桑和一作乘柔知名字不同事不可得而考】设任柔而自处兮防大戮而不悟【史记专设诸者伍子胥亡楚如呉乃进之于呉公子光光之父曰呉王诸樊诸樊弟三人次曰余祭次曰夷昧次曰季子札诸樊知季子札贤而不立太子以次传三弟欲卒致国于季子札诸樊既死传余祭余祭死传夷昧夷昧死当传季子札札逃不肯立呉人立夷昧之子僚为王公子光曰使以兄弟次耶季子当立必以子乎则光真适嗣故尝隂养谋臣以求之既得专设诸善客待之及楚平王死呉王僚使其二弟将兵围楚之潜楚发兵絶其路呉兵不得还于是公子光谓专设诸曰此时不可失不求何获后乃伏甲士于窟室中而具酒请王僚酒酣公子光佯为足疾入窟室使专设诸置匕首鱼炙之腹中以进既至王前专设诸擘鱼因以匕首刺王僚王僚立死左右亦杀专设诸公子光遂出其伏甲以攻王僚之徒而自立为王任柔一作仁柔】故曰纯柔纯弱兮必削必薄纯刚纯强兮必丧必亡韬【音叨】义于中服和于躬和以义宣刚以柔通守而不迁兮变而无穷交得其宜兮乃获其终姑佩兹韦兮考古齐同乱曰韦之申申佩于躬兮本正生和探厥中兮哲人交修乐有终兮庶寡其过追古风兮
　　瓶赋【与下牛赋其辞意皆有所托当是永贞元年谪永州后有所感愤而作也此赋晁太史变骚中序之详矣鸱夷字又见史记齐世家范蠡浮海出齐变姓名自号鸱夷子皮注云葢以呉王杀子胥而盛以鸱夷今蠡以有罪故为号也韦昭曰鸱夷革囊也又蠡本传注则云若盛酒之鸱夷用之则多所容纳则可巻而懐不忤于物赋所云酒器也大意则以谓鸱夷虽巧曲不忤于物而或以致败众亡国之患未若为瓶师乎淡泊而不媚私防则非巧曲徼觊一时者之比此公自喻云耳】
　　昔有智人善学鸱夷鸱夷防鸿罍防相追【罍音雷酒樽也防音鸎长颈瓶也防一作斚音假樽名】谄谄吉士喜悦依随开喙倒腹【喙吁秽切口也】斟酌更持味不苦口昏至莫知頽然纵傲与乱为期视白成黒颠倒妍【上倪坚切下音】已虽自【音寿】人或以危败众亡国流连不归谁主斯罪鸱夷之为不如为瓶居井之湄钩深挹洁淡泊是师和齐五味【齐才诣切】宁除渴饥不甘不壊久而莫遗清白可鉴终不媚私利泽广大孰能去之绠絶身破【绠音梗説文井索也】何足怨咨功成事遂复于土泥归根反初无虑无思何必巧曲徼觊一时【徼克尧切求也觊音兾幸也】子无我愚我智如斯【晁太史无咎取瓶赋于变骚曰昔扬雄作酒箴谓鸱夷盛酒而瓶藏水酒甘以喻小人水淡以比君子故鸱夷以亲近托车而瓶以疎逺居井而羸此雄欲同尘于皆醉者之词也故宗元复正论以反之以谓宁为瓶之洁以病巳无为鸱夷之昏以愚人葢更相明亦犹雄为反骚非反也合也】
　　牛赋【公以牛自喻也谓牛有耕垦之劳利满天下而终不得其所为缄縢俎豆之用虽有功于世而无益于己彼羸驴驽马曲意从人而反得所安终谓命有好丑非若能力葢谪后感愤之辞云】
　　若知牛乎牛之为物魁形巨首垂耳抱角毛革疎厚牟然而鸣黄钟满脰【月令中央土律中黄钟之宫云黄钟谓土也脰音豆项也】抵触隆曦日耕百畆往来修直植乃禾自种自敛服箱以走【诗睆彼牵牛不可服箱】输入官仓巳不适口富穷饱饥功用不有陷泥蹷块常在草野人不慙愧利满天下皮角见用肩莫保【丘刀切説文脽也】或穿缄縢【上古咸切下徒登切】或实俎豆由是观之物无逾者不如羸驴【羸伦为切】服逐驽马曲意堕势不择处所不耕不驾藿【音霍】菽自与腾踏康庄【康庄道路也説文五达谓之康六达谓之庄】出入轻举喜则齐鼻怒则奋踯当道长鸣闻者惊辟【毘亦切避也】善识门戸终身不惕牛虽有功于已何益命有好丑非若能力慎勿怨尤以受多福
　　解祟赋【并序　据序云柳子既谪犹惧不胜其口葢公自永贞元年为礼部员外郎以附王叔文出为邵州十一月贬永州司马赋当在贬永州时作也】
　　柳子既谪犹惧不胜其口筮以遇干之八其賛曰赤舌烧城吐水于瓶其测曰君子解祟也喜而为之赋【太干以准易之升次八赤舌烧城吐水于瓶测曰赤口吐水君子以解祟也注赤口谓九也兑为口舌八为木木生火火中之舌故赤也赤舌所败若火烧城诗曰诘妇倾城口舌之由也金生水故吐水也水灭于火虽有倾城之言以水拒之灾无由生矣祟音防祸也】
　　胡赫炎重熇之烈火兮而生夫人之齿牙【熇虚娇切又呼酷黒各二切炎气也】上弹飞而莫遁【弹音单极尽也】旁穷走而逾加九泉焦枯而四海渗涸兮【渗所禁切漉也涸音鸖渴也又胡放切】纷挥霍而要遮【要伊消切扬雄传淫淫与与前后要遮】风雷唬唬以为槖籥兮回禄煽怒而喊呀【回禄火神也唬呼交切又音虢雷声槖音托籥音药煽音扇炽也喊虚咸切呵也呀虚牙切张口貌】炖堪舆为甗兮爇云汉而成霞【堪舆天地也炖他昆切风而火盛貌甗语蹇切甑也又平声音傲烧器也爇儒劣切焚也】邓林大椿不足以充于【一无于字】燎兮倒扶桑落棠胶轕而相义【列子夸父逐日影于隅谷之际渴欲得饮将北走大泽未至道渴而死弃其杖尸膏肉所浸生邓林邓林弥广数千里庄子上古有大椿者以八千嵗为春八千嵗为秋淮南子日出于旸谷登于扶桑入于虞泉轕音葛胶轕长逺貌一曰车马喧杂貌楚词骑胶葛而杂乱兮】膏揺唇而増炽兮熖掉舌而弥葩【掉舌见史记苏秦掉三寸舌葩披巴切华也】沃无瓶兮扑无篲【旋芮切又徐醉切扫竹也】金流玉铄兮【铄式灼切説文销金也宋玉招魂十日代出流金铄石】曽不自比于尘沙独凄巳而燠物愈腾沸而骸防【丘加切大啮也】吾惧夫灼烂灰灭之为祸往捜乎太之奥讼众正诉羣邪曰去尔中躁与外挠姑务清为室而静为家茍能是则始也汝迩今也汝遐凉汝者进烈汝者赊譬之犹豁天渊而覆原燎【豁呼各切燎音了又力照切书若火之燎于原不可向迩】夫何长喙之纷拏今汝不知清已之虑而恶人之哗不知静之为胜而动焉是嘉徒遑遑乎狂奔而西傃【一作素】盛气而长嗟不亦辽乎于是释然自得以冷风濯热以清源涤瑕履仁之实去盗之夸冠太清之冕佩至道之瑶华铺冲虚以为席驾恬泊以为车浏乎以游于万物者【浏力周切又二九切深貌】始彼狙雌倐施而以出祟为利者夫何为耶
　　惩咎赋【据赋云累郡印而南适又云宜乎重仍乎祸谪此谓永贞元年出为邵州刺史继贬永州司马也又云循凯风之悲诗罪通天而降酷此谓元和元年丁内艰也又云逾再嵗之寒暑葢自丁内艰至是服除为元和三年秋矣赋当在是时作新史亦録之谓宗元不得召闵悼悔念往咎作赋自儆云】
　　惩咎愆以本始兮孰非余心之所求处卑汚以闵世兮固前志之为尤始余学而观古兮怪今昔之异谋惟聪明为可考兮追骏步而遐游防诚之既信直兮仁友蔼而萃之日施陈以系縻兮【系縻一作击摩骚日康娯以自忘兮】邀尧舜与之为师上睢盱而混茫兮【睢火规切盱音吁荒忽不可考信也扬雄曰天地未分睢睢盱盱】下驳【一作駮】诡而懐私旁罗列以交贯兮求大中之所宜曰道有象兮而无其形推变乘时兮与志相迎不及则殆兮过则失贞谨守而中兮与时偕行万类芸芸兮率由以宁刚柔防张兮出入纶经登能抑枉兮白黒浊清蹈乎大方兮物莫能婴奉訏谟以植内兮【訏音吁訏谟大谟谋也】欣余志之有获再徴信乎策书兮谓耿【一作烱】然而不惑愚者果于自用兮惟惧夫诚之不一不顾虑以周图兮专兹道以为服谗妬构而不戒兮犹断断于所执哀吾党之不淑兮遭任遇之卒迫【卒读曰猝】势危疑而多诈兮逢天地之否隔欲图退而保巳兮悼乖期乎曩昔欲操术以致忠兮众呀然而互吓【互一作予呀虚牙切吓音赫怒也又呼驾切口距人也庄子仰而视之曰吓】进与退吾无归兮甘脂润乎鼎镬【音获説文鑴也】幸皇鉴之明宥兮累郡印而南适【累力追切】惟罪大而宠厚兮宜夫重仍乎祸谪既明惧乎天讨兮又幽栗乎责【庄子无人非无责】惶惶乎夜寤而书骇兮类麏防之不息【麏俱伦切麞也防音加壮鹿也】凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮【霾音埋风雨土也曀音翳隂而风曰曀】黝云涌而上屯【黝于九切青黒色屯聚也列子望之如云屯黝一作】暮屑窣以滛雨兮【窣苏骨切屑窣雨声也】聴嗷嗷之哀猨众鸟萃而啾号兮沸洲渚以连山漂遥逐其讵止兮逝莫属余之形魂攒峦奔以纡委兮【峦音鸾小山上鋭为峦委于愧切】束汹涌之崩湍【汹凶勇切涌音勇水大貌】畔尺进而防退兮荡洄汩乎沦涟【汩古忽切水平洑曰沦涟水动也】际穷冬而止居兮羁累棼【扶分切】以萦纒哀吾生之孔艰兮循凯风之悲诗【诗凯风美孝子也】罪通天而降酷兮不亟死而生为逾再嵗之寒暑兮犹贸贸而自持【贸音茂】将沉渊而陨命兮讵蔽罪以塞祸惟灭身而无后兮顾前志犹未可进路呀以划絶兮【划忽麦切】退伏匿又不果为孤囚以终世兮长拘挛而轗轲【上音坎下音可】曩余志之脩骞兮【一作修蹇楚词汝何博謇而好脩兮纷独有此姱节又云吾令蹇脩以为理注好脩謇謇夸异之节】今何为此戾也夫岂贪食而盗名兮不混同于世也将显身以直遂兮众人之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之巳缓兮完形躯之既多茍余齿之有惩兮蹈前列而不颇【音坡楚词修绳墨而不颇】死蛮夷固吾所兮虽显宠其焉加配大中以为偶兮谅天命之谓何
　　闵生赋【赋云肆余目于湘流葢在永州时作又云孟轲四十乃始持心兮犹希勇乎黝贲顾予愚质而减齿兮宜触祸以阽身当在年四十以前也公生于大厯八年癸丑至元和七年壬辰为年四十以前在元和五六年间欤】
　　闵吾生之险阨兮纷丧志以逢尤【骚云纷逢尤以离谤】气沈郁以杳眇兮涕浪浪而常流【骚槛茹蕙以掩涕兮霑余襟之浪浪浪音郎】膏液竭而枯居兮魄离散而逺游言不信而莫余白兮虽遑遑欲焉求合喙而隐志兮幽黙以待尽为与世而斥谬兮固离披以颠陨骐骥之弃辱兮驽骀以为骋虬蹷泥兮畏避鼃蜃【虬渠幽切无角龙鼃乌切虾蟇也蜃婢忍切蛤也一本作黾】行不容之峥嵘兮【上助耕切下音宏】质魁垒而无所隐【魁苦猥切垒音磊不平也】鳞介槁以横陆兮鸱啸羣而厉吻心沈抑以不舒兮形低摧而自愍肆余目于湘流兮望九疑之垠垠【湘水出零陵北入江零陵永州也九疑山名湘中记九山相似行者疑惑故云垠音银】波淫溢以不返兮苍梧郁其蜚云【蜚音飞苍梧见下注】重华幽而野死兮世莫得其伪真【史记舜南巡狩崩于苍梧之野葬于江南九疑是为零陵山海经曰苍梧山】屈子之悁防兮抗危辞以赴渊【屈原仕楚为上官大夫司马子兰所谗赋离骚九辩九章投汨罗而死悁规縁切】古固有此极愤兮矧吾生之藐艰【藐音邈】列往则以考巳兮指斗极以自陈登髙嵒而企踵兮瞻故邦之殷辚【上音隐下音隣】山水浩以蔽亏兮路蓊勃以扬氛【蓊乌孔切】空庐颓而不理兮翳丘木之榛榛块穷老以沦放兮匪魑魅吾谁隣【魑丑知切魅音寐史记舜流四凶族于四裔以御魑魅】仲尼之不惑兮有垂训之謩言【四十而不惑见于鲁论】孟轲四十乃始持心兮犹希勇乎黝贲【黝伊紏切北宫黝也贲音奔孟贲也孟子四十不动心而犹希北宫黝孟贲之养勇见公孙丑上】顾余质愚而齿减兮宜触祸以阽身【阽音盐危也楚词阽余身而危死节兮览余初其犹未悔】知徙善而革非兮又何惧乎今之人噫禹绩之勤备兮曽莫理夫兹川【公上文皆言湘中事兹川意谓湘江也湘水禹贡不经见此公谓曽莫理夫兹川耶】殷周之廓大兮南不尽夫衡山【衡山南岳也周礼职方氏正南曰荆州其山镇曰衡山则衡山亦见于周职方矣公谓殷周莫尽夫衡山未详】余囚楚越之交极兮邈离絶乎中原壤污潦以坟洳兮【污鲁皓切潦郎到切洳如倨切】蒸沸热而恒昬戯鳬鹳乎中庭兮【鹳音灌】蒹葭生于堂筵雄虺蓄形于木杪兮短狐伺景于深渊【虺许伟切楚词雄虺九首注虺别名也毛诗为为蜮陆玑疏蜮一名射影南人将入水先以瓦礰投水中令水浊然后入又博物志江南山有射工虫长一二寸口中有弩形射人影不治则杀人短狐伺景谓此狐一本作弧】仰矜危而俯栗兮弭日夜之拳挛虑吾生之莫保兮忝代徳之元醇孰眇躯之敢爱兮窃有继乎古先明神之不欺余兮庶激烈而有闻冀后害之无辱兮匪徒葢乎曩愆梦归赋【在永州懐思乡闾而作集中有与许孟容书云先墓在城南无异子弟为主自谴逐来消息存亡不一至乡闾又云城西有数顷田树果百株多先人手自封植今巳荒秽恐便斩伐有哀愤毁伤之意与此赋原田芜秽垣庐不饰之意同书在元和四年作赋亦当后先于此】
　　罹摈斥以窘束兮余惟梦之为归精气注以凝冱兮【冱音互水凝也庄子河汉冱而不能寒】循旧乡而顾懐夕余寐于荒陬兮心慊慊而莫违【慊苦簟切恨也】质舒解以自恣兮息愔翳而愈防【愔伊淫切愔愔安和貌】歘腾踊而上浮兮【歘诸韵无从三火者庄子音释朝菌注云歘生芝也后汉张平子思赋歘神化而蝉蜕兮并作沉勿许勿二切疾也暴起也】俄滉瀁之无依【滉户广切瀁余掌切滉瀁深广貌】圆方混而不形兮颢醇白之霏霏【颢音昊白貌楚词天白颢颢又云云霏霏而承宇】上茫茫而无星辰兮下不见夫水陆若有鉥余以往路兮【鉥音述綦鍼也一本作訹音恤诱也】驭儗儗以回复【儗音拟相疑也】浮云纵以直度兮云济余乎西北风纚纚以经耳兮【纚音逦连也又音离楚词索胡绳之纚纚】类行舟迅而不息洞然于于【一作以】弥漫兮【弥音弥漫谟官切水大貌】虹蜺罗列而倾侧横冲飚以荡击兮忽中断而迷惑灵幽漠以瀄汩兮【灵或作零雨瀄音栉汩越笔切瀄汩水流貌】进怊怅而不得白日邈其中兮隂霾披离以泮释【霾音埋风雨土也】施岳渎以定位兮牙参差之白黒忽崩骞上下兮【晏本崩骞翔以上下以徊徨兮】聊案行而自抑指故都以委坠兮瞰乡闾之脩直原田芜秽兮峥嵘榛棘乔木摧解兮垣庐不饰山嵎嵎以岩立兮【嵎音虞】水汩汩以漂激【汩音骨又越笔切】魂恍惘若有亡兮【恍音怳惘音罔惚也】涕汪浪以陨轼类曛黄之黭漠兮【楚词与纁黄以为期注纁黄葢昏时黭音揜黒壊貌】欲周流而无所极纷若喜而佁儗兮【佁丑吏切儗音拟佁拟不前也】心回以壅塞【音支目汁凝也】钟鼔喤以戒旦兮陶去幽而开寤罾罻防其后体兮孰云桎梏之不固【罾音曽罻音熨网也桎音质足械也梏姑沃切手械也】精诚之不可再兮余无蹈夫归路伟仲尼之圣徳兮谓九夷之可居【论语子欲居九夷或曰陋子曰君子居之何陋之有】惟道大而无所入兮犹流游乎旷野老遁而适戎兮指淳茫以纵步【史记老见周之衰乃遂去至关关令尹喜曰子将隐矣强为我著书于是老子乃著书上下篇五千余言而去神仙传老子将去周而出关以升昆仑关令尹喜占风逆知当有神人来过乃扫门道见老子老子知喜命应得道乃以长生之事教之】防庄之恢怪兮寓大鹏而逺去【庄子防人也逍遥篇云北溟有鱼其名为鲲化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南冥南冥者天池也】茍逺适之若兹兮胡为故国之为慕首丘之仁类兮斯君子之所誉【礼记古之人有言曰狐死正丘首仁也】鸟兽之鸣号兮有动心而曲顾胶余衷之莫能舍兮虽判析而不悟列兹梦以三复兮极明昏而告愬囚山赋【公永贞元年贬永州司马凡居永十载在永时所着文皆有感愤之意如前闵生梦归等赋情见乎辞有不能巳者囚山又后二赋而作据赋云积十年莫余省葢自永贞元年乙酉至九年为十年矣明年春召至京师出为柳州刺史云】
　　楚越之郊环万山兮势腾踊夫波涛纷对【一无对字】回合仰伏以离迾兮【迾音列遮也】若重墉之相褒争生角逐上轶旁出兮其下坼裂而为壕【轶音迭又音佚相出也一曰侵轶壕音豪堑也】欣下頽以就顺兮曽不畆平而又髙沓云而渍厚土兮【沓达合切合也渍疾智切沤物也】蒸郁勃其腥臊【上音星下苏曹切】阳不舒以拥隔兮羣隂冴而为曹【冴与沍同俗作冴胡故切凅寒也西京赋固隂冱寒】侧耕危获茍以食兮哀斯【一作下】民之増劳攅【一作积】林麓以为丛棘兮【麓音鹿山足曰麓易系用徽纆寘于丛棘疏云丛棘谓囚执之处以棘丛而禁之也】虎豹咆代狴牢之吠嘷【咆音庖虎槛切虎声也狴音陛博物志狴牢狱别名嘷音豪咆也】胡【一作予胡】井眢以管视兮【眢音鸳目无明也又废井也左氏宣公十二年河鱼腹疾奈何曰目于眢井而拯注视虚废井而求拯巳】穷坎险其焉逃顾幽昧之罪加兮虽圣犹病夫嗷嗷匪兕吾为柙兮【兕序姊切似牛一角论语虎兕出于柙注柙槛也】匪豕吾为牢积十年莫吾省者兮増蔽吾以蓬蒿圣日以理兮贤日以进谁使吾山之囚吾兮滔滔【晁太史无咎取之于变骚曰语云仁者乐山自昔达人有以朝市为樊笼者矣未闻以山林为樊笼也宗元谪南海久厌山不可得而出懐朝市不可得而复丘壑草木之可爱皆陷穽也故赋囚山淮南小山之词亦言山中不可以久留以谓贤人逺伏非所宜尔何至以幽独为狴牢不可一日居哉然终其意近招隐故録之】
　　愈膏肓疾赋【晏元献公尝书此赋云肤浅不类柳文宜去之或谓公尚少时作景公晋景公也春秋成公八年晋侯杀赵庄姬之子赵同赵括十年晋侯梦大厉被髪及地曰杀余孙不义余得请于帝矣公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月丙午晋侯欲麦使甸人献麦馈人为之召桑田巫视而杀之将食张如厠陷而卒公借以论治国之理焉】
　　景公梦疾膏肓【肓音荒鬲也心下为膏】尚谓虚假命秦缓以问遂俯伏【一作俯身】于堂下公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏【尺延切和土也】疾之遇臣如金之在冶虽九窍未拥四支且安肤腠营胃【腠音凑肤理也】外强中干精气内伤神沮脉殚以热益热以寒益寒针灸不达诚死之端巫新麦以为防【楚禁切验也】果不得其所餐公曰固知天赋性命如彼煊寒短不足悲脩不足欢哂彼医兮徒精厥术如何为之可观医乃勃然变色攘袂而起子无让我我谓于子我之技也如石投水如激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之能止斯言足以喻大子今察乎孰是爰有忠臣闻之愤怨忘废寝食擗摽感叹【擗音辟抚也摽婢小切又匹妙切击也】生死浩浩天地漫漫【莫半切】绥之则寿挠之则散善养命者鲐背鸖髪成童儿【鲐音台】善辅弼者殷辛夏桀为周汉非药曷以愈疾非兵胡以定乱丧亡之国在贤哲之所扶匡而忠义之心岂膏肓之所羁绊【上居宜切下音半马络絷也】余能理亡国之刓弊【刓吾官切剸也齐也】愈膏肓之患难君谓之何以医曰夫八纮之外六合之中始自生灵及乎昆虫神安则存神丧则终亦由道之紊也患出于邪佞身之惫也【惫蒲拜切】疾生于火风彼膏肓之与颠覆匪药石而能攻者哉因此而言曰余令变祸为福易曲成直宁关天命在我人力以忠孝为干橹【音鲁】以信义为封殖拯厥兆庶绥乎社稷一言而荧惑退舍一挥而羲和匪【淮南子鲁阳公与韩战酣日暮援戈而挥之日为之反三舍羲和日御也】桑谷生庭而自灭野雉雊鼎而自息【雊占切荧惑桑縠雊雉事见上贞符注】诚天地之无亲曷膏肓之能极医者遂口噤心醉局敛茫然投弃针石匍匐而前吾谓治国在天子谓治国在贤吾谓命不可续子谓命将可延讵知国不足理疾不足痊佐荒淫为圣主保夭寿为长年皆正直之是与庶将来之勉旃
  </div>
  <div class="pagination">
   <span class="current-page">
    1
   </span>
   <a href="柳河东集_page2.html">
    2
   </a>
   <a href="柳河东集_page3.html">
    3
   </a>
   <a href="柳河东集_page4.html">
    4
   </a>
   <a href="柳河东集_page5.html">
    5
   </a>
   <a href="柳河东集_page6.html">
    6
   </a>
   <span>
    ...
   </span>
   <a href="柳河东集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
