<!DOCTYPE html>
<html>
<head>
    <meta charset="UTF-8">
    <title>麟原文集 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麟原文集 - 第 1 页/共 11 页</h1>
    <div class="content">　　钦定四库全书　　　　　集部五
　　麟原文集　　　　　　　别集类四【元】
　　提要
　　【臣】等谨案麟原文集二十四巻元王礼撰礼字子尚后更字子让庐陵人元末为广东元帅府照磨明兴不仕聘为考官亦不就江西通志载吉安人物有王子让而无王礼葢误以子让为名也礼工于文章著述甚富尝选辑同时人诗为天地间集【案谢翺尝録宋遗民诗为天地间集此袭其名葢隂以自寓】其名见于郭钰静思集中今已久佚维是编尚存分前后两集各十二巻前有李祁刘定之二序定之序谓其托耕凿以栖迹于运去物改之余依面糵以逃名于头童齿之际其文竒气硉矹胸臆以未祼将周京故也有与子让同出元科目佐幕府其气亦有掣碧海弋苍旻之竒及攀附龙鳯自拟留文成然有所坐噫喑郁抑扪舌骍顔曩昔豪气澌泯无余矣意葢借礼以诋刘基然所评与礼文不甚似祁序称其蔼然仁义之词凛然忠愤之气深切恳至无不可人意者斯得之矣乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总校官　【臣】　陆费墀









　　钦定四库全书　　　　　集部五
　　麟原文集目録　　　　　别集类四【元】
　　前集
　　巻一
　　碑
　　巻二
　　志
　　巻三
　　行状
　　巻四
　　序
　　巻五
　　序
　　巻六
　　记
　　巻七
　　记
　　巻八
　　表
　　巻九
　　传
　　赞
　　巻十
　　题
　　跋
　　巻十一
　　记
　　巻十二
　　哀辞
　　后集
　　巻一
　　序
　　巻二
　　序
　　巻三
　　序
　　巻四
　　序
　　巻五
　　记
　　巻六
　　记
　　卷七
　　记
　　巻八
　　铭
　　巻九
　　铭
　　巻十
　　行状
　　祭文
　　书
　　啓
　　巻十一
　　説
　　巻十二
　　杂著
　　词
　　题疏





　　麟原前集原序
　　永新溪东北入庐陵界敖城谚谓楚相孙叔敖尝筑城然楚都郢去兹甚逺敖既相楚恶得来哉盖臆说尔敖通作嶅山聱牙蟠紏环廽若城故谓敖城居敖城王姓最旧号宣溪王溪至是名宣因溪以号其族也王之老成人见称扵国初者子让子让当元时举扵乡为经魁从藩省辟佐主帅全普庵戡定江湖间志弗遂归隠号麟原然人不以前藩省辟官今麟原自号称惟曰子让亦犹宋尹师鲁非不有官号人惟曰师鲁以其炳着人耳目不在官号也子让既隠本朝治化聿兴有来迎典场屋文衡主鄊饮宾席者輙避匿不就其所与友有云阳李提学希蘧洲原胡尚书山立皆以弗仕为心昔元盛际専假科举抑南士南士多伏蔵用诗文自写至是与子让希蘧山立辈往还丘壑岩谷有为诗题子让所居者予防首聨其下云当户雨苔双石峻隔江烟树数峯闲杖藜麦垄秋霜后樽酒茅堂夕照间闻有古书人不见柴门客去又常闗观是子让甘寂淡乐幽僻托耕凿以栖迹扵运去物改之余依麯糵以逃名扵头童齿豁之际无求扵今有期扵古可见也子让没有年其族显者今大理寺卿同节谓子让诸孙被荐入京者谦为族侄以谦谒予持子让集来不尽出予亦以病不及尽观其所出信手阅数篇至为吾邑作纲目书法老儒水窓刘友益后记复先庐慨仰舂陵伯升文叔昆季复炎鼎引杜牧神尧能以一旅倾孤隋后世子孙不能以四海全盛力复河北深惜永叹之嗟乎子让其竒气硉矹胸臆犹若佐全普庵时以未祼将周京故也有与子让同出科目佐舒穆噜主帅定吴越幕府唱和其气亦有掣碧海弋苍旻之竒后攀附龙凤自拟畱文成然有作嘻喑郁伊扪舌骍顔曩昔气澌冺无余矣王半山云髙位纷纷谁得志穷途往往始能文上句斯人之谓下句子让之谓论士者奚必以遇合与否较量抑扬哉同节愿予序斯集予谓同节文集有建大将旗鼓独出井陉口若淮隂侯者有合诸国从亲共入函谷闗若信陵君者多寡惟所当今同节法理余暇手不释巻子世赏成童逾年宴琼林绩文翰苑俟他日合子让同节世赏所作为宣溪三王集岂不善予序焉亦以期焉赐进士及第通议大夫礼部左侍郎兼翰林院学士经筵官国史副总裁知制诰永新刘定之序
　　余与王君子让为斯文友二十余年矣始余友子让时子让方锐意科目眉目清耸举举异常人余谓其必为后来之秀其后果亚江西乡榜余又谓此未足以溷子让子让名誉当不啻此已而世故纷纭为性命奔走不暇音问不相及近一二年乃得再防扵禾水之上须发容貌累累然其中退然其辞气卑卑然余疑其颠沛转徙随俗异化以故若此及观其所为文数十篇皆蔼然仁义之辞而凛然忠愤之气深切恳至无不可人意者然后知子让之学与日俱进子让之气与年俱老而非变故反覆之所能沮防者也余又观其易字子让一篇所见益髙所处益下有敛春华而就秋实之义扵是又知子让之学日近乎里子让之心日进乎道而非辞说工巧者之所能尚也呜呼防乱既乆平生友朋存者百无二三縦有存者亦不能以自力而子让独能肆志扵学不废而益勤故其见扵文章者如此余衰惫已甚无复有意斯世而独扵子让之文有发焉故为书之嵗在乙已夏四月云阳李祁序









　　钦定四库全书
　　麟原前集巻一　　　　　　元　王礼　撰碑
　　贑州路总管府判官王侯纪勋碑
　　今大郡古侯国也而政令之设施财赋之出纳军民之统治尤为繁浩必长克长贰克贰同徳恊共臂指同运则事无不举不然虽平世不能以治况抢攘亡纪之日哉贑之政可睹矣兵部尚书全公以选牧兹郡文武并用声威赫然越二年为至正壬辰蔡颖流毒江右搤于吉安间道由抚以窥贑四月据宁都扵是府判官奉议王侯分兵讨之癸亥战猫儿石得间谍戮之甲子战小庒冦乙丑至葛坳三防毁其茇舍夺其马丙寅战印山防奔溃已巳驻兵女冠三方并进七战大防是日复宁都获首贼范某及徒七十余人得所夺有司铜印一十有三万户金虎符一日遣部将迹残凶掠鬼岭越果子园斩首数百级擒伪元帅刘万户赖尽焚其巢一十有六乃命增旧城三尺陂万斛里以灌濠外置鹿角栅以备设防民廵检募集义民城内廵防者千二百人城外守望者二千四百人节钟鼓以知缓急未几冦再至再衂州民始安十一月又檄侯分府事扵兴国既至县即调兵廵捕与冦逆扵方石生擒二百人斩首百六十有竒防死者不可胜计始葺城壁象十二次先是冦据方大官兵退次遂用郭鼎计分兵进屯寳石逼方大觇冦实虚卒破之招懐胁従失业者五百余户稍暇建尊经阁以诱士类曰教不可废也明年春防昌失虞复分治雩都以援之广设义兵千户所以聨其民习武以备用置斜站以报警棋布三堡扵近郊为外防建钟楼县治之左以明禁令瞩奸慝二月复防昌三月援瑞金懐徕石城归正者十五砦调兵饷士赉勤罚愆书牒坌集辰至已决业业然如奉漏巵沃焦釡十一月戊辰贼数千自循梅来攻雩都侯躬率众扞城上发矢如雨殪其十之一明日防益张编竹箕骈负以前矢石不得入于是冶铜液以灼之遂大溃初雩都未有城侯命属官毛荣胡思恭吴溥龚昂廖谦杨贵徳先后督成之不五月而竣事髙厚为尺十有二周环里计者五为门凡六各为楼缭以瓯脱六十有四扵时茍安之民睊睊若可缓者至是贼乃环拜曰再生我者侯也新城之力也不然吾属无死所矣既而窃相告语侯频年劳身竭思使我民得以饮食事育繄侯之徳甚大况雩学之新侯功为多而古者议政必公扵乡校若琢词其中足系无穷之思且庶有劝于后也乎侯闻之曰无以为也讨贼吾軄所当为幸而成功者圣天子其仁如天之福也兵部公卧防坐筹之胜筭也况宁都之役时则有若府史危诚孚方泰亨千户法昌贑县主簿巴延彻尔郑秉忠道拉实兴国之役时则有若府知事程瑞防谋郭鼎摄邑事孔雀努林昶雩都之役时则有若府史王尚文徐行摄邑事县丞和卓典史胡思恭务使龚昂敎谕吴溥等皆有折冲之劳供给先后之助焉吾何力之有众皆再拜称叹然卒以为不可已乃窃具功状以文属礼礼惟贑以伉徤之俗虽治世难尽绳以法乃不敢乗昏浊自肆俛首聴约束效智力非兵部公文武威明临照扵上非侯经营扵外以抚之未易臻此又尝经其战伐之地睹山川险壮闻父老道侯行事感其志节故不辞而乐书之侯名荣忠岳州人系以诗曰帝式万国深仁久安蠢尔蔡颖猘狺其间民不知兵防战防守言言贑城如虎斯吼长有大贤贰克同心匪我王侯提师孰任闽险粤岩倚声借势道逺应迟分府往治既往治之小大是倚爰誓旅徒勿怖勿疑维此羣丑乗时披猖侵掠我土诱奸胁良并力齐心我荣彼辱良者致归奸者同戮汝搴汝旗汝伐汝鼓赏功聫曹罚过逮伍军士私语凡言必酧各尽乃力毋俾悔尤斾旌扬扬防矛耀光竹矢檿弓洵直且强我师震之谷响川应执讯凯还风息尘静迨我闲暇修我陴墉浚我濠池曷售其凶居安懐危顷刻靡懈众人嬉嬉视我反怪迁治无常念乱若一弗问弗事民谁与恤子孝臣忠雅言所存行义或亏惧侯有闻山成其髙水就其深为民之氐为国之琛我作铭诗宜志宜史逹扵帝聪用锡蕃祉
　　贑州重修孔子庙碑
　　贑通守杨侯偁叙兴学本末遣文学金友徳过庐陵以书属予曰贑学创于宋庆厯而再造于绍兴宏丽甲于江右元元贞丙申复改作之癸未鲁侯至道一新旧观于是廿有五年矣时艰事殊壊于兵乱丙午夏令中书右司郎中张公民瞻来防贑卫军事始至谒先圣先师于庙见其頽弊弗支頋瞻太息慨然思以为已任明年四月即捐已俸鸠工庀徒由礼殿廊庑暨奎文阁撤腐易新盖甃垩丹外之灵星泮池垣墉桥道内之冕服貌像防幙秩封靡不完美自先圣配享从祀而下坐列有序五月已卯始事逾月丁未卒工上不勤官下不动民视平时糜廪粟帑财以为文具者相絶矧今赡学之粮移资军饷非公笃尚儒术营度有方夙夜匪懈曷克臻此防等免于劳勚而受其成思琢石视后子其为吾书之余惟古今治乱系乎风俗醇漓风俗醇漓系乎学校兴废方其治运休明家给人足固以学校为首政况乎师旅丧乱之余纲沦法斁之日兴学校以正人心岂非先务之急哉公之是役可谓知治本矣抑兴学校守令责也公官在戎阃以武备为务茍兵戢民安即不旷其軄乃能汲汲及此则材识过人逺矣使贑之士来防来歌懙懙济济讲遗经以致其知遵圣训而敏于行兴让兴仁为邹为鲁俗无伉徤以不负兴国美意实自兹始礼儒士也儒宫之成职所当书况请之勤勤又乌得以固陋辞遂为志之而系以诗诗曰
　　于穆夫子　师表万世　天地与参　四时与契载瞻晬容　有肃其地　召茇犹思　胡此弗治既曰治之　曷又戾之　侃侃士子　行已是思四端五典　大道孔夷　曰权曰数　冐邪抵兴学之初　崇美庙貌　成徳逹材　聿观其效朂哉士子　知至思行　歩超贤圣　见于墙羮章贡沄沄　空同郁郁　倬彼儒宫　埀敎防极


</div>
    <div class="pagination">
<span class="current-page">1</span><a href="麟原文集_page2.html">2</a><a href="麟原文集_page3.html">3</a><a href="麟原文集_page4.html">4</a><a href="麟原文集_page5.html">5</a><a href="麟原文集_page6.html">6</a><span>...</span><a href="麟原文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
