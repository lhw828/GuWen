<!DOCTYPE html>
<html>
<head>
    <meta charset="UTF-8">
    <title>家藏集 - 第 23 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 23 页/共 57 页</h1>
    <div class="content">　　翠玉晓茏苁畦间足春雨咬根莫弃叶还可作煑
　　
　　类一何多吾欲问老圃更乞东陵侯来救渇者苦
　　茄
　　种茄粪壤中地力亦易竭厥状虽不同难将味分别
　　萝卜葱
　　玉杵削未舂金丝束成缭和以翡翠茎并作春盘料
　　荸荠
　　累累满筐盛上带葑门土咀嚼味还佳地栗何足数
　　杨梅
　　五月果初熟枝头鹤顶丹欲知甘冷好千颗荐冰盘
　　笋
　　已抱锦防儿仍参玉版师吴门啖已足正属燕来时
　　木笔
　　半含成木笔本号是辛夷一树石庭下故园增我思
　　栀子
　　此种为薝卜名曾载佛书瓣香凡六出郤与雪花如
　　渡口驿遇风
　　黄沙障天天半昏炮头风急万马奔何人去塞土囊口天与河流一色浑旷野麦苖才尺许只见风来不见雨雨师风伯不相能彼苍髙髙奈何汝














　　家藏集巻二十二
　　钦定四库全书
　　家藏集巻二十三
　　明　吴寛　撰
　　诗三十一首
　　谢周尚书伯常送鱼次太保屠公韵【自此至京作】
　　南行渉大江唤买隔船窗占梦虽非众携来郤得双尺书烹有字长铗怨无腔酒熟真堪荐呼童倒玉缸
　　和屠公次前韵纪赐鲥鱼
　　贡道泝长江颁来出窗百筐皆满尺八座合成双【尚书例赐二尾】腥气银为鬛肥膏玉作腔知公食有剰须用置冰缸
　　吏部右厢前种竹
　　老翁自把百年量种木何如种竹强乞得已从邻舍近移来恰比主人长成林便儗逃空谷赐笋无劳出上方【是日赐笋】喜有双松为伴侣嵗寒髙节共刚膓
　　谢僚友佀公摘送左厢前杏子
　　一树临窗初试花又看结实压枝斜薫风吹熟甜如蜜投我何须用木
　　和周伯常谢佀公送杏杏为伯常植者二首
　　亲手移来别苑花隔窗窥见数枝斜蚤知结实甘如许何用青门去种
　　数颗累累映杂花方庭红日影斜斜夜来风雨还堪惜已似黄台四摘
　　谢屠公送西域眼镜
　　家藏古铜镜满面尘始拂不但人妍媸更可照百物虽然明若此其背暗如漆妍媸既莫辨百物亦尽匿此镜从何来异哉不可诘圎与荚钱同净与云毋匹又若台星然两比半天出持之近眼眶偏宜对书帙蝇头细字明莹类椽笔予生抱书淫视短苦目疾及兹佐吏曹文案夕未毕太宰定知我投赠不待乞一朝忽得此旧疾觉顿失谢却拨云膏生白讶虚室扁鹊见五脏未必有奇术随身或持此遂使目光溢世传离娄明双睛不能没千年黄壤间化此直百镒闻之西域产其名殊不一博物有张华吾当从彼质
　　旧蓄一鹤部中后三年复来而鹤尚存感而有作
　　置尔寛闲处忆在三年前三年我复至见尔忽凄然尔尚识我否不识有由然面皱须尽白岂似前三年惟尔善饮啄顶朱翅仍谁能养尔翅更使羽毛全上飞入白云下集归青田饥啄江南禾渇饮山中泉寛闲处在此鸿鹄相周旋终嵗被拘挚吾当还省愆
　　次韵屠公谢佀公送玊黄子二首
　　碧盌盛来黄玉团良工虽巧未能钻临风更带清冰嚼并作人间六月寒
　　牛心空是赤团团黄玉悬枝宛若钻须共杨梅三百颗冰盘错落照人寒
　　叹右厢前枯梨树
　　庭院隂疎日又西翛然相对有枯梨霜前少叶遭虫蚀月下无枝借鸟栖不及蒹葭犹倚玉争如桃李自成蹊吾生老态还同此秃髩临风句强题
　　秋享斋宿
　　斋閤相通畵舫同置身书卷笔牀中沾衣尚带丹墀雨挥尘难招玉宇风髙栁鸣蝉惊旅客枯梨行蚁对衰翁到来两月惭无补又是人间伏暑终
　　偶与屠佀二公论世俗以老态从上为夀徴戏成二絶
　　六十余年作宦游未知前路几春秋人言老态须从上白尽髭须正不愁
　　白尽髭须正不愁吟诗撚断更风流从今越把诗吟苦索性还敎白到头
　　谒陵与韩贯道户部大胜寺前晚坐
　　髙树丛生积水清乱蝉齐噪夕阳明青苔满地畱人迹黄土何年系寺名便与诗家谋共隐不从衲子话无生胡牀坐乆凉隂下缚木为桥喜更平
　　小憇昌平城外崔老家
　　深巷隂隂古辙斜青山不向小堂遮禾苗蔽野多遗穗槐树参天自落花百嵗迁移燕地事五陵豪杰汉人家主翁头白无徭役闲渉田园看摘
　　咏肩舆
　　翼然轩葢忽临头下泽浑非马少游稳坐终嫌人代畜平行聊当水乗舟步依緑树还相碍卧看青山得自由风雨出陵骑马倦一时无价可相酬
　　谢屠公送新榛
　　七月辽阳已降霜簮头落地野榛香三年不到燕山下又喜频将玉颗尝
　　送吴笺与屠公
　　入手新诗已百篇奉偿日费有吴笺故知供得髙才足嵗取于今拟十千
　　答屠公见和
　　一嵗诗成知几篇洛阳髙价起华笺况公更有鹅群好未满黄庭字五千
　　屠公和章有一岁百笺之句则百岁合用万笺次韵答之
　　兴到挥毫乏短篇故应相送只长笺请公莫问长笺价百嵗都来少九千
　　题元朱本初道士贞一藁后【本初临川人从吴全节宗师居大都数祀名山所至考求地理作舆地图考其诗文藁名贞一序之者六人如虞邵庵范徳机及栁道传诸公皆加称许而亲书其文吾友陈留令王抑夫藏其藳示予请题】
　　龙虎山中托錬丹身操儒行隐黄冠解衣弄月当泉壑滴露研朱倚石坛舆地著书还有考竹宫将命却无官遗编不用重评品虞范亲题在巻端
　　枯梨结实分送屠佀二公
　　谁道枯梨生意迟秋来结实尚离离斑多或被蚊蝇咂味美还招鸟雀窥律在不妨犹擅食诗成相送敢违期玊丸流液能消渇日啖何湏説荔枝
　　答屠公谢送家园枣有僊种之称
　　诗赠吴郎有杜公西邻扑枣事还同若将僊种来相比小圃安能抵阆风
　　秋坛陪祀
　　殿外泠风似飒然即看庭燎列星躔牲肥岂秩无文祀谷熟当书大有年舜乐九成神欲陟鲁宫三望事犹传小臣十载从龙处忆侍銮舆向籍田
　　谢屠公送猫
　　东巷所居第破屋才数间何物争穿牖穴地深且跧入夜呼队出踪迹殊奸顽衣囊屡嚼啮书架能縁攀厥类虽甚伙厥状亦甚孱即欲扑灭之寸矢弓莫弯谁家有小畜非獾复非豻眈眈视而歩如虎出深山善捕却容易徧乞何其艰公幸恤我患使人忽分颁竒形合相法尾短睛悬镮黒白错为章宛同野狸斑骏足尚可市此价金千锾今我幸得此夜卧不鳏鳏拊牀少叱咤髙枕当闭闗利爪最善获头颈血流殷穴中知有警逺遁犹穷蛮苏子休赋黠张汤免诛奸但恐恋旧主逸去湏遣还持此为公谢简略无多删
　　夜阅陆放翁劒南集因怀北邻故陆詹事廉伯葢集为陆君借予抄者惜未完耳
　　北邻人去已三年覩物思人为怅然不信形骸难玩世岂如糟粒自遗编隔墙无客敲棊局对案谁家棹酒船九十放翁诗万首可怜无复象翁贤
　　哀陈一夔
　　谪官已半刺出守仍一麾逺州乆未到岂是行迟迟此地少文物蛮夷窃相窥无由劳抚字劫掠以为嬉置君于其地常恨非所宜一朝下恩防稍幸得量移齐安佳山水足以为诗资如何始闻命已与人世辞哀哉生何蹇天道令人疑怀沙自求死泽畔非湘累君容不憔悴君性尤坦夷平生无所好所好止于诗每当尊爼间賔朋争笑嬉耳独若不闻凝然方有思积成西潭稿千首尚多遗往嵗过吾家首简乞题词雅意久未复见靣遂无期遥遥度岭峤孤榇谁扶持想应只僮仆返舍当何时妻子相向哭悔不昔相随薄暮寒窗下思君交涕洟诗人例多穷身穷名不衰聊将此自慰亦以示所知
　　答刘时雍宣府见寄
　　懒不修书愧故知忽传驿使逺投诗忍寒上谷分司地冐暑西街作别时助尽军兴眞不忝了来官事却非痴新年有诏行当召北望遄归慰我私
　　生日次韵答玉汝见贺
　　入手投来絶妙词忽惊生我日当斯衰疲强竭驱驰力老大惟怀鞠育时上国醺人非麴米故乡招客有莼丝痴儿绕膝争为夀不觉灯前一解頥
　　答济之次前韵
　　春酒频行莫致词雪园何意客来斯嵗除媿我仍初度年壮看君独后时六尺瘦躯支槁木数茎衰髩罥游丝故乡只合先归去况话湖山便朶頥

　　家藏集巻二十三
　　钦定四库全书
</div>
    <div class="pagination">
<a href="家藏集_page22.html">上一页</a><span>...</span><a href="家藏集_page18.html">18</a><a href="家藏集_page19.html">19</a><a href="家藏集_page20.html">20</a><a href="家藏集_page21.html">21</a><a href="家藏集_page22.html">22</a><span class="current-page">23</span><a href="家藏集_page24.html">24</a><a href="家藏集_page25.html">25</a><a href="家藏集_page26.html">26</a><a href="家藏集_page27.html">27</a><a href="家藏集_page28.html">28</a><span>...</span><a href="家藏集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
