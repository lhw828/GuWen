<!DOCTYPE html>
<html>
<head>
    <meta charset="UTF-8">
    <title>麟原文集 - 第 11 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麟原文集 - 第 11 页/共 11 页</h1>
    <div class="content">









　　麟原后集巻十一
　　钦定四库全书
　　麟原后集巻十二　　　　　元　王礼　撰杂著
　　王氏典郡楷法述
　　窃闻生日称贺三代秦汉未闻其礼至有唐之盛昉有之盖当是时海内清寜民物殷阜上自宫庭国都下而州里闾巷莫不遇初度崇晏乐以相媚恱沿循至今以为常典于是王公大人之生日门下士争为赋颂以賛功徳四方部属竞为瑰竒靡丽之献以希宠幸果何义防吾庐陵守相王公岳降之辰实六月六日也伏惟登门墙辱顾遇亦一年于兹矣于斯际也道古今而誉盛徳既非固陋之所能为而馈仪物奉殷勤又非事大贤君子之道夫以公笃寔英伟之姿正大亷介之则为此者将宠幸之难希而谴呵之易召也然舍是二者独无一言忠告之可献乎自汉而降郡太守之贤者未易枚举而吾王氏之任郡寄足为二千石楷法亦自代不乏人姑举其所记忆者为守相诵之王尊为安定太守到官出教告属县曰令长丞尉奉法守诚为民父母抑强树弱宣恩广泽甚劳苦矣太守以今日至府诸君更宜勉力正身王堂拜巴庸太守巴庸清净吏民懐惠为之立生祠王朗为会稽太守旧祀秦始皇刻木为像与夏禹同庙朗到官以为无徳之君不应祀于是除之王导迁丹阳太守加辅国将军上牋曰今日临郡不问贤愚皆加重号輙有鼓盖有不得者或为耻辱天官混襍朝望頺毁导忝荷重任不能崇浚山海开剏乱源谨还鼔盖加崇之物请从导始庻令雅俗区别王况为陈留太守以徳化民永平中蝗起弥山遍兖豫至陈留界蝗髙飞不集王居正知婺州大将张浚请于上有田在诸郡丐免征徭居正言兵兴以来士大夫及勲戚之家科敷与编户等盖欲上下同力一心共济国家况将相之臣乃不能体此乎王尧臣知光州岁大旱群盗发民仓廪吏法当死克臣曰此饥民求食耳荒政之所恤乃请以减死论其后遂着为令苟守相行事光明磊落皆如前人则他日名继一王之后传之无穷其为夀祉不既多乎因思昔者开元之际千秋令莭侈矣曲江张公不以贵戚近臣之所说者献其君而以治乱存亡之鉴献其君端平以来达官庆夀亦云盛矣西山真公不以四方牧守之所献者贺时相而以诸葛武侯开诚心布公道集众思广众益之説为书以献自当时观之疑若违众自异者由今观之彼众人之爱其君相者与张曲江真西山之爱其君相者孰为至耶某之于真真之于张时之相后若此其久而君子爱人以徳之意其揆一也守相诚能即前人之所己行益推其类以尽其所未行则太平盛治将由一郡而放之天下岂不赫赫在人耳目防诗曰心乎爱矣遐不谓矣礼之谓也又曰乐只君子邦家之光乐只君子眉夀无疆守相其有焉故述夫羣贤当世行事之迹掲于公堂以为莅政之云尔
　　太守雨辨
　　洪武七年夏四月不雨郡太守徐侯叹曰频年丰裕民犹无以供赋今禾荄初行而四野尘槁后将若之何遂偕庐陵王君道亨由青原徧走群望诘朝一雨三日优渥沾足于是懽声载道咸曰此太守雨也或疑其佞王某闻而折之曰是实太守雨也名之者当子恶乎知恶乎知今之郡守古之诸侯也先王疆理天下画界分境诸侯各祭社稷及境内名山大川是故太守贤则山川鬼神莫不从令盖千里履封之内鬼神民物皆其管摄气机感通分之所至也太守贤且诚山川之气有不聚而应之乎况出云雨者山川之职也太守贤且诚斯山川效职雨旸顺序而民物鬯遂矣雨而归之太守岂佞也防昔宋均为九江蝗不入界刘昆为农虎北渡河皆山川之灵郡守之贤也物之妖者有以拒之气之祥者有不致之乎作太守雨辨
　　县令箴
　　庐陵剧邑也平世号难治况今日防兵乱以来田莱而赋弗寛民匮而用愈急舒城吴侯为邑长于斯也子视其民众咸徳之于是徴丈于邑之庶老以寓美报某不得辞赋县令箴一首
　　粤惟县令拟男于古奉宣徳化以作民父母和寜慈君汲有信父谓子懐群黎载摩载抚能名赫赫循吏所弗屑为颍川四长并仁善笃诚人自不欺矧兹甫辑宜绥靖是思譬赤子啼饥而乳之以时犹牧牛求刍鞭服少施是用弗转于残羸尝闻医师疗人病既少差又虑夫元气之防猛剂不烝惟参术是资洵美令君蘓枯起萎志在养生得时措之宜允恕且恭民以弗病匪惟上之供而下焉是浚宜此永誉昌于世爰记讽词庶朂从政
　　平阳王氏世次志
　　王氏之先出自周灵王太子晋后为太原琅琊二族太原临于平阳平阳王氏太原之支也平阳之裔宋季因仕家三山有曰复字子阳洪武三年皇明设科求贤闽省欲得公正耆硕者较群试之艺子阳奉命乗传二千五百里至礼之庐而委币焉辞不得命至闽既事子阳乃请曰复系出平阳家乗逸于兵乱念累世单门旅人无宗属父兄可访徃事惟复粗记其槩愿一语以志源委俾后无忘某忝同姓不敢以固陋辞叙曰复之先可考者六世祖讳伯大宋某年第进士积阶至金紫光禄大夫太师资政殿大学士有学有文人称留耕先生配姚氏封永国夫人继郑氏封荣国夫人值国难太师薨扵闽谥忠文公葬福寜子男四人伯讳积翁字畊存元初内附授荣禄大夫江西行省平章政事政尚简静寻殁于王事上嘉其忠谥忠敏公赐田三千亩芦荡一千亩优其后人建报恩寺主其祠事俾其子都中袭父爵丞相伯顔奏都中年财十七重任非所宜宜使临民习政于是授平江路治中改浙东副元帅歴福建海北宪累官至正奉大夫江浙行省叅知政事亷介自持笃学下士令誉翕然既殁谥清献公父子俱姑蘓子孙因家焉仲讳某仕至朝请大夫循州路同知号竹窻殁葬懐安叔讳刚中由提刑按察使改婺州庆元搃管兼府尹陞中奉大夫江东淮西福建三司宣慰晚号中斋娶洪继陈亦葬懐安季讳光祖中大夫宝庆路总管号南湖散人殁葬晋寜循州宝庆之后寖以防絶惟宣慰公有子曰畿防授福安尹改永福尹字雪屋娶黄氏封宜人殁葬懐安永福之子曰譲字仲防防漳州务提领歴闽安髙泉廵检长泰簿福建盐运司监运除敦武校尉上杭簿娶苏氏祔葬懐安子男二人长即复防建寜仓官歴泉州市舶库提领侯官务大使福州路録判而世易矣次曰友谅两浙盐运司奏差早世某惟平阳之族盛衰于汉唐五季之际者不可知而由宋迨元簮缨烜赫在人耳目犹尚如此呜呼非世徳之隆曷臻是哉子阳谦厚笃实有乡曲之誉无势利之竞兢兢焉惧隳其家声恶知汉世以清亷著名者不复见扵今日某故为著述平阳王氏世次志一通俾藏于家使后之覧者重本原之思懐笏组之旧力学以发其身作善以亢其宗异日将门有将相门有相不在兹乎不在兹乎
　　瘗犬志
　　余任贑时寓家于雩有餽黒犬雏者稍长代猫有功动静率觧人意主适外必随叱之返徬徨帖耳不忍去囬数十歩驻足目逸逺不见冠盖始还舍迨归俛首俯伏若拜不自休后二年浮家东归家僮揺樵艇载鸡犬器皿尾余舟行下皇恐滩纵之岸忽风顺湍驶不得收自断必失乃穿灌翳望舟疾驰百余里舟至亦至严霜必卧篷上若防警然过家家久墟矣狸兽交迹虽无鸡无能畜者自是巷曲晏然时夜繁滋亲戚有及门者曰斯犬目深衔濶趾宻而尾轻猎材也惜无人出之负其骏耳假以合围不献其技而逃归数日复求易之余止之曰彼必不肯违旧以从新归而有阻利他人矣是冬复辟地曲溪永和书画米粟悉置楼上犬未始登楼防引几夜増竹柝驱之卒莫能禁犬在下呌噉不胜其忿于是令童竖掖之以登楼次夜即不待掖已而升降甚习闻影向即至捕获无遗嚢橐不废坏皆其力也近病癣赤立怜其寒命女僮衣以废襁越数日将毙适有山农艘槱至者愿输数擎得之余曰斯犬相从危难之间有功多矣忍令人烹食之耶毙即深瘗墙隂实壬寅腊也嗟乎受秉彛以生者食君之禄不肯致身以除害又安然违之余恶乎不悼斯犬之防予恶乎不悼斯犬之防作瘗犬志
　　防问
　　问仲尼洙泗之教陶冶贤愚初无厚薄增损于其间然观其异同之际去取若有可疑者其使漆雕开之仕也开对以吾斯之未能信则恱其论乗桴浮于海子路闻之喜则曰由也好勇过我无所取材夫漆雕开拒夫子之言是与夫子异见者也而夫子反进之子路喜夫子之言是与夫子同趣者也而夫子反贬之岂圣人于群弟子不欲其苟同也与然三千之徒顔子最善学夫子者也歩亦歩趋亦趋终日不违于圣言无所不恱是亦类乎苟同者也圣人又何为而深取之耶其必有说愿相与辨之
　　问圣学之大原夫子以一贯授曾子尽之矣而曽子之语门人乃不曰一贯而曰忠恕何与子思子亲出曾氏之门而其言则曰忠恕违道不逺岂忠恕自忠恕而道自道与师生之说若不相似然其防安在夫子亦甞告子贡以一贯至答终身行之之问而蔽以恕之一言而忠不与焉其去取殆必有说也孟氏愿学孔子而绍曾子子思之正传其论自反则释恕而言忠其论求仁则释忠而言恕忠恕果二道耶果可分而言之耶凢此皆疑而未谕者愿明以告我
　　问若圣与仁则我岂敢是其道至大虽圣人有所不敢居岂他人所能与而周公之制礼列仁圣于智义中和之间并举以教人且以此待天下之学者而无所轻重周孔岂殊道耶孔子答子贡博施济众之问曰何事于仁必也圣乎是仁之与圣有优劣也且仁之一字夫子所罕言然其立言其问答及于仁者不可数至于圣初非夫子所罕言而载于论语反不若言仁之多又何也夫子许伯夷以仁止目之以贤孟子许伯夷以仁遽目之以圣其说复安在耶
　　问语曰穷经将以致用所贵乎致用者必储实理育实材而求实效也今之学者论学则宗孔孟论治则主三代论保民则曰发政施仁省刑薄敛论律身则曰孝弟忠信礼义亷耻发于言笔于纸非不粲然可观也就而索之则冥然而昧也枵然而虚也意者骛干空言而未甞从事于所以言而求实用耶今姑与诸君商之孰不言圣学之当明也诸君各指寔见志当何所期力当何所用孰不言王道之当修也诸君各条实事何者而为纲何者而为目佛老乱真者也勿徒曰清虗寂防盍的言其乱真者安在申韩害正者也勿徒曰刑名术数盍确论其害正者孰存凡此数端具以实告母徒袭先儒之遗言作书生之陈语以仰称明天子教养之实徳斯无负诸君之实学其悉心以对
　　问科目之设三代以上不可详经典所载莫盛于周大司徒以六徳六行六艺教万民而賔兴之可谓本末兼该内外毕举矣汉兴有孝弟力田之举有贤良方正之科自时厥后秀才孝亷二科常行唐则秀孝衰而明经进士独盛宋因唐旧至王荆公始变其法罢明经而取进士其法果可常行与或谓汉之选举有以启西都良吏之盛宋之科目有以成庆厯诸君子之风然与否与歴代制科所以待非常之士将非常之士必待制科而后出与近代安定胡氏教法则有经义治事二者之分明道程子奏疏则有经学性行才能三者之目考亭朱子贡举私议则有所谓各防觧额半取徳行半取经学三先生之説同乎否乎将安所折而可以合于古宜于今愿相与究之
　　激孝
　　永新龙潭洲有业舟以食者周其姓酉一其名元季之乱辟地庐陵篁防有父年近八十不敢湏防离有所适无逺近必禀命乃行归期无敢晷刻爽父不见即呼之既至了无所云而酉一恂恂侍侧无几防厌怒意随所得必市甘脆以养常戒其姊与妻曰老人体犹枯树不能饥寒饮食贵及时且宜燠姊与妻亦遵其言而酉一有未及亲视犹慊然于中其后父益老病且殆时酉一受人直拟运粮入郡城或劝其留老病者于在岸之舍俾姊与妻时其药饵在舟倘不测悬隔累人酉一曰吾一时不在亲侧将亲之心与我之心俱有不得其寜者焉遂载以俱至郡城外夜必望斗拜且吁曰细人有父艰食矣度命在朝夕愿少延余息俟归至篁防则不子之罪庻其寡乎果如其祷归及防岸始絶衣衾棺敛顺便以葬之人谓其孝感左君齐贤毎见予輙道其事亟嗟叹之且曰今世簮缨之门诗礼之族其宫室妻妾车马佩服之奉下视酉一之防贱曾不若土芥而尽孝不愧扵斯者几何人哉又曰人之不能事亲者多诿曰失学酉一曷甞读书而纯孝若是读书者或愧之岂读书者骛于空言而忘其实践耶又曰父子天性恶有后其亲者无亦古人所谓孝衰于妻子欤齐贤永新簮缨诗礼之裔亦侨居篁防三世矣故悉酉一之孝行而言之若有所激嗟夫君子取人之善岂以门地哉予特笔之以愧夫鉄炉歩之名而甘落黄防郎之下风者且易酉一之字为益友以进之云
　　送吴茂卿东还引
　　茂卿良士吉郡名家少负不覊之才蚤有逺游之兴三十年豪族岂能局促如辕下驹千万里归来但回翔似辽东鹤孰两东门之芜可覩或三荒径之菊犹存报本追逺而事鬼神尊祖敬宗而修谱牒卓矣超群之见蔼然懐旧之心奈于帝王之畿既以占籍是以父母之国亦许驻防望并州而是故乡思颍水以偿夙志但亲戚慰恱初盍簮于契濶之余而仆夫仓皇又舣舟乎炎蒸之浒于兹分手亦难为情爰各咏于离声庶少光乎行色凤城朝雨不须唱彻于阳関鹭渚秋风更兾有懐于杜曲一言为引多士遂歌
　　讼龋齿文
　　江南生久入耆龄忽患龋齿遇羮虀而俱防犯酸坚而輙死饮则衅生饭常中止风耶蠧耶厄我如此昔也排拶今也砑豁龊龊孔开齾齾锋缺坐观狼餐枵腹其侧骨鲠之旧久踈鱼虾之侣新接当喜而忧不瘖而黙淳于傍观防手无防生乃斋沐敛衿叩身之神再拜肃穆兾其垂聼若曰物禀气偏牙角翘然人灵万物数齿弗坚厥咎伊何内省其愆岂若豪夺之家弱肉强食弗安其分独肆已力惟思我肥寜恤彼瘠致天之罚使至斯疾岂若贪冐之吏嚵民膏脂掊克聚敛并縁为欺磨牙张口如虎如貔溪壑难满节齫髓捶召身之殃使阽于危顾生所事出入文字非义弗由非礼弗履何罪何辜遭此祸盭明以语我过不可式毋苦防躬末疾滛滞时夜将半有风飒然灵兮神兮恍惚言传谓生之防志行莫先齰经嚼史防英咀妍逺遡太古旁搜百家唇腐腭烁揺其辅车谈王说覇守正斥邪子之疾恶奋怒穿龈子之厉潄石求清皦皦者易污容容者葆真人之致疾亦各有因胡不此思而忿云云吾将以尔之诚上逹于帝增尔智牙锡尔儿齿使既有年亦受繁祉勑尔天君饱尔仁义播告天下饫尔甘脆生闻是言深省潜砭舌利速殃齿刚有玷惩违改忿形迹靡见闭口藏舌没齿无怨
　　遣疟鬼文
　　疎放翁系出太原世为清门总角读书无他伎能生产不事淡泊无营今者痁神倐尔下顾先寒后热汗液如注沾衾涴席饮食错迕顾惟老身何堪频数敢告尊神试聼吾语牲醪非吝我实寒素谨偹洁粢钱一筐用愬愚遣子以行我居此土兎防狼窟初喜民淳今苦蟊贼外则强佃田不税纳年深月久报为己物里役受私掩蔽其册内则强类盗货产业诡诈百端非秦舌恃其裕美欺我老拙暮景艰行蹇骖代歩耕圃不樊独见嗔怒时夜出闲泽彼鬵釡彼恶弗寻頋我实误隂府甚明岂容火度吾辞已殚各问津路登舡上车请从此去
　　题兰竹
　　兰葳而下埀竹囬薄以斜起澹与泊其相遭保幽贞乎终始
　　赞红梅障
　　春动芳郊时莭黙染胭脂香雪休疑冶杏夭桃犹帯氷霜标格
　　赞彭志髙行乐小引
　　其昔也有凌云之志谓功业为可必其晚也有傲霜之姿以诗书为燕翼脱畧风尘徘徊松石羽扇竹冠逍遥自适使邂逅乎山泽之臞未必不以为竹林之逸也
　　賛龙图
　　潜则在渊见则在田徳施之普拟圣配干于嗟龙兮
　　赞虎图
　　藏或负嵎用或守関感徳渡河叛夫胆寒于嗟虎兮
　　赞忠孝图
　　道是葵萱障也得道是忠孝图也得莫言草木无知也具人生大节噫人见此花尠无惭色羡尔倾心向太阳羡尔忘忧树堂北
　　赞猫犬图
　　维猫维犬维家之宝防窃穿窬莫我敢暴或无寐以防奸或素餐而忘报载绘尔容非资玩好昔图功于麒麟托久逺乎丹青念尔劳之交修爰用播其芳馨重为告曰有形必神有功必祀蜡典可推有引无替各聼誓言勿荒女事我服我器暨我书契举切吾身一不可废毋使嘐嘐聱聱祗搅我睡于嗟乎贵
　　逾垣沃枢栁下之弟罄人所藏欲忽以防遇则尽死以囓毋徒声吠于嗟乎善噬【犬曰善噬】
　　词
　　喜莺迁
　　甘霖停霤喜浩荡湛恩跻民仁夀戌栁拖金海棠染綘报道宰官移绶转眼积劳三考犬卧更深犹昼最好防似氷壶玉露十分清漻　难有防里巷此日壮夫都是来时防笳鼓迎风旌旗耀日旋筑草堂完就自今四时纳福遥对溟山如綉愿嵗岁共桐乡父老一巵春酒
　　百字令【夀老妻八十】
　　晨看婺女正流光垂照耆昌堂里只为佳人延眉夀影入玉杯迎喜莫道春秋八千八百逺都难拟人生稀七古来登八能几　眼见绕膝孙枝烹羊脍鲤也有些肥美淡饭恶衣聊自足多少何能如你夫是谪仙金銮待诏妻亦寻常比随縁相守安贫况是王礼
　　题疏
　　华盖山题钟疏
　　永阳之上曰华盖山寔万姓祝厘之所革命以来缺蒲牢物昧五更深省之时况逄道宇之苟完岂有异气之可掘敬资檀越谋就工倕结千人縁庶洪炉之一防成九乳器将远韵之咸闻警尘世之昏迷作神天之供养春生笔下霜动人间谨疏
　　东山题疏【为无诘长老作】
　　伏以东山胜地实野史翁之故基【龙衮七举不第着江南野史】西域法源有达奚师之遗迹记明月清风之旧【寺有明月阁清风桥】兼茂林修竹之幽岂期大地黒灰空慨前朝黄叶遂归天竺庻见雨花事有大谬不然乃鹊巢而鸠防退将修吾初服或鸟革以翚飞叩诸贤豪发大欢喜莫令龙象久泣所望给孤将见金碧交辉真如兠率谨疏
　　题东陂甃砌桥疏
　　东陂石桥利便非一日矣年深月久桥屋尽頺砖亦散落过者危之习溪庵僧广无量与东陂桥隣谋择残材作亭其畔以休行者而化縁砖石重甃补之整旧为新方便苐一予闻盛举遂賛一言
　　伏以东陂一派实防梅花水源千涧之流此路两头逺接茶陵湓浦数郡之境日千万人商旅愿出岁十一月徒杠乃成长者后来遂建石桥为千年之计遐防深虑孰知屋瓦亦歴刦而飞今欲砖甃如砥之平必湏工徒如云而集非资乎力曷底于成况拟择破防之材作亭扵其侧庶徃来困之客弛担乎其间苟于财谷倾囷倒廪而恵然将见子孙髙车驷马而过此好事好事大家大家谨疏
　　上元院题钟疏
　　上元为院二百余年矣代迁世易渉难摧残近来竭力修葺虽近苟完而奉佛无钟实为缺典用持矩疏敬叩大檀
　　伏以院曰上元亦数百年而已久俱如钟器非寻常匠所能成欲求鳬氏之骏功必借孔方而聚力大檀那除一毫于氊上小和尚铸千斤于寺中暮暮朝朝长作人天之供养镗镗鎝鎝悉令神鬼以皈依功徳无邉民人有赖谨疏
　　杂说二首
　　至正乙未春礼筮仕安逺见有捕鹧鸪以媒与为花园防鱼者有感于中作二说
　　山鹧鸪雏既长分其所食山谷于雏使各有分地有鸣其界者雏輙徃闘而争焉土人知其性褊而好闘捕他雏养以为媒置其界而设机絷媒鸣闻者耸其项忿然轻身以先竟被絷获无能脱者惟老雄虽有闘志进若迟上若思其雌又遮道劝沮之故防者最寡呜呼世之褊而好闘不能且迟且思以受劝沮而堕于罟擭者岂惟鹧鸪也防
　　渔人编篠为围罩溪涧中名曰鱼花园立橛悬置水之半列石缀其趾设関棙于围中采稻穗之嫰者饵诱之其始至喁喁圉圉且食且疑不尽而逝再则引群携类洋洋自恣穗日加鱼日众饱食满意而去以为常如是者旬日始系穗于関棙鱼犹旋绕贪食恐后踊跃如逰龙少焉牵系而棙发石确然坠围以下渔者攘臂而至矣余观斯鱼也遇倘来之物饱食满意而不知止使知快意不可常而中去斯不蹈确然之祸矣而竟殒身以偿之噫










　　麟原后集巻十二
　　附録
　　元广东宣慰使司都元帅府照磨王公墓志铭赐进士第中顺大夫詹事府少詹事兼左春坊左谕徳经筵讲官阙里孔公恂撰
　　麟原先生殁于洪武丙寅四月二十六日以戊辰十二月庚申葬于中村其髙祖运属官之墓后距今成化改元乙酉七十有八年其族孙大理公槩以其曾孙谦所奉圹志来请铭予与大理公旧同寅也谊不可辞按志先生讳礼字子让姓王氏世居庐陵之宣溪自号清和道人因所居后有憩麟山学者称为麟原先生曾祖维翰祖公涂父斯觉俱隠居弗仕母刘氏先生生而聪慧好读书事亲孝五嵗就学揖让进退俨若成人八岁四书经传皆通习之十岁即有志于科第出就外傅习举子业年十五作文笔立就老师宿学皆叹异焉十八试于有司与群士争衡至正十年庚寅以诗经魁江西有司以名闻十一年授安逺县教官十三年循民弄兵掠汀州攻龙南于是安逺顽民作乱十五年贑州路总管噶海齐以先生尝典教是邑令奉诏徃绥之蛮獠砺兵刄弓矢以逆于境先生谕其父老曰吾奉诏辑安汝民宜改过自新毋自速咎使妻孥得保首领以殁顾非幸欤若负固肆暴一旦天兵逺临父母昆弟并遭擒戮悔之何及汝宜思之父老再拜谢曰明公教以生道敢不自悛叱其子弟令各归舎觧甲为农于是逺近居民悉遵化贑州移文省宪议功十六年授兴国县主簿未几以亲老辞归江西行省叅政沁布阿咱尔闻而嘉之遂辟叅谋幕府越明年迁广东道宣慰使司都元帅府照磨十八年噶海齐为江西行省叅政总戎贑州复召先生归幕府叅賛军事九月陈兵防贑沁布阿咱尔与噶海齐俱死所领兵亦溃先生偕都事巴延子中收余兵栖天封意图恢复而世事日非矣乃取道过雩明年挈家下贑又明年归庐陵而郷里莽为邱墟民不遑防二十二年江西内附遂构堂于古城旧址郷郡学者争师之洪武纪元诏兴学校郡守王君泽以书币延至于郡庠为学者师洪武庚戌设科取士于是福建广东藩臬奉诏礼聘先生为考试官继又江西湖广书币交至皆以疾辞弗徃八年诏行郷饮酒礼郡守徐彦中以先生老于文学固请为賔讲明礼法九年四明乌斯道知奉新县事复迎防賔位多所咨问焉先生自少至老嗜学不倦其于六艺之文百家之书靡不阅覧尝类群贤之诗名曰长留天地集沧海遗珠集行于世复辑官箴一帙名曰为政规范俾官守者得以法焉毎于严冬氷冻輙减米以济贫者郷隣徳之元季以来科举法废先生遂工为古文是时前进士江浙提举云阳李公祁国子司业西昌刘公崧翰林学士金华宋公濓毎见先生之文咸推重焉乱后文多散逸其所存者百无一二名之曰麟原集生元延祐甲寅正月四日夀七十六配吴氏有贤徳子男三人长楫次朴次枢楫枢先卒女一人适固塘文氏孙男四人士颉景蘧希晏慕侨曽孙男十三人谦其一也铭曰
　　仁者必有后而后未必多贤吁嗟乎先生簮组绵绵徳者必有言而言未必能传吁嗟乎先生道义兼全道以淑人义以制事惟所在而能安故俯仰而无愧中村之阳有幽其堂勒铭斯藏百祀不忘










　　麟原后集附録
</div>
    <div class="pagination">
<a href="麟原文集_page10.html">上一页</a><span>...</span><a href="麟原文集_page6.html">6</a><a href="麟原文集_page7.html">7</a><a href="麟原文集_page8.html">8</a><a href="麟原文集_page9.html">9</a><a href="麟原文集_page10.html">10</a><span class="current-page">11</span>
    </div>
    <div class="pagination"><a href="index.html">返回目录</a></div>
</body>
</html>
