<!DOCTYPE html>
<html>
<head>
    <meta charset="UTF-8">
    <title>龟山集 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟山集 - 第 10 页/共 23 页</h1>
    <div class="content">　　自孟子没王道不传故世无王佐之才既无王佐之才故其治效终不如古若要行道才説计较要行便不是何故自家先负一个不诚了安得事成刘向多少忠于汉只为做计较太甚才被防破手足俱露是甚模様言季常曾问扬雄来应之曰不知圣人何足道季常骇之渊因语后世学道不明尔被流俗之蔽只如他取扬雄亦未能免流俗也卓乎天下之习不能蔽也程正叔一人而巳观正叔所言未尝务脱流俗只是一个是底道理自然不堕流俗中先生曰然观其论妇人不再适人以为宁饿死若不是见得道理分明如何敢説这様话
　　南都所闻【巳丑四月自京都回至七月】
　　薛宗博请诸职事防茶曰礼岂出于人心如此事本非意之所欲但不得巳耳老子曰礼者忠信之薄荀子曰礼起于圣人之伪眞个是因问之曰所以召茶者何谓薛曰前后例如此近日以事多与此等稍防阔心中打不过须一请之曰只为前后例合如此心中自打不过岂自外来如云辞让之心礼之端亦只是心有所不安故当辞让只此是礼非伪为也
　　问易曰乾坤其易之门邪所谓门莫是学易自此入否曰不然今人多如此説故有喻易为屋室谓其入必有其门则乾坤是也为此言者只为元不晓易夫易与乾坤岂有二物孰为内外谓之乾坤者因其健顺而命之名耳乾坤即易易即乾坤故孔子曰乾坤毁则无以见易葢无乾坤则不见易非易则无乾坤谓乾坤为易之门者隂阳之气有动静屈伸尔一动一静或屈或伸阖辟之象也故孔子又曰阖户谓之坤辟户谓之干所谓门者如此老子曰天地之间其犹槖籥乎夫气之阖辟徃来岂有穷哉有阖有辟变由是生其变无常非易而何小蔡云轻清者上为天神应之为干重浊者下为地神应之为坤似此解释梦也未梦见易大抵看易须先识他根本然后有得夫易求之吾身斯可见矣岂应外求张横渠于正防中曾略説破云乾坤之阖辟出作入息之象也非见得彻言不能及此某旧作明道哀辞云通阖辟于一息兮尸者其谁葢言易之在我也人人有易不知自求只于文字上用功要作何用此等语若非以见问终説不到如某与定夫相防亦未尝及此语某常疑定夫学易亦恐出他荆公未得荆公于易只是理防文义未必心通若非心通纵説得分明彻了不济事易不比他经须心通始得如龚深父説易元无所见可怜一生用功都无是处问乾坤即隂阳之气否曰分明説干阳物坤隂物既是隂阳又曰乾坤何也曰乾坤正言其健顺尔识破本根须是知体同名异自然意义晓然又云天尊地卑乾坤定矣乾坤本无体天地之位定则乾坤斯定不有天地乾坤何辨问天地即轻清重浊之气升降否曰然天地乾坤亦是异名同体其本一物变生则名立在天成象在地成形亦此物也但因变化出来故千态万变各自呈露故曰在天成象在地成形变化见矣变化神之所为也其所以变化孰从而见之因其成象于天成形于地然后变化可得而见焉云旧常解此义云无象无形则神之所为隐矣有象有形变化扵是乎着因问乾坤毁则无以见易如此则易不属无矣曰易固非无张横渠辟老子有无之论莫有见于此否曰然才説无便成断灭去如释氏説空又曰非空到了费力圣人只説易最为的当因言孟子论养气到此方见有功于前圣曰如孟子者方是能晓易如説必有事焉非见得分明此説如何撰得又问正叔先生以必有事焉而勿正为一句某尝疑勿正心似非圣贤语意及见此乃知正叔先生读书有力曰事説勿正则可心説勿正则不可正叔读书直是不草草他议论方是议论伯思言正叔以至大至刚以直为一句养而无害为一句或云伯淳曾言至大至刚之气须以直养正叔坚云先兄无此说若曰以直养而无害莫不妨曰嫌于将一物养一物不如养而无害较浑全他们说话须是与他思量体究方见好处
　　问易有太极莫便是道之所谓中否曰然若是则本无定位当处即是太极邪曰然两仪四象八卦如何自此生曰既有太极便有上下有上下便有左右前后有左右前后四方便有四维皆自然之理也
　　人君所以御其臣只有一个名分不可易名分既正上下自定虽有防冲之主在上而天下不乱若以智笼臣下智有时而困则彼不为用矣其势须至于诛殛之然后巳观西汉之君臣多尚权谋当时大臣少有能全身者葢以此某旧作中论曾有一篇及此朝廷上做事须先令学术粗明然后可以有为不然人人説一般话如何做得事
　　王章论王凤当时人君非不悟但以力弱被王凤才理防起便推从王章身上去章终被祸人君如此谁敢与他放脚手做事
　　正叔在经筵潞公入劄子要宰相以下听讲讲罢诸公皆退晦叔云可谓称职尧夫云眞侍讲又一人云不知古人告其君还能如此否只为诸公钦服他他又多悟入所以后来谤生因説正叔经筵开陈故及此所论列有处记
　　圆觉经言作止任灭是四病作即所谓助长止即所谓不芸苖任灭即是无事
　　解经大抵须得理防而语简旧尝解易简而天下之理得云行其所无事不亦易乎一以贯之不亦简乎如是则天下之理得矣又言行其所无事一以贯之只是一个自然之理系辞中语言直有难理防处今人注解只是乱説
　　问正叔云诗非圣人所作当时所取只以其止于礼义至如比其君狡童硕鼠则巳甚其説如何曰此理旧疑来因学春秋遂知其意春秋书突之奔及其归皆曰郑伯突其书忽止曰郑忽葢不以忽为君故也不以为君故诗人目之为狡童观褰裳之诗云狂童恣行国人思大国之正巳其诗曰子惠思我褰裳涉溱言人心巳离若大国见正国人必从之矣人之视忽如此尚谁以为君若犹以为君则比之狡童诚不可矣硕鼠如何曰魏之重敛至使人欲适彼乐国则人心之离亦可见矣又云人心合而从之则为君离而去之则为独夫
　　学者若不以敬为事便无用心处致一之谓敬无适之谓一
　　人言春秋难知其实昭如日星孔子于五经中言其理于春秋着其行事学者若得五经之理春秋诚不难知又云伯淳先生尝有语云防春秋若经不通则当求之传传不通则当求之经某曾问之云传不通则当求之经何也曰只如左氏春秋书尹氏卒尹氏乃惠公继室声子也而公羊春秋则书曰尹氏传云大夫也然声子而书曰尹氏是何义须当以尹氏为正此所谓求之经问乾坤用九六荆公曰进君子退小人固非自然之理而正叔云观河图数可见何也曰此多有议论少有分明系辞分明説云参天两地而倚数九参天六两地也因言了翁説易多以一字贯众义如何曰易卦用字有如此者有不如此者如云习坎重险也又言天险地险王公设险则险为善睽乖也又言天地睽而万物通男女睽而其志同则乖为善葢一字两用字非此类则不可如师是师旅之师岂可説为师友之师以来书云尔故及之
　　形色天性也有物必有则也物即是形色即是天性唯圣人然后可以践形践履也体性故也葢形色必有所以为形色者是圣人之所履也谓形色为天性亦犹所谓色即是空
　　毗陵所闻【辛夘七月十一日自沙县来至十月去】
　　刘元承言相之无所不用其敬尝挂眞武画像于帐中其不欺暗室可知曰相之不自欺则固可取然以神像置帐中亦可谓不智曰何以言之曰果有眞武则敬而远之乃所谓智帐中卧之处至防之所也何可置神像君子喻于义小人喻于利所谓喻于义则唯义而巳自义之外非君子之所当务也夫然后所守者约如孟施舎知守气可谓约矣所以不及曾子者以曾子唯义之从故也
　　或曰文王所谓至德以不累于髙名厚利故也所谓不累于厚利者三分天下有其二以服事商所谓不累于髙名者有其二而弗辞曰如是则武王之取天下以为累于利而可乎孟子之言曰取之而燕民悦则取之古之人有行之者武王是也取之而燕民不悦则勿取古之人有行之者文王是也此论尽矣葢文王所谓至徳者三分天下有其二矣以取天下何难之有而文王勿取者视天而巳初无用心于其间也夫是之谓至徳舜在侧防尧举而试之愼徽五典则五典克从纳于百揆则百揆时序宾于四门则四门穆穆以至以天下授之而不疑观其所施设舜之所以为舜其才其徳可谓大矣宜非深山之中所能乆处而为舜者当尧未之知方且饭糗茹草若将终身若使今人有才气者虽不得时其能自巳其功名之心乎以此见人必能不为然后能有为也非有为之难其不为尤难矣只如伊尹耕于莘非汤三聘则必不起诸葛亮卧草庐非先主三顾亦必不起非要之也义当然也以诸葛之智尚知如此又况不为诸葛者乎然则居畎畆之中而以天下为巳忧可也或不知消息盈虚之运犯分妄作岂正理哉舜可谓无为有天下初无所与其任九官去四凶视其功罪如何舜无毫发之私也
　　刘向之所谓忠可以为戒不幸似之非所以全徳大抵人能住得然后可以有为才智之士非有学力却住不得
　　孟子言大人正巳而物正荆公却云正巳而不期于正物则无义正巳而必期于正物则无命若如所论孟子自当言正巳以正物不应言正巳而物正矣物正物自正也大人只知正巳而巳若物之正何可必乎惟能正巳物自然正此乃笃恭而天下平之意荆公之学本不知此
　　张茂则宦官之贤者也元祐间曾请诸公啜茶观画惟正叔不徃辞之曰某素不识画亦不喜茶如正叔真个不去得他人到此须容情与他去
　　或问正叔先生云邵尧夫易数至今无传当时何不问他防如何先生曰若是公等须打不过必问他
　　字説所谓大同于物者离人焉曰扬子言和同天人之际使之无间不知是同是不同若以为同未尝离人又所谓性觉眞空者离人焉若离人而之天正所谓顽空通总老言经中説十识第八庵摩罗识唐言白净无垢第九阿赖邪识唐言善恶种子白净无垢即孟子之言性善是也言性善可谓探其本言善恶混乃是于善恶巳萌处防荆公葢不知此
　　萧山所闻【壬辰五月又自沙县来至八月去】
　　横渠言性未成则善恶混亹亹而继善者斯为善矣恶尽去则善因以亡故舎曰善而曰成之者性伯思疑此以问公曰不知横渠因何如此説据此説于易之文亦自不通却令伯思説伯思言善与性皆当就人言继之为説如子继父成乃无所亏之名矣若非人即不能继而成之曰不独指人言万物得隂阳而生皆可言继之善亦有多般如干之四徳有仁义礼智之不同后人以配四时若如四时则春固不可为秋冬固不可为夏其实皆善也元者特善之长也固出于道故曰继之者善性则具足圆成本无亏欠要成此道除是性也今或以万物之性为不足以成之葢不知万物所以赋得偏者自其气禀之异非性之偏也孔子曰天地之性人为贵人之性特贵于万物耳何常与物是两般性
　　伊川语録云以忠恕为一贯除是曾子説方可信若他人説则不可信如何曰眀道説却不如此问明道説曰只某所着新义以忠恕为曾子所以告门人便是明道説问中庸发明忠恕之理以有一贯之意如何曰何以言之曰物我兼体曰只为不是物我兼体若物我兼体则固一矣此正孟子所谓善推其所以为者乃是参彼巳为言若知孔子以能近取譬为仁之方不谓之仁则知此意曰即巳即物可谓一否曰然
　　孟子言孔子集大成曰始条理者智之事终条理者圣之事夫仁且智斯之谓圣今以圣之事或不足于智何也曰圣则具仁智矣但此发明中处乃智之事圣则其所至也未必皆中曰孟子曰智之于贤者则智但可语贤者若乃大而化之则虽智而忘其智矣如所谓从容中道从心不逾矩智何足以名之曰如伊尹伯夷栁下惠只于清任和处中其他则未必皆中则其智容有所不周
　　智便是用处曰用智莫非所以言圣人若曰行其所无事则由智行非行智者也曰观此却是以智为妙曰圣人之于智见无全牛万理洞开即便是从容处岂不谓之妙若伯夷伊尹栁下惠于清任和处巳至圣人但其他处未必皆中其至与孔子同而其中与孔子异只为不能无偏故也若隘与不恭其所偏欤
　　充类至义之尽言不可以谓之盗也猎较犹可则取于民犹御者受其所赐何为不可
　　栁下惠不以三公易其介此与圣人之和互相发耶乃所以为和耶曰若观其和疑若不介故此特言之曰何以知其介曰只不卑小官之意便自可见如栁下惠之才以为大官何所不可而乐于为小官则其刚介可知矣
　　中心安仁者天下一人而巳如伯淳莫将做天下一人看曰固是
　　东坡言直方大云既直且方非大而何曰直方葢所以为大然其辞却似不达孔子云敬义立而徳不孤徳不孤乃所谓大徳不孤则四海之内皆兄弟之意夫能使四海之内皆兄弟此所以为大也
　　东坡云万物覩乃是万物欲见之言欲见之便非圣人作而万物覩如日在天万物便见圣人唯恐不作作则即时覩矣作与覩同时事也
　　干之九三独言君子葢九三人之位也履正居中在此一爻故又言于九四则曰上不在天下不在田中不在人于九三止言上不在天下不在田而已其曰君子行此四徳者葢干之所谓君子也曰所以为君子者乃行此徳之人耳
　　上治如所谓正巳也
　　读书须看古人立意所发明者何事不可只于言上理防如万章问象日以杀舜为事孟子荅舜所以处之之道其意在説圣人诚信无伪此尤不可不知若从枝叶上理防只如象欲使二嫂治朕栖之语此岂可信尧在上不容有此等人若或有之不知则己然尧于舜既以女妻之其弟如此岂有不知知则治之矣
　　若使死可以救世则虽死不足防然岂有杀贤人君子之人君子能使天下治以死救天下乃君子分上事不足怪然亦须死得是孟子曰可以死可以无死死伤勇如必要以死任事为能外死生是乃以死生为大事者也未必能外生死
　　郑季常问孔子去鲁曰迟迟吾行也去父母国之道也然而燔肉不至不脱冕而行岂得为迟迟曰孔子欲去之意葢乆待燔肉不至而行不欲为茍去乃所谓迟迟若他国则君不用便当去岂待燔肉之不至然后行曰何以见其去他国之速曰卫灵公问陈一语不契明日遂行
　　孟子所言皆精粗兼备其言甚近而妙义在焉如厐居士云神通并妙用运水与搬柴此自得者之言最为适理若孟子之言则无适不然如许大尧舜之道只于行止疾徐之间教人做了









　　龟山集巻十三
　　钦定四库全书
　　龟山集巻十四　　　　　　宋　杨时　撰荅问
　　荅胡徳辉问
　　问克伐怨欲不行焉可以为仁矣子曰可以为难矣仁则吾不知也克谓其克人也若顔子克巳然后可以不克人伐谓伐其功也伐其善也虽大禹犹有待乎告戒所谓汝惟不伐是巳怨必如伯夷求仁而得仁然后可以无怨欲必如公绰然后可以谓之不欲夫顔子亚圣者也禹入圣域者也伯夷圣之清者也而公绰不欲又为成人之质今欲四者不行宜可以为仁矣今止谓之可以为难不巳轻乎求其説而不得
　　荅克伐怨欲在常情易发难制有而不行焉可以为难矣若夫仁则又何克伐怨欲之有
　　问思无邪思而后积积而后满满而后发诗三百篇大抵思之发也思而无邪诗何不然哉或曰有思皆邪也无思则土木也思无邪者惟有思而无所思乎佛语以迷眞起妄最初一念为念之正此理合矣然是説也果圣人当时告门人之意乎
　　答书曰思曰睿睿作圣孔子曰君子有九思夫思可以作圣人而君子于貎言视听必有思焉而谓有思皆邪可乎系辞曰易无思也无为也寂然不动感而遂通天下之故非天下之至神其孰能与于此夫自至神而下葢未能无思也惟无思为足以感通天下之故而谓无思土木也可乎此非穷神知化未足与议也诗三百出于国史固未能不思而得然而皆止于礼义以其所思无邪而巳
　　问夫子之言性与天道不可得而闻也或谓性也天也道也三者同出而异名知性之未始有物也虽天亦然知天之未始有物也虽性亦然或曰不然性明其理天道明其事明理之际或疑其无明事之际或疑其有必也理事俱融此其説之难闻也故经言天道皆以祸福善恶焉异乎言性也二説孰是
　　答天命之谓性率性之谓道性命道三者一体而异名初无二致也故在天曰命在人曰性率性而行曰道特所从言之异耳所谓天道者率性是也岂逺乎哉夫子之文章乃所以言性与天道非有二也闻者自异耳子贡至是始与知焉则将进乎此矣
　　问子曰回也其心三月不违仁心不违仁必不待见之言行也然非行何自而知之仲尼知顔子亦有説矣
　　答有不善未尝不知知之未尝复行则其不违可知矣问不逆诈不亿不信抑亦先觉者是贤乎逆其诈将有不胜其诈亿其不信将有不胜其不信先觉之人所病在是不逆诈不亿不信此其所贤也不然先觉适为智料隐匿者尔非其贤也或曰不然孔子谓先觉君子亦以是为贤非独我也
　　答君子一于诚而巳惟至诚为可以前知故不逆诈不亿不信而常先觉也抑亦以是为贤乎若夫不逆不亿而卒为小人所欺焉斯亦不足观也巳
　　问回也其庻乎屡空説者谓若庄周所谓忘仁义礼乐与夫坐忘之谓也然下文言赐不受命而货殖焉则所谓空者非忘仁义之类也然空必谓之屡者何如
　　答其心三月不违仁则葢有时而违也然而其复不逺则其空也屡矣空也者不以一物置其胸中也子贡货殖未能无物也孔门所谓货殖者岂若世之营营者耶特于物未能忘焉耳
　　问子见南子子路不説子路平居受教孔子者也孔子见南子虽如子路者且有不谕他人何自而谕哉葢圣人用权处平居不以语学者此子路所以疑而不説也南子不可见审矣今见所不见不害为孔子者何説
　　答南子卫灵公之妾以妾为妻五霸之所不容况孔子而可以见之乎子路所以不説也然当是时穷为旅人不得而正之者天实厌之也孔子而得位固将正之也然卫之人皆以为小君而谓过吾国者必见吾寡小君则孔子安得而不见否之时包承小人吉此大人处否而亨之道也
　　问原壤夷俟以原壤为贤耶圣人固以不逊弟罪之矣以原壤为不贤耶然于圣人敢以夷俟圣人不絶之又从而以杖叩其胫则壤果何人者耶或曰圣人如此故者无失其为故也然则仲尼故亦多矣何独于壤见之
　　答原壤之母死登木而歌孔子为弗闻也者而过之其置之礼法之外乆矣若原壤葢庄生所谓防方之外者也故敢以夷俟孔子切责之畏其乱俗也然谓之为贼而叩其胫不巳甚乎而彼皆受之而不辞非自索于形骸之内而不以毁誉经其心孰能如是盖惟原壤而后待之可以如此
　　问一日克巳复礼天下归仁焉孔子终身行仁者也当时学士大夫有不知奈何顔子一日为仁而使天下归仁焉或曰不然天下归仁犹皇极之道天下所共由也顔子克巳太过其末将有墨氏之弊人之乐于为仁者鲜矣此仲尼所以救之一日能然者由一日而积也后之知是説者惟孟子其然乎
　　答吕与叔尝作克巳复礼颂曾见之否其略曰洞然八荒皆在我闼孰曰天下不归吾仁斯言得之若未见俟寻本录去
　　问述而不作信而好古窃比于我老彭论语一书未尝及老氏葢设教不伦也或説此所谓老彭乃老氏与彭籛非谓彭之夀而谓之老彭也然老氏之书果述而不作信而好古者乎
　　答老氏以自然为宗谓之不作可也
　　问子在齐闻韶三月不知肉味闻乐而至于忘味有之矣至于三月不知岂近人情乎或説闻韶音不知肉味耳葢三月者音字之误也
　　答谓音字误为三月伊川之説如此
　　问樊迟问仁子曰居处恭执事敬与人忠虽之夷狄不可弃也子张问行子曰言忠信行笃敬虽蛮貊之邦行矣其意甚类或説问仁乃问行尔亦字之误
　　答学者求仁而巳行则由是而之焉者也其语相似无足疑者世儒之论仁不过乎博爱自爱之类孔子之言则异乎此其告诸门人可谓详矣然而犹曰罕言者葢其所言皆求仁之方而巳仁之体未尝言故也要当徧观而熟味之而后隐之于心而安则庶乎有得非言论所及也
　　问子曰参乎吾道一以贯之曾子曰唯子出门人问曰何谓也曾子曰夫子之道忠恕而巳荘子言南郭子綦隐几而坐仰天而嘘嗒然似丧其耦曾子明夫子之道亦在乎一唯之间葢与仰天而嘘不异也若尔下文言夫子之道忠恕而巳矣理似不然或谓忠恕亦自有理
　　答曾子未尝问而夫子以是告之葢当其可也故曾子曰唯子出门人问此曾子之门人也未足以语此故告之曰夫子之道忠恕而巳矣忠恕固不足以尽道然其违道不逺由是求之则于一以贯之其庶矣乎
　　问中庸之为徳也其至矣乎民鲜久矣説者谓有髙明之至徳有中庸之至徳君子以髙明者人所难勉中庸者人所易行故以人所难勉者立巳而以人所易行者同民将使人人能之其言民鲜久矣葢上失其道非一日也而考之中庸则曰君子中庸小人反中庸君子之中庸也君子而时中又曰君子依乎中庸遯世不见知而不悔惟圣者能之又曰舜其大知也与执其两端用其中于民又曰回之为人择乎中庸得一善则拳拳服膺而弗失之矣夫君子得是而时中圣人依是而遯世进为抚世莫如舜退隐就闲莫如顔然且有所执有所择如是果人之所可到然圣人以民鲜久矣言之则中庸者亦人之所易行矣愿究言之使学者有所适从
　　答道止于中而巳矣出乎中则过未至则不及故惟中为至夫中也者道之至极故中又谓之极屋极亦谓之极盖中而髙故也极髙明而不道乎中庸则贤智者过之也道中庸而不极乎高明则愚不肖者之不及也世儒以髙明中庸析为二致非知中庸也以为圣人以髙明处巳中庸待人则圣人处巳常过之道终不明不行与愚不肖者无以异矣夫道若大路行之则至故孟子曰尧舜之道孝悌而巳矣其为孝弟乃在乎行止疾徐之间非有甚髙难行之事皆夫妇之愚所与知者虽舜顔不能离此而为圣贤也百姓特日用而不知耳问子曰衣敝緼袍与衣狐貉者立而不耻者其由也与或谓仲由服仲尼耻恶衣之戒故至于是方其言志曰衣轻裘与朋友共敝之而无憾岂能无狐貉之念哉圣人许之何説
　　答士志于道于緼袍狐貉何容心哉随所有而安之耳衣緼袍不以恶衣为耻与朋友共敝之不以小己自私初不相妨也
　　问子曰语之而不惰者其回也与语之而不惰与子路闻斯行诸不异然未得为顔子之徒何也
　　答语之而不惰于吾言无所不説是也与闻斯行之异矣子曰吾与回言终日则所言非一二也今论语所记无几则孔子与回言葢有众人不得而闻者圣人之教人各当其可也故子路虽闻斯行之而孔子犹告之以有父兄在则未得为顔子徒宜矣
　　问毋友不如巳者商也日进以其好与胜巳者处也然我之不贤人将拒我如之何其可相友也
　　答所谓如巳者合志同方而已不必胜巳也
　　问道不同不相为谋道一而已不同者何説
　　答天下殊涂而同归故道有不同者途虽殊其归则同道不同其趋则一也若伯夷伊尹之去就则难相为谋矣
　　问君子贞而不谅君子不谅可乎
　　答惟贞故可以不谅所谓贞者惟义所在也
　　问君子矜而不争书曰汝惟不矜天下莫与汝争能君子可矜乎
　　答矜者矜庄之矜非谓矜伐也古人用字各有所当难以一説该也
　　问君子泰而不骄孟子传食于诸侯人或以为泰君子可泰乎
　　答非侈泰之泰若心广体胖是也
　　问放郑声逺佞人言郑声而不及于慝礼言佞人而不及于谗説何也
　　答行夏之时乘殷之辂服周之冕无非礼者则慝礼自放矣佞人御人以口给则谗説在其中矣
　　问子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣不欲者成人之质也人而有欲虽知如武仲勇如卞庄艺如冉求葢不足为成人而仲尼之言不欲必先之以知何也
　　答虽有其质不先于致知则无自而入徳矣
　　问为仁由巳而由人乎哉或谓由巳者犹在我而巳顔子于仁何待如是告戒或人之説恐不然
　　答一视而同仁则天下归仁矣非由己而何
　　问祝鮀治宗庙伯夷典天地人之三礼圣人命之闻其直矣祝鮀之佞頋足以治宗庙者何説
　　答笾豆之事则有司存虽圣人亦有不知者故于入太庙毎事问葢仪章器数祝史之事有司之职也然礼藏于器治之不得其人亦不足以成礼矣祝鮀所治葢有司之职非典礼之官也书所谓直哉惟清者若大宗伯然后可以责此
　　问尧曰咨尔舜天之厯数在尔躬允执其中书言天之歴数而继之以人心惟危道心惟微惟精惟一然后至于允执厥中仲尼所叙其略如是将所谓中者巳在乎人心道心之间特在夫精一以执之耶将当时之人不足语是故略之耶未谕其防
</div>
    <div class="pagination">
<a href="龟山集_page9.html">上一页</a><span>...</span><a href="龟山集_page5.html">5</a><a href="龟山集_page6.html">6</a><a href="龟山集_page7.html">7</a><a href="龟山集_page8.html">8</a><a href="龟山集_page9.html">9</a><span class="current-page">10</span><a href="龟山集_page11.html">11</a><a href="龟山集_page12.html">12</a><a href="龟山集_page13.html">13</a><a href="龟山集_page14.html">14</a><a href="龟山集_page15.html">15</a><span>...</span><a href="龟山集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
