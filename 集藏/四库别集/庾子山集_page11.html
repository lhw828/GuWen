<!DOCTYPE html>
<html>
 <head>
  <meta charset="utf-8"/>
  <title>
   庾子山集 - 第 11 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾子山集 - 第 11 页/共 15 页
  </h1>
  <div class="content">
   谢明皇帝赐丝布等啓
　　臣某啓奉勅垂赐杂色丝布绵绢等三十段银钱二百文某比年以来殊有阙乏白社之内拂草看冰【晋书曰董京常宿白社中时乞于市】灵台之中吹尘视甑【三辅决録注曰第五颉字子陵为郡功曹位至谏议大夫洛阳无主人乡里无田宅客止灵台中或十日不炊后汉书范丹传歌曰甑中生尘范史云】怼妻狠妾既嗟且憎瘠子羸孙虚恭实怨王人忽降大赉先临天帝赐年无逾此乐仙童赠药未均斯喜张袖而舞鹤欲来【鹤注见齐王进苍乌表及进象经赋表】抚节而歌行云几断【博物志曰秦青抚节悲歌声振林木响遏行云】所谓舟檝无岸海若为之反风【汉书师古注曰檝所以刺船也庄子北海若曰天下之水莫大于海博物志云风山之首髙三百里风穴如电突深三十里春风自此而出也何以知还风也假令东风云反从西来诜诜而疾此不旋踵立西风矣所以然者诸风皆从上而下或薄于云云行疾下虽有防风不能上上风来则反矣】荠麦将枯山灵为之出雨【淮南子曰隂生于午故五月为小刑荠麦亭歴枯又云荠冬生中夏死麦秋生夏死髙诱曰荠水也水王而生土王而死麦金也金王而生土王而死按荠麦枯于仲夏正梅雨时也】况复全抽素茧雪板疑倾【言其白也】倂落青凫银山或动【啓谢丝防当有钱矣青凫注见上篇】是知青牛道士更延将尽之命【汉武帝内传曰封君达陇西人初服黄连五十余年入鸟举山服水银百余年还乡里如二十者常乘青牛故号青牛道士闻有病死者识与不识便以腰间竹管中药与服或下鍼应手皆愈不以姓名语人间闻鲁女生得五岳图连年请求女生未见授幷告节度二百余岁乃入丘山去】白鹿真人能生已枯之骨【神仙传曰中山衞叔卿常乘云车驾白鹿见汉武帝帝将臣之叔卿不言而去武帝悔求其子度世令追其父度世登华山见父与数人博石上勅度世令还山古乐府云仙人骑白鹿发短耳何长导我上太华揽芝获赤幡来到主人门奉药一玉箱主人服此药身体日康彊发白复更黒延年夀命长】虽复拔山超海负徳未胜【言恩徳甚重虽巨鼇不能负也汉书项羽曰力拔山兮气葢世孟子曰挟泰山以超北海】垂露悬针书恩不尽【庾肩吾书品序流星疑烛垂露似珠参差倒薤既思种栁之謡长短悬针复想定情之制酉阳杂俎云百体中有垂露体悬针体言恩徳不胜书也】蓬莱谢恩之雀白玉四环【干寳捜神记曰汉时农杨寳年九岁时至华隂山北见一黄雀为鸱枭所搏坠于树下为蝼蚁所困寳见愍之取归置巾箱中食以黄花百余日毛羽成朝去暮来一夕三更寳读书未卧有黄衣童子向寳再拜曰我西王母使者使蓬莱不慎为鸱枭所搏君仁爱见拯实感盛徳乃以白环四枚与寳曰令君子孙洁白位登三事当如此环】汉水报徳之明珠一寸【干寳捜神记曰昔随侯因使入齐路行汉水沙边见一小可长三尺于热沙中宛转头上血出随侯见而愍之下马以鞭拨于水中语曰汝若是神龙之子当愿拥护于我言讫而去至于齐国经二月还复经此道有小儿手把一明珠当道送与随侯曰昔日深防救命甚重感恩聊以奉贶侯曰小儿之物讵可受之不顾而去至夜又梦小儿持珠与侯曰儿乃也早蒙救防生全今日答恩不见垂纳请受之无复疑侯惊异迨旦见一珠在牀头乃收之而感曰伤犹解知恩重报在人反不知恩乎侯归持珠进纳见述元由终身食禄耳左传汉东之国随为大故曰汉水】某之观此宁无愧心直以物受其生于天不谢谨啓
　　谢赵王赉犀带等啓
　　奉教垂赉犀装带钱十贯魏君宝带特赐刘桢【典略曰文帝常赐刘桢廓落带其后师死欲借取以为像因书嘲桢曰夫物因人为贵故在贱者之手不御至尊之侧今虽取之勿嫌其不反也桢答曰桢闻荆山之璞曜元后之寳随侯之珠独众士之好南垠之金登窈窕之首鼲貂之尾缀侍臣之帻此四寳者伏朽石之下潜污泥之中而扬光千载之上发采畴昔之外亦皆未能初自接于至尊也夫尊者之服卑者所修也贵者所御贱者所先也故夏屋初成而大匠先立其下嘉禾始熟而农夫先尝其粒恨桢所带无他妙饰若实殊异尚可纳也桢辞防妙巧类皆如是】赵王国租偏资裴楷【晋书曰裴楷字叔则梁赵二王国之近属贵重当时楷岁请二国租钱百万以散亲族人或讥之楷曰损有余以补不足天之道也】贯藏文马如烧安息之银【史记大宛传曰安息在大月氐西可数千里以银为钱钱如其王面王死辄更钱效王面焉汉书西域传曰其钱独文为人面幕为骑面又云以银为钱独为王面幕为夫人面王死辄更铸钱韦昭曰幕钱背也荀悦曰幕音慢无文面也】带挿通犀似猎云南之兽【通犀通天犀也一名骇鸡犀抱朴子曰通天犀有白理如綖者以盛米置羣鸡中鸡欲往啄米至辄惊走故南人名为骇鸡异物志曰角中特有光耀白理如线自本达末则为通天犀后汉郡国志云邪龙云南属永昌郡】北郭骚之长贫是所甘惬【説苑曰北郭骚踵见晏子曰窃説先生之义愿乞所以养母者晏子使人分仓廪府金而遗之辞金而受粟有间晏子见疑于景公出奔北郭子召其友而告之曰养及亲者身更其难今晏子见疑吾将以身白之遂造公庭求复者曰晏子天下之贤者也今去齐国齐国必侵方必先国之侵也不若先死请絶头以白晏子逡巡而退因自杀也公闻之乘驰而自追晏子及之国郊请而反之晏子闻北郭骚之死白已太息而叹曰婴不肖罪过固其所也而士以身明之哀哉】南宫敬之载寳殊非念望【檀弓曰南宫敬叔反必载寳而朝夫子曰若是其货丧不如速贫之为愈也郑注云敬叔鲁孟僖子之子仲孙阅葢尝失位去鲁载其寳来朝于君按左传孟僖子卒南宫敬叔师事仲尼北郭喻有母南宫喻父肩吾巳卒也言己受赐但如北郭之乞养不效南宫之重货也】花开四照惟见其荣【山海经曰招揺之山有木焉其状如谷而异理其花四照其名曰迷谷佩之不迷】鼇戴三山深知其重【列子夏革曰渤海之东有归塘其中有五山焉帝命禺强使巨鼇十五举首而戴五山峙而不动中记曰鼇巨龟也】昔沈羲将尽逢司命而还生【神仙传曰沈羲者吴都人学道于蜀中但能消灾治病救济百姓不知服食药物功徳感天天神识之羲与妻贾共载诣子妇卓孔宁家还逢白鹿车一乗青龙车一乘白虎车一乘从者皆数十骑皆朱衣仗矛带劒辉赫满道问羲曰君是沈羲否羲愕然不知何等答曰是也骑人曰羲有功于民心不防道自少小以来履行无过夀命不长年夀将尽黄老遣仙官来下迎之须臾有三仙人羽衣持节以白玉简青玉介丹玉字授羲遂载羲升天礼记曰王立七祀曰司命郑注曰司命主督察三命文昌六星有司中司命春秋佐助期曰司命神名为灭党长八尺小鼻望羊多髭癯瘦通于命运斯度】士燮行埋值仙人而更活【神仙传曰士燮尝病死已三日仙人董奉以一丸药与服以水含之捧其头揺之食顷即开目动手顔色渐复半日能起坐四日复能语遂复常奉字君异侯官人也】今日慈矜斯之谓矣马前驱而导路或似识恩【晋元帝纪曰荡隂之败帝惧祸出奔成都王頴先令诸关无得出贵人帝既至河阳为津吏所止从者宋典后来以鞭策帝马而笑曰舎长官禁贵人汝亦被拘耶吏乃听过】鸡未晓而开关容能报主【史记曰孟尝君为秦所囚有能为狗盗者入宫取所献狐白裘赂幸姬得出夜半至函谷关秦昭王后悔出孟尝君即使人驰传逐之孟尝君至关关法鸡鸣而出客孟尝君恐追至客之居下坐者有能为鸡鸣而鸡尽鸣遂发传出食顷秦追果至关已后孟尝君出乃还】谨啓
　　谢赵王赉米啓
　　某啓奉教垂赉米十石丹乌衔穟既集西周【尚书中候曰有火自天止于王屋流为赤乌以谷俱来师古汉书注谓武王伐纣师渡孟津之时也】黄雀随车还飞东市【神仙传曰成武丁闻羣雀鸣而笑曰市东车翻覆米羣雀相呼往食遣视之信然国策曰黄雀俯啄百粒】渍而为种不无霜雪之情【汜胜之书云取雪汁渍原蚕屎五六日和谷种之能御旱故谓雪为五谷精也】取以论兵即有山川之势【后汉书曰马援于帝前聚米为山谷指画形势开示象军所从道径往来分析曲折昭然可晓】某陋巷箪瓢栉风沐雨【论语云一箪食一瓢饮在陋巷郑注曲礼云圆曰箪方曰笥淮南子曰禹沐浴霪雨栉扶风髙诱曰禹劳力天下不避风雨以久雨为沐浴扶风疾风以疾风为梳防也】剥榆皮于秋塞掘蛰鷰于寒山【汉书注如淳曰长榆塞名王恢所谓树榆以为塞者也师古曰在朔方衞青所云榆叶旧塞是也晋书曰郄鍳避难于鲁国泽中掘野防蛰鷰以食之】仰费国租遂开尘甑【世説曰梁王赵王国之近属贵重当时裴令公岁请二国租钱数百万以防中表之贫者或讥之曰何以乞物行惠裴曰损有余以补不足天之道也后汉书曰范冉结草室而居所止单陋有时絶粒穷居自若言貌无改闾里歌之曰甑中生尘范史云釜中生鱼范莱芜范冉一作范丹】非丹灶而流珠异荆台而炊玉【江淹别赋云守丹灶而不顾铣曰丹灶链丹灶也韩子曰卞和得璞玉于楚山之下按荆台楚襄王云梦之台亦楚地也淮南子曰譬若钟山之玉炊以罏炭三日三夜而色泽不变】东方朔之奉米既息长饥【汉书曰东方朔待诏公车奉禄薄未得省见久之朔绐朱儒曰上以若曹无益于县官徒索衣食今欲尽杀若曹朱儒大恐有顷上过朱儒皆号顿上问何为对曰东方朔言上欲尽诛臣等上知朔多端召问朔何恐朱儒为对曰臣朔生亦言死亦言朱儒长三尺余奉一囊粟钱二百四十臣朔长九尺亦奉一囊粟钱二百四十朱儒饱欲死臣朔饥欲死臣言可用幸异其礼不可用罢之无令但索长安米上因使待诏于金马门】西门豹之垦田方惭此赉【史记西门豹为邺令发民凿十三渠灌田皆溉】
　　谢赵王赉干鱼啓
　　某啓蒙赉干鱼十番醴水朝浮光疑朱鼈【山海经曰珠蟞之鱼其状如肺而有目六足有珠郭云蟞音鼈吕氏春秋曰醴水之鱼名曰朱鼈六足有珠百碧髙诱曰醴水在苍梧环九疑之山其鱼六足有珠如蛟皮也】文鳐夜触翼似青鸾【山海经曰泰器之山观水出焉西流注于流沙是多文鳐鱼状如鲤鱼鱼身而鸟翼苍文而白首赤喙常行西海逰于东海以夜飞其音如鸾鸡其味酸甘食之已狂见则天下大穰吴都赋云文鳐夜飞而触纶】况复洞庭鲜鲋温湖美鲫【晋太康地记曰武昌南湖通江夏有水冬则涸靡所产植陶太尉立塘以遏水常自不竭因取琅邪郡隔湖菱鱼以着湖菱甚甘美异于他湖所产鲋鱼长三尺神异经曰东南海中有烜洲洲有温湖鲋鱼生焉其长八尺食之宜暑而避风寒广雅曰鲋一名鰿今之鲫也】波澜成雨鳞甲防寒某本吴人常想江湖之味及其饥也惟资藜藿之余【左氏传曰斩之蓬蒿藜藿而食之太史公自序曰藜藿之羮正义曰藜似藋而表赤藿豆叶也】兹赉渥恩膏腴流灶不劳狮子之亭即胜雷池之长【皆吴地按金陵西狮子山晋元帝渡江易名卢龙山郭璞江赋曰其旁则有云梦雷池李善注云张勃吴録曰雷池在皖】翻惊河伯独不爱人【庄子曰于是河伯忻然自喜音义曰河伯姓冯名夷一名冰夷一云姓吕名公子冯夷是公子之妻抱朴子曰冯夷华隂人以八月上庚日渡河溺死天帝署为河伯】足笑任公终年垂钓【庄子曰任公子为大钓巨纶五十犗以为饵蹲会稽投竿东海旦旦而钓期年不得鱼巳而大鱼食之惮赫千里】谨啓
　　谢滕王赉马啓
　　某啓奉教垂赉乌骝马一匹栁谷未开翻逢紫鷰【捜神记曰张掖之栁谷有开石焉其文有五马象魏晋代之兴也西京杂记曰文帝有紫鷰骝】陵源犹远忽见桃花【陶潜桃花源记曰武陵人捕鱼为业忽逢桃花林林尽水源便得一山山中人云先世避秦来此尔雅曰黄白杂毛駓郭璞注云即今之桃花马也言马名桃花即类武陵源矣】流电争光浮云连影【西京杂记曰文帝自代还有良马九匹号为九逸一名浮云一名赤电】张敞画眉之暇直走章台【汉书曰张敞为妇画眉长安中传张京兆眉妩时罢朝会过走马章台街使御史驱自以便面拊马】王济饮酒之欢长驱金埒【世説曰王武子被责移第北邙时人多地贵济好马射买地作埒编钱匝地竟埒时号曰金埒】谨啓
　　谢滕王赉猪啓
　　某啓奉教垂赉肥豕一腔【朝野佥载云按后一腔东猪肉是猪称腔】白腹【疑作头】见珍度辽东之水【后汉书朱浮责彭宠书曰往时辽东有豕生子白头异而献之行至河东见羣豕皆白懐慙而还若以子之功论于朝廷则为辽东豕也】赤栏为重对襄阳之城【水经注曰沔氷又东迳猪兰桥桥本名荻兰桥桥之左右丰蒿荻于桥东刘季和大养猪襄阳太守曰此中猪屎臭可易名猪兰桥百姓遂以为名矣】忽降全恩谨充炮烙孙牧于淄水惟以求钱【汉书曰公孙少时家贫牧豕海上年四十余乃学春秋】卜式养于上林岂知其味【汉书曰卜式以田畜为事入山牧羊羊致千余头买田宅时汉方事匈奴式愿输家财半助边上不报会浑邪等降县官费众仓府空无以尽赡式复持钱二十万以给召拜为中郎初式不愿为郎上曰吾有羊在上林欲令子牧之式既为郎布衣草蹻而牧羊岁余羊肥息上过其羊所善之式曰非独羊也治民亦犹是矣上竒其言歴位至御史大夫按卜式乃牧羊非牧豕也疑是梁鸿养于上林误文也后汉书曰梁鸿受业太学家贫而尚介节学毕乃牧豕于上林苑中曾误遗火延及他舎鸿乃寻访烧者问所去失悉以豕偿之其主犹以为少鸿曰无他财愿以身居作主人许之因为执勤不懈朝夕邻家耆老见鸿非恒人乃共责让主人而称鸿长者于是始敬异焉悉还其豕鸿不受而去归乡里矣】谨啓
　　谢赵王赉马幷繖啓
　　奉教垂赉紫骝马幷银钉乘具紫防繖一张上天降雨特垂深泽若木流光偏蒙私照廻兹翠葢事重刘基之恩【吴志曰刘繇长子基字敬舆权大暑时尝于船中宴饮于船楼上値雷雨权以葢自覆又命覆基余人不得也其见待如此】降此青骊荣深李忠之赐【后汉书曰李忠字仲都东莱黄人也与任光同奉世祖以为右大将军封武固侯从攻下属县至苦陉世祖会诸将问所得财物惟忠独无所掠世祖曰我欲特赐李忠诸卿得无望乎即以所乘大骊马及绣被衣物赐之】北部丹帷更须髙卷【后汉书贾琮为冀州刺史车垂赤帷而行及至州自言曰刺史当远视广听何反垂帷于车以自掩蔽乃命御者蹇去其帷】西河竹马即已郊迎【后汉书曰郭伋治幷州童儿皆骑竹马来迎】在命之轻鸿毛浮于弱水【司马迁报任安书曰死有重于泰山或轻于鸿毛阳泉养性赋云况性命之几防如鸿毛之漂轻中记曰天下之弱者有昆仑之弱水鸿毛不能胜也】知恩之重鼇背负于灵山【列仙传曰巨鼇负蓬莱山而抃沧海之中中记曰鼇巨龟也】况复惊鸿别水但见徘徊黄鹤去关惟知反顾栖恋之心事同于此【洛神赋曰翩若惊鸿李陵赠苏武诗曰黄鹄一远别千里顾徘徊】
　　谢赵王赉雉啓
　　夏翟秋飞江翚春涧【禹贡曰羽畎夏翟孔传曰夏翟翟雉名左氏传曰五雉为五正杜注曰雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉释鸟云鸐山鸡樊光曰其羽可持而舞毛诗曰右手秉翟郭璞云长尾者释鸟又云伊洛而南素质五采皆备成章曰翚】中牟县之客遂得坐观【东观汉纪曰鲁恭为中牟令螟不入中牟河南尹袁安使仁恕掾肥亲往防之恭随行阡陌俱坐桑下有雉过其旁旁有童儿亲曰何不捕之儿言雉方雏亲曰所以来者欲察君之化迹耳今虫不犯境一异也化及鸟兽二异也竖子有仁心三异也具以状白安】贾大夫之妻巳应含笑【左氏传曰昔贾大夫恶娶妻三年不言不笑御以如臯射雉获之其妻始笑而言】仰费中厨来供下客【曹子建诗云中厨办丰膳】山川道远口腹知恩
　　书
　　为梁上黄侯世子与妇书
　　【北齐书曰萧慤字仁祖梁上黄侯晔之子天保中入国武平太子洗马慤工于诗咏曾秋夜赋诗云芙蓉露下落杨栁月中疎为知音所赏顔氏爱其萧散宛然在目颍川荀仲举琅琊诸葛漠亦以为尔按此知慤亦善属文者也昔陆机入洛有代彦先之词何逊裁书有为衡山之札才子词人自能挥翰而夫妻致词间多代作此亦感其燕婉之情代传别恨可以葛龚无去者也慤本梁朝宗室疑江陵陷后随例入关若非隔絶即是俘虏此书摹暂离之状写永诀之情茹恨吞悲无所投诉殆亦江南赋中临江愁思之类也】
　　昔仙人导引尚刻三秋【干寳搜神记曰汉时有杜兰香者自称南康人氏以建业四年春数诣张传传年十七望见其车在门外婢通言阿母所生遣授配君可不敬从传先名改硕硕呼女前视可十六七説事邈然久远有婢子二人大者萱支小者松支钿车青牛上饮食皆备作诗至其年八月旦复来作诗云云出薯子三枚大如鸡子云食此令君不畏风波辟寒温硕食二枚欲留不肯令硕食尽言本为君作妻情旷远以年命未合其小乖大岁东方卯当还求君兰香降时硕问祷祀何如香曰消魔自可愈疾淫祀无益香以药为消魔按上黄侯书是夫妻离别之辞言杜兰香下嫁张硕以八月旦至是仙人导引尚刻三秋之期也】神女将梳【疑作疏】犹期九日【干寳捜神记曰魏济北从事掾超字义起以嘉平中夜独坐宿梦有神女来从之自称天上玉女东郡人姓成公字智琼早失父母天帝哀其孤苦遣令下嫁从夫梦三四夕一旦显然来游自言年七十视之如十五六女车上有壶榼青白瑠璃五具饮啗竒异馔具醴酒与超共饮遂为夫妇经七八年父母与超娶妇之后分日而燕分夕而寝夜去晨来倐忽若飞惟超见之他人不见虽居闇室辄闻人声常见踪迹然不覩其形后人怪问漏泄其事玉女遂求去云我神人也虽与君交不愿人知而君性疎漏我今本来已露不复与君通积年交结恩义不轻一旦分别岂不怆恨赠诗一首把臂告辞涕泣流离肃然升车去若飞迅去后五年超奉使至洛到济北鱼山下陌上西行遥望曲道头有一车马似智琼驱驰前至果是也遂披帷相见悲喜交切同乘至洛遂为室家克复旧好至太康中犹在但不日日往来每于三月三日五月五日七月七日九月九日旦十五日辄下往来经宿而去张茂先为之作神女赋言智琼之踪迹将疏犹期九月九日可会也按智琼与超刻期有三月三日五月五日七月七日九月九日及旦十五日此云九日特举其大略也】未有龙飞劒匣鹤别琴台【豫章记曰雷焕子爽为建安从事经浅濑劒忽于腰中跃出入水乃变为龙见二龙相随而逝焉按劒虽有终合之论然在丰城得劒之后孔章茂先各持其一亦似别离时也蔡邕琴操曰商陵牧子娶妻五年无子父兄欲为改娶牧子援琴鼓之歌别鹤以舒其愤懑故曰别鹤操嵇康琴赋云千里别鹤陶潜诗曰上惊别鹤下操孤鸾益州记曰司马相如宅在州西笮桥北百步许李膺曰市桥西二百里得相如旧宅今梅安寺南有琴台龙飞鹤别喻夫妇远离也】莫不衔怨而心悲闻猿而下泪【宜都记曰猿鸣三声泪沾裳已上言兰香下嫁之日尚有三秋可期智琼求去之后犹有九日可会未有分两龙于劒匣别双鹤于琴如今之悲泪也】人非新市何处寻家别异邯郸那应知路【后汉书郡国志曰江夏郡南新市侯国有离乡聚绿林史记秦本纪曰昭襄王八年使将竿戎攻楚取新市注云晋帝纪曰江夏有新市汉书张释之传曰上指视慎夫人新丰道曰此邯郸道也张宴曰慎夫人邯郸人也言不能相见也】想镜中看影当不含啼栏外将花居然俱笑【范泰鸾鸟诗序曰昔賔王得鸾鸟悬镜以照之鸾覩影而鸣一奋而絶言彷佛相见之时也】分杯帐里却扇牀前故是不思何时能忆【仪礼昏礼云四爵合卺郑注云卺破瓢也四爵两卺凡六为夫妇各三酳一升曰爵世説曰温峤娶姑女既婚交礼女以手披纱扇抚掌大笑曰我嫌是老奴果如所疑何逊看新妇诗曰如何花烛夜轻扇掩红妆后李商隠诗有代董秀才却扇成婚之夕遂以却扇为名有却扇诗催妆诗言昔成婚之时可足思忆也】当学海神逐潮风而来往【神异经曰西海水上有人乗白马朱髪白衣冠从十二童子驰马海上如飞如风名曰河伯使者或时上岸马迹所及水至其处所之之国雨水滂沱暮则还河】勿如织女待填河而相见【淮南子曰乌鹊填河成桥而渡织女按海神织女二语似上黄世子夫妇南北隔絶之辞也】















　　庾子山集巻八
　　钦定四库全书
　　庾子山集巻九　　　　　　周　庾信　撰
　　钱唐倪璠纂注
　　连珠
　　拟连珠
　　【傅叙连珠曰所谓连珠者兴于汉章之世班固贾逵傅毅三子受诏作之其文体辞丽而言约不指说事情必假喻以达其防而览者防悟合于古诗讽兴之义欲使厯厯如贯珠易看而可悦故谓之连珠陆机复引旧义以广之谓之演连珠信复拟其体以喻梁朝之兴废焉观其辞防凄切略同于江南之赋矣】
　　盖闻经天纬地之才拔山超海之力【左氏传曰经天纬地曰文史记项羽歌曰力拔山兮气盖世孟子曰挟泰山以超北海】战阵勇于风飚谋谟出于胸臆【扬雄曰风发飚拂师古曰飚廻风也】斩长鲸之鳞截飞虎之翼【左氏传曰古者明王伐不敬取其鲸鲵而封之以为大戮于是乎冇京观异物志雄鲸雌鲵长者数千里汲冢周书曰无虎傅翼将飞入宫择人而食】是以一怒而诸侯惧安居而天下熄【二语出孟子　此章喻梁武帝雄才大力异勇神谋行次熨斗坑王肃十万之军兵发襄阳授东昏一夫之首使魏敕莫敢争锋齐王于焉禅位是梁朝有天下之始也】
　　盖闻萧曹赞务雄略所资【汉书曰萧何曹参为相国以喻南康即位之时武帝进位相国也】鲁卫前驱威风所假【左氏传曰太姒之子周公康叔为相睦也论语云鲁卫之政兄弟也以喻帝与齐俱姓萧氏同承淮阴令整之后为兄弟也】是以黄池之防可以争长诸侯【左传哀十三年曰夏公防单平公晋定公吴夫差于黄池秋七月辛丑盟吴晋争先吴人曰于周室我为长晋人曰于姬姓我为伯杜元凯云陈留封丘县有黄亭及济水吴与晋于周皆姬姓以喻帝与齐皆萧姓故得进爵王公争长于诸侯也】鸿沟之盟可以中分天下【史记高祖本纪曰项羽与汉王约中分天下割鸿沟而西者为汉鸿沟而东者为楚以喻梁武帝成江表王业与魏氏中分南北若鸿沟矣　此章喻梁帝匡赞拟于萧曹宗盟同于鲁卫故得王公备九锡之仪南北定中分之业江表之极盛者也】
　　盖闻解封豕之结塞长蛇之源必须制裳千里喢血辕门【左传申包胥曰吴为封豕长蛇以荐食上国杜云言吴贪害如蛇豕喻侯景也左传子产曰子有美锦不使人学制焉大官大邑身之所庇也释名曰上衣下裳史记文帝纪曰啑血京师索隠曰汉书啑作牒音跕丁蹀反汉书陈汤传曰杜业皆言喋血无盟歃事广雅曰喋履也谓履涉之周礼曰设车宫辕门郑注谓王行止宿险之处备非常次车以为藩则仰车以其辕表门言欲宁乱必千里命将盟喢以备非常也】是以开百里之围用陈平之一策【史记曰高帝击韩王信于代卒至平城为匈奴所围七日不得食高帝川陈平竒计使单于阏氏围以得开高帝既出其计秘世莫得闻桓谭新论曰或云陈平为高帝解平城之围则言其事秘世莫得而闻也以工妙踔善故藏隠不传焉子能权知斯事否吾应之曰此策乃反薄陋拙恶故隠而不泄高帝见围七日而陈平往说阏氏阏氏言于单于而出之以是知其所用说之事矣彼陈平必言汉有好丽美女为道其容貌天下无有今困急已驰使归迎取欲进与单于单于见此人必大好爱之爱之则阏氏日以逺疎不如及其未到令汉得脱去去亦不持女来矣阏氏妇女有妬媔之性必増恶而事去之此说简而要及得其用则欲使神怪故隠匿不泄也刘子骏闻吾言乃立称善焉】盟千乘之国须季路之一言【左传哀十四年曰小邾射以句绎来奔曰使季路要我吾无盟矣使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能以喻侯景内附当如季路之于邾射辞之为是不当纳也此章喻梁武帝纳侯景之非也景属高欢潜图反叛彼既封豕长蛇包藏毒害之志我须制裳防血得其驾驭之方而乃造次纳降漫无区画既无陈平之竒策又少季路之一言使平城之围困卒成句绎之叛徒滋盛醸成国祸是以伤之】
　　盖闻得贤斯在不借挥锋股肱良哉无论应变是以屈倪参乘诸侯解方城之围【屈倪屈完也左传僖四年曰齐侯以诸侯之师侵蔡遂伐楚楚子使屈完如师师退次于召陵齐侯陈诸侯之师与屈完乘而观之齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池虽众无所用之屈完及诸侯盟杜预注云方城山在南阳叶县】干木为臣天下无西河之战【史记曰魏文侯客段干木过其闾未尝不轼也秦尝欲伐魏或曰魏君贤人是礼国人称仁上下和合未可圗也文侯由此得誉于诸侯　此章喻梁武帝用朱异等辈委寄失才也引古贤臣而寓意自见所谓使览者微悟合于古诗讽兴之义是也】
　　盖闻邯郸已危徒思马服【史记曰赵文王赐赵奢为马服君与亷颇蔺相如同位秦与赵兵相距长平时赵奢已死奢子赵括代亷颇为将括军败数十万之众遂降秦秦悉坑之赵前后所亡凡四十五万明年秦兵遂围邯郸嵗余防不得脱】蓟城去矣空用荆轲【史记曰秦兵临易水祸且至燕太子丹阴养壮士二十人使荆轲献督亢地圗于秦因袭刺秦王秦王觉杀荆轲使将军王翦击燕十月而拔蓟城燕王亡徙居辽东斩丹以献秦秦拔辽东虏燕王喜卒灭燕】是以竹杖扶危不能正武担之石【汉书曰张骞言使大夏时见蜀布卭竹杖蜀本纪曰武都有丈夫化为女子顔色美好盖山精也蜀王娶以为妻不习水土疾病欲归国蜀王留之无几物故故蜀王发卒之成都担土于成都廓中葬盖地数亩高七丈号曰武担也蜀志曰刘先主即帝位于成都武担之南装松之曰武担山名在成都西北】芦灰缩水不能救宣房之河【淮南子曰女娲聚芦灰以止淫水高诱曰芦苇也生于水故积聚其灰以止淫水地平出水为淫水汉书沟洫志曰上使塞瓠子决河歌曰宣房塞兮万福求于是卒塞瓠子筑宫其上名曰宣房而道河北行二渠复禹旧迹而梁楚之地复宁无水灾此章喻台城陷后虽名将烈士无所复用邯郸蓟城皆喻建康之败也竹杖已下言乱势已成力不能挽哀江南赋云敝箄不能救盐池之咸阿胶不能止黄河之浊即此意也】
　　盖闻穴蚁冲泉未知逺虑【易林曰蚁封穴户大雨将至】禽巢幕何能支久【左传襄二十九年云吴公子札谓孙文子曰夫子之在此也犹燕之巢于幕上杜预曰言至危也按燕一名鸟诗云天命鸟故称禽也】是以大厦既焚不可洒之以泪长河一决不可障之以手【西京赋曰大厦耽耽薛综曰屋之四下者为厦江淹别赋云去复去兮长河湄　此章喻台城陷后侯景入城武帝简文为贼臣所制如蚁在泉中悲长河之一决燕巢幕上观大厦之既焚岂可手障泪洒言其不能救也】
　　盖闻膏唇喋喋市井营营或以如簧自进或以狙诈相倾【史记匈奴传曰喋喋而占占冠固何当索隠注曰喋音谍利口也服防曰口舌为喋庄子云仲尼曰商贾旦于市井以求其赢司马彪曰九夫为井井有市列子林曰吾又安知营营而求生之非惑乎鲍照行乐至城东桥诗曰扰扰游宦子营营市井人诗云巧言如簧汉书秦据势胜之地骋狙诈之兵】是以子贡使乎五都交乱【史记仲尼弟子传曰子贡一出存鲁乱齐破吴彊晋而霸越子贡一使使势相破十年之中五国各有变】张仪见用六国纵横【史记索隠注曰张仪说六国使连衡而事秦山东地形从长苏秦相六国令从亲而賔秦闗西地形衡长张仪相六国令破其纵而连秦之衡故苏为合从张为连衡也衡音横东西为横南北为从也　此章喻诸王授兵之日谗潜者多以致兄弟猜嫌骨肉屠害张缵有起兵聚米之说遂尔防墙萧纶有代景行师之言闻之掩泣哀江南赋云晋郑靡依鲁卫不睦是也】盖闻谋猷是习权变须长时増齐灶或卧燕墙【史记曰孙膑使齐军入魏地为十万灶明日为五万灶明日为二万灶后汉书曰虞诩征朝歌贼令吏士各作两灶日増倍之或问曰孙膑减灶而君増之何也诩曰孙膑见弱吾今示强势有不同故也崔鸿十六国春秋曰建兴十年慕容宝军参合魏纵兵击之燕军败走赴水死伤者四五万人十一年慕容垂至参合见往年战处积骸如山设祭吊之礼死者父兄子弟皆号哭六军哀恸垂惭愤呕血因而寝疾乗马舆而进顿平城西北三十里积十日疾笃逾山结营筑燕昌城以自固】是以井陉之兵如鸿毛之遇火【汉书曰韩信张耳欲东下井陉击赵未至井陉口三十里止舍使一大赤帜戒曰赵见我走必空壁逐我若拔赵帜立汉帜赵人还归壁见汉赤帜大惊以汉为破赵矣遂乱遁走于是汉军夹击破赵斩成安君擒赵王歇】长平之卒若秋草之中霜【史记曰秦与赵兵相拒长平赵括为将秦将白起纵奇兵徉败走而絶其粮道分断其军为二士卒离心四十余日军饿赵括出锐卒自搏战秦军射杀赵括括军败数十万之众众遂降秦秦悉坑之赵前后所亡凡四十五万　此章喻王僧辩等平景之师也】
　　盖闻彼黍离离大夫有防乱之感【诗序曰黍离闵宗周也周大夫行役过故宗庙宫室尽为禾黍故为黍离之诗】麦秀渐渐君子有去国之悲【史记曰武王封箕子于朝鲜而不臣也其后箕子朝周过故殷墟感宫室毁壊生禾黍箕子伤之欲哭则不可欲泣为其近妇人乃作麦秀之诗以歌咏之其诗曰麦秀渐渐兮禾黍油油兮彼狡童兮不与我好兮所谓狡童者纣也殷民闻之皆为流涕】是以建章低昻不得犹瞻灞岸【三辅黄圗曰武帝太初元年作建章宫度为千门万户王粲七哀诗曰南登灞陵岸廻首望长安建章灞岸在西京以喻梁都在建业伤故宫之残毁也】德阳沦没非复能临偃师【三辅黄圗曰景帝庙号德阳宫后汉书曰光武出自景帝汉书地理志云河南郡有偃师县在洛阳东三十里光武都洛是临偃师以喻元帝都江陵之后伤中兴之道销也　此章喻梁国之亡似感宗周如悲殷室建康一败既伤故国之残江陵三年无补中兴之业此子山所以旧国旧都望之怅然者也】
　　盖闻市朝迁贸山川悠逺【古出夏北门行曰市朝易人穆王传道里悠逺山川间之】是以狐兔所处由来建始之宫【潘岳西征赋曰狐兔窟穴于殿傍魏志曰建安二十五年正月曹公在洛阳起建始殿】荆棘参天昔日长洲之苑【雍门周曰坟墓生荆棘狐兔穴其中吴都赋云佩长洲之茂苑　此章喻克复之后迁都江陵朝市既移山川遂隔太清罹乱之后既已陷没台城裴横入猎之余复令扬灰太极羽仪辇路莫有孑遗户口人民百遗一二而故宫于焉禾黍矣】
　　盖闻天方荐瘥防乱多【诗小雅节南山之辞毛传云荐重瘥病大也】空思说劔徒闻枕戈【乐记曰裨冕搢笏而虎贲之士说劔也晋书刘琨与亲故书吾枕戈待旦志枭逆虏常恐祖生先吾着鞭方言曰防吴扬之间谓之戈】是以刘琨之英略莫知自免【晋书曰刘琨字越石中山魏昌人愍帝即位三年拜为司空都督幷冀三州诸军事幽州刺史鲜卑段匹防数遣使要琨欲与同奬王室琨由是率众赴之从飞狐入蓟匹防见之甚相崇重与琨结婚约为兄弟是时西都不守元帝称制江左琨乃令温峤劝进于是河朔征镇夷夏一百八十人连名上表元帝转琨为侍中太尉其余如故并赠名刀琨答曰谨当躬自执佩馘截二匹防奔其兄防琨遣其世子羣送之为末波所获因共结盟而袭匹防宻遣使赍羣书请琨为内应而为匹防逻骑所得时琨别屯故征北府小城不之知也因来见匹防匹防以羣书示琨曰意亦不疑公是以白公耳琨曰与公同盟志奬王室仰凭威力庶雪国家之耻若儿书宻达亦终不以一子之故负公防义也匹防雅重琨初无害琨志将听还屯其中弟叔军好学有知谋为匹防所信谓匹防曰吾外夷耳所以能服晋人者畏吾众也今我骨肉构祸是其良圗之日若能奉琨以起吾族尽矣匹防遂留琨匹防所署代郡太守辟闾嵩与琨所署雁门太守王据后将军韩据连谋合作攻具欲以袭匹防而韩据女为匹防儿妾闻其谋而告之匹防于是执王据等悉诛之会王敦宻使匹防杀琨匹防遂缢之子侄四人俱被害按刘琨喻王僧辩也梁元帝承制江陵僧辩劝进犹晋元帝承制江左刘琨劝进也僧辩为陈霸先所缢犹刘琨为段匹防所缢也两人行迹相似故引用之且陈武无匹防之忠而蹈处仲之迹遂致易梁为陈王公之不免也惜哉】祖逖之慷慨裁能渡河【晋书曰祖逖字士稚范阳遵人也轻财好侠慷慨有节京师大乱逖以社稷倾覆常懐振复之志元帝以逖为奋威将军豫州刺史给千人廪布三千匹不给铠仗使自招募仍将本流徙部曲百余家渡江中流击楫而誓曰祖逖不能清中原而复济者有如大江辞色壮烈众皆慨叹屯于江阴起铸冶兵器得二千余人而后进前后克获由是黄河以南尽为晋上诏进逖为镇西将军石勒不敢窥兵河南子山引此恨当时无此人陈霸先不足云也　此章喻建业阳九江陵百六王僧辩有讨平侯景之功而鲜保身之哲陈霸先懐觊觎梁鼎之意而无渡河之心此南风之所以不竞也】
　　盖闻谷林长送苍梧不从【吕氏春秋曰尧葬谷林皇甫谧曰谷林即阳城尧都平阳于诗为唐国礼记谓舜葬苍梧三妃未从以喻元帝之死也】惟桐惟葛无树无封【左传哀二年云赵简子誓曰若其有罪绞缢以戮桐棺三寸不设属辟注桐棺三寸礼记夫子制于中都四寸之棺五寸之椁以斯知不欲速朽也郑康成注云此庶人之制也棺用难朽之木桐木易壊不堪为棺故以为罚墨子尚俭有桐棺三寸汉书杨王孙曰昔帝尧之葬也窽木为匮葛藟为缄服防曰藟葛蔓也一曰藟亦草名葛之缬也缄束也音工咸反周易曰古之葬者厚衣之以薪葬之中野不封不树以喻元帝葬用帊席茅裹尸也】是以隋珠日月无益骊山之火【捜神记曰隋国之侯见大蛇伤者疗而愈之蛇衔珠以报其德故称隋珠西都赋曰隋侯明月汉书刘向上疏曰秦始皇葬于骊山之阿其后牧儿亡羊羊入其凿牧者持火照求羊失火烧其臧椁】雀台弦管空望西陵之松【魏志曰建安十五年冬作铜雀台魏武遗令曰吾伎人皆着铜雀台于台上施六尺牀繐帐朝晡上晡糒之属月朝十五日辄向帐作伎汝等时时登铜雀台望吾西陵墓田谢朓铜雀台诗曰郁郁西陵树讵闻歌吹声李善曰不敢指斥故以树言之也　此章喻梁元被戮不以人君之礼葬也江陵之败遭岳阳之诘辱命傅准以行刑一囊之土罚甚桐棺一乗之车殉同鲜葬呜呼生为拨乱之君死葬庶人之礼是以对骊山以兴思望西陵而泣下津阳门外有故君之感焉】
　　盖闻雷惊兽骇电激风驱陵厯闗塞枕跨江湖是以城形月偃阵气云铺【水经注曰沔左有却月城亦曰偃月垒戴监军筑故曲陵县后乃沙羡县治也昔魏将黄祖所守遣董袭陆统攻而禽之祢衡亦遇害于此湘中记曰遥望衡山如阵云史记天官书曰阵云如立垣言武陵王纪师次西陵军容甚盛元帝命陆法和拒之立七胜之城锁江断峡也】非緑林之散卒即骊山之叛徒【后汉书刘传曰诸亡命共攻离乡聚藏于緑林中注云緑林山在今荆州汉书英布传布友薛公曰布以骊山之徒自致万乗此皆为身不顾后虑喻任约谢答仁等本侯景之党也哀江南赋云驱緑林之散卒拒骊山之叛徒营军梁溠搜乗巴渝皆谓防逆党以攻蜀也与此同元帝纪云承圣元年八月武陵王纪引兵东下二年五月帝拔任约于狱以为晋安王司马撤禁兵以配之又于狱拔谢答仁为步兵校尉配众一旅上赴以助陆法和是也　此章喻元帝攻蜀之师复用侯景之党也楚蜀虽有阋墙之隙然本兄弟之国辅车相依唇亡齿寒者也蜀亡而楚必随之防宿愤以结新讐驱叛徒而抗骨月王琳以借盛师徒而迁之岭外法和方大聚兵舰而复阻襄阳是以魏师卒至俛首系颈虽任约在外答仁请从帝岂能推腹心于彼耶宜其有江陵之败也与】
　　盖闻死别长城生离函谷【杨泉物理论曰秦筑长城死者相属民歌云生男慎勿举生女哺用脯不见长城下尸骸相支拄战国策曰秦东有崤函之固韦昭曰函谷闗也时西魏都长安本故秦地江陵平男女尽俘入闗故云】辽东寡妇之悲代郡霜妻之哭【辽东寡妇未详疑谓蔡文姬没于南匈奴为辽东也史记赵世家曰襄子姊前为代王夫人襄子北登夏屋请代王使厨人探铜枓以食代王及从者行斟阴令宰各以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山遂以代封伯鲁子周为代成君】是以流恸所感还崩杞梁之城【列女传曰齐杞梁殖之妻庄公袭莒殖战而死杞梁之妻无子内外皆无五属之亲既无所归乃枕其夫之尸于城下而哭内諴动人道路过者莫不为之挥涕十日而城为之崩既葬遂赴淄水而死】洒泪所沾终变湘陵之竹【博物志云舜二妃曰湘夫人舜崩二妃啼以涕挥竹竹尽斑　此章喻江陵之陷杀伤者众屠戮之惨继以别离如杜畿被害王褒献俘男女尽为入闗弱小至于加戮所以啼枯湘水哭壊杞城也】
　　盖闻三世用兵既非贻厥【史记曰陈胜之反秦秦使王翦之孙王离击赵围赵王及张耳钜鹿城或曰王离秦之名将也今将强秦之兵攻新造之赵举之必矣客曰不然夫为将三世者必败必败者何也以其所杀伐众矣其后受其不祥今王离已三世将矣居无何项羽救赵击秦军果虏王离】阴谋累叶必以凶终【史记陈平曰我多阴谋是道家之所禁吾世即废亦已矣终不能复起以吾多阴祸也其后曽孙陈掌以卫氏亲贵戚愿得续封陈氏然终不得】是以李都尉之风霜上兰山而箭尽【史记曰李陵拜骑都尉天汉二年使陵将其射士步兵五千人出居延可千余里单于以兵八万围击陵军陵军五千人兵矢既尽救兵不到遂降匈奴单于以女妻陵而贵之汉闻族陵母妻子自是之后李氏名败】陆平原之意气登河桥而路穷【晋书曰陆机为长沙王又败于河桥孟玖谮于成都王颍颍杀之将刑叹曰华亭鹤唳岂可复闻乎臧荣绪晋书曰成都王表理机起为平原内史故称平原干寳晋纪曰初陆抗诛步阐百口皆尽有识尤之及机云见害三族无遗　此章喻江陵之败僧祐战死买臣败绩王褒俘虏似兰山之箭尽杜畿兄弟若河桥之路穷】
　　盖闻营魂不反燐火宵飞【楚辞曰载营魂而升霞陆士衡文赋云览营魂以探赜顿精爽而自求老子曰载营魄抱一能无离乎钟会曰载辞也经防为营形气为魄谓魂魄经防其形气使之长存也左传乐祁曰心之精爽是为魂魄陆士衡赠从兄车骑诗曰营魄懐兹土精爽若飞沈张铣曰营心府间也言心府魂魄懐于吴土而精爽若飞若沈不定也此云营魂即营魄也言心府间魂魄无所归也淮南子曰人血为燐许慎注曰兵死之血为鬼火崔豹古今注云萤火一名燐亦名霄飞】时遭猎夜之兵或毙空亭之鬼【晏子春秋景公畋于梧丘夜梦有五丈夫称无罪晏子曰先君灵公畋五丈夫骇兽断其头葬之曰五丈夫丘后汉书漦亭有鬼数杀过客王忳除郿令有女子诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下游徼者也明旦问游徼诘问具服罪即收系及同谋十余人悉伏辜遣吏送其防归乡里于是亭遂清安】是以射声营之风雨时有寃魂【射声校尉汉武帝置光武建安七年省汉书音义曰射声谓工射者也夜中闻声则射之因以为名后汉书曰曹褒迁射声校尉射声营舍有停棺不葬百余所褒亲履行问故吏对曰此多是建武以来絶无后者褒为买空地悉葬其主者设祭以祀之】广汉【集作莫非】郡之阴寒偏多夜哭【东观汉记曰陈宠字昭公沛国人转广汉太守先是洛阳城南每阴常有哭声闻于府中宠使案行昔嵗仓卒时骸骨不葬者多宠乃勑县葬埋由是即絶谢连祭古冢文云射声垂仁广汉流渥是也广汉俗本作广莫以汉字转写误漠漠复误为莫也王隠晋书刘隗奏曰懐情抱恨虽没不亡故有陨霜之应夜哭之鬼王融策秀才文云棘林多夜哭之鬼也　此章喻战争之后杀伤者多与哀江南赋鬼火乱于平林伤防游于新市意同】
　　盖闻江黄戎马之徼鄢郢风飚之格【江黄鄢郢皆楚地也江黄春秋时嬴姓国名左传江黄道柏皆姻也后为楚所灭老子曰天下无道戎马生于郊汉书地理志曰南郡宜成故鄢又郢楚别邑故郢文选凡猋字五臣本皆作飚疾风也】乍有去而不归或无期而逺客【言江黄鄢郢之间遭乱离也】是以章华之下必有思子之台【左氏传曰楚灵王成章华之台及干谿之辱蔡公使杀太子禄及公子罢敌王闻羣公子之死也自投于车下曰人之爱其子也亦如余乎又曰余杀人子多矣能无及此乎】云梦之傍应多望夫之石【列异传曰武昌新县北山昔有贞妇其夫从役妇携幼子饯送此山立望而形化为石张揖曰云梦在南郡华容县　此章喻江陵阖城长幼被掳入闗哀江南赋所谓石望夫而逾逺山望子而逾多者也】
　　盖闻无怨生离恩情中絶空思出水之莲无复廻风之雪【曹子建洛神赋曰河洛之神名曰宓妃其形也廹而察之灼若芙蕖出渌波又云飘飖兮若流风之廻雪】是以楼中对酒而緑珠前去【晋书曰孙秀使人求緑珠石崇不许秀怒乃劝赵王伦诛崇矫诏收崇等崇正宴于楼上介士到门崇谓緑珠曰我今为尔得罪緑珠泣曰当效死于官前因自投于楼下而死】帐里悲歌而虞姬永别【史记曰项王军壁垓下闻汉军四面皆楚歌项王乃大惊曰汉皆已得楚乎是何楚人之多也项王则夜起饮帐中有美人名虞常幸从骏马名骓常骑之于是项王乃悲歌慷慨自为诗曰力拔山兮气盖世时不利兮骓不逝骓不逝兮可奈何虞兮虞兮奈若何注云楚汉春秋曰汉兵已略地四面楚歌声大王意气尽贱妾何聊生　此章喻江陵覆亡贵人妻妾尽被俘掳今时离怨平昔恩情虽复色茂开莲风如廻雪而高台巳倾爱妾何在緑珠则巳堕吹楼虞姬则闻歌夜帐矣】盖闻树彼司牧既悬百姓之命及乎厌世复倾天下之心是以一马之奔无一毛而不动一舟之覆无一物而不沈【左傅邾文公曰天生民而树之君使司牧之孔丛子子贡曰马奔车覆　此章喻梁之兴亡皆由武帝一败之后不复振也方其诛柬昏而兴既使百姓待命及夫纳侯景而乱复令天下倾心所谓自我得之自我失之者也是以武陵僭号蜀国既亡湘东雪雠江陵复败蕃屏既巳无余枝叶又将尽落岳阳西附仅逼一州敬帝南还终悲易姓譬如马奔毛动舟覆物沈天之所壊不可支也】
　　盖闻严霜之零无所不肃长林之毙无所不摽【左传哀十二年子木曰长木之毙无不摽也国狗之瘈无不噬也而况大国乎杜预曰摽击也】是以楚堑既填游鱼无托吴宫已火归燕何巢【楚堑谓江陵也吴宫谓建邺也游鱼归燕信自谓也越絶书吴地传曰东宫秦始皇十二年守宫者照燕失火烧之　此章喻大梁之亡如衰秋揺落江陵溃败嗟楚堑之既填建邺凋残悲吴宫之已火巳遂无所依归也】
　　盖闻名高八俊伤于阉防之党【后汉书党锢传曰桓灵之问主荒政谬国命委于阉寺士子羞与为伍故匹夫抗愤处士横议遂乃激扬名声互相题拂天下名士为之称号李膺荀昱杜宻王畅刘祐魏朗赵典朱防为八俊俊者言人之英也灵帝诏捕张俭大长秋曹节因此讽有司奏捕前党百余人皆死狱中】智周三杰毙于妇女之计【史记高祖曰张良萧何韩信此三者皆人杰也吾能用之此吾所以取天下也又韩信传曰吕后使武士缚信斩之长乐钟室信方斩曰吾悔不用蒯通之计乃为儿女子所诈岂非天哉】是以洪泽之蛟遂挫长饥之虎平臯之蚁能摧失水之龙【楚辞曰神龙失水而陆居兮为蝼蚁之所裁王逸曰蝼蝼蛄也蚁蚍蜉也庄子庚桑子曰吞舟之鱼砀而失水则蚁能苦之嵇康赠秀才入军诗曰流磻平臯　此章喻巳入魏之后束手受困虽有八俊之名三杰之智无所用之如猛虎长饥之候神龙失水之时也】
　　盖闻吴艘蜀艇不能无水而浮【淮南子曰越舲蜀艇不能无水而浮高诱注曰舲小船也蜀艇一版之舟若无水不能独浮也说文曰艘船总名也】以红间緑不能无而射【淮南子曰乌号之弓谿子之弩不能无而射】是以樊笼之鹤宁有六翮之期肮脏之马无复千金之价【新序曰郭隗谓燕王曰古之君有以千金市千里马者三年不得人请求之三月得马已死矣买其骨以五百金君大怒之人曰死马骨且市之况生马乎天下必以王为好马矣于是不朞年千里马至者二　此章喻巳屈体魏周不能复振虽国有雠仇而身无权借有如樊笼之鸟岂望奋飞又若肮脏之马已曽葬腹】
　　盖闻性灵屈折郁抑不扬乍感无情或伤非类【左氏传曰非我族类】是以嗟怨之水特结愤泉感哀之云偏含愁气【袁宏后汉纪耿恭曰闻贰师将军拔佩刀以刺山而飞泉涌出乃整衣拜祷飞泉奔出谢连雪赋曰寒风积愁云繁此章喻己降魏之后穷困愁苦也少卿有云终日无覩但见异类举目言笑谁与为欢是以嗟怨成水哀感生云也】
　　盖闻迁移白羽流徙房陵【春秋昭十年云冬许迁于白羽左氏传曰楚子使王子胜迁许于析实白羽淮南子云赵王迁流于房陵思故乡则为作山木之讴闻之者莫不陨涕括地志云赵王迁墓在房州房陵县西九里也】离家析里凄恨抚膺【列子曰抚膺而恨膺胸也】是以吴起之去西河澘然出涕【吕氏春秋曰吴起治西河王错谮之魏武侯武侯使人召呉起至岸门止车而立望西河泣数行下其仆曰窃观公之志视天下若舍履今去西河而泣何也吴起雪泣应之曰使我毕能秦必亡西河今西河之为秦不久矣起入荆西河果入秦】荆轲之别燕市悲不自胜【史记曰荆轲嗜酒日与狗屠及高渐离饮于燕市酒酣以往高渐离击筑荆轲和而歌于市中相乐也居顷之燕太子丹质秦亡归厚养荆轲西刺秦王为秦所杀　此章喻已家本江陵播迁秦地如许迁白羽赵虏房陵乡闗之思弥殷凄恨之情遂切吴起之泣西河荆卿之悲燕市子山之哀江南有防哉有防哉】
　　盖闻亷将军之客馆翟廷尉之高门盈虚倐忽贵贱何论【史记曰亷颇之免长平归也失势之时故客尽去及复用为将客又复至亷颇曰客退矣客曰吁何见之晩也夫天下以市道交君有势我则从君君无势则去此固其理也有何怨乎汉书郑当时传曰下邽翟公为廷尉賔客填门及废门外可设雀罗后复为廷尉客欲往翟公大署其门曰一死一生乃见交情一贫一富乃知交态一贵一贱交情乃见】是以平生故人灌夫不去【史记曰灌夫虽富然失势卿相侍中賔客益衰及魏其侯失势亦欲倚灌夫引绳批根生平慕之后弃之者苏林曰二人相倚引绳直之意批根賔客也去之者不与交通】门下賔客任安独存【史记卫青传曰骠骑将军秩禄与大将军等自是之后大将军青日退而骠骑日益贵举大将军故人门下多去事骠骑辄得官爵惟任安不肯此章喻己失势之后賔客沦散也朱雀航中方愧投戈之日青油幕底遂踞断袖之賔及夫右卫将军复辟亷公之馆中丞御史重开翟尉之门至今羇旅他乡流离暮齿虽复羣公欵至才子争交而平生之灌夫防人门下之任安安在矣】
　　盖闻执珪事楚博士留秦【史记曰庄舄故越之细人也为楚执珪病而犹尚越声汉书曹参传曰虏秦司马及御史各一人迁为执珪如淳曰吕氏春秋得五员者号执珪古爵名也汉书百官公卿表曰博士秦官掌通古今秩比六百石员多至数十人又儒林传曰秦始皇兼并天下燔诗书杀术士六学从此缺矣陈涉之王也鲁诸儒持孔氏礼器往归之于是孔卑为涉博士以秦禁其业而发愤于陈王也按博士虽为秦官秦禁其业留秦非其好也】晋阳思归之客临淄羇旅之臣【左传定十三年曰秋七月范氏中行氏伐赵氏之宫赵鞅奔晋阳二子败荀寅士吉射奔朝歌赵鞅入于绛又按杜预世族谱晋国本在太原晋阳县变父改之曰晋此云晋阳当谓晋也思归之客疑即钟仪事注见哀江南赋序左传庄二十二年曰陈人杀其大子御寇陈公子完奔齐齐侯使敬仲为卿辞曰羇旅之臣敢辱高位以速官谤杜曰羇寄也旅客也临淄齐地也汉书地理志曰齐郡临淄师尚父所封】是以亲友会同不妨懐抚凄怆山河离异不妨风月闗人【此章喻巳乡闗之思也周陈之两国通好得与正相亲南北之流寓各还独并王褒不遣此子山所以目极千里伤心悲防兮归来哀江南也】
　　盖闻五十之年壮情久歇忧能伤人故其哀矣是以譬之交让实半死而言生【述异记曰黄金山有楠树一年东边荣西边枯后年西边荣东边枯年年如此张华云交让树也】如彼梧桐虽残生而犹死【枚乗七发曰龙门之桐高百尺而无枝其树半死而半生　此章喻已哀伤易老壮志久衰岂交让之全生实梧桐之半死遗矢之说是所甘心据鞍之情吾无望矣烛之武之言无能为也】
　　盖闻秋之为气惆怅自怜【宋玉曰悲哉秋之为气也】耿恭之悲疎勒【后汉书曰耿恭字伯宗慷慨多大略有将帅才永平十七年以恭为戊己校尉屯后王部金蒲城恭以疎勒城傍有涧水可固乃引兵据之匈奴攻恭会显宗崩救兵不至车师复畔与匈奴共攻恭恭厉士众击走之数月食尽穷困乃煑铠弩食其筋革恭与士推诚同死生故皆无二心而稍稍死亡余数十人建初元年汉遣军迎校尉城中皆称万嵗开门共相持泣遂相随俱归虏兵追之且战且行吏士饥困发疎勒时尚有二十六人随路死没三月至玉门惟余士二人衣履穿决形容枯槁】班超之念酒泉【后汉书曰班超字仲升扶风平陵人封定逺侯超自以久在絶域年老思土上疏曰臣不敢望到酒泉但愿生入玉门闗注玉门闗属敦煌郡今沙州也去长安三千六百里闗在敦煌县西北酒泉今肃州也去长安二千八百五十里也】是以韩非客秦避谗无路【史记曰秦王见韩非孤愤五蠧之书曰嗟乎寡人得见此人与之游死不恨矣李斯曰此韩非之所著书也秦因急攻韩韩王始不用非乃遣非使秦秦王恱之未信用李斯姚贾害之毁之曰韩非韩之诸公子也今王欲并诸侯非终为韩不为秦此人之情也今王不用久留而归之此自遗患也不如以过法诛之秦王以为然下吏治非李斯使人遗非药使自杀非欲自陈不得见秦王后悔之使人赦之非巳死矣】信陵在赵思归有年【史记曰魏公子无忌封信陵君魏王怒公子之盗其兵符矫杀晋鄙公子亦自知也巳却秦存赵使将将其军归魏而公子独与客留赵十年不归　此章喻巳思故国有如宋玉悲秋及夫疎勒不还酒泉何望身羇长安韩非将死于秦路心存建叶信陵终念于魏邦】
　　盖闻悬鹑百结知命不忧【荀子曰子夏之衣如悬鹑人曰子胡不仕曰诸侯之骄我者吾不为臣大夫之骄我者吾不复见王隠晋书曰董威于市得碎缯辄以为衣号曰百结衣毛诗传曰鹑鸟也释鸟云鹩鹑其雄鹊牝庳李巡曰别雄雌异方之言鹑一名鹩郭璞曰鹑鹔之属也周易系辞曰乐天知命故不忧言知命者不忧贫也】十日一炊无时何耻【后汉书注曰第五颉客止灵台中或十日不炊】是以素王之业乃东门之贫民【贾逵春秋序曰孔子览史记就是非之说立素王之法郑康成六艺论云孔子既西狩获麟自号素王为后世受命之君制明王之法史记曰孔子适郑与弟子相失孔子独立郭东门或谓子贡曰东门有人其颡似尧其项类臯陶其肩类子产自腰以下不及禹三寸累累若防家之狗】孤竹之君实西山之饿士【史记曰伯夷叔齐孤竹君之二子也武王巳平殷乱天下宗周而伯夷叔齐耻之义不食周粟隠于首阳山采薇而食之遂饿死其辞曰登彼西山兮采其薇矣索隠曰西山即首阳山　此章喻已不当仕也乐天知命则衣弊可以不忧时不我与虽无食何足为耻所以东门贫民亦号素王西山饿士垂名孤竹而子山巳餐周粟矣】
　　盖闻胸中无学犹手中无钱今之学也未见能贤【论衡曰胸内无学犹手无钱】是以扶风之高凤无故弃麦【后汉书曰高凤字文通南阳叶人也少为书生家以农亩为叶而专精诵读昼夜不息妻尝之田曝麦于庭令凤防鸡时天暴雨而凤持竿诵经不觉潦水流麦妻还怪问凤方悟之其后遂为名儒乃教授于西唐山中】中牟之越徒劳不眠【吕氏春秋曰越者中牟鄙人也苦耕稼之劳谓其友曰何为可以免此苦也其友曰莫如学也学三十嵗则可以达矣越曰请以十五嵗人将休吾不敢休人将卧吾不敢卧学十五嵗而为周威王之师也　此章喻己文籍满腹不直一钱故云高凤无故弃麦越徒劳不眠伤其大节已亏文章究何补焉】盖闻十室之邑忠信在焉【见论语】五歩之内芬芳可録【说苑曰十步之内必有芳兰】是以日南枯蚌犹含明月之珠【汉书地理志曰日南郡故秦象郡武帝元鼎六年开水经注曰交州合浦郡汉武元鼎六年平越所置孙权黄武七年改曰珠官郡郡不产谷多采珠寳史记李斯上书曰垂明月之珠顾微广州记曰海中有火珠明月珠水精珠】龙门死树尚抱咸池之曲【龙门死树桐也注见上咸池黄帝乐名　此章喻己虽身在北朝而心存南国譬之蚌枯而珠在树死而曲存此心终为梁也】
　　盖闻百尺之高累于九碁之上【说苑曰晋灵公造九层之台费用千金荀息闻之上书求谏曰臣能累十二博碁加九鸡子其上公曰子为寡人作之荀息正顔色定志意以碁子置下加鸡子其上公曰危哉危哉荀息曰不危也复有危于此者九层之台三年不成男不耕女不织国用空虚邻国谋议将兴社稷亡灭君欲何望公曰寡人之过也乃至于此即毁九层台】千钧之重悬于一木之枝【吕氏春秋曰薄疑说卫嗣君曰乌获举千钧又况一斤高诱曰千钧三万斤也汉书枚乗上书曰夫以一缕之任系千钧之重上悬之无极之高下垂之百尺之渊虽甚愚之人犹知其将絶也】是以截虎尾而非险伤龙鳞而未危【尚书君牙曰心之忧危若蹈虎尾涉于春冰韩子曰夫龙之为物可狎而骑也然喉下有逆鳞径尺若人有撄之者则必杀人人主亦有逆鳞说者能无撄人主之逆鳞则防矣　此章喻已多危虑也百尺加九碁之上千钧岂一木所支截兹虎尾将必咥人伤彼龙鳞终遭其怒】
　　盖闻居兰处鲍在其所习【大戴礼曰与君子游宓乎如入兰芷之室久而不闻则与之化矣与小人游臭乎如入鲍鱼之肆久而不闻则与之化矣是故君子慎其所去就者也论衡曰中人之性在所习习善则善习恶则恶鲍白卯反】白羽素丝随其所染【墨子曰墨子见染丝叹曰染于苍则苍染于黄则黄五入之则为五色故染不可不慎非独丝也国亦有染汤染伊尹纣染恶来也】是以金性虽质处劒即凶水德虽平经风即险【此章言人逐物迁性有如香臭随时黄代色巳所习染虽则臭若鲍鱼色同染恶然而金思处劒之时水望经风之日犹足自奋也】
　　盖闻豫章七年毙于丰草【子虚赋曰楩柟豫章郭璞曰豫章大木也似楸叶冬夏青生七年乃可知也正义曰按温舍人云豫今之枕木也章今之樟木也二木生七年枕樟乃可分别】芳兰九畹沦于幽谷【楚辞曰余既滋兰之九畹琴操曰孔子过谷中见兰独茂叹曰兰当为玉者香今乃独茂与草为伍乃止车援琴而鼔之自伤不逢时托辞于幽兰也】是以欲求其真晋阳有自埋之蒿【春秋后语曰张孟谈谓赵襄子曰董安于之在晋阳公宫之垣皆荻蒿】若赏其声吴亭有已枯之竹【尔雅曰东南之美者有会稽之竹箭焉汉书地理志曰会稽郡秦置高帝十二年更名吴按秦法十里一亭以会稽名吴故云吴亭　此章喻已初有小善终无成功豫章岂曰凡材芝兰实为香草求其真实则荻蒿自埋赏彼虚声则竹箭将尽】
　　盖闻明镜蒸食未为得所【淮南齐俗训曰夫明镜便于照形其以函食不如箪】干将补履尤可伤嗟【刘向说苑曰干将镆铘拂钟不铮试物不知扬刃离金斩羽契铁斧此至利也然以之补履曽不如两钱之锥楚辞曰秉干将以切肉王逸曰干将利劒也利劒宜以为威诛无状以征不服今用割肉非其宜也以言使贤者为仆之徒非其宜也子山自喻在魏周如明镜所以照形今乃用以蒸食干将所以示威今乃用以补履亦失其志也】是以气足凌云不应止为武骑【汉书曰司马相如亊孝景帝为武骑常侍非其好也相如既奏大人之颂天子大恱飘飘有凌云之气似游天地之间意】才堪王佐不宜直放长沙【史记贾谊传曰天子议以贾生任公卿之位绛灌东阳侯冯敬之属尽害之乃短贾生曰雒阳之人年少初学专欲擅权纷乱诸事于是天子疏之不用其议乃以贾生为长沙王太傅贾生既辞往行闻长沙卑湿自以夀不得长又以适去意不自得乃度湘水为赋以吊屈原　此章喻己在魏周不得其所也位望虽高时有长岑之意恩礼并至犹懐汨罗之心用明镜以蒸食取干将而补履相如作赋止为武骑之官贾谊多才不过长沙之傅而巳】
　　盖闻势之所归威之所假必能系风捕影【见庄子】暴虎冯河【见论语】是以轻则鸿毛沈水重则磐石凌波【抱朴子曰重类宜沈而南海有浮石之山轻物当浮而防牱有沉羽之流此章喻人随时重轻惟得势假威故能乗空御险或则鸿毛不胜或则负山余力今已亦失势之时威所不假者也】
　　盖闻意气难干非资扛鼎【史记曰项羽力能扛鼎才气过人韦昭曰扛举也索隠曰说文云扛横闗对举也音江】风神自勇无待翘闗【列子曰孔子劲能招国门之闗而不肯以力闻淮南子曰孔子之通智过于苌勇过于孟贲足摄郊菟力招城闗能亦多矣吴都赋曰翘闗扛鼎李善注引列子云招与翘同】是以曹刿登坛汶阳之田遽反【左传作刿史记作沬史记曰曹沬者鲁人也以勇力事鲁庄公与齐战三败北鲁庄公惧乃献遂邑之地以和犹复以为将齐桓公许与鲁防于柯而盟桓公与庄公既盟于坛上曹沬执首劫齐桓公桓公左右莫敢动而问曰子将何欲曹沬曰齐彊鲁弱而大国侵鲁亦巳甚矣今鲁城壊即压齐境君其圗之桓公乃许尽归鲁之侵地既已言曹沬投其七首下堂北面就羣臣之位顔色不变辞令如故桓公怒欲倍其约管仲曰不可夫贪小利以自快弃信于诸侯失天下之援不如与之于是桓公乃遂割鲁侵地曹沬三战所亡地尽复予鲁又按左传公赐季友汶阳之田夹谷之防孔子曰而不反我汶阳之田杜预曰汶阳田汶水北地汶水出泰山莱芜县西入济】相如睨柱连城之璧更还【史记曰秦王欲以十五城易赵王和氏璧蔺相如奉璧见秦王既奏相如视秦王无意偿赵城乃前曰璧有瑕请指示王授璧因却立倚柱曰臣观大王无意偿赵城故臣复取璧大王必欲急臣头与璧俱碎于柱矣因持璧睨柱秦王恐破璧乃谢相如璧归于赵　此章喻己使魏之后不能奋积辱之志也梁元帝有返齐侵地之心已触魏怒庾子山无擎璧睨柱之勇早辱秦庭既意气之可干伤风神之遂屈以致一忘楚操渐食周薇曹柯之盟岂可庶防相如奉璧不如复反矣】
　　盖闻巻葹不死谁必有心【尔雅曰巻施草拔其心不死江淮间谓之宿莾】甘蕉自长故知无节【南方草木状曰甘蕉望之如树珠大者一围叶长一丈或七八尺广尺余二尺许花大如酒杯形如芙蓉根如芋魁大者如车毂每华一阖各有六子先后相次子不俱生花不俱落一名芭蕉或曰巴苴有类羊角名羊角蕉有类牛乳名牛乳蕉又有蕉葛可纺绩为絺绤交广有之三辅黄圗曰武帝元鼎六年破南越建扶荔宫以植所得竒草异木有甘蕉二本】是以螺蚌得路恐异骊渊【庄子曰河上有家贫恃纬萧而食者其子没于渊得千金之珠其父谓其子曰夫千金之珠必在九重之渊而骊龙颔下子能得珠必遭其睡也】雀鼠同归应非丹穴【禹贡道渭自鸟鼠同穴孔安国曰鸟鼠共为雌雄同穴处此山遂名曰鸟鼠渭水出焉郭璞山海经注曰今在陇西首阳县西南山有鸟鼠同穴鸟名防鼠名□如人家鼠而短尾防似□而小黄黑色穴入地三四尺鼠在内鸟在外山海经曰丹穴之山丹水出焉有鸟状如鸡五采而文名曰凤皇首文曰德翼文曰义背文曰礼膺文曰仁腹文曰信是鸟也饮食自然自歌自舞见则天下安宁　此章喻已在魏周如宿莾之伤心比巴苴之无节珠在蚌中即异骊龙之颔穴虽巢雀终非凤皇所居也】
　　盖闻北邙之高魏君不能削【郭縁生述征记曰北邙东则干晡山山西南晋文帝崇阳陵陵西武帝浚阳陵邙之东北宣帝高厚陵景帝峻平陵邙之南则帝陵也是北邙为晋陵言魏衰晋盛魏君不能削北邙之高犹梁衰陈盛也】谷洛之鬭周王不能改【周语曰谷洛鬭将毁王宫王欲壅之及景王多宠人乱于是乎始生景王崩王室大乱喻梁朝之衰也】是以愚公何德遂荷锸而移山【列子曰太行王屋二山方七百里高万仞北山愚公年且九十面山而居惩山北之塞出入之迂也乃率子孙叩石垦壤运于渤海之尾河曲智叟笑而止之】精卫何禽欲衔石而塞海【述异记曰炎帝之女溺死东海化为精卫其名自呼每衔西山木石填东海一名鸟市一名寃禽　此章喻陈盛梁衰霸先方起似晋帝北邙之高梁室将亡拟周王谷洛之鬭方之愚叟岂可移山如彼寃禽焉能塞海也】
　　盖闻君子无其道则不能有其财忘其贫则不能耻其食是以顔囘瓢饮贤庆封之玉杯【论语曰贤哉囘也一箪食一瓢饮左传曰崔氏灭庆封当国庆封好田而嗜酒与庆舍政栾高陈鲍之徒杀庆舍庆封来奔齐人来让奔吴予之朱方聚其族焉而居之富于其旧昭四年为楚灵王所杀玉杯言富而嗜酒也】子思银佩美虞公之垂棘【桓寛盐铁论贫富篇子思之银佩美于虞公之垂棘左传僖二年云晋荀息请以屈产之乗与垂棘之璧假道于虞以伐虢虞公许之宫之竒諌不听遂起师伐虢灭下阳僖五年云晋灭虢师还舘于虞遂袭虞灭之　此章喻不义而富不如乐道而贫庆封因富嗜酒遂尔亡家虞公以贿先书因之失国今巳自入魏以来禄位虽高耻辱弥甚愿为贫贱而不可得也】
　　盖闻水之激也实浊其源木之蠧也将拔其根是以延年之家预论扫墓【汉书曰严延年字次卿东海下邳人也为河南太守母从东海来欲从延年腊到雒阳适见报囚母大惊便止都亭不肯入府延年出至都亭谒母母闭閤不见延年免冠顿首閤下良久母乃见之因数责延年幸得备郡守专治千里不闻仁爱敎化有以全安愚民顾乗刑罚多刑杀人欲以立威岂为民父母意哉延年服罪重顿首谢因自为母御归府舍母毕正腊谓延年天道神明人不可独杀我不意当老见壮子被刑戮也行矣去女东归埽除墓地耳遂去归郡见昆弟宗人复为言之后嵗余果败东海莫不贤知其母延年兄弟五人皆有吏材至大官东海号曰万石严妪亦见续列女传】羊舌之族先知灭门【春秋时晋公族有羊舌氏左传闵二年云晋伐臯落氏羊舌大夫为尉正义曰羊舌氏也爵为大夫此人生职职生铜鞮伯华叔向叔鱼叔虎为羊舌四族或曰羊舌氏姓李名果有人盗羊而遗其头不敢不受受而埋之后盗羊事发辞连李氏李氏掘羊头而示之以明巳不食惟识其舌舌存得免号曰羊舌氏此羊舌之族所自始也事见春秋正义云先知灭门者按左传序叔虎之败云初叔向之母妬叔虎之母美而不使其子皆谏其母母曰深山大泽实生龙蛇彼美余惧其生龙蛇以祸汝汝敝族也国多大宠不仁人间之不亦难乎余何爱焉使往视寝生叔虎美而有勇力栾懐子嬖之故羊舌氏之族及于难及伯石之败传又云初叔向欲娶申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而忘一国两卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天钟美于是将必以是有大败也昔有仍氏黰黒名曰妻乐正后夔取之生伯封实有豕心贪惏无餍忿纇无期谓之封豕有穷后羿灭之夔是以不祀且三代之亡共子之废皆是物也女何以为哉夫有尤物足以移人茍非徳义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰豺狼之声也狼子野心非是莫防羊舌氏矣遂弗视又叔鱼之败晋语云叔鱼生其母视之曰是虎目而豕啄鸢肩而牛腹谿壑可盈是不可厌也必以贿死遂弗视羊舌之母盖尝三言而三当焉列女传称羊叔子之妻叔向叔鱼之母为羊叔姬盗羊之事借叔姬之言埋而不食为防害逺疑矣滕王序云自携老入闗蒸蒸色养及丁母忧杖而后起是子山有母严妪叔姬自喻其母之贤明也　此章喻庾氏世德及巳而衰如水因流激而源浊木为枝败而根伤严家五子万石未取其欢羊舌四宗三言尽识其败汚吾世矣负阿母矣见子山蒸蒸色养之义焉】
　　盖闻磨砺唇吻脂膏齿牙【汉书东方朔对曰臣观其臿齿牙吐唇吻左传子革曰摩厉以须说文曰戴角者脂无角者膏膏肥也】临风扇毒【后汉书西域传曰身热头痛风灾难之域释法显游天竺记云西度流沙屡有热风恶过之必死葱岭冬夏有雪有毒龙若犯之则风雨晦冥飞砂扬砾遇此难无一全也】向影吹沙【干宝捜神记曰有物处于江水其名曰蜮一曰短狐能含沙射人所中者头痛发热剧者至死今俗谓之溪毒先儒以男女同川而浴淫女为主乱气所生也洪范五行传曰蜮射人生于南越谓之短狐抱朴子曰有短狐一名蜮一名射工一名射影其实水虫也状如鸣蜩状似三合杯有翼能飞无目而利口中有横物角弩如闻人声縁口中角弩以气为矢因水射人中者即发疮中影者亦病不治煞人又沙虱与射工相似皆煞人以火炙燎遍身则此虫堕也毛诗义疏曰短狐一名射影如鼈三足今俗谓之水弩也鲍照苦热行含沙射流影是也博物志曰江南山谿中水射工虫甲类也长一二寸口中有弩形气射人影随所着处发疮不治则杀人今鹦螋虫溺人影亦随所处生疮】是以敬而逺之豺有五子【论语子曰敬神而逺之尔雅曰豺狗足郭璞云脚似狗也】吁可畏也有一车【周易曰载一车　此章喻入魏之后厯经险阻见宇文杨氏诸君易姓而兴晋防滕逌之属争权相杀扇风射影如如豺子山虽蒙欵至然羇旅之臣皆可不与也】
　　盖闻虚舟不忤令德无虞忠信为琴瑟仁义为庖厨是以从庄生则万物自细【史记曰庄子者蒙人也名周庄子齐物论曰天下莫大于秋毫之末而泰山为小莫夀于殇子而彭祖为夭天地与我并生而万物与我为一】归老氏则众有皆无【史记曰老子者楚苦县厉乡曲仁里人也姓李氏名耳字伯阳谥曰周守藏之史也老子修道德其学以自隠无名为务太史公曰老子所贵虚无因应变化于无为老子曰常无欲以观其妙常有欲以观其窍之又众妙之门又曰有之以为利无心以为用又曰天下万物生于有有生于无　此章言世事任虚船吾心求令德思江海之士细万物而独往读道德之经贵虚无而自得】
　　盖闻三闗顿足长城垂翅既羇既旅非才非智【言己羇旅长安也后汉书光武赞曰四闗重扰翰曰四闗谓长安也此云三闗亦谓长安按西魏都闗中汉书项籍传曰三分闗中立章邯为雍王司马欣为塞王董翳为翟王以闗中之地曽为三秦故云三闗理物论曰秦筑长城楚辞曰羇旅而无友生王逸曰逺客寄旅孤单特也】是以乌江舣檝知无路可归【史记曰项王欲东渡乌江乌江亭长檥船待谓项王曰江东虽小地方千里众数十万人亦足王也愿大王急渡今独臣有船汉军至无以渡项羽笑曰天之亡我我何渡为徐广曰檥音仪一音我骃案应劭曰檥正也孟康曰檥附也附船着岸也如淳曰南方人谓整船向岸曰檥索隠曰邹诞本作様船】白雁抱书定无家可寄【汉书苏武传曰昭帝即位数年匈奴与汉和亲汉求武等匈奴诡言武死后汉使复至匈奴常请其守者与俱得夜见汉使具自陈道敎使者谓单于言天子射上林中得雁足有系帛书言武等在某泽中使者大喜如语以让单于单于视左右而惊谢汉使曰武等实在武以始元六年春至京师　此章喻已思归虽切而故国都非梁元帝楚国已亡江陵絶无归路陈武帝有妫既育建业岂复为家岳阳固有深雠空存檥檝石头无非簒迹安用寄书所以周陈通好流寓各归庾信王褒虽惜而不遣乎然终甘于汉之陵律也】



　　庾子山集巻九
　　钦定四库全书
　　庾子山集巻十　　　　　　周　庾信　撰
　　钱唐倪璠纂注
　　赞
　　黄帝见广成子赞
　　【庄子曰黄帝闻广成子在崆峒之上故往见之广成子南首而卧黄帝顺下风膝行而进再拜稽首而问曰治身奈何而可以长久广成子语以至道黄帝拜稽首曰广成子之谓天矣】
　　治身紫府问政青丘【抱朴子曰黄帝东到青丘见紫府先生受三皇内文以劾召万神又曰项曼都言到天上先过紫府金牀玉几晃冕昱昱东方朔十洲记曰长洲一名青丘在南海辰已之地一洲之上专是林木故名青丘司马相如乌有赋曰秋田乎青丘服防曰青丘国在东海东三百里郭璞云青丘山名有田亦有国出九尾狐在海外】龙湖鼎没丹灶珠流【史记曰黄帝采首山铜以铸鼎鼎成有龙下迎地仙去小臣攀龙髯而上者七十二人魏地土记曰农湖县有轩辕黄帝登仙处郊祀志曰少君言上祀灶皆可致物致物而丹砂可化为黄金黄金成以为饮食器则益夀益夀而海中蓬莱仙者廼可见之以封禅则不死者黄帝是也】踈云即雨落木先秋【庄子广成子曰自而治天下云气不待族而雨草木不待黄而落】至道须极长生可求【即庄子云黄帝问治身奈何而可以长久广成子语以至道是也】
　　尧登坛受圗赞
　　【尚书中候曰帝尧即政七十载修坛河洛仲月辛日礼备至于日稷荣光出河休气四塞龙马衔甲赤文緑色登坛吐甲圗宋均曰稷侧也论语考比谶仲尼曰吾闻帝尧率舜等升首山观河渚见五老入于河一老曰河圗将来告帝期又一老曰山川鱼鼈荷圣恩又一老曰河圗推龙衔玉绳歌讫五老飞于天入于昴】
　　登坛洛汭沈玉河湄【许慎曰水涯曰汭释名曰湄眉也临水如眉临目也尚书中侯曰尧沉璧于河白云起廻风揺落言帝尧筑坛洛水之涯临河沈玉也】丹圗驭马緑甲乗龟【郑康成以为河圗洛书龟龙衔负而出如中候所说龙马衔甲赤文緑色甲似龟背袤广九尺上有列宿斗正之度帝王録纪兴亡之数是也孔安国以为河圗即八卦是也】荣光上幕休气连帷【尚书中候曰帝尧文明荣光出河休气四塞郑康成曰休美也四塞炫燿四方也】虽存克让于见文思【尧典曰钦明文思安安】
　　舜舞干戚赞
　　【尚书禹拜昌言曰俞班师振旅乃诞敷文德舞干羽于两阶七旬有苗格】
　　平风变律击石来仪【杜预曰歌者吹律以咏八风周礼凡乐有一变至九变虞书曰于予击石搏石百兽率舞又曰箫韶九成凤凰来仪】先齐七政更服三危【虞书曰璿玑玉衡以齐七政孔安国曰七政日月五星各异政也书又曰窜三苗于三危孔安国曰三危西裔括地志云三危山有峰故曰三危俗亦名卑羽山在沙州墩煌县东南三十里】朱干独舞玉戚空麾【尚书正义曰释言云干扞也孙炎曰干楯自蔽扞也以楯为人扞通以干为楯名故干为楯郭璞曰舞持以自蔽翳故明堂位云朱干玉戚以舞大武戚斧也是武舞执斧执楯也】南风一曲恭已无为【礼记曰昔者舜作五弦之琴以歌南风恭已无为见论语】
  </div>
  <div class="pagination">
   <a href="庾子山集_page10.html">
    上一页
   </a>
   <span>
    ...
   </span>
   <a href="庾子山集_page6.html">
    6
   </a>
   <a href="庾子山集_page7.html">
    7
   </a>
   <a href="庾子山集_page8.html">
    8
   </a>
   <a href="庾子山集_page9.html">
    9
   </a>
   <a href="庾子山集_page10.html">
    10
   </a>
   <span class="current-page">
    11
   </span>
   <a href="庾子山集_page12.html">
    12
   </a>
   <a href="庾子山集_page13.html">
    13
   </a>
   <a href="庾子山集_page14.html">
    14
   </a>
   <a href="庾子山集_page15.html">
    15
   </a>
   <a href="庾子山集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
