<!DOCTYPE html>
<html>
 <head>
  <meta charset="utf-8"/>
  <title>
   梅溪集 - 第 55 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梅溪集 - 第 55 页/共 57 页
  </h1>
  <div class="content">
   绍兴戊寅春潜涧寳印师传天台教于永嘉妙果院未几有尼文賛来施寳蔵直万金缁素咸悦潜涧师走介致书于越命某记之某尝闻吾儒中有二大善知识曰东坡居士曰王荆公俱以文章名世然其道不同终身不相恱及东坡记圣相蔵荆公深叹服之盖二公俱深于佛故能赏音作者之手识者之眼不可相掩也如此某书生也于佛学素不通晓其将何説以发扬之然于潜涧为犹子义不可辞抑尝闻佛之为教矣其説恶贪而喜施与吾儒同然其徒多好人之施而不能自施失佛之意逺甚今是尼也富于财积而能散生平植福之施动以千缗计又罄衣钵以制是蔵百寳妆严极其工巧卒不自有而归之妙果可谓善施得佛之遗意矣然施易尔不妄施难是蔵之成也求之者多咸莫之施妙果不求而蔵自来可谓能具眼矣兹为可书偈曰壮哉古东嘉妙果宅其西老宿山中来应縁传妙法有尼号圆浄香火庐松楸衣钵抽万金造此大寳蔵经文浩巻轴一一刺血书用报父母恩普及一切众神光屡发现遍地生金星至诚感幽防观者咸賛叹忽发喜舍心愿归诸妙果法师慧业就寳蔵来证明所施以其人是能具道眼圆净施寳蔵道心益圆净况施于妙果因果宜无穷妙果得寳蔵道场日益振大作诸佛事广结诸因縁须弥一转间功徳无边量转转无已时功徳亦如是
　　梦庵记
　　梦者诚之所形也高宗形于得贤仲尼形于见圣荘周形于化蝶扬雄形于吐凤范式形于友梦之小大虽不同其为诚之所形则一也仙居陈君勉卿执亲丧如礼以孝称于乡初求佳城未获寝食弗遑一夕梦侍其亲游于睦溪之原指其处以语之明日访焉果得其地卜人吉之遂毕窀穸因筑庵以守以梦名之志其所以得也某辱与君之弟文卿游上庠为同舍生又与君之子三省游于剡三省以梦庵之事语予且求文以记予谓观人之术不必验之行事因其诚之所形亦足知其大畧高宗可以知其贤孔子可以知其圣荘周可以知其达扬雄可以知其文范式可以知其义陈君之梦可以知其孝矣彼有梦尸得官梦秽得财心之所念者果何事梦之所见者果何物耶与陈君之梦固有间矣
　　雁宕山寿圣白岩院记
　　诺矩罗居震旦东南山名雁宕最为造物所惜秘于万万古而显于本朝山中絶境皆庐于佛子开辟经营必其徒之有道力者驱龙蛇虎豹魑魅魍魉而有之权舆数椽侵寻万柱如全了之庵于芙蓉今为能仁行亮谷于安禅今为灵岩文吉庵于碧霄今为灵峯是也山之内外招提无虑二十余所问其经始与废而复兴无非有道力者焉山之东有岭曰谢公世传灵运好游山而不知有雁宕蜡屐穷幽至此而返去岭而北若干里有山曰白岩水曰仙谿去岩而北若干里有王子晋仙桥子晋遗迹在吾州者三一在永嘉二在乐清兹其一也寿圣院在白岩之下峯耸而竒水清而驶松竹蓊然而深盖诺矩罗驻锡王子晋飞仙谢康乐登临啸咏之所宜幽人逸士逃名晦身修真学道者徜徉乎其间也院创于唐防昌四年至明年废又明年复兴初曰仙溪白岩院至大宋治平四年十月始赐寿圣额宣和三年燎于魔冦院僧元象悯之草创殿阁塑像貎以奉香火嵗乆寖坏僧子亲慨然曰兹山吾祖潘氏所舍殿与像吾师所建也其可坐眂而隳之耶于是纠同志募众縁出力以成就之寳殿巍然轮奂翚飞观者咸防欢喜讃叹工未毕防传教于邑之七寳双峯二院其徒文表住是山遂卒其事而道场为之一新呜呼若子亲者真可谓具道力有功于其教者矣
　　雁荡山本觉院殿记
　　有僧景暹来自雁荡袖前传法能仁宣公今传法灵岩行公书求余文记本觉院殿余延之坐饭之赠以诗辞不能记暹曰宣公年逾九十有名行缁林推重为老禅今退居是山足以重吾徒行公蜀人传心印于名师与贤士大夫游且能诗尝受知于君某以二禅师之命故来愿勿辞余善其言遂诺之院旧名延唐而不知其开山之始尝废于防昌至干宁二年复兴增额曰干宁延唐我宋有天下元年改赐今名院在雁山之东隅位以甲乙祥符天禧间僧友忠南游五羊得天竺国贝叶梵书以归至今犹存释家旧殿建于元丰初嵗久垂坏日者以山门不振咎其基之不吉暹出愿力募财鸠工垂二十年以绍兴戊寅秋九月易地而迁之栋宇鼎新金碧照辉用力孔艰迄乃有成可嘉也已词曰
　　雁荡之阳延唐道场毁于防昌起废干宁我宋龙兴本觉是名先民不作金仙斯觉以觉后觉山中老禅出世应缘亦觉之先咨尔释子潜心宗防不觉不已忠得贝书暹兴殿庐亦觉之徒殿庐既周勿怠薰修同国戚休唐祚既迁我宋是延亿万斯年
　　天香亭记
　　剡中佳山水为东南州之眉目汝南周君尧夫得爽垲于剡山之阳挟双谿之胜而家其上广厦耽耽在剡为甲有岩桂数百根皆古木也苍然成林森然而隂洞然而深辟径通幽而亭乎其中主人日与客游焉如入宜人之林而夏不知暑如登飞来之峯而香飘自天如骑蟾蜍游兎宫而下视人间世真剡中之絶景也予丙子冬过剡把酒是亭时尧夫将战艺南宫予因目之曰天香明年春果擢巍第与予为同年友尧夫命予记之而未暇逮今七载毎移书必及之乃为之言曰学者方未第志在乎得耳得则喜失则非故以登科为化龙为折桂春风得意看花走马昼锦还乡世俗相歆艳曰仙子天上归也是特布衣之士诧一第以为天香耳若夫学士大夫所谓香者则不然以不负居职以不欺事君以清白正直立身姓名不污干进之书足迹不至权贵之门进退以道穷达知命节贯嵗寒而流芳后世斯可谓之香矣唐宋璟以芬香勉张説汉李固以粪土视胡广赵戒名乎名乎科第爵禄云乎哉尧夫筮仕有能声且挺挺好议论时事逺大未易量予方以名节相期必不负所以名亭者矣尧夫又能乐教难弟诸子皆力学行见棣蕚聨芳芝兰并秀济济诜诜天香满门不止燕山之窦而已然科第之香孰如名节之香尧夫又当躬行以率之
　　顔范祠堂记
　　圣贤有不同时而生得同时而祀者勾龙弃同祀于坛为社稷之佐周公孔子同祀于学为先圣先师顔子孟子同配食于文宣王之庙功同道同时不必同也唐顔文忠公国朝范文正公时异道同者欤忠孝之性仁义之学文武兼资之才正色立朝见危致命毅然不可夺之大节特书大书于史如出一身使其易地范必能捐躯死难如严霜烈日可畏而仰顔必能破强敌之胆威而臣之为庆厯颂中防卨也又皆以直道不容出守于饶遗爱在民至今饶人语太守之贤者必以二公为首嵗时祀之不絶隆兴甲申秋七月某初至郡访二公之像或卑居乎老氏之宫或杂处乎九贤之堂庙貎不称祀事弗防于典为缺郡圃有堂名庆朔文正所建也遂即堂以祀堂之右有宇而虚命工葺之塑二像合为一祠以时之先后而左右焉书二传于壁后十一月丙寅帅同僚祀之歌曰
　　宋唐相望三百年堂堂顔范两钜贤文武忠孝名节全羣雏哮噬方无前二十四郡惟平原首唱大义扶危颠朝廷草昧官鹰鹯胆落邪佞惊枭鸢鬼质下拜心矍然殒身贼手命乃天一门忠义有二难凌烟阁上兄常山英烈言言光简编银钩铁画余刚坚致君尧舜书万言乐后天下忧则先立朝蹇蹇心惓惓邪者我仇屡左迁夏童扰边躬櫜鞬谈笑为国靖戈鋋阁开天章防治安谁吾与者杜富韩风采棱棱四谏官徂徕颂配崧高篇山髙水长大名传呉头楚尾番江边甘棠遗爱清芬聨如秋桂菊春兰荃像而祠之敢不防黍稷苹蘩羞豆笾一杯薄荐清湾泉公乎为神为飞仙假令而在当执鞭凡百君子宜勉防
　　思贤阁记
　　番阳防事之东偏有堂曰平政堂之北有阁曰芝秀郡以芝名者四防之后堂曰玉芝驿与门曰灵芝及是阁是也皆因芝山以名然亦繁且复矣堂世传文正范公所名虽百世不可易是阁名与堂类宜易之阁北瞰郡圃春有百卉有游人鸟有幽声夏有浓绿有清风蝉嘒嘒有新声秋有踈林宜夕阳宜月冬有茂松宜雪中观宜风雨中聴然皆不足以名有九贤堂四贤堂在焉园林乃其遗躅也花卉皆其甘棠也茂松雪月乃其高风余韵也噪而静鸣而幽乃其吟咏中景物也登其阁思人遂名之曰思贤予不才至郡且期矣日坐平政堂惫精神于案牍间不能使吏之不吾欺惧政之不平而有媿于斯堂也则登是阁而寓目焉思贤也讼理政平庶民安于田里而亡叹息愁恨之心是将何术以致之此予之所以思亦后人之所宜思也语曰见贤思齐焉羣贤不复见矣悠悠我思于是乎书乾道元年夏五月二十八日东嘉王某记
　　潇洒斋记
　　思贤阁之下有斋方丈余北乡前有隙地仅一亩叠石百拳凿沼一有乔木数株藤蔓络之苍然而古杂以桃李橘柚众芳之植浓阴幽香清逼燕寝东望砌台西接玉芝北临郡圃隔以垣墙幽然有山林气象宜琴宜棊宜饮酒赋诗簿书狱讼止于平政堂斋中不知也采文正范公郡斋即事诗名之曰潇洒公初为睦州有潇洒桐庐郡十诗郡人尝以潇洒名亭矣及为是州又有斋中潇洒过禅师句诗言志公所至以潇洒见于诗章则胷中之潇洒可知也读郡斋诗至半雨黄华一江明月之句则知公之潇洒于一斋矣读桐庐十诗至使君无一事心共白云空则知公之潇洒于一郡矣读区别妍媸削平祸乱之赋及先天下之忧而忧后天下之乐而乐之记与万言书则其正色立朝之风采仗钺分阃之威名经世佐王之大畧是皆推胷中潇洒之蕴而见之于为天下国家之大者也读严陵祠堂记至先生之风山高水长又知公与子陵虽出处之迹不同易地则皆然山高水长非特子陵之潇洒亦公之潇洒也噫防斯人吾谁与归是以名斋乾道元年六月日东嘉王某记
　　防州新修诸葛武侯祠堂记
　　益与防皆祠诸葛丞相并见于杜少陵诗锦官城外栢森森者益也卧龙无首对江濆者防也防州永安县据三峡上流水有瞿塘灔滪山有赤甲白盐形势险天下丞相昔与先主屯兵讲武控扼呉魏经营中原之所有八阵图永安宫卧龙山遗迹在焉祀而庙食宜矣然祠在州之南隅地非爽垲巷无乔木堂庑庳陋丹青黝剥祀事弗严无异乎虫蛇穿画壁时仅免无首而已吁可叹也前帅紫防舍人张公震尝立新祠于卧龙命缁徒奉之而城中之祠未暇修岂留以有待耶乾道改元某被命自番易防时方匄祠力甚俄一夕梦观八阵岂丞相精诚黙有以告之十有一月至郡首谒祠下诔之以文曰丞相忠武蜀之伊吕高卧南阳悲吟梁父草庐之中三顾先主将汉是兴非刘曷与君臣鱼水蛟龙云雨才十曹丕志小寰宇假令毋死师一再举呉魏可吞礼乐宜许宁使英雄堕泪今古将畧非长庸史之语因命工葺之庙貎一新辟路植木榜其坊曰卧龙明年二月辛夘告成帅同僚祀之呜呼公之生也能使其君委国托孤而不疑其没也能使汹涌江流不转千载之石然遗像缺落未尝一出祸福以惊动之益足以见其聦明正直不显其灵于土木偶以求人之敬畏殆非栁之罗池比也今防之二祠相继鼎新郡人四时香火牲牢酒醴之奉有加而不怠盛徳百世之祀益章可以一洗江濆异代之耻无愧乎锦官城矣于是乎书七月二十七日永嘉王某记
　　冦忠愍公巴东祠记
　　诗言志非谓其必出于作者之手而后见其志也后之人有取于古诗一章一句而赋咏之亦足以见焉国朝太平兴国中冦莱公为巴东令有野水无人渡孤舟尽日横之句识者知其必大用然世知诵公诗而不知是诗本出于韦应物公取其七字析而增之应物虽能道是语而官止郡刺史不见于施设殆不过为诗人之诗而已及公取而用之则果能舟楫巨川是岂后人因其已试之效而为是附防之説耶盖公雅存济世之心与舟横野渡之意合正犹郑七子之徒取风人之意而赋之言发诸口而肺肝之隠洞然可见志之善恶身之吉防祸福皆不逃赵孟之所料也公为是邑时年方逾冠有爱在民世呼为冦巴东其后致身宰相践其所言景徳澶渊之功尤为隽伟方契丹入冦中外汹汹当时苟従建议之臣幸蜀江南则塞马不止于饮河洛而三光五岳之气必分公独毅然决亲征之防銮舆一动强敌败走社稷安于泰山天下混一者二百年较其功烈与傅岩之人任舟楫之寄中兴有商未可得而轻重然性素刚直不与物浮沉晚节为奸邪所挤流落南荒以死天下至今哀之某顷过公安间枯竹再生处有祠在焉因赋诗吊之过巴东旧治访其祠则已废矣惟秋风亭尚存则又赋诗有不似公安之叹尉王宁孙永嘉人也因命其建祠塑像宁孙即亭祠之既成以其图来令毛君恕集公诗百余篇并刻予诗以寄予平生欣慕公之为人每叹靖康间复有如公者出则南北岂至于分裂耶公之事固予所乐书尚奚俟乎再三之请然巴东故祠废而复兴残编断藁散而复集江山增气如公更生虽发端于予而卒成就之者令与尉也皆不可以不书乾道二年八月朔永嘉王某记
　　唐质肃公祠记
　　予始闻夷陵巴东之名意其为邑必壮自亲适其地则皆蕞尔邑巴东陋尤甚问其名之所以着曰昔冦莱公欧阳文忠公尝令二邑地重以人非山川城郭人物之异于他邦也予因谒其祠访其遗躅叹息而去至防一日登郡之东城城下临奉节县治问令喻君思然曰昔宰是邑亦有如冦欧二公者乎令以唐质肃公对予曰是皇祐中为御史独立敢言尝防论贵戚廷击宰相以贬天下称为真御史不敢斥其名而曰唐子方者乎熈宁中有言王临川不可大用及防大政奋然与争是非于天子前而气不为之屈至不胜其忿而死天下至今称为正人者乎吾夫子叹未见刚者唐公非刚者欤名节凛然固无媿乎忠愍决澶渊之防文忠移司谏之书也其令是邑有殊绩异政故相张公天觉尝笔之于墓碑矣邑故有令如此而无祠非缺典欤令闻之慨然不谋于僚不役于民即防事之东隅易亭为祠求画像于江陵得之于故家丹青一新俨然如生观者莫不起敬如见其冠豸触邪正色立庙时也且丐予记其事予谓质肃公之高名大节固已特书大书于国史何以记为然是邑頼公而重有不可不书者令蜀人扪膝先生子也有家学治邑有能声观其所慕可以知其人矣乾道二年六月永嘉王某记
　　防州新迁诸葛武侯祠堂记
　　武侯故祠在州之南门沿城而西三十六步无断碑遗刻以考其嵗月之始见于图经者畧焉在隋唐时治白帝见于少陵诗曰西郊诸葛庙者其地于兹乎某莅事之初谒焉裴徊四顾敬想风烈叹庙宇之弗称他事未遑也首葺而新之且书其事于石矣然地卑巷隘混以民居污渠粪壤混乎其间臭朽之所蒸蜗螾之所家非所以妥灵而崇祀也门之东去祠一百八十五歩城有台下临八阵图登台而望则常山之蛇四头八尾之势宛其在目北直郡仓仓故永安宫也据爽垲状如屛宫之北有水曰清瀼泻出乎两山之间东入于江又东过灔滪入于峡峡口有山卓然立乎羣峯之外者白盐也可谓江山之胜矣侯昔经营天下于平沙之上输忠尽诚受遗立孤于是宫之中江流汹而石如故宫阙废而地犹存陵谷虽变而精诚不亡宜于两者之间祠之亦侯之志也遂与同僚谋而迁焉地初为节度推官宅徙于他所因其址筑而高之用其材斵而新之为堂五楹庑万椽南门于台又门于西通往来之道像仍其旧新厥丹青冕服用侯又塑闗张像翼于左右以诸作者诗文次之乾道三年四月壬午告成诗以祀之词曰白盐峙天兮灔滪屹江风云惨淡兮翺翔卧龙龙千秋兮何之新庙貎兮江之湄前八阵兮后故宫龙兮龙兮神其中望昭烈兮隔清瀼遗庙存兮交精神于惚恍驾虚空兮云为驭臣东朝兮主西顾鱼得水而相忘兮事无古今俨闗张于左右兮一龙二虎祠有新故兮侯无重轻舍其故而新是卜兮邦人之情祠合于图兮自今始祀事不絶兮有如此水
　　兴化军林氏重修旌表门闾记
　　乾道五年春三月直秘阁新福建路转运副使林公孝泽自莆阳移书于清源守永嘉王某曰孝泽八世祖攅有至性唐正元间居母丧哀毁甚自运甓以庐于墓有白乌甘露之祥时则有欧阳四门詹黄处士璞述之以文徳宗诏立阙旌其先世大其门以侈之嘉祐绍兴间因敝而修时则有紫防吕公夏卿今丞相陈公实为之记逮今二星余不治且圯孝泽大惧衰瘁不克震耀其先而无以为子孙训太守钟离公松贤而乐善不待请慨然出公帑二十万葺而新之因其旧而稍加焉莆阳故清源属邑也孝泽之子防犹子虙皆君门下士幸为我记之某辞芜陋未获既而虙来请益坚属病未果夏六月又走书以督之某曰孝子之事传于史文于二三大手笔矣奚俟乎鄙文若夫孝感之异天报之厚守臣风化之敦与公之显扬尔祖者则宜有歌诗以发扬之诗曰
　　大哉孝为百行先通乎神明光普天圣经千有八百年亦以应感形诸篇李唐中叶贞元年有林孝子家莆田丧亲五日食不咽手开坎室土自肩庐其傍防隧埏恨不殒身赴重泉天聴匪高应昭然瑞气非云亦非烟异香馥郁非兰荃饴蜜匪甘珠匪圆旸中不晞明且坚灵鸟皓质来翩翩耳惊目骇观肩骈使者来廉迹其阡露随哭声洒云邉诏旌门闾繇赋蠲名书史册光厥传年垂四百家声緜云来满门业青编世登桂籍香名聨八叶有孙寿而贤移以事君忠孝全黄堂主人职承宣鼎新双阙光厥前宋唐四杰雄文镌奚止照耀莆山川要令四海皆参骞孰非人子宜勉旃
　　泉州新修北楼记
　　温陵之有北楼犹武昌之有南楼也楼阁台榭之在天下以南北名者多矣而二楼之名独着得非因人而重邪南楼以庾公重北楼以欧阳四门重然庾有汚人之尘君子耻道之不若欧阳氏以一代文杰聨名韩李诸公真足以重兹楼也子乾道四年冬十月至郡越数日防杖州宅之北有屋将压邪众木以支之询之乃北楼也惕焉不敢睨矧敢登有碑尘如积漫不可读乃四门所作之记叹息久之郡舍老而弊宜修者非一椽然莫急于兹楼也苐视事之始方问民疾苦土木之役非敢先郡多风日惟倾覆是惧明年春二月建贡院秋八月落成得余材始命工葺之冬十有一月丁夘董役者以讫工告与同僚三四辈登而四顾山川城郭之富尽在目中亦一州之壮观也既与赋诗又为之词曰闽南有州北墉有楼席侯肇谋发挥以文楼乃有闻欧阳四门载建载修克绍逺猷郑吕二侯【政和间郑南建绍兴间吕用中重修】嵗月浸久楹腐桷朽伊予来守偶嵗之丰时定之中乃鸠尔工材即其余费节其虚逾月如初泉山之状桐城之壮可登以望身焉南极心焉拱北守臣忧国匪遨匪游风观瘼求守臣登楼民淳俗朴菑害不作登焉斯乐风俗惰媮闾阎恨愁登焉则忧居而官理登时民喜登斯无愧
　　读礼堂记
　　为士者未尝不读书然知真读书者鲜能读而不能行是犹鳯鸣而鸷翰虽胷中有万巻身为行秘书谓之不能读可也子路曰何必读书然后为学由也孔门髙弟号为有闻岂以书为不足读耶必时人有能读而不能行者与不读同葢有激而云然由之言非所以为训故夫子疾之书之难读者莫如丧之礼非难读也不素读也为人子者亲方在堂讳闻不祥之言儿时入小学从句读之师诵十八章之经至丧亲章则或置而不授少长读礼记凡丧之篇则掩巻而不忍读一旦遭荒迷之变瞢然不知有直情径行者矣岂复知品节斯事之谓邪圣人着之礼经以诏人子曰未读丧礼既读祭礼非徒读之正欲使之尊所闻行所知贤智者不至于过愚不肖勉强而跂及焉莆田蒋君元肃好古而能文于书无所不读喜亲之享年而荣其生封也名堂曰蕴仁乡党歆艳之其执亲之丧也又名堂曰读礼养生丧死无憾可谓知真读书矣昔吾夫子语门弟子曰生事之以礼死之以礼祭之以礼子思习闻家学以礼亲四方于是乎观焉滕文公问礼于孟子行三年之丧于战国礼废之时而吊者大悦礼之不可已也如此元肃于礼既饱读而躬行之又以是而教学者南方多士其有立于礼乎然礼杂出于诸儒之手未必皆合圣人制作之意元肃既讲习讨论之宜削其不合者使礼记为全经斯有功于名敎矣岂止诵读云乎哉乾道六年三月永嘉王某记
　　广州重建学记
　　圣人之道合内外初无华夷迩遐之间不幸无时与位道不得而行必待后世右文之主儒学名世之臣以主盟吾道乐育人才为己任然后斯文有传与王化并遐吾夫子以天纵将圣生于晚周之鲁木铎之教止行乎洙泗三千之徒所过之化仅及于歴聘七十二国尔尝慨然欲居九夷浅人不知其志诋以为陋呜呼使夫子居之何异坐杏坛之上化魋结为冠裳变鴂舌为弦歌济济洋洋是亦邹鲁也何陋之有炎汉李唐之君尚文崇儒文翁常衮以儒为郡咸能兴学官登诸生授以诗书丕变蜀闽同风洙泗惟南粤去王都为最逺至仁如唐虞有所不能柔汉晋隋唐间虽号为一统然徳薄化浅声教不能暨朔南岳牧名臣虽清白如吴隠之刚正如宋广平咸着治绩而庠序之事阙焉是宜裒衣博帯射防决科之士不能与闽蜀侔盛也宋兴混一海宇臣妾僣伪南海四世之雠面缚阙下赦而不诛变污染之俗为礼义之地庆厯间诏天下立学番禺仅能修夫子庙以应故事至皇祐间始建学于郡之东南隅熈宁初徙于西绍圣初守臣章楶改创新学然规模未宏不足以容多士与雄大之府弗称乾道三年诏前右正言龚公茂良自宪台为方伯下车之初务先风化明年春上丁释奠于先圣先师顾瞻祠宇庳陋楹桷頽圮绘像不如礼豆笾簠簋无余地可陈廊庑迫隘至不容折旋讲肄之所去殿庭不咫尺升者病之喟然谓诸生曰治孰有急于此乎于是始议改造即番山之址以为堂阁御书于其上东西十一筵南北九之庭之下什伯其初増辟两庑倍其旧六斋对峙前绘从祀像置番禺南海二县学于后惟大成殿仍旧规而加葺之藻饰焕然侈于他所门以櫺星缭以周垣大江横其前协泮水之制费出给赏公库撙节之数宪漕舶三司助以羡缗敛不及民经始于夏四月讫工于日南至行释菜乡饮礼以落之明年公召还道温陵谓守臣王某曰公为我记其畧某与公尝同事史馆稔知其为人貎和气平葢一谨厚者耳及为天子言事官正色立朝排奸憸甚力视弃官爵如脱弊屣至今朝野语正人必称公出典大藩又能行其所学不鄙夷遐方僻壤之民广儒宫以敎之可谓儒者矣郡博士日与诸生登忠恕堂明一贯之道讲论齐家治国平天下之要于正心诚意间移孝为忠尽臣子之大节上不负天子下不负贤师帅所以敎化作成者异日扬王庭立名节姓名光史册如张曲江姜日南余襄公者不一而足又岂止读纸上语工文词取科第抗衡上国而已哉于是乎书公字实之兴化人今为江西帅云乾道七年正月敷文阁直学士左朝奉郎提举江州太平兴国宫王某记






　　梅溪后集巻二十六
　　钦定四库全书
　　梅溪后集巻二十七
　　宋　王十朋　撰
　　杂文
　　游天衣诗序
　　绍兴戊寅冬十有一月己卯日南至后二日游天衣者八人皆前进士宦游于越者黎明戒装集于贺监之故居天气既佳爱日初长篮舆出蠡城之南道乎稽山之阴徉徜乎秦望鉴湖千岩万壑之间有松阴十里林麓静深山转径迂烟蔼出没初行若迷俄有钟磬声出乎翠防之端盖天衣寺也十峯堆秀双涧涵碧朝阳法华二峯尤苍然崭絶乎其中寺有唐人李泰和徐季海元防之白乐天李公垂诸作者诗文其碑刻尚无恙有化身普贤飞来铜像萧梁衣鉢双乌故事缁徒颇能道之方杖屦寻幽有府吏将使君之命饷以百榼既拜赐有举杯而言者曰今日之集盖不偶然也昔王谢兰亭之游羣贤少长毕集可谓雅会矣然赋诗不就者十有六人岂若吾侪臭味之同游从之胜乎白衣之来非王之酒乃楚元之醴也欢其可以不记于是举白飞觞唱酬交作杂以谐笑咸有余适僧有劝游云门者夕阳薄山遂不果徃乃舎车聨骑探梅而还晚集于泮宫饮文字也初登山某首赋一章同行即席而和既而吟咏者多不记篇目遂列书于招提诸公命某序之
　　送喻叔竒尉广徳序
　　韩退之之留孟东野也其诗有曰昔年因读李白杜甫诗长恨二人不相从吾与东野生并世如何复蹑二子踪某初疑退之言为夸及观城南诸聨句豪健险怪其笔力略相当使李杜复生未必不引避路鞭也然后知复蹑之语为非过又读其末章有曰吾愿身为云东野变为龙四方上下逐东野虽有别离无由逢于是又知二公心相知气味相得至欲相与为云龙而不忍有离别真可谓古之善交者某丙子冬与绣川喻叔竒同舎上庠一见如故明年同登太常第又明年賛幕会稽叔竒来游大帅王公嘉其为人屈以摄职子遂获朝夕焉论文赋诗相得愈厚盍簮才百日唱和无虑百数篇叔竒之诗清新雅健有晋宋风味得韩公之豪无东野之寒予不逮逺甚然予二人者有唱必酬殆亡虚日樽酒细论文之外语不及他亦庶几复蹑古作者踪矣会叔竒赴官桐川行甚遽予惘然惜别行觞既开骊驹在门于是诵醉留之篇歌云龙之句以赠之至若清白以处己忠勤以莅事不枉道苟合以干进兹固叔竒素学而优为者亦某之所素期而深望者姑小试于筮仕之初奉防周旋于终身出处行藏之际其为复蹑古人之踪又不止乎絺章绘句间也叔竒勉之绍兴戊寅吉日东嘉王某序
　　送叶秀才序
　　吾乡谊理之学甲于东南先生长者闻道于前以其师友之渊源见于言语文字间无非本乎子思之中庸孟子之自得以诏后学士子羣居学校战艺场屋笔横渠而口伊洛者纷知也取科第登仕籍富贵其身光大其门者往往多自此涂出可谓盛矣然君子之学为道小人之学为利谈谊理而媒青紫果为道乎为利乎吾闻洙泗之徒有堂堂乎张者欲学干禄夫子不以其禄之不可干而辟之也而告之曰言寡尤行寡悔禄在其中矣古人之学也谨言行而禄自至修天爵而人爵自従所谓谊理者在是予假守楚东乡人叶生处和者亦客游是邦每暇日过予于郡斋音琅然而可听议论粲然而成文仰其所蕴皆吾乡师友渊源之学也处和早丧二亲能刻苦自立友爱诸弟急难之念不顷刻忘懐其于所学岂口耳云者今将之武林就秋试求赠言以行吾谓生之学问议论文采取一第不足道赠人以言而勉之科第是亦利而已矣何异市井相与言耶若夫谨言行而禄在其中修天爵而人爵从孔孟所谓义理者在是慁子之第虽不足道亦不能外是而得之也敢不以告乾道乙酉五月二十五日永嘉王某序
　　蔡端明文集序
　　文以气为主非天下之刚者莫能之古今能文之士非不多而能杰然自名于世者亡几非文不足也无刚气以主之也孟子以浩然充塞天地之气而发为七篇仁义之书韩子以忠犯逆鳞勇叱三军之气而发为日光玉洁表里六经之文故孟于辟杨墨之功不在禹下而韩子觝排异端攘斥佛老之功又不在孟子下皆气使之然也若二子者非天下之至刚者欤国朝四叶文章尤盛欧阳文忠公徂徕先生石守道河南尹公师鲁莆阳蔡公君谟皆所谓杰然者文忠之文追配韩子其刚气所激尤见于责髙司谏书徂徕之气则见于庆厯圣徳颂师鲁则见于愿与范文正同贬之书君谟则见于四贤一不肖诗呜呼使四君子者生于吾夫子时则必无未见刚之叹而乃同出于吾仁祖治平醇厚之世何其盛欤夫以台諌之风采朝士莫不畏其笔端自侍从而下奔走伺候其门者纷然也文正鄱阳之贬余尹欧既与之同罪矣蔡公乃于四贤相继黜谪之后形于歌诗而斥为不肖羞其见缙绅之面而辱甚市朝之挞则公之刚又可知也某初见其诗于张唐英所撰仁宗政要甚歆慕之其后见公文集乃没而不载窃以为恨乾道四年冬得郡温陵道出莆田望公故居裵回顾叹而不忍去入境访公遗迹则首见所谓万安桥者与大书深刻之记争雄且深惜其有济川之才而不至于大用登爱松堂九日山则又见公之诗与其真迹犹在凛然有生意如见其正顔色坐黄堂时也盖公至和嘉祐间尝两守是邦至今泉人称太守之贤者必以公为首求其遗文则郡与学皆无之可谓缺典矣于是移书兴化守钟离君松傅君自得访于故家而得其善本教授蒋君雝与公同邑而深慕其为人手校正之锓板于郡庠得古律诗三百七十奏议六十四杂文五百八十四而以四贤一不肖诗置诸巻首与奏议之切直旧所不载者悉编之比他集为最全且属予序之予曰端明公文章文忠公尝称其清遒粹美后虽有善文词好议论者莫能改是评也予复何云然窃谓文以气为主而公之诗文实出于气之刚入则为謇谔之臣出则为神明之政无非是气之所寓学之者宜先涵养吾胷中之浩然则发而为文章事业庶几无媿于公云五年十月永嘉王某叙
　　跋陈忠肃公手帖
　　忠肃公心画劲健类其为人公孙徳龄予同年也文翰有家法他日必能嗣其风烈绍兴辛巳孟冬
　　跋季仲黙诗
　　仲黙予姑之子也与予同年生少予二十日自总角同笔砚相得最甚弱冠従林先生师禹于金谿时大梁孙皜子尚防吾乡年少有俊才能歌诗予二人辱与之交遂各出所作诗编为集阅歳既乆谓已失之至隆兴甲申夏四月壬戌予儿闻诗暴蠧书得旧稿遗墨如故而子尚在鬼録已二十余年仲黙化去亦一星终矣予流涕读之仲黙诗虽不多然皆忧国伤时慷慨奇男子语使天假之年有禄位于朝摅其素蕴决不为脂韦软熟辈也旧游从者八人有八叟之号仲黙号劲叟其后刘铨全之镇方叔毛宏叔度与予皆相继尘忝禄位仲黙才气不在人下独不霑一命而死悲夫予因録其诗词凢二十六首及予和仲黙与孙子尚姜渭叟二诗于后示其子徽俾家藏之以贻后人
　　跋温公帖
　　温公盛徳大业非东坡大手笔不能形容措国于泰山之安令于流水之原后人欲识元祐之治其大要如此乾道乙酉后重阳六日
　　又
　　孟子曰欲为君尽君道欲为臣尽臣道观宣仁所问温公所对可谓各尽要道真尧舜君臣也乾道改元后重阳一日
　　跋二刘帖
　　二刘先生直谅多闻如西京子政歆辈不足多也敬观心画如见伟人丁亥十二月书
　　跋王佥判植诗
　　秦氏以国事雠非和也三纲五常之道灭矣何足以语春秋当时士大夫能力争者无几惟胡君邦衡慨上请剑之书至今读之令人增气且令后世不谓我宋无人可谓有功于名教矣王君十诗引春秋尊王以讥切时事韪矣然于邦衡诋为小吏寡谋岂诗人之语固自有深意耶乾道三年七月十四日书
　　跋余襄公帖
　　某自幼知慕四贤之为人顷守番阳祠范文正公而记之过夷陵谒欧阳文忠公祠而赋诗有庆厯四贤今见两之句兹至鄂渚又获观余襄公之劲画如见其风采动朝端时亦足以慰平生之所慕矣
　　跋冯员仲帖
　　员仲天下士也负有用之才懐许国之忠而不获究其万一命矣夫虽困于防而死于不幸然知己数公皆一代之杰亦可以无憾矣其徒陈君季习出示诗文手帖流涕读之乾道三年六月
　　跋霍懐州传
　　予每叹金人之祸中原比唐安史之乱为甚唐守土之臣死事者颇多靖康间独寂寥无闻何耶今始见何子应作霍懐州传舍生取义名节凛然可与睢阳二公同称烈丈夫矣丁卯四月
　　跋王夷仲送行诗轴
　　夷仲校书予同年兄也政事文章皆过人一等三年间两见之于双溪慷慨论世事相勉必以名节予守防知夷仲游道山同年梁介子绍过防得其书梁论馆阁人才以夷仲为称首既而以勇退闻夷仲之退岂果为病邪呜呼万里面目书墨犹未干而夷仲死矣其子过霅川出馆中送行诗读之流涕端人不易得非区区交友之私也乾道三年十月十日书
　　跋杜祁公帖
　　杜正献公号清白宰相见其心画令人起敬如见其正色立朝时也乾道戊子孟夏书
　　跋蒋元肃梦仙赋
　　朴卿子作梦仙赋词新意古超出翰墨蹊径外盖司马长卿赋大人李太白大鹏之类可谓飘飘有凌云气宜与神游于八极之表也然予鄙陋之文何足以当之其乱曰读故书期以十年乃敢请所未见非朴卿自谓也盖勉予所未至抑亦词人劝百讽一之防耶乾道己丑八月二十二日
　　跋张侍郎帖
　　张公子韶一代儒宗学者所共尊仰某恨不识之吾乡陈君开祖以学问文采受知于公为最厚其子出示手帖二十纸凛然正直之气见于词翰间爱其人敬其书携以适闽乆而后归之乾道己丑十月二日
　　跋严伯威墨迹
　　僧严公字伯威温州乐清人予祖母贾氏兄也性敏悟道行孤洁学兼禅教为缁林所推重州郡迫以住持终身不就博通儒学尤工诗文识者谓不减惠勤道潜之流第无知己如欧苏二钜公耳游戏翰墨亦极其妙每片纸出人争宝之有集日潜涧卒于政和壬辰至乾道己丑五十有八年矣有横阳章彬秀才得其所书唐宋诗八幅至泉南以献予郡博士蒋君雍见而奇之请刋于泮宫以广其传陈教授登予同年进士最善书亦谓近世所无也冬十一月戊午书
　　跋孙尚书张紫防帖
　　孙公尚书四朝文杰张公紫防当代才子孙尤长于简尺张翰墨妙天下某晚辈恨不识尚书公比守霅川得公二书时年几九十而词源笔力不衰如此张帅长沙某移书求贡院字笔画雄健用于湖泉二州观者壮之其所荅书词翰俱絶明年二公皆在鬼録某既不获瞻尚书之履又嗟紫防郎之不永世见其迹思其人轴而藏之欲刻未果石似之察判见而喜之假之以归刋于其家以广其传可谓乐善好事矣乾道六年三月庚午书于泉南郡斋
　　曰义堂铭
　　郎莫君子防将漕湖北求堂名于过客王某以曰义名之铭曰
　　部使者之职莫重于计台居是职者以桑大夫之心计刘士安之鞭算为善理财一于财而不以义特聚敛之臣尔非特为民之蠧是亦为身之灾易曰理财正辞禁民为非曰义居是职坐是堂而无媿是名者其贤矣哉
　　鉴湖説上
　　东坡先生尝谓杭之有西湖如人之有目某亦谓越之有鉴湖如人之有肠胃目翳则不可以视肠胃秘则不可以生二湖之在东南皆不可以不治而鉴湖之利害为尤重昔东汉太守马臻之开是湖也在会稽山阴二县界中周回三百五十余里溉田九千余顷湖髙田丈余田又髙海丈余水少则泄湖归田水多则泄田归海故会稽山阴无荒废之田无水旱之患者以此自汉永和以来更六朝之有江东西晋隋唐之有天下与夫五代钱氏之为国有而治之莫敢废也千有余年之间民受其利博矣乆矣至国朝之兴始有盗湖为田者然其害犹防盗于祥符者才一十七户至庆厯间为田四顷而已当是时三司转运司犹切责州县使复田为湖自是而后官吏因循禁防不谨奸弊日起侵盗愈多至于治平熙宁间盗而田之者凢八千余戸为田盖七百余顷而湖寖废矣然官亦未尝不禁而民亦未敢公然盗之也政和末有小人为州内交权幸专务为应奉之计遂建议废湖为田而歳输其所入于京师自是奸民豪族公侵强据无复忌惮所谓鉴湖者仅存其名而水旱灾伤之患无歳无之矣今占湖为田盖二千三百余顷歳得租米六万余石为官吏者徒见夫六万石之利于公家也而不知九千顷之被其害也知九千顷之歳被其害而已而不知废湖为田其害不止于九千顷而已也盖鉴湖之开有三太利废湖为田有三大害山阴会稽昔无水旱之患者鉴湖之利也今则无歳无灾伤盖天之大水旱不常有也至若小水旱何歳无之自废湖而为田每歳雨稍多则田已淹没晴未乆而湖已枯竭矣説者以为水旱之患虽及于九千顷之田而公家实受湖田六万石之入呜呼其亦未之思也夫灾必诉诉必检检必放得湖田之租失常赋之入所得所失相去几何官失常赋而以湖田补折之犹可也九千顷之民田其所失者不可计其何以补折之耶王者以天下为家其常赋所入亦广矣岂利夫六万石之入而以病民耶况湖田之入在今日虽饶而他日亦将同九千顷而病矣使湖尽废而为田则湖之为田者其可耕乎今之告水旱之病者不独九千顷之田也虽湖田亦告病也况他无鉴湖则九千顷之膏腴与六万石所入之湖田皆化为黄茅白苇之场矣越人何以为生耶此其为大害一也鉴湖三百五十八里之中蓄诸山三十六源之水歳虽大涝而水不能病越者以湖能受之也今湖废而为田三十六源之水无吞纳之地万一遇积雨浸淫平原出水洪流滔天之歳湖不能纳水无所归则必有漂庐舎败城郭鱼人民之患尝闻绍兴十有八年越大水五云门都泗堰水高一丈城之不壊者幸也假令他日湖废不止于今而大水甚于徃歳则其为害当如何此废湖为田其为大害二也自越之有鉴湖也歳无水旱而民足于衣食故其俗号为易治何以知其然也以守令而知之也自东都以来守会稽令山阴者多以循吏称见于史传者不可一二举也非昔之守令皆贤也盖民居乐歳之中室家温饱民之为善也易尔比年以来狱讼繁兴人民流亡盗贼多有皆起于无年去秋灾伤之讼山阴防稽为尤多非昔之民皆善良今之民皆顽鄙也葢礼义生于饱暖盗贼起于饥寒其势不得不然耳此废湖为田不独九千顷受其病狱讼之所以兴人民之所以流盗贼之所以生皆此之由其为大害三也自祥符庆厯至今建复湖之议者多矣而湖卒不能复非湖之不可复也盖异议者有以揺之也异议得以揺之者盖亦建议者之未能深究夫利害焉耳建议者曰废湖为田则九千顷被水旱之害湖不可以不复异议者曰九千顷虽被水旱之害而常赋不尽失以湖为田而官又得湖田之利为多湖虽废而何害且多为异説以揺之此建议者之言卒夺夫浮议者之口使建议者灼然知夫三大利害之所在以折夫异议者之云云则复田为湖有不可得而已也
　　鉴湖説下
　　夫废湖为田有三大害复田为湖有三大利湖固不可以不复也然亦有三难揺于异议一难也工多费广二难也郡守数易三难也今之占湖为田者皆权势之家豪强之族也侵耕盗种为日已乆一旦欲夺而复之彼必游谈聚议妄陈利害曰劳民也费财也失官租也有科率之扰也无积土之地也争为异説以沮害之官吏方堕于因循茍且之习复为气力多口舌者之所动移而欲冀成功于歳月之乆可乎此揺于异议一难也昔人常计濬湖之工矣日役五千人濬至五尺当十五歳而毕至三尺当九歳而毕【张伯玉之説】夫用工如此之多厯年如此之乆其为费如何今越不濬湖而财用犹不给况兴至大之役有不赀之废耶此工多用广二难也守令之于郡邑乆任则可以立事数易则不能成功况鉴湖之开非一歳一时之所能毕今之为守者或一歳而遂迁或半歳而遽易湖之利害不暇问焉能知不能知遑暇治其间慨然有志于开复者功未及施而去计已迫矣后来者所见不同复变前议以数易之守而欲兴浩大悠久之役可乎此郡守数易三难也湖有三不可不开而厄于三难开是终无防以开之耶某窃谓欲遏浮议则不可不白利害于朝廷主之虽异议纷然但莫之防可也如向者经界之行于天下固有不乐其事而欲动揺之者多矣然经界卒行而民受其利盖朝廷主之则事无不可成者况一鉴湖耶彼异议者不过曰劳民费财耳夫劳民费财兴无用不急之务则不可如鉴湖之利害如此谓之无用不急可乎自湖之废也歳多灾伤细民艰食今于农事之隙募民濬治官出财民出力两有所利民虽劳而不惮财虽废而不虚矣彼不过曰官失湖田之租民有科率之扰夫鉴湖之开千有余歳矣昔无湖田之租有国者不以不足为病岂今日独少此耶况湖既复而民利兴灾伤不作而常赋不失民无凶荒之诉官无检放之患较其所得与今孰多至若钱米之费当一出于官而不取于民竹木之具虽资之于民而尽酬其直胥吏都有从而扰民者则严法令以治之尚何科率之忧耶越人多谓湖可开也而土无所归是不难积其泥涂以为丘阜昔吴长文常论之矣今湖之侧旷地固多择其利便随其逺近而丘阜之土非所患也欲沮濬湖之计者不过数者之説而皆有以取之尚何浮议之防耶谓日役五千人濬至五尺十五歳而毕者盖通三百五十里之间而计之也某谓今之濬湖固未能举三百五十里之内而尽复之也湖自熙宁以来建议者立两存之説有牌内牌外之限今牌尚存而牌内亦盗而为田矣为今日计者当先复牌内之湖其用工固有间自牌之外当以渐治之可也所费之财自本府经画外又当请于朝乞每歳湖田所入之米以为雇工兴役之费朝廷捐六万石之米不足以为多寡越得此以办事则沛然有余矣欲复田为湖必当迟以歳月之乆有乆兴之役无久任之守以主之则异议一揺而事必中辍是又当请于朝置开湖一司于越命守倅带提举主管之职如劝农学事之类又命二知县分董之【旧日会稽山阴知县皆带提举鉴湖事】守既职其事则必任其责虽迁易不常而后来者不得不继非正术同也盖职使然也又有倅终任以管其事令终任以董其役则责有所归又命监司督察赏罚之俟湖成之日凢主其事董其役者皆次第加赏如是则湖不患其不复也昔论复湖之利害者多矣莫如曾子固子固之言曰谓湖不必复者曰湖田之入固饶矣此游谈之士为利于侵耕者言之也使湖尽废则湖田亦旱矣谓湖不必濬者曰益隄壅水而已此好辨之士为乐闻茍简者言之也以地势较之壅水使高必败城郭矣二者既不可用而欲禁侵耕开告者则有赏罚之法矣【蒋堂】欲谨水之蓄泄则有闭纵之法【杜杞】欲痛絶敢田者则防其苗责其力以复湖而重其罚又有法矣【杜杞】或欲任其责于州县与转运使与提防刑狱【吴奎】或欲以每歳农隙濬湖【吴奎】或欲禁田石柱之内者又皆有法矣【张伯玉】欲知濬湖之浅深用工几何为日几何欲知増隄竹木之费几何使之安出【张伯玉】欲知濬湖之涂泥积之何所【吴奎】又已计之矣欲知工起之日或浮议撼揺役夫内溃则不可以必其成【张伯玉】又已论之矣【子固】诚能收众説而攷其可否用其可者而以在我者润泽之令言必行法必举则何功之不可成何利之不可复哉子固昔尝倅越知鉴湖之利害为详而其言有足取者故并记其畧有能举行子固之言而不弃某之两则湖庶乎其可复不然姑存其説以俟马太守再生可也
　　别院省试防问二首
　　问自古帝王图天下之大业必贵乎好谋而能断谋固不易而断为尤难谋之于新固不若谋于旧也然孙权之拒曹操吴人以众寡不敌为忧张昭为定防旧臣乃劝权迎之果从其谋其能成赤壁之功建鼎峙之国乎谋之于寡固不若谋于众也然宪宗之伐淮蔡卿士莫随于议伐之初小大并疑于既伐之后使帝惑羣议而不任忠臣其能成破贼之功振唐室之威令乎谋之于少固不若谋之于老也然世宗欲亲征刘旻冯道以四代之老力谏其行果従其谋其能成髙平之防而北取三关乎谋之于下固不若谋之于左右大臣也然澶渊之役大臣有欲避其锋而劝幸吴蜀者当时茍从其谋天下几何其不分裂乎夫国有大疑谋之于旧谋之于众谋之于老谋之于大臣可也彼三【阙】
　　章圣皇帝乃违其所宜从之谋而以之取胜何耶岂羣谋有不足取而断之以独见之明耶抑当时运筹帏幄之臣固有出人意表者耶恭惟主上以圣徳受禅天下同心戴之逺近荒逺尚敢不恭天地神人罔不愤怒疆场之事上贻宵旰之忧议者谓欲兴师以拒之命将以伐之耶则有以力非其敌如吴人之惧魏唐人之虑淮蔡者谓宜亲屈万乘以征之耶则又虑防非万全必有异议如显徳景徳之臣者彼其心皆出于忧国特其所见有不同持不同之论而纷然于人主之前则谋将孰従而断将安出耶诸君抱甽畆惓惓之忠乆矣必有奇防可以济世羣试春官盖得言之秋也愿详论前古好谋能断之君其事孰可行于今者有司将采而献焉以賛雄断
　　问非建功立名之士无以排祸乱而辟土疆非守节死义之士又无以折奸邪而扶持宗社二者皆有国之所急不可不兼崇而并尚也议者谓西汉有功名而无节义东汉有节义而无功名兼之者其三国人才乎抑尝即固晔寿之史而攷之三者之説似非至论西京有折而不挠号近古社稷臣者有寝淮南之谋懐甽亩之志者非节义与东都有感会风云上应列宿者有举空朝廷投笔取封侯者非功名与三国人才固多矣杰然乎其间者殆不过数子蜀诸葛亮固天下竒才也然史氏谓其连年动众未能成功兵机将畧非其所长功名亦少贬矣魏荀彧固有王佐风也然论者讥其协规曹氏以倾汉祚机鉴先识未充其志节义亦少贬矣吴周瑜鲁肃建独断之明出众人之表智畧俱可称也然或谓赤壁之役瑜获虚名荆州之借乃肃之短功名节义又果能兼之否谓西汉无节义东汉无功名非厚诬与谓三国兼两汉所长非溢美与我祖宗之世人才軰出功名节义为两全视两汉三国为逺过自艰难以来不惟兼全者无能以所长见称亦几视两汉三国为有媿主上侧席求贤共图恢复正有志之士建功立节之秋也敢问何以排祸乱而复土疆何以折奸谋而扶宗社死者可作其谁与归愿摭前史并国朝人才而并论之将以观诸君筮仕之志
　　经筵故事
　　唐书魏征传太宗问征为君者何道而明何失而暗征曰君所以明兼聴也所以暗偏信也尧舜氏辟四门明四目达四聪虽有共鲧不能塞也靖言庸违不能惑也秦二世隠藏其身以信赵高天下溃叛而不得闻梁武帝信朱异侯景向关而不得闻隋炀帝信虞世基贼徧天下而不得闻故曰君能兼聴则奸人不得壅蔽而下情通矣
　　臣曰善哉太宗之问魏征之对也人君以一人之聪明接众多之臣下共鲧赵高朱异虞世基之徒世未尝无然静言庸违不能惑尧舜之君壅闭不闻乃能乱秦梁隋之国者岂不在乎兼聴偏信之殊耶人君初未尝不好治而恶乱亦未尝不欲用君子而去小人然君子卒不能用小人卒不能去者盖君子独立而无助小人植党以自私人君将用一君子羣小人惧其不便于己也必巧为飞谤以中伤之将去一小人羣小人惧其失所依也必巧为游言而阴为之地人君将访之左右之人耶左右之人未必不如齐人之毁即墨而誉阿大夫也将访之百官耶百官之中未必不如八司马之誉王叔文也将访之耳目之臣耶耳目之臣又未必不有额叩龙墀如刘栖楚之党李逢吉也将访之元老大臣耶元老大臣又未必不阴有所畏私欲纳交如张禹之党王鳯也遂使人君聪明惑乱心无所主君子将用而复舍小人将舍而反用小人之党日炽君子之势益孤卒至于在位皆小人而空国无君子人主孤立而不自知天下未有不为秦为梁为隋者其始起于偏信之私其终至于祸乱危亡而不可救可不戒哉此四门不可以不辟四目不可以不明四聪不可以不达心术不可以不正君子小人不可以不择也
　　唐书李绛传宪宗尝对绛称太宗明皇之盛朕欲庶几二祖之道徳风烈无媿谥号不为宗庙羞何行而至此乎绛曰陛下诚能正身励己尊道徳逺邪佞进忠直与大臣言钦而信无使小人防焉与贤者游亲而礼无使不肖与焉去官无益于治者则材能出斥宫女之希御者则怨旷消将帅择士卒勇矣官司公吏治辑矣法令行而下不违教化笃而俗必迁如是可与祖宗合徳号称中兴夫何逺之有言之不行无益也行之不至无益也帝曰美哉斯言朕将书诸绅即诏绛与崔羣等搜次君臣成败五十种为连屏张便坐
　　臣曰有贤君无贤臣不可以致治有贤臣无贤君亦不可以致治惟臣主俱贤然后可以相与大有为观宪宗所问与李绛所对可谓臣主俱贤矣帝承肃代徳顺頽弊委靡之余慨然有意贞观开元之盛绛所陈皆切一时终戒之曰言之不行无益也行之不至无益也帝天资英武推诚聴谏闻绛之言而欲书绅非饰虚词以面褒之而已退能断然而力行之内任忠贤外诛僣叛唐之威令至于复振皆绛言有以启之尝欲相绛宦者吐突承璀宠方盛忌其进阴有毁短帝遂出璀而用绛不疑尝盛夏对延英帝汗浃衣绛故趋出帝曰朕宫中所对唯宦官女子欲与卿讲天下事乃其乐也又尝对左右称绛言骨鲠为真宰相非绛之忠谠不能尽言以啓沃非帝刚明果断亦岂能受尽言而用之凡绛所言无一不行卒能与太宗明皇号为唐室三宗盛哉使帝能终始行绛言不以小人而防君子不与不肖而与贤不退绛而进承璀不罢裴度而用皇甫镈中兴之业宁有不终耶臣窃谓致治之君不可不聴谏不可不用贤尤不可不力行又不可不始终如一也
　　经筵讲义
  </div>
  <div class="pagination">
   <a href="梅溪集_page54.html">
    上一页
   </a>
   <span>
    ...
   </span>
   <a href="梅溪集_page50.html">
    50
   </a>
   <a href="梅溪集_page51.html">
    51
   </a>
   <a href="梅溪集_page52.html">
    52
   </a>
   <a href="梅溪集_page53.html">
    53
   </a>
   <a href="梅溪集_page54.html">
    54
   </a>
   <span class="current-page">
    55
   </span>
   <a href="梅溪集_page56.html">
    56
   </a>
   <a href="梅溪集_page57.html">
    57
   </a>
   <a href="梅溪集_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
