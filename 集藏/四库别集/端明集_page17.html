<!DOCTYPE html>
<html>
<head>
    <meta charset="UTF-8">
    <title>端明集 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>端明集 - 第 17 页/共 28 页</h1>
    <div class="content">　　论敌骑强弱
　　臣闻景徳中契丹大举攻瀛州经二十日不破而彼众死伤者数万人南畧赵魏之境所攻下者唯通利徳清两军而已以北人之强举国而来又赵魏之地无险隘之阻尚不能必取中国州郡况赵元昊以数郡之卒入险阻之地顿于坚城之下岂能必胜哉故元昊当无偹之时不敢伺隙而来但遣使人妄设尊名以揺朝廷之心幸朝廷怯其势而听其请此乃元昊狡心能计利害之深者也为国家计者当知其不足惧但审察情伪审于处置则狡谋自破矣
　　料元昊扰邉境
　　或问元昊既无来防之心今者遣使人入朝不得如其所请元昊之计其将安出臣窃谓赵元昊必自度邉塞险固难于进攻若大举甲兵既一败衂则穷蹙之势日见坐为中国擒也但必时以轻骑偏军往来邉地钞畧蕃部若此不已是中国邉郡之兵不可一日罢去年嵗之间嵗月之久运刍粟完城寨闗中势当疲扰此虏常佚而我常劳利害可明也臣故谓今来必不大举兵用偏师钞扰邉境者此也
　　乞通和之后早计费用
　　自赵元昊狂悖以来朝廷日日发闗东兵马以为邉郡守僃然防邉州军自来只约见在人马刍粟为一二嵗计今者増兵与马比旧必多数倍至于馈运刍粟转辇兵甲修葺城塞燕犒给赐之费日以益广若终一嵗而计之其费用之物大率必倍多于每嵗既邉兵未有罢期则其费愈多臣恐年嵗之后必有议者建白请赐元昊金帛与之通和者臣谓此谋非国家长久之计也若元昊削去尊号臣礼如旧朝廷但赦其罪亦不当大与金帛与之金帛是为狂悖而得之况元昊岂肯削去称号何名而赐之金帛与之通和哉国家遗北人其费不少若更与西虏通和使北人窥中国之强弱而啓其狡心非细事也臣谓朝廷将来罢通和之议莫若早计度减损费用之物苟费用不减于旧日则何以持乆而制狂虏也
　　论减费用
　　臣窃见正月以来发兵马赴防邉州郡皆全军而往未尝精择夫全军而往必有老者武艺不精者此等兵卒皆不可用又邉郡之地多处山险而军中之马有老病瘦瘠不堪驱逐者亦随军而往若有战鬬亦不可用也况防邉如鄜延等山路阻险馈运虽今日中籴粮草皆是本处居民积聚之余若一嵗之后必须外州辇运苟非担负不可得至是以不可用之军马坐费难致之刍粟臣欲乞令邉郡帅臣于已至兵马中选武艺精者及马之强者留之其兵卒老弱者武艺不精者及马之老病瘦瘠不堪驱逐者皆遣至近里州军或罢归之所贵便于供给夫兵精马强以战则力倍自然临邉之郡粮储可节也
　　乞置乡兵
　　或曰练兵择马诚省邉郡之粮馈其足以持乆乎曰若欲为持久计者莫若増置乡兵有唐之制天下州郡募百姓为府兵府不过一千二百人外折冲果毅府五百七十四而籍名于官不离其乡里农隙敎习武艺其余时则居家有警急则集而守僃今若置之不费国家之用足为天下根本矣臣窃谓闗中今若召募一年之间可致五十万人一年敎习足以守偹则闗中之势巳强矣或曰今募乡兵则闗中骚动如何曰府兵不黥其靣又立名目若折冲果毅之类与兵卒不同择其乡里豪武者为总领乗农间则敎习有警急则守城不离其居不妨其业则百姓为之何所苦也若然必有置之术顷年灵武困兵陜西般运粮草最为劳敝至今老人耳目相接往往皆能言之若先下陜西计度转运粮草往邉次下募兵之制应家充乡兵特免运般如是应募者众矣或曰兵防在野则如何曰开元之前不闻府兵为乱者盖其势分犬牙相持虽久不为患矣臣今畧陈其大槩国家傥行之乞下臣详议条目
　　乞择泾原邠宁两路帅臣
　　臣窃见唐太宗徳宗朝吐蕃屡侵邉境是时帝在长安势大力众大臣如郭子仪李抱玉浑瑊继总大兵已镇近畿犹命马璘李元谅守泾州张献甫杨朝李晟守邠州郝玭守渭州分扞虏势是邠泾两路自古为西虏之扼而长安之所恃以为屏蔽也今之事势与唐不侔而泾原邠宁朝廷命帅虽以永兴延州二帅遥领西路安抚之名万一邉郡有警岂能遥制事机应变以破虏乎臣请邠泾二路当择帅臣使其势若鄜延环庆之重励兵训卒待虏之至而破之此制胜之术也
　　乞立邉帅等威
　　臣闻主兵者权不分则威立威立则令行令行欲上下顺从无敢违悖乃可使之赴敌也唐肃宗遣郭子仪李光弼率九节度之兵讨安庆绪但鱼朝防为监军而不置统帅兵权不一议谋不同故无成功也臣切见防邉都部署钤辖都监等官品虽有高下其实无所统至于论议兵事各出意见主将不能自决此权分而将不重将不重则令不行也又见帅臣所统之官若巡检寨主等请见主帅率用賔客之礼岂有军中而无等级也臣欲乞自钤辖而上于主帅皆当用参佐【阙五字】于主帅合【阙十五字】乞依附阶级条立新制所贵兵权一将威立然后可以制敌也
　　论不利攻战
　　或曰前所陈防邉地形之势胜在我其利出攻乎曰出攻未见其利也何则我虽有地形之胜而西虏之地亦多险隘是皆地有利但为客者败多而为主者胜多耳今若兴兵出攻且西虏地无水草又飞刍挽粟﨑岖山谷虏必深遁逺去我若进攻虏必遣兵依险设伏絶我粮道进则不得攻止则粮不给退则必有掩袭之兵此出攻其利少也或曰既不可出攻又不可通和但増兵守邉繁费转多虏何时可破乎曰若邉郡帅臣能设计谋诱之使其来侵而败之然后元昊可得而制也此最为上防
　　论契丹遣使之意
　　契丹举兵征元昊以助中国仍责以刦畧之罪或曰二国互相疑贰势不两雄必有衅隙臣谓契丹与元昊久矣亲好元昊为中国邉患若与契丹结隙则腹背受敌元昊黠贼岂有如此失防假使契丹凌辱百端元昊亦卑屈而就之必无目下结隙之理契丹今日之谋主于自邀通和之功耳
　　论絶元昊通和其终亦战
　　契丹既请中国与元昊絶和既而必以元昊归顺又请中国与元昊通和度中国必不能拒之既和之后【阙】马皆当鴈门之北顿而不解遣使一贺如何【阙】　遗金帛则曰犒军之资也或求嵗与之或请通和朝廷何以给之既非言词理道可论是非直以兵势相临必战而后巳臣谓从契丹之请亦战不从亦战
　　乞拒契丹之请
　　契丹今以兵助中国讨元昊伪为善意朝廷若不从其请契丹必以为词又驻兵云州正当鴈门之路或便盟好即为邉患河东河北必为大僃或曰契丹今在云中只是帐下兵马不曽防集他部非必大举臣谓元衡归既得此事端传檄而起不逾月而大合岂得不为害哉患在目前若拒契丹则当速为偹
　　乞拒元昊之和
　　元昊非乆必有使来若更有所求而因而絶之若无所求奉正朔正名分贡方物相续而至朝廷以何事拒之若以契丹之故而拒之相次乂以契丹之故招与之和元昊中国之言足为信今既絶和元昊必以重兵宿麟府之间既防契丹又窥河东以轻兵出陜西防邉州郡朝廷不敢轻移陜西兵马河东一路不増兵则不可以守増兵则粮运难继不战已困况乗时观隙奔突难防非细故也
　　论拒二敌皆为邉患
　　或曰今拒二敌皆为邉患何以处之臣谓校轻重之势执理道之直者行之然防邉兵须偹然契丹一举我军未能决胜则人心揺动中国之势十去五六况元昊之和未决契丹以兵胁之二虏通谋元昊当陜西契丹当河北合兵而出河东则中国所僃者众而兵势分此天下至危之势也
　　乞大为邉僃之要
　　或曰契丹事宜如此朝廷应添兵副择将可以御之臣谓不然不去其不求其要兵多益分危事也臣所谓求其要者一曰变军法二曰委兵柄于必战之人三曰择偏禆于行阵四曰去无用之兵五曰分守兵与应兵为首尾救援之势六曰择要害郡县之官六者既修然后可言邉僃若因循旧弊未见可胜之期此方今至急之务也












　　端明集巻十九
　　钦定四库全书
　　端明集巻二十
　　宋　蔡襄　撰
　　奏议
　　论契丹事宜
　　契丹遣耶律元衡奉书为元昊不通和及曽为大举兵马出征元昊及请朝廷不与元昊通夫自元昊悖逆以来失于处置数败威灵消【阙五字】臣之谋屈金帛之遗而议通和苟求目【阙四字】食将来之患其失一也我与元昊通和自【阙五字】却令契丹与谋使之主张轻重之权不自操其失二也既令契丹与谋或闻当时许之事【阙五字】传谢及元昊归欵之日契丹适【阙八字】意致令生疑复为变诈其失三也【阙七字】救今元昊议和将有期矣契丹复又自以举兵问罪元昊且助中国驻留云州以观事势臣窃谓若从契丹之请必絶元昊则为邉患若从元昊之和而拒契丹则执以为名二者必处一焉拒契丹之与拒元昊要其终一于战而已矣计嵗月之迟与速耳势必交兵莫若速为邉僃臣见前来契丹压境増二十万物人皆谓大臣尝胆必能为朝廷刷去大耻至今二年一切如旧不闻有邉偹之计或事至苍黄添兵择将多不堪用岂若僃之有素也前之弛慢尚可苟安嵗月今祸患已成中国之辱至极矣生民之力至穷矣然彼志方骄假如庙堂之谋月増厚币日贡卑词其势不已若不早为邉偹一旦兵兴天下之势大危矣陛下以宗祖至大之基四海完全之器甘其屈弱听于外裔岂不痛心臣推其事端葢由朝廷威令不行无人肯为陛下横身当事若朝廷威令必行人各効力转危为安反弱为强不为难也自元衡之来两府秘宻安危大计臣不得知今于传闻复采众论条列事宜如左
　　论契丹邀功
　　或曰契丹既欲邀功理当趣和今乃请朝廷不与元昊通和何也臣闻每有朝廷使者在彼契丹多出元昊之书以示之然以功不显著既和之后中国之偿我者必轻又元昊必自恃已力能与中国通和不以契丹为重故契丹以兵胁我之絶而示元昊又以兵制元昊之和以示我左右持之而自收其功足为威武之势臣谓今虽请与元昊絶和朝廷若从之非乆必遣使请与元昊通和
　　言河北帅臣
　　臣伏见数年以来北人观我事势恣负固凌胁之骄庙堂失于计谋抱屈意依随之辱然契丹贯盈自任当极盛必衰之期若朝廷处置得宜有反弱为强之势方今虏众于云州防集河北系天下安危深思作偹之方尽在得人而已臣窃见河北镇定都部置李昭亮镇州张存雄州王徳基澶州李昭述等或居要郡或总重兵假使智能竭尽足以输服于人犹恐计虑或见轻于彼而况指数名姓知委任非人尚令列在邉防得不取笑外裔李昭亮张存李昭述王徳基乞速行差替朝廷若以皆无显过不欲非时改移是惜数人之顔情不顾生民之祸患若以无人可使延日苟安侍从文武之班同国家休戚之计度才委任必济艰危伏望圣慈决于睿断
　　论杨偕请与西贼通和
　　右臣等窃闻杨偕曽有章疏西贼事疏中引用汉吕太后遭匈奴侮慢以逊辞答之事伏以国家方大举兵讨蕃臣叛极者而偕乃引前世女主遭外裔欺侮之事以比圣朝意欲陛下逊辞苟称臣于突厥且唐高祖本是隋臣初来乗乱乃是隋室叛臣当其困时尚有屈从之事以就权宜其后竟雪大耻今陛下承祖宗之业富有四海岂可引唐室初起权宜之主为比哉臣闻主忧臣辱主辱臣死为陛下臣者见羌戎悖慢陛下忧勤必须痛愤为大耻辱杨偕身充侍从之列不思乆逺之利引前世天子称臣于外裔之事将客西鄙不臣之人如偕所论非所宜言若在古法即当诛戮伏惟陛下天资仁恕恐未即行然杨偕执论昏谬不宜处侍从之列惑乱朝廷伏乞除外郡以戒妄言之辈
　　乞不与西贼通和
　　臣窃闻元昊遣使请和朝廷命邵良佐报问见遣六十人到门臣窃以元昊叛逆以来大举则大胜小入则小得都无困败之事何故请和或曰絶互市而困耳臣谓虽絶互市于土俗非有衣食饥寒之急岂肯卑屈而请和乎此必不然也或曰欲专图嘉勒斯赉畏我乗其后日欲通和以济其事臣谓元昊顷曽出击嘉勒斯赉子玛尔珍孤军深入旁邉诸郡未有一将出一骑以蹑其虚者后虽専攻嘉勒斯赉邉郡安能度其进退乎然嘉勒斯赉亦元昊腹心之疾势不两雄意欲图之必矣而我防邉甲兵三四十万岂敢全然无虞此欲通和以济其事亦狡谋之一端也或曰为北人而请和臣谓元昊素与北人通谋推北人主张其事元昊时且自屈以修好为名事巳之后北人来贺是中国弭兵之事全因北人之功何以酬之或要割地或要重赂我既酬之元昊别求隙端举兵扰邉况元昊父二三十年盟好一旦弃之今纵与盟安能乆乎元昊天资好兵未尝败衂岂肯退蹜而久处乎此必通北人之谋成北人之事又以自便也然元昊请和嵗得金帛有益而无害朝廷虽推恩信以待之然元昊狂狡其计难测若邉郡抽减兵马入近里州军以寛馈运之力贼或非时忽有奔突则邉郡之患重于屯田之时若不抽减兵马馈运如故却添嵗与之物不减闗中之费此无益于事明矣不惟无益于事又有深害今既通和邉郡自然懈弛朝廷务为镇静御防之偹练卒之勤必不能如旧日也或曰和而益偹何患乎臣谓用兵之日常虞防至将卒训练未能精鋭以之应副犹有迟缓通和之后其势自然懈怠一日元昊背盟其祸难救此所以为深害也臣窃料朝廷欲与元昊之请者其説有三焉一曰闗中百姓苦劳凋瘵日望休息闻元昊请和而朝廷拒之必怨而离志也二曰若朝廷拒之元昊得以为词以卑屈而请和不见信纳必将大举以图我又适以招戎人之怒也三曰北人自揽通和之事以为已功若不成就是拂北人之情恐生怨隙加之邉帅惩往前之败且务伏兵庙堂苦战伐之谋幸其无事所以孜孜急于讲和臣窃谓或名分不正不可从也元昊称臣举贡虽知其无益见其狡心或存大体而许之饬主兵之臣戒偹严谨未为近患或未肯称臣更有他号或陈兵境上遥为制胁如此之事寜可血战而死守不可少屈而聴从事也且元昊既不称臣于我而称臣于北人或北人遣使来问元昊臣我而不臣中国中国与元昊敌矣别求名分不知此时以何辞答之此臣所谓宁血战死守不可从也臣不知邵良佐得何要约而处但闻遣使甚众又虑供具过厚事体渐大望陛下令大臣先议深思本末勿务汲汲通和若亏损名分不惟后万万年作大耻辱即生北人之计便为今日之患不可不重也
　　乞不听议者许西贼不臣事
　　臣伏见元昊遣人乞和名分不正需索过多必朝廷深究事体已有定议然臣切虑有昏谬之人请损名分且与和好务从权变以寛民力此实苟且之论非长久之防也今邉兵乆戍馈运繁数谁不欲通和以就休息奈何名分不正需索过多便生北人之心立见厄亡之患非特执一端之説与羌戎争气而巳伏望陛下深思熟虑拒絶小人之言主持天下之计大凡百事处置失错从可更改若此事一失更无可救之理欲絶后患莫若断之在前区区愚情不胜披沥肝胆之至
　　乞不许西贼称吾祖
　　臣伏见元昊使人乞和之事朝廷以其所请过多而又不称臣未见成议臣窃谓虽得元昊称臣犹未见可从者初元昊以乌舍之号自通中国及邵良佐使贼以还元昊欲称男为号吾祖者葢先时瓦卒之名知中国已许其称呼即译为吾祖足见羌戎悖慢之意也吾祖犹言我宗也今纵使不肯称臣而上书于朝廷自称曰吾祖朝廷赐之诏书亦曰吾祖是何等语耶説者或曰得其称臣正吾【阙二字】吾祖于诏书为无害是明知侵侮之端而自为屈辱之事臣窃料议者欲降损事体屑就羌夷者不过曰将帅不才也士卒畏懦也民力困穷也国帑空虚也方今天下之广士民之众基业完具但处置未得其方因循不究其必大有为然后振起岂得便为无可究治之理去年北人以邻国制胁已俛首而受辱今年元昊以叛臣而悖慢又欲俛首而从之嗟乎中国之臣何为甘心受此屈辱将帅不才非天下全无将帅之才但求之未得也士卒畏懦自古无不可用之兵顾未有能用之之人耳知民力穷困当求其所以寛之之术知国帑空虚当究其所以节之之理不可为此数事便屈从其议臣非敢故持高论所以惜者恐无益于事虚损国体为大耻辱不敢不论伏惟陛下裁亮
　　请纳元昊使人
　　右臣等伏见北人请絶西人使才去而西人纳款之信巳来从北人则畏西人纳西人则畏北人不审庙堂之上何以为谋自元昊防邉以来国家有累败之羞而无一战之胜复忍耻屈体以金帛买和又不能自为而假手北人当北人对梁适遣耶律徉使元昊之时中国今日之患已萌矣而中国有可悔之理而大臣执不悟之迷事至于今势何可巳使北人晏然不动俟和而邀功故巳为吾大患二虏诈谋一来纳款一请絶和而使中国絶和莫知所从亦足为虑二国实有衅而相攻使中国纳西则为北怨顾北则失西好亦足为患然等为受患宜择其轻何谓择轻速纳西人是也今料二国者不过宜疑其实有隙与实无隙耳且俟我和西而责报是敌本志今和垂就而反请我絶之其意何在岂非敌衒其强自示能指麾中国谓和必由我不和亦由我欲使元昊必信中国和与不和皆由之故托有隙之名而遣絶和之使苟中道遂从其请则元昊不得不信中国动止由于外也是北人一与西贼为有隙之名使元昊遂信中国不得自由此则北人之举南则指麾中国西则能信服羌人他日却为元昊服罪之名又使中国好通则度吾今巳从其请则后日必不能违苟至于斯中国不能为国矣以此言之二国虽无隙而诈来请絶不可从之必矣若实有隙则纳西人粗为中国之利西人新与北结衅而与我和得无南顾之忧而东并力以拒北必不肯轻絶吾盟北人方欲西战元昊吾虽不从其絶和亦不有力分兵而防中国以此而言虽实有隙尤宜早纳西人也伏以二国交搆中国忧危葢由从前所议参差两端不决切恐西人已到议者尤更迟疑伏望圣慈决于睿断
　　乞早降元昊册书
　　伏见元昊使人巳至数日如闻誓书大体颇有朝廷约束兼余靖使北已有回奏别无龃龉之意切谓宜速行封册者今契丹兵西向在未胜负以前遣使报之度其势必假他议苟有所俟契丹幸而胜元昊其心益骄或于赉谢之外辄有所求何以处之臣故谓莫若速之利也若报聘之礼已行契丹虽欲乗间生端则屈不在我况存元昊之和则契丹未敢轻絶中国而为患也伏惟陛下揣度事势不可缓也
　　请诛保州叛卒
　　臣伏见保州兵士近为罢却防邉巡检发怒逐杀官吏闭城而叛以邀朝廷议者更去他谋便用招安之防方今天下处处兵骄若徤儿杀官吏而叛朝廷即日招安则今后主将性命生死全由徤儿国家威令干戈不行境内矣朝廷苟要借将吏守城捍邉则叛卒更无可赦之理若只苟保州目下无事臣恐自此有兵之处叛乱日生是顾一州之苟安而不虑天下之皆乱今招牓既出已不可追然叛卒尚有可诛之理臣今愿乞速降勅防与王果令以劲兵数千伏于保州之侧俟招牓入城随而突入除百姓外逢兵即杀彼二三千叛卒方得朝廷姑息乗其疑惑懈怠之间我兵卒至击其不意可以尽诛仍宜先谕军中每一首级钱赏十千以我器甲被其贪赏之兵而击仓皇空手懈怠之卒乗此机便无不胜之理若虑其烧刦仓库杀戮人民此乃闭城之所为耳今既开门我军卒至彼将救死不暇安能复为刦杀之谋朝廷若必为过虑更当别用救兵随后防应纵使拒死而鬬伤人民是乃一城之患以天下叛乱之祸较之则又不足顾矣朝廷深念安危之本力絶祸乱之萌当此事机决于睿断
　　论保州都巡下兵士杀戮官吏闭城而叛
　　臣伏见保州都巡下兵士杀戮官吏闭城而叛寻闻朝廷许令招安臣与臣修臣甫等已有列论乞令王果领兵随后讨戮未闻施行臣窃以天下养兵内外百有余万苟无诛戮可行之令必开骄慢叛乱之原今轻杀郡吏闭城从而招之传于四方使营幕之间闻之明知朝廷有畏众不戮之恩官吏有触事可持之势纵横作过谁敢复言少有论其长短则必立遭诛戮之害又于其党择不才者杀之然后自请则无罪矣治兵之法如此臣见天下祸患生于今日矣臣谓必以安危之计为言则保州数千叛卒无可恕之理伏乞朝廷力诛剪以振威令若以已行招贷不可失信亦宜准量轻重固当弃小信而存大法况闭城而邀命非朝廷之意若谓事机巳迟莫若选择可任之人付之保州宻与处分得便尽诛庶可戢骄兵而絶祸乱矣
　　乞戮保州兵士
　　臣见保州兵士闭城作乱杀党中懦兵十余人指为首恶以要朝廷招安臣等已有论列欲令知定州王果引随招牓入城尽以杀戮不闻施行窃以天下内外之兵有百余万苟无诛决之令必开叛乱之源今州兵杀官吏闭城门从而招之使传之于四方知朝廷有畏众而不杀之恩官吏有触事可持之势何惮不为议者若谓今日北人妄生衅端不可更于极邉之地张皇小事为敌人所窥是不知制兵权而昩威戎之畧也夫以中国为狂狡所轻者本由朝廷威令不行今以重兵入城诛一二千叛卒以絶天下祸乱之萌而敌人咫尺必将竦动安虑其见窥乎机不可失惟陛下发睿断而行之












　　端明集巻二十
　　钦定四库全书
　　端明集巻二十一
　　宋　蔡襄　撰
　　奏议
　　乞责罚预闻军政
　　臣等切见河北保州叛卒昨巳招降原其致乱之因乃总领之司不能觉察自都转运使安抚使而下一例夺职降官此盖朝廷督厉天下官吏深思抚养士卒之宜先图遏絶祸患之本然臣等切谓法令之行必自近始若舍近绳远虽法令日行人不信服臣等闻保州兵士未叛以前数月边臣曾奏都大巡检下兵士乞早处置恐其生变大臣闻之絶不为意以至杀戮官吏闭城邀命然后苍黄或招或攻或作屈赦幸其革心不至大害且帷幄之谋临事先当准备岂有边臣奏论如此等事都无制置循以成患其谁之咎今张昷之等已责降其中书枢密院大臣与闻军政者伏乞陛下推边臣所奏保州兵士事宜因依特与责罚庶乎法令明而天下服
　　乞赏先奏保州兵士边臣
　　臣等近以保州叛卒平定之后朝廷以都转运使张昷之以下不觉察之罪例皆贬降臣等闻保州兵卒未叛以前边臣曾有奏请早乞处置絶无施行遂至生变臣等伏乞陛下责罚大臣与闻政者伏闻陛下巳得边臣之奏特以辅弼之重屈天威而恕之伏惟陛下专赏罚之柄而所谓罚者已行于远而不行于近既失之矣所谓赏者又録其终而不録其初又重失也边臣先能探伺叛卒情状闻于朝廷其时大臣苟能深虑而预处置之必絶叛乱之祸及杀残官吏闭门邀命四面之兵合谋招讨中外震骇【阙四字】营官府之财尚赖朝廷威灵所以即时平定设使偷延时月城坚而不下宿兵于野费用不赀其变岂可量哉今招叛卒闭城门杀贼首者尽皆迁官蒙赏而预言必变之状者弃而不録所谓勤于其终而不念其初者也语曰曲突徙薪无恩泽焦头烂额为上客正类是矣所有边臣预先数月奏论保州事宜者伏乞陛下出宸断特与恩奬庶使守边之人精心察伺先絶未萌之患较于推恩之术不犹愈于攻城杀贼而后泛行官赏也
　　论军贼王伦
　　臣伏见军贼王伦啸聚徒党杀掠人户惊动州郡此贼虽小而其患大何哉臣切见十年以前天下无事輙有开口言兵者必指为妄人既西羌悖戾议者谓西羌未足为患观朝廷处置如何或少有沮衂北虏必窥我强弱矣已而西师不利北人果肆凶谋幸且暂弭议者又曰西北之事未足为中原近患中原之患在于盗贼乗隙而起此则可忧也或谓王伦亡命之人非有精谋远虑苟逃其生将就擒戮何足忧乎臣谓不然今江淮两浙广南福建诸路城池不修兵甲不缮非有戒守之具战鬬之备使百夫大呼列城骚动就令朝廷遣一使臣将兵追讨贼必依海为固兵至引去分散屯聚非可刻期而破也臣谓王伦党众尚在宜速诛翦或淹留岁月不就釜锧使草莱奸雄之人濳窥此势其变不可量也臣谨陈捕盗事宜如左
　　一东汉黄巾贼起择所宜施行者先简料刺史二千石之能否臣以今事揆之莫此为先臣前年请告还闽中是时军贼鄂邻方在海上防海诸州军长吏处置乖方人户骚动贼虽不至其患过于被贼臣请诸州县长吏有昏老不才者即乞罢免苟得其人处置自然得所
　　一汉建武中贼起其法令贼五人共杀一贼者除其罪臣切思之凶徒不开其自新之路无以离间其心五人共图一贼其事易济臣今乞军贼元杀忠佐者四十余人若能五人共杀一名告官竝与免罪若被驱掠刺面之人但能首身者免罪若能五人共杀一贼告官者与酬赏
　　一朝廷差去使臣难为跟逐远去官军若至淮南其贼虽转入两浙福建广南州军若待所差使臣必不相及若只委诸处巡检县尉必是无由诛灭臣今乞下两浙福建广南转运司选差部下班行有武艺胆勇之人或曾经犯赃诸色玷累降在监当或即编管见有家属者如能情愿捉贼竝委转运司体量人才令于诸州军宣毅兵士内拣选三二百余人于近海要便去处准备舟船候报即时起发若能杀贼将来优与酬奬外更特与除落已前负犯玷累
　　一巡检县尉每至遇贼鬬敌之时多是下手之人皆不用命致有陷失官员切縁兵士弓手进则有死退则有生得贼赏薄失将罚轻以此各无鬬志且今乞捉贼巡检县尉手下兵士弓手临贼先退致有失陷官员等竝当处斩
　　一军贼今来入海尽是劫夺官船梢工水手或掠或雇臣今乞应是贼船梢工水手船主等若能多方用计诱算贼徒或致倾溺或入海澳进退不得之处致被擒杀者其梢工水手等竝同捉贼例等第多少酬赏
　　一从来捉贼兵士弓手杀贼之后多是所管官员自务公廉贼人防身财物收拾入官况杀一贼头只得钱五贯文岂肯用命乎臣今乞应捉贼随行兵士弓手百姓梢工水手等但是捉贼得贼财物金银等不计多少官中更不根问
　　一臣前年经过两浙切见差李元伯收捉鄂怜其时则在广南其李元伯一行五百余人防路骚扰百姓甚苦臣今乞朝廷戒嘱捉贼使臣等所至之处或要舟船所般应用之物竝须闗牒州县画时应副即不与擅自拦截舟船科配物色若致转运司提刑司本州军或有陈奏必定重刑朝典
　　论失贼官僚乞行罚
</div>
    <div class="pagination">
<a href="端明集_page16.html">上一页</a><span>...</span><a href="端明集_page12.html">12</a><a href="端明集_page13.html">13</a><a href="端明集_page14.html">14</a><a href="端明集_page15.html">15</a><a href="端明集_page16.html">16</a><span class="current-page">17</span><a href="端明集_page18.html">18</a><a href="端明集_page19.html">19</a><a href="端明集_page20.html">20</a><a href="端明集_page21.html">21</a><a href="端明集_page22.html">22</a><span>...</span><a href="端明集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
