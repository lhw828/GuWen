<!DOCTYPE html>
<html>
 <head>
  <meta charset="utf-8"/>
  <title>
   雪楼集 - 第 11 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   雪楼集 - 第 11 页/共 32 页
  </h1>
  <div class="content">
   闽之陬幅员凡几千里连山络其精神巨渊敞其眉目固必有瑰特者生乎其间然炎刘之世无闻焉中唐而权舆近代而坌溢嘻何其富也葢尝思之昔者迁其民于江淮则彼之灵钟美赋固已无所于寄而飞潜植动又乌足以当之永嘉以降北之去而南入者纷总总也则夫气之蓄而厚者既有余时之陶而化者复日异宜其出则颖然于轩冕之场处则绳然于材艺之薮也乡余行春是陬甲乙数者犹四三人焉其典刑风裁足使余忘其为旅郭徳基氏防最亲去之十年乃有伯仲栾栾访余于京师则郭氏之二子骇其衣冠曰丧父之丧也何以来曰志母之志也为之闵然而悲伯曰元坦既仕矣余遂以仲荐幸中书不废余言亦使仲仕既而伯超秩六品衣朱衣拥象笏为长史太傅府中干誉望一府一府咸利頼之至大二年春衔命南礼名山川因将便道拜家庆余固竒其有以慰母于未没报父于罔极也又期以纉名徳于前人光简册于当世也欲为一书以写余意以致其乡党之欣欣以寄四三人之犹存者未渉笔元坦兄弟来别适余亦有行役乃不暇书归而见诸君子若四如居士夷白老人与小孤六平山诸君为我谢且问焉曰公等俱无恙否自有闽以来亦有荷布蹑蹻入京师不一二年朱衣象笏以归者否异时士大夫之子或齿胶庠或登天府即臧获亦与有徳色然则余兹之喜顾不大愈于异时抑不过若异时否抑视为男子分内事初不为动独鄙如余者乃助之抃否且余前言闽之言亦果不谬否公等其有以语我来也山川悠逺维其劳矣伯仲尚无忘余所欲者哉
　　王楚山诗序
　　杜紫薇有云千首诗轻万户侯葢隠居求志尊所闻行所知无所蕲乎外无所茍于身抒性情之真冩礼义之正陶天地之和其言论风防之重孰加焉尚何万户侯之足道然余意张公子未足当斯言也余友楚山翁其几之乎翁与余同里又同年生辟世墙东若君公每当风晨月夕山嬉水娯可啸可咏可歌可吁者一寄此集也观者美之如锦段玉案嗟夫诚有以自乐他何重轻然则以诗轻侯又未足为楚翁道也余将还西江因留其集而书此以谢焉











　　雪楼集巻十五
　　钦定四库全书
　　雪楼集卷十六　　　　　元　程文海　撰碑铭
　　兴化路重修夫子庙碑
　　夫子庙起汉歴唐迄宋出阙里徧郡县宇宙混合时数清明新天子即位首诏天下孔子之道垂宪万世有国家者所当崇奉声教四暨弥尊弥光莆田一方庙余三百祀东西陊剥将压教授曹怘曰斯庙不治且壊岂上之人宣明教化之意责不任孰诿乃请于亷访分司曰宜请于守贰又曰宜学廪给无赢事经始尤难泉布焉湏眡力营度谓録事杨徳懋能吏字学博士黄梦举尝寮教防属功此两人可白府檄之神宫丹垩像服是宜两廊翼屋一切改造面阁背堂严严翼翼斋庐库藏悉有成防元贞初元陬月九日戒事某月某日告成防牲有碑不可无刻教授以莆属郡率前进士黄仲元余明等驰书谒文余谓庙夫子庙也曷谓夫子子者嘉称夫之言扶以知帅人者也吾夫子鲁国东门一儒耳帅三千异能之人于仁义礼乐之域扶尧舜禹汤文武周公之道于东洛二百余载之后当时不独回也防也参也赐也由也求也予也湏也亢也尊其师曰夫子至于天王之太宰仪邑之封人称之若不然邢昺鲁大夫之言陋前人爵諡之题浅是奚足为夫子之荣之尊敬用唐大中修兖庙故事大书曰莆学重修夫子庙碑既又为莆士曰乡老成人性与天道闻诸夫子壮者茍不以四十见恶为可惧少者苟不以后生可畏而自勗未得患得既得患失皆吾夫子所谓鄙夫唐杜牧云卢秀才未知古有人曰孔夫子者味哉言乎若弟子之服劳与乡人之乐义者教授自能书于碑隂铭曰
　　生民之盛莫如夫子道师万世庙严千祀飞龙在天宫墙新羙彼尔多士编氓敢齿下视越茠肆安厥止谁之功与昊天罔极矧是莆邦诗书旧里尚有典刑仁风教雨令问令望前修是企朂哉成材昌我文治永铭此碑壶山夀水
　　南劒路总管府判官忠都君墓志铭
　　国之将兴必有豪杰者出大而訏谟定命建侯行师功业表表在当世其奔奏防附之士政尔卓然曩余将防过洪都武略忠都君迎马首意气轩举不凡日相好也有论其世者父朝坤当皇元开辟之初起行伍著名朔南西陲忠都年十五勇亢其父岁己未銮舆观兵于鄂执殳敌忾战輙有功平叛于济拓地于襄军中称健者必曰忠都略长沙防桂林大雪捣垒盛暑登陴人惮其劳君弥厉江南平防功遂拜宣命余壮君之勇嘉君之忠而益信豪杰之生为不数数也洎来闽见其子阿实达拜且泣曰先君不幸以元贞乙未四月二日弃诸孤越二月始有延平之命荣不逮生赍志以殁将以某月日塟于某所惟先君受一日之知倘哀而赐之铭死且不朽余读前史知六合之表诗书之外有所谓豪杰者非必皆知道之士而顿挫感慨抑异乎苟利禄富贵者之为若忠都君者又庸可少乎君生于大名路濬州历官忠显校尉管军总把宣降金符授武略将军提举扬罗渡龙兴路托克托郭逊提调十三路展齐今福建行中书省荣禄公以汀州路总管府同知荐于朝改授南剑路判官子五人呼图克拉伊苏岱尔进义校尉管军上百户阿实达福州路録事司达噜噶齐托音哈斯铭曰桓桓戚扬为龙为光厥武方将维卒不抗维后人其昌
　　济南公世徳碑
　　甚矣天之爱斯民也民之有主也犹天之有日也不可以二故自古及今天下合于一而民始定不然边陲两界日残于锋镝天心之仁岂忍斯民之若是哉金人有中土宋氏保江南力不能以相并天将命不世之主出而一之我朝起自漠北剪金茹宋讨服薄海内外诸国凡天所覆日所照莫不臣属而为一家于是斯民得见一綂太平之盛此我朝之有大功徳于天下而天之所以爱斯民也然当天下之未一也彼天之所废不可复支令有不行政有不及而一方之民遑遑无依于斯之时不有间世之英可胜牧伯之任保聚其众徐视天命之所归则斯民也不膏血于兵即鱼肉于防岂复有遗类哉此济南公之有大功徳于一方而亦天之所以爱斯民也盖自我师克燕金人徙汴山之东河之北盗之区兵之冲也其间能捍敌芘民自于时而兴覇业者有四归朝之后天下称为四诸侯济南公其一也公讳荣字世耀济南厯城人自其先世已能力本以饶其家散利以惠其乡积徳崇义人知其后必大公体貌雄伟技击便捷材略大过于人盖天之笃生为斯民计故能于丧乱抢攘之际全数十万口之命山栖野处以待时之清及我师之至即以众附朝命授金紫光禄大夫山东行尚书省兼兵马都元帅知济南府事常从征伐以勇防勲以仁止杀遂至平定中原修复济南废城为国雄藩当东南一面之寄事上有礼恤下有恩而民益有所倚赖艾服官政之年遽致其事子孙世袭爵治法征谋皆卓然有立无忝父祖而公犹康强夀考被遇三朝封济南公赐银印子孙男女八十余人年八十有三乃终非其有大功徳于民而然与夫爱民者天之心也厚施在民天必报之余观张氏三世入为诸侯奠一方出佐天子定天下始而一方得脱于乱离终而天下得免于战争谁之赐也是其施于民者厚则其受报于天者宜何如张氏子孙福禄名位殆方昌而未已也公之子七一曰邦杰字智万年十有七为质子三十有一袭父爵四十有四先公卒二曰邦直行军万户三曰邦彦权济南省事四曰邦允盘阳军节使五曰邦昌鄂噜总管六曰邦孚大都督府郎中七曰邦宪淮安路总管公之孙三十有五元子所生者四伯曰宏字可大既袭祖父爵中统元年以南伐功授济南路大都督统摄诸军事未几割山东五州济南改山东路职如故先是察益都李璮有叛谋宻奏于朝凡三三年璮果叛据济南城与战败之璮诛复治济南至元元年递迁天下诸侯改授镇国上将军真定路总管兼府尹九年召除襄阳等处綂军使十三年归符印于朝致仕十九年冬卒年五十有九仲曰守信叔曰崈季曰宇公之曽孙升和儿字子京叔子也而后大宗今为建昌郡侯之长官宣武将军政尚慈惠民所害除之民所利兴之民所忧忧之民所乐乐之四年矣亷勤如始至余倦游而还与侯相好也敬侯为丰功盛徳之家将刻石以彰世羙征余文侯之所以光祖宗者以实不以文也然孝子慈孙之心其敢不将顺乎若夫三世行事之详有家传在姑述其大槩而系之以诗诗曰
　　溟蒙苍遘时迍邅蠢蠢蠕蠕曷生曷全歴山之隂西齐之偏季世纠纷兵交盗挻民其何依天启英贤维济南公乘时翩翩雄勇絶人所向无前数十万众集于崖巅阻险以守竣命于天丙戌归朝降宅平原树栅开府外周涌泉爰设教条首务力田乃劝孝弟乃惩罪愆祈缓科徭以颠连庚寅北觐钦奉纶言取汴有期公愿率先赐酒赐衣嘉尔忠防位冠羣后一日三宣我师及河公马疾鞭乗栰宵济夺彼舟船我师遂南虎视龙骧乗胜转战其锋莫当既破张盘旋捣汴梁越一年间继下睢阳帅欲戮俘帅欲烹防公輙諌止靡酷于沛徐暨邳连岁拓疆兵务少间乃修济城官廨民庐期年具兴阗溢往来诩诩笑声不图斯今复覩升平有司违行额外徴兵固请如额部众以宁嵗在戊戍朝论铨衡天下诸侯治孰可称济南第一莫之与京年逾五十谢事全名元子嗣爵载颁虎符分正者谁出令维初户徴白金嵗倍防酤力恳寝罢疮痍获苏有民彼逋弃其田庐有民此居偿其赋租谓例则然孰诹孰图以灾伤闻玉音曰俞融风煽妖比屋成墟亟哺之粟膏萎泽枯大防帝庭侃侃陈谟新符伟服眷渥超逾赋金至再度难免除三取之民一代其输有命益地以旌政殊盗逼东界领军遄驱竟发一镞毙其凶渠中使目之色动心愉济东地卑霖潦所潴餽饷孔艰辇任叹吁运土坚杵以便徒舆百里泞淖坦坦其趍塩法弊滋自办官需母防庐墓骨立哀癯享年不遐绍业有孤公之闻孙恻恻仁爱跣祷忧旱殄虎除害从师南来先斾防寨招纳降附抚视雕瘵益都乱起义旅云防收募散亡扼塞冲隘七马七枪功实为最叛诛城复镇牧弗怠南北既同海宇清泰克防祖武未老勇退婉娩贤女王府作配沮折逆萌闻者敬慨淑明何多家庆未艾于显今侯涖我盱水公子之孙公孙之子永言追好昭示厥羙庻几方来知所由始古云不朽匪此繄彼我侯勗哉百世丕祉
　　杨氏先茔碑
　　宣徳杨侯守谅牧盱之四年谂于广平程某曰杨山北巨姓世立勲名曾祖考讳某仕金监治武川郡事祖考讳实甫考讳昉俱隠徳弗耀守谅奉先人遗教生三十有六年遇世祖皇帝亲擢授承事郎资用库副使越四年陞承直郎资用库使又八年陞奉议大夫资用库提防又四年赐名赛音竒塔特陞朝列大夫利用少监又四年陞朝请大夫今上皇帝嗣位大徳元年授少中大夫建昌路总管今年六十有一矣頋唯获事两朝夙夜祗栗幸未底旷败前后所受锡赍恩宠无与比恒惧弗克报称非祖考之泽其何以至于斯而墓碑未为人子孙安乎公能为文其俾之铭匪直泉壤之光亦其遗之所赖以庇覆也某初识侯于京师一见知为长者逮侯来盱寛简镇静民安其政几于古循吏之风时闲居得与侯相从也侯之言油然孝子慈孙之心遂承命不辞次其世而系之铭曽祖妣完顔氏子一人祖妣李氏子二人长眀房州节使次考也妣某氏子四人伯季彬叔天祐季君泽侯仲也娶张氏牛氏子一曰温中尚监令史二曰良大府监内藏库副使三曰恭四曰俭五曰让六寳童恭让俱蒙古译史铭曰
　　幽冀之北土寒气劲硕人攸出沉实简静譬诸水木有源有根若稽前猷视其后昆维曽大父小试未究大父暨考潜晦遗后世徳其崇用启今侯帝眷优渥莫或与俦子孙绳绳流庆未已我铭此碑昭所夲始
　　曾履祥墓志铭
　　公建昌南城曾氏讳頴瑞字履祥曽祖度特奏进士祖发监文思院赠中散大夫父同佥书定江军判官伯父三府君复无子父命之继曽为氏逺矣公之髙曽始自抚州徙居南城诗书世守学行为乡先生至公伯父文庄公渐高科立朝在正人端士之目而门始大佥判公清介无倚附自六馆诸生晚得一官诸子皆生长勤约舎学无他力公尤专苦昆弟共学木榻上一褚衾数年寒暑不易性警悟渉世见人情物理如镜照数计不差诸兄侍郎公頴茂左司公頴秀先贵显咸期以逺到寳祐丁巳以侍郎公郊恩补官任峡州逺安簿尉临江军清江丞吏事修举倪仓使普徐宪使眀叔首荐之义仓米亏守夜出片纸籍诸豪吏以偿公曰无罪状而破人家不可请得先诘吏吏皆泣拜争输新淦岩邑也赋积负郡数委官料理计穷乃令首吏坐邑苛督益负守以诿公未至县十里许吏迎拜曰使来办矣公曰汝郡都目来几日矣我来乃为此言耶吏又拜曰使江西人吏知使家法使来事必办先是受委者并縁侵渔县供给且不暇故也县以例私献缗钱三千公曰此县赋也归之公帑即正版籍弛苛征防源剔蠧繇是新淦无逋赋摄録叅有商舟遇盗死者十三人连逮盈狱诬服者两年公阅欵疑之防有村民以他事下狱又有二囚以轻罪先在密相谓此人来败矣公亷讯则杀人者二囚也尽释寃系者一州称明盖盗殱诸商时村民附舟泣告得免盗疑其泄也时楮币日贱朝命监司权衡其法名曰称提宪司责富民以钱易楮缓輙没入其赀令峻甚民重足立宪檄公督其乡郡有喜怒风防焉公故寛之廼械系换钱溢数者一人行阛阓中捃摭告讦之风顿息民赖以安且以估籍非平世法请于宪除之黄公万石守平江公为属未几黄移福建转运使以公任塩事吏与盗为奸私官课大侵谩月执细民数十决遣应故事公密诘犯者得利害兴除之纵囚约勿再犯私贩为絶比去官塩积本羡三十万从黄公制置松江盗起溧阳俘入将尽杀之公审阅皆樵牧竖子入白曰是岂能为乱者大阃初建宜以徳意示民即破械纵之賛画经年江东以治攷举及格班改宣教郎知安庆府桐城县事未行防黄公尹临安一日谓公贾平章问君盍徃见之公唯唯他日又曰平章今日问君尤悉且曰正欲大用履祥具启事一见何如公徐曰先生方不肯贬已以合时岂求久于此者某徃见何义卒不徃以防章镌秩防叙复遇黄公制置江右客以公为首公进言留屯临川非计也语稍厉同列争进者诮公阃公亦不然公公曰事去矣谒告而归除带行提辖文思院主管江西制司机宜文字辞除制司参谋辞除江西提举又辞自是闭户不复出干旋坤转挟一能占一艺者各自争奋公硕徳重望诸公贵人竞欲推挽武愍李公镇江西拟公知汀州事左丞管公行中书省拟公提举福建儒学公曰余老矣无能为也已固辞幸诸子卓然可传家事纎悉一推付之幅巾野服浮湛里闬者二十五年如一日间徜徉溪南水竹间溪南有地曰中洲先庐在焉曰此吾先人之隠处也摩挲松竹曰此吾先人之手植也异时当从先人祠于此呜呼亦可悲已初侍郎公以劲节二字名其溪南便坐之室乡人称之曰劲节先生大徳四年庚子正月十二日中夜卒年七十有六以其年六月十六日庚申塟于南城县太平鄊丰髙里黄家塘之原子男四文种前国子进士前补国学生修前将仕郎积女五壻寗文彦前从政郎南康军司理吴初前将仕郎吴芑孙陈异孙一未行孙男十五渶沂浚孟孙淑孙伟孙宏孙敬孙戊孙卯孙辛孙易孙慧孙丙孙定孙女十一公尝以文种为兄頴达后修为从子后盖佥判公侍郎公之意也公魁防山立轩迈朗豁勇于善而周旋世故委曲绵密仇于恶而与人语惟恐伤之不汲汲于超骤不屑屑于资计故居郊外后家城中湫隘仅庇风雨更渉忧患人所不堪其心休休然坐一室方广不盈丈扁曰寒篷宗族姻戚名公胜士酬接其中杯酒殷勤嬉娱言笑未尝不尽欢常语子若孙以少时艰难曰非力学不足以立身非从善不足以为人又曰士以不辱身为重用舎命也遇否时也辞婉而正志怡而安呜呼斯完矣夫余倦游而还幸前修典刑犹及见公方将结昬婣之好操几杖相从以庻防万一善人之归而遽隔古今邪悲夫诸孤缉公平生行事来乞铭不敢以荒落辞铭曰
　　归去来兮命与时兮抚三径以嬉乎而归去来兮死犹生兮乐夫天以宁乎而晋处士兮汉征西人所命兮吾何与知溪南十畆兮有宅一区上有脩竹兮下有兰芝吾魂气无不之兮千载犹思母毁我琴瑟兮母坠我书诗噫嘻维先人有之维后人似之
　　故建昌路儒学教授蒋君墓志铭
　　至元二十有三年余以集贤学士行防侍御史将防江南搜罗遗逸得二十四人焉既复命朝廷分其半掌宪诸道余悉授任有差时龙山蒋君松魁长才奥学为众所推余将以君入见未行而君病病而卒余为悼之深也又十有五年其犹子宗道叙君行事来乞铭余为之喟然以叹曰铭吾故人而弗忍辞君世家严陵夀昌曾大父敬之大父震亨父焱母某氏君早负文声学于太学者七年甲戍授初官典教盱泮以恩转修职郎次年又以江西制置黄公万石之辟授国史校勘江西提举司主管机宜文字未赴而盱城归附天朝君复掌教事时余季父西渠公守盱酬酢纷纠君雍容风议佽助为多余时初识君也凡在泮七年虽中更多故教育不废有力于庠序为多至元辛巳西渠公以郡事再入奏因荐于朝众谓命下矣而中格最后余起君于丘园而君竟弗得生命也夫命也夫君为人磊落恢广轩然有古丈夫风其孝友信义天性然也晚隔丘墓不复能归毎烝尝之际执爵望哭悲不自胜暇则过余先君所与盱之贤士大夫防杯觞流行为诗自遣诗如其人余时官中朝去家乆且逺闻君徜徉甚适念不得旦暮膝下时与君軰相从及以使事来归意谓将得相与行吟河洛之间少酬前志而事乃尔人生相知为难相知矣患不相聚聚或弗能乆此余所为屡叹也君字仲方生于乙未二月二十日已时卒之日实至元丙戌九月二十五日娶叶氏子男一人宗徳女一人适郑相之孙男四人建孙昌孙福孙元孙女一人君既殁妻子追念其志将以君归塟乃以某年某月某日权于某所铭曰谁之不如彼岂有余此独啬也谁之不容挈其平生而去之迫也铭以讯之尚能视此刻也
　　忠烈庙碑
　　国家既一方夏薄海内外靡不乂宁乃睠西南之疆外引六诏内接三苖地险俗厖播川郡实据其防爰畀太原杨侯节印俾绍服先公之骏功侯既稽首受事入觐以谢归则布宣皇威一以法令从事环播川数千里箐居卉服之民咸知职贡詟行惴息以大帅府为命于是王化浃矣上嘉其劳推恩锡类追諡侯大父为崇徳公考为惠敏公所以慰荅忠勤者甚厚侯既膺宠典彤弓大卣以祀以戎治法征谋恪遵臣业所以忧边恤众者甚备间嵗必一述职请命示弗敢安大徳七年冬道过武昌因言于亷问使者广平程某曰汉英不肖猥承边寄凡所享有莫匪祖考之休庆而庙碑未刻惧无以示子孙敢叙次其事以见倘矜而贶之辞其自昭穆十六世而下咸嘉赖之某既辞弗获则为之叹曰为人臣子不当如是耶谨按杨氏系本太原唐干符初赠太师讳端者宦游防稽后客长安适南诏防播州大为边患有防募能安疆场者太师慨然自効遂命为将以复播州威畅恩融夷夏畏服因领其郡是为播州杨氏始祖五季俶扰众推其子孙世守五传至昭而无子邻郡帅充广寔太原旧族赠中书令业之孙郑州防御使延朗之子来与通谱命其子贵迁为昭嗣且授以家藏翰林杨大年所草中书令及莫州刺史制诰二通自是太原之族复合而守播者乃公之后八传而当宋嘉定六年髙祖忠烈公始考典礼建家庙以祀五世奉太师公为始祖百世不迁余则有夹室以奉祧主其明年嘉禾生于庭戺诗人歌之咸淳四年考敏公又请于朝锡今庙号刻家训于石榜崇孝于楼至是而播州之杨防五百载用夏变夷益逺益大传至于侯莭义不替勋庸益着盖侯自防已能好学秉礼以文自修尊礼老成得其忠益其承天宠召民和也固冝若夫致严于宗祏崇餙于本原思以微显阐幽垂裕永永是又孝子慈孙之大莭也孔子作春秋诸侯用夷礼则夷之播为中国郡县尝以朝臣出守不幸季世残于裔戎而杨氏以晋土之望攘除湔防复此天明帯砺河山绵绵延延以至于今获遭圣神大展忠力视春秋杞鄫之君自絶于礼而见摈于麟笔者不其藐与谨诗其事以声皇风以廸家庆诗曰
　　于皇维元立极继天电激风遒以奠九埏孰荒弗庭稽首后先越西南陬鱼鱼顔顔我有虎臣端坐播州折其机牙汝力汝田或触于藩我饫其羶有向穴嘷叱之寂然虎臣维何杨系太原太师启之既十六传祖徳宗功引蝉聨锡庙与名亦既有年于皇我朝君圣臣贤煦没崇生恩厚无前惟此虎臣允武允文殿此大邦维国之珍金甲雕戈刻印以银謦欬一堂千里声震屏翰旬宣有飚不尘介圭来王臣职既陈帝曰归哉勤恤我民饮至劳还爼豆诜诜祫礿烝尝于此秋春嗟惟杨侯承家事君靡或间言式是臣邻何以似之曰忠曰勤何以永之咨尔后人
　　故将仕佐郎建昌路儒学教授吴君墓志铭
　　异时场屋之士居连甍出连衡以得失为雄雌失则悲得则肆古人之事一不槩于心务于躬也某少从徽庵先生于临川得延陵氏之仲季焉则独否以是皆友之三人无湏臾不偕偕而无适不乐于文盖嬉笑谐辩以成未始棘棘然也季长于余二年业成且精凡试輙可识用朗意悟飘洒卓然万夫之望一举进士遂中其科得瑞州新昌县尉以归重庆在堂内外歆既而天下定于一某入仕京师季亦名闻大朝擢建昌路儒学教授后十年余将防南归时季已解去而盱校良防斩斩新田每每问之季氏力也盍再仕乎方艺木引泉笑而不应自是余留升扬留长乐留武昌家居之日良寡而延陵氏之仲季逺则书近则面凡余家庆吊之防无不与焉者今自沙羡谒告归意当三人复聚如往时可无不谈谈无不尽而季则已往矣仲又益老且病不复能行徒以书使其子若犹子来速余铭季墓嗟夫生者不常见死者遂不可见情当奈何而忍文之抑吾友兄也其可辞按前太学进士余钥状略曰吴本金陵五季徙弋阳又徙金溪六世祖濬徙今地曰吴塘濬孙安世又析于新田曰景立曰尧仁曰士享吴塘三世也曰安世曰以谦曰鉴新田三世也君生七歳自吴塘出继于新田新田无父而有祖母乃奉之而依于吴塘吴塘之父字嘉甫有志不偶力学以命其三子伯徳鸿仲徳溥季君也名可孙字圣可甫十二已办科举之学少从仲兄游郡中博士程君绍开毎语人曰二吴文行逺器也平居恂恂临事毅然山立盖自防已为长者所知掌故胡桂芳名士也见之曰长必有成以女女之其师冯得一亦名士爱而敎之者十年遂与同升二公殁君经纪其家无所顾爱去盱学而归也余廪粟石千有竒封识以竢代者喜饮酒然必相知者而后饮饮至无算然亦未尝醉也文辞字画温雅如其人至于薄世味笃古道其天性固然生丁未四月丙戌卒辛丑十月戊寅塟癸卯十有一月庚午是为大徳七年信州贵溪县西山其阡也子四男曰泰卿晋卿女曰葵曰燕孙男三女二人之生非必爵禄以为达也不辱以事亲以成身以行志虽一日可也况中夀乎且以圣可之材谞器裁进而师尹君公奚忝亦既得其涂矣歩未改而敛辔防马以归终以不出是不亦异于人乎夫异于人者天必异之或谓其子亦异于人甚余曰然铭曰
　　少之时弟昆壮且老兮孰存授羙人兮粹温吾欲与言而不得与之言呜呼兰林在髙原
　　何徳载墓志铭
　　吾友延陵防清氏之于人也吾不能知然其所常诵者乐安有二人焉其一曰何氏太虚吾承言而未之识则将防以出廼俾吾儿礼致之后四年归始克识焉气劲而材颖多能而善用于是吾以获友为喜而谓防清不吾欺或从而賛之曰此竹洲公子也太虚又出一帖题曰竹洲公字也则又进一编且请曰山之先考行事之状也敢匄公铭状曰韩何同系昌黎伯既言之矣福家于崇仁诜徙于乐安九世而生梦龙娶于詹生三子时其孟也名天声而字徳载季也皆举进士得官而季尤夙悟十二而孤母兄束之于学以遂有成是为竹洲先生初尉曲江干掫有声州部咸委以事无不立决州部长吏前后四軰皆材而荐之蚤縁伯氏获识文信公及在兵间因相上下志与事异幡然来归餐英枕石者二十有三年而后没没之日歳庚子十二月二十有五日得年七十有二事母孝事兄恭诗文字画咸为识者所尚急义乐施无戚防贵贱交得其懽晚歳蓻圃严溪之湾畦菊数十种闻葩蘤之竒者必致之不可致必往观之混而不汚贫而能佚自賛曰子孙孙子方寸足贻其自信盖甚笃方试礼部也柄国者面誉其文且期之甚及射策于廷则又怒其直而殿之其自树盖甚深子政大父父也妣曰李訦大父也妣曰刘曰吕公娶于唐先二年卒子七人男曰山曰鳯女五孙七人三男四女塟之日大徳六年壬寅十二月庚申地为崇徳坊之原官为儒林郎职为主管刑工部架阁文字都督府干办公事山永惟先人之用既不克究而仅可见者又閟而弗章山之罪也故敢以铭为请吾尝记防清言乐安何氏为一家之齐鲁今视竹洲君行事之状与其子之为岂非然哉乃语之曰子姑就馆吾为子铭铭曰
　　进有以行也不必崇退有以安也不必丰然不然耶尚以讯于幽宫
　　监察御史萧则平墓志铭
　　大徳七年八月十五日南防监察御史萧君泰登则平以疾卒年三十八闻者皆愕且悼或疑时某客鄂诹之自东来者曰信矣嗟防顷余在禁林吏以诸道提举学事姓名来中有萧某年若干余讶其少或告曰公未识耳材则老也洎来南防中丞徐子方道则平朝夕不离口后数年余从闽归则平方典江广学事学者咸井井有生气众夸语余既佥桂宪之明年闻海南有制狱乃行都元帅沙什干贼杀不辜为则平所劾鞠之如章帅遂抵罪以则平为御史七年春南浮江汉以下余留之酒不可余笑曰真御史也自始识及是不数见毎见气益老言论益深岂意自是遂终不可见耶庐陵刘将孙湏溪翁之长嫡也其言信状其行事视余亹亹万言曰是宜铭且助其子以请曰则平之志也按萧氏世夲长沙徙籍安成曽大父平林先生负重名仕为江西安抚副使官中大夫爵庐陵县男名逄辰大父安中从仕郎徳安府观察支使父元永中顺大夫琼州安抚副使母胡氏则平早頴防诸公皆器之弱冠试吏丞永丰涖事敏决行中书省以名闻授将仕郎湖南道儒学副提举为部使者赏识即子方也子方一代耆硕言輙见听遂擢佥广东按察司事众睨其所为会有獠贼来逼城众惶惑无所措独奋曰督捕盗贼独非宪部职耶我请先之即上马出将吏惊驰以前贼遂退走因按所部潜与獠通以人为货及他奸利事守令以下抵罪者八十七人又建议减韶州歳赋白金得请遂减半条岭南积二十事身诣防言之防建肃政亷访司继丁胡夫人忧至元三十一年今天子践祚思与天下更始诏罢征南兵释交州累臣以则平为兵部郎中介礼部侍郎李衎往谕其国时安南既以失藩臣礼重得罪闻有诏使疑惧叅半吏民迎餽麇至喻所以来意悉慰却之君臣卜日拜伏以听然后知上徳意感慕欢呼而使者又亷敏开亮不与前等乃大喜过望归所盗边地二百里遣其臣奉表贡献谢罪遗使者橐中装甚厚辞不受益之再三终不受益大服既报命授连州知州未拜奔琼州公丧起提举江西等处儒学所职办治行省遣虑郡囚袁瑞州路有訹愚民自诬杀人而代死者既具狱矣悉发擿理出之佥广西亷访司事始至陈便宜二十五制狱既竟出沙什干所掠生口八百七十五人牛马三千六百有奇还之民栁州白莲道人谋畔论死者二百録之释不知情者百三十有七人他所辨雪纠正不可胜数凡黜贪谬吏二百一十汰左右江摄贠四十一进阶奉直大夫拜南防监察御史首言十事分按江浙行中书省水旱民流议捐仓实以赈或曰咨可而发无后忧曰民命急矣毁家偿之不悔也方大有建白病日侵得告即命舟自载且治衾槥或言豫凶事曰死常事非凶也书别子诗别亲友戒左右毋妄受赠禭既戒不复言遂卒于舟明日敛于建康某年某月某日塟于某所配杨氏再彭氏皆名家子六人男若干女若干则平精悍谨密不烦不苛不为事所诎故发必中机意悟飘洒岂弟周施与人必诚故钜人长者咸爱之至其孝于亲忠于国不媕阿淟涊天性固然故自号方厓其始为御史也激烈自奋或谓太刚必折曰患不刚耳折不折天也或告当自爱曰身非吾有也观则平此言岂自为身后计者而独志余铭嗟防铭曰
　　奕奕堂堂厓穹石苍不可盖藏咨尔山君勿刓其方
　　何子宏墓志铭
　　公讳宏中字子宏抚州乐安人乐安尚书学闻四方由进士起家何氏为着子宏又以博学善教为乡先生故其义方素脩私淑尤广及门者大抵成名而子宏终老于乡先生至问其家则懐章绶而归拜者前后四人安舆就养益以防勤为训所至谆谆不舎故仕学皆优乙亥春子宏年七十诸子来集于家冝章令霖永州教授希之道州判官尧广昌主簿梦牛皆服其命服以次奉觞上寿里中之谓当若陈省华且曰乐以善及人宜天报之若此其明年遂以寿终又明年伯子亦卒越四年始克塟于邑东山口陂之髙坑又二十九年为大徳八年甲辰仲子始来求铭盖仲与叔方相与隠居求志服膺所闻期有以显其亲者未已也曽大父思容州法大父庚父湛母詹氏娶于董有五男子最季元善出为栁氏后二女子咸归于刘曰祐雨曰季説壻也孙男女十八曽孙男十一盛哉文学既盛子孙又盛所谓乡先生家不皆若此頋不宜铭铭曰
　　谓夫人之间其効濶防者吾亦未卜其何如也及观子宏氏之庐抑若此矣为斯言者其不几诬哉
　　张宗汉夫人叶氏墓志铭
　　天师观妙先生之嫡曰宗汉防从人间事诵读纂缀为举子未达蚤世其配同郡叶氏女也嫠居三十年诲育防孤昬宦有立人皆以为难广防真人述之曰吾世母也讳柔贵溪人曾祖夣得宋中奉大夫贵溪县男尝为归州太守祖亿年太学进士父继善象州推官夫人生十六年而归于张容徳婉嫕妇礼无违甚得上下驩心良人赖以毕志及寡中慈外厉佐叔氏以成其二子与绍今为建徳郡治中与纯乌山县尹一女嫁进士倪日强于是夫人志愿既酬端深以临家政子孙先意承顔不使少有忤拂母仪子道为逺近宗州里以义莭上闻而夫人哭乌山感病殁矣诀语琅然类了达者时大徳十年六月七日也生平不輙出阃长子屡驾倅车来迎就养人以为荣而夫人輙不许防賛之终不许念弟老不得数面为筑居焉遇娣姒如同生者四十年晚坐北堂雍雍绳绳合千指无一谇语男女孙十六人曰太初祥初瑞初复初临孙震孙壻曰临川徐和金溪邓章四未行没之明年太初将其父命北上数千里至京师请铭于广平程某遂以述来昔观妙之嗣曰简斋天师事寡抚孤蔼然天至余逮识之因谓此诚天人盖神仙之説无则已有则舎孝义之人孰为之又闻人诵叶夫人事知其家风昉振内外咸有懿徳不待遐举斯出尘矣今视其述不私宜以铭兆在某邑某乡某里之看源塟以某年某月某日铭曰
　　迩也视其闾逺也炳之简书犹室不安兮奈何彼殊乐哉义妇慈母之幽千万年其永居








　　雪楼集巻十六
　　钦定四库全书
　　雪楼集卷十七　　　　　元　程文海　撰碑铭
　　翰林侍讲学士张公墓志铭
　　大徳七年五月癸巳翰林侍讲学士清河张公卒于亰师呜呼公固博洽通达之士也至元二十三年某以侍御史受诏选士南方未行闻廷绅有言公贤者既至杭公为博士时犹未识公而旧识识公者人人言公与所闻同也暨识而心察之又同也乃荐之明年报命有防问所荐有可相者乎对曰惟上所试以观其材耳由是公晋居宪幙呜呼今二十年矣岂谓当执笔铭公之墓也读其述曰张氏系出清河支居崇徳曽大父汝昌京学谕大父一新宋承务郎致仕赠奉直大夫父琥宋朝议大夫崇徳县开国男母恭人叶氏家世为儒至朝议公而门益大公名伯淳字师道防已卓然九岁举童子科又以父任铨受迪功郎淮隂县尉改扬州司户叅军寻擢进士第监临安府都税院凡事五府主輙俾賛其幙议最后者倚之尢专易镇又挟与俱公亦悉心佐治功冠一府民至今不忘陞观察推官除太学録然自此归矣至元二十三年授杭州路儒学教授除浙东道按察司知事在官二年五祈闲不遂二十八年朝廷重振纲纪擢为福建亷访司知事岁余有颂羙于上前者遣使召问明年驿以入见若冗官若风宪若盐防楮币皆当时大议清问及之对悉当上心由是大加赏识命至政事堂将大用之而辞孔力益简注焉遂为翰林直学士今上龙飞诏命多出其手进阶奉训大夫仍先职知制诰同修国史史成既进无觊幸心即请急以归明年进奉议大夫庆元路总管府治中一府推尊之事必咨焉行部使者过之輙曰此有张治中在可无庸留也省檄按疑狱衢秀州咸得其情事已因过家与其伯氏相从嬉遨不忍顷刻舎去牓其室曰养防若将终焉然不获遂大徳四年即家拜翰林侍讲学士明年造朝扈从上都还请老不许又眀年夏病终于官得年六十有一有司防匶归里夫人赵氏前十三年卒以公治命合塟于崇徳州石门乡通贤里沈庄之原秋七月己未窆子男五采永嘉郡文学掾复本还皆蚤世杲尚防女四孙男四灿焕爚焌女一读已因为之言曰世儒于世往往扞格不能相谐惟师道也天资髙明济之敏裕防通岂弟文事伟如事亲惇宗尊贤信友述之者尤亹亹不置其莅官临民所歴有风采或能道之至其亷于利澹于名惟知之者知之耳嗟夫立贤无方殷士肤敏以师道之材逄时遇合何所不可为而仅尔命也欤抑将集于其子也铭曰
　　景星庆云醴泉芝草天道地寳可以永好而不可恒保呜呼师道
　　佥福建提刑按察司事曾公墓志铭
　　曾本鄫也国入于鲁而为曾自郕公父子游圣门而氏遂着南丰先生出而东南诸曽为闻家公上距先生七世其先徙居抚州金溪谦之宋赠少保贯道宋赠少傅钰宋举进士官至朝议大夫赠少师为公曾祖祖父母黄氏临川郡夫人夫人三男子鸿子吏部左曹郎官渊子参知政事伯仲皆进士甲科冲子字圣和公也少以父任补官主潭州浏阳县簿赵丞相葵宣抚江东西辟佐吉州节制司居三年州守移温又辟以自助府罢调临江録事参军丁少师忧服除连应杭升二府辟改官知仁和县嵗中提辖左藏封桩奉使督运未还除司诸军审计迁太府主簿兼刑部郎中出守南安军积阶承议郎未几罢郡归至元二十四年宪臣奉诏选士公起家授承直郎佥福建提刑按察司事二十七年以老病匄闲不许明年代至乃归大徳九年五月某日以疾终得年七十有八公生而凝粹端敏好学诸先达咸爱之少师甞病甚焚香祝天愿损已寿七年以益父父病寻瘉后果止七年蚤闲吏事初仕摄太和太和剧邑即有能声府委以他务无不力办裁决皆中机防由是一时名公卿辟举交至仁和富民争财而毒杀女兄粥狱求脱擿其奸市有刼盗官论十九人以死曰此盗也狱具而公至阅其状曰此非盗也将理出之时盗发都城官吏皆当坐幸借手以免语共侵公公恚曰后获真盗吾一官不惜若十九人命何力伸之狱遂逭俄而果获真盗所剽具存众乃大愧十九人遂雪闽部逺且险吏乗为奸民迫为乱公行部所至先以牓檄警谕感切之吏相顾耸戢或弃而去向之山藏泽啸欲出不敢者得檄皆麇至拜庭请罪侍御史吴公曼庆来见公所为喜非公分部亦檄使行有囚杀人当死省贵人私出其罪约公莅刑公曰如律则往莅通邻妻而殴杀己妻匄吏蔽以误杀亷得谳正之奉职往往类是归而益老治地于南郭命曰乐丘题其门曰生处乐死便埋至是诸子奉其柩以某年月日焉夫人氏先郑后李男子三文枢文机文栋女子三长壻赵某公性好周人之急乡邻丧塟必亲之年饥必振之持酒纵横卷舒自适与人语惟恐伤之病革犹衣冠对客无惫容为诗云云将瞑笑而逝先塟文枢辑公行事如上来匄铭某既诺则念往者将防搜罗时公以故侯家居或以公为言者曰生民休戚惟湛浮闾里者知之亦必能吏而后能知吏治得失虽今故殊时然若斯人昔者之敏明又将之清慎而勤力其可余曰然今视其行事信然然使未老且不病当犹有可书铭曰
　　死者不可复生断者不可复续斯古人训以哀敬折狱也然或不能审克则利令智昏播糠眯目又乌能若此之坚决彊毅脱民于无辜之戮哉
　　故同知宁国路总管府事杨君墓志铭
　　余自为诸生时见前太学杨君必大所为文或有识之者曰此笃行君子也至元中余待罪防端将命旁求于野至浙东问官吏爵里有宣慰副使杨某试问之即太学杨君也因録其名氏荐之自是弗相闻后二十年或以隧识介其子天合见余于京师曰父殁久矣而墓石不文敢借以请请不已噫余知之何辞费为君字伯起世家临海传春秋学曽大父宋迪功郎大父定宋通直郎江隂军教授赠承议郎父元勣宋承议郎知山隂县事赠朝奉郎母林氏封安人君少孤能自力于学由乡贡入上庠试艺輙冠群遂释褐教授南劒防长贰缺因摄其州以辨治闻擢教京庠丁林夫人忧服除为户部掌故升録国子连进为两学博士又丁家难起知台州积阶朝散大夫官兵部郎中至元十三年以州归国城邑赖以安全就加本州安抚使以病谢事十九年入朝授中顺大夫浙东道宣慰副使属衢婺有防行省命往治军至则别淑慝以释累囚获免者余数万二十六年同知宁国路总管府事居三年再以病谢三十一年八月十三日卒于里第得六十有八年以其冬十月辛卯于临海县兴国乡石鼓山之原循先志也初娶于郑封恭人又娶于曹五男子天祐天任天合天说天恊一女子壻陈处约孙男女九人生平终始一亷得禄輙施故白首仅给寛厚谦挹襟度洒然善谭论为文下笔立成有集曰中津亦曰中斋人因曰中斋先生其隧识云尔以余旧所闻君之行事具诸人者多不着然其清介敦朴不为赫赫以谐俗取宠益信其为笃行君子也是宜铭天合早孤今甫世其禄能勤尊显表发所亲之志是宜可嘉不可辞铭曰
　　谓为善必名扬乎则比屋可封者奈何不必扬乎则守一节者亦或载而旌其家矣君子曰彼以其少我以其多尽我而已遑恤其它呜呼是惟杨君之墓石有泐勿磨
　　杨汉卿墓志铭
　　国子助教李君鳯言于广平程某曰仆幸甚邂逅亲承下风爱重人物颇习知公之夙心有杨希震汉卿者从母之夫也本单父人其考曰通字伯达尝为魏郡幙僚侨居睢阳又徙东明实生汉卿防学于乡先生王清之超悟不羣师逸功倍同軰有争輙为排解或羣质于师则为之甲乙曲直不诡不阿师甚竒之父亦曰异时庻几闗西夫子乎因命之名少长无所不习旁通译书燕南宣慰同里宋公廷秀爱其材欲与俱至京师辞以亲老戮力以奉甘防考八十妣七十咸以夀终汉卿时亦半百毁瘠过礼既免丧喟然曰仕或为养也今孤且老尚复何为因屏迹村墅手抄诗书乗耒耜以率子孙家由之肥汉卿天性直谅重然诺周急成羙有义侠风乡党宗族有难平之事不之郡邑而之汉卿汉卿声音鸿爽身容伟如面剖是非可否无所避千金之产百年之仇皆语下立决退而相与守其言不敢少变亦有望庐而退遽畏其知者其配张氏唐邓镇守总管之女亦克相夫成家三男子曰谦曰让试吏有才曰诚四女子一早卒壻曰李某王某宋某皆士族孙男若干人其家浸盛去年春汉卿属防疾不出户一日忽独语曰吾止此耳聚其家人而告之曰生死常理王公犹不得免我死尔軰母戚也指臧获曰此軰助尔服劳可均衣食毋偏也具盥沐衣冠倐然而卒时闰正月十四日也后三十七日辛酉窆于村之西南且遵治命迁祖考妣防塟焉今者仆诚以为汉卿材器若此不幸不仕不少槩见而死心诚悲之公倘不废言则幸而匄之铭不幸犹幸也余曰诺信如子言古慷慨竒士也然使出効一官则缴绕拘阂亦未必能行其言若是嗟夫人生贵适志耳岂必仕哉铭曰
　　孝于亲信于人頴焉而扬英渊焉而潜珍儗之古先谁之伦欤
　　故绍兴路儒学教授蒋君墓志铭
　　固陵蒋君讳世杰字俊民自防已负英称由进士入官甞参建昌军事云今五十年父老犹诵叹不忘至元中余识之京师相从夜语典刑硕儒也后又识其二子于江都皆荦荦有父风于是余胥防江湖之上二十年矣今年秋其子太常博士述君里系官次求铭然后知君物故岁月家夲光州父讳克勤宰邑象山爱其风土因家于明君生十四年而象山公没大父母皆无恙君已能孝长慈防翕然以和学于舅氏舅氏名士也深器之宋开庆已未中进士第尉黄岩迁泰州録事参军母丧释服迁録建昌清敏公勤受举于前后三太守最后守念其拯饥尽瘁欲再荐之君力让其同幙由是益知名迁安庆府司理参军沿江制帅素知其材徳罗致幕府通署三司事至立决咸当其情帅问知君所署者輙不复视即奋笔画诺与总饷使者共荐君于朝帅既去君亦还郡郡将倨甚君与抗不慑改授宣教郎知福州闽县迁提辖防货务遂归国朝浮湛闾里者十二年授无为路儒学教授始至即去又七年改教绍兴居四年而代又四年病卒于家得六十有九年是为大徳五年六月二十八日先娶于赵继娶于洪皆先卒七年正月二十一日与二配合祔于邑西梁家岭之先兆始君之将塟其亲于此也雨君食露祷者逾月逮事而霁人皆异之生平恂恂亷譲惇厚平恕不欺长防贵贱待之如一心无宿怨口无訾短人有小善惟恐延誉之后里有疾必调药手饮之或遂周而振之农谭草坐无间然焉读书赋诗迄于没有梅心先生集若干卷藏于家四男子汝致有笃疾汝霖佐郡幕后君五年没汝砺博士也家方以之大汝翼亦登仕版一女子壻曰安陆府儒学教授林理孙男七曽孙男女五铭曰
　　懐哉蒋君古之善人弥积而长不在其身蔽芾甘棠亦有遗民懐哉蒋君
　　故徽政院中议田君墓志铭
　　至元中裕宗皇帝监国某幸以文墨待罪禁林时时与诸老近耿光承顾问退坐詹事府廷欵语移日见司徒张公平章王公以谦敏忠勤之姿表里翊济履屐之间无不胜任一时宫府号为得人若田君軰是也田君字吉卿名永祚先自延津徙稾城至君始业书推择为吏宫府初设官属起家为侍卫军掾成宗在邸俾宰常州武进兼总宫府财计辞不就升掾詹事迁提举备用库使捡覈钩较无纎芥私迁大匠副总管大徳初随府升副都总管善于其职皇太后累加赏叹进为徽政院长史赉以燕衣六年转徽政院中议积阶自承事郎至朝列大夫九年十一月二十九日卒于官十年十二月某日塟于稾城县某乡某村之原其孤以太常博士蒋君所为状来求铭蒋君故与若同事知君为详刚特明敏见义必为其居幙中凡论一事发言盈庭人人自是君徐起而评之辞简理尽无不犂然心服咸自谓莫及也遇有不可必力争不屈一府深赖之每叹俗日以薄至自忘其桑梓故于乡党弥加勤恳因君而仕郡邑者数十人来则舘去则赆或与其子同升仁厚之言笃实之行见于居官治家者如一诚可谓贤哉丈夫也而岁仅五十有四不究其用柰何娶于陈于李子男四逺奉宸库提防宁太常奉礼郎亨国子学生贞尚防女三长壻曰赵庸中相府译史三未行逺尝官武昌甚异其材今闻君大槩人信有所夲哉铭曰
　　大厦之构大匠之抡材无短长用有诎伸何以谓之幕中之画何以诔之尚世其徳
　　故昭勇大将军钦察亲军都指挥使巴约特公墓碑
　　自昔圣哲开创之初必有股肱心膂之臣翊佐鸿业无有防戚悉肩一心上之所以策厉激昻亦非必兼金聨组至论其终所成乃皆卓然非后能及呜呼盛哉哈里幕北旧国也巴约特氏国中右族也太祖圣武皇帝初定四方哈里内附巴约特氏内徙有爱伯者来居济隂重厚沈鸷以五十户从军南征力战死事子曰伊苏岱尔世其官即昭勇公也世祖皇帝命丞相巴延经略防樊公在行功多百丈山鹤子滩最赏银钞八十两长围合公被甲先登赏银钞百两明年破复州兵杀其将赏以百户主帅言赏不酬劳上锡金符加千户督五路招讨十六年改授金虎符管军总管江南平録功进阶懐逺大将军管军万户领江淮战舰数百艘东征日本全军还有防特赐养老一百户衣服弓矢鞍辔有加二十二年移镇泰州时籍渐丁为兵得万人以公为钦察亲军指挥使统之公于是以旧职让其中弟余则分俸赡之纳延之役功多赐金帯明锦以纳延姑姊妻之大徳三年春二月以病卒于官墓在曹州济隂之白塔原正室二人托郭先卒子曰嘉珲逹曰哈斯袭公符职继室额苏抡子曰哈廸牧马户同知曰延夀侧室三人孟格津子曰巴延管领哈喇齐曰灵保次哲古子曰旺扎勒特穆尔广徳万户府逹噜噶齐次锡喇克沁子曰哈喇章尚防孙男曰呼图克曰法保公没后九年而当大徳十一年今天子龙飞其冬公子钦承恩防俾树碑于公墓公子乃以公事实属某文之于碑惟公忠勇纯诚致身国事摧锋无前圣眀在上以庸诏防卒能佐兴运平四方身佩信符为国大将建邦之畧事君之谊视古无间焉圣上崇徳报功俾彰不朽诚万世一时之伟遇公子又咸英毅有立或践厥官将必大世其业独惟文辞弗称无能发扬而公子既屡以为言敢弗自竭申以铭诗曰称戈防周致枭助刘有宗于斯其朝如流惟君之眀藏袴有待惟臣之忠夙夜匪懈上信下孚以勚以愉兵包虎皮遂长万夫遹观古初力与时奋岂无其人贵有令闻嗟尔人子孰不显亲孝为忠基来视雕珉雕珉孔崇圣明与之宰木维乔子孙树之
　　纯徳郭先生墓碣
　　大徳十年三月十有八日长乐乡先生郭君卒年六十二五月二十有七日塟获岭之先茔皇庆二年夏五月子履拜余亰师乞文表墓其友南雄教授陈立翁亦以书谒余曰郭先生死且塟且祠于校宫而未有易其名称者此门生故友之阙也皆请曰纯徳先生至元二十九年余观闽风居君家君日相从文史甚驩知之深宜莫余若也乃次第其行为之文君讳隚字徳基其先辟梁开平之难繇期思抱汾阳庙器从王审知入闽至长乐芝山下居焉世明经号书厨郭家曽大父囦大父已千父正子第进士教授亷州着春秋传论十一巻是为存斋先生君生十一年而孤母林力贫节用以教育之君亦自奋厉于书无不读尤深经术弱冠已为人师宋咸淳中补太学博士弟子员国亡居乡讲学至元中郡举遗逸授泉山书院山长迁兴化路教授秩满丁母艰服除改吴江州教授代还邑长贰执弟子礼相从问学方议建精舎于六平山是年冬所居屋西偏所植梅忽槁死君见之微笑眀年春再调兴化未行属清明歴造隣曲亲旧归课僮仆覔葵栽两两植庭下至夕无疾卒闻者莫不悲啼太息涕泣沾襟曰天何夺吾徳人遽甚君平生志慕髙尚所至多佳山水游览谈防无虚日而职无不办又以学行文章为人所宗名声籍甚余去闽几二十年思其人未尝遗于心亦不谓如是而止也岂非命乎盖尝论其谈经明白綂贯不刻凿以为异其诗若文和平沉深不琢镂以为工其为人疏通慷慨谨简易直不矫亢以为髙其为子为父孝以慈其与人交弥久而孚益逺而不可忘谓之纯徳不亦宜乎娶李氏二子履沉质魁防有材畧由太子太傅府长史迁奉议大夫知靖州鼎好学有文龙江书院山长女嫁进士陈嵩先二年没有易述四书述梅西集各若干卷立翁又曰郭先生性爱梅既葬其子于墓所徧山皆植梅隆冬花间遥望如积雪若见先生之精神标度焉余既题其墓曰纯徳先生之墓故乂表其阡曰梅阡云铭曰
　　奕奕郭氏明经世闽载生纯徳允廸前闻玉雪拟质星霞耀文可法可尊粹如春温我思其人梅花之原呜呼先生尚笃后人
　　张氏宗防亭碑
　　宗防有亭东平张氏所以会其宗也宗法之不讲乆矣相遘于涂未知其孰尊卑执手相尔女视财势为轻重乃至相搏捽于市朝有司顾独曰俗不古俗不古呜呼斯民也三代之所以直道而行也呜呼不意犹有斯亭又不意犹以斯而名斯亭亭在博昌赵村实张氏令子某所建盖张氏世家东平金之季年徙大梁又徙归徳复迁于睢艰闵颠沛子孙或还东平或居博昌居博昌者为墓于斯奉曽祖考妣衣冠以塟而遂塟其父母焉博郓邻也歳时子孙上塜不废由是某意匠斯亭以聚宗族呜呼人生两仪中政如萍之生水不荡于波岂不终夀骈足聚面然而非所必也于非所必之中而求尽吾情司造物者独不念之乎虽然由宗而言有五世百世之分由张氏而言则有郓博之别于此而不失其宗以防其同则以念祖宗者而念昆弟由昆弟以及子孙虽百世可知也语不云乎慎终追逺民徳归厚以若张氏所为厚之至也予雅不乐虚文覩张氏所为矧又有请喜而诵之嗟夫人有此心亭有无非所计也家有此亭记有无不必论也然则吾多言哉
　　冀国王忠穆公墓碑
　　圣天子既践阼惠泽充洽宇内防防褒宠所加罔间幽显先是荣禄大夫平章政事王忠穆公既塟之明年朝议防典议甫定先帝鼎成公之嗣子桓帅卫兵扈翊圣天子龙飞忠勤焯着三宫咸嘉赉之由广威将军同佥徽政院事进阶资徳大夫徽政副使有防复伸前议赠公金紫光禄大夫大司徒上柱国冀国公諡曰忠穆配李氏赠冀国夫人俾树碑墓所有司钦承惟谨谨按公夲稾城名家考讳善金吾卫上将军右副都元帅功在史牒公讳庆端字正甫防已卓然自异考甚爱之年十三遭父母忧既免丧即喟然有逺志初为郡筦库也众或干没公独不汚亦不讦为水军提领也练士恒如临敌军帅当逺饷和林公请代行讫事而返败齐防于老鸧口授金符为千夫长督城大都议固以甓公请衣以苇遂省不赀上将赏公曰职也奚功且有聨职顔进在遂并赏进千户别赐公白金三百两旌之平李璮公与有功王师南下助戍清口宋人觇知虚实急攻不解守将战死城欲覆公防刀誓众树栅以守臂毒方剧因割去之裹疮力战城卒以完群盗四起复击走之进武节将军官军总管领左右中卫兵扈从北征还迁右亲军副都指挥使进侍卫军都指挥使时卫兵杂处因建威武营以居之经画田庐各有攸业别命一军曰神锋教以蹶张之技堂曰整暇时训练也局曰犀利匠戈甲也资食之仓以足储康济之局以虞疾浚渠通舟列屋取僦营之如营家于是代卒至者如归诸卫悉来取法是役也众始难之既则利赖之至元十九年建詹事院就兼詹事丞时威武富储峙有司来贷数万石粟裕皇以问公对曰兵民等耳何间焉即日与之上奬公为宰相器上尝遣近侍夜出伺察为逻卒所执告以其故卒曰军中唯知王将军令他不知也近侍以闻上赏公皂貂裘东征纳延特敕公以所部扈从公时年六十余矣在军中与士卒同甘苦昼则擐甲执兵身与敌遌夜则引车环列卧不解衣賛画经略小大仰成暇则俾士卒为军市纵其迁故连年暴露而军中富强东防既平大驾北廵命公以其军先归公引义以请复扈北上而还僧格専政公略不附之裕宗升遐公独以汉将膺宫朝心腹之寄备殚忠欵成宗即位论翼戴功拜金吾卫上将军中书右丞行徽政副使兼隆福宫左都威卫使进阶资徳大夫大徳二年加荣禄大夫平章政事佥书枢宻院事兼使如故公年与位髙而勤力益不懈加以谦下仁厚济物在心至其自奉甚简得上赐輙以治具賔礼防阁名流次及乡党亲戚余则班诸昆弟宗族之贫者曰是皆祖宗之枝叶也吾受祖宗余泽忍坐视而不恤哉长者为毕昏姻孤者为具田宅死者为治丧塟人或有所干援外深拒之而隂为之地人徒赖其成而罔知所自宋既亡有内戚久拘京师公既常周之又请纵而归之其在军也请尚医自随士卒有疾视之如子军中相语曰吾属家居父母犹不若是勤也物故则必以槥归北征还偶遗其一必获之乃已然纪律严眀不为姑息平居瞑目匡坐一室乃至竟日不为寒暑而变刚毅亷洁忠勇干敏谋而善断能而不矜懿禀自然中于大道呜呼所谓天地之间气者耶世祖皇帝尝赐公玉拄杖人谓表其足倚杖也初疾裕圣皇后命髙医视之辍饍与药畀之曰活此老所以活苍生也呜呼知臣莫若君岂非然哉裕宗在东宫衣带金帛之锡相望成宗念公宣力乆初即位既迁公官随以厚赐及谢事卧病遣中使谕防谓公笃实家无余财给汤药费三万缗且曰病起当有异恩然竟不起将终力疾谓嗣子曰以位以年吾无所憾独蒙国厚恩不得効命边方以此为恨耳尔勉输忠勤毋忝尔祖则吾目瞑矣公既薨嗣子继任宫朝肖徳趾羙上下交孚遂进为荣禄大夫平章政事兼使如故三宫眷赐有加未艾被遇与公生平略等西平以来于斯为盛公之行枢宻判官张浃述之详公之墓翰林承防阎复志之备今公嗣子既服上恩谓某于公生平惟旧且适当笔爰属撰具其事于碑某因伏自念至元中亲奉世祖皇帝玉音俾入翰林与诸老伍遂获时时入觐东宫退坐宫府公輙张具促席亹亹甚驩今三十年矣名迹栖迟文字淟汨岂足光昭眀良之盛然倘获牵聫不朽与有荣耀用不敢辞谨着其完名大节如右而系之以诗曰
　　大鸿力牧邈已犹徴国有荩臣奕世其承允矣王公乔木之英粤昔草昧野有黄元帅之旗望如金汤厥佑伊何讯之镇阳义与仁俱善积庆余萃于一躬仡然万夫谋定功成匪棘匪徐羽林天军其屯如云亦有帝城奕奕訚訚视此无疆繄谁之勋翼亮三朝不愆不恌长乐未央晨门夜刁谁扈东征大将嫖姚先公后身约已丰人分禄无赢燕及九亲贵贵贤贤覊旅懐仁君圣臣忠贵富均崇甲章九原柱国上公嫓徳之良追沐冀封丰碑言言有命自天盛徳之辉弥山贯川尚列鼎彛旗常孔宣当阳之初公子实劬股肱腹心匪公曷如传业纉名屡不一书以有殊荣以笃其庆亿万子孙式顾宠灵永弼皇家淮清以宁
　　杨隠君墓铭
　　周君宗禹以其外舅之述来视之弟为兄述也意郁词悲不无望于立言之君子而周君恳恳洊以属予予惟其天伦之爱甥舅之谊也乃为之铭曰
　　南臯翁杨浩然家弋阳父元龙诸老游惇义方翁防悟师硕师沛辞章命数竒进輙郤卷而藏家葢肥子裕蛊乐彷徉生丁酉以未终七十霜娶于方继以黄亦先亡方三子子应有壻赵湘壻宗禹义与文庻子双孙有三男曰实二女郎州鈆山峯芙蓉閟幽光刻铭诗慰死生其永藏
　　集贤直学士同佥太医院事欧阳君墓志铭
　　至元中四方既平民物丰殖天子思得俊乂布中和之政与天下息肩凡一技一能无不召见陈所长方是时岩穴草野之下闻声自喜扬英舒翘頴然如景风灵雨之被也新定欧阳氏以医闻再命而后至留京师十七年没而其子以状来匄铭余惟铭墓非古也亦必有茂懿焉然余闻其郡之初劝驾也以亲丧为解后十五年使者自京师奉玺书偕二千石及门乃起应诏是其中之所存者深乎其状曰欧阳氏自图南者迁新定生宗礼以医起子大莭遂有声孙淇益箸曰吾捄人多矣后必食其报是为君高曽祖考君名懋字勉翁生有异质于家学夙成既至召见应对合防命坐赐食赐貂裘防锦衾褥城东宅一区食尚医禄加月饩复其家遣使专致其孥再赐城南宅计口廪膳凡所顾问对輙契合所进方药常御又赐玉帯名马太子北上和林上爱之深意欲君从君慨然请行太子践阼是为成宗待君益厚意有不豫见輙释然无时不召好赐有加歳时尝从上上都大徳十年独以疾不能从成宗益不豫君病亦侵十一年五月二日遂殁年六十有三歴官成全郎御药局使陞集贤直学士奉训大夫加朝列大夫太医副使又加太中大夫以直学士同佥太医院子男印孙男同祖光祖女曰淑君将没谓印曰吾常以素餐为惧故不敢乗时为尔干禄尔其善自树以成身噫信斯言也所存诚深矣其可铭印奉丧南归将以某年某月某日墓在某乡某里之原铭曰
　　我闻魏徐来自丹阳道与时俱冕服九章曷若欧阳若岐于黄二圣在天往哉毋忘
　　太平路儒学教授徐君墓志铭
　　往年尝述钓防二徐之贞时徐父晞顔无恙也后二年其子苹以史官袁桷所为家传来曰吾父殁矣公幸矜而又赐之一辞按其先自太原来曽祖某祖禧父景荣晞顔字子愚居宋太学中试輙髙第归国朝歴广信安吉二郡博士秩满当迁曰我愿为博士耳集贤荐为湖南提举曰母老不可逺也乃再得姑熟所至以扶道树化为己任修治先贤冡请蠲诸儒力役桑门氏将夷安定胡先生墓力争而复之性仁厚俶傥初遭父丧适歳俭怅然曰饭佛老徒曷若饭饿者乃大赈得食者数万人兵余因以饥疫弃俘遗殍狼藉君募饥民掩死扶生身自临视可活者拯而活之有女子气仅属曰我儒家子也载以归稍长治装妻儒家事继母尽孝妻偶一语非所宜即自罪不内居几月母为觧曰无之君乃叱妻拜谢然后已母党质田乆君对母折劵请归之在信州母偶思归即弃官奉以还有友客死为治其丧又嫁其孤所为率若此娶于某氏有九男子观先卒頥为族人后艮革节益晋萃复二女子曰清曰淳皆能防身以死孙男女二十三曽孙男女三生以宋端平甲午二月二日殁以大徳丁未十月七日塟以某年某月日某乡里茆冈之原其兆也有集十卷将殁命其子曰我无赢余而好周急今方荐饥我死慎毋营佛老事第为我活里中人足矣铭曰
　　古之孝者皆以善事继母致称盖能尽道而格无情也既孝矣又推其仁以及物且终始不二若徐君者始可言太学诸生哉
　　临淮县尹蒋君墓铭
  </div>
  <div class="pagination">
   <a href="雪楼集_page10.html">
    上一页
   </a>
   <span>
    ...
   </span>
   <a href="雪楼集_page6.html">
    6
   </a>
   <a href="雪楼集_page7.html">
    7
   </a>
   <a href="雪楼集_page8.html">
    8
   </a>
   <a href="雪楼集_page9.html">
    9
   </a>
   <a href="雪楼集_page10.html">
    10
   </a>
   <span class="current-page">
    11
   </span>
   <a href="雪楼集_page12.html">
    12
   </a>
   <a href="雪楼集_page13.html">
    13
   </a>
   <a href="雪楼集_page14.html">
    14
   </a>
   <a href="雪楼集_page15.html">
    15
   </a>
   <a href="雪楼集_page16.html">
    16
   </a>
   <span>
    ...
   </span>
   <a href="雪楼集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
