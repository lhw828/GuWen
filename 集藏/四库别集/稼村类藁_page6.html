<!DOCTYPE html>
<html>
<head>
    <meta charset="UTF-8">
    <title>稼村类藁 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稼村类藁 - 第 6 页/共 14 页</h1>
    <div class="content">











　　稼村类藁巻七
　　钦定四库全书
　　稼村类藁巻八
　　元　王义山　撰
　　碑
　　瑞州重建西涧书院碑
　　至元二十二年瑞州重建西涧书院工既山长丁起晦谒余谓余曰泮宫之修春秋不书非不书有鲁颂在是不可无纪敢徼福于先生义山防对先圣先师而言曰西涧之刘天下之刘也瑞有西涧书院何居宋绍兴间郡侯栝苍鲍公贻逊以三刘生高安祠于市之南兵燬端平丙申郡侯三山陈公韔建书院于郡治之东书院所祠先贤也复置燕居像夫子于中而尊事之先师配焉如春秋尊王郡守武昌高侯节始至行奠谒礼喟然曰书院名存而实亡燕居之像设未位三刘之专祠未复非阙欤与山长谋复谋之同列佥曰言政不及教非所以化民成俗也盍亟图之遂屋于荆榛中片瓦寸木以朽壊弃别选材之良者鼎而新之非重修也重建也初刘公涣登进士第宰頴上以忤上官意弃官去去之庐山之下居焉爱西寳峯防涧号西涧骑牛防山徜徉岩谷山谷黄公有诗云神光射牛背神光谓读书眼也欧阳公为赋庐山高庐山岂能自高哉得西涧而高子恕皇祐初以经赋冠多士入司马温公修史局有通鉴外纪与安石有旧安石欲引为三司条例官辞弗就除秘书丞以忤安石弃官去恕子羲仲恕死与一子官充检讨有通鉴问拟有五代史紏缪以忤蔡京弃官去西山真氏谓孔门三世不仕惟曾氏一门三世不仕固难三世已仕而不仕尤难既仕矣仕而将为显官矣不以忤上官去则以忤安石蔡京去去者人之所难也于戯盛哉闻三先生之风鄙夫寛薄夫敦顽夫防懦夫有立志晦庵朱文公守南康徃庐阜访焉即其墓而祭寻其故居遗址立壮节亭此三刘所以高风千古也古心江文忠公万里建书院于鹭洲祠大中程珦二子侍焉且记之曰有是父故子然也今西涧子然而孙又然矣鹭洲则祠大中公与其二子凢再世西涧则祠西涧与其子若孙凢三世两书院一门合祠俱三人此又举天下书院所无于戯盛哉于戱盛哉山长又图以示余曰书院自燕居而祠堂而讲堂位置各有差亭于前为朔望拜所致斋位则夹祠堂之左右讲堂之东偏长于斯者居之其西偏则处职于斯者旧止存八斋兵后圯甚缮而完之如初增四斋于两庑廪于旁为门七附庸之屋六以楹计一百三十有八竹木砖瓦工直若干经始于七月某日越两月落成寅奉先圣先师而庙貎之是日我侯戾止山长深衣大带引领雍雍于于和毅肃穆江南自兵后絶无而仅有也是役也直学吾清叟司书赵若董其事书院岁入止千八百斛有竒岁或歉半之山长防于律巳撙浮节泛祠祭外行供无一日辍士自逺方来饭三日愿留者不三日拘着于式士固不为一饭留也为士者盍曰仁膏兮道腴隽永兮可以乐饥三月不肉兮吾不知维涧之水兮薄言采芹匪饱我以芹而饱我以仁维涧之水兮薄言采藻匪饫我以藻而饫我以道继自今以其饱我者仁吾心以其饫我者道吾身今日之养于学他日之养乎人也为长者盍曰新庙奕兮创始者为谁如跂斯翼兮如翚斯飞一日必葺兮君子之居继自今毋假土木为名兮瘠诸生以自肥先圣先师临乎其上兮吾谁欺山长吾洪人
　　重修东湖南州高士祠碑
　　余尝爱洛阳名园记以园之兴废天下治乱之候也岂惟园哉亭榭祠宇亦然吾洪旧建孺子亭于湖濵又于湖心建南州高士祠湖旧有莲亘数十亩每夏秋交花净如拭緑叶罩其上胜景也常怪离骚记草木梅不与焉而莲得与兰芷并称屈平且取之为衣裳后来李太白以西施等语辱吾莲莲不幸矣濂溪宰南昌作爱莲説谓莲花之君子遂雪耻焉高士与溪翁徃还于光风霁月中清矣哉湖旁有堤蜿蜒如卧蜺桞以千计午隂亭亭葳防匝地或飞絮如雪六花舞而下着高士其间宛如五桞先生门对峙虽然此未兵以前东湖也吾洪之东湖天下之东湖也年来亭圮祠倾匪兵故以岁久祠与亭不古莲与桞皆不古矣成公尹吾洪始至喟然叹曰洪以高士而重有湖无亭曷况其清有亭无祠曷妥其灵乃鸠尔工廼葺而新挿桞千个衬以芙蓉他日于万丝中绣出一叚芙蓉幕未兵以前东湖所无有也东坡尝谓芙蓉城中花防防谁为主者石与丁高士又当兼主芙蓉城矣曼卿度得专美哉信乎园亭榭祠宇之兴天下将治之候也虽然古者贤牧守所至以兴创得名坡守杭筑堤西湖植桞其上后人号苏公堤今吾洪之名以高士而高已废之祠亭因成公而成不特郡人指莲桞芙蓉为公甘棠将有指此湖为成公者高士又不得专此湖矣高士东汉人名穉字孺子其事迹在史前祠亭之创始于某人某年某月某日在碑重修于至元某年某月某日公名夣得字良弼保定人也
　　龙兴重修敷佑中庙碑
　　庙敷佑何始乎敷佑旧名昭惠灵显王祠在城北荐福院侧宋元祐五年郡人立庙指马跑泉为圣水人有疾饮輙愈庙于城者三大观间赐名敷佑西昌令蔡公頴又庙于新建县治之西即中庙也复罹于兵郁攸从焉庙燬而神之像岿然独存欝攸能火神之庙不能火神之像虽数也亦神之灵也后八十年有竒太守王公补之庙其像而新焉又六十年有竒庙老而颓上雨旁风祝史萧思济既衋乃心克殚厥力愳东西庑之将压也率好施者先东庑而新后三年倂西庑而新两庑翼乎旁正殿俨乎其中废者兴圮者崇完如初工既邦人纵观焉且叹萧之才且办也初神父姓李讳冰秦时为蜀太守灌口水怒溢蛟龙为害民几鱼神父断石为三犀牛以压之方凿崖时操刀入水与水神战莫敢抗水复故道蜀人祠之是役也神为人子与有力焉唐贞观间有蜀士以道术来洪洪始有祠若然则祠又当在宋元祐以前郡志逸其事亡稽果尔则祠自唐始或曰神庙于蜀又庙于洪何有灵于我东坡云神之在天下如水之在地中譬如掘井得泉而曰水专在是岂理也哉神无方无在无不在畴昔之以道术行于洪者非神欤维吾州名洪世传为浮州验诸铁柱可徴也江自梅岭发源汇于湖洪腰其间唐人谓金陵为地肺水至则浮信斯言也洪为浮州不诬州浮于水而不水于水安知非神隂相之力记曰能捍大难则祀之祠而庙庙而复修用敢徼福于神俾洪世世无水患以福蜀者福洪讵敢忘神赐哉又曰庙其子不庙其父有诸义山尝闻蜀有崇德庙崇德所以崇其父也传曰子虽齐圣不先于父孰谓父而不庙哉盖尝谓浮屠老子之宫延千百年而新者缁黄之力神祠宇延千百年而新者祝史之力然浮屠老子之宫神祠宇有兴而无废固缁黄祝史之力亦好施者之力微好施者虽修勿修噫天下万形皆有弊惟常新则不朽敢以吿后之缁黄者祝史者倂以告后之好施者俾勿壊神父子治水功其事见汉沟洫志唐杜工部石犀行及陆海志晋常璩华阳国志载神父有功于蜀尤详神与父累封王爵于后赐神号为清源
　　龙沙道院碑
　　前临江路儒学提举尹棐创道院于洪之望僊门外五里许像旌阳许君祠焉扁曰龙沙龙灵物也道院以龙沙名与其地俱灵按豫章职方乗龙沙在章江西防石头之上与郡城相对潘清逸有望龙沙诗又按神仙传旌阳君云吾仙去后一千二百四十年豫章之境五陵之内当出地仙八百人郡江心忽生沙洲掩过沙井口者是其时也尝闻旌阳君逐蛟至洪洪本浮洲蛟穴其下震撼击撞为人害不细旌阳君絷之鏁以銕柱后勑赐銕柱延真宫额初旌阳君与蛟约蛟来吾力犹能肆汝姑舎是复出吾斩汝万叚蛟请命伏辜噫微旌阳君洪其鱼矣夫龙方其蛰而未骧也需于沙及乎嘘气成云云上于天夹之以飞上下变化鞭风驾霆雷域中而雨天下施于人甚溥是龙也泽物之龙也旌阳君去害物之蛟寄洪之人命于泽物之龙棐为洪人徼福故创是祠经始于某年某月某日工既爲屋若干楹旁耸一楼岧嶤峥嵘如翼斯飞望之有蜿蜒而升之状洪之都人士晨香夕灯北靣稽首乡旌阳君者至是又有其地洪有玉隆万寿宫亦祠所也环数十里间祠宇鼎峙记曰能捍大患则祠之棐又屋于道院之旁曰附庸损巳田以饭方外士寅奉炉香不懈益防是役也中书左丞中斋杨公镇宣慰使存斋胡公頥孙有力焉棐庐陵人寓洪为人磊落慷慨可撼以气宋时客诸侯门所交皆天下知名士诗名江湖可江西家贫而勇于义人称为存吾先生云



　　稼村类藁巻八
　　钦定四库全书
　　稼村类藁巻九
　　元　王义山　撰
　　铭赞颂赋
　　郑氏义门铭
　　家人一卦继之以睽厥睽伊何二女同居正家之道先刑于妻我有天伦女覆夺之其初一身兄弟怡怡妇言是用偏其反而唐有张公尝表门闾大书忍字识者所嗤既曰天合何忍之为事至于忍其天已漓郑氏一门和而不嘻曷齐而家身修而齐
　　车氏湖山堂铭
　　有湖无山其湖也独有山无湖其山也俗车君之堂兼山与湖挟五车书于斯伊吾少陵云烱如一段清氷出万壑置在迎风寒露之玉壶
　　小旸谷铭
　　余所居一室如斗大仅可容膝取诚斋小旸谷之名扁之矣又记之矣或有谓余曰旸一也而有二义隂阳之阳则总气类之丽于阳者皆阳也谓之阳则有明之义洪范曰乂时旸若旸明也以是知书之旸谷谓自幽谷出而初明之时也日出而旸之小自此而曰昕曰昭曰旰字皆从日虽然明未有不自小而大者又为之铭曰维阳之微匪微弗莹维谷之虚匪虚弗灵在天为晨光之熹在人为旦气之清明则着着则形匪今斯今惟大人能不失赤子之心
　　龙画赞【集书句】
　　帝曰龙天大雷电以风有能奋庸若嵗大旱用汝作霖雨时乃功
　　虎画赞【集诗句】
　　王命虎有力孔武为王之爪牙如震如怒虎拜稽首为王前驱则莫敢予侮
　　赠月湖相士赞
　　此月常明上不在天此湖常清下不在田月湖胸中所性存焉相法之妙之又物来则应得之自然富贵福泽其生也全贫贱忧戚付分之偏月湖何心彼自媸妍
　　赠琴士陶雪窻赞
　　尔祖渊明寄兴无至于无之又雪窻之琴所性存焉中有无声无臭之天
　　湖南宪台瑞芝颂
　　宋景定改元之又明年制诏秘阁直院太监胡公太初司臬于湖南皇帝曰典狱非讫于威惟良折狱故乃明于刑之中又明年皇干报贶发舒休嘉乃季秋九月有芝产于宪台之东楹卓哉煌煌九茎之竒三秀之异厥美未颛按神农本草经青芝生泰山黄芝生崧山白芝生华山黒芝生恒山赤芝生衡山则芝为衡山瑞也昭昭矣今是芝也不瑞于山瑞于宪台之防不瑞于防之他楹瑞于防之东柱惟东盛温厚之气震东方之卦也于时为春于行为木公其以一念之春融而为草木之春欤公天台人晋孙绰赋天台以五芝含秀为天台瑞允为盛徳之事不可无纪某不敏请撰瑞芝颂以歆艶斯美乃斋沐拜首而飏言曰
　　煌煌瑞芝元气之精不莳而茂不根而成厥瑞伊何其茎有九敷华舒荣一茎三秀维汉元封甘泉产芝于时持刑有臣胜之下暨神爵芝产函徳于时持刑有臣定国宪台司刑凛凛风霜胡为瑞芝此焉发祥维公此心慈祥恺悌与物为春万象生意一民未化公曰徐徐毋嫉于顽匪虐以威罪疑惟轻惟明惟察公曰无辜我其审克徳政为馨有开必先产祥现竒宝叶辉聨旄倪族观动荡耳目孰嫓其祥嘉禾瑞木驩言我公心乎爱民公曰无之天子慈仁驩言我公亷平其政公曰无之天子神圣公辞弗有民曰不然天子之徳匪公畴宣我闻汉制涂而为诏玺除匪伊四軰促召又闻仙家食而延年祝公之夀嵗万有千晋有孙绰天台有赋五芝含秀休祥呈露公产于台宜表而扬我作颂诗播之潇湘
　　贑州嘉禾颂
　　禾之为瑞昭昭也春秋他瑞不书惟大有年则书无麦禾则书尚书不载他瑞惟嘉禾则载诗之载芟良耜丰年生民等作三叹三咏至今读之有含哺皷腹气象志喜也于惟休哉宋咸淳之明年丹山翁公合守贑越三月政孚人和有禾毓于境内一穗二米瑞也贑父老以闻归其瑞于太守太守不有是年九月上将有事于明堂公曰此圣贤胥防之徴也此人地肇禋之符也守何力之有于是文学之士作为诗歌以侈其盛于惟休哉颂曰
　　惟天恵民惟辟奉天厥有嘉祥于时产旃于皇钜宋继天立极灵贶斯甄孔曼且硕在昔祥符极炽而亨于时汝州有嘉禾生汝守臣亿拜下稽首表奉以闻天子万夀臣亿非谀民食所资异乎他祥竒木灵芝于皇章圣勑天之命先是郊禋有感斯应咸淳天子祀于九筵未占有孚应在感先彼美者禾瑞于章贡太守谓谁丹山之鳯一粰二米其名曰秠不种而生竒之又竒我闻崆峒麦秀且黄孰若兹禾有飶其芳又闻武夷尝产兹瑞厥瑞伊何十五其穗曷不于他于武夷之乡曷不于他于章贡之邦惟我丹山武夷之秀惟我丹山章贡之守合二郡之瑞瑞于一时惟我丹山兼而有之丹山之文周情孔思丹山之政召父杜母曾未报政颂声洋洋匪他之祥而禾之祥维时丰年多黍多稌邦人有曰太守之赐太守不有曰天子圣神天子不有曰惟我有臣弼于一人同心同徳如古伊周臯防稷契肆予将祀尚克相予简简穰穰为民而祈有汉元稷降于郡国时则弱翁总领众职嘉糓垂垂产于有唐谁其相之曰郭汾阳主圣臣贤千载一防一再登兹三登曰太于惟休哉乃赓载歌旅天子之命而作嘉禾
　　鸡鸣赋
　　余尝读张宛丘鸣鸡赋惜其未尽勉学者进道之意因赋鸡鸣
　　人苦不觉物且有之伊虫之羽莫灵匪鸡文以冠而饰武以距而为既勇而信以守谓仁而食不违此固五徳之所素有孰若一鸣之不失期方其角彻乎梅花之奏轮催乎晦魄之熹鼾睡之息尚雷偃寝之枕犹欹庄蝶兮栩而蘧郑鹿兮喜而遗神识恍惚物欲昏迷倐闻一鼓翼而机自动继聆三呼旦而声载驰当是时也觉之则为善罔觉则为恶判乎舜与跖之两岐嗟呼起而舞剑者志之小诈而度关者心之欺彼音之翰云胡不思要知旦气之清者至昼而不梏操之则夜气不存者几希然则君子于此不惟可以自省乎语黙之几亦足以自厉于潇潇风雨之时也
　　蜗牛赋
　　余代庖京庠夏雨生緑校文之暇寓目斋壁见蜗牛焉有感而赋
　　天地之间生物何伙至微弗灵无若蚹驘背负而殻形不类乎禓祼涎界而字识亦几乎细琐夫何肆交战于蛮触倚两角于右左叹服箱之罔功竟粘壁而莫堕顾尔力兮弗量欲脱身而不可嗟乎蜗牛殆类乎人之升髙而不知休者之自祸也












　　稼村类藁巻九
　　钦定四库全书
　　稼村类藁巻十
　　元　王义山　撰
　　防
　　丁氏八南图防
　　有儿真骥子一喷羣马倒宁馨儿也何如陶家儿绕舎覔梨栗不肖子也子之贤不肖天也有以少为贵者有以多为贵者任遥之子一以令称老泉之子二以文称忠宣之子三以宏博称瑱珪玘瓘王氏之子四以才美称仪俨侃偁僖窦氏之子五以义方称崔倕之子六一登辅相五为大僚郭令公之子七俱为达官若夫八子而皆以龙称前有荀后有韩然而荀氏八龙不皆持国有子八人皆以词章科第名如渝川丁氏八南者鲜矣今取其图而观之一翁厐眉八儿委虵父前子随鳯雏龙驹既演而滋有孙枝科名巍峩擢魁礼闱噫子而孙矣将见子而孙孙而又子也子而又孙也岂惟八南哉今人生子必曰添丁唐诗云去年生子名添丁要令为国共耘耔生子如丁恨不多见耳世之多子者谨勿效刘义添丁莫挠爷之句
　　黄草塘移居图防
　　濓溪家舂陵而移居于湓浦涪翁谓茂叔如光风霁月筑室莲花峯下有诗云溪毛秀兮水清可饭羮兮濯缨温公陜人康节卫人皆移居于洛温公买园于尊贤坊名独乐园每出解鞍纵马罢去前呼着深衣过天津桥访康节相与倡和诸君子往往慕风土之胜林壑之美不曰某水某丘吾童子时所钓游也草塘黄君任伯吾洪人自乡而迁于城好事者写以为图一翁导前奚奴相随三儿侍行亦步亦趋长儿背琴以次抱书路逢梅花笑撚一枝沉吟索句且行且迟道傍聚观相语为谁望见东湖拍手大呼老鹤来迎白鸥与俱图未足以尽之昔孟东野迁居有诗云借车载家具家具少于车草堂无家具之可载胸中之书笔下之诗有不用车载者而草塘以身载之具载草塘而来异乎东野之所载者矣言未既草塘谓余曰去年迁时吾儿来前曰祖父世居湛溪舎湛溪而城人其谓我何愿质之稼村余怃然曰草塘有子矣斯言也适有契于余心者容斋随笔云士大夫发迹垅亩谓父祖旧庐不可居有更新其宅者自乡而迁于县于郡者有翩然委而去之数百里之外者欧阳公吉州庐陵人其父崇公葬于其里之泷冈欧公晩年喜頴有居頴诗序云广陵得请以来慨然有终老于頴之意南京以后诗十余篇皆思頴之作又序云自翰林为学士忽忽八年归頴之志虽未遂未尝一日忘焉至今年六十有四免并居蔡蔡与頴连因得为终老之渐曾无一语及松楸呜呼崇公惟一子公生四子为頴人泷冈之上遂无复有欧公子孙之迹每读公诗序为之大息此序不作可也余因是而敢以容斋不满于欧公者例不满于濓溪温公康节三君子呜呼天下后世敢有致不满之意议吾三君子者乎曰不敢也然而容斋之笔可畏也虽然舎祖父之居岂特三君子哉责备贤者也草塘居洪之城东自乡而迁于城松楸相望一瞬间无頴去庐陵之远虽迁犹不迁也予亦洪人自丰城而迁于城去家二百里以地言虽无頴去庐陵之逺以松楸言犹頴之去庐陵也于是乎有感为之歌曰归去来兮胡不归云无心而出岫兮其出未为非鸟倦飞而方还兮其还毋乃迟归去来兮归去来兮
　　杭山卖金带帖跋
　　余读丞相杭山先生章公卖金带帖为之叹曰世称顔真卿乞米有帖近世张横浦尝有帖为富民借糯米十石呜呼饥来饿死可也乞之一字岂真卿所宜向人道糯米不过造酒用耳酒可不饮借米于人恐非横浦所当为借假也假而不归乌知非有伊川谓今世士大夫道得乞字惯吾党穷时与其借与乞不若以其所有售于人以济穷乏庶乎免于乞与借杭山无钱买屋以经筵所赐金带求卖于曾参政留远宋朝贤相有有官居鼎鼐无地起楼台之诗杭山穷至于无屋况楼台乎彼有谓田园贫宰相者既有田园何贫之有呜呼必如杭山无室然后谓之贫宰相
　　赵主簿平反集跋
　　吕刑一书不载平反之事何也无事可平反也狱有平反自隽不疑始史言不疑有平反之功而不载平反之事葢汉史不近名吴公治平为天下第一而史无传呜呼近古矣赵公决疑狱有司以为大辟将抵死赵公以为平人卒以免有司以平人者为救人有罪者漏网矣赵公正其杀人之罪非有大力量者不能也不疑为部使者其力可以平反而行平反之事其平反也易赵公一簿领耳无平反之位而行平反之事其平反也难非有大力量者能之乎祥刑者不以闻于朝赵公不求闻于人呜呼贤矣哉今世士大夫有因平反而免削改秩者闻赵公之风可愧矣天地间凡吾之所当为者皆巳分内事何以名为哉闻将有为赵梓其事迹者非赵公求闻于人也毋谓赵公近名
　　邓检阅林廷对防
　　廷对自汉策晁错始武帝时试者百人帝亲擢严助为第一班固谓帝善助对而反削其策不载于史帝虽善助对作史者未必以为善也初董仲舒以髙明光大之説对置舒首选武帝犹知有髙明光大之学其天资亦髙矣哉恭惟理皇之在御也圣度如天虽讦不讳丙辰夏五诏子夫夫于庭策之以当世之务臣林谓髙明光大之説武帝不足以当之复举以为理皇告反殿五甲何欤葢本朝策士与汉廷异汉廷策士多人主自擢本朝策士虽曰亲擢而甲第髙下定于有司旧制廷试甲第以覆考为定详定不得与焉自王安石以私意沮壊祖宗成法甲第髙下尽出其手丙辰详定谁欤臣林不得为舒无憾也臣林不得为舒使理皇有以言弃人之名可憾也绍兴策士有司以凌景夏张九成策进赵鼎奏景夏文胜请魁之有旨朕以直言取人遂不许呜呼大廷策士果以文取乎丙辰详定不抑臣林于五甲使其策得至上前则理皇又一髙宗臣林又一九成矣臣林对策千言斥时宰攻近习诟骂鹖豸舒之学固正大曾有是耿耿乎科目一时名节千古世间万事皆尘土留取芳名久逺看臣林其懋之咸淳八年重阳后五日伏读丙辰圣问因得读臣林洋洋之对为之拜手稽首书
　　髙徳祥聚粮集防
　　饿死事极小失节事极大丐粟非有气节者为也尝恠顔真卿有乞米帖梅圣俞作丐粟诗近世名公且为张横浦刋借糯米帖三君子未必如是馁果然欤吾将病三君子矣呜呼士穷乃见节义子在陈絶粮穷矣方以固穷责子路徳祥惟当养吾刚大之气浩然于天地间当有廪人继粟者毋嘐嘐然曰馁在其中
　　郑氏义门诗防
　　自大道既隠各亲其亲各子其子天下为家之气象不古矣方秋崖尝谓万石君家燕居申申一家之三代也鄱阳郑君无万石君之有而一家之尊尊幼幼有古三代风又难于万石君者也行将推其所以三代一家者善一乡又推其所以三代一乡者善天下虽然为郑君不亦难矣先儒云家难天下易
　　乾坤清气诗选跋
　　作诗难选诗尤难荆公选唐百家诗刘后村选唐宋诗虽然诗岂易选哉古诗二千余篇吾夫子删为三百五篇非夫子敢尔东坡谓渊明好诗甚多文选未尽録吕东莱编诗谓渊明诗如归田园如问来使与夫饮酒责子拟古等诗皆文选所遗诗岂易选哉
　　宗人砺乡始祖王彦方逸行图跋
　　始祖王公彦方太原人也以独行称事见汉史后千余年不记代嗣孙义山得画像于宗人世钦谨顿首百拜而言曰画工能画者吾祖之像所不能图者吾祖之行也图吾祖之行有蔚宗之笔在古之君子其好修也岂觊乎人之知举天下人人有士君子之行幸也行以独名而又传焉巳非本心矣况图乎蘧伯玉耻独为君子吾祖彦方肯以独行得名于天下后世哉义山与钦同宗也世钦谓义山祖其祖义山又谓钦祖吾祖孰是而孰非耶王氏本于周以今视之不知其几代也今吾同宗人【阙】每曰某江左之后也某河汾之后也吾何从谱之然其初一人之身也继自今与世钦结兄弟之好孰年长兄之孰生也后弟之毋如李璋所云太上老君三十七代孙或曰子既祖彦方而字之可乎余曰子思书仲尼例也
　　周益公宏词程文集后跋
　　博学宏词一科自唐始宋绍圣间复设是科所得皆雄伟鸿硕之才然尝恠唐人置此科于蓝缕科之下何耶晦翁于此科深致不满之意且谓有夸张而无规戒欲于诸题中各命意又谓有中此科而全不读书者及入塲所谓博学尽在饭囊中杨诚斋尤鄙之余尝读益公程文殊有可议如绣衣卤簿记蔡邕谓卤大楯也以大楯领一簿之众故谓之卤簿此益公记中所欠谓之博学可乎又如代安南国进驯象表一聨名应周郊之五辂耳闻舜乐之八音上句有象辂字下句无又一聨云昔虞因齿以焚身今获逢辰而効伎上句是有出处下句无如此谓之宏词可乎宋时廷试尝问科举八事姚勉为大魁所答宏词一科全不知置科之由率尔而对虽然此科得人不皆大人物也宋靖康间有卖国牙郎者亦自此科出晦翁鄙之诚斋又鄙之宜也此余所以习焉而不及于试也因读益公程文遂书其后不觉其赘云
　　犹子公信玉泉诗集跋
　　寰宇记载仙人山石趺谷中生玉子此谷中之玉也屈平之词曰饮石泉兮防松柏此石中之泉也唐人有诗云泉声带玉琴玉假泉以鸣也清矣而犹未也何也有诗则清有诗矣必其人与之俱清吾犹子公信以玉泉名其诗藁雪坡姚君序之诗以玉泉序以雪坡清矣哉诗不云乎所谓伊人温其如玉其人如玉而后其诗如玉东坡漱玉之句清矣然必坡而后漱玉之名始重然则泉以玉而清玉以诗而清诗又以人而清公信殁后二十余年子申孙以雪坡所序诗藁来拜且泣曰申孙幼孤不能收拾遗藁使先君文采不扬于世申孙之罪也求余一言将锓于梓申孙之志亦可哀巳王氏为江左盛族多佳子弟人以琼枝玉树称余固不敢以献凝軰自况亦当家事也初公信幼时尝从予学词赋塲屋不利改涂辙就右迁欲借迳媒科第终身迄弗绩以诗游江湖仕至南安令余尹二水内举于当路部使者辟令东安剡上将报可而公信九泉矣呜呼九泉不作而玉泉则不朽也退之有云阿买不识字颇知书八分诗成使之写亦足张吾军阿买能写诗耳而退之称之公信能诗岂阿买比哉余恶乎而巳于言虽然序有雪坡余何赘申孙请不已遂为之书其后观是诗者因雪坡以信余言母曰徐公之貌言于家人


</div>
    <div class="pagination">
<a href="稼村类藁_page5.html">上一页</a><a href="稼村类藁.html">1</a><a href="稼村类藁_page2.html">2</a><a href="稼村类藁_page3.html">3</a><a href="稼村类藁_page4.html">4</a><a href="稼村类藁_page5.html">5</a><span class="current-page">6</span><a href="稼村类藁_page7.html">7</a><a href="稼村类藁_page8.html">8</a><a href="稼村类藁_page9.html">9</a><a href="稼村类藁_page10.html">10</a><a href="稼村类藁_page11.html">11</a><span>...</span><a href="稼村类藁_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
