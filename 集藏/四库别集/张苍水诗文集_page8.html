<!DOCTYPE html>
<html>
<head>
    <meta charset="UTF-8">
    <title>张苍水诗文集 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张苍水诗文集 - 第 8 页/共 10 页</h1>
    <div class="content">　　顺治四年（丁亥），公二十八岁。
　　公在舟山。时定西侯张名振归，诏公以右佥都御史，监其军。
　　是年，松江提督吴胜兆乞师威卤侯，欲却之；右都御史沈公廷扬劝定西行。公与冯御史京第同往；至崇明，飓风大作，全军覆焉。公间行至海上。
　　公有「送黄金吾、冯侍御乞师日本」诗。按日本乞师之举，始于平彝侯周鹤芝。鹤芝者，号九玄；福清榕潭人也。少读书不成，去而为盗于海。其人饶机智，侪辈皆听其指挥。尝往来日本，以善射名；与撒斯玛王结为父子。日本三十六岛，岛各有王；其所谓东京者，乃国主也。国主拥虚位，政令皆听之大将军；其三十六国王，则如诸侯之礼。撒斯玛于诸岛为最强，与大将军相首尾。鹤芝寻受抚得官，乙酉闽中诏以水军都督，副黄斌卿守舟山。其冬，遣人至撒斯玛曰：『中国丧乱，愿假一旅以助军』！将军慨然许之，期以明年四月发兵三万，一切军资、战舰、器械自备。其国之余财，足以供大兵中华数年之用。自长崎岛至东京三千余里，驰道、桥梁、驿递、公馆皆大修葺，以待中国使臣之至。鹤芝大喜，益以珠玑、玩好为赂；遣参谋林龠舞将命。而斌卿止之曰：『监国命余尚书煌来言：「此三桂之续也；且不见世宗之倭患乎」』？鹤芝怒而入闽。日本待鹤芝不至，其意渐衰。丁亥，郑芝龙降，督师张肯堂乃行鹤芝之说，请安昌王恭■〈木枭〉行；鹤芝遣其义子林皋从之，不得要领而还。于是冯侍御京第自松江归，言曰：『方北都借兵时，尚有东南可乘；今我无可失之地，比之前者不伦。况世宗朝，乃海盗耳；我乞师国王，其又何害』？斌卿乃遣其弟孝卿随京第往。至则适有欧罗巴之事。初，欧罗巴欲行其教于日本；其教务排释氏，所谓天主之学也。日本佞佛，乃尽杀之，埋于土中；焚其船，置铜板于通衢，刻天主像践踏之。囊橐有欧罗巴物搜得，即杀无赦。欧罗巴精火器，发摧数十里；举国来攻日本，日本谢罪，乃退。京第至，长崎则方戒严，不得登陆；京第朝服哭于舟中。会东京遣官行部如巡方者见之，因收其书。撒斯玛王闻长崎之拒京第，谓大将军曰：『中国丧乱，我不遑恤；而使其臣哭于吾国，国之耻也』。乃议发各岛罪人以往。令孝卿待命长崎，而遣京第先还，致洪武钱数十万以助军需。舟山之行洪武钱以此。日本故多妓，居大宅，无壁，以绫幔分为私室。尝日夜各悬琉璃灯，诸妓争赛琵琶；孝卿溺焉。日本以是轻之，出师之意中辍。己丑，有僧湛微自日本来，为荡湖伯阮进述请兵不允之故；且言『金帛不足以动之，诚得补陀山寺慈圣藏经为贽，则兵必发』。进与定西侯张名振疏请，以澄波将军阮美为使，賫经以往。其王闻之，大喜；已知舟有湛微则恚。湛微故尝犯法于日本，日本法不杀中国僧，有犯则逐；再至，则戮及同舟。始知为其所卖，遂载经而还。
　　公有「和黄虎痴承制颁历韵」诗。初，闽中班诏至越，江干诸臣会议。朱相国大典首奉诏，具表称谢；钱相国肃乐言：『今日事，宜合力，不宜遽示争端』。张相国国维恐淆人心，力持不可；熊相国汝霖亦以为然。遂罢开读之礼。由是颇生嫌隙，马士英又构之。已而相继失守，诸军皆至海上。郑招讨成功自以福州旧官，不欲推奉监国；用路相国振飞、曾相国樱计，援天佑、天复例，颁东武四元历，以文渊阁印印之。时钱相国颁鲁大统历，海上遂有二朔。
　　顺治五年（戊子），公二十九岁。
　　公在舟山。鄞故主事华夏等乞师威卤侯，请公偕行。至则事泄，谋内应者被执；不克而还。
　　华主事夏，别号默农；鄞人。为诸生时，即受知于倪文正公元璐、黄文忠公道周。乙酉，与董主事志宁、陆观察宇■〈糸鼎〉、张职方梦锡等同起兵于邑中，所谓六狂生者也；钱相国肃乐署为监军。降绅谢三宾恶之，谋败其事不克，遂与夏深仇。夏之在江上，不受官。丙戌，遯归里中，谋再举。时冯侍御京第密连慈谿义士聚众，夏与焉。复为三宾所告，遂拘狱中，以赂得免。已而复乞师于舟山，以屠主事家营弁为应，并联李侍御、王职方军。三宾闻之大惧，阴窜得帛书，告于巡方。夏被执庭鞫，询其同谋；对曰：『大行皇帝造谋，某见询难诸忠臣共焉』。在狱神色自若，遇害。时夏夫人闻变，绝粒；夏母尚在堂，夫人奉甘旨如故。既闻行刑，即密语夏诸友，托以遗孤。时议逮及妻子，林时跃诡出瘽子以闻，而匿其子于家。夫人手杵米数斗，■〈月卺〉进其姑。因从容投缳云。
　　公有「挽屠天生兵部」诗。屠主事献宸者，一名宸；鄞人。乙酉，弃诸生，走江上，从熊阁部汝霖、孙阁部嘉绩军；时宁波尚未起兵也。郡中师起，复归，倾家助饷。已而失守，匿于曾王父大司马之故居，与华主事等谋再举。时故居已半为营弁所踞。海道中军陈天宠、仲谟者，皆北产也；屡邀献宸过饮，醉后感慨故国事。叹曰：『勿谓吾辈异国，实皆故阁部史公旧将也。当维扬诀别时，阁部各属一印相誓曰：『异日无忘旧盟，此为左券』。即从衣领中出阁部印，以示献宸。且指天曰：『公若能招海上军以薄城，若吾辈不翻城应者，有如此日』！献宸大喜。会与华主事谋泄，为降臣谢三宾所告，而诸父相继被逮矣。已而海师入，海道孙枝秀曰：『海师不发矢，第仰视城，必有内应』。令诸营严守。凡巷口、市隘皆以马兵纷驰，有妄出者者即射杀之；天宠等不敢动。师退，献宸遇害。方庭鞫时，献宸誓死不承，天宠等得无恙。然天宠等左右献宸之力亦多。
　　公有「挽杨仲瑶（张美翊案曰：「海东逸史」作瑶仲）广文」诗。杨推官文琦者，鄞人；诸生。乙酉，以流寓闽中，得与隆武从龙恩，充贡。旧例，以推官用；进补监纪推官。丙戌，与弟御史文瓒间道鄞。华主事之谋举兵也，文琦实为介绍联络李侍御长祥、王职方翊两军。其后谋泄，被逮；时文琦适出城不获，遂逮其父。有劝之遁者，曰：『俱亡无益』！文琦哭曰：『天下安有倡义而陷父于理不顾而去者』！亟赴之。抗辞不屈，同华主事遇害。文琦夫人沈氏，亦自缢。
　　公有「挽董若思明经」诗。董主事德钦者，鄞人；右都御史光宏之孙。大兵南下，德钦纳衣领于文庙，哭而焚之。钱阁部起兵邑中，以家财助饷。华主事慈谿之狱，德钦以千金脱之。方事之殷，德钦与屠主事皆谓华曰：『人心不可知，慎勿轻易托以肺腑』！华性坦直，卒用是致祸。其时同谋十人为首，惟董主事志宁得脱；辛卯，死于舟山之难。王评事家勤、杜秀才兆苮偕杜秀才懋俊、施秀才元炌，相继遇害。
　　顺治六年（己丑），公三十岁。
　　公募军结寨于平冈。时萧山、会稽、临海、天台、慈溪、奉化之间山师大起，惟公与李公长祥、王公翊军不事劫略，居民安之。连破新昌、上虞诸邑，浙东戒严。
　　公时屯兵山寨，有「劝农遇雨」诗。
　　顺治七年（庚寅），公三十一岁。
　　公年三十时，监国军溃于闽；定西侯以师迎扈，会诸勳镇讨威卤侯杀之，而夺其地，因屯师焉。公以所部入朝，晋兵左侍兼学士。
　　公有「吊黄虎痴」诗。黄肃卤斌卿，字明辅，别号虎痴；兴化卫人。甲申、乙酉间，累官镇南将军，总江北兵。福州改元，斌卿曾以向为舟山参将，上言舟山形势；即命以伯印，赐剑屯其地，便宜行事。时张定西名振驻南田，因结姻焉。请用平彝周鹤芝自引，斌卿猜忌；而平彝慷慨下士，士多归之。由是，见忌而归。尝出师窥崇明战败，以周闽安瑞救，得免。斌卿怯于大敌而勇于害其同类：荆监军本彻建义松江，以兵败至舟山，其将士皆骁雄；斌卿忌之，因乡民之怨率而攻之，监军遇害。江上失守，张定西名振护监国至，不纳。宁国公王之仁至，诱击，得并其众。宁国将张国柱因来争，斌卿倾师出御，势不能当；时阮荡湖进为定西将，精于水战，乃求援焉。国柱大败而去，斌卿并得其军，斌卿因说荡湖背定西。己而贺君尧等至，复击杀之。有两王子至，复杀之，而夺其赀。又劫义师将军来贡船。斌卿思仿南土司例，世有其土。令民年十五以上，即充乡兵；男子死，妻即嫁，其田入官；年六十无子者，则收田别给口食。时定西由崇明败归，斌卿颇侮之；定西积恨，复归驻南田。王平西朝先亦不得志于斌卿，别屯鹿颈。适荡湖以军饥乞籴舟山，斌卿不应；荡湖怒，遂与定西、平西连营。时监国失闽地，诸将因往迎之。张相国肯堂曰：『将军不奔同官乎，而与诸雄为仇；某窃危之』！不听。斌卿标将黄大振者，海盗也；以得罪奔平西，劝令攻之。遂奉监国来讨，斌卿大惧，求援于安昌王恭■〈木枭〉；张阁部肯堂皆为上章待罪，又议和于诸营。会部将叛，出洋；荡湖纵力劫之，沈尸水中（按陆宇■〈火鼎〉所作传，盛称斌卿之才略、忠孝，刻厉勤王，不迩声色，力以恢复为志；并辨定西、平西之事，皆以偶误之嫌，非其本心。自斌卿死，舟山遂不可守。与前所载不同。读公「吊虎痴诗」，亦甚惋惜。俟考）。
　　顺治八年（辛卯），公三十二岁。
　　八月闻有北师，定西侯以恃险失备；北兵悉抵城下。定西乃分军扈监国北行，直入吴淞，欲以牵舟山之势，而舟山已陷。时公从行。
　　公有「翁洲行」诗。大兵之下舟山也，使松江张天禄出漴关、金华马进宝出海门，而陈锦总督全师以出定海。张定西自恃习熟形势，谓诸将曰：『蛟门天险，谁能飞渡！吾坐而覆之，此易事耳』。八月，大兵试舟海口，舟山人以三舟突阵，获楼船一只、战舰十余，馘十一人而纵之。踰日，天忽大雾，咫尺不辨，大兵轻帆直下。时阮荡湖先诣海门请和，欲以缓师；大兵将诱之。荡湖适归，邀击大兵于洋，以火球投楼船；风转反焚其舟，荡湖面创甚，投水而死。遂往抵螺头门，城上方觉，定西以王踉跄而去。诸将背城力斗，大兵杀伤虽众，然众寡不敌，城遂陷。文臣则大学士张肯堂、礼部尚书吴钟峦、兵部尚书李向中、吏部侍郎朱永佑、通政使郑遵俭、兵科董志宁、兵部郎朱养时、吏曹杨思任、户曹江用楫、林英、礼曹董云、兵曹李开国、朱万年、王玺、顾铉、工曹顾宗尧、戴仲明、中书苏兆人，武臣则安洋将军刘胤之、左都督张名扬、杨锦、署卫指挥王朝、参将林志灿、守备叶大俊、定西参谋顾明楫，内臣则太监刘朝，诸生则林世英，俱死之。
　　公有「挽张相国肯堂」诗。华亭相国在舟山时，内司文诰、外调军机，鞠躬尽瘁，刻无宁晷，而吟咏之事不辍。亭台竹木，手目葺灌；又有「寓园秋色」诗。砺滩鲸背之间，诗筒唱和，可以观所养矣。其雪交亭者，植一梨、一梅；开时，花尝时相接，覆于亭上。有寓生居，绕屋皆种续断（续断，名寓木也）；并为文记其事。
　　公有「挽大宗伯吴峦徲」诗。宗伯晚年尝曰：『吾与马文忠世奇最善，而李忠毅升升则吾弟子、钱忠介肃乐则吾门生，皆死国难；吾叔子福之，乙酉起兵，以殉难死。吾负吾君，是负吾友；吾负吾友，是负吾子』。时复告老居补陀，闻变曰：『吾从亡之臣，当死行在』。即入城中，与张相国分城而守。城陷，作绝命词曰：『只为同事催行急，故遣临行火浣衣』。遂自焚于学宫。宗伯所着有「雉幽集」。
　　公有「挽朱闻玄少宰」诗。朱少宰永佑，字爰启，号闻玄；华亭人（寿镛案：「海东逸史」作上海人）。崇祯甲戌进士；授刑部主事，晋吏部郎。闽中以太常寺卿出监平彝侯军，力劝郑芝龙无降；将遣力士刺之，已而不果。丁亥，偕张相国肯堂、徐给谏孚远至翁洲，晋侍郎，加尚书。城陷，病不能起。或谓之曰：『薙发则生』。骂曰：『吾发可薙，何待今日』！遂遇害。仆负其尸出郭，流血不止；仆号泣曰：『主生前好洁，今无知耶』？应声而绝。
　　公有「挽安洋将军刘胤之」诗。刘将军胤之，名世勳；江宁人也。丁丑进士。为人奇伟倜傥，精于战阵；复好儒雅，能诗。福邸命以副将安抚浙东，因隶肃卤麾下。累有功，监国进都督，挂安洋将军印。舟山围亟，世勳开门诈降，内伏大炮；大兵前队争入，炮发，死者千人。力竭终陷，自刎而死。
　　公有「挽王完勳侍郎」诗。王完勳，名翊；余姚人。初，从军西兴，无所知名。西兴师溃，翊归余姚，私求壮士；家贫授经，以馆榖量赀分给，人感其意。鲁王在海上，遣人授翊御史，使举兵。榖结壮士十余人起下管，转相号召，浃旬得千余人。发辩士至舟山，说黄斌卿同攻宁波，宁波诸生华夏以帛书来告内应。未几，夏等谋泄；斌卿至宁波后期，敛军退。翊遂入四明，与公同邵一梓、李长祥等分营互应。而翊军最强，以王江司饷。沈调伦、毛明山、孙悦领部卒两破上虞，杀摄令，得其县印；于是大师檄四明村落，结团练自为战守。大兵踰清贤岭、攻丁山，翊卒死者四百人；孙悦战殁。御史慈谿冯京第自湖州军败，间行入翊军，屯兵于杜嶴，为团练所破，邵一梓亦战败于下管。翊乃自天台收兵，还击团练，破之；收散卒，随道招集，得万人。使京第乞师日本，将会兵由海道入长江；会斌卿弟孝卿败其谋，遂与斌卿绝。攻奉化不克，战于河泊所，还入四明。顺治六年，鲁王次健跳；翊往见，加佥都御史。次舟山，再见，加兵部左侍郎。时严我公为招抚使，湖州柏襄甫、会稽顾虎臣降之。大兵将渡海，发使者入四明山，翊部将黄中道邀杀之。翊谓京第曰：『今与我掎角，惟舟山。我破，舟山无援；舟山破，我亦孤。事未可知，然岂可孤乘桴之望哉』！明年，破新昌、越余姚，拔浒山，绍、宁道梗。大兵将取舟山，恶翊反内地，乃分兵二道：金砺自奉化、田雄自余姚，会捣大岚。翊战败，京第被获于灌顶山。翊至北溪，为团练所执；过奉化，赋绝命词。军府廷鞫之，翊不屈。总兵刘进忠射之中肩、田雄中颊、金砺中胁，不动，贯植木；绝其吭，乃仆。毛明山暨鄞人陆宇■〈火鼎〉购其首，葬之。王江及调伦俱战死于四明山。翊执后一月，舟山破；鲁王奔厦门（按顺治十一年甲午，张阁部会定西军直抵金山，遥祭孝陵；偕王御史江等题诗兰若中。此王江，岂另一人耶？抑记载误耶）。
　　顺治九年（壬辰），公三十三岁。
　　公复扈监国入闽，延平不肯奉鲁，但以廪饩供之而已。时王去监国号，以海上诸臣皆受滇命也；惟公于王不改节。
　　是年，刑部公卒。
　　公有「读史」诗。初，延平以闽、越旧嫌，不欲臣于监国。然监国在长垣、在健跳、在翁洲皆有诸军护卫，时亦无藉于延平；辛卯之后，延平军势日盛，遂执牛耳。定西、平彝、闽安诸公皆称邾、莒，而监国为寓公矣；故不得已而去尊号。干侯之辱，良可悼也！浙邸旧臣，惟公始终一节，不与延平附和。公有「读史」二首，盖情见乎词矣。公在海上，当事防守其家。刑部密遣人谓公曰：『吾宁为李通之父，不作姜维之母』！至是病卒，李征君邺嗣葬之城南。
　　公有「闽南行」诗。是年，郑成功围漳，属邑俱下；独郡城以援至，不克。成功防镇门山以水之，堤坏不浸。城中食尽，人相食，枕藉死亡者七十余万。时又遭派垛索饷之惨，夜敲瘦骨如龙瓦声。千门万户莫不洞开，落落如游墟墓。馋鼠饥乌，白昼充斥。围解，百姓存者数而指沟中白骨，非其父兄、即其子弟，历数告人；然气息仅相属，言虽悲、不能下一泪也。时有一人素慷慨，率妻子闭户，一恸而绝；邻舍儿窃煮噉之，见腹中累累皆故纸，字画隐然，邻舍免亦废箸死。延平陆梁海上以来，沿海居民受荼毒亦至矣，然莫暴于漳州之师。总督陈锦实死于是役焉。
　　顺治十年（癸巳），公三十四岁。
　　公在厦门。时有言思文帝未死，在五指山为僧；寻以敕书通问。公疑其伪；已而卒无可考。还浙，次于东瓯；寻入吴淞。
　　壬辰八月，前刑部侍郎王虞石至岛，言来自五指山，思文帝实在彼为僧。初，思文帝蒙难，有告路相国振飞者云：『被执者，非帝也』。至是，皆信其言。继而敕使至厦门，故臣皆不能决。是年二月，复遣使存问；使言思文帝今离五指驻平远，不日起兵。诸臣乃具公疏请敕验观，卒不可得。
　　顺治十一年（甲午），公三十五岁。
　　公在吴淞，会定西侯军北行。时诸军直抵金山，遥祭孝陵，三军恸哭；偕王御史江等题诗兰若中，南都震恐。而上游人待接应者愆期不至，诸军不敢深入；左次崇明。
　　顺治十二年（乙未），公三十六岁。
　　公在吴淞，再合定西军入江；掠瓜州、仪真，抵燕子矶。卒以师徒单弱，中原豪杰无响应者，还军于浙。
　　是年，延平以去年出师未尽得志，乃以正月祭旗，大演陆师；六月祭海，大演水师。遂下福之安平镇、漳州及惠安、南安、同安三邑，堕其郭。因破广之揭阳、澄海、普宁，峻揭阳城，毁澄、普。又发师下浙之舟山。国朝复遣使抚之，不听。是时延平专任闽事，朝议割漳、泉、潮、惠四郡并赐延平及其父芝龙、叔鸿逵等封爵，令岛上薙发；延平不受。世祖初遣郑、贾两汉大臣，继遣叶、阿两满大臣抚之，延平乘机登岸措饷，纵横福、兴、漳、泉之地。世祖怒，安置芝龙于高俎；延平不顾。是冬，大发水陆诸军于揭阳，应广东李定国军。十二月，攻降泉州，漳属县十降其九、泉属邑七降其六。延平遂置六官，分理庶事。
　　顺治十三年（丙申），公三十七岁。
　　公在东瓯，间至闽中。时定西侯以前年卒，其部落无主者公尽统之，军势渐振。复还秦川。
　　顺治十四年（丁酉），公三十八岁。
　　公在舟山。初，舟山既失守，延平以兵取之；丙申复陷。是年，中朝以舟山不可守，迁其民于内；公屯兵焉。
　　按舟山自辛卯后，国朝以巴臣兴守之。乙未，延平遣部将督诸军围舟山，巴臣兴降。丙申八月，国朝复取舟山；部将之守城者俱赴水死。丁酉，国朝以舟山不可守，乃迁其民过海，遂空其地。
　　顺治十五年（戊戌），公三十九岁。
　　公在舟山。滇中遣使慰劳，晋阁部。会延平师北行，已陷乐清等县；碇羊山，孽龙为祸，海舶碎者百余，义阳王溺焉。羊山者，海中小岛。群羊乳其上，见人了不畏避；然不可杀，杀则风涛立至。军士不信，执而烹之；方熟，而祸作。复还舟山。
　　是年五月，滇中分道出师：李定国下湖南，冯双礼副之；刘文秀下四川，王复臣副之。以楚事急，选兵俱隶定国。六月，定国驻军武冈、双礼驻宝庆，连战皆捷。恐孔有德在广西或蹑其后，于是定国出新宁、双礼出祁阳，分趋全州；别遣一军先趋桂林。双礼先之全州，克之；与定国合军而前。桂林方发军救全州，南师毕集，遂闭城守；诸军攻入其陴，孔有德自焚死。踰时，定国军复趋湖南，蹶敬谨王于衡州，东南大震。会与孙可望构隙，遂不克终。刘文秀入川，以乘胜不备，为吴三桂所败，复臣死之：盖滇事大偾矣。
　　是年，永历驻跸云南，依李定国以居；孙可望已降矣。前年已开缅甸为省，以沅江十一府为总督；不果。
　　是年，永历遣漳平伯周金汤航海，晋成功延平郡王、甘辉崇明伯、万礼建安伯、黄廷永安伯、郝文兴庆都伯、王秀山祥符伯，余俱拜爵有差。
　　公有「闻行在所遣使至营宣谕有感」诗。自注：『时予官少司马兼学士』。乃自叙其故官，非谓是年始授也。是年乃晋阁部衔，故诗中有『黄麻紫綍不须多』之句（「墓志」及诸传俱讹）。
　　顺治十六年（己亥），公四十岁。
　　公在舟山。寻会延平师北行，以失利还海上（见「北征录」）。
　　公有「会师东瓯漫成」诗。戊戌七月，延平全军北指，甲士一十七万、习流五万、铁人八千、习马五千，号十万；戈船八千。相国亦以所部并发，延平推相国为监军。至浙江，攻陷乐清县，次于羊山。是年五月，复由温州而上。
　　公有「次观音门」诗。是时阁部为前军，合延平师取瓜洲。诸将即欲直趋留都，阁部以镇江实大江门户，若不先下，则逻舟出没，主客之势异矣；力请先取镇江。延平犹虑留都来援，阁部谓『何不遣师先捣观音门，则留都自守不暇矣』。延平因即请阁部往，并以直达芜湖为约。已而，延平果克镇江。阁部次观音门业已两日，贻书劝乘破竹之势，疾趋留都。会延平以水道进，巨舰逆流，留都遂得严为之备。
　　公有「师次芜湖时，予所遣前军已受降」诗。阁部待延平不至，乃发前军，先上芜湖，而以戈船继之。遣部曲七人掠江浦，大兵以不备，开门走；阁部乃扼浦口。会捷书至，前军已受芜湖降矣；阁部乃亲按之，传檄郡邑，大江南北多响应者。
　　公有「师入太平府」诗。太平，即古丹阳郡。
　　公有「姑孰既下，和州、无为州及高淳、溧水、溧阳、建平、庐江、舒城、含山、巢县相继来归」诗。时阁部师所过，吏民喜悦，争持牛酒进劳；父老扶杖炷香挈壶浆以献者，终日不绝。见其衣冠，莫不垂涕；阁部抚慰恳恻。入谒先圣，坐明伦堂，长吏故官或青衣待罪、或角巾抗礼；考察黜陟，如州牧行部故事。阁部之趋芜也，军不满千、船不满百；至是声势颇盛。相度形势，一军下溧阳，以窥广德；一军镇池郡，以绝上游；一军拔和阳，以固采石；一军入宁国，以通徽州。江、楚豪杰多诣军门，请归，禡旗以应。大帅而身往来芜湖间，实席不暇煖也。
　　公有「驿书至，偏军已复池州府」诗。阁部驻军海上，最与居民相安。师行所过，野人、童子或折名花以献、或携浊酒以迎。至是，益严军士之禁，秋毫无犯。有游兵阑入剽掠者，即擒治如法，远近翕然；故有『歌吹已知来泽国，樵苏莫遣过田家』之句。阁部整军将取九江，以留都尚未下，乃贻书延平，谓『事久易变，气竭则衰。守镇江诸师宜分兵取旁邑，如句容、丹阳皆畿辅咽喉地，必加扼塞，勿使援兵得入；而大军围留都者日挑战以困之，勿使援兵得出。俟吾四面克复，收兵鳞集，留都直阱中物矣』。延平不能用。「北征录」曰：『初意石头师即偶挫，未必遽登舟；即登舟，未必遽扬帆；即扬帆，亦未必遽出海。乃遣人间道致延平书，劝其再战；并欲令益百艘，以为上游之助。不意延平竟弃镇江以去』。其时休宁方有兵阻，阁部方有戒心；赖导行皆歙人，故得无恐。既入淳安，已是浙境；遂由海上达海壖。
　　顺治十七年（庚子），公四十一岁。
　　公在林门。旧时部曲渐复来归，间至桃渚。
　　顺治十八年（辛丑），公四十二岁。
　　公在林门。
　　是年，滇中尽丧所有之地，旁皇徼外。公与海上诸臣谋结郧东郝、李之兵，一道出蜀、一道出黔，以牵其势，使无急进；乃推吴职方鉏南行，然滇中已不可守矣。
　　延平渡海取台湾，公力阻之；不听。会沿海民居有令内徙恋坟墓者，或不愿往；公谋以军挠之。因再贻延平书，欲令回军相应；延平终不能用（张美翊案曰：是年十二月红夷食尽，延平始得台湾）。
　　公有「送幕客罗子木往台湾」诗。罗参军子木者，名纶；溧阳人也，海上水师提督蕴章之侄。己亥，阁部师入长江，参军谒于江上，指陈形势；阁部大奇之，曰：『李清河之客也』！将留用之，以父老固辞去。既而以告延平；延平使水师强起焉，署为参谋军事，即令从营，将东下，徇吴会。会江师溃，参军请再战不听，至于涕泣。乃奉其父浮海而南。时阁部自芜湖收散亡，屯林门；参军将往从之。舟次三山，忽遇大兵；参军率家丁力斗，矢集铠如蝟，坠水得生，而其父竟被缚去。参军大恸，旁皇沧溟；思出奇计，以救其父，卒不可得。拔刀自杀，为人所救；送之阁部行营。阁部以伍胥之事慰之；尝为诗序。然参军每思其父，辄椎胸哭，至于呕血。其后奉阁部命入台湾，致书延平；不听。甲辰，同殉难；葬于阁部墓旁。
　　公有「送吴佩远职方南访行在兼会师郧阳」诗。吴职方鉏，嘉兴人也；东林复社名士。乙酉谋起兵，应太湖；不克，逃去，遍走山寨、海岛之间。尝南觐滇中、北依鲁邸，谒韩王于巫峡、朝益藩于江西，以至通城、瑞昌诸营无不毕到，濒于死亡者屡焉；家亦以是落。晚年，江上烟沈、海中潮落，遯迹柴桑间；与阎孝廉尔梅、徐孝廉枋等为汐社游，不媿谢皋父一辈。初，桂王以己亥入缅；至是三年，李定国连战不利。公集中送吴职方、黎大行，皆海上所使以探消息者。其冬，缅人献王；明年至滇，遇害。然是时定国诸军皆在徼外，安得有会师郧阳之举！按流贼将郝永忠等反正，北保湖南、巴东之间，驻军屯田，自为号令。时有李来亨、刘体仁等十三家分据兴山、巫山、房山、施州、均州、涪州诸寨，声势相倚；所谓郧阳之师者也。后都御史洪中丞育鳌总督湖南诸军，当桂王驻安隆时，疏言『十三家抗险据冲，观衅而动。方今楚、蜀虽失，诸军未有贰志；若有征行，可以兵应』。时盖海上诸公之计，谋结郧师，以抒滇患。忠臣区区悃忱，出于无可奈何；事虽不成，亦可悯也。诸野史皆失记，赖阁部诗得以考见。郧阳诸师虽与桂王连和，然别奉韩王本铉为主，改元「定武」，移书序长幼而不称臣。滇事既平，陕西总督李国英等以七将军出湖南，分道讨诸寨；诸寨据险拒守。癸卯，来亨以疾困甚，合诸寨军力斗四昼夜；国英大挫。甲辰，巫山不能守，育鳌死之；诸寨继破，韩不终。
　　公有「长鲸行」诗，为郑芝龙而作。是年十月，有告郑芝龙在高俎密谋不轨；前此长江之役，与其子通。有诏：弃市（张美翊案曰：「南天痕」「郑芝龙传」：『是年，芝龙为家人尹大器所首；十月，磔于市）。林太常时对曰：『芝龙为海盗之首，令行岛上；既就抚后，海船不得郑氏令旗，罔敢往来。每舶例入二千金，岁入亿万；以此，故富敌国』。其拥立隆武也，非有恢复大略，不过以权势自雄而已。诸大臣颇不悦，隆武亦渐忌之，堂廉遂积相忤。又畏天兵之盛，知力不能抗，潜思归款；而两招抚洪承畴、黄熙胤故皆福人，因与芝龙通问，许以「闽广总督」之官。芝龙喜于顺命而兼得自莅其土也，遂尽撤守御；是即诗中所谓『不望凤凰之池，但乞蛟龙之穴』者也。及贝勒至，缓兵杀掠；负约，挟之而北，芝龙亦大悔矣。成功少为隆武所奇，既有知己之感；素薄其父之有贰志，遂不顾去。芝龙入京，授精奇尼哈番。甲午，招抚闽岛，以海澄公封成功，并赐芝龙同安侯爵；成功不受，芝龙遂入高俎。辛丑，被人所告，终不免焉。
　　康熙元年（壬寅），公四十三岁。
　　滇中赴至（张美翊案曰：永历帝以辛丑十二月被执，是年四月望日蒙难，年三十八），公在东瓯哭临三日，军中缟素。乃定策复奉鲁王监国；然闽中自延平卒（张美翊案曰：是年五月初八日，延平卒于台湾，年三十九），诸将多暮气；虽曰推奉，具文而已。
　　公有「赠陈文生侍御返闽峤」诗。是时滇中报至，相国哭临三日，军中缟素。适延平亦卒，相国叹曰：『所谓人之云亡者矣』！因贻闽南诸将书，议其奉鲁王称尊号；复告延平世子以推戴之事。遂具启上诏书一道；王遣陈侍御修报之。侍御返命，相国复上书。于是诸将复奉王监国，然不过虚名而已。
　　公有「传闽岛近事」诗。延平之未卒也，忠匡伯张进守铜山，为部将郭义、蔡禄所挟以叛；进自焚死。忠勇伯陈霸守南澳，延平忽得蜚语，遣将讨之；遂入广降。世子嗣位，既杀其世父泰，泰弟鸣骏、子缵绪降；忠靖伯陈辉及蔡鸣雷、蔡协吉、蔡原、杨富、何义、杜辉等相继归命。故阁部有「船闪军散」之语。暨于甲辰，周全斌、黄廷、林顺等降，台湾之势遂衰。
　　公有「得故人书至自台湾」诗。是年，延平入台湾（张美翊曰：当在辛丑十二月）。国朝适有迁徙之令，相国使罗参军纶贻书，以『台湾远在海外，得之不足为重；而以内地兵远出，是无经略中原之志。况红夷欲乞师，万一内外夹攻，思明寸土亦未可保』。又以『沿海居民惮于迁徙，东逃西窜，鲜从命者。若乘其机而图之，此良会也』。然延平以长江之败丧气，自度无若国朝何，以得台湾为休息之计；故不听相国之言。是时，卢司马若腾、王司马忠孝、徐中丞孚远、沈中丞佺期皆在延平军中，相国望其激发延平，使之回军西指；故有『只恐幼安肥遯老，藜床皁帽亦徒然。寄语避秦岛上客，衣冠黄绮总堪疑』之句。
　　公有「北回示将吏」诗。按辛丑冬，阁部有复曹监军书曰：『弟栖迟沙关几三月矣。金尽粟空，谁能为景升、仲谋者？只得仍图北返。两番鼓棹，又以石尤留滞；今春风至矣，决计回浙，亦旦晚间事』。是阁部之北回，在是年春也。书中又曰：『沿海迁徙居民，百万生灵尽入汤火，汹汹思动；惜无劲旅为之号召，以致颠连莫告。我辈坐视其荼毒而不能救，真媿杀也』！时阁部欲止延平台湾军，专略海上，而延平不能用；是以有「同仇计左」之语。
　　公有「瓯行志慨」诗。温州自戊戌为延平所克，次年江师败归，守温州将刘猷与官军战，败绩，死之。是后已归国朝。今阁部诗有曰：『岂知魏胜垒，已化李陵城』；又曰：『行矣河梁别，翻为送陇西』。似前此为海军所有；而是时有以温州降者。是诗（？）为延平世子而作。岛事自延平没后，世子无意西出，亲族、兵将大都望风投款以取封爵。于是朝议锐意南征，合红毛夷夹攻，郑人退守铜山。官军入岛，堕中左、金门两郭，收其妇女、宝货而北，两岛之民烂焉。世子入台郡，分诸将地，颇有菟裘之志；度曲征歌，偷安岁月。军不满千、船不满百，兵甲戈矛一切顿阙。相国两诗，深有慨乎言之矣！
　　康熙二年（癸卯），公四十四岁。
　　公在东瓯。前年，有台州镇将张承恩者潜谋通海，公以书招之；至是，将窥浙东，不克。
　　是年，招抚王、总督赵皆以书招阁部。阁部答招抚书曰：『执事既衔命而来，以保境息民为念；莫如尽复海滨之民，即以海滨之赋畀我海滨之师。在执事既能捐弃地以收人心，在海上何难息蛮争以待天命。使残黎朝归故里，则不佞夕挂高帆矣』。其答总督书曰：『不佞功名富贵既等之浮云，成败利钝亦委之天命。宁为文文山，决不为许平仲；若为刘处士，何不为陆丞相』！国朝知不可屈，遂收帛书。
　　康熙三年（甲辰），公四十五岁。
　　公在舟山，监国卒于海上（张美翊案曰：据「神道碑铭」：监国卒于壬寅十一月；「赵谱」：卒于壬寅九月。此作甲辰，非是。癸卯，公有「祭监国表文」，则非卒于甲辰明甚）。
　　六月，公遂散军。七月，降校欲致公以为功，从逻者暗中执公，并及罗子木、杨冠玉、舟子三人。公至宁波，方巾葛衣，轿而入；观者如堵墙。至省，供帐如上宾。每日求书堆积，亦称情落笔。九月七日，公赋绝命词云：『我年适五九，复逢九月七；大厦已不支，成仁万事毕』。遂遇害；子木、冠玉、舟子三人从死。子万祺，先公三日戮于镇江。夫人董氏，先时被系狱中，削发为尼，以例当徙燕；因尼得免。今以再从子鸿福为后。武林张文嘉、甬东万斯大与僧超直，葬公于杭州西湖南屏之阴。
　　公有「入山」诗。是时海上诸军，零落散亡殆尽；郑氏既入东宁，只存阁部一旅。然阁部以监国尚存，誓死不替。是年监国薨于东宁，阁部哭曰：『已矣！吾其谁与事者』？遂以六月散军入山。世皆言阁部以援绝势穷，不复自持；而不知使监国一日不亡，则阁部一日不能罢。监国以是年亡，阁部之命随之，可谓「君亡与亡」者也。读阁部之诗者，尚其知阁部之心焉。监国之死，诸书失记。以阁部之祭表定之，有云「十九年之旄节」；则甲辰矣。近有造为诬史谓郑延平弑王于甲午；是因延平不肯臣王而构之者。壬寅，滇中蒙尘，阁部三疏请王即真；今具在可考也。漫无证据，信手捏造，翻天覆地，谁其是之！
　　公有「怀王媿两少司马、徐闇公、沈复斋中丞」诗。按王侍郎忠孝，字媿两，沈都御史佺期，字复斋：皆以从亡入东宁，与卢尚书若腾、辜都御史朝荐、郭侍郎贞一、徐都御史孚远、纪仪部许国为郑氏国老；凡有大事，待访而行。当时谓之七公。其后并卒于岛。
　　公有「过故里」诗。阁部被执入鄞，至张提督署，徘徊四顾；叹曰：『此沈相公第也！二十年前，曾会文于此；今其子孙何在』！提督开中门延入，请阁部东向坐；曰：『迟先生已久，今得一见』。对曰：『国亡不能存、父死不得葬，今日之事，但期速死』！提督更有所问，阁部不答。时提督僦民舍为阁部寓，列卒守之。有一千夫长者，有心人也；夜半，隔窗唱「牧羊记」传奇苏武骂李陵词，音调凄凉。阁部击节赏之，呼与共坐，倚歌而和；和巳，泪数行下。提督闻之，乃令诸将选优人奏乐以娱阁部。至省，赵总督廷臣不见，传令狱中盛设帐具，吏卒无得失礼。司道、府县以总督命，相继来慰谕。阁部坐胡床，但拱手，不起。旧时部曲多为幕府僚属，总督谓曰：『此尔辈故主也，何妨一见』。于是庭谒者踵至。省中士民，各赂守者入见。
　　○年谱（二）会稽赵之谦撝叔纂
　　「鄞张忠烈公年谱」，题全先生祖望辑。其书出自郑氏，郑氏言得之姚江黄氏。董君孟如修「鄞志」时，尝据以校正；之谦乞孟如假写以归。今反覆读之，有大疑焉。全先生所著书，其弟子董秉纯称三十余种；「年谱」有作，则见于张尚书集序。然『鲒埼亭集』与「外编」所存文字，于忠烈毕生志节、行谊，求之惟恐不尽。忠烈之女，为全先生诸母行；先生年十八时，已从之问遗事。补黄、杨二征士「志记」阙失，纠吴星叟「啸台集」谬误，一见之「神道碑铭」、再见之「与万九沙、赵谷林书」：盖至审且慎矣。「年谱」晚出，一人之书复相违异若此！或谓昔信以是、今知其非；先生之学择精而语详，亦必识所据依、明失得之故矣。有绝异者，忠烈赐谥在乾隆四十一年，距先生之死已二十年（全先生以乾隆二十年七月二日卒）；今既特书首简，犹可曰点窜者过也。「北征录」、「奇零草」、「冰槎集」，忠烈所自作也；而颠倒其岁月、迻易其事实，何为者也？郑氏又称附录「诗话」，谛审之，不类也。文字孱且拙，不类也抑浅夫。因先生原稿久佚，钞撮成之托名焉；虞后儒之滋议也，不辨可也，诬之不可也。之谦年十三，闻从祖占旟先生谈忠烈悬嶴被执时事，忽改容而前；从祖尝哂之。越六年，于沈氏书摊得「奇零草」残写本七叶，虽断阙不可读，绎之略存颠末。辛酉寇难，复失之。自乾隆中东南收缴禁书，遗黎私记，穷里复壁罔敢伏匿。抽毁既定，残賸百一，今亦半归灭没。幸故乡耆宿犹及此者，每酒酣耳热，间述旧闻，以息谐谑。三十年前口耳之师，默记四五；虽老而健忘，尚能说约略也。忠烈之自序「奇零草」也，曰：『思借声诗，以代年谱』；窃仰斯旨，闻疑载疑，愿有述焉。证诸本集，期可征信；旁及异闻，有资考索。仍其是者、去其诬罔，别为「年谱」一通，以竟全先生之志，亦慰忠烈于九京也。
　　明万历四十八年（庚申），一岁（是年九月，光宗改元泰昌）。
　　公讳煌言，字玄箸，号苍水；浙江宁波府鄞县西北厢人（全祖望撰「神道碑铭」）。姓张氏，宋文节公知白之后（全祖望「甬上族望表」）。元时，避兵入高丽（「全谱」：『文节之后，自沧州徙平江，又自平江徙鄞。居鄞九世，避元乱，泛海至高丽』），以家世仕宋。明初，始归，称高丽张氏（无名氏撰「传」）；今称「雍睦堂」张氏（「传」：『高祖伯祥起家孝廉，为令』。「族望表」：『知靖安县；伯祥即筑「雍睦堂」以居兄弟者』）。曾祖尹忠，祖应斗，父圭章（黄宗羲「思旧录」：『圭章字两如，甲子举人。尝教授余家』。「谱」：『圭章官刑部郎』。按公祭四叔父文曰：『叔父雁行有四，吾父居长，止生侄一人；二叔蚤亡，无嗣；三叔以寿终，生从兄弟三人，长嘉言、次昌言，又次德言；叔父无所出，昌言遂为承祧。今叔父既逝，侄与嘉言俱在军次，德言尚徲弱，恐不任箕裘；则高、曾之不祀忽诸，是侄未能报国、先已亡家矣』。公之家世略具于此。祭文又称：『吾姊与吾姊丈暨一、二故交亦在不免』；则公尚有姊。公「奇零草」有「显甥奔至」一诗，系年壬演；诗云：『初闻购孺子，何幸脱芦中。执手哀吾姊，囊头并若翁。死生尽一别，忠孝已双穷；凄绝青山外，鹃啼血倍红』。是公姊子，惟不知其姓名；公殉节后，购公首者朱相玉，全氏书「公甥」，或为一人。又全氏「张督师画像记」：『公从弟从军海上，入山以后，不知所终。闻有冒其名至钱塘者，为诸遗民所诘而去』。据公甲辰「忆从弟嘉言」诗：『秋声萧瑟到空山，怅望惊鸿去不还；离别紫荆生死际，平安黄犬有无间』。疑相失，在入山以前。「鄞志」据国史馆「吴万福传」，以总镇林国梁谋内附，煌言围之；国梁炮碎其船，斩煌言弟嘉言。诗意似未审存亡。当时海岛隔绝，故不知确耗也，则事在癸卯）。母赵氏；中年艰于子，祷汉寿亭侯祠，以六月初九日生公（「神道碑铭」。「谱」作十九日。又注：『有作四日者，讹』）。父生时梦五色云见；故小字云（「传」）。
　　天启元年（辛酉），二岁。
　　天启二年（壬戌），三岁。
　　天启三年（癸亥），四岁。
　　天启四年（甲子），五岁。
　　天启五年（乙丑），六岁。
　　始就塾（「传」：『幼善病，辄濒死。六岁就塾；书上口，即成诵』）。
　　天启六年（丙寅），七岁。
　　天启七年（丁卯），八岁。
　　崇祯元年（戊辰），九岁。
　　能诗（「奇零草自序」：『余自舞象，辄好为诗歌。先大夫虑废经史，每以为戒，遂辍笔不谈。然犹时时窃为之』）。
　　崇祯二年（己巳），十岁。
　　崇祯三年（庚午），十一岁。
　　崇祯四年（辛未），十二岁。
　　母赵氏卒（「传」：『十二丧母。父判河东、署解州篆，为壮缪故里。煌言谒祠下，撰文祭告，以忠义自矢』）。
</div>
    <div class="pagination">
<a href="张苍水诗文集_page7.html">上一页</a><a href="张苍水诗文集.html">1</a><a href="张苍水诗文集_page2.html">2</a><a href="张苍水诗文集_page3.html">3</a><a href="张苍水诗文集_page4.html">4</a><a href="张苍水诗文集_page5.html">5</a><a href="张苍水诗文集_page6.html">6</a><a href="张苍水诗文集_page7.html">7</a><span class="current-page">8</span><a href="张苍水诗文集_page9.html">9</a><a href="张苍水诗文集_page10.html">10</a><a href="张苍水诗文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
