<!DOCTYPE html>
<html>
<head>
    <meta charset="UTF-8">
    <title>秋涧集 - 第 65 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 65 页/共 110 页</h1>
    <div class="content">　　庚辰岁十一月十一日长至日日出三丈许月现东北丑位间去日约百余丈其上数丈隂魄圑畧无亏欠至寅方移时乃灭因念月与象经纬空际太阳既出自掩而不见今太隂于阳生之朝昼见与日并光又未尝月出东北方者吁亦异哉
　　剑戒哀梁子也
　　梁奉议仲尝与予聨事于宪司者凢四年十九年冬同在京师乃告予曰仆有一剑颇古而犀利自落吾手毎临静夜屡聆悲鸣比复作声铮然也且闻百錬之精或尝试人者则鸣世传以为剑戒予疑焉自此金孽也非戒也既而梁以事南还陈留到家四日而卒吁亦异哉因念张华授干将而告凶郑逵得吼剑而怪至夫金镛木铎中隠大声若无因而自鸣则为不祥之金梁以剑异告予至其死时仅四十九日得不为剑之孽乎梁讳秉常熟人性机警持事琐急寡譲得年五十有三金尚书梁肃裔孙见所藏世谱云至元廿年岁在癸未端月十有一日王恽书
　　鹿庵先生卒日
　　至元三十年癸巳冬十二月廿三日鹿庵先生寿九十二岁无病而终先是公静坐间忽张目仰视屋庐曰我以此居得个月旬日尔间及薨适满其数气比絶呼家人令具鞍马曰可与兄去矣随有大星陨于寝室东山其光芒炬然曰兄者葢同母兄文勉先生也爱民榜进士第尝为某县令终恒山幕官明年二月其壻李惟賔东平府须城县三十一年四月五日山斋説如此
　　家府遗事
　　先君思渊子通天文又善风角辛亥夏六月宪宗即位明年壬子秋先子以事至相下九月初客鹤壁友人赵监摧家一日夙兴见东北方有紫气极光大冲贯上下如千石之囷时磁人杜伯镇侍侧指示之杜曰此何祥也曰天子气也杜曰今新君御世其应无疑曰非也十年后当别有大圣人起非复今日也渠切记无忘第老夫不得见耳至元十三年予过滏阳与杜相防话间偶出元书片纸相付且叹其先辈学术之精有如是也
　　国朝奉使
　　大元太宗朝奉使宣抚王公讳楫字【阙】　　豳人有文武才略金季举进士不第以武弁降太祖圣武皇帝即授宣抚使佩金虎符时年三十至太宗朝丁酉岁假御史大夫持节使宋议和虽徃返十年有皇其华风义言言竟从我义不幸使轺北还前次荆南疽发背卒年六十一时癸卯秋也道号紫岩翁有文集并使宋録藏于家元贞改号六月十日偶过其家孙元徳因出示公秘阁画像介胄弓剑姿防爽葢儒将之伟者元徳风彩甚肖其祖及观杨紫阳杨西庵吕大鹏张徽商左山祭文画赞题防等篇又说公比卒前数日梦一青衣童子传玉溪东馆主人来召既抵其处宫观甚丽止公俟门屏间少间出报曰公旬日后当主是馆吁亦异哉又观马云卿所画人様呉妆五星乃竒笔也其金水二女形皆防髪金主杀故杖剑水持笔者或谓水官主録过木捧蟠桃四臂火上擎飇轮散火下操弧矢当前一大星旁射土则扶虬杖而已
　　六帖说
　　白乐天作类书名六帖通典选举门载唐制曰开元中举行课试之法帖经者以所习经掩其两端中间惟开一行裁纸为帖凢帖三字随时増损可否不一或得四得五得六者为通此六帖之名所从起也六帖云者取中帖之数以书其书期于必在中选也
　　金制
　　金人立国作制颇详虽服御饮膳皆有法以维之然化敝则奢丽奢则娇娇则弱弱则委薾而不振恐亦取亡国之一端也今日因餟粥糁不可对齿偶思穆若卷如之事为感而笔之
　　冠冕始制
　　或者以金人盘领上服与西域数积尖冒皆出本俗余以为盘领汉之曲领尖冒古弁之制也今晨读戴礼冠义得郑氏冠礼起早晚之说称周公对成王云古人冒覆而勾领谓三皇时以冒覆头勾领绕颈皆以羽皮为之至黄帝则有冕弁又云帝造火食防冕而用布帛代为羽皮乃知二物皆三皇已来之遗物也又如山东民家至今亦以长幅皂缯防纒首髻西域人用絺绤纒绕其首及食齿人冠绛氊以冒顶髻者其亦本于此欤呜呼礼失于中而求诸野冨哉言乎
　　裴中立不引韩愈共事
　　昔裴晋公授越平淮辟韩愈为司马自以度为已知然终不引愈共天下事至作田横墓文防露其意时贞元十一载公年始逾壮矣予尝思而不得其所以今乃悟此何异魏公之抑苏轼也大抵才盛学博之士加以年少未免有轩昻莫降之志卒之临大事成大业有不当如是者乃知二公厚而恤之非长而忌之也欲使澄治客气明夫大学之道懿蓄其文徳以就晚成之器耳鸣呼君子爱人以徳复有重于此者乎戊子岁冬十一月朔晨起偶书
　　贱生于无用说
　　万物盈于两间未有一物而不为世用者况人乎人之为物得气之全而灵之最者也苟自弃自暴不为世之所用非惟返不及物而贱之所由生也彼牛溲马勃败鼓之皮物类之极贱者也然一旦与用适冝顾惟毫末可以愈竒疾应时需即与玉札丹砂赤箭青芝并芳而竝贵贵在同于有用故也彼衣敝缊袍并夫华簪盛服之士贵贱固有间矣其所以秉有灵彜物备于我者则不殊也故为士者恶可恶其居贫处贱戚戚然世之不我用也要当明徳志学思求其致用之方可也世之所谓学者多矣有有为之学有无用之学穷经洞理粹我言议俾明夫大学之道者此有用之学也如分章摘句泥逺古而不通今攻治异端昩天理而畔于道若是皆无益之学也士乎士乎于焉而不择其有用而致力于无用及其志与年迈悲叹穷庐尤其世之不我用亦己惑矣衍贱生无用说
　　庭芝评郝奉使文
　　李庭芝见郝奉使文字谓陈月观曰陵川固才高学博但出入韩文未甚熟耳余尝度之韩文世所重者其要非一今李之于郝所以云云者岂以韩丰而不逾一辞约而不失一字郝之返是者极多不然是择焉不精明理未至杂以非圣此有故也
　　崔公厉鬼事迹
　　故荣禄大夫平章政事御史中丞领侍仪司崔公道言曰人秉四大假合而为生践履五常而为用有溺于学佛者溺于儒书者各执其一偏所以学者两不得其全虽圣人性命之学备载方防而学者多以寻行数墨为务及其寓一事决一疑皆不能自省愚于七月上旬脑后病疮初不以为意防车驾幸大都跋渉从行疮益举发廿三日问医者麻监丞曰此为脑疽其源发自五脏急之不可缓之不可当以渐洽之自是日诣麻行馆求治后至白海而疮势益大形疲力瘁心神不寕以此自思葢无以知病所由作也然所恨者居无良医行不能扈从一日近侍官伯胜等以愚病闻奉防留麻监丞于白海治之拜命日赧汗浃背伏思平昔畧无报国殊勲致感今日圣思如此由是觉疮疾颇回然于梦寐间毎为厉鬼所慿窃为生死是苦乐我心既定何从不可八月二日从其医鍼者三处觉心舒意畅神志帖然然视天地之气月白风清霜露溶溶万物各得其所而吾之清气其静者混然同以表里方就寝而厉鬼又见于梦且曰世间多少难了难行之事相脑百端向之治功皆不复见而疼痛比前尤加梦中恍惚而觉坐而思之非厉也于我所见不定得乗其便耳若吾身获安即与天地万物混融同一和气彼厉鬼安能凂我哉且天下之事不可不辨于早人之生死不可不识于先我既能悟此白日黒夜自有定数彼厉鬼何豫因记其梦以俟知者详焉时大徳二年八月五日也









　　秋涧集卷四十四
　　钦定四库全书
　　秋涧集卷四十五
　　元　王恽　撰
　　说
　　迁固纪传不同说
　　余读宋儒论项羽纪传不同说以谓迁之意秦有天下五载而后楚楚五载而后汉方秦已亡汉未立天下莫有攸属不可一日无君况封建王侯政由羽出舎羽孰主哉作纪所以繋天下五载之权也立之传班固意不过羽不可以抗汉因断之曰皆非也正以一史之体不得不然尔在迁不得不纪在固不得不传设使固取迁而纪是天有二日民有二王也其书将载之汉代之首乎次于高纪之下乎其为称号曰楚史乎曰汉史乎若以封建曰项氏出五年而后汉天下不可无君乃属之羽曽不察首入函谷者高祖之义师也授降轵道者秦民之真主也天命人心之属汉明已兆于秦十月五星聚东井之时也胡不考虞芮之质厥成西伯受命之基也当阳之不驰去昭烈得统之年也若籍者正炎汉之一驱除耳矧才封已叛旋取复失安得为一日继统之主哉若又曰固之意羽不可以抗汉故传而迁汉太史也独可纪羽而肩汉乎余故曰子长之所以纪笔削歴代之史也其意葢以歴年相承不可中阙犹存夫以月击时之法也孟坚之所以传先汉一代之史也余故曰二体有不得不然者矣若宋儒之论恐求之太过耳
　　读史
　　余读留侯传云沛公入关见秦宫室之盛帷帐狗马之富重寳妇女之美欲留居之樊哙进諌子房固知其不听此正教之使先耳葢良以沛公有为而多欲者也至此天理昧而人欲肆矣非骤能一言回也若已諌不入则莫之继也故先之以樊卿使抑遏横流少杀其方张之势继以苦口逆耳之言警惧启沃使黙识其神器所在何眷眷于此耳高帝能无从乎此乃晋随防諌灵公三进及霤然后以赵宣子继之之义也不然哙沛之屠狗者也安知大汉之为汉张本于此亟当力諌以成高帝之业哉
　　对张中丞说
　　或者以张廵守睢阳之事为非曰古之人行一不义杀一不辜虽得天下不为况食邑人以为守乎余以谓不然昔李翰表公握节死事与夫造唐之功婴城之志亦云详矣然尚有所未厌者翰特以功利为言未极夫臣子当然之理行而宜之之义也昔伊川有以武侯所丧多亦以不义不辜为疑者先生曰若杀不辜以利一已则不可奉天之命讨天下之贼杀戮虽多理固无害且陈恒弑君孔子请讨夫子岂得讨恒时保不杀一人耶葢诛弑逆之贼有不得顾焉者余有曰此中丞之素心也公以一郡守之力横制百万日滋之寇公岂不审夫强弱存亡之势哉正以与城存亡效死不去当然之理也若无廵则无睢阳无睢阳则无江淮无江淮则唐之为唐未可知也由是而观公之心利一已耶为天下耶夫武侯控全蜀之力燃未灰之烬陈恒以穿窬之盗窃一隅之齐耳彼禄贼者豨突之顷九县飇驰三精雾塞万姓以之涂炭大驾为之蒙尘其弃城圗存望风奔赴者又何啻廿四郡哉俾唐祚中防祸乱接踵卒至于亡安史阶之而已是乃周公所必膺武侯不两立者也论者不处公以大谊祗擿以捄不至而食尽食尽而及人为非不知李司徒郭中令河朔之举安阳之役屡战屡北纷纷借借草野被血者几千万人能必其事事合谊人人得罪于唐室者乎若又曰上以政荒失国乃残民以复民何罪焉是则李郭亦不义之举耳传不云乎臣民之于君犹子弟之于父兄也君父有难臣子奔救余有不暇顾者若大义既正安得徇夫区区之小节哉不然则石碏不得为臣之纯而王陵乃贼恩之大者也
　　读张籍书
　　予读籍遗文公书大率称公材识明睿当任著书之事又曰不以此时著书待五六十后而有所为或有不可及曷可追乎然公之志岂忘夫著述哉原道不曰斯道也尧舜禹汤传之文武周公周公传之孔子孔子传之孟轲轲之死不得其传焉荀与扬择焉而不精语焉而不详又曰小醇而大疵意二子者虽云升堂终未窥其窔奥也岂公之心继孟而下任夫道统者耶何籍之识必待公屡书而后悟哉而伊川亦云公之见道固因文而发耳呜呼公五十七而殁若假以数年其见于后世者为何如哉夫五百歳而后命世者出造物者固云靳矣而夺之遽何邪予不得而知也彼籍之慼慼而恐公不及者竟如所言其有见于公也特以阳一隂二之理而言耳道之难明也如此噫
　　犬相乳说
　　转运杨公家有犬生子而毙求哺无所获鸣咿咿殊可怜有毙犬之母性甚狞既老乳乆絶走而顾睐徬徨踯躅即其栖附而乳之既乳而乳真有遂尽活所弃子噫犬之畜也非有慈祥不忍之性特感于所畜者如此然老而复乳此亦犬之异者杨公北燕人世为钜族盛年以勇毅从事兵间其活人救物释难解纷功亦多矣虽敭歴州郡为显宦其友爱之情日笃一日事姊如事亲敬兄如敬长以致弟念天显兄鞠子哀一门之内兄兄弟弟怡然而理顺暧然而气和若棣华之相承手足之互为用耳何其伟哉传曰国之本在家家之本在身葢一家之隆替击一身所行如何尔其善恶感召殆影响之应形声也昔北平王道行于家有猫相乳之兆董邵南孝且慈有鸡哺其犬之祥今杨氏犬感于所畜极不忍弃其后之意者表公乐于为善之心油然生于其中也其乳絶复生意者见公福禄将老而木艾也已弃之物遂获生全意者勉公故旧之恩所当获也世之人以犬之悲嘷为不祥非犬也殃自人召也是犬也特性于不忍为姑乳之亦非犬致然也福开有先也夫富贵福禄人之所大欲也故韩子有云得之之难未若持之之难也或得之于功或失之于行或得之于身或失之于子孙今吉祥止于杨氏者如此其厚而有隂所积者必矣宜乎有犬相乳之报云呜呼杨氏其善持之既谈其事恳予以叙故书
　　磔犬者説
　　王子逰于市见羣犬逐一叟号呶而不去询其故曰屠犬者也于是乎有感夫人之为不善祸从而禨之亦何以异于是欤且犬之吠逐非有见于物也特为气所感而已至若雷霆之威人有叛父母防神明者或下击而毙之岂造物者区区环域中特索夫若人而毙之邪故先儒有言迅霆者天地之怒气无良之人其防戾与天地之气自相感激遂震以死此略无疑者彼犬之见逐虽小大不殊理固然也从是而观人之方寸胡可萌一毫不善之念哉防则至于物怒而见搏大则至于天威下罚故横浦云一念善则祥风和气在于是一念恶则妖星厉鬼亦在于是可不敬畏之哉是知天气下感于人人气上通于天者夫昭昭矣因笔此有以明夫感应正理不惑于鬼神怪诞之説云
　　钝说
　　夫器之为制小大轻重适厥用而已然以铦鋭拙钝用之多寡故有成败寿夭之异焉赵君仲器博物多艺能喜筮而絶市道观化而乐诱人古所谓不居朝廷而隐医卜之中者之流也一日愕然以所感告予曰适过梓人氏顾砻削之器纵横前陈例乏完好因诘之曰操几何而致然尔岂材质劣弱锻砺弗精而然邪匠者曰不然彼斧斤刀锯之属铦乎其鋭者也特以朝夕从事乎削斵砻铦或半嵗一易或旬月一易逺者不逾朞年比更新而无孑遗矣因指其辏轮之锤曰是置于吾祖用于吾父今传于予惟其碇然朴钝用寡而无所损益故能寿于彼而若是其乆也仆因曰岂独物乎人则亦然进鋭者退必速任重者道能逺是轻锐者不若坚钝之为愈也夫木讷之仁朴鲁之忠外视之若痴絶而缓于事及其临大节处大政守固宻而罔疏挺健而不夺亦何异乎兹锤之辏圜轮纳叠拱刜蟠根櫽错节支离者周比而无间倔彊者妥帖而端平由是而观可谓宣力多収功攸厚者哉彼世之人祗知利之为利曾不悟钝之为利广且博而寿且乆矣予闻其説而韪之吾将藏吾器养吾钝敛吾圭角息吾气机引重致逺俟时而动以利天下可乎赵君曰嘻子其得用而不括出而有后语成器而动者之道也于是乎书至元壬申二月九日题
　　服色考
　　陈节斋祐以宣圣像设既素而绘仍以服色为言曰冠服之制所从来尚矣然自三代之世变易去取其义有不同者某虽不敏试请而详之夫冕平而旒笄衡而纮上衣而下裳垂绅而履舄繋而带佩而绶此三代王者不易之制也今宣圣其纮其芾其纯其舄皆丹乎质唯服之色尚何也考汉晋志书天子以袀皂缯为大祀之袍服于孔子服色非可据而明也谨按大戴礼云有虞氏皇而祭深衣而养老逮乎夏后氏王以水徳色尚黒易而端裳故収而祭燕衣而养老又诸侯以天子燕衣为视朝之正服有殷氏以金符徳色尚白易而练衣缟裳故冔而祭缟衣而养老及周有天下以为火王色尚赤宜乎以赤为养廼白冕而祭衣而养老何居郑云周则兼二代而用之也若夫四代之礼养国老于胶序葢天子师而学之也唐孝明皇帝尊师重道爵孔子以王列弟子为素臣至于冕服之制亚次之秩庙宫之法飨献之礼讲明论定亦云极矣今之制实开元仪也其义正袭郑氏之説耳故冕服尚用夏礼也朱芾斯皇示周制也锦绅素质兼祖法也彼领袂縁餙又复纯赤何也诗素衣朱襮者是也襮为领诸侯之服也据尔雅黼领为襮黼绣为领丹朱则其縁也范蔚宗云天子祀天地宗庙释奠先圣皆服袀縁领以绛汉明帝以纱为中单或者疑此乃中衣表而出之非縁也子以防红紫为非后之贤者加诸乎夏后氏云其色赤则示赤心奉神明而已兹槩祭服而言也在吾夫子则不然特又明夫周所尚之之义也葢孔子帝者之师礼王者之后以天子燕衣为之御周大夫士私朝朝端夕深衣孔子以时则周人也以臣则鲁司防也以后则商之孙子也其道则尧舜禹汤文武周公其法则礼乐刑政而后王报功报徳有罔极焉者曰公曰侯曰师曰王曰帝可也宜乎用三代服色而兼备于一躬也尤昭昭矣又有曰方而心者当乎膺曲而领者施于朱襮之上何也此葢汉犹有被之者故朱勃衣方领能矩歩乃学者之服也其象则圆上而方下葢取诸乾坤迨晋隋唐以来天子有事乎郊祀冠通天冠束帛假带方心曲领犹存乎前代之制耳其十哲服色大同而无有降杀之异下至七十二子佩服皆青士事父母其纯衣以青体少阳而致敬也其带则缟有受道之质也夫诸子乃以士从父师而学者也诗不云乎青青子衿殆学者之常服云
　　鸾刀説
　　余徃嵗客汴梁陈君逹犬出示玉刀长一尺许锋首斜削广余五寸玉水苍色极光润叩之声清越以长其拊容握末有环背通刻柷敔状端有窍圜彻陈曰乱后入太常官舎得之不审何物于何所用予曰此省牲之鸾刀也其端之圜窍葢用繋鸾来所施环即着和耳传曰锋有鸾环有和是也礼云割刀之用鸾刀之贵贵其义也端有铃取其奏刀中节声和而后断环有和取其断非和则刿和非断则牵天以秋肃物和之以兑圣人以义制物而和之以仁鸾刀以和济割此其义也诗云执其鸾刀以啓其毛又曰鸾刀以刲何休亦曰鸾刀宗庙割切之刀然孔氏有古刀今刀之异古刀迟缓难用宗庙用古刀者修古故也由是而观今刀古刀其实皆以金为之此玉也其何能割切哉岂汉唐而下三代之礼实亡名存者非一刻玉为刀郊祀之际执以示古仪乎至以去质从华亦犹近代用金玉为匜爵代越席以臯比也恐未尽惟彦博太伯详覧
　　涿州移置攷
　　至元八年秋九月予以省觐来涿因拜谒孔子清庙遂读唐贞元中使持节都督幽州诸军事彭城刘公建孔庙碑乃知州治本幽州卢龙军属邑范阳县也至代宗大厯初诏始分范阳归义固安三县为涿州治范阳涿州即涿郡故地为名按舆地广记汉初高祖始立涿郡魏文帝改范阳郡其地左碣石右督亢南控鄚城百里而遥北连幽蓟百里而近唐以来中间控制番戎部落甚众又河流萦带前后有林麓陂池之利周广磅礴鬰为雄藩及辨读辽统和廿八年州刺史广陵高公移庙碑隂记云旧庙本在南城东北隅是年刺史高公移置南城东南隅康庄之左因复悟今州城南北若连环然意者置州时展筑南城而广大之今市中隔门本故县城南门也观此前后证据甚明无可疑者噫予徃来幽涿间葢十年于兹尝以隔门之制为惑询访土俗莫详其故且方物之辨一事弗知君子耻之不图闻一得二使数年之疑一旦涣然氷释亦可喜也特表而出之敢贻涿之好事君子以俟更攷云
　　缔观説
　　吾乡黄冠师房公体鸿厖貌古而心通读儒书喜营治尝作呉殿于棣华庵故址缔构曰予与亡友季武子文徃观且工人数十附立楹颠方纳拱驾梁为事其枘凿缝缩有略不相认者众上争左右睨材分绳墨曰不少缪即縆驱锤按呼号半空彊以力相下良乆终无奈木何一工者举手招众曰聼无哗众瞪目东北向率弭耳受嗾予二人从所向顾之见一老道士伛偻拥败絮曝日坐短垣下俛其首扪风略不一仰睐第抗声腾言以手画空而已云东西行若干寸南北起若干尺此蹇傲者彼之所枝撑也彼拗捩者此之所走侧也上工即如教歘众材轧然作声若相寻而契果安贴停穏不逾若所料予问道士于房曰此始谋画宫于堵断手载名其上者也予因有感于中廼知天下之事有大有小人之材有能有不能俾细大不捐区处适当此宰相之职也君人者何忧乎不治苟明大者反知其小任小者反负其大是上下错谬冠屦倒置欲求功成理定难矣哉持衡者曽梓人体要者之不若也师哑然曰笔之可也于是乎作缔观説
　　屏杂説
　　呜呼杂之为学其害道也甚矣麴蘖杂醴齐为弗醇烹饪杂鼎羮为之变味宫商杂音奏为之惉滞君子之所不取而不由也况学乎学而杂心则交错而贰其行言则丛脞而昧于理动则拂乱而失其宜至于文章翰墨一蹂于杂偏驳不振尚何理之能着家之可名乎谓为道尤判然离而旷且逺矣故传曰攻乎异端斯害也已然博我以文多学而识之又曰君子耻一事之不知能无杂乎葢圣贤为学必务其大者而使小者从焉其所以务之为者明理致知收放心格庶物而已四者既生存于中虽诸子之説百家之言日至于前犹众川之流朝宗而东常我之主孰能雄而长之挠而浊之者哉况约之以礼详之以説为之澄滓于其后者非一如是则何患乎问之该洽学之愽杂者哉戊子夏六月庚伏有七日发藏曝书得杂文百余帙睨而视之皆予稚嵗所阅习多曲学小道废日力不少不觉喟然曰两汉而下学无师传安宅旷而弗居正路舍而弗由者其我之谓乎使我老而困困而无所成者职此之由务于粗而害其大之为也于是命儿子辈屏而絶之板为三夹束置高阁且誓之曰今而后非有命不得发而妄阅以蛊惑其心目大抵中人以下之性所偏者多用而特达者或鲜我今是举正以已之所偏且正汝之或失也是吾不忍以悮我于前者而又悮汝等于其后也天其或者果汝之贤而有全经全史在焉泝流探源剥其华采其实嚼其膏味少有所得以之修身齐家推而及于物将见终身有用而不克尽者尚何以他为哉小子其服之无斁作屏杂説
　　答客问
　　至元廿一年春正月予有中省郎曹之命既而以事不果行或传余抵燕视其有不可归者呜呼诚身之未笃不为所信也如此作答问以自见其辞曰
　　客有过秋涧而问者曰士不旬时而被旌招者三将谓趣装有期反泥其轮而脱其鞿者何也方今王者无外四海一家渇于得贤以光国华有片善者无不録效一长者靡不嘉故有立谈而致卿相略而不及其它士或韦布进无资涯名不登于仕版何得挂铨曹之齿牙子今幸蒙见招未为不遇官列郎曹名都省署切近论思周旋宰辅设或有为泽及黔庻曽若无闻又复何顾岂子志愿未克班资尚卑重有所觊其行迟迟予仰而叹俛而思人各有宜孰不自知越分而行有乖无随予方以再命而伛偻尚敢以鋭进而为期也客曰岂子欲信犹屈道污未隆甘于泥蟠以固其穷然闻圣哲席有不防援溺捄焚予曰世之康济固自我化道之隆污葢有不为命者然墨突不黔其炊烟孔辙几环于天下虽遑遑于救世亦观时而取舎予且何人敢妄为之驾也客复曰子岂年近耳顺嵗月将迈心智日强膂力弗逮曰若不肖齿髪未为衰暮顾尝揽辔外台峨冠宪府从事有年艾服颇素其责固重即其心则安道可行虽一日不去故黾勉尽瘁不遑宁处通其考则为四百其月则去五予亦知力之有所不及葢尝以明时可惜愤功业之不显著也客曰伊懐既然子何见其一而二之不覩投防是机进退余裕忖其不可即以他务尚不失邯郸之故歩不犹愈于刻舟求剑守株而待其兎耶乃若【阙】客转谈之悮也今有司以是召我其行或否理之所
　　当喻也若顾量可否以改图为举是先以不诚自将上欺君父以幸为利取便已故是又义之不敢与也客曰然则子之志向果云何而可哉传不云乎士有二道出处为大进退无常惟义所在又曰可乆可速其行其止葢平日所素学不容以彼而易此今吾子坚欲推挽扶之使前是茫洋径渉趣入于无涯之渊设若有为徒劳勉旃至于出处之道论之诚君子之不然此吾之所以不果执宣父之鞭也故为可为于可为之时则从而宁为不可为于不可为之时其咎即徴果其可之与防客何劳于劝惩吾年虽耄自顾矍铄尚或堪于一行客唯而退于是笔之以自铭
　　谤解
　　予作谤解梦人以壊木寓蠧见示意者谤由我兴非外至也然谤之惑人深矣公孰与制私无以胜其説至肆行而不少惮以隂挤而为阳助被之者鲜克自处欲弭之而无术也呜呼世教下衰友道日壊私好恶者爱之者欲其生憎之者即其毙口溢金兰心包鬼蜮谨其藏已射其形亟为防已螫其毒矣轻则噂沓背憎浸润肤受妄生事端横造异议忘我大徳利彼小私倾良惠奸伤公害义忍为俭人坐擅形势苟浅之为量者不自返而缩徒恚夫此胡为而致焉思其稍逹借势投畀使恩雠两明以泄其忿恐非君子以直而报之义也夫圣人所以列朋友于天伦者示其当重而亲匪大故则不容弃也又读小雅何人斯篇彼暴之谮苏公也至获戾失职亦云极矣略不见声色于辞气何三代教化和平忠厚成士徳也如是至好歌忠告反以不忍遽絶为言其亦审夫天伦为重枉为小人之为也静言思之大有契予心者予虽愚而懦受人侮者不少然天之所畀于我者似不薄矣矧谚曰御寒必须重裘弭谤莫若自修大率常情之所未免者其疚有十处已之不恭也御物之不诚也嫌与疑不择也毁与誉肆行也或以已长格物或以剽义沽名或出戏言犯众或恃口给凌人责人太重而以骄吝自矜审先去此十病无瑕可摘谤奚自而生哉而复守之以敬慎将之以忠厚以苏公之心为恕以中庸之教自处其或有作于上力易斯上以格俭人之非心下以殄谗口之罔极建中于民归之以厚彼欲校欲报者亦不得贼其衷而发之如此我之所谓疢者而或有瘳彼之所谓谤者亦庶几其少熄矣作谤解
　　对鲁公问【后山云思保歳寒之节徇国家之难耳】
　　顔鲁公唐一代钜臣论者当明其心求其迹则非也公始终王室死而后已葢素所蕴也不幸值唐中衰以孤忠大节立于倾朝死觊一言有补于国至于老不退休大率朋友之交遭罹患难尚有相死不轻去之义况君臣乎及卢杞当国见其嫉贤乱政公复以正言折之既憎公直复忤杞意至逊辞为谢终不少解巳而有宣慰之命每读至此未尝不掩卷而兴嘅也于时公岂不知一入贼庭横噬虎口意者此之使杞奸计媒糵其罪衔寃入地暧而不可明是不若履忠蹈义明死于使华之命尚或摧沮逆谋以激忠义之士而愧夫天下后世乱臣贼子之心是乃不以李郑劝而不行为得而以死于义命为安也要令千百世后义烈言言如严霜畏日有不可尚已者此公之心也尝以忠义者国家之元气世当顾防靳惜使信其已徃不泯之志励夫将来至薄之俗而为天下之大闲如公者诚不可例与具臣者论其进退之迹也若专以老不致仕为嫌是又失见危授命之义也况唐人之于致政初无定体至元戊子秋八月廿日晨起偶记徃年对翰长之问特为笔此且发所潜之幽光云
　　俭训
　　人之生于天壤间分所当得者隂有日料涪翁谓一饭先书籍者是也未老前固不应空乏冻馁而死如其暴殄过度以旬时之用为一朝之费促之而不给者信有之矣故谚云兹焉不足徃则太过此言虽防可为永喻昔李文饶相而后当饫羊十万数未充而被斥葢已用者过侈故也此非明验可不鍳哉今余一家二百指日所费以酌中计之且约五贯文是须千八百余缗可支一嵗其于庆吊賔客差徭之数又不在内顾余生事四民之业一无所营而终歳所耗如此造物者斡旋供亿亦已劳矣吾何徳以堪复欲终日望望然致室之完美此心断不可萌至量其所入度其所出如且休接阙之説此念不可疏也予今年六十有二向之所谓心焉而志学焉而力者日趋于衰防安坐待哺外余无能为秪有以勤俭律彼使猥承家事而已传曰家当克俭焉邦当克勤焉又曰生则在勤勤则不匮俭为徳恭侈恶之大也此虽圣贤垂教格言不可斯须离逖然孰不念而知之但齿年未至不经其事之囏难者鲜不忽而畧之是自逺其恭徳昧夫宁固之理可乎但其已困叹彼之丰伤已之窘方思节约以补其不足不亦晚乎汝等其朂哉毋替作俭説
　　遗山先生口诲
　　遗山先生向与頥斋张公【讳徳辉字耀卿终河东宣抚使】自汴北归【时史相请为实图羙作碑】过卫先君命録近作一卷三十余首为贽拜二公于賔馆同志雷膺在焉先生略叩所学喜见顔间酒数行令张灯西夹曰吾有以示之先生凭几东向坐予二人前侍披所献狂斐且读且窜即其后笔以数语攦其非是且见循诱善意而于体要工拙音韵乖叶尤切致恳每篇终不肖跽受教再拜起立夜向深先生虽被酒神益爽气益温言益厉觉泉防茅塞洒洒然顿释如醉者之于醒萎者之于起也説既竟先生后昌言曰千金之贵莫逾于卿相卿相者一时之权文章千古事业如日星昭回经纬天度不可少易顾此握管铦锋虽防其重也可使纤埃化而为泰山其轻也可使泰山散而为防尘其柄用有如此况老成渐逺斯文具在后汝等其朂哉母替坐客四悚有惘然自失不觉叹而发愧者既而鼔动客去先生覆衾卧予二人亦垂头倚壁熟睡及觉日上先生与客已觞咏乆矣于是胠箧取一编书皆金石杂著授予曰可疾读吾听惬其音节句读不忒顾先君指而谓之曰孺子诚可教矣老夫平昔问学颇得一二嵗积月累针线稍多但见其可者欲付之耳可令吾侄从予偕徃将一一示而畀之庻文献之传罔陨越于下先君起拜谢不敏曰先生惠顾若尔何幸如之王氏且有人矣敢不唯命期以明年春当见先生于西山时嵗甲寅春二月也后三十五年戊子冬十二月腊节前三日小子再拜追述
　　政问
　　至元九年春予以御史满秩除平阳路判官过辞诸公以临民处已之教为请右丞相史公曰汝读书年长乆在朝行今官外郡寅奉之心当常若在朝廷时至于事机变转不可预料临时制宜可也翰林学士鹿庵先生曰长次不睦及首沽虚声今天下之通患推让有终为上诗云靖恭尔位好是正直神之听之介尔多福况人事乎余何言祭酒许鲁斋曰临政譬之二人对奕机有浅深不可心必于胜因其势而顺导之同僚间勿以气类匪同而有彼此或有扞格当以至诚感发无所争矣其后总管万奴来尹亦请训于开府史公曰今判官王某性既直颇谙事傥有所疑当与可否至于左丞姚公吏部尚书高公【讳鸣字雄飞】毎以事使晋府者必有言顾慰至秩竟僚属友爱以理而去时十有三年春三月也不肖今年六十有一老不能用追思徃事如此等格言有不可遗逸者因特书云且寓夫强仕之不可复也是嵗戊子秋七月丙戌初二日也
　　医説赠胡君器之
　　医者精防之术也又曰医者意也得于中而可以应诸外通乎防而后可以达其变此必然理也予素有中脘疾二十年间凡三举发初得于燕也医袁以胡剂疗之法既缓再宿而疾乃已在赵药以神寳名者攻其中坚瞑搜索上痛方厉而下动大作犹一敌未退而复生一敌物虽去而泄不止予頺然而卧力不胜而气已惫矣间日而气始平其作于邢也陈氏亦以类赵剂者投之而为苦与先尤加剧焉今者蹶动感似轻而痛则一上閧于中州旁刺于两胁后延于膂撞担冲拉头岑岑而气翕翕求少寐以休吾烦且不得也胡君器之亦探药之粒如珠者曰硃砂圆下之予顾其剂防于先疑为力更峻器之曰无虑为第下咽觉肠间少鸣而防痢则痛随止矣已而果然继以厚朴汤调之忽醒然而寐如释重负而濯清风也寤日高三丈许予体中已平曽泄之不复作而气之不少惫也器之天资高业颛而学博识明而善断出新意而不泥古知其常而通其变尝曰人其五行禀之者不一天有六气感之者无常病虽名同而证实有异者苟以一槩治之吾未见其能也故证之壊者徃徃剂而获安昔霍嫖姚行师少衂多胜正以不至泥古兵法顾所遇吾应之者为如何且予于器之亦然作医説以贻之


　　秋涧集卷四十五
　　钦定四库全书
　　秋涧集卷四十六
　　元　王恽　撰
　　杂著
　　题戒
　　仲希出金源世胄少以孤儿羽林宿卫者有年为人慷慨尚风谊善驰射北渡后折节读书乐与士夫交防赒急解纷空厥棐橐奔走风雨不少顾惜至于识名马善隼羽知常通变谈笑一世翩翩为佳公子也如遗山先生一代钜公虽泛爱无间翰墨之作初不轻与至于君题其居曰元斋继其徳曰吾弟复有篇赠称道其志向非尚友重义得如是乎自是完希之名轩翥于河朔者三十余年非不颙也予既冠与君倾葢于酒罏间一言定交伸眉吐气欢若平生及合好议米曰风雅之道吾所取也此乂防出流俗义之所可重者呜呼君没世已逺抚卷懐人不觉増喟然义之所在犹耿耿也汝曹固当思其所尚求其所当重者充类至义之尽昭然使身名齿録于贤士夫之行曰此则某之孙也则某之甥也是则汝外祖姻于吾家之意也不然得衞公故物知其贤而不践其迹徒以服器为世家传嗣之寳非所望于汝曹也作题戒廿四年丁亥二月伯父秋涧老人书畀侄阿宜其听之母怠
　　名王氏子説
　　王氏子尝以小学从予一日来求其名与字因得读张戸部复亨所撰其祖墓碑廼知王氏自逺祖以来以文章儒行世其家于保者也小子今吾语汝汝曽祖在承安间擢巍科为一时名卿明昌初官真定録事叅军政声借甚汝父遭罹世故以孤身卓尔自防见知于漕台周侯腾扬仕版若有所为而不幸蚤世良可叹惜然人有隂积者必有阳报苟不在乎身必及其后人如汝高祖教授君志竟不遂厥类锡于尔曹今汝父复罔克所绍而止于斯而汝也今亦孤童子方保持门户为事长身如此所当愿而恭柔而立操惟危之心念肯构之戒日切一日吾见王氏之庆未艾昭然之报将不逺而复可不勉旃也故用构名汝以徳基字之中统甲子夏五月望日书
　　呼雅治中名字説
　　予官御史时闻尚书工部郎中今治中别乘海拉苏憙功名乐善言而与士君子防某尝望君于稠人中飘然有玉立云飞之举欲愿交而未暇也至元壬申秋得同竂平阳相接如平生懽共事既乆爱其才识通敏亷介有守处心临政多中事宜殆与曩闻无异一日请名于予且求其説予曰上古之民林林而生系出一本圣人见其厥类蕃庻恶夫无别于是因官因封或勲或守王父之字赐姓氏以明之立名讳以识之表徳业以贵之乂以性有刚柔进退好恶之异而寓抑扬与夺之义焉
　　君姓呼雅葢【阙】　　　　　父字也世为唐瀚海军都防府人其国郊于干兊之间据云天之雄故其人多沉潜刚克内明而外毅若吾子秉彝竒特超防伦萃表着于一时岂非能明其初徳而光扬于外者乎传曰徳明惟明其是之谓欤故以徳辉名君而英甫字之葢英者徳之光发见于外者甫者男子之美称也吾子以为如何廼书以赠
　　李氏子名説
　　故河东连帅李公以忠勇佐征伐建殊勲受封河东葢三世矣有孙一十四人一日元孙万户某率诸弟相过鴈行玉立映照前后与之语挺然有燕云辽鹤之劲气吾知其先代之泽渊流而未央也次五弟因求名于余予以为李氏世以武显继武而善可守者其惟文乎故名之曰嗣文以文叔字之传不云乎文武之道未坠于地在人贤者识其大者莫不有文武之道焉李氏子其服之无斁至元十年嵗癸酉前六月十一日予自河解北还过绛书于园池之华萼堂
　　王氏四子字训
　　中丞王兄子初一日因子名而告予曰人之生世贵善良而材用譬夫羊豕性驯而乏可用之资虎豹材逸而无可驯之理惟牛与马乘服耕播性驯狎大有济于世故弱息四人取其义名之曰犄犆牥犅吾友其为我字之予即训曰徳驎徳駼徳騵徳駺虽然牛不驾习则有破车之暴马不控驭则有泛驾之虞士不学习至跅而无所用四子尚涵养其徳性修治【平声】其才学异时任重道逺无以襟裾贻诮兹汝父之志也其勉旃毋忽书字训以贻之
　　温总管字説
　　古人制名与字本以假代称道因其材而进退之非欲求胜而滋美也温生世将家容止雍雅殆素嫺于诗礼者尝摄从戎事及兄之子衣甫胜即以职畀之时人多其譲一日踵门来谒再拜而请曰初膺字仲杰杰也者智过万人之谓窃意声闻过情君子耻之且于名理又弗类假而称之诚有所未安者愿先生易厥初得因名衍义可用以自儆者为称则所贶多矣予嘉其情实而辞逊卑牧而不自矜也廼以大贤之事告之昔顔氏子得一善则拳拳服膺而莫之失服膺者能持贮心胷以为终身之行用是夫子至兴其殆庻几之叹予因为之説曰人心虚明而广大众善毕具惟其人欲净尽则道心孔昭道心者何四端用中而已虽然仁为体三者乃仁之用而敬者又礼之实克已复礼庸焉而入徳尤在视听言动之先惟其善择能守从容中道则此心弗旷既有物而且有则矣传曰甘受和白受采忠信之人可以学礼苟无其质礼不虚行况乎天姿温粹乐善而克恭者焉故敢易杰曰礼以仲敬字之庻几因名衍义用以加修者欤然前贤致恭不以声音笑貌为事欲诚着于中而蕴笃实之光气发于外而粹安和之色道见于用而极靖嘉之方其事上则忠战阵则勇与人交则信将见名实两得礼容偘偘与大贤同归异时诗书谋帅岂唯投壶雅歌而已哉吾子以为何如膺曰意中事先生能言莹如是敢再拜受教于是书以为则
　　张掾史名説
　　元贞建号之前嵗丞相伯顔公受开府仪同三司太傅知枢宻院事许开幕置属于是选擢材儁以崇时望至安定簿张楚者以掾史进一见即蒙眄睐是嵗公以疾薨谢于位呜呼哀哉楚追感殊顾懐恩不忘至图公像奉之恳集贤翰林两院题讃俾昭葢代亦来叙哀徴辞言念勋徳辞情慷慨义形于色因知楚河东九原人少失怙恃养于外家徐氏子然以孤童子从计公度学气貌修楚早负干局甫冠先生以楚训名是用勉夫修习俾趋于成今以事为所著者论之可谓乐事大贤知恩所自以义图报有始有终者也其在衰俗诚可嘉尚予乃悚然而器之曰楚今当作础矣既而来求其説乃告之曰古者制名皆存义例有像其类而命之者因其材而笃之者或审其刚柔而抑扬之者或察其气焰而取与之者非徒观美夸大而已也今予以汝美在其中用见于外笃实辉光有不可掩焉者若夫气志坚凝如钜石出雾洞达无隠既敦固其材实复砥砺其亷隅方严正大奠夫鼇植之下而収任重持乆之效者是正汝之责也易曰介于石不终日贞吉其是之谓乎呜呼础乎其听之无斁二年丙申重九日叙説
　　儒用説
</div>
    <div class="pagination">
<a href="秋涧集_page64.html">上一页</a><span>...</span><a href="秋涧集_page60.html">60</a><a href="秋涧集_page61.html">61</a><a href="秋涧集_page62.html">62</a><a href="秋涧集_page63.html">63</a><a href="秋涧集_page64.html">64</a><span class="current-page">65</span><a href="秋涧集_page66.html">66</a><a href="秋涧集_page67.html">67</a><a href="秋涧集_page68.html">68</a><a href="秋涧集_page69.html">69</a><a href="秋涧集_page70.html">70</a><span>...</span><a href="秋涧集_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
