<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 97 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 97 页/共 103 页</h1>
    <div class="content">　　钦定四库全书
　　文忠集巻一百五十
　　宋　欧阳修　撰
　　书简七
　　与谢舎人
　　某顿首再拜兵部学士三丈久以多故少便不果拜状春暄尊万福省牓至独遗圣俞岂胜嗟惋任适吕澄可过人邪堪怪圣俞失此虚名虽不害为才士奈何平昔并防之间有以处下者今反得之覩此何由不痛恨欲作一书与胥亲及李舎人宋学士论理之又恐自有失误不欲轻发不尔何故见遗可骇可骇由是而较科场果得士乎登进士第者果可贵乎日日与师鲁相对惊叹不巳伏承殿试考校今必巳了某替人犹未至拜见未间伏惟保重因人谨附状不宣
　　又【寳元二年】
　　某顿首百拜知府舎人三丈三两日毒暑尤甚不审尊何似某昨走铃下久溷賔馆旱暑交作晏隂方兴当君子定心静事休息之时暑夕屡烦长者其如乘余闲奉罇爼泛览水竹登临髙眀欢然之适无异京洛之旧其小别者圣俞差老而修为穷人主人腰虽金鱼而鬓亦白矣其清兴则皆未减也临别之际感恋何胜西禅竹林又辱饯送自夜出南城凡再宿始至敝邑私门老防往往病暑正如所虑此所以眷眷门下而不久留者也自邓至汝隂道出田间由钜欣桥而西秋稼甚盛时雨巳足问之乃览秀所望而脚正在陋邦然邓州界【二字一作则】莫及也岂骑立之神【一作邪】憎家鸡而爱野雉乎自还县便苦【一作系】俗事书记未能详悉谨拜此叙谢伏惟幸察不宣从表侄欧阳修顿首再拜
　　与王待制【质字子野　庆厯三年】
　　某顿首再拜运使学士子野兄春暄伏惟尊万福自去年闰月来东郡以就禄飬幸如所欲惟僻陋日益愚鄙尔在都下时子野兄舟行不克攀别其后送者还颇知留客甚欢而饮酒差多亲族皆以素羸奉忧不知其后复饮否子野善自摄犹能絶荤血甘淡薄况于酒邪一别顿尔南北阙于问惟冀自重以慰区区不宣某顿首
　　与李贤良【觏字泰伯　嘉祐初】
　　某启冗事牵廹久踈奉长者之论不知两辱过门甚媿甚媿某来日有少事须出即今幸家居可以拂席奉俟轩盖颙企颙企不然当别拜闻贵不失约也某顿首贤良先生
　　与曾舎人【巩字子固　庆厯六年】
　　某启虽久不相见而屡辱书及示新文甚慰瞻企今嵗科场偶滞遐举畜徳飬志愈期逺到此鄙劣之望也某此幸自如山州少朋友之游日逾昬塞加之老退于旧学巳为废失而韩子所谓终于小人之归乎因风不惜逺垂见教未良防间自重自重
　　又【治平四年夏】
　　某启奉别怱怱暑巳深不审动履何似某昨假道于颍者本以归休之计初未有涯故湏躬往及至则敝庐地势喧静得中仍不至狭隘但易故而新稍增广之可以自足矣以是功可速就朞年挂冠之约必不愆期也甚幸甚幸昨在颍无所营为所以少留者盖避五月上官未能免俗尔亳之佳处人所素称者往往过实其余不及陈颍逺甚然俯仰年嵗间如传邮尔初亦不以为佳盖自便其近颍尔至此便值酷暑未能多作书相知或有见问者幸略道此意惟慎夏自爱
　　与蘓编礼【洵字明允　嘉祐二年】
　　某启自足下西归承有家问怱遽而行时一小子卧病方忧闷中不得相见中间得还蜀后所惠书及今者贤郎人至得书承尊履休康并以为慰足下文行见推于时岂久穷居于逺方者未相防间千万自爱
　　又【治平间】
　　某启承示表本甚佳前所借谥法三巻值公私多事近方徧得披阅文字更不待愚陋称述第新法増损今别为一书则无不可矣成一家之言吾侪喜若巳出尔谥録巻秩既多秪欲借草本
　　又【治平三年】
　　某启多日不奉见承迁居不易初闻风气不和谓小小尔昨日贤郎学士见过始知尚未康平旦夕来体中何似更冀调慎药食无由驰专奉此
　　又【治平三年】
　　某启自以拙疾数日阙于致问不审体中何如必遂平愈孙兆药多凉古方难用于今更且参以他医为善也専此不宣
　　又【同前】
　　某启数日来尊必更痊安单药得效应且专服千万精审无求速功不欲频去咨问恐烦倦也亦不烦答简或贤郎批数字可矣
　　与费县苏殿丞【皇祐阙年】
　　某启特承书问兼惠篆碑滁阳山泉诚为胜絶而率然之作文鄙意近乃烦儁笔以传于逺既喜斯亭之不朽又愧陋文莫掩感仰之抱寜复宣陈专人还谨此叙谢旧用龙尾砚一枚凤茶一斤聊表意
　　又
　　某启前者辱见顾属苦多事不得少伸欵曲比奉诇则承已归县矣但深怏怏也辱惠书窃审经春体气清裕某衰病疲惫日自彊勉未知报効不敢言劳咫尺阻濶惟多爱
　　与渑池徐宰【无党　皇祐五年】
　　某启久不得书自闻省试日望一信人至忽得所示大慰鄙懐兼喜春寒所履无恙程试赋诗极工矣策赡博而辩论伟然皆当在髙等人力所可为者止于如此耳其他有命然俗言运亨者临事不惑挥翰之际能至此其亦奋发于兹时乎计此书至巳在髙第故不子细不次修书白
　　又【至和元年】
　　某启真阳相别忽以及兹日月不居大祥奄及攀号僻踊五内分崩不孝罪逆苍天莫诉哀苦哀苦久不得书日与无逸弟想望忽捧来示承在道曾感疾喜今复常又知淮水浅澁虽深欲相见但恐阻滞遂失赴官之期若于事有妨则不若且就汴流西上如淮水可行与汴不争逺近即兹来为善贤弟在此寂寞中相伴大幸某秋凉方卜离此南北未知何适五代史昨见曾子固议今却重头改换未有了期仍作注有难传之处盖传本固未可不传本则下注尤难此须相见可论改服哀苦中忙廹偶奉接人行聊此
　　又【至和二年】
　　某启専人至辱书承官下无恙深慰示及志文甚佳无逸弟又有烦恼可哀适值有人在此志文当附去又知且权河南渑池本邑自可读书为政何必求来府中所云冬末当至京师暂来甚善【一作喜】无欲弟居监中时相见焦秀才亦在太学补监生恐知某碌碌于此士大夫有所论当悉以见告庻助其不及实有望也未相见多爱
　　又【同前】
　　某启人至辱书承官下无恙深慰深慰所云进取之道能具逹其如此夫复何患谕及富公言范文正公神道碑事当时在颍巳共详定如此为允述吕公事于范公见德量包宇宙忠义先国家于吕公事各纪实则万世取信非如两相讼各过其实使后世不信以为偏辞也大抵某之碑无情之语平富之志嫉恶之心胜后世得此二文虽不同以此推之亦不足怪也某官序非差但略尔其后已自解云居官之次第不书则后人不于此求官次也幸为一一白富公如必要换则请他别命人作尔
　　又【嘉祐元年】
　　某启县人来得书承寒凝公外体气无恙深慰深慰所寄近着尤佳论议正宜如此然着撰苟多他日更自精择少去其繁则峻洁矣然不必勉强勉强简节之则不流畅湏待自然之至其如常宜在心也代天论既各有篇目不必谓之代天可也某近权省得罢稍闲巳有削乞洪井若果得则私便尤多况非要任求之必可得也无欲弟在太学见儿子云甚安某一向多事少暇他亦踈及门恐知铨中新制破考之事稍缓若在本州无妨亦可巳新年多爱
　　又【嘉祐二年】
　　某启人至辱书承涖官进学无恙甚以为慰所寄文字大佳然作文之体初欲奔驰久当収节使简重严正或时肆放以自舒勿为一体则尽善矣某此待罪诚碌碌然期必有为而自効士大夫见责者深是待我厚而爱之过尔敢不佩服冬寒自爱在致斋处草草
　　与焦殿丞【千之　皇祐五年】
　　某启自相别无日不奉思急足辱书深所浣慰然闻不遂解名在于俗情岂不怏怏若足下素所自待与某所以奉待者岂在一得失之间但以科埸文字不得专意经术而某亦有人事今足下三数年间且可弃去科文字而仆亦端居无一事惟于此时可以讲训素所闻未举者过此恐彼此难得工夫也足下为人眀果以此思之亮可决然北首深恨闲居无人既不能专遣人去奉招当正初南归亦不为久别计但仰首倾望也某于哀苦中奉思诸君子此又不可言巳寒多爱
　　又【至和二年】
　　隂雨泥甚不欲频奉邀盖知请假甚艰也某恐不久出疆欲且奉托与照管三数小子某来日遂移过髙桥宅中俟稍定叠便去般出学恐先要知仍请具此白胡先生知为妙至时恐要人般挈请示及待令去晚间可出即见过闲话某再拜
　　又【嘉祐元年】
　　某启知昨日巳差试官庶事便当牵率稍凉体中佳否近晚或能见过闲话少时恐遂难得暇也麤细米各二斛聊饲僮仆軰必不以轻鲜为恠有无相通亦邻里之常事慙仄慙仄
　　又【同前】
　　某启以数日斋祠今早方归知曽来取药体中佳否见解牓张焘秀才巳获荐不知肯且来此过冬否秪恐他要冬课嫌小儿喧聒不然蒙益则多矣某今日在家随早晚见过闲话少时
　　又【嘉祐元年】
　　某启今日见解牓尚疑脱漏姓名然初以得失委命而进则临事自应不动于懐此孟子之勇也适归家偶早幸略见过闲话某顿首
　　又【同前】
　　某启数日大热不审意思如何适令发至羣牧司云巳却归西冈不审何谓此中西位颇寛凉多南风甚可居至于饮食亦可取性固无形迹矣兼时得闲话请更思之勿以为疑也谨此咨启俟报某启
　　又【同前】
　　某启见儿子言尊违和岂非患腹臓邪秋后慎生冷为佳以数日不相见甚思渇某一出叅假便有人事区区加以两日复热恐彼中窄狭无事且来书院取凉无形迹也前时奉白向有策题彼中収得者幸为録示或秪检得本子此中亦有人写盖人事易因循也
　　又【嘉祐元年】
　　某数日不承问不审体中如何当渐平和但怪不见过故此奉问凡疾病不欲滞鬰颇湏消息有以散释其效多于服药若能出入幸相过要人马来取至于药物亦当商确乃尽其理谨此咨启某再拜
　　又【同前】
　　某启稍寒想益佳裕数日人事忙廹非常前夕至学舎中见狼籍可憎所以未敢便请他张秀才更俟一二日大太祝归略令洒扫兼庶事有所备縁某多故不能躬视也两日欲去报此意亦无暇作简衮衮度日公私不济一事此京师之态也某奉白
　　又【嘉祐二年】
　　某启昨日以客多饥疲风发作卧不能起承示简不及时答所言张先軰但怪其登第后絶不相过余非所闻也亦欲旦夕召渠相见但以多事怱怱未暇尔今日知闻喜宴来日约其见过也
　　又【嘉祐六年】
　　某启有无相通盖为常理更不存形迹也船不必白省主自遣人问当亦可得苏氏昆仲连名并中自前未有盛事盛事姚辟诗説请试防有长处签出示及为无工夫细防故也
　　又【嘉祐六年】
　　承惠胡公铭兹人美徳固乐为之纪述第以文字传逺湏少储思盖寻常意思未及为人强作多不佳也自来日巳往并无假故直至旬休如所谕行期甚廹当且前之续可附致润州谅不为晚也人还谨此白知小儿不安且慎调防大热难将息也
　　又【同前】
　　某启自相别后方欲作书遽承不疑学士有来归之命自后更欲附书则思舟行必巳在道无处可附亦以不久相见不必为书也适得信喜来甚速且承酷热中体气清安其他皆可尽于相见也某为今夏病暑不可胜任又得喘疾遂且在告盖衰老之态自然如此也略留来人附此草草
　　又【嘉祐六年】
　　某启自相别更不闻问近得邵学士书云巳到家方喜知动静兼承所履安和实以为慰某病衰如昨不惟任责愈难常至于劳苦亦筋骸不能支持为可责惟早自知止犹胜彊顔以贪宠利自计非不熟但恐未得如志遂为君子之弃而小人之归尔南方宜多有闻见不惜垂谕犹胜不知也有望有望前者胡公墓表误书陵州人当问其家为改正嵗晚寒凛以时自爱因人恵问
　　又【嘉祐末】
　　遽尔大热病躯殊不可当数日不相见体中佳否知巳授乐清果如何来日见过家飱幸早枉歩乘午前稍凉庶防可坐也无它客姚秘校刘【真迹至此止】
　　又
　　某启范氏子书来并获所寄书自承赴乐清后方拜此一书审此居官下安和稍释倾想陋巷之士得以自髙于王侯者以道自贵也一从吏事便为礼法所绳若居人下而欲有设施则世事难如人意更当屈伸取舍要于济务此非独小官自古圣贤尚以为难所以前世一节之士以贫贱为易守也自临县治今将及朞谅深谙此态也某甞再为县令然遂得周逹民事兼知宦情未必不为益某愈觉衰残齿牙摇动饮食艰难食物十常忌八九情懐益萧索物外浮荣信乎不为吾侪得失也有名即去矣未相见间公余慎爱因人时恵问不宣某书白
　　与王主簿【囘字深甫】
　　某启向者深甫在京师则以俗冗不常得相见既去又不时为信问视其外岂非踈且慢哉然求诸中则不然也人至恵问承奉太夫人万福下情瞻慰某衰病日增殊无世间意趣近买田颍上思幅巾与二三君往来田闾间其乐尚可终此余年尔而其势未能速去非为之不果犹须晚获也深甫以谓如何贤弟昨西略见尔祁寒更乞自爱
　　又
　　某启累日以圣节诸事区区未得祗大热不审体气如何来日见过家飱庶得接清论少时幸早垂访也専此咨启不宣某再拜深甫先軰常君未及作书续得驰问因见为伸意千万千万
　　又
　　某启人至辱示借书并领昨日少奉清论开沃无限嗽良减否师鲁文略读一二篇令人感涕碑并集録皆纳去某又上
　　与姚编礼【辟字子张　皇祐五年】
　　某顿首闲居絶无人使又不欲频烦郡中借人所以久不作书上杜公然哀苦中无限瞻依也因请见为多道哀恳希文得美諡虽无墓志亦可况是富公作必不泯昧修亦续后为他作神道碑中懐亦自有千万端事待要舒写极不惮作也只是劣性刚褊平生吃人一句言语不得居丧犯礼名教所重况更有纎毫譬如闲事亦常不欲人拟议况此乎然而不失为他纪述只是迟着十五个月尔此文出来任他奸邪谤议近我不得也要得挺然自立彻头湏步步作把道理事任人道过当方得恰好杜公爱贤乐善急欲范公事迹彰著耳因侍坐亦略道其所以但言所以迟作者本要言语无屈凖备家争理尔如此须先自执道理也余事不必云云背碑子极奉烦多荷多荷因见杜赞善托问实録不必封但只恁寄来此中程判官亦为伸谢将书来后信有书去某再拜
　　又
　　某启専人辱书承守道为学自如甚善见谕绍岩事止于如此则又何言君子之言必诚诚久必见凡有诸中未有不形于外者惟当以久见吾子之诚尔礼记杂乱之书能如此指擿其缪其功施后世无穷非止效俗儒著述求一时之名也然其中好语合于圣人者多但当去其防甚者尔更宜慎重如坊记一篇难破请更思之然遇所见但且论次不惜録示
　　与王防道【复　景祐元年】
　　某顿首白防道先軰足下段氏家人至蒙示书及诗并子聪圣俞书与诗后于东山处又见诗何其勤而周也圣俞得诗大喜自谓党渐炽又得一豪者然微有饥态防道未尝为此诗落意便尔清逺自古善吟者益精益穷何不戒也【呵呵】间别后事自彦国去后患一肿疽二十余日不能步履甚苦之时惟圣俞一来相问临清之欢何可得耶师鲁巳有召不宜更俟嫁女防道与彦国宜督以来走眀日就试恐要知之恵诗未暇答以此也
　　答孔嗣宗【字伯绍河南人　皇祐元年】
　　某启辱书甚善尹君志文前所辨释详矣某于师鲁岂有所惜而待门生亲友勤勤然以书之邪幸无他疑也余俟他时相见可道不欲忉忉于笔墨加察加察某再拜
　　又【同前】
　　东方学生皆自石守道诱倡此人専以教学为巳任于东诸生有大功与师鲁同时人也亦负谤而死若言师鲁倡道则当举天下言之石遂见掩于义可乎若分限方域而言之则不苟故此事难言之也察之
　　与尹材【庆厯八年】
　　墓铭刻石时首尾更不要留官衔题目及撰人书人刻字人等姓名秪依此写晋以前碑皆不着撰人姓名此古人有深意况久逺自知篆盖秪着尹师鲁墓四字
　　与蔡交【皇祐五年】
　　某启人至辱书感慰何已且承春序履况清休范公襄事修以孤苦衰困中杜门郊外殊不知端息情礼都阙但得淮西寄到志铭岂任感涕文正平生忠义道徳之光见于志諡为信万世亦足慰也神刻谨如所谕敢不尽心某忝以拙讷获铭当世仁贤多矣如此文复何所让但以礼制为重亦不迟年嵗中贵万全无他议也悉察悉察述梦后序更当勘寻史传续报然亦当慎文正所虑至深某亦疑其有意不用此篇果如所料矣试期不逺伫奉贺加爱加爱某再拜
　　答曽舎人【巩字子固　熙寜四年续添】
　　某自归里舎以杜门罕接人事少便奉书中间尝见运盐王郎中得问动静兼承传诲近又闻曽少违和急足至辱书喜遂巳康裕甚慰甚慰某秋冬来目足粗可勉强苐渇淋不少减老年衰病常理不足怪也余在别纸某白　见谕乞颍且止亦佳此时尤宜安静为得理也恵碑文皆佳多荷多荷常笔百枚表信不罪不罪
　　又【同前】
　　辱示为人后议笔力雄赡固不待称赞而引经据古眀白详尽虽使聋盲者得之可以释然矣父子三纲人道之大学者久废而不讲缙绅士大夫安于习见闾阎俚巷过房飬子乞丐异姓之类遂欲讳其父母方羣口諠哗之际虽有正论人不暇聼非着之文章以要于久逺谓难以口舌一日争也斯文所期者逺而所补者大固不当以示常人皆如来谕也某亦有一二论述未能若斯文之曲尽然亦非有识之士未尝出也闲居乏人写録须相见可扬防而论也自去年至蔡遂絶不作诗中间惟有答韩邵二公应用之作不足采惟续思颍十余篇是青州以前者并传记皆石本今纳上自归颍它文字亦絶笔不作恐知恐知　青州十余篇乱道为説道上石彼近必见矣


</div>
    <div class="pagination">
<a href="文忠集（宋欧阳修）_page96.html">上一页</a><span>...</span><a href="文忠集（宋欧阳修）_page92.html">92</a><a href="文忠集（宋欧阳修）_page93.html">93</a><a href="文忠集（宋欧阳修）_page94.html">94</a><a href="文忠集（宋欧阳修）_page95.html">95</a><a href="文忠集（宋欧阳修）_page96.html">96</a><span class="current-page">97</span><a href="文忠集（宋欧阳修）_page98.html">98</a><a href="文忠集（宋欧阳修）_page99.html">99</a><a href="文忠集（宋欧阳修）_page100.html">100</a><a href="文忠集（宋欧阳修）_page101.html">101</a><a href="文忠集（宋欧阳修）_page102.html">102</a><span>...</span><a href="文忠集（宋欧阳修）_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
