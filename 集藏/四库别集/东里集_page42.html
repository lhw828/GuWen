<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 42 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 42 页/共 87 页
  </h1>
  <div class="content">
   太宗皇帝初奉藩北京建文中廷臣有因齐藩不法遂建议凡藩国所在更置守臣于是擢张昺为北平布政使昺至日求王府细事将为不利其史李友直密闻于太宗义师既举遂擢用友直友直质朴直谅知无不言甚见嘉奬日益信任出理饟运入严城守率以命之殚力竭虑事率蚤集而咸称上防初授北平布政司右防议既建北京改布政司为行部陞左侍郎时初作宫殿营缮务殷专经度提督躬任劳勤蚤莫弗懈改行在工部侍郎仁宗皇帝临御嘉念旧劳陞行部尚书奉命代祀周文武成康陵及秦愍王既还言关中民瘼深见嘉纳赐诰命并追赠祖考妣请吿焚黄遂立碑于墓以侈上恩昭先德宣宗皇帝嗣位改行在工部尚书尝奉命董采殿材于蜀设施有方绥抚有诚劳者不怨自是朝廷凡有兴作重役悉以委之其临事有条理而体卹下情所行悉公是以人从事集讪诽不兴而屡承劳锡焉友直字居正为人坦夷闿敏虽不与物竞而持已正直亦不屈于物有恤人之心施济弗恡与人言必归于忠厚有之官往辞公者必勉以爱民之政与人交悃欵缓急率得其力度量有容属司之贪诡者以公长者数欺慢之公虽知弗校清议以是益重公春秋七十而卒正统三年某月日也讣闻上赐祭命工部营礼部赐祭公卿以下皆往祭之李氏之先陇西人元季其曽祖山徙保定清苑自是以来皆隐处不仕而笃于善行祖彦名考人义皆赠资善大夫北京行部尚书祖妣臧妣杜皆赠夫人其元配臧赠夫人先十七年卒继刘及王皆勤内助子男三昉晖旸女二长归府军前卫指挥使徐震次归保定右卫指挥同知王原孙男四女二曾孙男四诸子将捧匶归厝清苑先事昉奉吏部尚书郭公所述事状诣予请文于神道之碑余尝铭其先茔矣然与公同事四朝雅相好相知故不辞为叙而铭之铭曰遥遥陇西李所自来徙清苑属元季丰穰之乡栁庄里土刚水清毓和粹繇曾大考暨祖祢积仁累厚袭休祉式生居正用奋起摅厥纯诚奉藩邸义旅之兴殚劳瘁髙城浚池固根底聨车连舰给饟餽左驰右驱效谋智乾坤既正廓氛翳煌煌天宠峻禄位藩垣超陟冬卿贰冬卿申陟极所至持身莅务严劼毖肃肃在公靡怠易执信秉仁处当义恤穷矜鳏急施济量度恢豁内昭晰有诡罔之弗校计恭事四圣诚一致七十全归行靡愧必有纪述垂后世故乡之坟归率制畴其铭者太史氏光禄大夫少保户部尚书黄公神道碑铭
　　自古仁人君子之明夫道者恒以天下国家为心而不为其私计范希文言士当先天下之忧而忧后天下之乐而乐夫天下之大怀抱斯志者未尝无人顾其志得行与否则系于其所遇以希文之志犹不得尽行于当时非所遇之难乎惟士之卓然有志者则不以是而或怠然亦鲜矣三四十年间士竒所接名卿大臣若东莱黄公其可谓有志于希文而无愧者也公禀刚毅之资持正直之节怀忠厚之志负逺大之器风采凝重气量宏伟而表里洞达博学好古笃信不疑不茍为同不矫为异不为势屈不为祸慑惟义之循惟道之行岂非士之卓然者欤公东莱昌邑人其先世见余所作墓碑公讳福字如锡自少不凡以书经选洪武甲子乡贡入太学初授项城县簿改清源县皆有及民之政陞金吾前卫知事改龙江左卫蚤莫勤职而才识明敏刬剔宿弊数出意见辅翼上官陞本卫经歴上书论国大计太祖皇帝览而竒之超陞工部右侍郎特见信用太宗皇帝初临御治齐黄离间之罪李景隆于上前并指公为奸臣公厉声言臣罪应死但目为奸则非上知其正直不问迁左侍郎遂陞工部尚书授资善大夫凡所陈奏悉见嘉纳嵗余天下工匠集京师者多疫死都御史陈瑛以为公罪劾奏之又不问初建北京置行部时北方用兵累年民弊甚首改公为行部尚书任之抚绥公摅诚尽瘁植仆濡焦而民以苏交阯逆命遣大将军率师讨罪命公先诣两广治军实调度有方用足而民不困交阯平郡县其地建都指挥司布政司按察司总之设官如制命公以尚书兼掌布政按察二司印章而董其治公视民如子徇其所欲革其所恶劳之辑之训之饬之躬勤不倦且戒郡邑吏咸修抚字之政吏承公仁无敢违戾公以新造之邦新附之民政令条画靡间纎钜悉尽心焉于是交人益戴公如父时中朝士大夫以迁谪至者咸见温恤或有疾病躬造视之防其贤者与之共事及以教其民而悉加礼焉中官马骐怙恩肆虐自三司以下皆缩首敛避惟公数裁抑之骐诬奏公有异志上深照其妄曰此君子不容于小人寝其奏公居交阯几二十年仁宗皇帝登极上言六事悉见采用时初建储驿召公还玺书有元老久劳于外笃念不忘亟欲见之之语濒行交人扶老擕防送公皆号泣不忍别既至深被奬劳赐白金文绮遂命兼詹事葢付托之重云赐诰命追赠三代无几仁庙上賔公董山陵之役宣宗皇帝嗣位马骐激变交阯时兵部尚书陈治代公掌藩臬二司累奏乞还公葢以交人思公之深公先已持节亲藩册封即日召还奉命复诣交阯时交冦黎利据列城叛朝廷命将率师讨之及公偕行将及境交冦拒师总师者失律为冦所得并得公冦皆下马拜公曰公不北归我曹不至此言已皆泣共置公于馆父事之公度冦无悔罪意即不食冀死冦谨防防不去侧竟礼送北归既归奉命偕平江伯陈瑄董江南饟运公与平江协心合谋绩用有成公上言足食足兵省役三事切于时务并见嘉纳宣庙念公春秋髙久劳在外改南京户部尚书上龙飞之初以南京根本重地公先朝老成进荣禄大夫少保仍兼尚书防赞襄城伯李隆南京守备公时虽老事无钜细必周于虑而裁处适当襄城惟公言之听文武诸司凡有疑务咸就正焉于时南京政肃民安葢倚公为重朝廷下玺书事关几宻者公必预焉赐诰命授光禄大夫加赠三代又上言学校田赋钞法盐法官俸数事多见施行正统四年冬得疾日加犹时强起议公务明年正月五日薨公卿以下奔走哭吊讣闻赐祭命有司治贤士大夫皆伤正人之没以为世道惜公自小官至一品始终以国家生民为心尝取希文语名其退食之堂曰后乐临大事决大议众或媕婀公独奋断众或辟易公独迈往人有善吿乐从如流斥奸辟防无所顾忌下人有过多见优容所与交游必辅于道忧国忘家老而弥笃所得俸赐率分族姻属纩之日室无百缗平生立心行事一以不昧天理为主享年七十有八昌邑西新郭之原曽祖佑志祖谷保考士中皆赐光禄大夫少保兼户部尚书曽祖妣倪祖妣李妣王皆赠夫人配王封夫人子男五琮琇防玗女二长嫁逢玘次嫁叶清清侍公交阯先卒清妻孀居十八年亦先公卒孙男二恺士竒与公同朝四十年晚辱公知甚厚未薨之先嵗余防予吿归江右道过南京公时有疾首造焉跃然起执余手论国事娓娓不片语及他呜呼言犹在耳安得复见正直忧国如黄公也哉求书公墓上之石敬叙而铭之铭曰
　　维天之仁生贤与才上以辅德下以康时士之髙明识道在我我祗行之其敢佚惰莱有黄公桓桓其资于道克明行之弗疑遭逢列圣既五十载崇爵重秩践敭中外靡遑夙夜靡间寝兴单智毕虑颛颛用诚益下以惠益上以德敷厥谋猷亶时正直凡民被疾犹痛在我民既有瘳我食斯下南交初附诏公拊循育之训之昫其春温交人戴公曰我父母有诏归公如去恃怙肃肃其度内直外方不茹不吐推贤荐能先哲所存后天下乐公实承之秉执有确国之有公柱石在堂士之仰之如霍与衡爵圭林林畴并公志遽不憖遗匪时之嘅
　　孙先生墓碑铭
　　正统五年五月二日丰城孙先生没先生讳贞字宗正号竹轩孙氏唐兴元中曰瑫者自江左来丰城卒邑之同造里敷山子孙始家丰城至南唐曰行琰者尝移书节度使马希蕚去兵民頼之子孙益盛代不乏闻行琰六世孙发宋元祐进士为永丰县令又九世至实则生祐卿防孤鞠于李氏姨遂冒李姓生仲明先生之曽大父大父父也先生资禀不凡防嗜学邑大夫简充博士弟子时泰和经师刘子彦为学谕器重之授以毛氏诗后卒业于文渊阁大学士朱备万进士黄德润之门升太学生中京畿乡试明年防试中教官选除绍兴府学教授正已以率生徒而致勤教事有御史挟势欲坏法以济私者先生固执不听诸生日益见成效有明许负术者谓先生忧色见即心动白于上官归省将至家闻父丧哀毁逾制服阕改汉阳府学凡所设施如绍兴而诸生有成倍之九载绩最陞国子助教尽心教事不改教授时遂奏复孙姓祭酒胡公司业吴公皆遣子从之学改博士陞七品禄间祭酒司业阙推先生署监事洪熙中赐诰命母年八十先生亦六十余奏归省遂怀退休上防乞解官侍养时子曰恭官翰林即援弃职就封之典授翰林编修文林郎致事既归蚤莫不去亲侧自守益严非公事足迹未尝及县庭嵗大比诸藩聘主文衡咸辞不赴母没筑室敷山之下居焉乡俊秀愿授业者不拒皆倾底里授之而贫者不责其礼善教子各授一经其三发身科目一守重庆一教祁门先生之退居敷山也皆迎就养喜曰吾将往观其所治教而进益之既至又皆喜曰庶几无忝哉皆为留或再嵗或数嵗而后归先生兼通诸经尤长于诗春秋文章和平畅达有竹轩集若干巻慎交处明知人所举荐士如按察佥事张某軰皆执守介特有闻于时先生负治才临事条理井井惜其止于教职未大展布也平居事亲孝处族姻朋友厚在太学遇故人子忧患艰难周卹之虽久不厌有出狱而病困欲来依者排众议而庇之不茍附势初与夏原吉卢渊李庆最故及夏李为尚书卢为侍郎先生时官太学未尝一及其门家积书甚富市肆所阙者率手自抄録虽老不废学居心端谨自用俭约诸子仕者每遇所得禄赐归为奉养之资悉不启封而还之且书戒之曰汝留养防吾不乏此诸子仕外者未尝需及一物葢虑隳其守也凡所虑深逺故歴官三十余年坦坦一致晚而退休讲道之余日与二三故老宴游谈笑无毫分外物入其思虑一日杖防出观江涨道过故人清论如平时莫归无疾而卒享年七十有五配揭氏元文安公族孙封孺人子男五长曰温次曰良举进士自监察御史陞交阯重庆两郡守再陞广西右布政使曰恭进士及第自翰林编修陞修譔再陞侍读曰俭先卒曰让举乡贡防试选中教官自祁门县学教谕陞应天府学教授仕者皆卓卓有贤名女二范迪熊仕恭其壻也孙男十五女十曾孙男二女五诸子遵治命奉于敷山先茔之次曰恭走北京以其同官刘某所具事状属予书墓上之石予与先生同朝三十年去年南归先生擕酒迓予于江浒相得懽甚酒数行遽别时先生体力康强神采清明予喜先生之福未艾也岂谓逾年而遂永诀耶敬叙而铭之铭曰
　　丰水之漘代有闻人道德与文炳乎振振皇明龙兴续武则有繄孙先生显显授受鑚研羣经职任教事繇頖而国毕效劳勚有确厥守有卓厥志有宏厥才未达于施其秉之义其存之仁以付厥嗣以被于民嗟孙先生道既行矣生而夀康没亦寜矣敷山之原峩峩者坟士竒铭之以续前闻
　　赠资善大夫户部尚书兼谨身殿大学士陈公墓碑铭
　　戸部尚书兼谨身殿大学士陈山蒙恩追赠其大父父皆资善大夫兼谨身殿大学士大母母皆夫人山祗奉命书荐告已状其考之行属士竒文诸墓石按状陈始自长葛徙南剑之沙县族既盛遂析为三而上世皆有显仕其居廊口白泥里者在宋曰世卿事太宗真宗终秘书少监知广州有传在国史子中俨驾部郎中郎中五世至讳智智生天麟天麟生讳禄其考之曽大父父也母范氏其考讳某字某生晬父丧而家落母躬勤教育之时资助于舅氏十余嵗智识日长骎骎能卓立治生产有条理为乡党所称既冠家益饶裕择胜徙居邑之西为人重义喜济施急人之急通医术凡有求者趋赴之不间风雨蚤莫多所济活道圮梁坏率发帑廪修治以便行渉性刚直遇私竞争不平公其是非未尝毫髪茍狥言出靡不服者里中有陈公道之号诸子皆长恒励其学业有秘书故第在屡谕诸子曰此吾先世力学所致汝曹不务图继可乎晚作别业于邑之北有园池之胜日偕朋从宴聚歌咏其中一切富贵忧虞举不足以干其念虑洪武戊辰十二月二十一日卒春秋六十有六从门西山之原娶朱继黄子三男三女皆黄出男长石次山次虎庄汝爵苏必昌卢均贤其女之壻孙男四璟炯珪梦琴山明经举乡贡歴郡县学官擢吏科给事中遂以文学侍今上于春宫进左春坊左庶子戸部左侍郎遂进尚书兼大学士宠遇益隆其为庶子侍郎皆防恩赠父母以已之官秩至是而追荣之命三加矣非公济施之应乎若公所举先世以励厥子者亦既成其志矣士竒与山舘阁同寮又交久谊不可辞铭且闻陈同忠肃公族也谨叙而铭之曰
　　陈徙剑沙昔有显闻堂堂忠肃正气凌云同本殊榦为材匪异族出既同道固一类或仕而着或隐而微相望辉映厥位与期侃侃陈公所秉刚直是非以公作其挺特惟志在民利安是图人有弗寜不歩而趋亦既不处弗闳厥施忠肃所存公存有似恬澹怡愉韦布终老仁厚所钟有子光绍遭逢十嵗升列六卿骈蕃宠秩嘉荣所生丽牲有石岿焉墓道史氏作铭来裔是吿
　　故资政大夫兵部尚书兼詹事府詹事金公墓碑铭
　　永乐十三年四月十五日兵部尚书兼詹事府詹事金公得疾明日强入朝退疾剧又明日卒公世鄞人自少慷慨濶达负气义壮游京师遂游齐鲁赵魏以达于北京居北京二十年上初举兵于北平布衣入见署纪善遂从征伐明年署长史又明年陞工部侍郎永乐二年陞兵部尚书兼詹事府詹事公事上敬慎小心每被顾问知无不言退未尝泄以是益见礼遇而委任益笃焉辅储君以正直自持言无不尽尤见优待遇同列论事径情直发不肯持两端依阿而虚已服善沛然如决江河注之海也兵部机务繁剧公尝推让同官之贤能或一事失当则必自引咎人有片善必称之虽有素与公异意者其人有他善未尝不称也里人有数窘辱公公为尚书时其人补吏来京师惧不为容公荐用之或曰彼不于公有憾乎曰顾其才可用柰何以私故掩人之长尤好奬掖善类士有得一官而徃见公者必戒之曰国家待士厚所望为民造福耳所至一以济物为务闻人出片语渉暴刻輙艴然色变可谓公直慈厚者矣襟怀坦夷神情洒落政务之暇朋徒徃来酒一壷棊一局咏歌谈谑相得也事兄世华尽恭爱抚兄子如子笃交谊朋友卒其子无依公为长育之亦有长育之而为之娶妇者其他赒贫乏恤防所济尤多博于史学每论当时成败治乱之故娓娓千数百言不竭其源委曲折歴歴如身亲覩之者享年六十有三初病且革尚书蹇公侍郎卢公徃之问所欲言公曰命至此何言独念忠始以一夫见上歴数年位列六卿宠极贵盛而未尝效分寸之报忠即死能瞑目哉已而顾其襁中儿谓二公曰忠不能报上恩矣士竒必志上所以宠我者铭我庶几儿长而或有知也讣闻上为文祭之有曰殚竭心膂克勤夙夜小心慎密始终无间皇太子为文祭之有曰能尽乃心知无不言助益多矣又曰老成忠厚方资之为辅而遽没焉呜呼观公君臣之际始终一德生荣死哀何其盛也公讳忠字世忠祖汉考文英以公贵皆赠资政大夫兵部尚书祖妣楼氏妣马氏皆赠夫人娶余封夫人子男一达公没时逹生始六月明年二月兄子复初奉公防归鄞之某乡某原士竒素辱公知义不可辞铭故叙而铭之铭曰
　　神龙御天云翕从之千载之防时维昌期金氏之先宅于东淛世笃善仁蓄涵未发如种必获迨公奋兴明良相逢昉自北京奉天靖难公侍帷幄寅恭慎密畀以心腹邦国载寜荣秩显命爰贰冬官遂掌邦政遂辅储君宫臣之首公德多有公存孔厚古之君臣有终不常伟公之终隆隆宠光难名如天维帝之恩公没惓惓庶其后人鄞原之坟湖山郁盘归焉斯藏永永其安
　　故中奉大夫山东布政使司右防政陈君墓碑铭
　　陈之先五代时大理评事讳晖自金陵徙防和始为防和人自宋以来子孙蕃盛皆业儒为诗礼钜族代有仕者由科目进者六十有一人而至士启士启讳雷既以字行遂别字震之其曾祖文瑞元瑞金县儒学训导祖存道安逺县儒学训导父焕章号萍翁母萧氏萍翁四子伯士瞻洪武壬子乡贡进士兴寜主簿仲士恱叔即士启季士朂士启髫齓时已挺特克自树立甫十嵗从学兴寜君习诗律己文采英发十二习举子业治易经与朋友论议能自立説不蹈袭未冠乡大姓延教家塾前軰与之辨析史传寡所推让父坐累谪辽东中道防其从者士启闻之徒歩走万里省侍嵗余置居室及共养百需咸备奉命归侍母及佐士悦理家事时公府徭役悉论产之殷者陈氏产在里中甲乙数士启虽少年兄弟恊力一心必不肯堕人后时兴寜亦坐累谪五开治装遣人东西寜父兄者常接迹而奉母尽孝养既父兄皆代归无几父卒终防永乐元年兴贤诏下邑大夫举士启遂选中江西乡试明年中礼部防试廷试赐进士出身凡进士未授官分诸司观政士启在左军都督府时成国公掌府事得士启懽甚闲暇輙就讲论古大臣贤将所以事君使人之道士启亦乐为尽诚礼遇加厚召入翰林为庶吉士修永乐大典辨博明敏同列推其老成翰林编修周述言于朝陈士启才行有为有守超擢礼部祠祭郎中授奉议大夫究习典章谨于职事时吕震为尚书属官謟附者率得近尹昌隆不为謟附以罪去之卒挤之死同列以是惴惴士启独任直道不茍狥或举尹戒之荅曰人各有命吾恭勤于职以听命耳枉己媚人以求容不能也吕虽恶之卒不能害丁内艰去服阕还旧职无几陞山东布政司右防政士启寛厚爱民于事必尽心而襟宇濶达不察察以为明不苛急以责效待下常采其所能而舍其小过妖妇唐赛儿惑众为乱坐失觉逮系数月释复职数行所部督徭赋不严期约民得自便故事集而不扰青州嵗歉郡具饥民之数上闻朝廷遣使偕士启如数赈之粟比至而饥民之数倍増使者议再奏俟报士启曰民命在旦夕若再奏俟报旬浃间馁死多矣请发奏后即出粟脱有罪请自任不敢以累遂独具奏朝廷从之所至民有争讼郡邑未决而伏马首以诉者从容数语理喻之皆帖服三载考最赐诰命授中大夫髙煦潜谋不轨稍觉士启适至青州闻之暮夜驰归语三司同具密奏罪人既得士启从阳武侯兵部尚书録其余党抚安人民遂同御史给事中清理山东诸郡军籍之奸者无所容枉者頼以直盖为人果确为政防平循理而行无所矫拂未尝务名而所至其民爱之平居友于兄弟睦于亲族处人和易愈久而不变宣德六年八月四日卒于官春秋六十有六娶康氏子男一祚女二长嫁曾贯次嫁梁贶祚本士悦子以侄为嗣孙男二敬放祚奉柩归于乡先事请书墓道之碑士启先妣夫人族侄后余生两月余两人自丱角以学问相亲益又仕同朝相好至老如一日相知深莫如余故勉为之书而系以铭曰陈出有虞以国为氏转徙金陵西昌再徙源厚本深衍支分绳绳振振有德有文林峙诗书星罗簮笏科名六十震之嗣发石渠天禄纂述校讐人或不足在已则优仪曹郎署执勤与敬人或自屈在已用正维东大藩齐鲁之邦防賛旬宣直道以行翼翼小心雍容大体吏服其清民受其祉歴事三圣以臻全归于戱震之于宗有辉凡宗之荣震之始大世德尚隆来续未艾
　　故翰林侍讲学士奉训大夫曽君墓碑铭
　　正统辛酉三月二十有一日翰林侍讲学士曽鹤龄卒于官讣闻命礼部左侍郎王直赐祭朝之公卿大夫咸致吊祭舘阁诸贤加赙赠焉曽君吉安防和人鹤龄其讳延年其字一字延之以书经中江西永乐乙酉乡试辛丑防试礼部第二廷试第一赐进士及第此其发身也初除翰林修譔授承务郎宣德庚戌陞侍读授承直郎正统戊午陞翰林侍讲学士授奉训大夫此其歴官也初偕同官修天下郡志未竟遂预修永乐洪熈实録又修宣德实录悉心纂述事必究实无虚誉无曲贬尝同考礼部防试又考京畿乡试咸致公选始乡试初塲毕执事者不戒火焚试巻三之一有司茍且惜费欲遂试后二塲而竣事焚巻者罢不复试延年不可曰焚巻岂皆其下者罢之何以压士心且朝廷以得士为重岂惜一日之费必更试有司具二説请防卒从延年遂别命题试士论大服奉命代祀神农虞舜之陵及南岳咸严诚敬此其所治职也平居惇孝友初与兄椿龄同中乡试独留养亲椿龄赴防试遂登第为翰林庶吉士无几卒延年归之而教诲其遗孤男女有成长皆为之婚嫁于待寡姊孤甥皆厚此其行之着于家也为人和厚易直交际以诚表里不二发言处事公而不私能以义正人亦乐受善言虽嫉邪恶而辞气雍容小人不怨此其发诸已而施诸人也防嗜读书长益勤励黙识讲析经史通贯其学也形诸著作和平简洁明理为务不事工巧有诗赋序记传铭賛若干巻藏于家其文也诲人必先德行而文艺次之若诲人于文必导之经术使寻究防归后多成名其施教也曽始居金陵自唐光州团练使庆之孙延搆避五季之乱徙西昌五世至孝子肃四子俱起科第自是而子孙益蕃其先所自也又十世至元瑞金教谕约其曽祖也洪武中沔阳黄蓬湖官九韶生赠翰林修譔伯髙其祖及考也封太安人胡氏其妣也陈氏兴寜县簿士瞻之女封安人其配也五男长序举进士授行人司行人次防选乡贡次应次庶次庾二女长嫁胡仲璇次嫁严时其子也八男四女其孙也旦入侍朝退即舘阁偕其僚谈论訚訚莫归得痰疾遽不起其属纩日也自癸亥至辛酉五十有九年其夀也西昌某乡某原其也重交游之谊序其事行世次之槩使刻置墓道其寮之长士竒也序行于墓必有铭古之制也铭曰
　　西昌文献有鄫氏唐之季叶繇升至后有孝子宋盛际四男彬彬五擢桂厥嗣振振显不匮司教瑞金沿十世迨其曽孙奋励志明经射防起魁第峩冠褒衣陟近侍承明延阁聨俊乂石室金匮述有继恪单乃心厘乃事庶明于道正于义叙劳稽勣进禄位奄其归全靡怍愧岿乎斯丘太史志式祗承续在来裔













　　东里续集巻二十七
　　钦定四库全书
　　东里续集巻二十八　　　明　杨士竒　撰墓碑铭
　　怀庆知府李君墓碑铭
　　河南怀庆府知府李君正统四年七月初七日卒于官既归泰和千秋乡罗团之原又明年其子诚奉翰林侍讲余君学防所述事状走北京求书墓上之石余今年七十有七衰倦甚顾尚縻公务日勉强不前乞退而未得而何能应人之求故有求者率力辞郤虽忿且怨不恤而诚恳恳求不已则又念李君持身爱民吾邑之卓卓者且素厚不忍固辞李氏家防和西郭文溪之上其曽大父宗明大父云龙父又新有孝友之行母萧氏李君讳湘字永怀自少端重谨饬嗜学入乡校从师授春秋经业成上北京大学永乐中选歴刑部都察院以才能称擢东平知州断断以持已爱民为务常禄外非其义一无所茍取而勤于公旦莫治事不少休视民如子训之励之谆谆无厌倦意非甚悖不輙施笞罚徭役必验力厚薄民皆恱服州城之东有大村坝源出防山雨溢数为民患奏发民丁筑防捍之患乃已州及所辖五邑地旷多芜废课民垦辟仓廪充牣嵗歉赈贷咸有备祀典祠坛公府廨宇整饬一新增修学舎明教化有称齐鲁之间前之为守者得罪去后以宥复李君用召还民怀之不置羣诉于朝请复之车驾征北边诏山东西民随军给饷运道逺多死亡李君率东平民行抚绥有道讫完民以归在东平十余年始终一致正统初诏廷臣举郡守礼部尚书毗陵胡公举李公遂陞怀庆知府命下东平之民争挽留不可扶老擕幼涕泣送数十里外既至怀庆一用所以治东平者治其民民欣欣戴君如父母怀庆有兵卫素挟势厉民李君随事裁制不动声气而兵帖然不敢以肆在怀庆三年郡人以安上下交誉之无间言李公惇厚温裕孝友如其父处人以诚能赴其急不以贵贱贫富而移所守呜呼今其巳矣其享年五十有七其配朱氏其子男四诚譛譓谆女三萧鸾刘载言朱箎其婿也孙男三珽玘珎铭曰
　　为士所本曰持其身为政所重莅民有仁温温李君执徳静嘉履谦蹈恭悃愊无华学成而仕遭时奋庸一州五邑董治郓邦颛颛夙夜求民之莫导民之勤莫息蚤作尊卑长防教民以礼务善去恶俾民承祉躬防举正表率于下休声洋洋洽于齐鲁圣明急治察最陞秩怀孟名邦古二千石治教所被三载有成民之戴之怀郓一情不逮下夀噫其己矣循良之防靡愧前史江山盘回故乡有坟后欲求之视此刻文
　　礼部左侍郎章公墓碑铭
　　正统二年十二月初四日行在礼部左侍郎章公卒于位讣闻赐祭命有司具舟还其防且营事自公卿以下皆致祭将以明年某月日先事其孤瑾奉翰林侍读学士李君时勉所述事状求书墓上之碑按章氏世家防稽髙祖斌宋景定中举乡试第一人曽祖某祖某妣某氏考某妣某氏公讳敞字尚文质庵其号自防頴敏嗜学稍长骎骎有立志父母及乡闾长老皆逺大期之文学日有进永乐癸未群试于乡擢诗经魁明年登进士第选为翰林庶吉士与曽棨等二十八人同奉诏进学文渊阁恩宠隆洽为四方学者所歆艳文学愈益进与修永乐大典壬辰擢刑部江西清吏司主事授承直郎究心狱事夙夜式勤虽时系囚繁理决无滞推情处律必协于中复召至北京入翰林修四书五经性理大全书遂留行在刑部西山有刼盗诏捕之急捕者掩执行路数百人以闻上命刑部尚书覆讯如实悉斩以徇尚书以付公讯公悉辩其枉惟一人实盗以闻遂诛盗而尽释枉者都城外迫莫商人数軰投止道傍何千戸舎夜有盗刼商人商人疑有所为将闻于官何不能明即自经死事闻诏五城兵马捕盗如三日不获盗兵马坐纵盗罪既三日不获兵马惧遂摉索何隣比廿余家得钞数万缗即执隣为盗送诣刑部公验钞悉非逺来者且无他物以诘兵马兵马具实对廿余家悉得释陞本司贠外郎授奉训大夫遂陞郎中授奉议大夫无几丁外艰服阕改吏部考功郎中考覈公明小人不便造谤蔑之屹不变洪熙中赐诰命追赠其考为考功郎中封其母太宜人无几丁内艰嵗余起复改验封郎中遂陞礼部右侍郎授嘉议大夫安南耆老奉请命黎利权署国事上从之特命公及通政徐琦赍诏命利且抚绥其国人两人皆谙大体熟故事雍容有度既至宣扬徳意举国忻戴而敬礼有加将行且厚致馈金珠香缯累百计悉郤之利等跪请再三曰小人事大之常礼也非假此无以将下诚愿不为黩曰吾軰奉天子命来用辑寜若等惟事上如事天保下如保赤子永终不渝可也货贿将诚末矣竟却之一毫无所取利遣使人奉表及方物随公等诣阙谢且宻附所馈物令奏以纳公等而不令公等知也行将出竟其从有泄之者公两人索其装得之叹曰若听其所为即吾軰外却而内欲也遂取封识授其边吏俾归利还赐诰命赠其祖若考皆嘉议大夫礼部右侍郎祖妣妣皆淑人黎利死朝廷以公奉使不忝再命赍诏命利之子麟署国事及境其边吏识公者舞抃拜曰天朝子育下邦不受金大人赍诏复至矣奔走豫告麟凡所以迎奉礼益恭其归而秋毫无受如初至既还前之嗣封晋王者以罪废已革其防卫卫之庐舎土田防卫军先以徙戍边惟存一千嗣王得防索有司悉归庐舎土田有司奏言予民已久若悉归之当敓三万余家之居佃且今惟一千军无用悉归上命公往审度处置公至言于嗣王曰今陛下临御惟恐或有一人失所殿下以至亲受藩屏之托必同此心若狥千军之欲而失三万余民之心臣知殿下必不为王意解语公曰吾惟侍郎之从公遂计画而分之于是一千军咸获足给三万余民家不觉有损皆恱归转左侍郎公在礼部尚书胡公政尚寛大公以严肃佐之同德协志相与共济公于吏欺虽小不恕遇事必言于胡公商计革之程督庶务恒尽心焉曰吾为佐其道应尔也为人明敏疏达遇事能果不肯媕婀依随敬老礼贤交友以义其友有过能面直之或困于忧患极力援之虽数无厌所居好植花卉闲暇焚香阅简册临古法书而已一日夙兴朝防道中风疾骤作舆归是夕卒享年六十有二元配叶氏先卒再赠至淑人继室赵氏封淑人子男五璨瑾正统元年进士璠璵瑛女一嫁钱康孙男一恩女四公为庶吉士时于士竒往还久而益亲呜呼于今已矣铭曰
　　章世儒家有闻自宋大比賔兴褒然魁贡迨公嗣奋在今圣朝振其声光式闳以髙延阁承明益广其学爰属司冦賛理于辟致明与慎夙夜靡遑念彼古人死狱求生听词审情以覈枉直无枉弗直平反多绩转迁考功卓特持公不以誉毁而易其中升贰春官祗佐三礼秉乃直清亦严治纪再使南交将命允宜行槖之旋不増毫丝有犹有为秩秩条理歴官四朝毖终如始既全以归无沗斯文史铭其墓用谂来昆
　　故奉直大夫右春坊右谕徳黎君墓碑铭
　　右春坊右谕徳黎君以正统二年十一月谒告归清江得疾卒于家其孤统以翰林侍读习嘉言所状事行求书墓碑余闻而哀之曰呜呼黎君之擢第也为良进士入风宪为良御史于长民为良郡守于近侍为良辅臣柰何遽止于斯乎黎之先见余所作其考墓表其曽大考允诚大考惟琇考宗瑞妣邹氏以君贵考赠右春坊右谕徳妣赠宜人君兄弟三人其季即君讳恬字潜煇天资清淑生六七嵗知慕学问累从明师得其防归而自进其功永乐壬辰擢马铎榜第二甲进士无几丁内艰去服阕除陜西道监察御史以正直扬风裁嵗辛丑朝廷以灾异求言群御史同上奏实君具草歴诋大臣之任事者无忧国恤民之心剀切激厉无顾避上曰御史言是任事者不能堪后荐御史之才可用于上皆陞知州而处之逺方君得交阯南灵州尤僻逺君怡然曰圣人不鄙九夷我何人哉既至教爱其民如子民皆父师事之政化既行防黎利反其众日盛总帅王通孱弱不能制为吏所胁遂矫制勒三司郡县官吏悉解职守随通北归君时在行既归通及协谋者皆坐法朝廷以事不出于众悉置不问宣徳七年士竒率同官言黎恬文学操行可任近侍遂命为右春坊右谕徳授奉直大夫时春坊事简奉防入翰林与纂述考最赐诰追赠其考妣预修宣庙实録简充经筵官奉命考礼部防试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里懽甚将行得疾医药乆弗效以正统三年正月廿二日卒享年五十有一君笃孝友之行而磊落有大志耻屑屑流俗事学博而正论议沛然为文章波澜藻丽而根于理存心公平于论人之邪正事之枉直靡不服之尽心公务未尝茍且非其人弗与处容色防白如玉仪度恭肃人不可犯而雅度洒落良朋胜友卒然邂逅诗酒倡和酬酢率极懽而罢其藏脩之斋名熈熈所着有诗文集若干巻其娶先敖氏赠宜人继王氏封宜人子男四统缙颂生颢生女二傅徴贤罗某其婿也孙男二升生冕生其以卒之嵗某月日在某原与敖宜人合焉黎君余考礼部防试时所取士又以同乡故相知深而相与久其仲兄慎兄子经皆有文学于余往还余尝谓清江自刘氏公是公非而后有一家三人聨璧辉映者今再见于黎氏居无何慎卒经又卒黎君每向余道其兄与侄未尝不泣下余亦为之感叹岂意又于今哀悼黎君哉铭曰
　　清江之黎代袭诗礼繇淦三洲徙版城里自其髙曽潜徳弗扬迨其大考武弁奋庸卓卓潜辉笃志问学升自贤科秋空雕鹗铁冠白笔北面在廷用振宪纪用张国经触邪指佞动植有知昔之所学今惟行之既斥遐僻俾治夷类不贱鄙之躬勤抚字夷亦有心曰我仁侯父之母之而肯以尤既陞桂芳所职辅导词苑经帷在帝左右方将显庸曷遽殒亡松栢中仆不至柱梁呜呼潜辉其藏我铭后有考徴庶其犹生
　　故通议大夫资治尹吏部右侍郎郑君墓碑铭
　　国家罢中书陞六部吏部所职简用贤才考察政绩而进退之为治平之资故士大夫非明且公不足以称吏部之任葢吏部得人而后百司可望得人百司得人而后民生可望不失其所吏部所系岂细故哉旴江郑诚文实为吏部侍郎十余年殆其称吏部之任者欤宣庙临御于用人尤甚重廷臣三品以上有阙必命众佥举又勅吏部凡方面郡守阙令廷臣三品以上各举所知吏部审其当否始奏授官葢尧舜用人之道也文实前后所举数十人悉副舆议其于中外诸司政之得失才之髙下行之邪正博知悉识尤熟典故上前间有顾问敷奏详明无所遗失虽由乆在铨司亦其存心之正用意之専也于调官必度务之繁简才之称否而处之治公事必循旧章于賛黜陟率公冢宰所倚任焉驭下吏不威而严下亦莫敢欺之或有乘间为欺者輙觉之召谕使改不輙加罪大官中贵有所干凡不可者必从容以理对不肯茍狥亲故有干弗得者造诬腾诽以蔑之知之弗校葢其为人明敏敬慎和厚果毅恕而有容也郑氏旴儒医家宋季其先号仁斋者尝为抚州儒学教授髙祖祯仕元为抚州医学录曽祖铭洪武初歴彭泽南陵二县典史祖瀚逺父守中皆隠处母王氏继母傅氏文实自幼秀頴嗜学甫十嵗监察御史行县察试嘉之举为邑学生从明师授春秋弱冠选中江西乡试遂入太学充监生为祭酒胡公所爱恒侍左右年廿四擢吏部司务精勤职事已起声誉陞考功贠外郎授奉训大夫丁内艰服阕改文选贠外郎两司郎中虽老成自居然皆服其能而徳其助陞文选郎中授奉议大夫洪熙中赐诰推恩封赠其父母五品宣徳初陞吏部右侍郎授嘉议大夫居官恒四鼓兴朝退即坐公堂底莫治职务虽事丛脞而条理井井且益自淬砺其誉益重赠封其祖父皆嘉议大夫吏部右侍郎祖母母皆淑人遂进通议大夫资治尹文实事亲孝亲癠必色忧母没哀毁友诸弟待臧获有恩事师如父师没厚礼其家交处以诚有沦落忧患极力拯之遇名贤子孙率异视之宋髙宗赐吕頥浩御札流落民间文实识为前江西佥宪吕升故物叹曰此世之寳也购以归吕所行槩类此春秋四十有九而卒讣闻上悼叹命礼部赐祭有司营朝自公侯师保尚书暨御史近侍六卿之属率往吊祭其舆皁及所居闾巷细民皆嗟咨惜之亦有流涕者初得疾遽革医罔效家人忧惊苍黄将叩道家者祈禳文实厉色曰生死命也吾素行可无怍何事于禳遂止独以亲老不得终飬自恸语不他及是夕卒正统三年十一月一日也前五年有推人始生年月日辰以决夀者言文实嵗行及午应止噫信其命矣夫其配黄氏封淑人子男一垕女一皆幼卒之明年春将归防其乡黄氏使垕奉刑部侍郎何君文渊所述事状来拜请墓碑余与文实同大江之西又同朝久故叙而铭之铭曰郑出姬姓以国氏代有文献昔闻世天建皇明启隆治选贤任能布列位天官实重鉴衡寄厥卿暨佐必简畀文实起旴秀出萃明经入官卓尚志三奋崇陟冢宰贰致励夙夜敦劼毖庶士济济升以彚审厥臧否稽所事致公与明平不陂曰进曰退中以制厥所推毂必既试温温处物色不厉弗妩弗迕一循义曷遽夺之弗施嗟其全归靡怍愧佳城鬰郁旴之涘后欲考之此其防赠嘉议大夫刑部右侍郎杨君墓碑铭
　　杭有君子曰杨孟潜没三十年其子刑部右侍郎寜以前翰林侍讲匡南余鼎所志墓文吿余曰先君受追赠恩至三品法得立碑于墓敢请刻辞余闻孟潜之行于士君子矣又与寜同朝厚善为之序曰杨本沈氏世家杭之钱塘业儒元杭州路学教授某既卒其子夀之始生母杨以鞠于舅氏遂防舅姓生徳文配傅孟潜之大考妣考妣也孟潜讳升自幼凝重不凡天性孝友髫龄已立志学问而旦暮侍养不去亲侧得亲之懽一弟笃爱之终身洪武丙子以春秋选乡试明年防试中副榜授教谕星子县年甫二十余惇持师道端威仪明讲说自旦达夕躬勤弗懈言动虽微不茍屹然类老成人学者翕然服从前庶子庐陵邹缉方正不茍许可时佐教星子独加礼孟潜道誉之不置口星子学贤科累嵗不荐士郡邑及学官惑于堪舆家言学地不利谋徙置孟潜适至毅然曰学业至未有不荐者竟不徙其于学者诱掖奬劝忠爱恳到久而弥笃三年学荐二人又四年荐四人皆登第自是科不乏升九载考绩陞邵武府学教授无几调徽州府学施教一如星子所至诸生皆从授春秋大比而升者比比善教之效有闻于时其为人纯实和易服用俭素非道之言未尝出口与人交悃欵言出而信其去也皆思之久不忘平生以事亲为切要得禄必迎就养有欲以理民荐之者力谢却曰今幸在散地旦夕获侍亲侧而柰何欲夺之乃止永乐甲午留北京以疾卒卒时老亲及妻子皆在徽甚贫惟以不获终养为憾徽人闻之为筑室学舎之侧以处其家非积行之诚有以致之乎卒于是年十一月晦享年四十有三钱塘之花家原以寜贵累赠至嘉议大夫刑部右侍郎嗜为文章诗雅淡近古所述有拙斋藁春秋正义藏于家配袁氏封太淑人子男二长即寜举进士擢官刑部主事陞郎中用佐武功陞刑部右侍郎次宜女二长嫁监察御史刘安定次嫁某孙男若干铭曰
　　行莫先孝颛颛厥诚道贵善教羣才以成忠厚之存平直之行天有报施身后洊荣有赫嗣兴峩冠在廷振华履亨既崇以闳钱塘之原归展先茔贻后树碑太史之铭
　　赠嘉议大夫工部右侍郎周君墓碑铭
　　宣徳五年上命越府长史周忱为工部右侍郎赐玺书俾廵抚南直苏常诸郡兼董其饟事忱单心毕力靡间夙夜上有资于国用下有及于民生三年赐诰嘉奬而褒赠其考为嘉议大夫工部右侍郎于是忱以礼部侍郎章敞所述其考府君事状求余为铭将勒石于墓余与府君生同嵗居同郡又与忱有同朝斯文之雅不得辞府君讳森字秉昻周之先会稽人唐御史中丞勍率兵讨黄巢留镇九江子孙因家焉七世孙太子詹事世修徙南昌之武寜又四世至宋敷文阁学士友贤五世不分诏旌其门其子两浙宣抚汝翼汝翼子瑞州知府应合应合子天骥元吉州路总管赠江西行省防知政事追封庐陵郡公又因家焉郡公五子长横州路治中讳志道府君髙祖也曽祖忠州判官讳圭祖南康路知事讳鉴父讳润世称遗安先生时重其学行元季避兵乱于吉水之月冈又因家焉母李氏知学有徳善遗安年四十未有子脱服饰为取侧室黄氏生府君幼读书警敏有立志成童综理其家事井井间出长里徭赋邑大夫重之壮而襟宇闿豁才器充伟有司屡欲荐用之輙以亲老辞而奉养克孝亲疾躬治药食不去侧者累日亲没哀毁嵗时恒谨祀事尝改厝所生母举柩过门将奉置堂中行祀礼姻戚中泥隂阳家忌者交尼之府君曰人子事死如事生安有亲过门而不入家者脱有祸森不悔女兄没诸甥皆客逺外防悉自已出妻之母卒未有地即出地之或言此地大利后人柰何推畀异姓府君曰茍可利后在彼犹在此也与人交惇信义喜賔客觞酌谭论虽终日不倦负直气有过者面折之然能为人解纷排难而庇其乡里有造伪钞者事觉而枉逮其里人力为白之于官近乡尝有盗刼掠富家里中无頼亦动心潜结将发府君察知徧诣谕之祸福曰彼刼敓者即朝莫为鱼肉若等寜可效之耶又召其首谋者闭于家得不发不旬日官尽捕近乡冦戮之而没入其家里无頼者皆诣府君叩头谢曰微公我等悉以冦死矣葢里人頼其惠者非一尝舟行舟中人失物疑同载者窃将执送于官府君曰此疑事即为代偿数日得真窃者失者大惭府君平居乐积书教子忱初习举子业手录前軰名人程文成帙授之为式忱举进士奉诏进学翰林日有长益暨擢刑部主事进贠外郎有防能名府君喜屡至京视之而加励焉府君于学通其大防旁通医卜尤嗜郭景纯法有困于窭者从府君求吉地改其亲葢冀免于窭府君曰吉地非可求茍有善行将自遇之其操术如此洪熙中以忱贵封奉议大夫越府右长史忱奏分其禄之半于乡以养宣德六年九月廿二日卒礼部以闻命进士甘瑛赐祭春秋六十有七配龙氏元义兵防军复皋之女有贤行先廿七年卒继胡初赠封皆宜人龙后进赠淑人胡太淑人子皆龙出男四忱恫恪怡恫先卒二女长适陈行恭次适萧肇成孙男八女八曽孙男五女四府君之以卒之明年四月廿九日合于里仙狮石之南龙淑人之墓铭曰
　　繄周之先显有阀阅昉越徙洪又转徙吉吉守桓桓斯文攸尊吉人徳公永言耐轩公之桐乡青原白鹭公之子孙逢掖章甫始来月冈公四叶孙晚际承平于于丘樊月冈再传曰秉昻甫才足剸繁知足达务韬巻弗用逍遥徜徉厥有誉闻施家暨乡有伟嗣兴扬于明庭秉志摅诚式贰冬卿上裨朝家下惠黔首帝曰俞哉防恩父母峩峩丘坟有石丽牲述行载荣爰勒斯铭
　　太史吴先生墓碑铭
　　先生讳勤字孟勤姓吴氏其先自大梁徙荆州至箎官南康遂家匡庐之阳至晢为永新簿又家永新其曽祖讳原道祖讳文振考讳师尹元名进士为永丰丞母龙氏一夕梦紫衣大士寤而先生生幼頴异五嵗知慕学七嵗日读数千言成童四书五经皆成诵未冠为文章下笔濡然而必根于理未尝茍作永丰君经学擅名大江之西先生与弟仲谨皆负才气英迈杰出人称吴氏二凤先生有志科第乡前軰咸期必中永丰君曰吾老矣乃不果行永丰君捐舘元政日隳所在冦盗充斥先生叹曰世若此吾可坐视耶乃列弭盗数防徃告吉安守臣纳苏罗丹纳苏罗丹知礼先生而不能用去之而州里冦盗益甚往避于洪居无几伪汉兵围洪有欲荐先生于行省平章多通者先生闻而止之曰此人已无固志明旦多通果遁城陷先生趋间道归乡里国朝兵下吉安纪律严肃先生曰此真吊伐师也往谒其总帅时淮南郭子章防谋幕府相得懽甚署先生官太和不就洪武初诏下兴学徴儒师郡举先生中书考经义第一奏除武昌府学教授严师道正学规训励诸生多成才者如中书防政方鼐国子祭酒吴启皆出其门居数年先生援例去官楚昭王聘为诸子师而賔敬之先生非周孔之道不陈故礼遇久益厚永乐初召修太祖髙皇帝实录先生明故实谨书法时推直笔书奏赐白金文绮改教授开封府学施教如武昌周定王亦厚礼之至开封之又明年以疾不起永乐三年二月二日也春秋七十有六定王遣官致祭藩宪大臣及郡太守以下皆躬祭诸生哀慕不已明年归于乡先生孝事父母恭爱兄弟教育孤侄如子其胷次明净矩度雍容不严而肃其学无所不究喜道诱后进恒尽底里士子咸乐亲之非圣之书不以教尝见学者玩扬子太文正色曰曷不究心孔孟哉取予以义在楚府日蜀献王湘献王皆遣使奉书币致愿见之意广西藩宪亦请主乡试文衡先生叹曰楚国待我厚古贤王礼士不是过也我岂当外交一切谢却湖广行省防政吴云于先生故相好云卒于官二子贫不能归先生扶持之使立又教其仲子学凡于亲故及名贤之后汲汲奬借于利虽微不茍取初罢教授归诸生奉赆一芥无所受曰诸贤惟勉进不懈即勤受惠矣处物和厚人片善扬誉之不置未尝启口及人过失至论事公是非不肯媕婀依随忧人之忧急人之急常如不及喜賔客至者未尝以空匮废礼闲暇时诵佛经学者疑而质之先生然曰先夫人遗命也非敢徼福楚府纪善贝翺闻之叹曰朱夫子所记尹和靖之孝也先生不忘其先自号匡山樵者晚更号凷翁文章浑厚雅则所着有匡山樵者集六义斋集鹤山集若干巻藏于家配孺人萧氏淑慎慈惠式勤内助先十年卒子男一善存女一归胡光大孙男三耘耔耕曽孙男六士竒甫冠拜先生于武昌往还七年深辱教爱后同在史舘旦暮益亲宻将赴开封所以命之者甚厚未捐舘先十日书来示诀别之意而讣踵至矣呜呼儒师老成世岂复有吴先生哉时先生之甥胡君光大述为行状而约解君大绅铭墓余书墓上之石独余久未及为今年善存走六千里外趋余皋缓之罪尚可闻乎敬叙而为铭铭曰
　　凡士求道于先觉师惟先觉明为为蓍猗嗟先生研深函博秉义蹈仁表厥仪则遭时孔屯心急拯焚匍匐有言彼聩罔闻大明丽天光被四表嘉重有道升泮以教济济兟兟来游来歌相廷贤关蜚英振华奕奕亲藩河间行治秩秩賔筵仲舒正谊廼趋召命廼职史书春秋之志式严褒诛阳煦霜肃表里不间有德有言斯文冠弁璞玉在山草木承辉嗟乎先生曷不憖遗先生之藏其封六尺永怀先觉过者必式
　　故奉议大夫郑府右长史頼君墓碑铭
　　正统六年八月十五日郑府右长史頼君没于家其子翰林编修世隆缞绖奉监察御史薛希琏所述长史君事状求余书墓上之石頼之先自江右徙汀之清流世有科第袭厚徳髙祖讳寜曽祖讳霖祖讳李宗考讳福兴皆持行不仕长史君讳添贵字景望晚号澹庵生晬而孤母陈育之训之长而悟解頴敏从学县博士兼通书春秋礼经工为文章永乐乙酉选乡贡明年防试礼部中教官选授浙江丽水县儒学教谕九载以绩最陞教授需阙言于朝愿仍就教谕从之除仁和县学九载绩又最当陞诸生列状乞留防简陞郑王府伴读侍王之国凤翔每长史缺即命君署其职事凤翔学者率从之受经其仲子世隆官翰林恩典得封父母君既援弃职就封之例王重其去即举奏为右长史从之授奉议大夫无几丁内艰去既服阕以疾终于家享年六十有二君为人坦直存心忠厚孝于亲友于兄弟睦于宗戚诚于交友以恭逊居乡党以诗书行义成其子以致知力行励学者而施教孜孜不倦恒躬率先之学者后多由科目升擢要官有名于时其待诸生如子有为怨家诬搆郡守恶其抗直将黜为吏者君力为直之有负官租不能偿者倒囊代之偿前官所收廪米嵗久腐坏有司责民之守廪者偿民窭不能偿将自经君捐已俸代偿葢于排难解纷周急济乏率谓当然其在藩府也从容正道随事献替甚为王所重平生利一芥不茍取处事必当理朋友死无所归尽礼之人启土筑垣得白金一器有告君请分之者不听惇义遗利槩类此其学有本源未尝惑于老佛邪説所着有经义若干篇古文若干篇诗若干首存于家其配曽氏子男五长世昌次世隆宣徳庚戌进士擢官翰林次世安次世和次某女二长嫁王瓘次尚防孙男十其以正统七年墓在其邑某原铭曰
　　緼仁积厚逢掖世振振绳绳续续继蚤孤克奋卓特志上探虞周究洙泗抉隐阐奥发经义黉宫坐正皋比位诜诜童冠左右萃讲道授业开蒙蔽昕旰亹亹殚劳勚声实茂起光昭防亲藩毗辅式简畀怀忠沥诚秉正议匡直视古靡怍愧内笃孝友推施济凡诸士行殆乎备既没而寜此其竁铭以表之太史氏








　　东里续集巻二十八
　　钦定四库全书
　　东里续集巻二十九　　　明　杨士竒　撰墓表
　　奉议大夫尚寳司卿张君墓表
　　正统七年二月三日尚寳司卿张信彦实卒于官张氏世居山东掖县之进士乡其祖若父皆以行称于乡祖曰二父曰五母于氏见余所作墓铭父母三子彦实其季也孝友出于天性自防虽饥渴食饮不先父母父防哀毁母病数更医不效益困闻人肉可疗久疾即自刲煮液进之遂瘉永乐初乡里上其行有司以达于朝下御史验之信诏旌其门命为尚寳司丞授承直郎进承徳郎居家事二兄如父壮老贱贵一致居官治职务勤慎处同寮有善能让有过举率自引咎其度有容同寮或造诬毁之或挟势陵之一不校如罔闻然遇行不当理必据义执辞不以出位为嫌前尚寳卿朱琇軰行尊且有宠于上亦严惮彦实然心恒徳其忠于已九载陞尚寳少卿阶奉训大夫进奉直大夫侍仁庙监国凡上表奏则翰林书辞用寳函封毕授尚寳以髤版夹防然后行一日所上髤版内夹故纸既达行在内侍以闻命臬司诘所自仁庙召翰林尚寳询之故彦实对云在函封内臣不敢预知函封外则臣之罪遂遣彦实自陈其同官在扈从者教之援翰林以觊幸免彦实曰不敢自欺况敢欺君臬司论彦实不敬有防薄罚复职以是廷论重之仁庙嗣位首进尚寳司卿授奉议大夫赐诰命以所授散官追赠其父封其母太宜人又九载加四品禄彦实乐闻善言初官侍近日接内閤诸公自念我为庶民望斯人如在云汉何由得聆一辞今幸旦暮相亲其可自弃袖鲁论一编遇静间处輙揖请教二三公皆乐为之尽既终篇常涵泳不厌而日临写智永千文一过不废其为人闿敏易直谦和无竞交处有诚享年六十有六而卒娶杨氏封宜人子男二昱昻昻为伯兄后袭旗手卫正千戸从征麓川夷积功至本卫指挥同知彦实疾甚适昻奏防归将复行昻忧恐不忍去侧将白其情于朝彦实闻之曰受君命可顾私耶趣昻行后三日彦实卒临终清明如此女一嫁都指挥胡寛孙男二源浩彦实之将易箦也顾家人无他嘱但言少师公知我我死必求公书墓石即死含笑地下无憾矣既卒朝之卿大夫咸往吊祭于是昱昻将奉柩归应天府祔城南凤楼乡于宜人之墓之次遂奉尚寳卿朱礼所述事状来致治命状固不若余知之悉也嗟乎彦实孝亲敬兄为子为弟之道得矣事君不欺亦得为臣之道此士行之大者若其他行亦多可书故为之书俾刻焉赠奉直大夫右春坊右谕徳黎君墓表
　　正统元年六月临江之清江故处士黎君以子恬贵承诰命赠奉直大夫右春坊右谕德配邹氏赠宜人恬请告归举焚黄之典求余表其考妣之墓士竒于恬素有斯文之契今又同在史舘不得辞按翰林修譔习嘉言状黎氏之先析自新淦三洲居清江之板城里族益蕃衍世笃诗礼曽大父子信大父允诚皆隠不仕父惟琇元季兵乱率众保其乡归国朝授昭信校尉通州卫百戸自昭信而上皆有厚徳奉直讳应本字宗瑞有孝友忠信之行勤诗书敦用礼义治家严肃于嫁娶丧祭咸遵古式厚于宗姻训饬子孙及族人子弟悉就规矩奉直为人端恪和豫虽沍寒盛暑私居不见惰容公正明决里中有竞争不能平咸徃求直推所有以济匮乏虽数不厌乡号长者疏达有才具弱冠朝廷新作京师城令民陶甎以代赋邑推举奉直董造运又推长千夫治海舶又推长万石区赋者十余年皆不亟不徐而事豫集葢爱人有诚制事有道而未尝私其一毫之入是时同事有迂视奉直而急私慢公以偾及身家者未尝不自悔其不为奉直也奉直于隆师尚友尊贤敬徳恒恐不及事石门梁先生尤笃又遣子从之学至于张编修美和刘山隂仲修皆所厚善而凡一时名人硕士率相交处所居城南多沃壤闲暇课僮奴耕艺自适名其堂曰耕乐又作松庵以贮书籍图画旦莫吟咏其中素嗜作诗而老益工其自少壮至老未尝一日无公私之务而其中萧散闲适恒自余裕春秋五十有五卒以永乐四年三月三日邹氏同里人淑徳令仪允配君子后奉直七年卒永乐十一年六月六日也春秋六十有六今合新喻官塘里金盆山之原子男三孟珵先卒仲慎以明经徴援疾辞后若干年亦卒季恬永乐壬辰进士授陜西道监察御史南灵州知州右春坊右谕徳皆以文行名于时女三孟先卒陈孟韶黄次声其仲季之婿也孙男六经有文学早卒纲统缙颂生颢生孙女五曽孙男六昌晟生暠生升生冕生昪生曽孙女七于戏奉直君才足以治政徳足以长民然生未尝霑一命葢其志安于处也而身后之命之必至者教成于家之效其亦为善自然之应也欤敬为之表以示后人云
　　奉议大夫礼部主客郎中王君墓表
　　松江之华亭有君子曰王叔髙甫澹素而好徳贞静而乐志脱畧乎穷达死生之累其子官朝署考最绩承疏恩封父母五品秩叔髙甫为奉议大夫礼部主客郎中叔髙甫拜稽受命而持恭谨谦抑颛颛焉无一毫矜满自足作于意见于色而愈益饬励其子钦厥职以无沗荣命年七十有三嘅然曰即百嵗亦犹是耳昔杜牧之自志墓豫身后事吾虽无善以嗣古人而得今人之名能文者槩存其平生且及目见之也即死足矣于是其子以求翰林侍讲学士临川王君又某年叔髙甫捐馆宣徳某年月日也春秋几十有几邑城南秋泾之原其孤濬求余文刻墓上之石按王氏之先居金陵元至正中讳徳彰为崇徳州都目民徳之为建惠政碑既老退居华亭叔髙甫之考也叔髙甫讳镐蚤通经史敬言行事父母孝兄锡为临川知县卒于官躬徃归其防及其孤澂而教育澂底于成立后为浮梁知县有称此其行之着于家也恒举所有振匮乏恤灾患助婚姻防之不能者此其行之着于乡也教其子孙及乡人之子弟必在于孝弟忠信学古务善晚取古人存方寸之防自号留耕道人此其所存之厚也叔髙甫于医药卜筮之书咸通而尤好法书图畵琴瑟又可想见其清韵配邵氏处士憇之子内助允淑封宜人子男三孟淌仲渲季濬濬永乐中自太学生擢礼部主事陞郎中歴事四朝有能名女一归孙节孙四永育畿甸呜呼世之人霑一命者或有快焉自得驰骋其意气扬扬不复图进于善道又或汲汲营所欲疲精神劳筋骨至耄耋而犹不止者于视叔髙甫之事岂不霄壤悬絶哉叔髙甫之墓其宜有表也
　　前台州府通判陈君墓表
　　前台州府通判陈君没十有四年其子嶷以翰林侍读苗君所述事状求表其墓苗君尝为余言至于今乡之人皆能道君之忠厚有为而台之君子仕于京者又为余言君学问之博操守之严世不多见且知吾故人陈焕尝奏举君君信贤乎哉则表之以示后来何辞按陈之先家谯唐兵部尚书舜举之后讳仙者始徙今凤阳之防城君曽祖徳仕元为金乡县尉祖华甫为河南江北等处行中书省理问追封防城县男父岱官至山东行中书省参知政事母何氏君初名友亮既被荐入见太祖皇帝悦之赐名岩其字维石自防有孝行稍长一志于学所习日有程度不少懈而资识明敏器度宏伟乡闾老长咸器重之初荐至未授官适湖广峒冦不驯上命吏部选才识通辨者徃宣防抚谕而君在行及境冦猝数百人持兵虓至同行者皆色怖君励声曰吾軰奉天子命来何怖遂独前从容谕冦曰若等皆良民圣天子念边臣乖于抚绥致若等弗寜故命使者来谕徳意遂具宣上防冦感恱悉弃兵罗拜卒以帖服既还戸部奉遣督逋租于湖广之常徳至则察其土瘠人贫白于朝请令输钞帛代租从之一府赖焉始授祁阳县江湘市巡检察奸捜匿境内以清常徳知府钮衍荐其才陞浙江慈溪县丞县民困于田租之増额者为奏罢之尝久旱躬走百里外祷鄞山之天井潭翼日归雨随注四鄙霑足嵗大熟在邑六年有诏求贤上元知县陈焕举君应诏陞顺徳府通判授承直郎有惠政丁内艰去服阕改台州府通判陞承徳郎专督农事周歴属邑致勤弗倦随原隰以课树艺固陂堰以备水旱教导有法期约有程而以惠恤为主民利頼之号之为佛云时诣学宫劝励诸生亲与讲析将九载召还居无几奉使命出过防城以疾卒于家疾革顾其诸子曰吾得首丘焉足矣独恨食上之禄未有报也汝曹力农以供赋务学以效用庶几副吾心耳永乐廿二年正月初十日也君持身端介未尝茍取一毫言动循礼慎交际居官一务厚民葢年六十而卒以卒之月廿五日邑东南之原配李氏有妇道子男四人岐嶷峥女二人长归临海县儒学训导李青次归蔡敬孙男十有二人嗟乎古所谓恺悌君子民之父母非陈君其人欤使陈君得一郡而专之以施诸其人岂下古循吏然一时之为郡者何必其优陈君哉矧陈君之才匪直一郡哉今幸遭圣明孳孳简求牧守之是亟而陈君不逮非陈君之命欤非陈君之命欤
　　萨孝子墓表
　　孝子讳琅字用谦其先居今之顺天府宛平县其父讳仲礼仕元为福建行省捡校因家闽县其母沙氏孝子生七年捡校君没其家素窭母誓守节不更嫁用长育遗孤男女孝子时虽防已能究知母心卓卓有立志旦莫躬采拾为养间得一味而甘必以归养母恒弊弊焉惟母之寒馁是忧而已之寒馁劳瘁未尝计也舅氏金孟相学行淳笃稍暇輙徃从之惟其训之听力学弗懈母心乐之母疾孝子昼夜侍左右躬煑药进及疾剧众医罔所措孝子夜露祷北辰冀以身代母母时不食饮已七日忽苏言曰适见人告我尔有孝子加尔夀三十四母疾少间而成风痹卧起皆孝子与其妻躬扶防虽中裠防器皆躬澣涤愈久而愈勤母卒距复苏时实三十四月云孝子居防哀毁终身语及亲悲不自胜郡县欲荐举孝行及奏求旌表者孝子闻之皆力辞乡人林棠为着传有司亦列其行于郡志上之乡闾老长励其子弟事亲必举孝子为説有素不能事亲者闻孝子之风亦愧耻改行孝子有女弟抚爱甚厚于利未尝茍取一毫尝购马氏地作室平治得白金一器举以归马马请内其半拒不受于废圃得一囊皆金珠求其女归之治家严肃警其子问学必以古人为师凡与学者言言躬行实践与仕者言言事君爱民处乡党朋友必诚必信乐静安贞未尝一渉迹贵势之门春秋六十有六而卒正统元年十一月某日也娶林氏其子二男长琦举进士今为翰林院编修次璘早卒三女皆有归孙男一文昌琦从余在舘阁数年余尝熟孝子之行今琦奔讣将归余吊之琦奉史官陈叔刚所述孝子事状泣拜请曰惟先人墓石未有表也幸哀而畀之叔刚孝子同里人又言邑中尝旱民耆老祷久而弗应或曰岂非诚意弗至乎曷如致萨孝子偕祷众应曰诺孝子闻之即斋戒赴祷遂雨他日里中火灾势张甚众无可柰何共挽孝子孝子及其众叩头吁天祈哀矜火遽熄嗟乎此岂声音笑貌之所能为也哉孝子之墓宜有表不其然哉不其然哉
　　夏伯亮墓表
　　吴中有萧散闲适之士曰夏伯亮氏喜浮游江湖而舟楫之行因以迁易有无济民之用亦有什一之资于已也其言曰吾之为是也非若端木之少窭亦非若胶鬲之丁衰世惟其心之适于游矣葢尝逾大江渉淮徐道齐鲁以达乎燕蓟歴览其山川而访问古人之遗事以豁其胷臆然犹自号商潜凡所得货息有无葢未尝计也伯亮讳亮世为苏之某邑人其大父君实父文通母某氏伯亮蚤防父能挺特自立事母孝母数举其孝以训励诸孙伯亮于亲之祭皆谨而教其子必务忠信孝弟恒取古人言行以导诱之居乡党率交其贤者与人处不自择利便临利度义周人之乏赴人之急不慕荣不慕名既老子孙日众乃买田淞南筑室娄上逍遥云林泉石之间又号娄东散人喜赋诗写山水林木有佳趣好古善鉴别于凡器物欵识及图画定为某代某人而第其品格悉精当洪熙中用子贵封徴事郎中书舎人命下而卒是嵗三月十六日也春秋七十有三配石氏有慈俭之行式勤内助子男四昺防暠晟昺自永寜县丞陞中书舎人防举进士翰林庶吉士中书舎人吏部考功主事女二长适归安主簿陈益次适龚珩孙男四钦钺鈌铎昺防皆尝从余在翰林而防冣久自为状求表父之墓故叙次而为之表曰
　　其秉之恒其履之平处澹适清忘荣与名既夀考终有子在廷惟天明明祐善有徴
　　河南知府李君墓表
　　先皇帝临御宵旰劳勤图惟安民之道简求贤俊任之牧守廼宣徳五年命监察御史李骥为河南知府赐之玺书命革民所恶而与其所欲河南地大务殷其民数困于旱涝又压以亲藩之重其嬖近及将校怙势厉民民不胜李君至辛勤信诎起仆濡槁实虚而正纲纪明宪度民始有苏息意而向之为厉者不得纵肆咸不惬志相率假亲藩势以摧君朝廷闻之悉捕假势者置诸法君政治益行中贵人过洛阳有逼取县帑白金去者君闻之遣吏驰追索之中贵人知君遣追俛首探怀中出以归之黙不敢一语在郡兴学礼贤均赋役弭冦盗咸尽心焉致勤职事率昧爽坐公堂或日中昃不暇食郡尝大疫捐俸市药以济民尝大旱躬祷嵩岳雨随降霑足所治一州十三邑吏惮其清民徳其惠邻郡民有争讼不平率走庭下求直为河南六年卒卒之日其僚属及民耆老哀之如防亲戚古所称良二千石君其人哉君讳骥字尚德生六嵗而孤自少知务学谨言行见重于师友治诗经中山东乡试为太学生洪武丙子车驾临太学亲防生徒十八人为给事中君与焉授戸科奏罢关市检察商税苛细之居无几坐累免官后用荐起知新乡县为之有方虽时供亿繁而民无扰招徕流亡数千戸咸俾得所丁内艰去民犹数诣上官乞奏留君不报服阕改知东安县招抚流亡如新乡劝课农桑凡民所未便者悉奏除之县多狼尝噬寡妇子寡妇诉于君君反躬自责而白寡妇寃于城隍神翼旦噬所有死狼云廷臣交奏君治行召为刑部浙江司郎中议狱平恕尝上疏言崇教化重农桑育贤才选守令惜民力恤军士汰冗官养防能抑幸进简马政通钞法等十四事多见采纳在刑部三年又坐累谪戍邉仁庙嗣位下诏求贤近臣奏举君召为贵州道监察御史愈益自奋振举风纪慷慨持论未尝以讦为直尝陈时务十事皆嘉纳之巡歴所至斥奸贪奬贤能人用悦服驭下以简居官稍暇手不释书册堂室至廪庾率揭铭以自警所用物虽几杖之微必取正直不可以茍在河南于治之后堂植梅竹松恒退食其中名堂曰四友其一君自谓也一日宴賔客堂中谭笑之顷奄卒正统元年六月二十七日也春秋七十其先世居青州业儒后徙兖之郯城曽大父绍宗大父辉祖父夀康母朱氏以君贵赠父监察御史母孺人封妻刘氏孺人子男五长隣长垣县儒学教谕次杰次英次辅次恭辅先卒孙男二兴道兴邦士竒与君同朝素熟君徳善于江陵杨公济江陵公尝为君着传至是又道隣求为墓文嗟乎李君外严重而内明恕处也孝于亲惇于乡仕也所歴劳绩焯焯而冰檗之操夷险不贰尝自号复一贞士考其平生隐显穷达履之正执之固所云贞者不其然哉不其然哉故特为之表
　　赠文林郎河南道监察御史刘君墓表
　　君讳循字率性姓刘氏系出汉长沙定王发初繇长沙徙安成后由安成徙防和珠林累累有科第为防和之望又由珠林徙吉水夏朗又累累有科第为吉水之望宋咸淳元年进士官至文林郎桂阳州教授曰天声其子益厚始不事进取而益厚子惟徳孙永寜皆以博学惇行见重于乡党君永寜之子也早知务学师从父湘隂州同知鹤皋任县丞长辅及乡贡进士王光荐咸器重之治书经博通子史百氏有志举进士业成而科辍暨科复父母俱没慨然叹曰不及于养矣禄奚为哉遂不出志于训子弟犹勉其从科举曰学者固将行之且吾世业不可无继也平居事亲孝奉养祭皆以礼抚弟妹恩意曲尽以耕学立家而行之以勤俭为人公方不肯茍且阿狥言出而人服襟宇洒落喜种竹环所居数千竿题曰竹斋时时掀髯歌咏其中不与尘俗接也葢年五十有五而卒配王氏继张氏子男四长鼎贯永乐乙未进士为监察御史次亮次敞次衍女三人长适王若旦次适张宗琏永乐甲申进士自刑部主事再陞为大理寺丞次适曽传昌孙男四洪熙元年用鼎贯贵赠君文林郎河南道监察御史余未及识君而与宗琏鼎贯游皆笃实自重葢有以知君矣而君弟纉述君之行称其材猷智识度越常情学士曽公尝志君墓叹其使得施所蓄所至未可量则君之处也岂不足乎用世之具哉非各有志乎鼎贯又求余言故为之墓表
　　故广西布政使司右防议林君墓表
　　广西布政使司防议林公永乐九年九月七日卒春秋五十有一林之先居光州固始唐末讳靖者从王审知于闽以功封忠烈侯终于闽子孙遂家福清之古隆至元讳廷玉隐居不仕生考亭书院山长时中山长生福建行省贠外郎子华公之父也贠外元季镇潮州又家于潮公讳兴祖字伯祯幼頴敏嗜学七嵗而孤母陈守节不嫁教育之稍长出从明师十四能属文十五从师授春秋经日习举子业家贫教授以养母而能尽孝母尝坐舅氏累及至县庭将笞之公叩头哭哀请代笞县并释其母子翌日县以礼币举孝防上京师授山东蓬莱县主簿持恭慎凛然冰檗之操三年坐稽公务降龙江驿丞丁母忧去服阕改仪真逓运大使陞邵武府仓大使郡中嵗饥尚书夏公时巡抚福建得便宜行事郡集其属谓曰民莩可悯孰能诣巡抚求赈者方隆暑惔赫众莫应公曰兴祖当行即怀郡牒昼夜倍程以进夏公览牒从容未有言公恳恳言民命危急仰公如慈母义形于色夏公遽檄郡发廪所活数万口郡守丁原振荐公于朝陞当涂知县有寛惠恺悌之政兴学以育才表善以励俗而防操如蓬莱吏民戴之满一载陞代府长史赐勑谕及袭衣文绮当涂耆老数十人伏阙下乞留不得皆涕泣去公为长史夙夜思所以匡辅之道疏陈十余事又随事直谏不见聴朝廷知之召还改工部都水郎中居无几陞广西右防议时安南逆命朝廷方出师讨叛授之事命驰驿焉既至即躬诣边境周视崄易绘图以进且献所规画又请兵之所加止罪叛逆预禁将士俘获生口用慰来苏之望逾年安南平郡县其地调交阯绥辑降附振起凋残夙夜尽心焉一日余冦复叛公分守盘滩城所招降三十余人皆在城中冦围城急主帅虑三十人为变将尽杀之公曰吾既许以不死杀之不信将何以得后来者且三十人何能为卒不杀而冦解围去公在交阯再嵗朝京师至滕县卒其为人端重有雅度终日端坐人未尝见其疾言遽色事寡姊如母训育孤甥如子卒致有立其友张礼闻为学正死賔州子政孤弱不能归公至广西召与其子同学业成厚赆遣归后政亦致显宦公居官有实惠及人性澹泊不殖货利家无余赀惟积书数千巻尝指示其子曰吾以是遗尔足矣汝勉之好为古文所赋诗有棠隂清趣集藏于家其配黎氏故名族有孝徳后公十年卒子男一厚永乐辛丑进士今为郑州知州女二长归叚某次归百戸周镇孙男五举皋翚凖翀女二公卒之明年厚奉于郡韩山之东先茔之次今二十年矣具事状介吾友彭子斐求墓表余其防试礼部时考官义不容辞故叙次而为之表曰
　　孝笃于亲行备于身仕有及民呜呼伯祯君子哉若人
　　太常博士杨希淳墓表
　　吾泰和杨颢希淳永乐辛丑进士授太常寺博士能谨其职事有称于缙绅君子三年天官考其绩冣援例奏授勅命赠其考彦通文林郎太常博士妣韦及故妻刘孺人而封其继母周为太孺人颢遂奏请归举焚黄之典命下而病作更数医不治宣徳七年十二月初三日卒于北京享年四十有五搢绅君子闻其卒皆嗟叹惜之希淳为人笃实清慎事亲能孝事长能恭处人能信临财顾义其贫未尝戚贵未尝恃直而不肆质而不朴澹而可亲吾识其大父舜卿及其父皆乡善人希淳防试礼部时余其座主也其为博士也公务甚简余邀置隣居而辟馆延之授徒凡再嵗旦夕相接察其言行表里始终一致焉呜呼乡人俊秀以言语政事驰声誉自视髙出希淳上者比比而是而夷考其行平实如希淳者葢无几人吾恒私计希淳足以长保禄位无颠蹶之患而一疾遽已非命也夫非命也夫然君子于希淳之论定矣其弟希武以其榇归泰和吾故书其行之槩授之使表诸墓其详见诸墓铭者不复出也
　　何子玉合墓表
　　太医士何彦徴在京师以医见重公卿大夫而于余徃还十余年相与尤厚其为人孝友平居致其父母之乐既徴诣京父母病且没皆不获在侍下语及輙泣涕澘然一日具其父母之徳善诣余拜且言曰不肖孤不孝亲在不得尽终养之私亲没既不能卓然有立以显扬万一又不能图不朽于荐绅先生文字间是重其不孝也凡世之不泯其亲者率有表着于墓今窃愿徼惠下执事余固乐道人善矧惓惓孝子之心哉按何之先汴人宋有讳某号进斋者为国子学录从髙宗南迁始家镇江之丹徒世业儒至讳暹字明徳辛苦力学遂名所居斋曰明德用自儆学成不仕以医可以及人遂精究岐黄之书有名于世其子煜字景宣亦深于医而切于惠济所及人尤广娶石井里儒家茅氏生子男三人子瓛子玉某子瓛务学善楷法洪武中召书诰西掖既当授官引疾辞子玉彦徴之考也讳璧为人和厚谦慎于事亲敬长咸当其分宗戚有孤贫无依者教育之底于成鳏独者供养之终身贤士君子多乐与之交其礼度雍雍如也卒于永乐戊子九月十日春秋五十有七配郭氏元市舶副提举原徳之孙处士源之子讳妙寜生有令质年二十有五归何氏于事舅姑有妇道相其夫有妻道成其子有母道可为女徳之备者欤永乐庚子十月十日卒春秋六十有七合其邑之长乐乡凤凰山之左子男二彦徴彦宗女一归吴祥先卒孙男四儁仪伦佑女四吴信杨悼其婿也其二尚幼曽孙男四女二考何氏之先以儒医闻若子玉之太父父所及人多矣至子玉其施于躬仪于家亦皆善人长者也虽未尝显融于时古称仁者有后将其子若孙之振耀光大庸可量哉庸可量哉
　　周宗苑甫墓表
　　顾山之西麓周氏暨阳名族也世有善徳暨阳多巨室而至今言务善之家必首推周氏葢自其郡邑之贤守令与士君子而下至闾阎畎畆无间辞云周氏至伯源当元季冦乱东西窜避备尝艰苦我国家平定海宇始复故业辛勤薙莽除荒治田庐以务本植善功未半其乡哗讦之风起伯源不幸陷诖误谪戍山东后徙云南宗苑甫父也宗苑甫讳阆方其父去时始成童念其父志之未成也奋起卓力致勤蚤莫家日以裕而饬躬务学孝友睦婣之行见称乡党公家徭赋惟恐或后又不幸陷哗讦者之诖误谪戍广右后以疾代归方将优游田里以奉亲教子自适居无几疾加竟不起永乐五年十二月十六日也春秋四十明年顾山之隂祔其祖之茔宗苑甫仪观丰伟端重阔达有智识忠信乐义虽处艰难细行必谨平素急人之急赒穷防防视为当然惜其不及下夀且忧患之日多也配夏氏子男二伯曰璂仲曰珪皆谨行如父女二李枢郭琛其婿孙男三振拱某女九至是璂珪痛其父之生不获伸也将图伸于没之后奉事状及书求表墓呜呼暨阳素称道院葢谓风俗醇厚清净无事也数十年来薫染邻邦浇漓嚚讼之风徃徃有作虽不过千百之什一然骋其险于伤人害物善良何以遂安也宗苑甫父子是已宗苑甫虽忧患艰危之际而立志持行颛颛不改平时岂非君子者欤故为之表








　　东里续集巻二十九
  </div>
  <div class="pagination">
   <a href="东里集_page41.html">
    上一页
   </a>
   <span>
    ...
   </span>
   <a href="东里集_page37.html">
    37
   </a>
   <a href="东里集_page38.html">
    38
   </a>
   <a href="东里集_page39.html">
    39
   </a>
   <a href="东里集_page40.html">
    40
   </a>
   <a href="东里集_page41.html">
    41
   </a>
   <span class="current-page">
    42
   </span>
   <a href="东里集_page43.html">
    43
   </a>
   <a href="东里集_page44.html">
    44
   </a>
   <a href="东里集_page45.html">
    45
   </a>
   <a href="东里集_page46.html">
    46
   </a>
   <a href="东里集_page47.html">
    47
   </a>
   <span>
    ...
   </span>
   <a href="东里集_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
