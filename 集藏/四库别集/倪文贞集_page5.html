<!DOCTYPE html>
<html>
<head>
    <meta charset="UTF-8">
    <title>倪文贞集 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 5 页/共 21 页</h1>
    <div class="content">　　钻串六经役其魄体以为之举业使膏粉之容化为鼎气自二百余年来未有能为之者而石斋始为之自石斋以其文达而天下于是跂然搴裳从之顾其始天下以其学不能为六经苟求六经即求之石斋既复数年乃又以其才不能为石斋苟求石斋即求之六经当此之时天下之胆决犹秋蓬也俄不敢六经而敢石斋俄又不敢石斋而敢六经以才则不能有其学以学则不能有其才小者肘见大者躅絶此固石斋所当闵痛尔石斋处承明著作之廷而求经济之道其于时文犹老妇之厌离柘枝也而今忽自意至为文二十五篇出以示吾自吾与石斋交每语移日欣惬契会少所击难虽然吾今聊复难之石斋必以是文章之道可治天下故矫争而上自宋而唐至于汉秦犹未已而吾虑天下之者其心又以是文章之道可治石斋倘天下欲以文章治石斋则其情必流逐而下也夫汉人特不贵子云唐则大笑昌黎宋之于子瞻遂欲杀之矣必以石斋之才为其汉以上而今人之情无有其宋以下者则六经之治文章文章之治天下不出一年其功尽见顾吾今者见形而心怖甚则何也
　　黄白安侍御奏疏序
　　夫层垣识洞寝石诚没故市竭呼而非谓俳极啼而不哀何则智不烛机则意南无致飞之则道存谢责则宜下有不登之音故使薛广镜晓人之情则气凌平仲谷永去懐邪之意则辞敌长沙夫笃时者夏迷游光者春咽惊飚者秋黙悔革者寒号是以多舌无诛侧想枖童之世烈腰齐堕疏观曲女之城斯亦悟士气之所归知嘉名之有败也若乃晶襟拟鉴药口羞瓶休则凤哕岗崇扬其节足奋乃虎争殿重剔彼夔睢法巽互输唐炎并伏汉相之一言起寐唐臣之十渐危明有足贵矣测谏者之所存亦何能之不葢以议埒史则领其三长以权凖相亦综于五视故可以汗青竹而为光餗黄铉而不覆也属以高阊授斧函关跂灵发七十谏书之函飞五千道徳之气欲使贾言失至陆语隳新夫苟读周书宜削陈羣之草而忽传洛纸可知江尉之名尔
　　杨伯祥太史稿序
　　当十年前仆俯首为文即意至才起回视棚架复疑不可自以半生精气为帖括所拘持每向人云熊狼之罣柔绳何时出力乎当是时天下之禁以为作古一字如系石鸟羽坐取不升既数年而格理骤变体经切子遡洄取难自仆视之斯亦熙景之明徴文人之巨力矣然而今之论文者焦然引为大忧夫立于典坟以观今之举业其为道理非竪亥大章可得穷歩也以其东走日下积渐为后之不可知则不忧以其凌宋蹙唐意且噩然不屑汉魏者何为独忧之且今文之可讥者有四而今之人则皆不能察之戴髅为头帽通八寸伧升食店鶵争上风此四者蛙紫所归疑弓玉之大窃也其与今之真能经子者分胎别体有如马蟇而论者必云沆瀣之道本诸一气又可已天下之病皆在于不审真伪不审真伪则作者妄作议者妄议苟不辨子则必中苟不辨则必刃子子相战政刑无章使世脊然不得平治非是等之咎谁咎哉自仆之见以为天下真可以文章之道治之也九府之才三年虽盛肘跨及者不过数人当璧压纽一士而已尊此一士以召天下使共学之悟其所至正变近逺以求至理博串羣言正以仁义金石鼎尊涤其粉气胷贯腕强头脊俱起决鋭致功而为经济天下之乱庶其豸乎于是刻杨伯祥稿
　　呉澹人庶常别言序
　　今之为文者不禀法古人而自不见性三年一奉新贵资粮厞屦皆于是乎取之割席帽进贤冠为之疆界有如鸿沟如是者文常为客担装俟时风利帆举翔然而别是其常也若澹人之于此则有不能澹人之为文章法必禀诸古人而自见其性夫古人之法则既千年文人之性则亦千年而极澹人之身不过百年耳如是者文常为主故使澹人焚笔砚则已不焚笔砚则自始学为文数十年以来之文心栖其胷指与俱寝兴虽以管宁割其傲席温峤絶其忍裾李陵蘓武连袂而哦五言王维孟郊比喉而唱三叠犹不能以飨之軷左激其逺游也是故澹人之曰别者虚言也然而吾能实之今问澹人当处鸡探防揣摩期于必得富贵及其弃置情懐作恶如刀割伤此二念者澹人有之乎如其有之则在今日可以别矣且是二念者席帽犹可苟进贤着头而絷之维之逍遥永夕则使其人气不守身骨不扶肉皮离其面心弃其胷浸假入于非人是岂可不与长诀乎澹人曰生来堕地于此二者自不曾逢亦不必别虽然以种明逸之幽贞及既贵乃争田宅吾宁为澹人防不速客若澹人之为人清至孤引吾之畏友也鹄游燕宇诚心愧之复何言哉澹人初名天临入试乃更名桢当闱中牍具覆发主者心冀知名如卜聴人懐镜入市幸闻好语者时有声誉则相呌欢及澹人名揭众寂然余色颇愧食已忽予年友方书田从西座隅离席谂众曰呉桢者华亭呉天也众乃赞噪向主者举手贺得人此大似高适等旗亭贳酒时固亦当传耶
　　王谑庵悔虐钞序
　　谑庵之谑似俳似史其中于人忽醴忽酖醉其谐而饮其毒岳岳者折角气堕期期者弯弓计穷于是笑撤为嗔嗔积为衅此谑庵所谓祸之胎而悔尔虽然谑庵既悔谑祸将定须庄语乞福夫向所流传按义选辞摛葩敲韵要是谑庵所为庄语者矣而其中于人不变其顔则透其汗莫不家题影国人号衙官南荣弃书君苗焚砚暑赋不出灵光罢吟在余尹邢尤嗟瑜亮蜂防之怨着体即知遂有性火上腾妬河四决徳祖可杀谭峭宜沈岌乎危哉亦谑庵之祸机矣谑庵不悔庄而悔谑则何也且夫致有诙而非谩也不可以刃杀士而诡之桃以杀之不可以经断狱而引非经之经以断之春秋斩然严史而造语尖寒有如盗窃公孙天王狩毛伯来求之类研文练字已极针锥正以春秋一书使宣尼腾乎辅颊岂容后世复有淳于隠语东方雄辩者乎史迁序赞滑稽其发言乃曰易以神化春秋道义是其意欲使滑稽诸人宗祀孔子耳滑稽之道无端似神化有激似义神化与义惟谑庵之谑皆有之谑庵史才其心岂不曰世多错事春秋亡而史记作吾谑也乎哉如此即宜公称窃取正告吾徒而书既国门逢人道悔是则谑庵谑矣孔子曰罪我者其惟春秋乎斯言也谑庵读之而悚然也
　　祁世培司李玉节传奇序
　　韵人管风弦月庄士矩伦矱理两氏遇于涂必捽顶交唾而去今使两手者左执檀口右操铁肝兼写并献所不能矣夫文章之柔若媚狐比于巧令者莫甚元之曲子而以为由其道之可以教忠世培则有取尔也世培心恫于时起蘓衞槁壤为当塲之弄其蘓意微其丑衞恨切岳氏之祠泥范武穆金铸桧卨人之欲不朽桧卨甚于存武穆也宫商铸之不愈于金乎故是记则祁氏之刑书也名音曰律名法亦曰律故世培之能于司刑于此可知也然世培之于古之为词者则有异归焉宋广平刚肠而哦梅花则媚归于姿世培妍面而敷劲防协于铜琶鐡绰归于骨王右丞奏郁轮袍领解登第归于艺世培既登第而声忠影叛发其思存归于道栁耆卿调桂子荷香致金亮跃马归于辠世培拈一秃节子近晶汉日逺遏塞云归于功且夫谱事为词使可歌舞其中有灵也已以世培之词为脔享于诸氏聪氏享谐了氏享态藻氏享华侠氏享义而用物以配之逢花则艳着酒则豪当经则法伍史则鲠是固英怪非其才莫能为之也
　　王瞻斗比部诗序
　　现宰官身説诗则其情必出于避酸而迎福避酸者规模台阁以为流于瘦寒即与其进贤冠不副迎福者以为诗诚有识习为丰肥华贵则其官遂亦如之也是二者之于官愈近于诗愈逺而吾友王子犹然笑之夫王子者其官可以骤贵而顾取苜盘云署其才宜在天子左右而乃乐金陵山水其诗无不通而特好为陶元亮孟郊贾岛世人驱诗以就官王子驱官以就诗世人以官治诗王子以诗治官其不同如此也虽然却为王子下一转语诗固不在官高达夫官西川节度羽檄蠭午而诗正清微能为高士之心却又为世人下一转语官亦不在诗白居易诗风流妙骋杜牧讥其非庄人雅士所为而官至尚书少傅由此言之世人之诗不可知王子之官则岂可量乎哉
　　马巽倩进士书义序
　　今文鹜奇如蚰征上欲正之者矫以驯安弛波斥涛夷峯截岸面不饬衔枚无声眉山而上无有古人成宏之间安其身命如是为之益复矶激虽使仲尼鸣鼓子产铸刑聪明之心有死不服也若乃上飞天门不见羽翮出没龙宇不闻水声摄汞拘砂则无火气推研引则无粉光胠箧六经赃不得迹号召诸氏名不得举于是乃使诡质怪魁揽袪从之絶躅弗及夸父投杖小巫弃茅波旬乞哀南人不反当此之时文章之道得以大正能为此者吾友巽倩而已自吾每言文人之心通于禅观在彼教中亦有二端鸠摩纳室食鍼尽鉢能食鍼者则亦纳室隠峯倒化衣佩顺体能顺体者则亦倒化此亦圣贤不以为怪杯渡彳亍奔驷在后能后奔驷则亦彳亍丹霞呫嚅大地俱响能响大地则亦呫嚅此亦龙象不以为驽天下平奇皆出于此然而荧惑已讥狡狯或悔文章之以巽倩为正无疑也
　　王芝山中翰书艺序
　　凡文造思不能出景犹鵞鹜具翼不能取飞也灰壤碛塲大宇重堂缝刺天地窒于堵墙文章之不能出景莫斯若者矣故景者天下之所共取也以其力则取之谢灵运知之也以其缘会则取之桃溪之二士知之也以其机智法数则取之费长房知之也谢灵运伐山辟道不景不已二士不知其身之忽然桃溪费长房坐持地脉宛然见千里之状是故三者天下之所归景也古之文人为之者子云防盗而挟灵运之斤渊明子瞻防仙而饮二士之药宋玉长卿枚乘纵莘神而佩长房之符然以为是数子者才絶体大不可防见又以其经天之业责于今之制举有不可也然而吾门人王子则皆有之吾见王子之所为文标举兴会飞光致灵其法转仄呼蹙悬灯取映召万物之至逺尽使形见虽遇憨题蹇目下笔即景下景即胜惟王子至精能为之他人不及也自吾以平格处王子则犹沈之耳今遇神识裒举王子自此遂当起而持天下事夫天下事又岂伧父笨伯之所能为者乎以王子之文章为其政事云开霞焕天下将有矫首而观之以为其诚至而灵会灵出而景臻者是则王子以其鸿雁六翮摩天取飞者矣
　　祁止祥稿序
　　文章之不治则由其才堕而体升才堕而体升者诡羮酒于太元逃灯剑曰帷匣此二托者其名大尊而其情如春氷弹指可破也夫太羮为不味之烹元酒即非醨之酿不味比之生物非醨防于淡水以此二者享诸众口苟其哜嚅唱防悦怿腾酣则亦遂可尊屠手于易牙贵汲人于仪狄然固不能则其用之文章必有不可者矣且谓过宣必敝则有取于帷灯侈割将伤是所期乎匣剑然不知畜光需鉴养锷待剸此以喻字未落纸之时意尚包胷之会未闻至幽相察而忧照深两敌相威而嫌器利者也则其用之文章又必有不可者矣知其不可而顾为之者其力薄而取途于易循中慙而驾高名以自壮既已为之必以笑天下之不为此者衰狐升座而呪龙象之智为羊鹿此天下之大痛志士所务白也故吾之意欲使羮人穷羮酒人穷酒灯者犹灯剑者犹剑则天下之才出天下之才出则文章之道大治矣自吾持其説二十年不敢以告人以为言之天下必有劚吾舌者而今吾友祁止祥由其道则大效则是文章之事犹可为而言之亦未必祸也止祥之文栖于奥深跃为灵露观其入刺然可寸计心观其出泻然可斛量血则其才无不致于其文者矣夫使止祥澹然而唱晓风残月或可以欢十七八女郎信口而长吟亦可以通晓白香山之老妪然止祥不为止祥以为使天下妇人知之则不如穷以死耳观于止祥之为文亦足知羮酒灯剑四者之才可得而极而太元帷匣之义自圣人言之亦为多事庸人托之则大奸而已矣以止祥之才亦数举乃售使吾言晚合然使止祥不大效者吾舌岂可得保乎
　　刘讵溟解元近艺序
　　应举临文欲不作第二人此无他法为今人则求见我为古人则求见今敌今人则务制气敌古人则务使智而已为今人不见我无为贵万人之特矣为古人不见今无为贵一王之制矣敌今人不制气无以争其上流矣敌古人不使智无以用吾中驷矣何以明其然也汉人命骚互通绳贯枚叔神奋以发观涛夫当家结艰危人攒膏艶忽开良界救竭排同今目综九七则明原乘手扪云波即章枚马此为为今人见我也子瞻欢古而凛宋法檀弓戴记鲭合欧曾表志观碑壁藏月表譬中秉仙骨外披世衣故虽羣憾归狱其文而惟咎讥时不灾反古此为为古人见今也桓君山云新进羣丽极才竭情顾见刘杨一时变色原夫刘杨之制亦犹汉耳非尝窜身汲冡借面殷盘而黙禁时才使自韬笔犹马齐骤气失飞黄此为敌今人制气也昌黎起衰防废八代观夫魏晋而下陈梁而上钤情链义道亦千年顾尊偶骈为愧秦汉昌黎心畏钤錬则脱偶骈讵非狡机遮畏攻愧此为敌古人使智也文章之情综是四者则非偏师而握全算故必得第一也安城刘子于丁已二夘两举俱裒文区雷叹然以今遇马公神识宜必第一往予蒙者遇之则亦第一虽其才力得不有其计数者乎当先十稔世尚董荀刘子亦董荀而御以遐心则生兴防近此数年人矜江庾刘子亦江庾而主以成骨则出神锋兴会非匍匐之所能治神锋非衣冠之所得摄也是故以今相之不失刘子以古相之不失时文不必变今人今人不能为不必古人不能为能变古人使天下神识不得不明眼亦使天下蒙者不得冬烘是则刘子所为计数者已夫文辨元魁犹人分圣杰魁之愧元杰故不如圣文之圣者则亦有圣人之道焉亦不可阶升亦不为已甚亦疾无称亦懐刑焉尔
　　刘大将军奏议序
　　呉子曰总文武者军之将也古之名将羊杜以下宗岳而上皆多学问盛有文章露布奏笺得之马上横槊磨楯不假床头播诸文区千年可诵儒者俛首服习不以为慙也近代则山东刘大将军壮节精思神勇骨怒左握钤韬右操图史上马杀贼下马赋诗闻鼔夺鍪闻金作奏诸所条上凡若干篇秘邃之谋环脱罔测更复霞焕追琢其章虽使子房握箸伏波聚米杨修供纸马周赞笔犹不能以窥彼囊符参其辞火嗟乎岂不诚大将然哉循此而观斯明经纬文武共治革骼并躯文不救时由无克敌之气武不定乱由无贯道之心夫文心之所谋救者有霸之奋者也武力之所致定者有王之静者也锋镝之所不能惧者其民可得而托也诗书之所不能屈者其敌不得而穷也是故大儒必武大将必文譬之隂阳殊气杀生异权而大隂必阳以杀靡草大阳必隂则生荠麦致极俱会故曰大焉艺祖择相谓须读书顾戒武臣勿学书语宋之日弱即由此尔文王卜相太公谈兵苟迷羮梅谁为龙豹今夫将者讵有卑持滔旷湫凝则兼四气动随转化遂通神明羽翼股肱以应天道智仁廉信斯备圣功其义固精于调元不读书何为而可乎何为而可乎
　　呉来之进士近萟序
　　今文之高者根柢仁义综络经制体用沛然抗裁古昔循此不已日变而上精则已尊粗亦不陋也然而求者之心不厌论者不以为正天下之意以为是以仁义经制就文章文章以就科举科举所谋是为富贵则岂有其诚然者乎若使吾平虚而论才士穷能造思挥常选特兀枯豁涸走瓮击壶当此之时杀割俱聴岂必有富贵之心哉凡天下之务为高文者其心不甚丑贫贱既自孤引以为调高和希又矜负必得富贵虽悖愚不然要其求毕文章之分使名立可传则已耳而天下以为如此即亦以仁义经制为黄叶不可恃也虽然今士所从受仁义之谈经制之论不于坟象则在典谟奇文奥章古之圣人先为之矣必此可疑则彼亦难信中世以来率有二归归理广川归才敬仲二子之文辞其灿然者矣今不知二子所操笔覃精者为专治其仁义经制不治文章适得佳乎抑故治之乃佳乎使二子入而为其正谊明道出而为其竹林玉杯出而为其尊王攘夷入而为其山高乘马则是二子亦非至专狡狯秘戏营不急也或是三者道如蚨蛇子母首尾往来击应不可离擘耶神仙之业或在炉鼎炉鼎所求一以为精炁一以为黄白一以为服食及其日至皆熟也夫以为黄白服食者神仙所不争则何不灭灶毁器开目而存其黄芽息吾姹女以为黄白服食者是其至粗亦何以如相要期循侯齐出乎今使世人而为神仙之事为其黄白则必贫为其服食则必死无其精炁则亦不能有其黄白服食则是三者不可离擘亦若蚨蛇然也吾友呉来之之为人体立骨随义起气出自其楗关足不窥园别天下邪正如察烛黝皓时每静居爪画穴被吻声鸣咄皆天下大计君相所忧其文孤岸包举奥栖董帷美敷管锦体用之言斯已至矣然其文即至亦岂能有加其为人乎来之为吾言吾或念作退思自立进思致功以此临文即得精微当吾临文意得回视性光湛然亦益洞世务由此观之辟召之变为科举科举之定以文章非后世之圣者则亦不能为之也今多设防欲使徳行制里治行制表不知是二者文章之力皆能取之有不能取抑其所为文章不必如来之者也苟文章不必如来之者吾疑其文章之不暇而暇疑其仁义经制乎哉
　　王甥尔式时文序
　　予以文章交尔式三世向者水部先生之于文务为静微其临文危襟植覩神俭体安爪管相摩黙然忽举司马公务为矜岸其临文防手飞眉裾寛带广吟啸俱出曲尽犹歌余父事兄事游二郄之间笔朋砚徒旬必一集每相其须情鼻采即知意思不待文成悉已契会因是道合与为婚姻时尔式生方二嵗未可断其能文而予谓可妻也以是祖父文心所蒸足才十世况一再传乎而其后十年尔式果以能文名尔式之于文特务为清逺湛深其临文眉十数蹙已即有阳气浮于大宅栖翔不常防包祖父里中谓之才士维予亦不以为诬也读书足不窥园今夏以省司马公金阊境上裹粮数百里顾念三呉之间多大儒哲匠请得操文二十篇广求针箆定胜闭门造车时余喜曰可因告尔式文章欲一日名天下亦不难但使临文情见灵生即其才自极耳二十年来文章之道则已三变初变为董戴再变进为经史三变又退为成宏此三者皆可以霸顾必皆以有其情灵为佩符当璧否皆蛙紫是故今之尊时与攻时者如两儿辩日各循边半无有是处也子行矣途觐司马度亟问子三年进退如何而三呉之间大儒哲匠有揖子升阶者请必举似吾言倘云不谬即可归而求之矣
　　林令君行业序
　　使天下性命之士治文章文章之士治功谋则天下之文治武勲俱出矣西汉儒者胶东执防以其仁义元黙谨循性命而其时之奥文奇字则必归之长沙家令以其达明悟极命菁华而其时之经画智计则必归之是故西汉者人材之荟墟也顾人皆知西汉之材文章而外又有其武功吏治而皆不知西汉之武功吏治本诸儒术儒术本诸文心以此尚论古人何如勿论乎林侯春之莅吾会稽一日而人知其徳三月而人见其才五月而闻诵之士皆思学为其文章林侯之徳静诚凝整章为道辉如日丽天肝面并列其体不易其神不欺是故一日而即知之也林侯之才虑而后动不言所利批肯应射归于静安其足不高其目不瞬是故三月而皆见之也林侯之文不与时争我法自贵寝处先秦呵嘘二戴其襟不閙其脉不张是故诵之五月而后大服之竞思学之也嗟乎会稽人士之志气一旦矜奋皆务为林侯之文章是则福徳在越六千君子其将再霸矣乎夫吾会稽者其山秀华不必峻极其水明澹不必穷深其人磊砢英多不必以矫尾厉角自矜气节顾吾犹惧其拘墟而处于蓬艾不可不以林侯之文章治之也苟使会稽之学尽化为林侯之文章即林侯治防稽之事毕矣
　　陈再唐海天楼书艺序
　　今人之为文章皆不极其才而趋易即使极今人之才至于殚钧竭薪然不能难也夫文章之事欲求其道则不可得离其器今时文之分肢配股拟纤似复者其器固然等于鼎虞祖宗之所奠也破先民之律度而自用其才则有才无法自间者漳海莱阳数子力致其沈而其情类子而士之趋之者不拟其沈而拟子夫用古如懐逺人可使其梦中神合不可使其白昼形见魅出画师貌人者贵能发其河山龙凤之姿而不失其颧面口目之器苟使范山模水以为口目而施苞羽鳞鬐之形于其面则非人矣取诸非人以为其人之奇貌此甚趋易而不能为难者也陈再唐使君之文行世既五六年大都湛深标举自积思诣至之士不能测以为畜子包经望尘欲走而初学防识皆能知其为时之可用守之不去盖深人不敢以为非道而浅人不昧其为是器故其为文甚难而其才极也天下之才极于火与鉴火附薪为光而灭薪无用物之迹鉴肖人面而不为人面有守器之诚故二者之道可以修辞而宰世使君宰东瓯效而更宰吾会稽迹其治行纬之以章察类史严挺类谏剸划类将调宣类相而经之以乐只不离其民父母之器是公之为文与治并为其至难者也石子中玉等诵读久而发其光悬公文国门告其党以文章之难如此公云汉为章而诸子能明其作人之意是有韵合且夫负志之士以文章之道求公则岂有可得而阳鱎者乎












　　倪文贞集巻七
　　钦定四库全书
　　倪文贞集巻八
　　明　倪元璐　撰
　　序
　　贺赵明宇巡抚晋大司马序
　　我山左一区歴世共奉明脂怒觔扶其大脉者也然以宅图言之汉唐宋宅雍洛而我宅燕则已异矣故以山左之噪被于雍如喝左耳不必堕其右聪于洛如击齿及舌舌掉可避也于燕即如按肩者头不得起夫元亦犹是而稍殊焉元郛山左而闼卢龙我固反此矣且元之馈仰海而我专仰漕仰海则山左处臂仰漕则山左处喉者势也往者天下之乱多起青兖动为妖弄孔孟坐其上而张角韩山童唐赛儿辈灯传如此日者壬戌之嵗徐鸿儒飞一瓣香衡众百万蜂拚蚁结夺城邑盗名字时方左怵篱风右惊壁雨而火发自其中庭中外震恐予忧宗恤纬既两有之而抱危者二焉倘使贼释邹滕不攻疾雷趋兖振尘可下据濮有曺鸡连汴孽西断清源南塞泝海又以十万缀于武定遏蓟门之冲我援兵不得出涿鹿大江之粟不得入淮徐腰絶膂分全齐非我有也其次则并众袭有莱阳负海为固我亦坐困二者幸不出此然迟之将必出此者势大则握鋭时久则豢智乱人之樯豪雄所托载者也于是大司马赵公仗钺兹土则三年矣元老克壮丈人以贞霆击飚驱层围解铁迫脇山鹿束于篅笯用使毒狮失据诡锡堕灵不度五旬执渠以献昔者张角已灰火传波渚山童既柞蔓发刘林斥蠁批萍应手旋合未有根犁株絶若此荡然者矣当是时天子为之歌彤弓曰汝作朕司马阶于三孤延赏世世夫天子以为扶肩树臑是使其头不下控也而或曰防未雨不戒格白徒不武夫广教召徒结积数十年此必决之势矣毒蕴于中善治者厉剂攻之使散于肌节不然不溃肠不止而曰白徒是畏虎暴衢不惧狐怪其室也往代之祸什九中盗一中边耳靖康何局尚延十叶揭竿之呼大命随去秦汉可知已故徐贼之祸其难倍于黔蜀且夫黔蜀之贯气于山左犹一缕也今山左之息微微公在中枢犹当引为本计在还其所为明脂怒觔者而已
　　贺王符禹中丞晋南枢序
　　山左之罣于妖难也岌乎龙蛇之纷荡而走陆矣赖上神武发其声灵知人善任连获虎臣初则大司马赵公载斾而抗棱于前既则今中丞王公秉钥而见休于后赵公定乱之才健奋以耆其功王公安人之畧沈几以作其败何参相属淹琦并歌要以坎既平而置丛道已济而丧茀王公之时则有未易者矣夫病疽者毒盛内攻大命将拨弹剉之施快其一决迨毒出病已息微气索余蛊之威或散肌甲虚中弛扃邪隂窃发剔之精销豢乃蕴孽斯则圭鍼之所以处钝俞跗之所为若怵也故以鲸鲵既荡弓矢既櫜而任者之难则有四焉京观之崇泽殣亦量吊战场而欲恸赋芜城而足哀新丰之未可骤规难一也讹言莫惩惊魂犹荡筑城骇南诏之骑持藁行西华之筹颠涛之未可猝平难二也边关之馈征米粟于绛河輶轩之踪责资粮于楚馆眢井之不可得汲难三也方胜之兵一日免胄则民畏贼已胜之气日日擐甲则民又苦兵危关之不可得寝难四也此四难者修废之功劳于辟昧绥愚之术艰于击强掘鼠之供费于牛飨防下之情纷于虑敌然而自公为之既勤止矣条庐策井以定其栖区塍理陌以修其业收孥引属以萃其类请蠲丐赈以苏其息简将饬士以壮其卫申纪严律以明其制左握芒黄右操钟乳毒亦既尽脉亦既起于是乎鸿羽解肃鹰眼化憎流者以复居者以辑青燐化为白肉赤地载其黄粱商旅之赴其涂者无丧厥斧宾客之宿其传者有授之餐视履之模还其有荡冠带之胜起其大风矣昔魏博恢既墟之城泾州归已逋之戸济屯之功不其然乎当公金城图上之时亦有武贤异同之论或主大招流亡而归其业或责穷搜逋贼以致其诛夫丛雀已定而召鹯致争风鹤无闻而望鵶骇敌故众聚则不可麾兵出而无所获斯咻者之害成非公之所任也然竟以公静安有谋辔衔无失故虽小沸洲渚不至连山此予所谓安人之畧沈几以作其败者与斨斧在东二年天子嘉之擢佐南枢使观大江之风察大本之地然且促召公矣自予素知公孤骞之节乔松絶援尝昌言于朝谓公必办贼而至东土弥严一介裴寛之鹿瘗于中园苟晞之牛不走都市靖共尔位屹屹而已夫骨立则失其程李道光斯誓于马羊自负志之士赴功之英未有颐观股随而能成其务者也公既将得代其部吏藩臬诸使者共征詹詹使扬其伐予不辞固僿操莛发钟亦犹是我东人章甫所已哦衮衣之习唱也
　　贺许平逺兵佥晋督学序
　　天子御极十余年间任才求功道亦百出矣辛壬之际天子尚文许公应时飞苞跃采云霞蒸焕河无竭源当此之时天下之文皆归许公天子曰都可使治赋廼畀之节俾镇甬东已庚以还天子贵武许公受事抗棱执律雷霆啴啍海无沸渚当此之时天下之武皆归许公天子曰都可使治士乃授之衡俾量全越呜呼天子之用才神明若此者非圣人孰能为之乎昔者姬公明道使制礼乐礼乐既定命以东征东人歌之曰既破我斧又缺我斨毕公知兵使为司马司马既效属以训典康王诰之曰政贵有恒辞尚体要甚矣周之盛王用人之明也用其臣精微之心以除定乱用其臣贞栗之气以范俗制辞是故战必有功教必有造今天子亦不贵以武士治武文士治文前用许公以其儒者后用许公以其师贞丈人天子之心以为文武之道如燧日之相取也奎璧比而图书文章斧钺阵垒错然参居不相忮害天垂象圣人则之呉子曰总文武者军之将也推而言之亦可曰总文武者士之师也今许公方始受命铎雨在握莪芷未敷而某推测小明大约许公之所务为功者二而已其精之必以其诚正之学其粗之必极为文章之谋且夫世甚急术而不以诚正为迂世甚急功而不以文章为末者此惟许公能明之也昔者考亭入对或谓之曰正心诚意上所厌闻考亭不聴曰生平所学惟此四字庸人必谓考亭无救于弱宋然即不知诚正之亦为兵畧太公曰二心不可疑志不可此言诚正也穰苴曰虑定心强尉缭曰心动以诚此亦言诚正也夫不以太公之徒为拘方而独非笑考亭可乎昔者史迁思托无能之辞见于后世桞子曰感恩报国惟有文章天下皆以史迁桞子放废寄懐然即不知文章万夫之力是为功能孙武呉起务为攻战者也亦治文章管商务为富强申韩务为名法者也亦治文章夫不以孙呉之徒为废务而独讥薄史公桞子可乎且夫吏之文从一从史徐锴曰此以言乎其致一学文以治人也是故凡吏皆以其学与文治人况学使者乎今鹅湖鹿洞辍讲于下上林长杨絶奏于上尧舜以来之道脉典谟而降之文心不归学使者将谁归学使者不正士谁复能正士者然而他人之于道不必已有而文不必众着即教士教之学为古人耳许公之于道与文身之也士之学为古人者皆得近取而学为许公学古人难学许公易譬之貌人者立其人于前必易为照于其仰思梦见者也是故吾量吾国不过期月文且大起更益三年将相大儒之才漓然俱出矣当是时防稽之郡大夫王公关公闻天子之命许公也奔告某使为歌诵之言某谢不敏既而曰诗有之矣乃歌旱麓之三章曰鸢飞戾天鱼跃于渊岂弟君子遐不作人请益又歌江汉之乱曰明明天子令闻不已矢其文徳洽此四国
　　蒋楚珍司理奏绩序
　　葢书吕刑曰伯夷降典折民惟刑蔡氏以为诘刑而援伯夷此明先王之以礼制刑也易噬嗑旅丰贲四象之设皆言刑也洪氏以为噬旅上卦为离丰贲下卦为离此言圣人之以文明表狱也由此言之刑狱伦要固非法吏之所能权也臯陶之谟禹曰在安民又曰天聪明自我民聪明天明威自我民明威盖其事民之严也而其制为五刑墨劓剕宫大辟之属深周设安忍导酷若自臯陶始者然而臯陶之为此由其至仁笃恻以为吾朝张罗而民暮罹之此吾自戮也吾以为其法攸灼必使民翻然逺之悬踵莫下若张空罗者故曰有刑民之狱而无陷刑之民皋陶之制刑也期于无刑世之所为明清审克者无贵焉是则圣臣之所务而非能臣之所为也以今泯棼鸱义日恣宜得邦禁大臣及郡国聴稽之吏力求皋陶之道而行之天下犹可得不乱也金沙蒋君为李官于台者三年既有成矣当此之时其民之歌原田者万大凡曰惟良其属吏之赋缁衣者百大凡曰惟察顾吾以为是犹区观未测其际也始吾拔蒋君于雍其被服造次必于儒者既而天下竒其文章以为董贾复出以是临政使之治民岂不有其道徳精微者乎故以蒋君之司刑聴其言也观其行事则有五道焉蒋君曰国重征则民多狱国重征吏因征为家则民多狱国虽重征吏不因征为家则罚不及下所以贵洁正心絶源一道也蒋君曰国丛蠧则民多狱国丛蠧吏因蠧为神则民多狱国虽丛蠧吏不因蠧为神则罚不及下所以贵着暴情见光一道也蒋君曰国尊豪巨则民多狱国尊豪巨吏因豪巨为权则民多狱国虽尊豪巨吏不因豪巨为权则罚不及下所以贵贞制气禁非一道也蒋君曰吏不能教则民多狱吏虽能教而因教为厉则民多狱吏能教不因教为厉则罚不及下所以贵通贞志类物一道也蒋君曰吏不能富强其国则民多狱吏虽能富强其国而因富强为才则民多狱吏能富强其国不因富强为才则罚不及下所以贵大务本正谋一道也嗟乎此皆皋陶之道也礼也文明也
　　上虞令呉五山徳政録序
　　天气致严而作肃则归温于地徳此君臣之义也舜以诛殛治天下而其诸侯揆事布教以着其善和元恺之徳孝宣之震厉自汉盛时高文景武未有能及之者而其时最多循吏民用以安故夫汉宣之治非猛也有桐乡渤海颍川河内之徒保障煦沬以厚施其钟乳而广馈粱肉虽大诛日出元气弥蒸其民愈附今天子明圣以精强果遂之心涤剔天下而吾呉侯应之更用乐只以大治吾虞列国之长能达天子求治之心则未有如吾呉侯者矣夫天子之仁心甚充而靡有匮歉也而今者法纪中坠宼贼外兴急兵兵绌急饷饷匮此虽使黄帝持绳老氏执矩不能不以严为本计严者天子之以治吏也天子以为严吏顾可寛民然今者吏畏严而迁严于民使民知严则吏之过也自予所见鱼頳马竭鸿嗷鸟哓几遍天下而归视吾宇桑麻不惊歌唱四作故曰列国之长能达天子求治之心未有如吾呉侯者也且夫讴吟者精神之致归也天下之治败于讙虞而缁衣之颂夜舆之吟圣人则登之于诗着之为教是故吾民之歌吾呉侯可得而言之矣民歌呉侯曰厥薤本抚我柔桑去其害马马是以臧此言禁强扶良也曰有剑铓如剸犀截兕有绳犁如分肌擘理此言决察也曰不脂尔躬而脂尔土不尘尔心而尘尔釜此言至清也曰我卧于于我觉徐徐虽更千世无迁我居此言无苛政也曰东门之蒲其叶旎旎伐以为鞭民生其耻此言徳化也曰钟则以扣冶则以镕猗欤文翁化蜀之功此言教士不怒也曰大鉴之悬孰或欺之大炬之燃孰或迷之此言握照烛幽物莫遁也凡如此者结于至诚发之无意余既得而闻之则必正告天下使知天子精强果遂之心托于循吏之政适为乐只如此且夫君子之事君也乗其朝气以致功达其仁心以徧徳世固岂有有君无臣者乎
　　寿外母王母袁太孺人六十序
　　夫贞刚之气天地之所甚寳也其着于人为义节凡为男子而不必有妇人之态为妇人而有士称者莫不取诸此所以天下之庸男子百不如贞妇贞妇之道主其隂静以奋为阳昌此天地之备质纯气非一往之概一节之竒可得而为也是故其风足以维世其理足以胜数余外母王太孺人之以苦节着里闬垂三十年余幸得为太孺人婿习闻其内行嗟乎中材之士安所得骨升气立如太孺人者乎太孺人及笄归石谷先生先生笃行专读不事家产挟策上帝京遂以客化当此之时太孺人年未三十琴鼓祸乖舟河凄泛鸱摧子室燕迷羽音荼蓼在前窞棘承后頺风恐惧隂雨漂摇天日昼昏鬼神夜泣顾复忍死抚存双孤指挂手经取赡晨夕及孤稍长自为之师法律诗书因才而笃既各成振世称二良故以太孺人为之男子是使荀豫归忠婴杵让义贲育愧勇召管谢才而其在古贤妇人之间骎骎乎与共孟齐骖敬姜懐清而下尽可列之两庑畜为衙官也葢余又尝窃聆太孺人所教其二子者其言曰无以贫士降其志无以卑寮堕其气其教其女则曰士有诤妻岂必无违今夫志气者坚士以为难持强诤者荩臣不能终励而太孺人噩然着之为操绩之切谋送门之密诫于是其长君文学得之以升华艺林矜矫自贵次公明府得之以搴壮从事廉健不挠而余妇王安人即太孺人季女当余备员史局中多感慨指画所形动触威责方草未发亲朋知之者色动舌出挠禁千端安人初未知已闻羣哗顾谓余请得一涉指归余示之草乃笑谓曰君语平平诸君何事须惧即如此遂尔惊天震地岂尔辈男子真僵蝇腐草耶其后余虽由此得祸乃更相忻一时闻者并贤安人非复女子诚不知其教之有由来也太孺人之教其子为男子必不败之以妇人之慈教其女为妇人必责之以男子难能之事嗟乎岂不诚丈夫然哉于是春秋六十凡宗婣之扬觯而言者皆将舎贞妇而称夀母以为归贞于太孺人将必有恫焉惧伤其意余曰不然易曰苦节不可贞葢言其心之以是为苦则贞不得成今其节已贞矣是必其心之甘此而为之也太孺人既已往否来泰而又举其中心所甘者推端理绪而陈之此虽使双成奏笙其前礼珠飏歌于侧睍睆好音讵有娯于是者哉且夫天地之气莫不以其严蹇为之凝翕强忍握固所以长生老氏以为舌存齿毁不知其肉殇而骨夀也诗曰如松栢之茂如南山之夀葢言贞恒也不知其贞何由知其夀乎










　　倪文贞集巻八
　　钦定四库全书
　　倪文贞集巻九
　　明　倪元璐　撰
　　墓志铭
　　封少师兵部尚书仰思朱公暨配赠夫人赵氏合葬墓志铭
　　夫淳厐之气近福英达之分依功功者积情之为福者因性之报至人治一室而吉祥止教一人而勳能毕蓬驾连道室畬贯谋外蒸同风内谐齐徳世仪人瑞无若朱公公讳璘字文玉别号仰思越之山隂人其先积义代有闻人祖篪擢甲科官监察御史父以京为桞州郡倅揽辔慨然之气饮泉不易之心循职致能亶其父子桞州生二子公其冢允也生有异征弱不好弄读书强记等身十行江夏之号无双童乌之年九嵗十六补弟子员十七有室公既静专遂迷马足废其家辖而钤文心钻厉致精名倾一郡八举不第羽丰而鍜玉之为石凌阳无卫足之智马之责牛孤逐有倾筐之感公乃喟然而叹曰嗟乎夫文章以瘖为徳时命以抝为权瘖不自理抝不人聴然则妍恶于谁其正穷达何为可争乎葢至是公且倦游年逾五十是为万厯二十年嵗在壬辰季公少师遂以茂龄成进士公欣畬获有悟张弓因弃儒冠罢摩乌燕于是搜狩坟索之田游奕儒兵之坂醯酱百家之爼徊翔二氏之樊离剔穿串比类连徒五鲭七襄毕竭调纂遂成浩帙藏之名山暇或赋诗陶陶简简读咏而外无有忧谋原公之意以为嗣者之才能贯其道衮褐所不相讥则功言可得分取也少师以命世之才无尘之体自廷尉郎出守严都洊更藩臬率多异政振柔宣隠决蕴洒烦左综文条右握武纪平江之梗徒定以纶扇遐峤之窳质载其鑪锤公时御板舆日形庭立当戸抱婴则申害马之诫畏明遏虐则诒拔薤之谋纎媚在傍则惧之以手目严贵在上则振之以须眉自少师之为吏二十余年治民临戎下交上事不竞不絿不茹不吐名兴节举皆由义方于是天子以少师为能擢为四川右布政使当此之时西酋奢氏作难贼帅樊龙及其弟虎戕杀大吏攻堕名城师雄一咤以沸绵州李顺四战而挠剑阁逺近大震几无两川少师时以对扬辑瑞爰方啓行闻变回驭婴城固守且保且鬭穷勇萃谋既三月余贼遁围解防诏下即以少师建节成都大声天讨卒获厥丑俘献阙下蜀乱以平当难始作公方里居道路之云日以汹借即无蛙灶不沈之势佥懐雀防同尽之忧公方慷慨夷犹还慰告者死儿分也顾儿不死及事既平人咸叹説以为天下忠智无如我公矣且夫义正者清流之巨碣明识者时风之五两故曰众惑不惑众惧不惧芒者之憧然贞人所断断也少师既以定蜀之功比休韦葛三年有赏锡山土田而公屐笠方外与与犹犹华阳松风山有真人之号尧夫花辆乡移安乐之窝如是数年无疾忽殒捐馆之晨里为巷哭由公居体贞诚宅心醰粹饮人不螫之药约俗无絓之绳庚桑太邱道存严慕风泽三百于是不诬矣公生嘉靖壬寅八月十日卒天啓丙寅三月十二日享年八十有五六承天泽晋封至某官天子又以劳臣之懐予祭葬逾等及其死也犹足以荣配赵赠夫人孝礼穆宣无非不忒天厘之曰女士九子以为母师诚黄中之备能后王所归则也生嘉靖己亥十月十九日卒万厯壬子四月十日长公十嵗先公卒十五年享年七十有四三子长啓元宰尤溪有声次鸿瀚季即少师讳燮元今官黔蜀楚滇西粤五部总督左柱国少师兵部尚书兼右都御史诸孙为大金吾兆宁宫谕兆柏洎兆栋兆相兆桂兆柱兆宷兆宜兆宪兆宣凡十人尤溪晩振宫谕早骞并及公杖屦方康资欢饴蔗于是少师将以某年月日奉公及夫人葬某山之赐阡礼也志幽之言顾命元璐先是公有女孙即少师冢女未成人殇者元璐方生五嵗猥垂相攸斯由中婣能明其徳有同李汉之感昌黎王昙之懐太傅铭曰有大人者功荄徳荟博求诗书静治仁义九嵗已元五十未贵有学其学以志其志南人不反蜀道何异天子葵之曰必有自荣之哀之则靡不至至徳不孤天立厥配莱妇鸿妻亦从其类并斟太和登禧揽瑞玉气月华素极而贲生国之宾没社可祭今尚难攀何况来禩
　　封太子少保都察院右副都御史碧衢左公墓志铭
　　古之志士曰亲在不敢以身许人由此一言即知其亲不能以忠教子也若左中丞父母俱在而死忠无憾即知其父母之教之必以忠耳中丞以为惟死忠可以顺吾父母又何憾哉葢中丞父曰碧衢公者名出頴字韬甫别号碧衢系出唐难当公以功王泾入明曰长二公者始徙居桐长二公美髯而好行义桐人徳之五传骐尝捐金数千为其邑之贫人输赋义更多于长二公生三子季轸即公父绩学数竒举丈夫子五人公居四生而秀整文誉鞺然而数竒亦如其父也公既久不得志顾视诸子皆长乃然出涕曰昔者吾一试有司吾父手刺芨作书必曰朝闻汝一第夕即死可耳不尔何由瞑目念此心坼孝子之事其亲诚至而力起志立则事应岂必皆由天命乎吾负吾亲顾吾幸有子吾以吾所闻诗礼日一待而等于庭即又不效请从皋鱼矣诸子闻之悚然愿受教而中丞竟以力学荐庚子第十一人越八年又以第十一人成进士筮授中书舎人三年擢监察御史防争移宫谔谔声振天下久之迁御史中丞而逆珰魏忠贤者方张乱政中丞忧之日与杨公琏谋击忠贤纳一疏懐中痛胪忠贤三十二罪当斩须杨公疏上三日乃奏之俄为家僮福生者泄其事忠贤因得先计斥公并杨公俱为民中丞既归服褐衣拜公膝下公笑慰中丞曰儿安得是斑衣而舞之真吾儿也中丞心知珰祸未艾无免理一日置酒使小僮于公前作乐为商声歌舞杨忠愍忠愍者杨公继盛以劾奸嵩得罪死都市者也公已晓中丞指慨然叹曰杨公丈夫哉即不知杨公父在何如者且夫范滂母妇人也尚尔须眉吾安能娖娖巾帼乎已而逮者至中丞使人观公容词坦施不改常以是心益定其在槛车也洒洒然中丞既用栲掠死所司承望风防征赃甚急而公配周夫人以恸中丞死长嗣光霁以忧死公应之警舒适节宗姻皆赖之时年已八十一矣而其明年今天子御极殛珰及其党于是以廷臣言诏赠中丞右副都御史以为未足再赠太子少保上褒三代官一子赠祭葬有加祀之瞽宗于是天下以为方于以来死事之忠未有如杨公左公者也当祸始发里中儿之矒及心覆者相与踦闾姗公乃翁动矜教子今更得祸迨夫日旭雰清华纶云防歌唱四出飞走俱喧异时为儿语者皆咋舌自悔曰嗟乎人何可以不务忠孝哉葢自中丞之赴逮以至其死公虽心哀之泣下数行而已而至是以天子命发藳更葬礼成乃始仰天大恸恸已又笑曰吾志甚遂今可以死忽端坐瞑目遂卒识者谓公能知生死当中丞始第公读史至汉宋党祸手辑成书名曰阅史唾余以授中丞至诚前知信夫公生于嘉靖乙巳十月九日卒于崇祯戊辰五月二十一日享年八十有四封如中丞官葬于桃湾之阳铭曰穷不替赖其教哀不伤贵其道读史而征祸于未兆观乐而通神于不告是故其子之逺从元礼近比椒山天下不徒以为忠而谓之孝
　　封中丞范仁元公墓志铭
　　先是十年余乡之苕人自衣冠至负担皆歌范公既又数年范公之子吏部今少司马景文有盛名以避珰里居余时奉使至呉桥未至呉桥四十里司马特使使迎余至其别墅曰澜园者出斗酒慷慨定交初无相识而司马延揽善下如此既道义缔结不能别留三日乃行既出门自呉桥至济三百里内衣冠负担又无不歌范公父子者有一驺前导余漫问之曰若识范家乎驺合掌呼佛名云是吾处佛子岂不知余以是叹人之不力于其官而无徳于其乡者真愚夫也常欲为文纪其事不果今范公没司马以公及其母恭人行事属余铭之余方以病焚笔砚然不可辞盖公讳永年字延龄别号仁元其先自河内徙呉又自呉徙齐居齐数世至处士徳始家呉桥徳生理理生祥祥生玉玉生鉴鉴生桂是为月山公月山公生二子次汝河号防川防川生公公生三年防川公没公既防失怙恃其祖云生而竒慧读书不再过月山公尝骄语客是儿五经笥也客杂举五经语难之不失一皆大惊年十三月山公没公为之孙有子之丧泣血三年而读不废十五服阕补弟子员文誉崷崪辛卯试京兆主者为琢庵冯公琦得其牍叹喜判予第九人将发覆矜慎又绎吟其文至再三忽疑一语嵯岈仓皇置之竟落然其名愈彰裹粮问竒者日益众防以明经拔萃礼部为锓其文以式天下自畿南北及齐鲁之士皆靡然从公之为文而终数竒于是少司马以弱冠成进士理东鲁三年奏最当封父母公然曰人各荣所生耳孺子能子吾无父母乎因谢不受裂儒冠谒选得通州倅之官宁澹宜民州士宗之三年擢湖州别驾时为湖之大苦者二曰白粮曰织造白粮者召民使将之从江南歴途三千四百余至于潞河率五钟而致一石官以法致民不得脱比竣事顾已倾家官亦不之惜也织造者上供边赉于是乎取之抑中人之外府也诛求百出民不胜苦公为之二年而二厉俱息其大端本于无欲而敏厥事无欲则能察下察下则吏不渔敏厥事则无滞时无滞时则民无支费而其制中人时诡时正诡则狙弄之正则使其气夺湖之人以是大徳公而更神之当此之时妖人叶朗生煽众为乱公佐守谋卒擒诛之所波株千人悉置不问逺近大安于是当路益以公为能交章荐公迁松江郡丞旋晋南京督府叅军已又晋南京工部营缮司员外郎防有奉先殿之役中人之食指动数目摄公公不顾剔滥梳浮鼠不得迹中人乃大恚扬言曰郎妄甚吾告殿爷时逆阉魏忠贤方用事杀人凡中外媚子皆曰殿爷殿爷云然公愈坚持珰亦竟未有以中之也久之拜粤西南宁郡守自公判湖州至郎曺凡三命并封父母如制至是冁然曰使奉先家于其官何以明捧檄之心乎上恩我大为报其亲至矣吾何能为蚤虱噆不已遂坚辞不赴当是时司马以旧吏部勲由太常擢大中丞持节抚汴以公之辞郡也亦冁然曰吾今其亦可以子乎因乗闲上中丞制词公欣然拜稽首对扬受命公之称封公自兹始也防就板舆之迎居常训司马曰廉辨以率僚属公严以杜干请诚信以抚将士勤敏以搜军实诘戎备庶几能报称乎已而司马奉命节制通昌以建储恩晋封公大中大夫又二年以微病卒公之为人大都尽于司马所自称述雅量类黄叔度谨厚类万石君穷经类郑元成吏治类黄次公清节类胡质勇退类陶靖节观化类白香山正俗类王彦方固不诬也当司马之为吏部严絶无蹊公时家居人之严之乃甚于吏部然而其乡及宗之借以举火婚葬成就者即无虑数百家其智与福则其乡之人以为其源泉宇墙资而怙之前年有叛卒噪而过呉桥者谋攻城汹汹公出竒御之贼不能入忽有负薪叟荷担睨贼大呼曰若不速去范封公殱汝贼错愕遁去临去谓其旁人曰吾望城上紫光亘天巨人长丈余矗然可畏城中得毋有异人乎其通神明如此所著书有荟竒类编思本堂稿水部草海畔吟山行杂咏藏于家配冯恭人与公齐徳剡麻考缕佐公读三十余年司马贵理刑兖郡恭人从之日问平反如隽母司马为吏部则教之正直忠厚是时逆阉干纪进退天下士如其家监司马正色争之恭人曰如是将杀身不如引归司马顿首受教即日投劾未几党祸大作司马为正人之望而脱于罗者恭人之明也先公六年卒于是合葬而铭之其辞曰功民歌气权折清独知惠羣歠其邦曰神其乡曰佛展如之人兮匪与同徳曷与同穴
　　陜西按察司副使顷阳刘公墓志铭
　　葢余观东鲁数十年来先民典刑犹及见于顷阳刘公公之节甚竒功甚着而年又最永故世无不知公贤而信之者此不需葢棺定也今既没而令子宫允属余藏记宫允以为余将能发其幽光然余所为公称説者又什九是其居官世所共见夫孝子之情哀而易徇文人之载艳而可疑宫允与余则岂为之哉葢公讳一相字惟衡初号静所以梦易为顷阳其先世有隠徳由始祖善兴歴七世至公父讳天赐以公贵赠承徳郎修洁孝友称于里闬防病早逝时公方舞勺承徳公与其配太安人高诀曰是儿千里驹也当用诗书炳吾垄吾为父不竟恨恨而幸熊丸朂之太安人悲泣谨受教于是延师课公读甚严既窭无所得束脯乃出耕牸市之获金五环以供人谓太安人陶侃母也公沈凝攻苦为文湛思抉微我灶自热弱冠试第一补弟子员领饩然益务苦读常冬月结茅为塾新木生火火蒸汗下侵于肌理至于坼足隆起坟然弗歇也遂以庚午乡荐又七年丁丑成进士两捷俱第七人文价翔上其年授山西高平令腾原田之诵然其意以去暴则民安里豪某子甲者虎挒邑前令惕息不敢问公至缚其横奴数人置重典豪大惧始戢时尚久任公治髙平者六年始以上考征当衡计定授公北垣忽中蜚语改为南吏科给事中人忽为公怏愤公顾夷犹曰即天顔逺将不得言天下事哉既入留垣封事凡十数上直声大振时江陵相既败余党游环自存公挺疏掊击之别白某某如鼎列魅显皇大悟欲尽黜谴如公疏中指者以当揆力解始罢然犹降诏切责诘旦免冠谢阙下者累累也防擢陇右佥事有惠政先是秦州例输西镇饲刍率千余金致刍千束民以为苦公为条诸不便状上之中丞得更定嵗止输七十余两秦人于是欢呼更生然忌者蠭涌异时所称邑豪虎挒邑者免冠谢阙下累累者矢石攒射丙戌之役遂以前县令谪闲散闻命之日秦人则又悲号爵踊军民各为畏垒之祠治兵使者之尸祝于秦自公始也自是里居数年而始补茂州卫知事又一年而移稷山令大都迁客牢骚不任事而公治稷居居究究如其治高平者擢南驾司主事理艅艎之政爬梳剔厘清严明尽事详船政要览中亡何播州酋杨应龙拒命有诏命少司马邢公价视师西川邢公乃上疏请公赞画如裴中立请韩愈行军故事报可时廷臣持勘二议未决公促驾冒雪从楚夷陵闲关抵重庆探知酋情甚确齤然曰穴鼠之鬬龙战何为乎因力主勘议邢公然之遂以属公曰非吾相如不足定西南夷也公慨然率诸道将挺身入酋巢据其安穏驿召酋来酋乃谬为恭敬而隂令其妾田拥劲兵数万擐甲俟闲公知之弗怖伏酋墀下名呼使前开论祸福侃侃酋乃感泣蛾叩仡仡不已立献元憝十二人赎金四万又留质其爱子可栋明不复反而勘局竟矣快马健儿则何如公单词哉然以公不自功无功之者逾年陞比部员外郎而朝议始叙勘播功上命司勲酬公正郎仍赐白金如干两防倭躏朝鲜南省台交章荐公才可任将帅冢宰以众望表公为职方郎中适有中尼之者不报于是又淹疎西署者三年而播事以当事持之急酋志中变遂称戈犯顺綦江而下所在残破天子思公往勚又晓酋情乃擢公右叅议奉专勅备兵溆泸公至则捐赀召募土著数旬之间合兵五万余众檄调永宁镇防诸土司兵分屯泸合使酋无北突者资粮扉屦之供皆因之诸土我无飞挽之劳斩周熊二悍将徇诸垒一军始肃师次合江时霪雨连旬公指麾暇整兵事毕办当是时三省八路合力进攻遂克海龙然公所率合江路战功为最方既破酋搤颈自焚合江将士酋尸出之烈焰所俘获酋拏属无一脱者于是播平而当事又以力清水蔺侵疆致二司大哗公抗言曰干戈甫定利用辑宁夫安奢窃地于杨氏而我索之其将不应且不虑兽穷则攫耶由是议与同事不协则有摭无何语防灼之者防大计竟阑公拾遗疏中得调简故曰铜柱勒薏苡兴铜柱甚着而车中之珠甚幽茫而难测也然人且疑着而信幽病癎发谵者不见人而见魅有珠之心岂复见铜柱哉乃公则曰人情固然不自理而归弹琴著书用为娯乐久之枢部覆叙平播功以公名上诏又赐白金复其原官使叅藩贵竹未至改商洛道关中故并州防台寮落落公兼筦六篆剖决如流案无留牍老吏皆舌呿不下寻陞臬副清军理屯简核邮传棱棱不少假贷立法通商市无折阅者讨军实搜骑射兴气干之士秦人戴之不减秉佥陇右时也于是高太安人年九十老矣请归养不得防以呼嵩至都既槖中歴落无可得莳菰线香贽京贵人京贵人或就问诸寮属殿最请疏姓名佐明年黜幽者公漫应之曰只关洛道衰庸当斥耳他无所知当事滋不悦明年竟用老例勒致仕公捧计牍喜谓人曰此不足当吾陈情表遂初赋耶浩然归山入则斑衣侍太安人出则野服与诸野老往来诗酒追香山洛下之风而长君宫允鸿训时以癸丑上第翔于金闺公喜甚朂之三无负益用觞咏钓游为乐如是十余年一夕梦牙纛自云中下仙吏持手板迎公甚肃又梦人题四四两字心知大期将至然诫勿令儿辈知之时宫允以史官持节东国解装病作遂止里中政府以为大劳就家迁今官故事无有也宫允以为公老意不欲出公厉声责之曰今冲圣龙兴左朝右讲不一觏其盛守牖下何为且上及秉成轸汝劳不难破格若奈何以我故重辜高恩我杖屦尚力何患也宫允辞不得洎达春明三月而公讣至矣时为天啓四年四月十二日四四之騐也革之夕神采焕发含笑呼好好葢全归无恨云呜呼如公之死则真无憾也文章以致其身取上第犹掇矣为吏得治民又为谏官泽施一世嘉谋达于天下武功濯濯足以鸣雄鼓壮存则夀没则考终命哲嗣之业光于瓯铉植槐可俟也如公则又何求哉公仪貌竒硕脩髯尺许发音琅琅如鹤唳性至孝太安人捐世时公已七十犹呱呱孺子泣无已心非戴记食肉处内之文以为不足经也居官廉峻所入赎锾悉充其地公费或封识遗后来者无复半镪入阮孚囊遇事慷慨有气决致身之忠不独夕郎时为然其在西曺值两宫三殿继灾上疏极言猜疑日烦刑罚日峻诛求日急三事几蹈不测葢其谠性严骨如此文追秦汉诗格遒逺并为时所宗所着有诗宿若干巻行于世配孟氏以宫允贵遭覃恩晋封恭人年十三归公事尊章备极婉顺谐于娣姒公既贵积俸遗置数椽十甽辄推腴华者归其伯氏葢君之少君徳耀也又有慧鉴品人贱贵脩短不失累黍人又比之鲁伯宗妻云铭曰出则彪炳处而懐之允其道也光生则齐徳死而从之允其交也长始则卜吉终而安之允其藏也臧
　　巡抚应天都察院右佥都御史立宇王公墓志铭
　　自嘉隆间称望族延茂至今者在东鲁惟新城王氏耳王氏四世为达官者九人冠緌相望其人大都沈逺能任大事笃忠贞死而后已故自太仆以平蛮死劳贵竹观察以治水死劳淮阳而今中丞又以治兵死劳呉阊自中丞没二年葬有日矣其介弟考功君象春以所为状属余志夫扬忠纪伐固余事也夫按状公讳象恒字微贞别号立宇其先诸城人始祖贵徙新城贵生伍伍生鳞教授颍川麟生太仆公重光世庙时以死勤事赐祭及赠其季曰之猷即公父也成进士歴官至观察使治水防泗陵有功防恩録观察生五子长即公公生时母某太淑人梦神人抱持以授当戯鸠车便峻整如成人戊子举于乡犹弱冠越八年乙未成进士授祥符令祥符繁嚣难治公峻其绳而民服有吏阳鱎及上官承舎长楫谒者并与痛杖游客恃直指肺腑乗传骚甚公怒檄上之直指以是反益重公立法催科民称便直指以为良行之他部他部之民又称便其言曰官不脂羡则大户不重困民官以羡佐公则不重困大户置仓曰耕余其法以秋登实谷其中嵗得数千遇祲民无殍者自公莅汴甫期而誉鞺然其人严之即曰吾汴世有包尹也防以观察公叅藩其地改曲周嵗余忧去服阕补卢龙公治曲周大都如祥符而意专镇静治卢龙亦率如曲周而术主拊循皆因俗为之曲周则又条行八事征收不害治河窦公堤无遗策使世世无歴阳之惧卢龙则大修武备罢枣贡及数事厉民者于是以循良上第征待诏三年授江西道御史公既中朗炳天下事又以三年静观察时政所最先乃上封事请上视朝下章奏其词剀至又请赐环赵公南星等不报随奉命按江右未至而其伯兄霁宇公象干以少司马督师蓟辽引例归家食八年洎司马返初服而公始以河南道起视京通仓至则又极言时事时西陲大柏油之败视师大吏不以闻顾得功赏公论劾之大风折正阳坊火焚隆徳殿公上疏言时政得失六诚由六致此二灾欲拯二灾当反此六又云风之义主散散则思聚而聚莫急于聚人火之义主郁郁则思散而散莫急于散货时称其纳忠有体奸胥贿巨珰卢受与其徒没天津税金六万余公得状接追如法受恃宠用事有危公编虎须者公不为动年余改按北畿旋掌河南道领计事正色持衡岳然乔松自处不附人人亦不得附也防擢冏晋右佥都御史出镇应天时边疆多事而江南财赋陆海征输脂尽戎伏莽者蠢蠢然公至即条上六议选营兵精健益以州县民之通骑射骁果者合为一营大饬壁垒甲械又于京口设叅游采石设守备分屯互翼声势振起又城安庆改折溧水丁粮厘留都冏课为嘉定等三邑请命免布征三之一而织造之为江南患也葢吾浙之与三呉骧首而吁二东之哀久矣而织珰李实者曽奉上潜邸得上心负嵎逐逐公切词乞弛额至三四不已实恚甚则迁怒松守张宗衡苏佐杨姜誺词激上怒并得严谴公上疏言二臣何罪李实可斩也时论壮之妖人徐宏儒之蹋邹滕也声言南下公力图备御于京浦安庆各増兵千既以北堵又可西障沿江渡口多设炮台营房可藏兵跳击凡诸攻守之具既备乃戒贼即不敢南向引众而西长洲朱士逺辈为妖煽反状已具公知之授秘计道守获其魁四人正法余悉不问弁贾祥统兵道呉横甚公棰其奴数人驱出境无敢哗者葢公之为定乱才如此公自按畿迄今先后五年间枯髯灼肝头如蓬葆病咯血二十日竟卒铭曰世之命死者三物耳惟法彰殛公谏不死惟权隂贼公抗不死惟防犷击公任兵不死死军容之蒸蒸而河水之弥弥呜呼刃剡其胸忧攻其里均为致身忠一而已
　　南京吏部尚书赵汝泉公墓志铭
　　当万厯之初年大臣用事其时仕于朝者亢则取罪以去不能究其竒容容为福者取高位而已又无竒可见于天下其恢宏见竒积功以崇位身不中忌而人莫能凂之当时不免疑其迹而日久论定皭然不滓者则吾以归吾赵公汝泉矣赵公讳贤字良弼汝泉其别号也家汝之董村弱冠成进士起家农曺徊翔郎署者六年守顺徳再守荆以三品服视荆篆者五年抚楚再抚齐鲁者八年领铨四年先后家食几三十年此其出处大都云当在农曺于金谷之务则憴憴然曰把丝易纷处脂易腻也督清源储发羡镪以赈余则封识遗后来者出守顺徳以继母张忧去补荆资粮厞屦供支罗之师荆不瘅树隄濬流理阳侯之怒荆不鱼盗杨徳胜辈剽江湖间公曰无哄单车闯其营谕解之如张纲之于广陵裴懐士之于始安也辽庶人横则佐台使者暴其罪于朝徙之易置悍宗武冈楚无国而有国于是天子以为能晋叅藩政而以荆人之慕仍使视荆葢异数也防罹公父望庵公之变服阕以两浙观察使擢御史中丞抚楚至则条便宜十事及救荒四议上之皆凿然可埀永久猺跳懐逺江中之黠少年舞戈牛角公厉兵设竒尽殱焉人谓公向者轻身投虎穴弭虎耳今奈何兵两凶岂徳不曩若也是不然善用兵者审彼己之情如龠之量物当杨贼发难楚之大兵压于支罗贼既震邻荡骇其情易动譬有鸷四击则鸟竦身而投人袂中者势也且抚臣严之守故弛之度贼不能戕守操蛇者不捽尾畏其首击懐逺牛角之盗内负絶险外无惊弧其心噩然目瞰全楚故不力屈必不下子仪泾阳之役单骑免胄灵州之战俘馘千计兵岂可一端尽哉亡何召入内台晋副都御史抚山东化行如抚楚时平度之妖僧徳平之妖妇鱼台歴城之妖民以次就擒而左道息为漕计者二曰开泇河曰凿胶莱又増堤植堰束徐北积流使水不为害而为利而乃檄登莱守者使大备艨舰曰吾惧釡山之鲵振鬛于祖洲也则又通海商开岛地置屯田于是乎防者不枵饷者不勚逺控外藩近扼逋宼葢其后十年日本躏朝鲜即不敢睇山东而啑非徙薪功谁功乎当是时神皇帝励政急用人曰孰与我择吏安天下者其铨衡乎乃晋公贰天官公区分清浊如刀画涂口絶臧否而铨综不失识者方之徐勉云迁南太宰时中外方望公统钧辇下而时宰逺之故有是命然而公秋风之思决矣力请骸骨凡三上乃得报公归而讼辽狱者蠭起以公承江陵相防骤柄用镌公官不知公于江陵龂龂无少借特江陵爱惜人才以精明链达重公何与公事辽之狱为荆民请为故相乎哉久之事白当事又交章荐公贤者诏复原官致仕防覃恩进资徳大夫正治上卿乐道著书又若而年而卒公天资醇茂笃于伦常居丧三年不见齿邻妪似母养之终其身事兄比泉翁甚严所交必端士没则纲纪其丧而抚其后性淡约不喜声华自释褐即从罗近溪曺贞庵诸先生游深求性命之理晩而益进其学以无欺实践为至疾革啓手足示人萧文宗鸣凤谓其不愧曽子良然铭曰四岳之宗有高曰嵩为周降甫为明降公爰发其迹始于金仓否者失之金粟马羊歴典大郡云行雨施羔裘孔武缁衣是宜此孱者提彼豪者抉帝曰懋哉乃授之钺威霆画击明霞晓班吞湘七泽浴海三山陟于小宰则靡不办铨综万流无蹊有鉴尚书之崇斗枢喉舌人望犹登公弃如剟一赋遂初廿年松莽鱼符俄下鸾骖忽上在孔梦楹在曽履薄其年与事如契斯约岂弗尊荣亦既寿考正学无欺完名永保中阳之封马鬛隆隆以我刻辞贲尔幽宫
　　诰授中大夫太仆寺少卿米友石先生墓志铭
　　吾于十年以来之事有二慨焉逺六七年权阉用事忤者必死然非曰媚之而后生也而人不能不媚曰不媚即死文其求富贵之谋为救死此童子之智而昔之所称持局之杰则皆为之此一慨也近一二年兵事孔棘误者必死固非曰我不肯死即得不死也而不能死者曰不死将有为文其畏死之情为冀功名此不可以欺童子而今之所称救乱之才则皆为之此又一慨也嗟乎富贵如此其可欲而死如此其难是故吾于米友石先生夫妇之节乐得而称之矣米氏在宋以南宫显入明曰虎者由晋阳徙关中累功官金吾尉数传为赠公文学文学生赠公玉即公父也并以公贵累赠至中大夫自公父始由关中徙京师生三子公居仲名万钟字仲诏以好竒石故号友石云公生有异征及长孝友备至于书无所不读自其少时文章翰墨之誉已流天下然益务精苦夜读必达曙赠公戒之休不休也遂以甲午魁本经明年成进士筮令永宁永宁民悍喜争多睚眦杀人者公以仁义化导之其俗遂变时赠公就养于官未几病卒公当奉丧归永宁之人如失其父奔哭执绋者千余人重茧相随至都门升其堂哭踊乃去服阕补蜀之铜梁时播酋既殱遗种犹多盘踞为患公设法尽擒获之根株于是荡然矣久之调六合值税珰哮掠江南北横甚公缚其党数人立榜杀之珰甚憾恨顾无如之何凡公三仕为令并以卓异旌乃当衡以公崛强无意大用之量移公廷评公安之无愠色其在廷尉多平反者旋迁计部奉命分河西务大疏梗涂行人呼便所节省金钱如干又以其羡筑河隄为畿辅永利防改缮郎视陶清源爬疏积殆尽天子才之擢叅浙藩分守金衢道多异政严溪有八虎幻形为祟公移文禁之遂絶擢江西观察分守江饶于是逆珰魏忠贤矫窃擅政党祸大兴而江西为甚先是黄奉常正宾以甲元疏请缓刑小人以为此熊江夏説客也忌欲杀之至是褫冠即讯当公司谳公曰今欲不死黄公无直黄公直黄公则黄公死乃故曲列其辜才下死一等黄公卒以是不死久之以资迁山东右布政当是时珰焰愈烈公居京师与珰邻珰目不知书而浮慕名士求公书翰再三卒不应已又属其私人谓公即少却曲上卿开府可得也公笑曰乃公即要富贵少年时稍垂项没肩上卿开府遂已十数年今老矣岂有三十年共姜垂老献笑者乎拒之甚力珰大怒然未有以中也防公从江右归道经金陵时中贵人守备金陵者方为珰搆祠祝尸闻公至使使奉金帛求数言彪炳上公公怒骂其人去中贵人恚甚以闻珰珰怒益甚乃嗾其党御史倪文焕疏叅公党人魁也削籍为庶人公遂不敢居京师当此之时珰怒未惵其党日夕谋杀公更亟防上登极珰及其党相继伏诛于是以廷臣言起补公太仆寺少卿理光禄寺寺丞事明年春上朝日于东郊公将事有恪时公望重主爵期大用公而公已病杜门月余一日蚤起呼水盥潄索所蓄竒石两枚怡弄许时忽起端坐遂卒公先配淑人李氏蚤卒今封淑人陆氏其继室也陆有士行当公以避珰祸变服浪游留淑人清源公长子夀都以应科试抵都奸党为毁室取子之谋者中夜奄至夀都逾垣得免潜归清源泣告淑人惧一旦祸不测淑人夷犹曰若能为卞壸子吾即范滂母夫何虑哉闻者异之公病时淑人日夕呼天号泣请以身代革之日一恸气絶既苏诸子及亲族泣共慰之淑人瞑目不语曰吾何能独生再恸遂絶嗟乎人亦有言天作之合岂不然与倪子曰毕万死于牖下公履尾亦不咥而有千年之誉美新祝厘之徒安在哉若淑人之殉烈吾以其为命妇故难耳今或以其为命妇故易之世无通论如此巴妇享其千囷不能死犹以清旌况淑人乎铭曰其时阉浊道在须眉彼一君子其生有为其时儒懦道在闺帏此一君子视死如归于都伟哉











</div>
    <div class="pagination">
<a href="倪文贞集_page4.html">上一页</a><a href="倪文贞集.html">1</a><a href="倪文贞集_page2.html">2</a><a href="倪文贞集_page3.html">3</a><a href="倪文贞集_page4.html">4</a><span class="current-page">5</span><a href="倪文贞集_page6.html">6</a><a href="倪文贞集_page7.html">7</a><a href="倪文贞集_page8.html">8</a><a href="倪文贞集_page9.html">9</a><a href="倪文贞集_page10.html">10</a><span>...</span><a href="倪文贞集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
