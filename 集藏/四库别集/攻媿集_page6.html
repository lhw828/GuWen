<!DOCTYPE html>
<html>
<head>
    <meta charset="UTF-8">
    <title>攻媿集 - 第 6 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 6 页/共 78 页</h1>
    <div class="content">　　书岩已竒甚潜玉尤伟哉李君漫盘谷元子空峿台神不得自秘天应为君开渊明如得此应不赋归来
　　题董亨道八景图
　　钱塘怒涛天下无谁将尺纸为新图贺家湖上如镜浄屡向烟波逢钓徒彩虹横卧吴淞上洞庭一螺浮具区亦曽泛舟彭蠡湖插立千剑名大孤庐山髙哉不得到歴歴五老聨香炉上钟下钟夹湖口半江清浊泾渭如多景雄据金焦间夕阳防照海门山其余知名不知处赤壁但歌前后赋江汉至鄂始合流黄鹤楼前鹦鹉洲潇湘见説青如染道林岳麓横清秋我欲逺逰嗟暮齿蝶梦翩翩漫千里但欲絶江寻越山归老故山吾已矣
　　鱼计亭
　　平生信天公頽然不作计顾我虽非鱼想见亦相似潜深本其性鱼亦非有意浮阳或在渚不能终自秘或为饥所驱危机在香饵轻丝引纎钩性命困刀几鱼以味得烹我以名自累安得两相忘容我从此逝
　　跋卢申之所藏韦偃三马
　　名画记言韦鍳工龙马妙得精气从子鶠善小马有小马放牧图传于代思陵亲为再书尤为可寳申之求诗感而有作
　　嗟哉马之生驰骤乃其性一为人所羁寸歩不得骋局促闲廐中专俟圉人令调服无踶齧始可用朝请战骑冒锋镝或致陨其命绣羁非不华金狨号为盛青黄木之此此亦马所病立仗尤贵重一鸣辄斥屏何如在牧时卧起玩烟景丰草胜刍荳清波恣防泳韦侯擅笔精幻出无人境思陵赐珍题昭回光炳炳身方缚名缰三年慙负乗细窥乐寛闲悠然动归兴
　　宇文枢宻借示范寛春山图妙絶一时以诗送还
　　范生本以寛得名不学闗仝与李成笔端自出一机杼理通神防真其能横披小轴屡到眼颇亦时能辨真赝未见大如公藏茂树乔山春烂漫此图不是江南山寒空青嶂疑商顔髙髙下下几佳处庄家时有茅三间桥梁楼观各有趣一夫驱驴何处去安得随入杳霭间布袜青鞋踏空雾近山忽断见遥碧天涯一望无中极胸中丘壑谁测知铁屋石人惊笔力鵞谿六幅髙堂空终日坐对心神融看罢为我卷还客自此归余境梦中钱文季少卿以蜀中织成山谷书庐山髙为夀次韵
　　七十衰翁年愈髙意气销尽湖海豪平生万事不翅足但欲乞身归故巢几番挂冠不容去归梦屡渉沧浪涛纵使不去岂能久命如槁叶风将飘一阳来复值初度方念吹棘心夭夭何期老友加记録乃爲衰朽亲挥毫庐山髙哉山谷字蜀女织就新氷绡安得东归抱四絶双凫飞舄追王乔张图痛饮信一快更须传寳留儿曹庆朝非逺却图报别当作颂齐崧髙
　　以太湖石响板为季文夀
　　太湖中心洞庭山千岩万壑髙孱顔风涛舂撞自太古漱成乐石如雕剜玲珑中空穷变态竒竒怪怪罗沧湾良工巧手琢威凤片云承足同飞翻叩之五声八音足疑有僊风揺佩环月蜚声塞宇宙文如九苞瑞世间秖今在治眞若凤朝阳一鸣闻九闗先从鹓阁掌帝制径上鸾台领朝班徳既不衰石不泐祝君遐夀如彭籛
　　次韵章枢宻赋吴彩鸾玉篇
　　文箫蹑彩鸾夜半恐不逮山深忽呼名惊喜不得退僊谪无所逃士贫何可耐乃以三生縁遂为二姓配至人与凡夫伉俪岂其辈鬻书以自给细字如玉碎一一存楷法明珠蔑瑕纇初出鹣比翼久若鱼同队终日了韵编心画无罣碍人间八百本终古知敬爱玉篇尤可珍何必赠杂佩倘邀千黄金虽贫亦当贷摩挲惜见晚老眼看茫昧墨妙饶精神笔劲含姿态次第部居中盘曲法库内九龄美风度孟博信清裁书拙无合作见此増愧慨尤物难久假雪牕暂相对遗踪虽已邈眞迹俨然在辄效西子颦小楷书牍背
　　题太乙宫武林山赠易髙士
　　易居求赋武林山日困尘劳无暂间我求挂冠欲归去念此诗债须当还武林山出武林水灵隐后山无乃是此山亦复用此名细攷其来真有以天目两乳到钱塘一山环湖万龙翔扶舆磅礴拥王气皇居壮丽环宫墙湖阴一峯如怒猊势临城北尤瑰竒吴越大作缁黄庐为穿百井以厌之从来有龙必有珠此虽培塿千山余中兴南渡为行都崇列原庙太乙庐曽因祀事来登眺阛阓尘中有圆峤薰风时来洗袢暑緑树阴阴隐残照我得暂来犹醒心羡君清福住年深长安信美非吾土倦翼惟思归故林
　　寄题王以道【宁】兰墅
　　百卉生深林无人皆自芳楚骚发妙意惟兰乃能当我欲效潞公賸种坡之阳不须强披拂风来味愈长君乃先为之滋畹双雁乡正欲生阶庭聚书教诸郎父子自同心久之不闻香老我行西归一造君子堂勉哉笃义方双雁看髙翔
　　蕉庵杂言
　　环植峦蕉数十株幻成方丈一屠苏几重青苍两边合四壁穿空一物无早凉日薄坐其下爽气肃飒风来徐此为天下易生物不多嵗月眞可庐王恺谩夸紫歩障石崇安得青瑚寓居得地不亩许好事便可传规模顾余老矣岂久处后来得此自足娱若谓霜雪成摧枯琼台瑶室今何如

　　攻媿集卷五
　　钦定四库全书
　　攻媿集卷六
　　宋　楼钥　撰
　　古体诗
　　石时亨饱山阁
　　乾道七年冬见时亨相与登饱山阁淳熙七年秋又过之今三十有三年矣时亨书来索诗老矣日困忧责之重应酬之繁何处有此慨念旧逰况昔止斋陈君举洎薛象先诸公往来必逰焉此阁名因以传黄文叔则又里人也存者无几并于末章见之率尔有作芜拙媿甚
　　层层得好山是处足饱看君眞乐山者心地尤平寛生长山水县惯见青巑岏筑室欲饫赏凭虚着危栏天亦遂君意俾君老其间塲屋早得名晚始就一官官又不得进甘心乐瓢箪官少家食多知更几暑寒朝见山岚髙暮喜山云还山气日夕佳秀色几可餐晴雨各变态雪月更万端于山真属餍清明流肺肝膏粱与刍豢与世殊咸酸久矣谢世纷屏息专内观鬓无一茎白八十顔如丹所得不既多愈饱天不悭此阁本不华何处无此山苟为名利驱人境无相闗吾乡山苦逺可望不可攀东楼快登眺耸翠罗烟鬟年来勇欲归匏系未许闲君索饱山诗南明恍在前十年两访君共醉苜蓿盘向时多名流与君平生欢秖今几人在一见良独难叔度镇金陵道衡处瀛壖旧逰如晨星相望可长叹归梦绕故丘非晚再挂冠何当泛剡谿往从子于盘
　　林徳久秘书寄楚词故训传及叶音草木疏求序于余病中未暇因以诗寄谢
　　平时盛叹屈灵均离骚三诵涕欲零向来传注赖王逸尚以舛陋遭讥评河东天对最杰作释问多本山海经练塘后出号详备晦翁集注尤精明比逢善本穷日诵章分句析无遁情林侯忽又示此帙正欲叅攷搴华英属余近嵗方苦疾笔砚废堕几尘生尝鼎一脔已知味始知用工久已成况复身到荆楚地详防兰芷闻芳馨前此同朝幸相与锦囊诗文为我倾惜哉不早见此书病中欲续神不宁年老耋及屡求去倘得挂冠早归耕尚当一一爲寻绎期以爝火禆明星谩挥斐语塞厚意深媿所报非琼莹
　　赠黄真防道人游茅山
　　少年曽上三茅山千岩万壑穷跻攀烟霏空翠不可状弟兄聨骑欣清闲回头五十有余载至今梦境犹班班初从崇禧入僊境元符玉晨纷幢幡草庵精舍不知数各占山麓清溪湾蓑衣相见黑虎谷苍然白发犹朱顔延之土窟款清论桃皮酿酒无留残达道所居更竒絶万山开豁如重闗一山巉巗似笔格耸秀正矗湖中间白马真人尚生气长史旧井藏余丹异石若碎还复合豢龙几处多澄澜华阳洞门闭已久传闻亦有防其藩抚掌浮沤涌如沸僊人捧石手可扳最竒无如大茅峯千寻直上天市坛中峯小峯如雁行下视堆阜罗烟鬟三君司命时归降往往天风吹佩环人言春日羽衣防胎禽终日来飞翻帝大鼎秦皇璧丹砂六千在流泉地无虺虎与荆棘但有众药堪延年洞天凡踪不易到我欲再往良独难有时慨想旧逰处陟冈惘惘涕为潸江夏僊人有僊骨卓尔抜俗甘瓢箪揺铃真能彻帝所挥镢自足驱神奸曽入金华访初平今徃地肺求洞元防经都城道价重拂袖忽厌拘尘烦径登紫芝绣衣亭咫尺众真相往还神僊渺茫信可学秖恐涓尘天意悭但见茅君极僊品谁知求道越岨艰至今丰碑载锡文舟堕千劒如指弹君得此居宜勇退勿使学歩讥邯郸我欲休官未容去归梦遇觉多愁叹终当挂冠四明隐扪罗采石纫芝兰江东日暮云生处安得羽化同霞餐舅氏适斋汪公尚书慕香山之髙续达哉行集香山诗句次韵
　　脱衣典酒曲江边不作闲逰即醉眠大扺浮云何足道生理何曽得自全朝廷雇我作闲人髣髴缗钱二三千一种共君官职冷收得身来已五年五年炎凉凡十变老后谁能惜酒钱尘缨世网重重缚七十八十百病纒千万人中无一人自喜天教我少縁六十三翁头雪白贫家强健亦天怜毎愧尚书情眷眷为君一醉一陶然其间气味多相似犹在病羸昏耄前月夜徐行石桥上累累栋宇相连延嵗种薄田一顷余薄产处置有后先更无俗物当人眼游鱼泼泼荷田田为君举酒歌短歌不妨兼有散花天
　　适斋示池水大篇效元白体相答
　　适斋一片心世人难与比少时发此念乐施到暮齿婚姻成者众葬埋不知几义气追古人仁风动桑梓利益及物物方便形事事先正有此言源流固有自外家有天池清波照丛桂来者不问谁小大聼盈器及其旱将涸一雨复清泚我舅为欣然作诗自言志平生欲济人往往多割已向来俸可分挂冠逾一纪心勤力不逮不得尽如意安得有赀财如此池中水来求则应之吾心斯足矣长篇笔余力亹亹遂满纸病足正僵卧三诵为之起韵险不容次愚言不能止公曰汝答我只用元白体公心与天通言合孟轲氏菽粟如水火此意岂不美黄金土同价但恐无此理求水易足用近止及隣里上不过饮水下亦止濯洗求财则无厌来不问逺迩应者力已竭求者殊未已有如一富翁独处百家市终焉遂什一贫富本相济余波被四隣人情皆可喜久之责望重争讼随谤毁不言理曲直但谓富者鄙尧舜有至仁独病在博济所以汉昭烈其言有深防富者民之怨百万辄散弃贫富各有分取予尤不易生长在舅侧义事熟于耳颇亦知为人缓急力不计舅言出于仁甥言裁以义二者若不同同归于一际爱苟无差等兼爱等墨子岂惟道非中安有力及此仁民而爱物要自亲亲始
　　适斋约同社往来无事形迹次韵
　　舅氏年益髙何止七十稀神明曽未衰发黄齿如儿义概同古人闾里咸归依度量海深濶仁爱佛慈悲居然三达尊后生愿影随为作真率集率以月为期平生持谦柄自牧何太卑善学柳下惠不欲慕伯夷一乡有善士收拾畧不遗以此娱我老今是胜昨非何必汗漫游据龟食蛤蜊但欲客长满痛饮真吾师乡党既恂恂朋友亦偲偲凡我同盟人共当惜此时间或造竹所宁容掩柴扉耆英古有约不劝亦不辞此意岂不美谨当守良规达哉杜陵客从他人见嗤
　　代魏丞相为钱参政夀
　　天台杰立沧海东古今名士长相从神游八极司马子掷金作赋孙兴公松牕先生千载士文价道骨相与同芙蓉为裳兰为佩一笑坐断千山峯向来羽扇挥羣雄貔貅给使如奴僮淮南草木识姓字烽燧一扫邉庭空勲名巍峩谢不有天子神圣非臣功黄扉安坐断国论精神自折千里冲东山之志意不改归来碧落称僊翁调元老手自燮理鬖鬖緑发双方瞳苍生颙望谢公起中兴事业须宗工新冬五日记糓旦霜余和气回春风门墙老生系郡绂欲借夀斚斟吴松祝公夀考与家世山河带砺俱无穷
　　代仲舅尚书赋江山得助楼
　　江山信美非吾土王粲登楼意凄楚丽谯井干髙则髙未免绮罗相滓汚君家华屋照城隅丹壁重重不知数谁令作此三层楼雪脊干霄千尺所几番遗书来索诗只许归田为君赋快哉今日真得归无复黄尘涴巾屦试凭栏干俯人世城郭村畦可枚数四山云物任卷舒大江波涛恣吞吐晓看红日上沧溟夜见氷蟾转天宇四明山水秀东南秖恨青山不肯入城府我家朗朗屋百间欲创一楼兄未许羡君轮奂日日新鼛鼓一声纷郢斧眼明见此髙突兀骚人当得江山助我久欲归未得闲门巷相望才尺五赋诗幸不负前盟但慙笔防无风雨从今造门不复问主人醉倒楼上君莫嗔
　　代求子绍上魏邸夀诗
　　皇家基业天与隆金枝玉叶槃石宗我皇圣徳摩苍穹朱邸森列庆所钟仲氏吹箎何雝雝云梦八九罗心胸羣经读遍巾箱中笔端豪气舒长虹殿前玉佩声冬珑天人眉宇辉宸枫大名起魏茅土封黄旛豹尾双镇雄宣城名郡烦凭熊政绩越过黄与龚楼前叠嶂横云空佳句不减晖工贤王易镇甬水东阳春有脚皆仁风百蛮面内文轨同坐清聚蚁驱屯蠭碧海万里楼船通天子神圣非臣功薰风入弦槐阴浓新荷泛緑榴花红晓来佳气飞青葱惊诧野老田家翁箫鼓动地光融融堂上帝子方雍容清旦燕贺簪笏丛负弩小吏随登龙由来降灵自神崧难老何用齐乔松年年箕翼夀两宫捧觞戏彩俱无穷
　　代毛崇夫贺妇翁黄圯老生朝
　　东都竞风节清裁称巨贤焱驰不自定相与扶其顚独立黄征君道周性具全辟举既不就言论亦无传当时论笃士比之孔与顔陈蕃为三公自媿不敢先丈人岂苖裔徳髙静而专不清复不浊量陂渺无邉学问粹然正师友承渊源词章玉无瑕作者当摩肩向来登王畿悟主在一言校雠天禄阁朱黄手自研郎潜不啻足肯羡嵗九迁清朝奬亷退擢居先府员膴仕皆坐致髙懐越拘挛出乗使者车径归卧林泉出处无戚欣鼻间栩栩然谢公恐未免召驲行着鞭松山介闽浙淑气常蜿蜒隆冬正疑沍爱日回春妍悬弧庆生申飘若区中僊僊风自难老何须记椿年贱子托枌榆扫门如宿縁叨在玉润选得窥乐广天川涂阻拜夀舂容陈大篇孺子倘可教愿受书一编
　　赠吏部夀诗集老杜句
　　刺史诸侯贵春城海水邉层城临媚景水合数百源山色佳有余云门吼瀑泉游山忆谢公频逰任履穿三寸如黄金朱橘不论钱潇洒到江心石濑月娟娟翠华拥吴岳谁扶黄屋尊御榻在嵽嵲佳气拂周旋多除南省郎一麾出守还城中贤府主今之黄頴川笔落惊风雨谈论淮湖奔羣书一万巻分明在眼前老气横九州黄鹄摩苍天歴职汉庭久磊落映时贤否臧太常议正直朱丝弦东下姑苏台戮力效鹰鹯谒帝似冯唐明公独妙年列宿顿辉光馨香粉署妍卿月升金掌等级敢比肩巢许山林志虚心味道此邦承平日接近与名藩时节立复度水旱其数然百波漏波涛狂风大放顚江流气不平地轴为之翻人烟眇萧瑟茅茨寄短椽凋瘵满膏盲诛求何多门至尊方旰食鸿雁美周宣平生方寸心穷年忧黎元恐辜明主恩筋力不辞烦晨趋阊阖内应对如转环制可题未干御札早流传斯人亦何幸已闻动行轩滞务兹一扫烦苛法令蠲抚飬甚分明连樯并米船蜂虿不敢毒歌笑轻波澜骄阳化为霖江鸣夜雨悬公镇逾嵗月人安若防山且如今年冬祈寒为之暄萧萧理体静迥出诸侯先何时降玺书谁能叫帝阍丝纶实具新载渥照乾坤借问今何官蓬莱汉阁连鸳鹭回金阙防是正陶甄煊赫旧家声风流今尚存严家聚徳星文雅见天伦曽参与游夏寔为亲弟昆潘舆送喜频堂后自生萱国与大名新中堂有神僊令子各清标芝兰叠璵璠今朝乌鹊喜僊鹤下人间甘作老人星晨霞朝可餐但求椿夀永何曽借偓佺献寿更称觞肃肃秩初筵烂漫倒芳樽华烛蟠长烟清朝燕贺人佳句染华牋吾非文人特不敢废诗篇顾惟鲁钝姿喧争懒着鞭出游翰墨场常受众目怜尚为诸侯客坐客寒无毡未见有知音非理谁与论始知贤主人见我顔色温包容忻有击豁达露心肝窃效贡公喜兼尽賔主欢吹嘘人所羡推毂期孤骞
　　琴操
　　七月上浣游裴园醉翁操
　　茫茫苍苍青山绕千顷波光新秋露风荷吹香悠飏心地翛然生清凉古岸揺垂杨时有白鹭飞来双隐君如在鹤与翺翔老先何处尚有流风未忘琴与君兮宫商酒与君兮杯觞清欢殊未央西山忽斜阳欲去且徜徉更将霜髩临沧浪
　　和东坡醉翁操韵咏风琴
　　泠然轻圆谁弹向屋山何言清风至阴徳之天悠飏余响婵娟方昼眠迥立八风前八韵相宣知孰贤有时悲壮铿若龙泉有时幽杳彷佛猿吟鹤怨忽若巍巍山颠荡荡几如流川聊将娱暮年聼之身欲僊索满人间未有逸韵如此
　　楚辞
　　雪谿僊隐
　　余读丛桂堂记而知双流宋氏之盛观登科记而知四川类元仲正之名忽过余于寂寞之濵问其所以来则懐阆风之绶而访其大父阆中君雪谿之僊踪也其详见于杨献子之记矣又言其先君讳庶俊特才多艺阆中素所钟爱年止四十于是时正仲之生始九阅月尔少长女兄淑仲告之曰汝之生也卜人曰弃之先君不然取洪范攸好徳之言作诗以名汝谓夀富康宁考终是有命焉惟好徳在人爲可勉诗末以世科为属自尔刻本誓断絶世故将从雪谿为物外游不幸志不克就汝其识之则又泣曰先君已矣大父之来四明不知其果何在万里来游志在此也余闻其言而哀其意为作楚辞以招之
　　君之生兮天之西望雪山兮名之以雪谿君之游兮海之湄隐于雪窦兮杳然何归子从其父兮孙访吾祖子志不遂兮孙之心良苦嗟嗟阆中君兮弃家而逺游蹇胡为乎不久留其遂蝉蜕尘埃而僊耶其亦肥遯得道不死而隐于四牕之幽耶扪萝以寻于烂平兮既不可见莽白云之廿里兮欲进兮焉求青櫺兮实繁莎罗兮花稠鞠侯兮相与羣白鹇兮啸其俦谓为逺兮何景物之良是谓在迩耶将径之何由肖君像兮兹堂谨奉尝兮良畴君其来兮庶几其见之君之不来兮徒相羊以夷犹　【是集传写多讹缺处因无善本参校毎仍其旧此首青櫺句原缺櫺字鞠候句原缺鞠字今据陆防四明山诗小序云有青櫺子味极甘有猿谓之鞠俟补入又考宁波府志宋耕号雪谿世家双流绍兴中为阆中令后仙去其孙徳之闻其在四明来访至雪窦山遇蜀僧告以山后烂平山有宋宣教居焉徳之攀跻至巅果见丹灶而终不得耕所在乃置祠其上而归云足补楼钥是序所未详谨附注于此】












　　攻媿集巻六
　　钦定四库全书
　　攻媿集巻七
　　宋　楼钥　撰
　　今体诗
　　姚江髙风阁【邑有严先生墓】
　　不从文叔作三公归着羊裘大泽中石濑钓台非故地云山江水自髙风烟迷宿草古遗恨树拥危楼新奏功僊驭飘飖疑不逺翩然独鹤度寒空
　　夜坐
　　重云烟雨日冥冥柱础流津意未晴頼得溪风送云出放开山月照人明纷纭世态长松影荏苒时光流水声坐乆萧然转琴轴为君更作九臯鸣
　　山阴道中
　　昨望山阴古道中蕺山直上最髙峰今朝更踏山阴道郤向云间认八松
　　卷上疎帘莫放垂迎眸景色自淋漓有云更觉千山秀不雨争知万壑竒古道经行尽遗迹羣贤风度想当时奚囊莫怪新篇少应接山川不暇诗
　　兰亭别于果乡
　　山隂巗壑妙人寰十载扁舟空往还赞府端能慰牢落连朝相与上孱顔龙蟠鳯翥无竒画霞蔚云蒸有旧山吊古凄凉更离别满懐秋思到眉间
　　早行
　　水余枯枿尚栖苴催促征夫趂晓鸦细路缭山穿乱石轻舆掠树得飞花柔桑弥望两三里脩竹深藏四五家径处不容行客恋可怜一歩一天涯
　　水涨乗小舟
　　一番冻雨洗郊丘冷逼征衫四月秋只喜青山防悬瀑不知黄潦涨平畴登途已厌频舆轿得意何妨且榜舟处顺安贫聊自适未应坎止愧乗流
　　绣川道中
　　伏波莫作古胡留雨意垂垂未肯休不惮征衫有防湿只愁平地又横流行人自厌冲泥苦野老方当得意秋倦仆如何致千里登天徒笑传鸣鸠
　　过苏谿
　　处处谿还舍家家石累墙有时逢老稚无事只耕桑野色撩诗思村醪引醉乡山川已如许急雨更斜阳
　　东阳遇雨
　　万壑千巗已饱看更寻佳处为开顔无端早上一番雨遮尽东阳县里山
　　即事
　　雨外山光淡烟中草色鲜断桥依古岸流水自斜川紫椹余桑表青藤绕树颠人情兼物态只合付天然
　　荆坑道中
　　古涧随山转征人趁水行悬崖当歩险空翠逼人清石路无寻直沙田不亩平千巗得一二亦足慰平生
　　冯公岭
　　百级山田带雨耕驱牛扶耒半空行不如身倚市门者饱食丰衣过一生
</div>
    <div class="pagination">
<a href="攻媿集_page5.html">上一页</a><a href="攻媿集.html">1</a><a href="攻媿集_page2.html">2</a><a href="攻媿集_page3.html">3</a><a href="攻媿集_page4.html">4</a><a href="攻媿集_page5.html">5</a><span class="current-page">6</span><a href="攻媿集_page7.html">7</a><a href="攻媿集_page8.html">8</a><a href="攻媿集_page9.html">9</a><a href="攻媿集_page10.html">10</a><a href="攻媿集_page11.html">11</a><span>...</span><a href="攻媿集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
