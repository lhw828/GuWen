<!DOCTYPE html>
<html>
<head>
    <meta charset="UTF-8">
    <title>栾城集 - 第 56 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 56 页/共 114 页</h1>
    <div class="content">　　【黄庆基鸿胪丞】

　　敕具官某：鸿胪之于诸寺，号为少事矣，然皆朝廷所以长育人材之地，未尝妄授也。尔通守南邦，盖未尝求，而擢选自至。其克自奋励，使天下信吾用人之公，非苟然而已也。可。

　　【张峋户部员外郎钱长卿刑部员外郎】

　　敕具官某等：六卿之属，其切于民事者，地官制其衣食，而秋官治其生死，有非其人或受其病。以尔峋将漕右辅，民不告劳，长卿司计中台，事不失统，是用以时进之，俾佐二部。夫职日以高，则责日以重，惟能以迁为忧而不以为喜，则职事举矣。可。

　　【大名府骁武第一指挥都虞候杨政等七人可并左右侍禁】

　　敕具官某等：承平既久，貔虎之士以岁月为劳，坐致好爵，既登仕籍，复从吏治。惟廉与慎，可以安受宠禄。可。

　　【韩维守本官资政殿学士知邓州】

　　敕：朕承祖宗之丕业，访求黎老与共国事。矧复裕陵藩邸之旧，父兄世臣之余，民望所依，朕何敢后！然而华发在御，有贤劳之嗟，旅力既愆，以出守为乐，进退之际，礼义存焉。具官某，顷以眷艾，恬于燕闲。召置迩英，赖其劝讲之助；擢居黄闼，付以议论之权。任寄方深，岁月未几。惟廊庙有日昃之务，而方州存卧治之风。眷南阳之大邦，本故乡之近地。仍还旧职，以示往恩。尚俾中外之臣，知予终始之意。思永终誉，克绥厥心。可。

　　【李士京将作丞余中军器丞】

　　敕具官某等：匠事之不可为，与戎备之不可忘，其职均耳。以亲为嫌，法所当避，往只新命，率职无怠。可。

　　【刘务诚三班奉职】

　　敕具官某：尔自宜猷，改录奉常，岁月滋久，勤亦至矣。锡尔好爵，勉于廉节，以安宠禄。可。

　　【王衮知兖州】

　　敕具官某：吏道以律令为师，然读其书，诵其数，而不知所以行之，未足与言治也。尔明习三尺，出守列郡，临长吏民，知弛张之方，有循良之誉，急于亲养，来请乡邦。朕不尔违，以劝能吏。祗服休命，益勉无怠。可。

　　【冯完道遥郡刺史】

　　敕：朕严内外之分，饬左右之戒，是以近习之臣，虽才智敏强，见于内廷，而外无知者。具官某，蚤蒙器使，荐经事任，出入诸道，靖而不烦。比缘积劳之久，擢参后省之秘，而重慎只肃，有加于前。宜因寄资之崇，益以阅月之效，佩之郡印，以宠貂冠，励尔在公，清我禁闼。可。

　　【胡田〈先以宫苑副使知诚州，州改为军，除为知军。〉】

　　敕某：沅、诚皆南边新郡，而诚之于沅，地不能半，官吏兵丁，馈饷劳止，比因有司之请，易以军垒之称。尔因领旧治，以抚远民，均为长吏，毋以名号之殊，为轻重之意。可。

　　【陈安石知襄州】

　　敕：襄阳古都会也，山河雄胜，居楚越之上游，风俗剽悍，兼雍洛之余习。在战国为用武之地，方承平为无事之国。牧守之胜，图谍具在。具官某，起自世族，华发一心，试之中外，清节可纪。比者解印西土，持节南阳，坐席未温，捧诏入觐。眷荆州之重地，方守臣之阙人，匪为尔私，将适民望，勉图安静之术，思继循良之风。可。

　　【孙怀用知宁化军郝逢知岢岚军】

　　敕具官某等：岚谷、固军皆楼烦之故地，民事虽简，而边政为重，守土之吏必慎所付。尔等咸以选任，习于疆埸之政，惟恩与信，可以附吾民而服邻国。勉思训言，无怠于事。可。

　　【王光禄寺丞】

　　敕某：政无大小，以得人为重，虽复膳羞之末，足效才否之实。尔久试于外，而来居此，勉修厥职，毋忝朕命。可。

　　【姚π秘书丞】

　　敕具官某：尔以清节懿行闻于乡党，公卿誉者交至于前，乃者擢丞宗正，实刊玉牒，顾惟东观之重，号为众材之委。往服厥职，益懋乃德，以称予待尔之意。可。

　　【蒲宗闵知兴元府史宗范知庐州】

　　敕具官某等：汉中，蜀之大都，而合肥，楚之奥壤，守臣之选不在有司。以尔宗闵，入治郎曹，出将使指。以尔宗范，践历藩屏，宜于吏民，因其已试之效，付以共理之柄。往祗厥服，俾二郡之民，被恺悌之政，以助予治。可。

　　【林颜权知泉州】

　　敕某：禄廪之给，官有常日。尔奉使于外而取逾于法，以致人言，将何以率励群吏，责之廉节乎？宜罢所领，假守方州，祗服宽宪，修省无怠。可。

　　【孔平仲太常博士】

　　敕具官某：刑政之得失，众人知之，然其所兴坏，止于其事而已。礼乐之得失，视之未必见也，而治忽之端，或自是起。故朕于奉常之官，择之必慎，用之亦速。尔以儒术精博，吏治通敏，以在兹选。其克为朕别嫌明微，以诏尔长，俾上下内外，不愆于旧章，则尔职举矣。可。

　　【西蕃首领温溪心心牟钦毡二人并除化外州团练】

　　敕具官某等：天之于人，善恶必报。朕上法天道，以爵命四方，有能忠勤，必保富贵。尔等才雄诸部，心奉本朝，审于祸福之原，明于逆顺之理。团兵宠秩，盖旌守节之坚，绝等异恩，当俟成功之报。可。

　　【郑佾知章州】

　　敕某：公卿之世有列于朝，不患不用而患不立。尔名臣之后，以词艺自奋，入佐卿寺，出典藩服，由河内领单父，恩亦厚矣。毋忝乃祖，勉思所以报者。可。

　　【孙之敏知雍丘杨环宝知咸平】

　　敕某等：畿邑大夫，古所谓内诸侯也。仰有朝廷，俯有吏民，善恶之效，朝夕可见。以尔之敏，家世名臣，才颖自著。以尔环宝，宦学历岁，志节不回。试以乡遂之民，将观政事之实。在邦必达，尔尚勉之。可。

　　【许懋右司郎中】

　　敕某：万几出纳，萃于中台，诏敕稽停，文案壅滞，自唐贞观之盛而患之矣。矧今俗弊政烦，实倍前世，虽上有管辖，而郎不得人，罔与其济。以尔奋自周行，亟更剧务，强敏乐易，所至有成。是以召自南服，还领右部。尚能体予不次之举，勉尽匪躬之节，虚位以俟，尔其钦哉！可。

　　【陈轩主客郎中】

　　敕某：春官之属，皆郎之清选也。尔昔以文艺发身，名在甲乙，中以靖退补外，安于遐狄。还朝已久，素守不逾。今典祠溢员，而司藩虚位，祗服朕命，往勤厥官。可。

　　【丰稷殿中侍御史】

　　敕具官某：孔子称有德者必有言，德之无素而言以为责，则言有失当而听者惑矣。尔昔为御史，不得其言而去，出使诸道，入居郎曹，端良之声，予有闻焉。其尚一乃心，时有德言来告，俾予一人，获听德之助。可。

　　【陈知晦蔡州签判】

　　敕具官某：五世旧臣，百年遗老，求之于时，盖无几矣。今其子弟官于四方，左右莫与为养。大臣来告，恻焉疚怀。以尔笃于孝弟，服勤无ル，虽从事汝南，疑于左迁，而朝夕之奉，实惟汝志。可。

　　【向宗旦司农少卿】

　　敕具官某：司农掌仓庚、委积、舟楫、苑囿之政，合以时行视吏卒，因其勤惰而正其黜陟，盖亦劳矣。异时二卿共事，犹或不给，今萃于一，安得不告劳乎？尔以世家之盛，兼外戚之宠，而仕由科举，官有风迹。往为之少，俾群司兢劝，众务咸举，以称朕命。可。

　　【侯利建京东漕井亮采河东漕】

　　敕具官某等：齐鲁之富，甲于四方，而连岁水旱，民艰于食，盗贼将起。汾晋之贫，其于西边，而逮秋丰成，粒米狼戾，收敛为急。朕思得良使者，以济二方之宜。以尔利建忠节强劲，安靖不扰，以尔亮采才力敏济，察举有方，卓然已试之效，庶几诸道之选。往祗厥服，使民食无匮而边储有继，此予所以命汝意也。可。

</div>
    <div class="pagination">
<a href="栾城集_page55.html">上一页</a><span>...</span><a href="栾城集_page51.html">51</a><a href="栾城集_page52.html">52</a><a href="栾城集_page53.html">53</a><a href="栾城集_page54.html">54</a><a href="栾城集_page55.html">55</a><span class="current-page">56</span><a href="栾城集_page57.html">57</a><a href="栾城集_page58.html">58</a><a href="栾城集_page59.html">59</a><a href="栾城集_page60.html">60</a><a href="栾城集_page61.html">61</a><span>...</span><a href="栾城集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
