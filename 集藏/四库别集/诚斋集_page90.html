<!DOCTYPE html>
<html>
<head>
    <meta charset="UTF-8">
    <title>诚斋集 - 第 90 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 90 页/共 120 页</h1>
    <div class="content">　　杨子午睡既觉意象殊昏昏也强取故书读未竟篇童子自外来云有客予急取其谒视之则永嘉道人冯君君与予别四年别我时自言将上九疑厯苍梧以遍览岭表之山川与南海之涛波未返也忽至吾门恍莫知其从既见惊且喜相劳苦无恙外冯君悒然不乐问之则曰俗情益不古之似矣吾厌之吾厌之吾将脱冠巾祝发髯以去之子谓之何杨子曰子知去俗以就不俗矣未知子之去俗以就俗也子以佛之説者为不俗也叛父母捶仁义不俗者不为也子以世之人为俗也文畅浩初比髙门之炎以自防其云月泉石之身此为不俗耶子欲去俗以就不俗正使文畅浩初之与曹犹将俗乎尔也文畅浩初今可多也哉然则俗不俗果佛不佛之谓耶氷雪也尘埃也孰洁孰汚也使氷雪之所栖必无尘埃之地之为择则地之有氷雪者加少矣尘者自尘何与于吾之氷埃者自埃何与于吾之雪子之俗不俗在子之内耶在子之外耶子之所厌者外也非则无厌矣此未可以言辞得也冯君怃然而应冯君名一徳字贯道涉猎书传及唐人诗善言骨相予在衡湘中识之其言今湖南漕使者直阁郑公最奇中以是名益闻因并书之








　　诚斋集巻七十八
　　钦定四库全书
　　诚斋集巻七十九
　　宋　杨万里　撰
　　序
　　鳣堂先生杨公文集序
　　吾族杨氏自国初至于今以文学登甲乙者凡有十一人前辈之闻者曰屯田公中奉公仁宗皇帝尝题殿柱云杨丕之廉谨者即屯田公也中奉公宰杭之仁和县是时天下惟知有蔡太师从之者富贵可曲肱取也忤者不死则黜则屈则窒蔡氏之门有老尼居仁和攘细民土田讼久不决公杖尼以田畀民流落者以此自屯田公中奉公之后至忠襄公以死节倡一世于是杨氏之人物不为天下第二始忠襄公入云际山寺读书同学齐名者其族弟鳣堂先生也当二公同学时每相励曰爵禄不必力取当力取名节耳忠襄之及于难也先生宰池之贵池县实经理忠襄之家而収恤其孤以归士大夫咨且慕曰兄忠于国弟忠于兄不知二公之相期非及难之日也先生竟以毅毅顽顽仕率不合弱冠登第得年六十而官止于宣州佥判先生既没二十年其子次山论次先生之歌诗文章为若干巻命某序之曰先君之才于功不施而施于斯先君其不有憾哉某曰先生奚憾焉如先生而不用不用者之憾也先生奚憾焉且君之所以为先生憾者不以其不达于位故耶吾闻古之君子达不以位也先生不与忠襄异其趋者也趋者无不同遭者有不同耳先生之文俊于气强于力以诣于古其歌诗沛然有李太白之风兹非其躬之达欤达于位不必达于躬达于躬不必达于位君子也众人也未尝相近也至于二者其不兼焉则均也先生独能遁其均乎哉次山曰是先君之志也乃书而序之先生讳杞字元卿乾道五年八月六日侄孙具位万里序
　　送侯世昭序
　　侯氏袁之世于医者也至世昭问其医之所自起则十世不啻矣其无误已可信世昭年未及壮有老医易之不谓其能也同疗一富者子之危疾老医屈焉世之论人率以为老者精而少者粗岂尽然耶世昭于医无所不工而良于奇疾众医所惊者世昭一见即曰是名某疾一发药无不愈至于鍼镞刀匕为道也世昭不犯至危勿求至安在审不审尔然则天下之事审之茍明矣必曰危不可犯者否也刘徳之欲袭许李泌之欲取范阳彼其审者欤哉世昭曰今之医不读古医家之书而言医殆如子之儒废书而求道者也然予闻世昭尝疗一疾不药不鍼而愈之以一惊予曰此于何征世昭曰吾以易也不废书又不可欤予曰子之妙于医信矣子之功如古之十全者乎世昭曰吾之不医者三疾不可为聴于主而不吾聴既吾聴而复以庸医防焉者予于是有感焉其一可以为未病者之儆其二可以为不择医而医与得医而不用者之规
　　书吕圣与零陵事序
　　上爱民急治夙寤大息洿隆根株是在尔吏吏最近民不在县令百年以还流俗习传羞薄厥官为茸为庳乃简其良差择且严功实白者许以荐言风挥雷行丕变故常于是江西提举胡公首以知江州徳安县吕侯应书有诏政事堂书其功状秩满将选用焉或曰邑固未易作作邑亦未易葢治其赋与治其民有以获乎彼必无以获乎此矣今吕侯兼焉难乎哉予曰是未足为侯之难也侯尝为零陵宰予尝为丞全州兵执其守臣以叛全距永不百里永之摄守惧告潭帅请讨之持书者前矣侯夜叩州门谒守曰讨之是济其乱且震湖南独全州乎谓宜白于使家亟下教咎其守臣镇抚猘徒乱庶可已姑徐图之曷云其迟侯策既行一路静嘉是侯之难也一邑难乎哉且无事患有事有事患无人有人患无功全卒之静而叛自无事而之有事也叛而静自有事而之无事也自有事而之无事有人故也吕侯是已然是役也有人矣而无功焉是所患也非吕侯之患也使全卒叛而不静不静而及于湖南不知命几将遣几兵费粮几何阅几日而后湖南无事耶如是而后无事则谓之有功矣谓彼为有功则吕侯为无功宜也自古有事未有无人有人未有无功有事而无人则叹焉有人而无功则不叹焉独吕侯欤予因书之以私告夫好善之君子并嘉胡公之能荐士也吕侯名行中字圣与云乾道辛卯四月二十六日书
　　罗徳礼补注汉书序
　　吾友罗徳礼寄所作补注汉书示予古文奇字分章别句其据也有依其证也有来葢汉书之幽者白纷者释险者不险也始汉书旧注有郭璞臣瓒辈数十家使其人自为奇家自为详矣及顔师古后出如道子之画鲁公之字子美之诗葢兼百家而无百家旷千载而备千载者也至吾宋又有三刘之注出焉学者以为汉书于是无余秘矣今观吾友罗子之注又出于三刘之外然则书果有穷哉汉书之为书学者争读之以其文也夫文之于道也末矣然犹不可穷如此而况圣人之经而指一家之説以为尽于此可乎且当郭璞臣瓒辈之为注也岂知有顔师古亦岂知有三刘三刘亦岂知有罗子哉前乎罗子不知有罗子后乎罗子乌知无罗子乎未可知也天下之事孤举难起众挈易趋茍众矣天下无难成之功也而况有难读之书乎吾于罗子之注有得焉年月日诚斋杨万里序
　　李去非愚言序
　　人异异习世异异承文之逺者传必伪不必先秦之书也李杜之诗韩柳之文亦近尔犹病乎伪也然予尝以为是无足病足病者葢有之矣伪不在人者是真足病也吾尝学为文矣吾书吾口不曰异世吾目吾心不曰异人然心传之口口传之书其于真也邈矣而病人之伪乎哉虽然文技也至于道天授之圣圣授之后世其授无象其传无器又非若文而已也今吾欲超万古而合圣辙使无象者有象无器者有器其合也否也真与伪也是未可知也蜀士李开去非著书六十九篇号曰愚言愚言云者将以李氏子之言索顔氏子之愚也其言曰顔惟愚故无书亦无徒然其传之至今不絶曽子子思孟子有书有徒然其传屡絶予读而惊焉嗟乎果哉李子之言也李子之言大抵书如口口如心能以秋毫为太山太山见而秋毫泯复以太山为秋毫秋毫还而太山具防之至幽以揭之至炳非今人之文也然吾闻一言而足是道之忘言也茍不忘言矣曰顔惟愚欲无书无徒而传乎尔茍忘言矣不曰顔惟愚故无书无徒而传乎尔李子之六十九篇奚以为哉奚以为哉年月日杨万里序
　　陈睎顔诗集序
　　予昔嵗为友人陈睎顔作敦复斋记睎顔以书来且寄近诗百余篇曰子之记吾斋吾未属餍也子盍序吾诗既而睎顔自湖南帅襄阳地益逺书问益疎今年八月忽得睎顔未忘也予初与睎顔相识时各出诗文一篇葢予喜睎顔诗而睎顔喜予文至今十年予文日以退而睎顔之诗日以进以日退之文叙日进之诗借以予不忘予犹不敢也睎顔犹喜而不忘何哉多情今夜月送我到衡州半夜打篷风雨恶平明已失系船痕此睎顔前日之句也予甚爱之每欲效之疾驱急追目未至而足已返矣而况于近诗乎如秋日十咏及谒衡岳等篇葢秋后之山露下之蕖霜中之菊而雪前之梅竹也是可得而效哉予尝闻睎顔言少从后湖先生游得诗之秘然则学而无传信不可欤诗家者流尝曰诗能穷人或曰诗亦能达人或曰穷达不足计顾吾乐于此则为之尔且夫疚于穷者其诗折慆于达者其诗折则不充则不幽是故非诗矣至俟夫乐而后有诗则不乐之后未乐之初遂无诗耶聊为睎顔道之襄阳鹿门以为城汉水以为池岘山之碑习池之馆有羊杜山公之遗迹今无恙乎睎顔有新作否予序既往睎顔诗当来予盥手以俟年月日杨万里序
　　赠叶伯文序
　　予出守毗陵日一周天矣未尝召医也今年五月妇偶有寒疾于是始召医诹其良者众对曰某子良州家尝用之又曰某子良州家尝用之世言效验者必求之于所尝用予欲勿用焉得而勿用然医药纷如效验蔑如葢五易医得叶君伟而后愈叶君者先是州家未尝用也然则常用者果皆其人未尝用者果无其人欤病至于五易医病葢坏矣壊而后使叶君为之焉为之而效焉如叶君者其信良矣哉虽然坏而后使良者为之固不若未壊而使良者为之也夫岂不欲未坏而使良者为之然不免于壊者岂非懵于良不良之别欤且良不良之别将安出防无乃出于其所诹者耶葢予之召医前之诹诹乎胥后之诹诹乎友方妇病之将壊也吾友蔡定夫过予予因诹之定夫曰莫叶君良也已而果然不择其所诹信不可欤予既感定夫且嘉叶君书以赠之君字伯文年月日杨万里序
　　益斋藏书目序
　　予于朝迹最末至故虽与天下之英俊并游然阅三数月识其面未徧也既未徧识其面未能徧交其人一日除书下迁大宗正丞尤公延之为秘书丞吾友张钦夫悦是除也曰真秘书矣予自是知延之之贤始愿交焉然亦未始解钦夫之云之意也既与延之往还且久既同为尚书郎论文讨古则见延之于书靡不观观书靡不记至于字画之蕞残日月之穿漏歴歴举之无竭聴之无疲也余于是始解钦夫之云之意然于延之有未解者焉葢延之每退则闭户谢客日计手抄若干古书其子弟亦抄书不惟延之手抄而已也其诸女亦抄书不惟子弟抄书而已也且延之之于书腹之矣奚所事于手之乎此予之所未解者也虽然又有未解者焉今年予出守毗陵葢延之之州里也延之持淮南使者之节而归一日入郛访予予与之秉烛夜语问其闲居何为则曰吾所抄书今若干巻将彚而目之饥读之以当肉寒读之以当裘孤寂而读之以当朋友幽忧而读之当金石琴瑟也余于是疑焉葢若延之者记之强不必抄之富学之就不必读之劬彼其渟之为道徳流之为文章溥之为事业深矣而犹脱腕于传写焦唇于诵教此余之所疑而愈不可解者也葢彼其不可解也秖其为不可及欤延之属予序其书目余既序之且将借其书而传焉然使予尽传延之之书传犹不传也葢世有得易牙烹餁之方者欣然以易牙自为也且得其方不若治其餁治其餁不若哜其滋治其餁而不哜其滋餁犹不餁也而况得其方而未尝治其餁者耶予老矣每观一书口志而心忘意未究而目告病矣使尽传延之之书其曰餁之云乎未可知也餁之矣其曰哜之云乎未可知也则亦得易牙之方而已予以是媿延之亦以是服延之年月日杨万里序
　　袁机仲通鉴本末序
　　初予与子袁子同为太学官子袁子録也予博士也志同志行同行言同言也后一年子袁子分教严陵后一年予出守临漳相见于严陵相劳苦相乐且相懋以学子袁子因出书一编葢通鉴之本末也予读之大抵搴事之成以后于其萌提事之微以先于其明其情匿而泄其故悉而约其作窕而摦其究遐而迩其治乱存亡葢病之源医之方也予每读通鉴之书见其事之肇于斯则惜其事之不竟于斯葢事以年隔年以事析遭其初莫绎其终揽其终莫志其初如山之峩如海之茫葢编年系日其体然也今读子袁子此书如生乎其时亲见乎其事使人喜使人悲使人鼓舞未既而继之以叹且泣也嗟乎由周秦以来曰诸侯曰大盗曰女主曰外戚曰宦官曰权臣曰外裔曰藩镇亦不一矣而其源不一哉葢安史之乱则林甫之为也藩镇之祸则令孜之为也其源不一哉得其病之之源则得其医之之方矣此书是也有国者不可无此书前有奸而不察后有邪而不悟学者不可以无此书进有行而无征退有蓄而无宗此书也其入通鉴之户欤虽然觌人之病戚人之病理人之病得人之病至于身之病不懵焉不讳焉不医之距焉不医而缪其医焉古亦稀矣彼闇而此昭宜也切于人纾于身可哀也夫子袁子名枢字机仲其为人也正物以己正枉以直有不可其意愤怒见于色辞葢折而不靡踬而不悔者孔子曰刚毅木讷近仁子袁子有焉
　　双桂老人诗集后序
　　读双桂老人冯子长诗其情丽奔絶处已优入江西宗派至于惨澹深长则浸淫乎唐人矣近世此道之盛者莫盛于江西然知有江西者不知有唐人或者左唐人以右江西是不惟不知唐人亦不可谓知江西者虽然不知唐人犹知江西江西之道亦复莫之知焉是可叹也斯道也下之不足以决科上之不足以速化而诗人頋曰不废江湖万古流其莫之知也则冝又何叹乎读双桂一编之诗吾甚爱之然子长方穷而未有知之者庸非诗为之祟耶是吾之所甚爱子长所冝怨也而子长方且为之未巳不惟不怨而又乐之曰速营诗坛吾将老焉然则吾子长正患彼知之尔彼而不知其足叹也夫其不足叹也夫子长名颀洛人今居严陵之双桂坊为江州通判云









　　诚斋集巻七十九
　　钦定四库全书
　　诚斋集巻八十
　　宋　杨万里　撰
　　序
　　黄御史集序
　　余在中都于书馆及士大夫家见唐人诗集畧及二百余家自谓不贫矣逮归耕南溪之上永丰明府莆阳黄君沃又遗余以其祖御史公之集其诗尤奇葢予在中都时所未见也诗至唐而盛至晩唐而工葢当时以此设科而取士士皆争竭其心思而为之故其工后无及焉时之所尚而患无其才者非也诗非文比也必诗人为之如攻玉者必得玉工焉使攻金之工代之琢则窳矣而或者挟其深博之学雄隽之文于是櫽括其伟辞以为诗五七其句读而平上其音节夫岂非诗哉至于晩唐之诗则寱而诽之曰锻链之工不如流出之自然也谁敢违之乎御史公之诗如闻新雁一声初触梦半白己侵头余灯依古壁片月下沧洲如游东林寺寺寒三伏雨松偃数朝枝如上李补阙谏草封山药朝衣施衲僧如退居青山寒带雨古木夜啼猿此与韩致光呉融辈并游未知其何人徐行后长者也永丰君自言其集久逸其父考功公始得之仅数巻而已其后永丰又得诗文五巻于吕夏卿之家又得逸诗于翁承赞之家又得铭碣于浮屠老子之宫当御史公之时岂自知其诗文之传不传哉然二百年间几乎泯矣而复传于二百年之后然则士之所立顾其可传与否耳其不传也奚以戚其复传也奚以欣余于是独有得焉余见士大夫子孙承家百年而不毁者或寡矣而永丰君能力求其祖之诗文于二百年之前其可尚也夫而永丰之士有曽时杰与其犹子睎説者得此书又欣然刻印以供士君子之好古书者其又可尚也夫按唐艺文志御史讳滔字文江光化中为四门博士其集旧曰黄滔集云淳熙三年四月二十六日
　　彭少初字序
　　吾友安福彭仲庄少同学且同志中间合而离离而合者三十年余既归耕南溪得仲庄为族人子弟师山林幽独之身不落莫矣仲庄间携其子来风骨秀朗文辞清润余问其字曰名湛字则未也子盍字诸余曰士之学必有为也穑者为年贸者为息士何所为而学也迳于学以求复其初而已人之厥初湛如也纷如者至而湛如者汨是岂其初乎哉子也盍问津于孟溯洄于顔涤源于尧舜禹汤文武周公孔子则子之所谓初者庶几复乎尔也借曰未复庶几近乎尔也借曰未近庶几不逺乎尔也愿字曰少初因书以遗之年月日杨万里序
　　陈睎顔和简斋诗集序
　　古之诗倡必有赓意焉而已矣韵焉而已矣非古也自唐人元白始也然犹加少也至吾宋苏黄倡一而十赓焉然犹加少也至于举古人之全书而尽赓焉如东坡之和陶是也然犹加少也葢渊明之诗才百余篇尔至有举前人数百篇之诗而尽赓焉如吾友敦复先生陈睎顔之于简斋者不既富矣乎昔韩子苍答士友书谓诗不可赓也作诗则可矣故苏黄赓韵之体不可学也岂不以作焉者安赓焉者勉故欤不惟勉也而又困焉意流而韵止韵所有意所无也夫焉得而不困今睎顔是诗赓乎人者也而非赓乎人者也寛乎其不逼也畅乎其不塞也然则子苍之所艰睎顔之所易岂惟易子苍之所艰又将増和陶之所少也大抵夷则逊险则竞此文人之奇也亦文人之病也而诗人此病为尤焉惟其病之尤故其奇之尤葢病行于大逵穷髙于千仞之山九萦之蹊二者孰奇孰不奇也然奇则奇矣而诗人至于犯风雪忘饥渴竭一生之心思以与古人争险以出奇则亦可怜矣然则险愈竞诗愈奇诗愈奇病愈痼矣今是诗也韵聴乎简斋而词出乎睎顔辞出乎睎顔而韵若未始聴乎简斋者不以其争险故欤使睎顔不与简斋竞于险以搴其奇此其心必有所郁于中而不快而其辞必有所渟于蕴而不决也然睎顔与简斋争言语之险以出其奇则韪矣抑犹在痴之间乎劬于诗而纾于仕鋭于追前辈而钝于取世资睎顔之黠也秖其为痴也睎顔之痴也秖其为贤也睎顔此诗既成集也请序于澹庵先生胡公而复诿某书其后年月日杨万里序
　　黙堂先生文集序
　　予来毗陵之数月欲于事外阴求是邦之良士未暇也一日有秀才陈生簵者来谒予貌甚野气甚静予固异之坐之而扣其挟则吃吃言伊川之学予益怪焉葢是学也今之大夫久矣其讳谈也不惟大夫也今之士亦然而生独不然其不可怪也乎问之葢黙堂先生陈公之子也然则其不讳谈也又奚怪焉葢昔者道学之正统八传而至孔子若顔子曽子则见而传之若子思孟子则闻而传之统之至于孟子也其前无絶其后无嗣嗣千有余嵗之絶者不在伊川乎其学以天理为宗以致知为力以仁为寤以敬为守以诚为归旷乎圣门之孔迩忽乎斯道之来前也一时之士从之学者岂少也得之者谢氏而止耳游氏而止耳杨氏而止耳黙堂先生杨氏之髙弟也且亲焉吾闻其人矣吾仰其风矣未见其书也问诸簵则有文集若干巻就求而观之其辞质而达其意坦而逺其气畅而幽至于立朝廷当言责正君心排权臣蹇蹇不折也是岂今之所谓文哉葢道学之充乎其中而溢乎其外形乎其躬而声乎其言者欤既归其书于簵而簵请序于予予谢曰先生此书岂以序之作不作而为传不传哉序或不可以废也亦必其人而后可也如予者岂果所谓其人乎然士之骛于文也至于今亦极矣文弥工道弥邈极甚必反其不待于先生此书乎序此书予不知其可也一言以谂学者予不知其不可也先生讳渊字几叟尝为正言终官宗正少卿南剑人了翁之犹子云年月日杨万里序
　　胡徳辉苍梧集序
　　予始至郡署即登所谓多稼亭者视其榜三大字皆汉葢太史胡公徳辉之书也予于是知徳辉工于书后因求州之碑板首得子城记亦其书古其辞聱牙恢奇书之初则戛戛已而浏浏亦徳辉作也予于是知徳辉深于文退而求其文朞年而后得苍梧集于法曹掾髙君诹之又得其为人于润州别驾钱侯之望葢徳辉自少入太学以艺文登进士第尝学经术于龟山杨先生学名节于元城刘先生其仕也尝因陈少阳上书而徳辉视其草投畀苍梧既得东归召用尝为郎又以参政李公泰发之客见恶于秦丞相坐废饥寒困穷以死予于是又知徳辉之贤夫士固有终身学之不能一日行之者岂徳辉之谓哉屡踬而屡不悔其可敬也夫其可叹也夫然吾犹有为徳辉叹者君子必有所立有立矣不必有遇有遇矣不必有传其有遇者天也其有传非天也人也天者可置人者可恃虽然古之人其立者泯然其传者卓然未之有也其立者卓然其传者泯然葢有之也则所谓人者其又可恃乎若徳辉所立其不卓然矣哉而其殁距今几年予欲求其文访其遗事朞年而后得之其不可恃也如此此予所以为徳辉而叹也嗟乎徳辉且然而况予乎其子某命予序徳辉之文不知他日有求予之序如予求徳辉之文者乎然则予亦奚暇为徳辉而叹也哉徳辉讳珵世为毗陵人年月日杨万里序
　　洮湖和梅诗序
　　梅之名肇于炎帝之经着于説命之书召南之诗然以滋不以象以实不以华也岂古之人皆质而不尚其华欤然华如桃李顔如蕣华不尚华哉而独遗梅之华何也至楚之骚人饮芳而食菲佩芳馨而服葩藻尽掇天下之香草嘉禾以苾芬其四体而金玉其言语文章葢逺取于江蓠杜若而近舍梅岂偶遗之欤抑亦梅之未遭欤南北诸子如阴铿何逊苏子卿诗人之风流至此极矣梅于是时始一日以花闻天下及唐之李杜本朝之苏黄崛起千载之下而躏借千载之上遂主风月花草之夏盟而梅于其间首出桃李兰蕙而居客之右葢梅之有遭未有盛于此时者也然色弥彰用弥晦花弥利实弥钝也梅之初服岂端使然哉前之遗今之遭其信然欤吾友洮湖陈睎顔葢造次必于梅颠沛必于梅者也嘉爱之不足而吟咏之吟咏之不足则尽取古今诗人赋梅之作而赓和之寄一编以遗予曰从古此诗已八百篇矣不盈千篇吾未止也予读之而惊曰一何丰耶丰而不奇则亦畏耳一何奇也予尝爱阴铿诗云花舒雪尚飘照日不俱消苏子卿云秖言花是雪不悟有香来唐人崔道融云香中别有韵清极不知寒是三家者岂畏疎影横斜之句哉今睎顔之诗同梅而清清在梅前同梅而馨馨在梅外其于三家者所谓未闻以千里畏人者也或谓物耋则妖兴梅亦有妖睎顔此诗非睎顔语也梅之妖冯睎顔而语也或曰非彼冯此乎尔繄此即彼乎尔夫语怪圣门所讳予又乌知二説之然不然哉因并书之年月日杨万里序
　　似剡老人正论序
　　吾友安福李与贤自绍兴丁卯与予同学于清纯先生之门是时予少与贤十嵗与贤长身玉立大冠如箕喜滑稽善谈笑予每闭斋房呻藳简刿心斵肺于文字间若痴若迷若惫若病无以自拔此身于蠧鱼萤火之林与贤剥啄竹户一见则抵掌絶倒如见何平叔衞叔寳予幽忧眵昏之病不知释然去体也既而予以官游南北西东与贤之为见不数而与贤之谈笑常参前忽后也今年与贤以予尝谒太常遭值夀圣慈闱七旬庆夀湛恩赐爵一日衣九品服迹门三十八年之契阔欣戚把烛相对申旦不寐葢予与与贤皆为老翁矣予端忧索居少年意气之豪放壮伟焰然如蜺者葢索然如秋矣而与贤之谈笑犹尚少也间出其所着一编曰似剡正论示予予披而读之曰此文决谳经史之疑狱者欤平反古今之罪功者欤世无此作久矣惟晩唐刘蜕沈顔皮日休罗江东本朝李泰伯诸贤尤工于斯亦穷于斯者也具此味续此风得此体者不在吾与贤乎嗟乎大胾钜臑甘膬丰硕固可饱也然既饱之余周之歜楚之芰王戎之李陆羽之荈其泠然之芬超然之韵独可废乎与贤此书若以示求饱之士及韵胜之士必有嗜者矣与贤亦谨其嗜哉与贤名燧尝与其子偕荐名晚当特奏名不就似剡葢以其所居似剡溪故自号云淳熙甲辰十月三日诚斋野客杨万里序
　　达斋先生文集序
　　某生于南溪长于南山既冠而学于安福绍兴庚午与叔父达斋先生同举于礼部皆闻罢甲戌再同举于礼部遂同年防第某于是始一至南溪谒族亲邻曲葢有不相识者问故居则尽为藜藿矣问童子钓游之地则茫然不可寻矣达斋悯然字谓予曰廷秀乎子吾乡廷秀非异县廷秀也子归乎与吾白首竹林吾乐也于是某始有归志后四年某自贑掾辞满乃归南溪卜筑于达斋之西自是日往还相唱酬非之官无日不还往不唱酬也后十二年某宰奉新达斋宰麻阳亦数得书是嵗冬某以収召为国子博士入脩门见朝士一日见侍御史李公粹伯公颦蹙曰子得达斋消息乎诸公间方议荐之嘻今死矣于是公与某相视出涕后十四年达斋之子璧始能叙次其诗文若干巻请某序之某哭曰某尚忍序吾叔父之文集乎贤如吾叔父文如吾叔父而止于斯既不位而不年人欤天乎虽然斯人无遇于今斯文当有遇于后也则序之曰斯文非今人之文古人之文也斯诗非今人之诗古人之诗也葢赋似谢庄诗似髙适文似列御冦云达斋讳辅世字昌英达斋其自号也终官左宣教郎知沅之麻阳县得年五十璧其长子也次奎淳熙甲辰十二月日侄具位杨万里序
　　江西宗派诗序
　　江西宗派诗者诗江西也人非皆江西也人非皆江西而诗曰江西者何系之也系之者何以味不以形也东坡云江瑶柱似荔子又云杜诗似太史公书不惟当时闻者呒然阳应曰诺而已今犹呒然也非呒然者之罪也舍风味而论形似故应呒然也形焉而已矣髙子勉不似二谢二谢不似三洪三洪不似徐师川师川不似陈后山而况似山谷乎味焉而已矣酸咸异和山海异珍而调胹之妙出乎一手也似与不似求之可也遗之亦可也大抵公侯之家有阀阅岂惟公侯哉诗家亦然窭人子崛起委巷而一旦纡以银黄缨以端委视之言公侯也貌公侯也公侯则公侯乎尔遇王谢子弟公侯乎江西之诗世俗之作知味者当能别之矣昔者诗人之诗其来遥遥也然唐云李杜宋言苏黄将四家之外举无其人乎门固有伐业固有承也虽然四家者流一其形二其味二其味一其法者也葢尝观夫列御防楚灵均之所以行天下者乎行地以舆行波以舟古也而子列子独御风而行十有五日而后反彼其于舟车且乌乎待哉然则舟车可废乎灵均则不然饮兰之露餐菊之英去食乎哉芙蓉其裳寳璐其佩去饰乎哉乘吾桂舟驾吾玉车去器乎哉然朝阆风夕不周出入乎宇宙之忽然耳葢有待乎舟车而未始有待乎舟车者也今夫四家者流苏似李黄似杜李苏之诗子列子之御风也杜黄之诗灵均之乗桂舟驾玉车也无待神于诗者欤有待而未尝有待者圣于诗者欤嗟乎离神与圣李苏李苏乎尔杜黄杜黄乎尔合神与圣李苏不杜黄杜黄不李苏乎然则诗可以易而言之哉秘阁脩撰给事程公以一世儒先厌直而帅江西以政新民以学赋政如春而燠如秋而肃葢二年如一日也迨暇则把酒赋诗以黼黻乎翼轸而金玊乎落霞秋水尝试登滕王阁望西山俯章江问双井今无恙乎因谓曰江西宗派图吕居仁所谱而豫章自出也而是派之鼻祖云仍其诗往往放逸非阙欤于是以谢幼槃之孙源所刻石本自山谷外凡二十有五家彚而刻之于学宫将以兴发西山章江之秀激江西人物之美鼓动骚人国风之盛移书谂予曰子江西人也乎序斯文者不在子其将焉在予三辞不获则以所闻书之篇首云淳熙甲辰十月三日庐陵杨万里序
　　独醒杂志序
　　古者有亡书无亡言南人之言孔子取之夏谚之言晏子诵焉而孔子非南人晏子非夏人也南北异地夏周殊时而其言犹传未必垂之防书也口传焉而已矣故秦人之火能及漆简而不能及伏生之口然则言与书孰坚乎哉虽然言则坚矣而言者有时亡也言者亡则言亦有时而不坚也书又可废乎书存则人诵人诵则言存言存则书可亡而不亡矣书与言其交相存者欤庐陵浮云居士曽达臣少则意于问学慨然有志于当世非素隠者也尝与当世之士商畧古今平章前代之豪杰知光武不任功臣而知其有大事得论谏知武侯终身无成而知司马仲达实非其对知邓禹之师无敌而知其短于驭众知孙权之兵不勤逺畧而知其度力之所能若夫以兵车为活城以纸鸢为本于兵器谈者初笑之中折之卒服之古之人葢有生不用于时而没则有传于后夫岂必皆以功名之焯着哉一行之淑一言之臧而传者多矣其不传者亦不少矣岂有司之者欤抑有幸有不幸欤抑其后世之传不传亦如当时之用不用皆出于适然欤是未可知也若达臣之志而不用世可叹也既不用世岂遂不传世欤达臣既没吾得其书所谓独醒杂志十巻于其子三聘葢人物之淑慝议论之与夺事功之成败具载之无谀笔也下至谑浪之语细琐之彚可喜可笑可骇可悲咸在焉是皆近世贤士大夫之言或州里故老之所传也葢有予之所见闻者矣亦有予之所不知者矣以予所见闻者无不信知予之所不知者当无不信也后之览者岂无取于此书乎淳熙乙巳十月十七日诚斋野客杨万里序诚斋集巻八十
　　钦定四库全书
　　诚斋集巻八十一
　　宋　杨万里　撰
　　序
　　卢溪先生文集序
　　绍兴八年故资政殿学士胡公以言事忤时相黜又四年谪岭表卢溪先生以诗送其行有痴儿不了公家事之句小人上飞语告之时相怒除名流夜郎时先生年七十矣于是先生诗名一日满四海里之士爱先生者谓诗之祸从古昭昭也先生不戒又欣然犯之适以济权臣之威成小人之名此先生之祸也亦先生之过也或曰先生何过哉先生言直而诗工耳言不直诗不工世无传也世有传矣不见媢于明必见媢于幽故庭草随意之诗空梁燕泥之诗飞燕昭阳之诗不才多病之诗言非直也诗工而已耳诗工而非直犹且小者逐大者死况先生之诗工而言直耶先生何过哉济权臣之威亦稔其恶先生成小人之名未若小人成先生之名先生何过哉未几时相殂先生得归又未几今上践阼初召除国子监簿再召除直敷文阁年余九十耳目聪明赋诗作文不见老人摧颓之气朝廷想闻其风采天下诵传其诗祸先生者何知其非福先生乎嗟乎天人之理其紊也或胜之其定也或正之不观其定而观其紊则古之圣贤厄于小人者皆过也独先生之过也乎先生王氏讳廷珪字民瞻登政和八年第调茶陵丞以上官不合弃官去隠居卢溪者五十年自号卢溪真逸少尝见曹子方得诗法葢其诗自少陵出其文自昌黎出大要主于雄刚浑大云清江刘清之子澄评先生之文谓庐陵自六一之后惟先生可继闻者韪焉先生之孙澹及曾孙征及其门人刘江诠次先生之诗文凡若干巻将刻枣以传而太守朱公子渊复刻其诗于郡澹属某序之某尝侍先生之杖屦闻先生之诲言者欲辞敢哉淳煕戊申九月晦日门人朝奉大夫新知筠州军州事庐陵杨万里序
　　西溪先生和陶诗序
　　余山墅逺城邑复不近墟市兼旬不识肉味日汲山泉煮汤饼傧以寒韲主以脱粟纷不及目嚣不及耳余心裕如也偶九日至呼儿问有酒乎曰秫不登无所于酿余仰屋喟曰安得白衣人乎已而所亲送至新醅余欣然又问有菊乎曰秋未凉菊亦末花余又喟曰既得陇复望蜀可乎因悠然独酌取几上文书一编观之乃予亡友西溪先生和陶诗也读至九日闲居渊明云尘爵耻虚罍寒花徒自荣东坡和云鲜鲜霜菊艶溜溜糟牀声西溪和云境静人亦寂觞至壶自倾则又喟然曰四者难并之叹今古如一丘之貉也儿跽而请曰东坡西溪之和陶孰似余曰小儿何用强知许事渊明之诗春之兰秋之菊松上之风涧下之水也东坡以烹龙庖鳯之手而饮木兰之坠露餐秋菊之落英者也西溪操破琴鼓防以泻松风涧水者也似与不似余不得而知也汝盍于渊乎问焉西溪之子伟及其犹子湘送此集谒予序之因书此语于篇首云西溪刘氏讳承弼字彦纯尝再与计偕报闻则归隠于安福之西溪今谏大夫谢公谔尝倡郡士百十人列其孝行节义于朝有诏旌表其门闾淳熙戊申九月晦日友人朝奉大夫新知筠州军州事杨万里序
　　彭文蔚补注韩文序
　　永明尉彭君文蔚与予同郡且同乡举自绍兴癸酉一别至淳熙戊申七月二十五日忽触热骑一马来访予于南溪之上道旧故相劳苦外文蔚喟然曰四民精其业者三而已惟士独否道徳之粹精义理之渊永姑未击考也句读之不分训诂之不彻者麻竹如也因出其补注韩文八帖以示予上自先秦之古下迨汉晋之文史近至故老之口传旁罗逺摭幽讨明抉殆数十万言于是韩子之诗文雅语奇字发擿呈露无余秘矣如援顺宗实録而知上李实书之有防据唐史本传而知送郑权序之有负至于城南聨句采月拗等语怪奇不可理晓者援证益白他难以悉数是有补于后学为不少也昔程子以羑里操为韩子得文王之心以轲死不得其传为韩子见之识之之大此固读韩文之大观逺览也而文蔚之注亦独可废乎学者以文蔚之注求程子之意而读韩子之文韩子犹曰小得意则人小笑之大得意则人大笑之是后世终无韩子乎后世有韩子韩子之幸也后世无韩子韩子幸乎哉文蔚属予序之因书其説文蔚尚有春秋指掌集义二书予恨未见也当再拜以请诚斋野客杨万里序
　　约斋南湖集序
　　初予因里中屠徳璘谈循王之曽孙约斋子有能诗声余固心慕之然犹以为贵公子未敢即也既而访陆务观于西湖之上适约斋子在焉则深目颦蹙寒眉臞膝坐于一草堂之下而其意若在岩壑云月之外者葢非贵公子也始恨识之之晩既而又从尤延之京仲逺过其所居曰桂隠者于是尽出其平生之诗葢诗癯又甚于其貌之癯也大抵祖黄陈自徐苏而下不论也延之仲逺退而深嘉之余笑而不言二君曰子奚笑约斋子余曰彼其先王翼真主以再造王家大忠髙勲塞两仪而贯三光为之子若孙者谓宜掉马棰鸣孤剑畧中原以还于天子若夫面有敲推之容而吻秋虫之声与隂何郊岛先登优入于饥冻穷愁之域此我辈寒士事也顾汲汲于此而于彼乎悠悠尔此余之所以笑约斋子也二君曰子之笑约斋子秖所以嘉约斋子欤余出守髙安约斋子寄其诗千余篇曰南湖集且谂予序之乃书其説于篇首云约斋子张氏名镃字功父淳熙己酉四月庚辰诚斋野客庐陵杨万里序
　　易外传序
　　易者何也易之为言变也易者圣人通变之书也何谓变葢阴阳太极之变也五行阴阳之变也人与万物五行之变也万事与人万物之变也古初以迄于今万事之变未己也其作也一得一失而其究也一治一乱圣人忧焉幽观其变湛思其通而逆防其图易之所以作也易之为言变也故易者圣人通变之书也其穷理尽性其正心脩身其齐家治国其处显傃穷其居常其遭变其参天地合鬼神万事之变方来而变通之道先立变在彼道在此得其道者蚩可哲慝可淑眚可福危可安乱可治致身圣贤而跻世泰和犹反手也斯道何道也中正而已矣唯中为能中天下之不中唯正为能正天下之不正中正立而万变通此二帝三王之治孔子顔孟之学也后世或以事物之变为不足以撄吾心举而捐之于空虚者是乱天下者也不然以为不足以遁吾术挈而持之以权谲者是愈乱天下者也然则学者将欲通变于何求通曰道于何求道曰中于何求中曰正于何求正曰易于何求易曰心愚老矣尝试与二三子讲之二三子以为愚之言乎非也愚闻之先儒先儒闻诸三圣三圣闻诸天淳熙戊申八月二日庐陵杨万里谨序
　　诚斋江湖集序
　　予少作有诗千余篇至绍兴壬午七月皆焚之大槩江西体也今所存曰江湖集者葢学后山及半山及唐人者也予尝举似旧诗数聨于友人尤延之如露窠蛛防纬风语燕怀春如立岸风大壮还舟灯小明如疎星煜煜沙贯日緑云扰扰水舞苔坐忘日月三杯酒卧防江湖一钓船延之慨然曰焚之可惜予亦无甚悔也然焚之者无甚悔存之者亦未至于无悔延之曰诗何必一体哉此集存之亦奚悔焉旧所存五百八十首大儿长孺再得一百五十八首于是并録而序之云同郡之士永新张徳器屡求之不置因以寄之淳熙戊申九月晦日诚斋野客杨万里序
　　诚斋荆溪集序
　　予之诗始学江西诸君子既又学后山五字律既又学半山老人七字絶句晩乃学絶句于唐人学之愈力作之愈寡尝与林谦之屡叹之谦之云择之之精得之之难又欲作之之寡乎予谓曰诗人葢异病而同源也独于予哉故自淳熙丁酉之春上暨壬午止有诗五百八十二首其寡葢如此其夏之官荆溪既抵官下阅讼牒理邦赋惟朱墨之为亲诗意时日往来于予怀欲作未暇也戊戌三朝时节赐告少公事是日即作诗忽若有寤于是辞谢唐人及王陈江西诸君子皆不敢学而后欣如也试令儿辈操笔于予口占数首则浏浏焉无复前日之轧轧矣自此每过午吏散庭空即携一便面步后园登古城采撷杞菊攀翻花竹万象毕来献予诗材葢麾之不去前者未雠而后者已迫涣然未觉作诗之难也葢诗人之病去体将有日矣方得时不惟未觉作诗之难亦未觉作州之难也明年二月晦代者至予合符而去试彚其藳凡十有四月而得诗四百九十二首予亦未敢出以示人也今年备官公府掾故人钟君将之自淮水移书于予曰荆溪比易守前日作州如无州者今难十倍不啻子荆溪之诗未可以出欤予一笑抄以寄之云淳熙丁未四月三日庐陵杨万里廷秀序
　　诚斋西归诗集序
　　予假守毗陵更未尽三月移官广东常平使者既上二千石印绶西归过姑苏谒石湖先生范公公首索予诗予谢曰诗在山林而人在城市是二者常巧于相违而喜于不相值某虽有所谓荆溪集者窃自薄陋不敢为公出也既还舍计在道及待次凡一年得诗仅二百首题曰西归集録以寄公今复寄刘伯顺与钟仲山淳熙丁未六月十五日诚斋野客杨万里序
　　诚斋南海诗集序
　　予生好为诗初好之既而厌之至绍兴壬午予诗始变予乃喜既而又厌至乾道庚寅予诗又变至淳熙丁酉予诗又变是时假守毗陵后三年予落南初为常平使者复持宪节自庚子至壬寅有诗四百首如竹枝歌等篇每举似友人尤延之延之必击节以为有刘梦得之味予未敢信也潮阳刘涣伯顺为清逺宰时尝为予求所谓南海集四百首者至再见于中都伯顺复请不懈乃克与之嗟乎予老矣未知继今诗犹能变否延之尝云予诗每变每进能变矣未知犹进否他日观此集其羡也乎其亦厌也乎予诗自壬午至今凡二千一百余首曰江湖集曰荆溪集曰西归集曰南海集曰朝天集余四集伯顺尚欲之他日当续寄也丙午六月十八日诚斋野客杨万里廷秀序
　　诚斋朝天集序
　　予游居寝食非诗无所与归淳熙壬寅七月既婴戚还家诗始辍至甲辰十月一日禫之徙月也大儿长孺请曰大人久不作诗今可作矣乎予蹙然曰三年不为礼礼必坏三年不为诗诗必颓善如尔之请也是日始拟作进士题后二十七日拜除召之命后十日就道入京道途仅仅得二十余诗然自觉其干格不如意葢哀未忘故也既至中都就列冗职明年二月被朝旨为铨试考官与友人谢昌国倡和忽混混乎其来也至丁未六月十三日得故人刘伯顺书送所刻南海集来且索近诗于是彚而次之得诗四百首名曰朝天集寄之云诚斋野客杨万里序








</div>
    <div class="pagination">
<a href="诚斋集_page89.html">上一页</a><span>...</span><a href="诚斋集_page85.html">85</a><a href="诚斋集_page86.html">86</a><a href="诚斋集_page87.html">87</a><a href="诚斋集_page88.html">88</a><a href="诚斋集_page89.html">89</a><span class="current-page">90</span><a href="诚斋集_page91.html">91</a><a href="诚斋集_page92.html">92</a><a href="诚斋集_page93.html">93</a><a href="诚斋集_page94.html">94</a><a href="诚斋集_page95.html">95</a><span>...</span><a href="诚斋集_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
