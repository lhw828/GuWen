<!DOCTYPE html>
<html>
<head>
    <meta charset="UTF-8">
    <title>桐江续集 - 第 25 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 25 页/共 48 页</h1>
    <div class="content">　　春尽雨还雨山寒云更云昼常无日色夜不见星文蜂起此狂贼马来皆劲军尅期可平尽玉石恐难分
　　予甞治郡屡平贼叹今所见不然
　　昔在専城日吾甞破贼时土豪勤问探民戸感恩私公论必旁采下情须尽知骑军逺迎击孰识一先碁【贼巢穴深湏合军力一举必取乍进忽退徒掠平人则贼得志矣贼乏食必出巢四刼须土人谨探而先报我出马军迎击之逺郊不使近吾城必捷步兵难用惟马军可以少胜众一二箭可走万众也】
　　十九日斩贼十二人始明正典刑
　　兵兴欲两旬三载气初伸汝既甘从贼官非乐杀人早知膏白刃何忍效黄巾拙速无奇防登城悉市民
　　早大雾午大风冦销兵解之象
　　骤合公超雾俄飞御冦风大声千里动阴翳一时空逺睇烽楼外愁吟战鼓中所思何日见还得一樽同
　　二十一甲子晴
　　昨日大风声今朝甲子晴整襟衣防爽开匣镜偏明早就鲸鲵筑终全燕雀成清和旧时节新面入山城二十三日天气絶佳西军还二十四日东如绩溪
　　独坐绿阴下追思秋日春眠蚕方放大早麦欲甞新岂意贼生贼忍闻人食人何时兵遂解纵遣上城民四月初二日出兵恰满一月百姓未得下城
　　乆谓兵当解何知战未休属方甜笋蕨遽已艳葵榴【是日始见葵花红榴尤早】骨痛金疮作心烦火色浮满城俱闭戸不但一人愁【予甞于真州泛江大风跳船为桅竿之铁键伤腰骨将风雨则破而痛又尝他有所伤天阴则骨痛】
　　四月初四日闻绩溪凡十五都贼焚欲尽傍出焚歙县之南乡遂焚至昌化
　　昔日初闻冦诸人早出师焚烧宁太广收勦已无遗斧钺何曾钝雷霆岂肯迟迁延非决防那得更狐疑四月初九日清和絶佳闻贼焚歙南路蔓延五十余里
　　小园无客至独坐一绳床霁日千林净薫风四月凉禽鱼完孕育草木竞芬香姓命人难得何为有战场
　　四月初十日得蜂虿茧丝之句
　　深言惧忤时聊复一评之靡暇防蜂虿惟工竭茧丝因循终不恤平定岂无期麦赭秧田废人家半忍饥
　　闻移东兵勦南贼
　　破贼须先易行军要出奇霆轰当不测乌合本无知夏税催科日秧田挿莳时扫除如少缓两不便公私客谓榴花早而多竹笋少嵗旱【乃返大潦】
　　客忧今嵗旱事已见几微早早榴花宻迟迟竹笋稀即今防黠贼已若堕重围更使逢荒歉呜呼万事非【草贼作耗四十余日东北西南四面起断金陵钱塘路略计五大县被焚太平宣徽三郡城守如被围然也】四月二十日客言兵所不至麦有黒虫食之
　　望望遥峯外行行茂树中愁添诗鬓白旱觉战尘红已叹桑无茧何期麦有虫南薫元不改千古舜弦风
　　观蚁迁知雨
　　行行宻宻复踈踈衔子沿阶粟粒如几夜夏寒疑未雨槐安国有五行书
　　四月二十六日雨后添严军南击贼寨
　　端许忧差减宁容病寖侵添兵薅草防垂早降梅霖寨破山无险田髙水亦深著书垂不朽或可遂初心
　　四月二十七日梅雨甚骤
　　黄梅三日雨漏屋使人愁无饭不遑恤有书犹欲修绵延蜂虿贼震动犬牙州【冦在太平宣徽三州境而杭严池饶之接境皆警】兵甲从今洗民穷尚可忧【是日祁门水没县休宁江潭等处漂溺二三千人】
　　四月二十九日早起行园
　　白髪萧萧一秃翁披襟扶杖早凉中偶因不饮全无寐自笑能诗例得穷梅雨园林江橘绿竹风庭院海榴红若非守御孤城闭谁有幽居似此公【白发萧萧言老一秃翁言无版位江橘绿海榴红一作吴橘绿蜀榴红】
　　五月初二日闻祁门县四月二十七日大水没皷楼蛟龙鬬争溺死者多休宁县江潭等处亦多漂溺
　　今嵗知何处天刑亦惨哉潢池犹未静洚水复为灾民叛非无説官贪有自来祁门郑龙鬬此祸又谁胎
　　五月初三日雨寒痰嗽
　　门外葵花一丈髙讵期端午更绵袍佩符岂有玉刚卯挑药久无金错刀人老形骸宜瘦劣时危心肺倍焦劳柴门昼掩身多病聴雨寒牕首屡搔
　　五月十一日生朝三首
　　浊醪儿辈尚能谋且勿惊忧且勿愁不肯前朝峩豸角【乙亥年除监察御史右司牒皆不就】可于当世较蝇头永无紫绶金章梦甘与青鞋布袜休旦夕贼平嵗中熟茅柴杯外更何求本非髙蹈挂朝冠自是危途举足难世上十年人不识山中五月夜犹寒感风垂死骨骸痛止酒近旬杯杓干牵率亲朋致嘉惠时危敢作等闲看
　　强展愁睂进一杯年年红熟见杨梅至亲阻冦全无信时贵嫌贫近不来京兆旧游张敞马督亢遥望剧辛防华荣寂寞手翻覆好在徉狂老万回【予归自广南竹坡先生字以万里名则先君所命也故或以万回戯之】
　　五月二十一夜雨未止六昼夜水涨冦阻无人入城
　　昼夜雨滂沱平畴变海河地如随水去天岂厌人多讨叛犹输粟攻坚未掩戈积阴凝杀气造意如何五月二十三日甲子交六月节稍晴三四五复大雨贼寨未下
　　每日看天色今年厌雨声重新六甲换喜得一朝晴疲卒淹穷谷饥民守坏城竹深荷净处犹忆旧承平初二日许公度使君来自西坑贼寨见访
　　曰予视贼垒雨且二十日山行屡颠仆泥行马没膝火攻未可施诸军睨空碧小丑胆气麄亦有炮与石持榜以招之贷命续粮食彼谓一下山求活岂可得使君防且慈睂攅咽为塞未必皆凶徒胁从十有七暴露数月矣武将正愤悒合围焉肯退但欲事鏖击天意不肯晴讵不念寃抑渠魁谋遁逃所幸已就执焉得遂两解曲赦与抆拭
　　六月初七日雨始止初八日始晴
　　昨夕星初见兹晨雾亦披徯闻平贼报先赋喜晴诗【缺二字】犹如旧新蝉未觉迟皇天已悔祸小丑复奚为
　　六月十七日十八日大雨闻贼欲降
　　谁遣青天变漏天人闲无复有平田女娲链石端何物子产禜龙未必然死徙衔寃终不雪生存忍饿更堪怜腐儒自笑穷今极旬月曽无一醉眠
　　六月二十二日守陴百姓始下城
　　本不食官粟亦令登敌楼鸣桴木杪急传箭夜深愁暗蹑蛇纒膝尘搔虱满头传闻贼寨破今日得归休六月二十三日立秋喜闻贼平镇将凯回归府官俱还
　　乱起杏花落贼平梧叶飞顿忘三伏暑竟解万山围大将伤流矢诸军曳血衣先登不如此焉得凯歌归寄题婺源程氏得寓亭【羲叟年六十九子龙乙丑榜】
　　今醉翁遨古醉乡斯亭有路到羲皇九流人品杯中物万巻家书膝上郎山意相迎随步好花阴独立满身香临风诗思谁能畵想见津津喜色黄
　　送歙尉牛寳臣【璧】
　　身骑瘦马着练衣能俭谁云俸入微延礼老儒令子拜束钤蛮卒到村稀向来髯漆今成雪此去袍青合换绯爲报乡邻索南物锦囊惟有好诗归
　　孚舟亭独坐
　　荦确莳籼米浅清钓鯈鱼兹事不在多克俭即有余俛仰六十载山城八迁居【予前庚寅四嵗归乡祖居大街一先叔父上北市居二先人上北市居三紫阳门外居四东门外居五山脚下居六忠节营前居七最后买宋尚书家空地造居八】忆昔罢阃幕始有此屋庐鞠躬畚瓦砾流汗薅茅苴前后列花菓左右环圗书谁令厠朝士又驾太守车大兵革宇宙乗时沸猱狙斸掘坏畦迳抉偷夷庭除厨荒败炊爨室空移贮储归来问邻旧死徙徒欷歔募工淘秽井课仆通汚渠旋理短檠灯复荷长柄锄倐忽九寒暑出入无驴舆忍贫不肯仕人谓回也愚今嵗事大谬羣贼屠郊墟古树伐作薪野茹挑爲蔬淡食已数月穷乃至此欤筋力既衰劣鬓毛苦凋踈以今较畴昔百事皆弗如弗如又何嗟不系天命且柴荆永日闭池亭秋霁初朝看白云起暮对丹霞舒独坐心自赏是身如空虚
　　送郭伯川
　　皓首厖睂话昔游隙阴俛仰叹如流万山中遇驱骃辔十载前同上鹤楼洚水余氓犹粥饭潢池小丑更戈矛纷纷贪吏甚狼虎盍与驱除絶后忧
　　初凉
　　余民脱死初平冦歉嵗逢秋亦喜凉止水池边临树影逆风林下遡花香尚欣邻壁肯赊酒不管空庖无宿粮已往可惊来未测延缘聊得抚流光
　　懐慙
　　逃生何处可茅庵城市山林总不堪人莫我知姑用六今非昔比更缄三擘麟行酒海深浅系鴈传书天北南数月儿曹尽饥瘦无能衰叟但懐慙
　　望南山别峰见树闲烟出知有隠者
　　南山有别峰石树相因依兹晨偶流目遥见青烟微未知此林下谁家掩荆扉我亦欲一往结茅纫槲衣秋饭所种粟春羮自生薇今年四阅月孤城闭贼围当其薪粲絶无翅何由飞客谓郊闗外似觉事转非嵗俭剽夺急村荒游徼稀豺狼方磨牙择人以自肥市隠世态恶岩栖心事违四海岂不广惆怅将焉归
　　去萍草
　　童子携竹器摝去池中萍见鱼故已佳水底林峦青复呼荷锄者薙草汛我庭蛇蚓无留藏行径免露零刬秽致洁净拨翳生皛荧朗月明其抟古镜还精灵语寂理已会虑澹神自冥白髪一老翁兀然坐孤亭
　　送黟县学官江【浩】归上饶石湖精舎
　　小桃源住饭不足夜鹤传声趣驾还细嚼紫阳山色饱馋涎犹睨应天山
　　有感三首
　　仓皇得郡免朝辞十六年间老转痴一角未堪峩獬豸二螯敢笑食蟛蜞刋摩于寳搜神记啸咏陶潜责子诗格是世人无识者可能更索树神知
　　十年归把钓鱼竿万变惟凭冷眼看白髪相寻防鬼簿紫金焉得返魂丹渐惊老旧遗民尽欲问承平往事难秋日未湏畏残暑浙江潮退即天寒【闻故旧多死者】
　　今沿古泝醉眉攅堪转舆旋老眼寒昼静倚楹常独立夜深抚几忽长叹关张运去金刀絶王谢声沉玉树残欲淬笔锋刳鬼胆生寃死恨海漫漫
　　闻汪翔甫八月十日卒去曹元防五月三日之报仅三月余两翁皆年八十四
　　甫作诗为两翁夀岂虞相继骇予闻八旬已过太公望一旦俱为冥漠君场屋少时尝张王兵戈晚嵗忽纷纭全天所赋无遗憾端复真修地下文
　　悲歌五首
　　三十年前乐事饶闲身无事暑初销携琴岳寺延秋月吹笛江楼过夜潮自倚豪狂诗句疾岂虞离乱鬓毛凋故人死尽身犹在交道生涯两寂寥
　　更问公裳与幞头披襟散发十年秋郭郎鲍老元相【缺】张丈殷兄且自由善乐神仙惟有醉筭知天地本无愁奈何尚欲诛奸鬼亹亹寒牕笔不休
　　独立萧萧落叶风闲居已忍十年穷幸犹张籍不终瞎未必杜微真是聋琐事可容知较尽尘编敢谓读皆通骨骸欲朽心神在未害藏山待至公
　　忧惊喜愕夣纷纷了了谁能白黑分昼夜星辰常转换春秋草木互芳芬姬昌秦政今谁讳吕洞钟权近不闻气尽势穷终变灭世间万事总浮云
　　穷凶极诈肆淫贪宾主湖山昼夜酣世事可欺沙武口天诛难免木绵庵赀财已籍宫宜赭腰领犹全首欠函地下丽华应有语不因玉树失江南
　　赠黟县星学舒碧云【俊臣今俊民】
　　原夫官赋省题诗何乃甘心改业为场屋乆忘涂注乙星辰闲测斗牛箕细防肖貌殊清彻徐翫挥毫亦怪奇闻道天文脩晋志淳风防有立朝时
　　九月初五日
　　暮雨萧萧皷角风草枯木落鴈横空每逢九日不胜感垂近七旬无奈穷螃蠏今年犹未有茅柴我辈亦堪中篱边瘦菊青如粟已胜芙蓉万朶红
　　庚寅
　　江湖秋水事茫茫【是年大水】近县犹闻有战场多病多忧欺此老半醒半醉了重阳见山篱下无人至戏马头几客忙万事不同时节似感今怀古倍悲凉
　　美许孝子【幷序】
　　许公度使君悼亡后亦有疾第三东阁居母防侍父药饵极劳悴迎公度寓竹所道院当暑躬执爨治膳及秋凉父病遂愈府判孔公美之以诗韵险难赓以意和焉命题曰美许孝子云
　　圣善已云逺义方犹此亲湏甞许止药未老窦郎椿竹院深床穏烟庖垢面尘曽参养曾皙剩阅舞雩春孔府判埜耘甞宦云南今以余瘴多病意欲休官因读唐书南诏传爲此二诗问其风俗【璠邢州人】
　　万里蚕丛国西南出漏天吐蕃唐徼接越巂汉疆连参井星躔外岷峨雪界边防船元下粤劒栈忽朝燕骠信狂圗歇苴咩险要镌称元更号谓督爽革官聨慰谕开行府咨诹肃使权贝仍通一覔土尚锡双田饰齿金兼漆充衣卉与氊匏冬更实桃杏腊尤妍混壹良堪喜诛求或未悛霜威才莅止舆诵总驩然归槖无蛮货征袍有瘴烟【缺】曾甘鞅掌由此困沉绵柔逺华风浃同文译史传愿闻谈土俗王防纂周篇
　　汉代哀牢种泸南大渡河其都居善阐有水号牂柯丞相祠诸葛将军畏伏波石扶碑故在铜作柱难磨古但覊縻耳今如震慑何一戎平六诏万旅削三峩跣足遑机弩氊头敢荷戈鬼王牵骏驵冺国效文螺梵供花优鉢经传叶贝多异香燃笃耨硕果噉波罗碧钿悬珠珥银钩摘象防深秋如夏热穷腊亦春和雾毒飞鸢堕风腥巨蟒过已还生定逺犹类病维摩宦思轻髦梗闲心愿涧阿此乡非瘴土何幸小婆娑
　　丞相大观文马公先生【廷鸾】挽词三首【并跋】
　　四载咸淳相艰哉去国情极知几事宻或遂好谋成董卓徴荀爽陈桓免晏婴为公翻左汉尚觉寸丹明病笃辞台席明年遂失襄少容公展布岂遽国危亡此老为微子吾君类偃王欺孤木绵鬼寸斩亦何伤天地干戈阻门生合防防谓传和相鉢有腼陆公庄衰钝辜陶冶危疑去庙廊空怀精卫意无奈海茫茫晏平仲纳邑与政因陈桓子得请免于栾髙之难公之退似之矣然木绵老鬼私以爵禄饵士大夫人猫蜜劒朝膝暮渊人亦不感其恩荀慈明潜圗董氏岂特陈静观王脩斋留中斋王厚斋有是心哉顾时机未可耳回学官数除皆公委曲启拟扼于噬吠不能少效愚忠而公壬申之病彼老奸怵迫之危惧之无所不至一去不再起而陈桥之业为葛岭所扫矣甲戌乙亥丙子以来书问阻絶第从人问安否今闻葬又不能赴乃为是此三词以写无穷之哀云门生方回谨跋
　　上南行十二首【并序】
　　何以谓之上南行吾州城南有三路右曰上南路左曰下南路中曰水南路嵗庚寅十二月初五日甲戌予偕紫阳精舍王博士俊甫出上南路访吾友曹清父故曰上南行也平明出城即渡溪曰古航渡为诗一行五里曰分流岭为诗二行七里曰南山许宣平老仙故居在山上予癸丑从郡守魏公静斋来游今三十八年复过其下魏公所筑翠微亭近亦不存为诗三旧官酒出城十里始饮村醪双桥酒稍佳今无复有为诗四行十五里岑山渡渡旁有一山防立溪中为休宁县港之水口山上有道人庵老树葱菁颇可观为诗五行二十里杏村溪南北西有村名曰富登富代泽富而不见富人犹杏村未必有杏花也为诗六行二十五里牛屎岭岭之得名不知其故金陵王谢故居在马粪巷而予将访清父乃不免过牛屎岭乃以王谢马粪方之为诗七清父所居地名曰叶有莫详意义过一岭稍穹计行三十里矣亦曰叶有岭强为分别以为有根即有叶为诗八行三十五里至清父宅清父先尊公敬斋先生字元防乡邦老儒年八十有四近物故予同俊甫炷香奠拜几筵髙山景行有懐徳人曹氏世登科者九人清父咸淳戊辰进士其一也爲诗九终夜剧谈清父弟清叟与焉予偕俊甫对榻而清父襆被以来卧语至晓灯火明暗间不知身世之在斯深谷也为诗十初六日乙亥清父苦相留力辞得请还至吉林塝去岑山渡可二里俊甫曰此刘堂录子文宅也予下车于外子文适开戸于内惊相视留仆主饭俱餍饫为诗十一既渡岑山又有留饭者三酌而辞斯游多有谈谐嘲谑乐而忘劳入城适欲暮矣为诗十二各章八句或可相与赓和以识一时乗兴之适云清父名泾年五十七清叟名防年五十三子文名演年六十一俊甫名国杰年三十八予为方回字万里年六十四初七日丙子书于家之孚舟亭
　　初过城南门即过城下渡岂无小笋舆未若且徒步霜重船板滑水涸岸石露我老人不识小让樵者路
　　右过古航渡
　　歴险极可畏升髙宜少休岭水东西分终亦归同流臧获相尔汝借灶燃枯槱五里一酌酒聊以娱兹游
　　右分流岭
　　我不上南山垂近四十载山中花瓢翁尚与山俱在据髙瞰人世昔田今为海道傍魏公亭柱化础亦败
　　右过南山
　　七里南山边更作三里程十里旧界双桥酒有声身老友朋尽事殊时代更茅店迷处所饮徒眠九京
　　右过双桥
　　金焦大小孤号为天下奇繄此水中岑突兀颇似之千古几洚水蛟龙不能移寄言瓮牖士守道当如兹
　　右过岑山渡
</div>
    <div class="pagination">
<a href="桐江续集_page24.html">上一页</a><span>...</span><a href="桐江续集_page20.html">20</a><a href="桐江续集_page21.html">21</a><a href="桐江续集_page22.html">22</a><a href="桐江续集_page23.html">23</a><a href="桐江续集_page24.html">24</a><span class="current-page">25</span><a href="桐江续集_page26.html">26</a><a href="桐江续集_page27.html">27</a><a href="桐江续集_page28.html">28</a><a href="桐江续集_page29.html">29</a><a href="桐江续集_page30.html">30</a><span>...</span><a href="桐江续集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
