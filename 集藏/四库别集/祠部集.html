<!DOCTYPE html>
<html>
<head>
    <meta charset="UTF-8">
    <title>祠部集 - 第 1 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>祠部集 - 第 1 页/共 42 页</h1>
    <div class="content">　　钦定四库全书　　　　　　集部三
　　祠部集　　　　　　　　别集类二【宋】
　　提要
　　【臣】等谨案祠部集三十五巻宋强至撰至字几圣钱唐人官至三司户部判官尚书祠部郎中宋史不为立传曽巩序称其为韩琦所知常引入幕府自助今世所传韩忠献遗事即至所撰其歴官本末见于集中者大约登第后谒选得泗掾以荐令浦江东阳元城诸邑又尝入为京曹从韩琦辟入陜西幕府其上河北都运元给事书所云四歴州县三任部属者可以见其生平大槩至为大贤所嘉契其才品卓有可称而所作奏牍之文曲折疏鬯切中事情尤为有禆世用杭州志称韩琦出镇时上奏及他书皆至属稿琦乞弗散青苗钱神宗阅之曰此必强至之文也因出其疏以示宰臣新法几罢是固琦之忠诚恻怛足以感动人主而至之文章恳挚亦有以助之集中诸体诗沈郁顿挫气格颇髙在北宋诸家中尤可别树一帜观所作送邵秀才序称初为乡试举首赋出四方皆传诵之既得第耻以赋见称乃专力六经发为文章有誉其赋者辄颈涨面赤恶其薄已是其屏斥时好力追古人实有毅然以著作自命者宜其根柢之深厚若此也宋史艺文志马端临经籍考俱载祠部集四十巻文渊阁书目尚着于録其后遂湮没不传近时厉鹗撰宋诗纪事仅从髙似孙蟹畧方回瀛奎律髓采録二诗而其他均未之见今从永乐大典各韵中裒辑编缀得诗文数百篇虽原目久佚无由知其完阙而准计巻帙当尚存十之八九谨分类排纂厘为三十五巻而稍据其出处之迹以为诠次庶知人论世者犹得考见其崖略焉乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀












　　祠部集原序
　　几圣讳至姓强氏余杭人几圣字也为三司戸部判官尚书祠部郎中既没其子浚明集其遗文为四十巻属予序几圣少贫能自谋学为进士材防出辈类出辄收其科其文词大传于时及为吏未尝不以其间益读书为文尤工于诗句出惊人世皆推其能然最为相国韩魏公所知魏公既罢政事镇京兆及徙镇相魏常引几圣自助魏公喜为诗每合属士大夫宾客与游多赋诗以自见其属而和之者几圣独思致逸发若不可追蹑魏公未尝不叹得之晩也其在幕府魏公每上奏天子以岁时庆贺问及为书记以通四方之好几圣为属藁草必声比字属曲当绳墨然气质浑浑不见刻画逺近多称诵之及为他文若志铭序记防问学士大夫则简古典则不少贬以就俗其所长兼人如此魏公数荐之朝廷以谓宜在馆阁然未及用魏公既薨之明年几圣亦以疾卒几圣之遗文在魏公幕府为最多故序亦特反复见之览者可推而考之也其行治官世已着于志几圣之葬者故此不着元丰三年七月五日亳州樗堂曾巩序













　　钦定四库全书
　　祠部集巻一
　　宋　强至　撰
　　五言古诗
　　次刘才邵送魏彦成韵
　　国朝广仁恩法令去烦苛三官贵持平除用不轻可矫矫魏详刑儒术富而伙余事及刑书议论不偏颇能令舞文吏无计得掀簸计其所平反隂功已堆垜神方介以福丰获报勤播当即趋要涂鸣玉清以傩谁云出处间此事难预揣秋风乡思动请郡向江左犹冀欵襟颜巳闻将转舵想见桐州民延首来舸置酒乐佳辰剩插黄花朶
　　依韵答吴殿丞应之见寄
　　古人不可见空名留竹素幸而并世生千里或相去懐贤我何劳蓄道公其富老骥伏枥鸣使看驽骀歩浩歌掉簪绂思极江山趣西风动游袂撇在千岩路贱子匹马来邂逅一相晤既见豁所怀私心愿执御论议攻不破牢若金城固作诗遗长髯知异众人遇
　　向负春游辞以风雨开霁既久乐事未果因书百言聊以自戏
　　常恨春日少况遭风雨多桃李冷不觉【按原本缺二字】如浊河广陌断游骑寂不闻行歌方其正雨时乐事空蹉跎晴来又累朝日暖风祥和红入桃李枝绿转池塘波何曽到花下把酒呼青蛾屈指九十期今已一半过系日乏长绳欲却无神戈花落解笑人谓我前言何
　　道旁松
　　何年涧底栽移植俯官道腹空蚁穴众枝瘦龙脊褭斧斤须良材霜雪岂终老大有岁寒操见尽桃李夭雷君自陜及门谒与书偕聊成短篇以答来贶
　　一官偶来泗举动畏谤嘲万事不挂齿终日口欲胶所学未信时尤欲宻敛包贤者或我顾未免谈屡交雷侯将家子而至自陜郊踵门贶予书享馈烦匏始见气颇劲既语理不殽爱子欲子荐言毕徒啁啁托防须高林而乃依寸茅盍行游钜公一言变鱼蛟
　　闻杭饥【皇祐二年】
　　客従吾乡来告我岁大歉百金易斗粟富者头屡撼饿殍相枕藉亿口尽虚颔客言尚未竟予泪巳成防避席骇相问予不能掩位卑俸给薄用度抑难减是以之官日尽室来未敢予行弟独留居常动予慊岁凶吾产薄虑其苦麄淡所以闻客言私怀輙兴感客遽前止予君言固足贬善自忧家为微俸诚亦忝上有天子明封章日可剡先陈劭耕稼次述抑聚敛澄汰兵籍冗惇尚圡木俭坐使四海富宁患食不糁胡为所谋狭而复自戚惨再拜起谢客予言愧尘玷
　　上知郡都官
　　列郡二千石所理我与共临淮守最贤万口交一颂彼邦困飞蝗我境欲集鳯彼民粒不充我黍地无空【去声】严乎如秋霜巨猾弗得纵断乎如蓍吏法不敢弄铃斋昼观书朱轓春劝种明堂购众材我公实梁栋行吐胷中奇勲名光有宋贱生何为者碌碌备僚从天幸所与薄半岁侍羁鞚鷰雀势力小鹅鴈食口众贫贱两虽甘沥恳辄披控朝廷重为邑外台荐方用岂惟进寸蹠抑可利微俸私心觊公举如昔望郡贡媒衒士所丑未罪已自讼公如飞一章举族免饥冻
　　呈屯田
　　溪水日夜落稍稍露沙面经甸更不雨深处亦成淀巨篙架空航澁若泝浅淀况乃载百指数缆安可縴念此归思发急逾强弩箭公如惜滞留愿借长风便
　　送药王圆师
　　吴僧甚商贾嗜利角毫芒或以医自业利心剧虎狼今时愚鄙人平居恡私囊寒饿来求仁一毫不肯将不幸病且亟呼医计仓忙惟医所欲求万金弗较量吴僧业医者十室九厚藏张口待人哺喋喋厌酒粱求其不尔徒萧丛防兰芳圆师何许人出家本衢梁自圆之先师三世为医王圆尤得术精一丸起膏育虽挂吴僧籍亦吴其衣章仁义薰厥心愈彼不愿偿人以财防圆恶如唾霑裳晨斋未有余一饼蔬充肠行槖无长物秋风药裹香昨因赴人急挈然来浦阳始见巳可爱气温语端详再见结所好佛外喜缣缃住乆见益数乃知数事长作诗聊纪师岂曰为行光
　　题婺源胡氏翛然堂
　　歙山碧参差歙水绿演漾之子山水间筑室傲天壤山空鸟飞鸣水净鱼下上观鱼悟至乐听鸟悦幽响一樽泯悲懽万事齐俯仰人境两翛然无复尘区想故人石渠英缘以命堂榜作诗羡高怀中服非外奬【孙莘老名堂且赋诗】嗟今急名人疾足投世网心挠迹固喧求得道巳枉兹理曽莫知所趋岐已两予亦慕子徒泉石久思徃何当伴琴觞一鼓东南桨
　　擕印谒新守宿至徳上方翌日马上追书二十韵
　　擕符拜州守半舍度微径【院距邑十五里】有僧谒道傍云我迓邑令因徐指林佛宇颇严浄愿驱大夫马一宿憩征镫我生嗜烟萝闻此惬幽兴乃留验僧言金碧果晖映舍策游上方尘襟觉踈莹山气乱朝暮谷响答钟磬清风中宵来云敛月垂镜微吟不知旦坐席若初定遂行登脩涂回首谢岩磴咨予秉微尚碌碌奚足竞一月两移府【未署事前已尝谒府】未暇救民病徒为章服裹折腰损真性予连日奔走吏事蚤出暮还君然兄数赐临问乃不果一见辱遗佳句谨依韵和酬
　　朝出鸡声新暮归马蹄苶思君不得徃一饭或三辍自从伐木兴友道寝欲灭夫子眷独勤聊解予心结
　　横溪回道中作
　　赤云蔽层霄旱日作炎酷解带防广厦肤汗发如沭世无广寒宫何地避蒸溽嗟嗟尚未已里胥报甚速云有邑顽民饮酒溢鼠腹半酣张空拳中者致殒踣甲令着定宪继踵当视覆駈车不敢缓冐暑走山曲敝盖无大隂托庇何局促因思古贤宰民鲜犯鞭扑子贱弗下堂政务自清肃顾予今何人为治乃不淑民既冒重辟已亦若匍匐胡不树善治泰然处华屋
　　祠僊姑回马上作
　　至和岁甲午徳音絶常轨寛徭且宥罪外复讲羣祀君言一朝发人神共悦喜今我官浦阳距邑越十里闻有僊姑祠独弗识何氏按图得本原云是黄帝女当年追僊游兹地倐轻举于今数千载庙貎尚留此几欲私谒欵吏事日劳止遽防郡符降奉行徳音止以庙隶邑境俾我即祠所诘朝叩庭下牲体已夙庀岿然重林间楹桷极华美姑一妇人焉血食反无已丹朱虽男儿而又作尧子生失四海位没同若敖鬼大夫不自立始信徒为尔
　　久雨
　　雨师握天令汲汲不停驾疾驱鞭羣龙俛首随叱咤乘怒作霶霈不复息昼夜羲和久埋轮缩手喜闲暇山川盛奔溢若虞厯阳化农民验甲子其应旱在夏【农民谓甲子曰雨夏当大旱】我疑上天漏谁能补天罅慰此农民心无使忧早稼
　　寄辟彊
　　忆昨枉君轩始来就客邸尔仆方息肩顾我遽屈体守阍前通名倒屣出致礼相见吐论议所学愈根柢徐为出巨编彻若渉清济昏膜得箆刮尘心逾易洗我亦露狂简君曽不诃诋于时园正花长日瓮盛醴插枝必满头饮醆须露底未几踏归镫相将洒别涕恋恋有情照数数辱书扺自言困道途仅能足盐米频吟口燥吻乆骑肉消髀首飞诗人蓬肠苦孟郊荠学舍勉栖托亨防复倾徯黄巻乐徃圣青襟列诸弟爱子乏先容何人堪宻啓努力着要策随诏献文陛
　　伯夷诗
　　昔纣为不道毒心无生灵四海如在鼎谁能救将烹周武从天人戎衣举仁兵伯夷独何为乃谏不听行纣徒久厌主一朝倒戈迎天下既宗周大册书武成夷义愈为耻宁死弗苟生周粟恶不食双目且饿瞑纣无王者实徒有王者名虽曰臣伐君纣徳匹夫轻吁夷岂不知意在销奸萌
　　书感
　　择已要有持择人要有别浅夫脱所守柔颜附炎热庸儿昧所择目前事苟悦彼柔有时变尔炎有时歇歇者既死灰变者遂刚铁平时绸缪地一朝等楚越古人论淡交君子保常莭作诗贻知言不为昧者説
　　奉和纯甫秋扇
　　粲粲机中练作扇圆中规盛夏天无风广字犹蒸炊汗流既浃体蚊齿仍毒肥团扇当尔日功利两得施一入君掌握汗却蚊攘披秋风刮地来凉气袭空惟功竟势亦去退藏乃其宜圣人制器用用舍各有时弓所以在鸟鸟尽弓胡为蹄所以在兔兔获蹄何之葛屦乃履霜刺讥见于诗作扇本御暑暑退当弃遗奚必昧用舍托怨班婕妤
　　八月十六夜与宗哲纯甫翫月
　　结客城东楼明月初出海渐如水精盘天防无寸霭清光如何买厥价珠百琲中秋一夕过已觉人意改冰轮纵迟迟此夜复谁待老蟾益自张吐辉増十倍把酒共月语世态何足罪自有昭昭晖千古万古在
　　冬日偶书呈县学李君择之
　　北风吹严雪草木无媚姿野田一穗尽雀鼠犹苦饥浦阳槩穷山不与隂冬宜今我虽旅宦一身十口随有酒奉亲寿呼妻伴儿嬉幽肠尚多感悁结对此时念子客千里形影外更谁空斋抱吟膝敝案覆饮巵我本依赖少校子反有余何日富贵涂引子并足驰朝得位防契暮致君轩羲收身结嘉客量金买妖姬人间有闲愁安能到双眉
　　送纯甫仙尉
　　秋晩送归客别酒风前酣一揖不回归撇然就征骖挽裾问客故舍我何其甘客言有慈母三岁淮之南今将拜嘉庆归心剧风防薄亲厚他人倒置理岂堪顾予失所问汗颜为客慙客生富豪家妙年穿青衫初仕已絶足不与羣驽参掾邑尚牵制逸骥受辔衘纵之使自驰万里日可贪持此作亲寿行矣毋少淹
　　将别纯甫四十字奉呈
　　我马将北驰子车亦南挽车马无留行相去即相逺风林秋声干落日孤峰晚后防未可知莫使别觞浅将有东阳之行宗哲为具话别以诗见招因答来贶
　　秋高山城幽风动林叶吼百感从中来将分故人手故人惜轻别樽酒欲相厚未饮巳頽然别恨浓于酒
　　别筠阳
　　忆初来筠阳风土习未穏家人畏山气一日或数饭愁来数去期三载若天远居之既累月吏事颇云简山水惯可观鸡彘肥堪馔却愁解印绞夺此养疎懒觞咏趣滋适不觉满铨限门前迎新官槌鼔閙田阪顾予谢邓侯宁有邑人挽水声与山光念此违耳眼
　　寄纯甫
　　相从浦阳官三十月盈缺出必并辔游居常对案啜予褊子能恕子短予还讦久而见交心中不容间舌【问詸之间】乃于穷秋时忽作逺道别别肠如乱丝一寸知几结别语如悲笳一声凡数咽咽极继以号旁顾亦惨切匹马独来归山城雨初歇
　　依韵答贯中见贻
　　鱼虾泳大海龙困汚池埋鸾鳯气塞吭百鸟鸣其喈犹吾吕夫子短褐包壮怀举脚踏青云失势寸歩乖却视后来軰厌已犹积柴否屯岂我独升泰奚人皆一别春四归聚首邈不谐前日忽踵门谒与行李偕相迎把交臂似合已擘钗于时莭清明花净无纎霾共引不筭觞倾泻犹长淮歌诗互挑战舒惨出百骸愁吟惨春晖乐咏舒寒荄男儿万里心无作伏枥騧天王下科诏罗俊基泰阶盍行取好官一为光同侪
　　野园移植小松
　　平生岁寒心颇好岁寒色一松如人长惨淡穷山侧樵儿日过之有意斧斤得予心异尔意野圃为移植醉听疎声眠吟到细隂息落落岩涧姿相对永朝夕如言千载后其长可千尺人生虽百年相期眇无极且结无情游汝固予何易岂待百年外人松两殊迹人为松下土松化圡上石我生始逾壮足以伴寒碧
　　公立煎茶之絶品以待诸友退皆作诗因附众篇之末
　　造化于草木所与有薄厚茶生天地间建溪独为首南土众富儿一饼千金售公立须南官好【去声】居众富右俸钱未到门已入园夫手买藏惟恐迟秘之逾琼玖前日发箱箧出以奉宾友苍玉碾底碎浮云盌面走一饮睡魔窜空肠作雷吼茶品众所知茶徳予能剖烹须清冷泉性若不容垢味回始有甘苦言验终久吁茶特不幸而出三代后不及余草木尽挂诗人口禹贡籍九州琐细登橘柚古若有此茶商纣不酣酒
　　范钺进士遗楼彻司马庭石以质交楼作诗美之因邀某同作
　　楼君仕涂杰范子儒林选论文二人者诚至不以勉范也车将西楼也酒以饯胡然胶漆地犹假外物显范子庭前石千年立苍藓移入楼君圃重可载十辇坚以示固交此意岂云浅怪不渉剜刻险不至崖巘坦然久要情无向石间辩其坚竟有泐其重尚可转不若照以心两确乃吾善永结忘形游嵌岩君勿羡
　　和施耕进士忆竹
　　夫子卧古屋趣敌岩谷深六籍环一身口诵头不簮瘦碧久去眼寂寞清风心朝思防之醉暮思绕以吟秋空碧新弄无处停幽禽安得青玉枝来作半亩隂终朝对几榻岁寒结知音于焉傲富贵追踪晋贤林
　　京华对雪
　　嘉祐岁庚子长安一尺雪落地还成冰后土冻欲裂出门望天街层城褁银阙健马载髙冠傍人指防卨拜表瑶墀归酒面风前热万井莫回头穷阎正骚屑晓突无青烟饥唇閟僵舌咄嗟路边子未死衣百结亦有待次人空囊磨岁月愁吟徒尔为泱漭天地阔
　　与任道及顺久二师赋小阁见月
　　醉领玉川子夜入支公院危阁邀共登身在霜空半缺月穿云来尘区未应见长飇荡寸霭天宇痕无线坐久吹青灯寒光可对面飘飖释苑秀洒落儒林彦相逢爱清景险语写幽玩野令才素悭斗为吟毫健诗成万象索孤影转楼殿游屦絶出门高僧应作伴
</div>
    <div class="pagination">
<span class="current-page">1</span><a href="祠部集_page2.html">2</a><a href="祠部集_page3.html">3</a><a href="祠部集_page4.html">4</a><a href="祠部集_page5.html">5</a><a href="祠部集_page6.html">6</a><span>...</span><a href="祠部集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
