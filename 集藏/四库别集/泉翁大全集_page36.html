<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 36 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 36 页/共 256 页</h1>
    <div class="content">　　或有问於甘泉子曰：「夫今之小学，朱子尝辑之矣。而子复有是编焉，何居？」甘泉子曰：「夫所谓洒扫应对进退之节，爱亲敬长隆师亲友之道，礼乐射御书数之文者，朱子尝言之矣，而今之小学莫之及焉，何居？夫吾之所编者，朱子之意也。今之所传者，朱子未定之书也。」或曰：「曷谓未定？」曰：「书谬其意，故曰『未定』也。参之大人事也，后世之文，非尽小子之职也，故曰『未定之书』也。是故师其本意，不师其未定，虽谓之继志焉，可也。朱子复起，不睽於斯文矣。」 
　　
　　古大学测序 
　　
　　甘泉子读书西樵山，於十三经得大学古本焉，喟然叹曰：「大学之道，其粲然示人博矣，其浑然示人约矣。明德亲民，其粲然矣乎！止至善，其浑然矣乎！夫非有二之也，其粲然者，乃其浑然者也。是故明德亲民以言乎大体 矣。止至善以言乎实功矣。曷谓[粲然]？其体用周[以弘]，其分成己而成物，是故以言乎大体也。曷谓浑然？其[理]要，其学易简而久大，是故以言乎实功也。」曰：「请闻其[要]焉。」曰：「至善。至善也者，以言乎身心之於家国天下之事物之理之纯粹精焉者也。纯綷精焉者，非他也，天理[也]。天理者，非他也，吾心中正之本体也。明德亲民之奥[也]，其体用一原者也。是故止至善而明德亲民之能事[毕]矣。」曰：「曷止之？」曰：「自知止而能定静安虑，知行并进[乎此者]也。知所先后，知此者也。自天下而之格物，自格物[而]之天下平，始终反说，要归乎此者也。格物也者，即[止至善]也，言屡而意致矣，故止至善则无事矣。」或曰：「子之[必主]乎古本，何也？」曰：「古本以修身申格致，其教人也，力[身]之也，非口耳之也。学者审其词焉，其於道[斯]过半矣。是故其书完，其序严，其文理，其反复也屡，其义尽。大哉！[博]矣约矣，其道也其至矣[乎！予]惧斯文之晦，求之者博而寡要，劳而无功也，诚不自揣，谨离章集训而测焉，以俟君子。据康熙二十年本补字 
　　
　　中庸测序 
　　
　　史若水曰：「夫中庸何为者也？夫作者之志，其有忧乎！夫[子]没而微言绝矣，异端将起而大义乖矣，是故子思忧之，忧夫道学之不明也。忧语用[者]之离夫本也，忧语[本]者之离夫用，而本非本於天者也。本於天者，性也。[故]中庸者，本诸性而道具焉。本诸体而用具焉，本诸中[而]和生焉，是故君子慎独，养其中而已也。中立而和生[焉]，修道教、致中和，而位育成焉。[是故]一体也。夫中庸者，[自]天而推之人者也，自人而复乎天者也。斯理也，其执[中]建中之传、博约之教、一贯之旨也。子程子曰：「体用一[源]，显微无间。」其有以默识此[矣]。故中庸者，一乾而四肢[者]也。乾也者，言其篇之首也。四支也者，言其自一而二[而]三而之其卒焉者也。夫天下之支，未有不原於乾者矣；天下之乾，未有不因支焉，以发明者矣。是故以明乎慎独之功者，莫大乎一支；以言乎体道而致之中和位育者，莫大乎二支；以言乎体道之极功，而放之中和位育之极致者，莫大乎三支；以言乎反本而约之，其功密、[其]为效远、其体用一，莫大乎四支。是故一乾本根，纯[粹]精矣；四支发挥，旁通情矣。大哉道也，斯其至矣。予忧[夫]世远言湮，作者之精殆不可见，而道或几乎晦也，为[之]作测。据康熙二十年本补字 
　　
　　送和溪程侍御还朝诗序 
　　
　　侍御和溪程君巡於广东，将代还朝，三府诸公赠□□ 和溪子曰：「必若得甘泉子之文。」总镇府王公以督府萧公、兵府朱公来征言曰：「必若得子之言。」牛市舶、韩珠池以三府之意来致言曰：「必若得子之言。」他日，程子言於甘泉子曰：「必若得子之言，示入道也。」甘泉子曰：「以子之言，於入道也孰大焉！以子之言及子之志，其於入道也孰大焉！以子之言、行子之志、乘子之资，其於入道也孰御焉！是故惟默惟和，惟易惟简，以子之品，於入道也孰优焉！是故默以成其性，和以达其道，易以崇其知，简以尚其能，於入道也孰大焉！故时默而默，可以不言而信矣；时和而和，可以不动而顺矣；时易而易，可以不虑而知矣；时简而简，可以不强而从矣；於入道也孰御焉！夫圣人者，易以法道於天，简以法道於地，和以法道於春，默以法道於神。夫崇天之易，履地之简，发春之和，成神之默，至矣。」三府诸公乃歌以永言。 
　　
　　送屠侍御还朝诗序 
　　
　　惟皇建国，列官分职，爰及海裔，以阜兆民。岁命御史纠厥群枉，上恭天命，下临司郡，中交三府。故御史之於三府，恒相制而鲜相能。总镇府则以中贵胜，总督府则以堂尊胜，总兵府则以勋戚胜。胜则离，离则莫或协心而同理；莫或协心而同理，则事莫集而功莫成；事莫[集]功莫成，则民有不得其所者；民不得所，则天地不和而万物不同。「兹广右巡按御史屠君文治之於三府也，其可谓和同者乎？」曰：「否，不然也。不必和而和，不必同而同，其斯之谓正。」甘泉子曰：「吾有闻矣，吾有闻矣。吾闻诸西游者，群奸辟，群势戚。三府曰『然』，屠君不必然，不必不然；三府曰『不然』，屠君不必不然，不必然。直己而行，循物而合。是故兵府朱公为之左次，忘乎其为勋戚也；镇府王公为之左次，忘乎其为中贵也；至於督府萧公亦为之左次，忘乎其为堂尊也。王公则曰：『惟予时镇，镇罔弗靖。惟屠之能。』萧公则曰：『惟予时罔弗督，督罔弗兴，惟屠之贤。』朱公则曰：『惟予职时大戎，罔弗济，惟屠之庸。』咸又曰：『惟予四人协心，同兹事事，以克靖西土，惟尔之称。』夫三公者，胡为致此於侍御也？侍御胡为得此於三公也？君子可以观和同之异矣。」於屠君之还朝也，三公赋诗以畅其和，恳国史湛氏序之，以明得失之迹。 
　　
　　送黄孟善归省诗序 
　　
　　黄生孟善淑，三十始学於东所，遂究东所之学。五十终学於甘泉，遂甘泉之学。人曰：「有异乎？」曰：「有。东所之学主乎静，甘泉之学兼乎动，动而不出，一静专矣。东所之学主乎内，甘泉之学兼乎外，外而弗遗，一内涵矣。是故内与外、动与静，一矣。」或曰：「孰能一之？」甘泉子曰：「唯尽心者能一之。是故圣人之学，尽心而已矣。日月之全，莫或掩之，故能尽其明；天地之全，莫或尚之，故能尽其大；圣人之全，莫或蔽之，故能尽其心。」或曰：「若黄生者，可与尽心乎哉！黄生有入贡之期矣，恢恢然不以为欣；将从甘泉子南岳之游，亦恢恢然不以为恤。其殆庶几乎不蔽者乎？」曰：「然。然而扩而充之，斯不蔽已。不蔽则虚，虚则明，明则高，高则广，广则大。广大高明不在乎他，在乎尽心而已矣。是故高明配日月，广大配天地，尽心之至配至德，其惟圣人乎！黄生勉之。」 
　　
　　送戴地官应诏还朝序 
　　
　　或问：「戴子可与於道乎？」甘泉子曰：「可。」「何居？」曰：「吾以观其始。始者抗疏矣，谪官之报，吾始告之淮，戴子嚣嚣然无愠色。送予三十里而不怠。」或问：「戴子可与於道乎？」甘泉子曰：「可。」「何居？」曰：「吾以观其终。夫终居乌石六年矣。诏复之报，乃乍闻之瀛，戴子亦嚣嚣然无喜色，从予三旬而不忍去。夫圣贤之学，性情而已。孔子之学，曰『不怨不尤』，颜子之学，曰『不迁不贰』，夫学至性情焉，至矣。吾以是知戴子之可与於道也。」或曰：「然则子文之三仕三已无喜愠，而不得与於仁也，何居？」曰：「夫子文也，或质也，内外之一也，皆未可知也，由中达於外焉，不愠不喜，皆天理，斯仁而已矣。戴子勉之，其於道也孰御焉！」其去而还之朝也，县大夫以下，朱、杨诸君曰：「仁人也，宜赠之言。」学广文以下，易、白、王诸君亦曰：「仁人也，宜赠之言。」谋诸甘泉子。甘泉子曰：「古之仁者赠人以言，然亦惟仁人能受赠言，尽性情之蕴，是故知圣学之要。未发之谓中，中节之谓和，大中之谓本，大和之谓道，致中和之谓仁，至矣。故学至性情焉至矣。」 
　　
　　小瀛赠别序 
　　
　　戴子谪乌石六年矣，而问学，甘泉子曰：「政。」他日，以诏迁守於延平，且行矣，而问政，甘泉子曰：「学。」「请闻焉。」甘泉子曰：「夫学一政也，政一学也。二之则支，二之则离，夫支离之弊也，久矣。」曰：「有要乎？」曰：「有。法天之行，体天之理焉，尽矣。」曰：「有征乎？」曰：「有。吾征诸大学，曰『格物』。格物也者，体乎天之理而为言者也。故自意心身焉，而家国天下焉，故知一本也，孰二乎学矣？孰二乎政矣？夫即政即学，故其学也实，即学即政，故其政也纯。纯实者，天下之至善也，至善立而学政一，学政一则无事矣。仕优则学，学优则仕，是故知合一之说。戴子行矣。」诸子亦各有永言。 
　　
　　西樵留行序 
　　
　　兀崖霍子居西樵，将赴部。甘泉子乃率诸山神留行，爰肇告於烟霞洞之神曰：「惟尔宅兹樵中，凡樵之事，尔罔弗知；凡樵之神，尔罔弗督。惟兹兀崖子将去兹土，尔盍谋之！」乃召大科之神，告之曰：「唯尔乃七十二峰之长，职思雨云，尔盍谋之！」乃召九龙之神，告之曰：「唯尔职思沛泽，云亦乃从，宜司左道，尔盍谋之！」乃召虎岩之神，而告之曰：「唯尔司於右道，惟风尔从，尔盍谋之！」乃召垂虹、锦岩之神，而告之曰：「唯尔职思北川，尔度不尔度，尔咸知之！」乃召龙泉、双泉、双鱼三神，告之曰：「唯尔职思东川二川，唯尔度与否，尔盍谋之！」乃召紫姑、乌利之神，而告之曰：「唯尔僊灵，善化人意，尔盍谋之！」乃召百炼之神，而告之曰：「唯尔多修於德业，尔盍谋之！乃召翳门之门神，而告之曰：「唯尔阖辟惟时，出纳惟允，尔盍谋之！」乃召霍子笠之神，而告之曰：「兀崖子将免尔矣。尔盍自谋！」唯兹十有六神，各以其职遮留於兀崖子。大科之神乃曰：「能忘云披雨游之乐乎？吾以云师行云，以泥尔行。」紫云、云端之神进曰：「能忘云卧之乐乎？吾将白云以遮尔道。」九龙之神进曰：「能忘畴昔争我乎？抱寘我乎？吾不恭尔左，且佐兴云。」虎岩之神进曰：「履我之尾，能不噬乎？吾能生风 以逆尔舟，吾不恭尔右。」垂虹、锦岩之神进曰：「子尝割衣我锦，气嘘我虹，曷为去予？予不利尔。」北川、三泉之神进曰：「尔尝濯我缨，漱我齿，行则吾不利尔。」东川、紫姑、乌利之神进曰：「吾能化人，圣不能化人，凡吾不知子所如。」百炼之神进曰：「弗磨弗砺，子孰去予？」翳门之神进曰：「一阖一辟，系於一息，乃出乃入，间不可及。」霍子笠之神进曰：「子昔弗获九龙，占名在予，子乃予去，盍返我笠？」兀崖子乃默而不答，脱笠而去。诸神复命於烟霞之神，烟霞之神白於甘泉子，且咸曰：「昔甘生去樵，霍子命诸神逐之。今霍子去，而子乃率众留之也，何居？」甘泉子曰：「吾与其进，不与其退。与进者谓之仁，与退者谓之义，与其义也宁仁。」乃为之歌烟霞曰：「烟霞之墟兮，与子广居兮。烟霞之极兮，与子安宅兮。归来归来兮，与子栖迟。樵之云兮，可以兴雨。优哉悠哉，乐以子处。」正德十五年十二月二十八日 
　　
　　宪节怡萱序 
　　
　　甘泉生与阳明子交於京师，因阳明获交於小江子。阳明子以言忤权奸，去兵部，卧病者踰月，无愠色。既而小江子以名为权奸所忌，去兵部，则有若不怿然者。甘泉子惑焉。或曰：「其犹以老母之故乎！」夫然，小江子亦犹行古之道也。昔毛公之喜也以亲，小江之戚也以亲，其心一也，然而益知小江之所以为孝矣。后七年，权奸去而善类进，小江子擢广佥事，且欣欣然释离忧而越遐服。四年政成，朝廷迁福建副使，小江且欣欣然捧宪节觐慈颜。人乃知小江之昔之戚也以亲，今之喜也以亲，其与义也一也，则夫小江亦犹行古之道也。广之士人各为诗歌，以播其乐、畅其情，合之曰宪节怡萱。甘、李、费、刘诸生谓：「甘泉子，友也，盍有言乎哉？」甘泉子叹曰：「若水之不言者，三年於此矣。礼坏而乐崩矣，其能有言乎哉？然以十年之交，三益之友，一旦之别，数千里之遥，则予之於小江也，其能无言乎哉？然而小江子行道於身，则亲有余显矣；忠移於君，则亲有余敬矣；惠加於人，则亲有余爱矣。则夫小江子之怡亲也，孰大焉！予何言？」他日甘泉子与小江子论圣贤之学曰：「尧、舜之道，孝弟而已。或由之而成行，或由之而成性。成行之谓贤，成性之谓圣。小江子浩然而归，过赣上，其质阳明於都府也。」 
　　
　　小瀛赠别诗序 
　　
　　省斋吴子以梧守周子之意，索言於甘泉之野。其貌恭，其言从，其礼卑，其志崇。惟恭作肃，惟从作度，惟卑作谦，惟崇作德，知斯四者，是谓作范。夫其貌恭而不过，故其德盛，其中栗；其言从则不忒，故其称守也贤，其叙功也□，其礼卑，卑而莫踰，故人乐让，众与归焉；其志崇，崇而不污，故德性尊焉，物莫尚焉。由此四懿，其於道也孰御？吴子其莫御焉，其进进於圣哲矣，奚啻作范？吴子其御焉，四德之疚也，奚其范？於其归苍梧也，小瀛诸子以甘泉子之意，引其意以赠。
　　
　　泉翁大全卷之十七 
　　
　　文集 
　　
　　门人江都沈珠等校刊 
　　
　　序 
　　
　　李氏双寿序 
　　
　　惟岁辛巳，福建李子士文之父母同跻七十。李子掌教於高明，厥寮栗子为之请寿於甘泉子。及於西樵，再进而再不言；及於小瀛，三进而三不言。谭生等惑曰：「吾师李也，於吾子是尊也，将以解官而师之，未能也。兹其爱敬父母也，必得吾子之言寓归寿之是荣也。再三进而子不之言也惑。」甘泉子曰：「人子之孝敬，以寿其亲也，在其身，而在人乎哉？夫父称乾，母称坤；乾为天，坤为地；天司生，地司成。生主易，成主简；易以知，简以能；知以应天之清，能以应地之宁。故父母者，天地之象也；万物者，男女之象也。夫万物不生，则大地或几乎息矣。是故天地不宰，万物成能；父母匪寿，人子是荣。今子谓以万物颂天地乎？抑以人子荣父母乎？吾是以不言也。」谭生进曰：「人子之寿其亲在其身，则吾既闻命矣。若吾师李也，亦庶乎！其於吾庠生也，却其贽金，绝其私馈，不亦清矣乎！静以处己，淑以教人，不亦宁矣乎！惟清故易，易故易知，易知则可生，生以永天之乾。惟宁故简，简故易能，易能则可成，成以永地之坤。故万物者，寿天地也。人子者，寿父母也。立身行道，致尔清，则可以事父敬矣；致尔宁，则可以事母爱矣。事父敬，则事天明矣；事母敬，则事地察矣。天地明察，神明彰矣。」谭生其归语诸李子，且以为父母并寿，天地并位，尽仁孝之道。 
　　
　　赠邑史贺君敦事诗有序 
　　
　　先师石翁葬於圭峰下，廿余年矣。卜恒不吉，水泉囓矣。同门议迁者三年矣，而弗定。若水以赴召北上，告於墓，且告卜迁意，冀佑卜获。明日，与梁天壶诸子遍卜不吉，乃登皂帽之巅，循坡而下，得飞鹅岭，前有自然湖，地脉止焉，曰「吉」，乃闻诸宪长汪公。汪公许任兹事者，亦三年矣，乃转闻诸巡按谢公，谢公可其议，下按察司，察司遂下於府，太守简公赙之，太府韩公闻之，亦益赙之。简俾县典史贺君思，曰「能」。贺君勤而宣力，仁以均工，严以督惰，智以图事，出诸意表。同门之士德之，咸作诗表之。天壶子序之，予后篇终义，而系之诗云：「维昔我师，窀穸孔荒。卜罔知吉，水泉之乡，我心则伤。心之伤矣。卜穆求旁。圭峰之阴，皂帽之阳。载奠厥藏，诸子来同，群公是帮。简俾其能，厥工用章，灵妥而康。既妥厥灵，乃开影堂。百堵具兴，周之垣墙，佳城皇皇，瞻望宫墙。有湖汪汪，有来洋洋，亦既鞠瘁，亦既慨慷。侯谁宰之，贺君之良，我歌以扬。」 
　　
　　送九山子还古冈诗序 
　　
　　甘泉子曰：「以予观乡学，知王道之易易也，乡学其王道之本乎！是故王道本造士、俊士，造士、俊士本国学，国学本乡学，所由升也。」乃建独冈书院以教一乡之秀，而以慈母义仓之羡余给其师币，聘古冈九山汤子主教焉。四方之秀，闻者咸来。九山之教，惟以勤谨，惟以和易，惟以忠厚，惟率以身，惟感以心。是故勤谨则有功，和易则有从，忠厚则有立，以身则有度，以心则有慕。故洒扫应对进退，事亲敬长、隆师亲友之教行焉，盖本诸古小学。甘泉子曰：「以予观於小学，而知大学之道之易易也。善其勤谨、和易、忠厚，而至善基矣，至善立而明德亲民尽矣。」九山子期年而归，归则独携一夫自随，以诸生之赆，置学田於书院之前，以遗后之人，令诸生常若九山子之在兹也。咸赋诗赠之，甘泉子序之，且以俟王道之行也。 
　　
　　鲸海波平诗序 
　　
　　惟正德丁丑，荒番佛朗机肇称入贡，肆尔长技，乱发火铳，震我城下，众莫谁何！郭总戎引其酋大骂之，然犹假入贡。满喇咖诸番以重灭之罪诉，言路诸臣以杜思之策闻，上乃遣却其贡。彼乃放巨舶十数，以大入寇岛氓，掠男女以窥中华。今按察使前海道副使诚斋汪公慨然自任，困其入港之舟，以克成功。黄门黄子、侍御钟子、国子赵子以告於甘泉子。黄子子任曰：「惟汪公誓灭此贼，食乃下咽。奋臂登舟，以为众先，以兹而胜，克成乃功。」钟子理夫曰：「惟汪公炳彼长技，制用低艘蜈蚣百桨，桨手一铳，破厥下艕，以此而胜，克成乃功。」赵子元默曰：「惟汪公始誓归德之民灭货自取，不食乃言，人争效死，以此而胜，克成乃功。惟吾子有言。」甘泉子曰：「夫科道以公论於朝廷也，国子以公论於学校也。夫三子之言备矣，予何言？夫奋以率先者谓之勇，得其长技者谓之智，释货得人者谓之仁。勇、智、仁三者备矣，予何言？」太史伦子彦式曰：「宜书之，吾与子职也。今有诸作者，子其先篇以始之，予当后篇以终之。」 
　　
　　耐轩序 
　　
　　耐轩之什，扬休号也，号非舌也，无名变而名，名变而字，字变而号，号以崇字，字以崇名，诗以崇号，其诸近世之事乎！耐轩子字廷礼，名敬，故号以崇名字也。崇名字也者，匪虚也，规也。耐轩子问曰：「吾耐何矣？」甘泉大人曰：「心。匪心何耐矣！尔心惟水，情则流，流而弗止则滥，及滔於天。尔性惟火，情则焰，焰弗其灭，则延燎於原，尔其戒哉！动乃心，忍乃性；忍乃性，养乃心。其有耐，乃其有济。」耐轩子曰：「吾又乌乎耐矣？」甘泉丈人曰：「呜呼，陈子！其敬听之！惟毅则耐，惟弘则耐。故毅以言乎其力也，弘以言乎其量也，耐以言乎其劼制也，劼制以言乎其性情也，耐轩以言乎其规也，诗也者，各以言乎其所之也。是故耐也者，入德之门也。故惟欲、惟怒、惟爱、惟喜、惟忧、惟惧，惟斯六者惟耐，惟毅惟弘。惟欲而耐则不肆，肆则思义；惟怒而耐则不炽，炽则思理；惟爱而耐则不僻，僻则思公；惟忧而耐则不闷，闷则思豫；惟喜而耐则不淫，淫则思节；惟惧而耐则不怯，怯则思勇。之六思者，其水是坊，其火是扑，不坊不扑，是不反躬，天理灭矣。故之六思者，所以入德也。存乃心，矫乃情，正乃性，夫然后无所用耐矣。书曰：『有容德乃大。』耐轩子其听之！其听之！」於是乎有风人之咏。 
　　
　　瀛风诗序 
　　
　　瀛风，赠黄子也。何赠尔？「黄子质，故赠之。」曰：「如斯而已乎？」曰：「黄子直，故赠之。」曰：「如斯而已乎？」曰：「黄子且学而未艾，故赠之。夫昆山有玉，至璞不雕，不亦质乎！南山有竹，至挺不操，斯不亦直乎！雕而琢之，乃瑚乃琏；括而镞之，乃或利用，不亦学乎！夫质者，先地之顺，阴之为也；直者，先天之健，阳之为也；学也者，尽天地之撰，一阴一阳之为也。是故质本乎形，报鬼而行地；直发乎气，施神而乘天；学也者，合天地而一之，故三。是故学则天地矣，鬼神彰矣。天地鬼神犹然，而况於人乎！黄子行矣，吾有以赠子矣。」乃命小瀛诸生，歌以永言命淑，尔宜歌之；歌蒹葭命钦，尔宜歌之；歌玉堂命归约，尔宜歌之；歌良玉命谟，尔宜歌之；歌皎皎命世熙，尔宜歌之；歌斗杓命廷举，尔宜歌之；歌奎璧命自清，尔宜歌之；歌筠溪命振东，尔宜歌之；歌湖海命玺，尔宜歌之；歌将春命幼学，尔宜歌之；歌俟时命与规，尔宜歌之；歌硕人命功显，尔宜歌之；歌采苹命功武，尔宜歌之；歌梅花命日彰，尔宜歌之；歌明月以终焉。 
　　
　　送南京户部尚书蒋先生致仕归全州序 
　　
　　古之一门并显者固不少，独称二疏为贤。称二疏之贤者无他见，惟以其决去为高。而二疏之去也无他及，惟以并受尊显为嫌。夫大臣以道事君，不可则止，故周公留召公曰：「襄我二人。」圣贤之存心於国家者如此，故大臣之进退去留，视道之行否何如尔，不系乎他之故、嫌之避也。是故或去或处，或进或退，归於道焉尔矣。苟合於道，虽周、召之留，吾信之矣；苟未合於道，虽称二疏之高，吾惑焉。使非惟道之同，而相引去为高，此新进之士，不得於君相者之所为，而谓二疏以保傅之责为之乎？广右之全州有二蒋者，同气而出，同榜而宾兴，同时而为公辅，其德性同温克，器识同深沈，其学同博雅，故其施於事业也同为有声。其伯曰梅轩先生者，今为留都户部尚书。吾受知於南海，再见古虔，吾信之表里若一。其尹南海也、清戎荆楚也、守汝宁也有声。[其藩]闽浙、抚南赣、进侍郎、为尚书也有声。其仲曰敬所先生者，今为少傅，吾僚於馆，属於阁，吾信之表里若一。其为史局、为讲官也有声，为辅相，弘济於难、镇靖於家邦也有声。其视二疏同显一门，其贤也何如耶？梅轩先生今以年至，累疏乞骸，飘然而去。天子为优礼，许之粟月三、役岁四，表殊数焉。然则公之去也，岂二疏之意乎？其必有慰留敬所公以辅理，非若二疏同去为高也乎！其亦召公之意也乎！其必有不可而去也乎！公之意，其有未可知者耶？惜乎未见有如周公者留之，以襄明天子之治理也。然则公之去，盖有与二疏异，其德业亦异，其委重於其弟，与二疏一朝偕去以为高者尤异。夫以六同而兼乎三异，将俾后之传胜事者以为美谈，而二疏不得专於前矣。昔人所谓邦家之光，非特闾里之荣也。於是杨太常与乡人贤之，皆称叹而咨嗟之，咨嗟之不足，俾史氏若水书之。 
　　
　　赠四川佥宪蔡君纯中之任序 
　　
　　大理蔡君仗节於先朝，伏谏於阙下，责谴於南台。惟兹嘉靖元载，诏复於评事，陟於寺正。太史水也与之僯，视其貌，温温尔，孰知其谔谔尔也？观其行，确确尔，孰知其昭昭尔也？夫温温，以知其德也；确确，以知其介也；谔谔，以知其直谏也；昭昭，以知其见几也。是故温温者近乎仁，确确者近乎义，谔谔者近乎勇，昭昭者近乎智，四者备矣。神而明之，谓之德行。然则纯中其贤矣乎！明年，天子朝见方岳，大明黜陟，擢纯中补蜀之佥宪。於是司厅之僚，与两寺之正，合谋所以赠言於水。水曰：「夫蔡子其固有之矣，蔡子其固有之矣。夫事在致之而已耳，故君子致其道，而天下之政理矣。致其学，而天下之道得矣。是故知以知之，仁以守之，义以出之，勇以成之，而道在我矣。今蔡子之之蜀也，致仁之道，则德爱洽矣。致义之道，则廉介辩矣。致知之道，则情伪彰矣。致勇之道，则刑威行矣。仁则民爱之，义则民敬之，知则民服之，勇则民畏之。将见蜀之治也，而文翁、张、崔诸贤不得专美於前矣。岂非诸君子之所愿於蔡子哉！蔡子其行矣。嘉靖癸未春三月二十四日 
　　
　　寿蒋太孺人八十四序 
　　
　　厥祖惟根，厥子惟支，厥孙惟叶。惟根本不深则支叶不蕃，故观根本可以知支叶矣，观支叶可以知本根矣。夫物则固有然者，而况於人乎！而况於祖子孙之贤者乎！刑曹郎中全之蒋君彬，以审刑之便，将归寿其祖母，访於甘泉子曰：「惟吾祖太孺人倪也，惟今年十月之朏，寿跻八十有四，幸诏我所以进寿之道。」曰：「子其言焉，吾将为子寿矣。」元学曰：「太孺人媲我桂塘，家乃雍肃，则何以寿？」曰：「其妻道顺矣，宜荐至顺之寿。」曰：「太孺人敬事厥祖，有称里闾，则何以寿？」曰：「其妇道孝矣，宜荐至孝之寿。」曰：「太孺人布衣蔬食，绩纺自劳，则何以寿？」曰：「其俭勤德矣，宜荐至德之寿。」曰：「太孺人恤邻之贫，是赈是贷，则何以寿？」曰：「其至仁矣。宜荐至仁之寿。」元学曰：「惟兹四德，幸子以教我，足以归寿矣。」甘泉子曰：「未也。夫观木之根，孰与支叶？太孺人之冑子高川隐君，潜德之在野，吾闻之。今拜封主事者，卓卓也。其仲子艾轩推官之在应天，吾友之，今守连者，卓卓也。高川之胤，爰有元学，初举进士，有声於时，正郎法曹，有哲於刑。其积久而大，蕴极而光者未艾，是之谓至庆。吾请荐至庆之觞，以继四寿之后，以祝於无穷。」元学乃拜嘉以归，为之上寿。嘉靖癸未三月二十六日 
　　
　　瀛西之什序 
　　
　　瀛西之什，赠瀛西也。曷为乎赠瀛西也，嘉同也。曷为乎嘉同也？小瀛主人甘泉若水也。瀛西，伍子益之别墅也，以西邻乎瀛也，昭同也。曷为乎昭同也？甘泉子之考也，瀛西之妣也，兄弟同气也。瀛西之於甘泉也，兄弟也，同自出也，少同嬉也，长同业也，壮同游白沙也。甘泉子荐於乡矣，厌进取，不入国子，弃引而归也。既十有三载，母强之行也。瀛西廪於庠矣，既游白沙，亦厌进取，裂衣而归。既踰年矣，又强之，复又同也，其志於初又同也。瀛西子以应贡不仕，而家居若将终身焉。甘泉子以召起於西樵，出於小瀛，谓瀛西子曰：「兄盍同行乎！」瀛西子犹豫而笑，甘泉子强之同乃同。辛壬冬春，同载而北，夏及京师，与诸生同居垣西之馆，同讲至学，同论大道。或曰：「然则可以归诸大同矣。」甘泉子曰：「兄其勉诸！兄其勉诸！吾将与天地同游，与万化同流，与鬼神同幽，与日月同明，与万物同休。瀛西子其能终同我之同，而不负乎其初之同乎！请自今同功始也。」瀛西子今承明天子之简任，去而教诸会同，会同者，会於同也。将与诸生同学，圣人同归大道，以游乎大同之域，共赞大同之治矣，尚无忘乎赠言。癸未四月七日 
　　
　　蒋母太安人六十寿诞序 
　　
　　全州之伍有淑女者，继室於建德令尹蒋公，生子曰淦，为兵部员外郎，受封安人。维癸未四月十又一日，维年六秩，维辰初度，高太仆率乡宦进寿焉，曰：「维安人内助建德君之德以达於政也，政而有声，持斯以寿可乎？」咸曰：「然。」惟安人视先室之子四也，如其己子也，乃育乃成。其视侧室之子二也，如其视先室之子也，乃严乃爱，持斯以寿可乎？」咸曰：「然。」「其抚孙十有五人，如视其子也，视曾孙十人，如视其孙也，乃慈乃惠，持斯以寿，可乎？」咸曰：「然。」遂以请书於太史氏，太史曰：「是则然矣。吾闻之，维妇无大辱，辱於其子。惟妇无大善，善於其子。」或曰：「然则安人克成子淦，庸拜厥封，持斯而寿可乎？」曰：「然。此固安人之善也，非安人之大善也。其大善也，存诸汝洁之身乎！昔者吾观诸汝洁之身之孝敬其母也，其必得吾文以寿也，吾三辞之，又进焉。其思以不得吾文以寿也，无以遂孝敬於其母也，如不孝。然而推是心也，孰不可至？是故德业不修，曰『如不孝也』，故立身行道，可以显亲寿矣。居处不恭，曰『如不孝也』，故致恭可以荣亲寿矣。容止弗庄，曰『如不孝也』，故矜庄可以不辱亲寿矣。事君不忠、交友不信，曰『如不孝也』，故尽忠信可以不耻亲寿矣。君子行斯四者以寿其亲，是之谓万寿无疆。」咸曰：「是谓寿之至矣！至矣！」 
　　
　　武举试录后序 
　　
　　维皇建极，越厥二年，既策文士，乃修武举，求人并用，以图化理。乃命臣熙、若水等职斯文试，乃录士登文。若水宜后编终义，乃观首策，曰：「猗哉！历历乎！然而知变法矣。」观其次，曰：「庶哉！浑浑乎！然而正奇几矣。」观其又次曰：「谋之恢恢乎！知本矣。」观其又次，曰：「究之渊渊乎！然而文武一矣。」观其首论，曰：「确哉！知严兵矣。」观其次，曰：「知方乎哉！然而王霸辩矣。」乃拜首而扬言曰：「若稽高祖，圣神文武，匡一华夷，谕於臣工，为天下者，文武相资，庶罔偏陂。式命有司，文武是科。兹惟立法之本，后之间举，缘时因循尔矣。兹我圣明，岁时并行，其继述之意矣乎！然而文之举也，或策以武；武之举也，则兼之以文；其亦相资之懿矣乎！今夫强有力者，用之於揖让则文，用之於战斗则武，其诸一人身也，是故知文武之一矣。故古之学也出於一，后世之学也出於二；古之治也出於一，后世之治也出於二。二则离，离则杂，杂故物；一则合，合则纯，纯故化，是谓纯，王之道也。是故文者，象阳者也；武者，象阴者也；文者，象柔而刚者也；武者，象刚而柔者也；文者，舒神以崇天也，故体圆而用方；武者，翕鬼以法地也，故体方而用圆。是故阴阳浑合谓之至道，刚柔并克谓之至治，文武皆得谓之全材。若水不佞，请以兼资之懿为圣明献，毋忘我高祖之格训，以全材之学为诸子励，毋徒托诸空言。」 
　　
　　陈东山先生寿诞诗序 
　　
</div>
    <div class="pagination">
<a href="泉翁大全集_page35.html">上一页</a><span>...</span><a href="泉翁大全集_page31.html">31</a><a href="泉翁大全集_page32.html">32</a><a href="泉翁大全集_page33.html">33</a><a href="泉翁大全集_page34.html">34</a><a href="泉翁大全集_page35.html">35</a><span class="current-page">36</span><a href="泉翁大全集_page37.html">37</a><a href="泉翁大全集_page38.html">38</a><a href="泉翁大全集_page39.html">39</a><a href="泉翁大全集_page40.html">40</a><a href="泉翁大全集_page41.html">41</a><span>...</span><a href="泉翁大全集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
