<!DOCTYPE html>
<html>
<head>
    <meta charset="UTF-8">
    <title>鄮峰真隐漫录 - 第 32 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄮峰真隐漫录 - 第 32 页/共 35 页</h1>
    <div class="content">　　二【次韵陆务观贺东归】
　　我本飘然出岫云挂冠归去岸纶巾但教名利休缰锁心地何时不是春　竹叶美菊花新百杯且聴绕梁尘故乡父老应相贺林下今方见一人
　　三【祝寿】
　　孔雀双飞敞画屏锦花茵上舞娉婷红绡袖暖琉璃滑金鸭炉香椒桂馨　丹脸渥秀眉青平生隂徳在遐龄如今便好添鹤元是南箕一寿星
　　四【送试】
　　晓日重昽花露稀明光已报敞金扉三千彩仗翔鸾舞数百银袍振鹭飞　开雉扇正垂衣奏篇初得上彤墀胪传绕殿天顔喜先折东风第一枝
　　蝶恋花【扇鼓】
　　桂影团团光正满更似菱花齐把匀娇面非镜非蟾君细看元来却是呉姬扇　一曲阳春犹未徧惊落梁尘不数鸎喉啭好着红绡笼玉腕轻敲引入笙歌院
　　宝鼎砚
　　昔姑苏士人繋囹圄元夕以词求免守一见破械延之上坐至今乐府多传之惜其止叙藩方宴游之盛而不及皇都真隠居士用韵以补其遗　霞霄丹阙瑞霭佳气青葱如绮才半月东君雨露无限韶华生宝砌渐向晩放烛龙掀舞周匝红渠绀蘂况对峙鼇峰屭赑不隔蓬莱弱水
　　圣主有乐升平意引芝华双辇凝翠纷万俗歌謡管弦声混莺吟鳯吹正漏永更深氷轮掩映光接康衢万里似移下一天星斗妆防都城表里　清警跸忽登楼簇防仗锦襦丝履看柑传数颗恩浃王公近侍散异卉覆千官醉竞捧瑶觞起愿歳歳今宵宴赏春满山河百二
　　最髙楼【乡老十人皆年八十淳熙丁酉三月十九日作庆劝酒】
　　当年尚父一个便兴周今十倍更何忧冲融道貌丹为脸扶踈漆发黒盈头世方知非熊老聚吾州　有智略可从兹日用有志愿可从兹日酬天赋予怎教休琼浆且共飞千斛蟠桃应得见三偷谅吾皇恢复后尽封侯
　　寿仙翁
　　莫嫌春浅寒威俱敛阳和至此时方见木君敷令把雪霜扫断要集徳星胜伴　为有仙翁正尔名喧蕃汉眉寿比耼彭更逺兼资勲业已中双鹏箭清步槐庭影满
　　踏莎行【郑开府出示诸公所赋琵琶词即席次韵】
　　歌舌莺娇舞脸蜂细华堂是处皆颐指四纮独擅席中春移船出塞声能继　慢然幽情轻拢柔思其中有口传心事主人灯火下楼时偏渠领略深深意
　　生查子【即席韵陆务观】
　　双蛟画鼓催一水银蟾满见夺锦标囘却倚花枝看已擘冷金牋更釂玻瓈椀归去诧乡关不负平生眼
　　江城子
　　片帆初落甬勾东碧湖空满汀风囘首一川银浪飐孤篷且架两椽烟雨里凭曲槛浥空蒙　闲移拄杖上晴峰莫怱怱伴冥鸿笑指家山苹叶藕花中脚力倦时呼小艇归棹穏月朣胧
　　浪淘沙【祝寿】
　　祝寿祝寿筵开锦绣拈起香来玉也似手拈起盏来金也似酒祝寿祝寿　命比乾坤久长寿长寿松椿自此碧森森底茂乌兎从他汩辘辘底走长寿长寿
　　瑞鹤仙【元日朝囘】
　　霁光春未晓拥绛蜡攅星霜蹄轻褭皇居耸云杪霭祥烟瑞气青葱缭绕金门羽葆聴胪唱千官并到庆三朝雉扇开时拜舞仰瞻天表　荣耀万方图籍四裔名王賮琛珍宝椒盘颂好称寿斚祝难老更传宣锡坐钧天妙乐声遏行云缥缈逗归来酒晕生霞此恩怎报
　　水龙吟
　　翠空缥渺虚无筭唯海上蓬瀛好琼瑶宫阙蘂珠台榭玲珑缭绕弱水沉冥瑞云遮隔几人曽到四明中自有神仙洞府烟霞里知多少　堪笑当年狂客爱休官何须入道婆娑緑发埀肩着甚黄冠乌帽花底金船月邉玉局尽能迟老待丹成九转飘然驾鹤却游三岛
　　二【湖山胜槩金沙酴醿同架】
　　平湖渺渺烟波是中只许神仙住人间空爱夭桃繁李雪飞红雨谁信壶天靓妆玉貌春光容与似佳人才子青防步穏同携手成欢聚　老子时来燕赏拥笙歌留连樽俎乌纱压倒香云篸偏知他几度多谢东君肯教满架长情相处更须痛饮年年此际作芳菲主
　　永遇乐【洞天】
　　鄞有壶天景传图画声着海县四面攅峰皆七十二各在窗中见祥云拥蔽飞泉缭绕咫尺似天涯逺如今向仙家觅得絜来十洲东畔　虚无缥渺蓬莱方丈所喜只居隔岸羽幰埀珠琼车织翠长是陪嘉宴豺狼逺迹风波不作日月御轮须缓且衔杯称贤乐圣度兹歳晩
　　迎仙客【洞天】
　　瑞云绕四窗好何须隔水寻蓬岛日常晓春不老玉蘂楼台果是无尘到　没智巧没华妙个中只喜风波少青樽倒朱顔笑囘首行人犹在长安道
　　南浦【洞天】
　　一箭舜弦风向晓来轻寒初报麦秀蝶股歇花须韶光老莺声倦闻呼友池塘暗緑数竿粉节天然瘦对兹美景清歌妙曲千钟芳酒　谁知别是壶中缭画阁朱栏烟谷云岫三岛十洲东青霄上神工幻成岩窦瑶台阆苑翠旌羽葆频相就世凡洗断教乌兎从今迟迟飞走
　　夜合花【洞天】
　　三岛烟霞十洲风月四明古号仙乡萦纡雉堞中涵一片湖光绕岸异卉奇芳跨虹桥隠映埀杨玉楼珠阁氷帘卷起无限红妆　龙舟两两飞扬见飘飜绣旗歌杂笙簧清樽满泛休辞饮到斜阳直须画蜡荧煌况夜深不阻城隍且沉醉归途便教彻晓何妨
　　人月圆【元宵】
　　夕阳影里东风软骄马趂香车看花妆镜藏春绣幕百万人家　夜防雾去星繁绛蜡珠翠鲜华笙歌不散踈钟隠隠月在梅花
　　二【咏圆子】
　　骄云不向天邉聚宻雪自飞空佳人纎手霎时造化珠走盘中　六街灯市争圆鬬小玉盌频供香浮兰麝寒消齿颊粉脸生红
　　粉蝶儿【元宵】
　　一箭和风秾薫许多春意閙娥儿满城都是向深闺争剪碎呉绫蜀绮防妆成分明是粉须香翅　玉容似花全胜故园桃李最相宜鬓云秋水怎教他却去与庄周同睡愿年年伴星毬烂游灯市
　　二【咏圆子】
　　玉屑轻盈蛟绡霎时铺徧看仙娥骋些神变咄嗟间如撒下真珠一串火方燃汤衮尽浮锅面　歌楼酒垆今宵任伊索唤那佳人怎生得见更添糖折本供他几椀浪儿们得我这些方便
　　教池囘【竞渡】
　　云淡天低踈雨乍霁桃溪嫩緑蒙茸珠帘映画毂金勒耀花骢绕湖上罗绮隘香风擘波双引蛟龙寻奇处髙标锦段各骋英雄　缥渺初登防舫箫鼓沸羣仙玉佩丁东夕阳中一饮千钟看看见璧月穿林杪十洲三岛舂容醉归去双旌摇曳夹路金笼
　　如梦令【酴醿金沙同架】
　　小院春风不老鹊碧霓裳缥缈雪脸间朱顔各自一般轻妙忒棹忒棹真个一双两好
　　洞仙歌【茉利花】
　　琼肌犬白浅着鹅黄罩金缕擅心更天巧筭同时虽有似火红榴争比得伊家淡妆轻妙　兴来清赏处限真香可惜只教生闽峤这消息纵使移向蒸沈终不似凭栏披襟一笑若归去长安诧标客弹道胜酴醿水仙风貌



　　鄮峰真隠漫録巻四十七
　　钦定四库全书
　　鄮峰真隠漫録巻四十八
　　宋　史浩　撰
　　词曲
　　醉蓬莱【拟人贺生日】
　　纪今辰髙防屈指三朝便逢重九珠履瑶簮聚一天星斗菊蘂含芳桂花笼艳有美容争秀衮绣堂中蓬壶影里香喷兽　况是清朝太平真主治亨雍熙眷深耆旧恩锡兼金遣星轺东走咫尺威光下拜归美愿我皇眉寿自此重裁谢牋千纸年年囘奏
　　声声慢【喜雪锡宴】
　　风收淅沥雾隠森罗羣山万玉嵳峩禁街车马银杯缟带相过胥涛晩来息怒练光浮都不扬波最好处是渔翁归去鼓棹披蓑　况是东堂锡宴龙墀骤貂珰宣劝金荷庆此嘉瑞明歳黍稌应多天家预知混一把琼瑶铺徧河这一饮罄华戎同醉泰和
　　秋蘂香【生日】
　　玉露瀼瀼秋色似画东堂燕席初开红茰泛寿斚紫菊上妆台倚栏见新鴈已南来落霞孤骛徘徊最奇处重阳将起凉满襟怀萧洒秀眉华发丹脸映瞳的皪如孩擘香牋聴丽句新裁池上三囘蟠桃熟玉纎犹捧琼林但愿年年此防满蓬莱　绕对晴空丽日金笼画蜡觥筹举连昏晓最堪羡主人雅好聚羣工亟成天巧一篙穏送忘机所至不惊鸥鸟若也营求巨川通济为华妙恣斑衣岂乐浮家况宅永娯椿老
　　花心动【竞渡】
　　迟日轻隂初雨收花枝湿红犹滴玉绣鞯才得新晴栁岸往来如织画楼几处珠帘卷风光徧神仙瑶席萃佳景分明管领一陂澄碧　忽见波涛噀激苍烟际双龙起为勍敌桂檝拨云鼍鼓轰雷竞夺龙标千尺恁时防舰虹桥畔舂容引宝觥霞液兴浓处笙歌又还竟夕
　　水龙吟【次韵弥大梅词】
　　雪中防蕾嫣然美人莫恨春容少化工消息只须些子阳和便了文杏徒繁牡丹虽贵敢夸姸妙看氷肌玉骨诗家谩道银蟾莹白驹皎　楼上角声催晓是东皇丝纶新草青旂苍辂欲临东阙遣伊先到排斥风霜扫除氛雾直教闻早筭功髙调鼎不如竹外一枝斜好
　　瑞鹤仙
　　是花堪爱惜谢天教花信添花顔色花红衬花碧灿朝阳花露珠频滴花光的皪映花下花裀百尺趂花时手撚花枝饱嗅此花消息　常恐一番花褪失了花容怎生寻觅花神効力将花貌尽留得更移花并植仙家玉圃不许花隂过隙向花前长把蕉花为花主席
　　喜迁莺【清明】
　　三春正美是霁景融和韶华如绮夹岸香红登墙粉白开徧故园桃李画舸绣帘髙卷锦毂朱轩低倚对此际向池台好处争倾緑蚁　醉里须醒悟些子芳菲造物都谩你一瞬光隂霎时蜂蝶还付落花流水我有大丹九转真个长春不死待得了把髙歌清赏随縁而已
　　菩萨蛮【清明】
　　提壶谩欲寻芳去桃红栁緑年年事唯有列仙翁清明本在躬　何须从外讨皮里阳和好堪羡个中人无时不是春
　　南浦【四月八日】
　　天气正清和庆西干释迦如来出世毓质向金盆祥云布层霄九龙喷水东传霞旦正此日人人记露盘百卉拥金容香汤争来拂洗　谁知这个因縁化众生令求尘埃脱离一防昭昭当须向兹时便知瞥地何烦手自然作个惺惺底若犹未悟且管领师僧八文十二
　　青玉案【入梅用贺方囘韵】
　　银涛渐溢江南路泛短棹轻帆去破块跳珠知几度竹窗新粉藕池香碧应在云深处　萧萧鹤发虽云暮曽得神仙悟真句久视长生亲见许离愁扫尽更无慵困怕甚黄梅雨
　　花心动【端午】
　　槐夏隂浓笋成竿红榴正堪攀折菖碎琼黍堆金又赏一年佳节宝觥交劝殷勤愿把玉腕防丝双结最好是龙舟竞夺锦标方彻　此意凭谁向説纷两岸游人强生区别胜负既分些个悲欢过眼尽归休歇到头都是强阳气初不悟本无生灭见破底何须更求指诀
　　卜筭子【端午】
　　符箓玉搔头艾虎青丝鬓一曲清歌倒酒莲尚有香莆晕　角簟碧纱防挥扇消烦闷唯有先生心地凉不怕炎曦近
　　永遇乐【夏至】
　　日永绣工减却一线节临短至幸有杯盘随分快乐得醺醺醉寻思尘世寒来暑往冻极又还热炽恰如个脾家疟疾比着长些子　人生百歳一年一发且是不通医治两鬓青丝皆伊染就今已星星地除非炉内龙盘虎绕养得大丹神水却从他隂阳自变卦分泰否
　　鹊桥仙【七夕】
　　金乌玉兎时当几望只是光明相与天孙河鼓事应同又岂比人间男女　精神契合风云交际不在一宵欢聚乗槎曽得问星津为我説因縁如此
　　瑞鹤仙【七夕】
　　霁天风露好乍暑退西郊凉生秋早银潢炯云杪拥香车鹊翅凌波初到清歌缥渺凭危閤新蟾吐曜有盈樽美酒蛛丝钿合拜舞竞分天巧　堪笑世间痴絶不识人中拙是珍宝多愁易老都縁是不闻道骋些儿机智遭他驱使毕竟辛勤到了又何如百事无成是非较少
　　念奴娇【中秋】
　　碧天似水看嫦娥摩出一轮寒璧桂魄扶踈光照曜尘界都成银色万象森罗羞明卷彩黯淡唯今夕风髙露重井梧湿翠时滴　谁信鹤婆娑鄮峰真隠对影为三益虎绕龙蟠丹就后一颗清辉的皪不养银蟾不关玉兎到处无亏蚀三千行满也能飞上璇极
　　芰荷香【中秋】
　　过横塘见红妆翠盖柄柄檠香月娥有意暮蔼收尽银潢一轮髙挂放同千里清光秋中爽气天凉露凝玉臂风拂云裳　老子通宵不忍睡把青樽小酌仍更思量自家活计幸有无限珍藏大千世界静极后普现十方圆明不损毫芒精神防处独坐胡牀
　　清平乐【李漕生日】
　　池台非雾缥渺双溪路家在江南佳丽处看取谢公风度　蟠桃九醖千秋金蕉欲上迟留笑待锦花防上双鸾舞彻梁州
　　二【同前】
　　翠蛾雪栁鬓影春风透灯火千门辉绮绣移下一天星斗　賸连夜欢游金波欲上迟留且看香梅影底双鸾舞彻梁州
　　三【游石头城】
　　石头虎踞戎马何能渡曽是六朝雄胜处瑞绕碧江云露　当时霸国多贤风流只解遗鞭便好扬舲比伐举头即见长安
　　四【枢宻叔父生日】
</div>
    <div class="pagination">
<a href="鄮峰真隐漫录_page31.html">上一页</a><span>...</span><a href="鄮峰真隐漫录_page27.html">27</a><a href="鄮峰真隐漫录_page28.html">28</a><a href="鄮峰真隐漫录_page29.html">29</a><a href="鄮峰真隐漫录_page30.html">30</a><a href="鄮峰真隐漫录_page31.html">31</a><span class="current-page">32</span><a href="鄮峰真隐漫录_page33.html">33</a><a href="鄮峰真隐漫录_page34.html">34</a><a href="鄮峰真隐漫录_page35.html">35</a><a href="鄮峰真隐漫录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
