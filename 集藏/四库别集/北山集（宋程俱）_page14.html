<!DOCTYPE html>
<html>
<head>
    <meta charset="UTF-8">
    <title>北山集（宋程俱） - 第 14 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋程俱） - 第 14 页/共 29 页</h1>
    <div class="content">　　正是羣疑判稚丁鸣鹘时骇曼胡缨青藜烛照三冬足黄绢词先七步成【叔问时习射方勤】
　　新雏初引啭黄鹂松径桃蹊到习池坐阅四时如镜像此中无利亦无衰【佛经有利衰苦乐毁誉称讥八法不能动则所谓八风吹不动】
　　寂照轩即事二首
　　叠嶂连环翠欲浮雨余残照晩云收楼台城阙真图画坐对南塘事事幽
　　面面轩草木香秪园深处寄禅房山林倒影方池静鱼鸟忘机白昼长
　　小雨黙坐北轩诸山如失须臾雨止紫翠突兀眼中似慰老人岑寂也二首
　　烟雨蒙蒙山有无小轩孤坐对城隅斯须突兀千峰秀似慰衰顔老病夫
　　茅茨聊复寄寛闲纵目林端见逺山大是时人不争处柴门虽设要常关
　　数日江上颇有春色偶成絶句遣兴五首【庚辰】
　　栁怯余寒未展睂嫩黄轻緑渐依依春郊正好闲行处不及逰蜂自在飞
　　错莫江梅春信迟晴熏寒蘂雪团枝年来顿失寻春意一任髙楼玉笛吹
　　逺树参差数防烟目穷天际水黏天背人叶叶风帆去应有鸱夷万里船
　　不奈江头春色何暖光揺日涨晴波凭栏何处牵幽兴杨栁沙洲一钓簔
　　露压浓烟染逺山垂虹真在画图间平湖渺渺思无限何日浮云伴我闲
　　寄朱元益
　　小园桃杏已欣荣华髪逢春秪自惊闻説江城多暇日想敎于蒍入新声
　　癸未秋金陵怀古三首
　　壮士狂歌击唾壶追风老骥望长驱山川形势端如此当日宁无一伯符
　　大舅尘埃直汚人西风便面障衣巾身危肯拜陶宁逺事定终慙温太真
　　山丘华屋一沾巾无复风流盛徳人百万秦军渡淝水只消长啸静边尘
　　和翁秘监彦深喜絶句四首
　　朝来喜气溢层霄侧听封人共祝尧密雪正应歌九扈疾雷先已破三苗【时初殄睦防】
　　即看新緑归千畆还见陈红积九年便觉雨旸如有意不须花草苦争妍
　　九重诚意格天关一夜风回万夀山银阙琼台迷逺近真疑羣玉接萧闲
　　风铃相语纸窗鸣拭缩饥鵶冻下惊却忆剡木髙兴尽雪消江草唤悲生
　　秋深向寒数日泥补墙垣入此室处用东即事韵作四首
　　杜陵髙厦何可见原生贫居良已多卖刀植杖苦不早防牵孙犊系交柯
　　山中髙隐不易得今古荒途空九招何异清湖长菱葑翳眼苍云谁复撩【吴人谓撩湖】
　　西风朝来脱一叶萧萧已似湘湖间突成深墨髀生肉昼尔于茅安得闲
　　莎鸡知时已入户庭草多情犹映堦何妨拥褐坐阅世著书不用如齐谐
　　雪中口占二首
　　万木号风雪未干画檐冰筯水精寒日髙丈五犹慵起梦到江湖理钓竿
　　一夜满城三尺雪寒林枯木尽生春盆池水窄成氷鉴庭竹枝低扫玉尘
　　观梅
　　江梅开过尚余香半面残妆对夕阳野草凡花正无赖竞将红紫占春光


　　北山集巻十一
　　钦定四库全书
　　北山集巻十二　　　　　　宋　程俱　撰赋骚
　　采石赋
　　建中靖国元年以脩奉景灵西宫下吴兴吴郡采太湖石四千六百枚而吴郡寔采于包山某获目此瑰竒之产谨爲赋云
　　吴吏采石于包山也洞庭乡三老趍而进揖而言曰惟古浑浑物全其天金藏于穴珠安于渊机械既发剖蚌椎矿不翼而飞无胫而骋刳山探海阶世之竞廼若富媪赘瘤则爲山岳茂草木于毛肤包崭嵓于骨骼与瓦甓其无间何于焉而是索【晏子春秋灵山以石为身以草木为毛发】今使者窥复穴荡沉沙捜竒礓于洞脚劂巧势于丘阿呼灵匠以运斤指阳侯使息波竪江山之防防积劔阁之峩峩【江淹江上之山赋曰百里兮防防张载剑阁铭嵓嵓梁山积石峩峩】莫不剔山骨防云根贞女屹立伏虎昼奔督邮攘袂以相睨令史临江而抗尘虽不遭于醯沃岂有恨于苔痕嗟主人之不见信羊牧之犹存何一拳之足取笑九仭之徒勤【王韶之始兴记中宿县有贞女峡水际有石似女子幽明録宜都建平界有倚石如二人俗谓二郡督邮争界于此南康记湘源有长瀬其旁石或像人土人名为令史卢仝赠石诗主人虽不归长见主人靣又自惭埋没乆满靣苍苔痕】既而山户蚁集篙师云屯输万金之重载走千里之通津使山以爲骨则土将圯使玉以爲璞则山将贫煮粮之客叹终年之无饱谈之老持一法其谁论【神仙传白石生煮为粮】尝闻不爲无益则用之所以足惟土物爱则民之所以淳怪斯取之安用非野夫之得闻敢请使者吏呼而语曰醯鸡不可与语天蟪蛄不可与论嵗矧齐侯之读书岂轮人之得议三老曰极治之世樵夫笑不谈王道至圣之门鄙夫问而竭两端野人固愿知之对曰上徳光大孝通神明阐原庙之制妥在天之灵以谓物不盛则礼不意不尽则享不精故金瑰珠琲天不秘其宝樟楠楩梓地不爱其生而青州之怪犹未足于充庭故于此乎取之且凿太行之石英采谷城之文石以起景阳于芳林者魏明之侈陋也菲衣恶食卑宫室以致美乎祭祀夏禹之勤俭也上方罢后苑之作缓文思之程示敦朴以正始尽情文而事神此固上徳之难名者矣抑尝闻之北有未夷之戎西有乆骄之虏顾喋血之未艾乍惊魂而送死方将不顿一戈不驰一羽殄丑类于烟埃瞰幽荒于掌股庶黄石之斯在傥素书之可遇抑又闻之三徳虽脩不去指佞之草万国虽和犹豢触邪之兽葢邪佞之蛊心犹膏盲之自凑惟属镂之无知顾尚方之奚捄故将铸采石以爲劔凛竪毛于佞首若是则在边无汗马之劳在廷无履霜之咎也【穆天子传天子升于采石之山取采石焉铸以成器于黒水之上】抑又闻之尧不能无九年之灾汤不能无七年之旱虽隂阳之或盭岂闲纵之可缓故将放鞭石于宜都回雨旸于咳眄【荆州图副宜都有石穴穴有二石俗云其一爲阳其一爲隂旱鞭阳石则雨雨鞭隂石则晴】抑又闻之扶耒之子有土不毛抱瓮之老有茅不薅富者侈而贫者惰游者逸而居者劳虽齐导之有素奈狡焉而是逃故将取嘉石以列坐平罢民于外朝抑又闻之日不蔽则明川不阏则清听之广者视必逺基之固者构不倾方披旒而出黈俾伐鼔而扬旌葢萧墙之戒坐逺于千里朽索之驭益危于薄冰矧四者之无告尤圣人之所矜故将尽九山之赤石逹万宇之穷民三老悚然而兴曰圣治葢至此乎吏曰此犹未也若其造化掌中宇宙胸次弥纶两仪而执天之行燮理二气而袭气之母此包牺之妇所以引日星之针缕方将錬五色以补天育万生于一府既无谢于襄城之师又何惊于藐姑之处吾亦与汝饮隂阳之和而游万物之祖矣又何帝力之知哉【卢仝诗女娲伏羲妇引日月之针五星缕】三老稽首再拜曰鄙朴之人聋瞽其知鹿豕其游窃亿妄测安识帝徳之宏休
　　松江赋
　　鸱夷子皮既弃越相乗扁舟携西子泝东流方将家五湖以长迈屣万钟而不留放若巨鱼纵大壑脱若六骥驰坦道而挟轻辀时则八荒收云千里一碧狂澜不兴逺岫凝色目尽意徃云天出没引风樯以悲啸趣烟波而不极于是遇亡是叟而问津焉曰三江之凑实爲五湖地脉四逺衍爲松江汹汹浑浑溶溶洋洋孤岑连嶂七十有二眇若散螺黛于微茫五湖之中大曰包山风穴昼暝霜林夏寒暮烟屯其叠翠冬实累其错丹麟鹤之所憇蛟鼍之所渊山中之人忘世与年条桑缥缈之下采石明月之湾【包山有缥缈峯明月湾】草衣木茹泊若追羲盘而与还江流之穷是则归墟王百谷于一吸环齐州于一区大鹏奋翅于泱漭烛龙洗光于咸虞由江而下二百余里布帆无恙尚可以朝海门而暮方壶虽然善贾者据其防善抟者扼其吭方趣南则遗北既画圆而失方今子将众物之防莫若遐观乎中央惟是江湖之接二洲相望散荒墟于垤块识断岸于毫芒尝试与子至中流而四望隂霾郁兴不辨云水天髙日出万顷在目者五湖也冈岫相属如走如伏溟蒙突兀乍见乍失者包山也拥松江之上流穷海道于一苇时矫首而斯尽固可以访渔樵而种鲂鲤亦优游而卒岁矣吾子以谓何如子皮曰然务外游者有待乐内观者无穷吾方以日月爲烛六合爲宫参天地以爲友从四海之诸公乗云气御飞龙指包山于遗砾视五湖于一钟松江之胜又安能芥蔕于胷中乎
　　后松江赋
　　程子既爲松江赋假鸱夷子皮设无是叟以为词是夜梦有夫颀然而长黧色而脩髯叩舷而称曰松江之胜吾子之词侈矣然子亦闻吴越之遗事乎唯而答曰长桥卧波截江之冲飞栏叠架排雾行空万景所防而垂虹屹立乎其中吾尝登垂虹顾二渚尚想夫覇国之争雄方其践忍鸟喙差耕石田祸起腋下谋箝悟先则吴阵江北越军江南杀气朝合军声夜严衔枚北渡奋爲两翼方风驰而雾障顿雷轰而电撃吴卒麕溃江流赭赤毕夫椒之世仇偿防稽之胆食于此葢夫子之雄绩乃自大湖过横山乱越来之溪登姑胥之台吊亡国于游鹿指血化于黄埃挽艅艎以凌江巻旌旗而南归则夫子于此退身行意揖勾践而长辞葢与夫舅犯之贪天子推之独贤歌龙蛇而激愤块然与槁木而偕燔者不可同日而言矣间者五季棼乱钱镠崛兴苏据都防乃淮浙之必争徐约先防孙孺继焚彼得之不能以岁月守我守之不能以岁月宁则江之两崖相爲二城镇威武之古境遏淮南之防兵寔用武者之所慿【吴江钱氏时谓之南北两城防遏所】版图入朝置爲县治画井疆设羣吏臯亩棊别居庐鳞次帯以千尺之桥捍以百里之塘舟舆所通楼观相望曽城邑之几时翳乔木之苍苍矣吾尝叹曰一江方东虽逝不流阅事之万变去莫知其所遁而来莫知其所由今之松江其昔之松江耶抑夜半之藏舟失万世于俯仰尽贤愚于一丘夫子亦尝吊抉眼之忠魂而访伏剑者之灵游不乎子皮不对顾谓西子援琴而歌歌曰霰雪纷兮云霏霏帯长铗而佩宝璐兮子安适而不归岁晼晚而将暮兮路既拥而中迷嗟二子之不返折防麻而搴杜若羌揺揺其遗谁余音未息蘧然而觉掉头载歌付千古于一笑
　　神游赋【记梦】
　　恍余蹑乎石岭兮羌又陟乎山巅揖崔嵯之重嶂兮睇崖谷之陈前曽草毛之无有兮削苍玉其钩聨望芝嵒之中窽兮错幡帜之骈悬与器御而皆迣兮匪髹缯而攻镌乃回盼以下属兮蔽穹崈之洞天万山攒屹乎其中兮倚怪玉之珑栾色零壁而翠泽兮质壶口之锼穿发绀采以目兮霭冲融乎紫烟前余瞻乎峭壁兮下欲垫乎重渊既骇视而芒瞀兮神戃惚而连巻旁一人之山立兮若肮脏之儒先意飘飘而振衣兮欬珠琲之微言更矫眇以瞑索兮顾谓余而口传余方若观伯昏之不射兮已蘧然其黙存【旁一人之山立葢梦中所见东坡苏翰林也后五年游宜兴张公洞嵓洞境物了如昨梦时东坡去世累年矣】
　　懐居赋【并序】
　　士而懐居弗可以爲士矣蓬桑之志见于始生诚以岁月不可以坐失力命不可以偏废此古之圣贤所爲汲汲遑遑者矣余转徙四方实自始生之年今兹二十有八年矣上不得谋道下不得爲贫内外无所营如病狂东西走者又三年矣旦暮将适东慨然有疲薾之叹夫天地之大春直而冬冥昆虫之微昼动而夜息余人也役役曽不得少休则其懐一日之安亦人之常情也赋曰岁作噩兮招揺指辰戒余舟兮东征抱衾兮夜喟接淅兮晨兴逐飞橹兮无蔕拥敝裘兮悬鹑山之连兮苍苍水之駃兮潾潾我初来东兮芽甲始拆今之还兮甲者奋而芽者荣顾四时兮几何嗟汲汲之圜清天囿余兮不释亦驰驱而靡宁余生魏而长吴兮间蓬转乎四方既侨食乎岐陇兮又薄游乎宋梁蹑峰之竒兮酌桐江之清吊采石之英兮叩灊山之灵由褓齓以迄今兮与日月而竞驰曽谋食之不遂兮岂云道之敢营异匏瓜兮可系羡侏儒之太仓懐铅刀兮一割感二鸟之宠光耕兮不足以卒岁仕兮不能以安亲徒遑遑兮覊旅操危心兮若零乱曰禀气不妩命不偶兮进以分寸退寻丈兮三年以仕七年饥兮齿发日长将及壮兮才非卧龙谁三顾兮名谢文虎无三书兮【孔明相徳及韩愈登第时皆年二十八矣退之登第人谓之龙虎榜】笑长年之贫贱兮悼道徳之初心托妻孥于昏友兮奉亲闱以北南怅宇宙之浩莫兮茫茫不知乎安止仰浮云之苍漭兮望白日之骎骎吾穷死其无憾岂爲余而咿喑也
　　小山赋【爲邹志完侍郎作】
　　倚崔嵯之千嶂兮森萃乎中唐厝灊庐之峭极兮纳浩漫之湖湘仰炎曦之翕翕兮俯雾雨之苍凉微风过而沦漪兮激珠琲而潄琳琅擢含冰之令姿兮气已葢乎千章灌江篱与丛桂兮防草树之幽芳暍禽顾而下息兮游鯈鼓鬐以洋洋俨髙堂之隐几兮一与之爲徜徉望磴道之回折兮转隂岑而入杳茫念平生之逺游兮寄一戯于何乡或曰先山其犹未耶何乐此一篑与防堂彼乌知夫子之逹观兮固已行天壤而隘八荒以百世爲旦暮以千里爲寻常濯足洞庭之波晞髪南衡之阳眇云海之变幻吊苍梧之有亡曵屣而徐归朱顔渥而瞳方抚圜堵之大囿味藜苋之牛羊视拳洼与溟岱等微尘之集毫芒顾何有而非幻又奚小大之足量哉
　　临芳观赋
　　政和七年春蔡州作临芳观于牙城之上太守翰林叶公也俱为之赋云
　　览飞霞兮鼇丘翩乗风兮下游观豫俗兮安舒弭霓旌兮少留天孙之锦裳戯毫端兮组绣【协】驱陈前兮万象付心宰兮锤钩抚曽城兮坐歗睠山川之旷脩矗连云乎蜚观夐翚檐兮上浮席沈息兮南荣帯汝頴兮双流仰晨宵兮闛阖寄心驰兮北眸俯动植兮欣荣繄童耋兮休休眇桑麻兮牟稷蔼平臯兮广畴嗛臣力之何有归鸿厖乎帝猷方青春兮浩荡落斯成以旨羞掲临芳之髙顔聊托物兮优游靣柴潭之滈衍被璀错兮华洲森号风之僵木丰艳兮敷柔知造化之神骏宁与物兮爲谋等孤荄与丛蔓何此恩兮彼仇纷游鳞与翔羽亦乗和而出幽蹇鷤防兮将鸣见有生之幽囚阅芸芸于过目澹无心乎献醻念千古兮一眗经向来之乐忧笑东门兮黄犬异晋国之青油吷竒功兮劔首谢酣寝于矛头想平舆之二龙匪罦置兮可搜岂嵁岩兮无伏莫挽兮谁侜要平曵涂之灵介胜泣河之鲍防勾吴之旅人守冰墟兮海陬闻凌虗之杰观怳梦寐兮将求憗嬴粮而即之嗟道阻其奚由傥从公乎寥廓挹浮丘之长【协】覧熈熈兮无外同春台兮九州冩登髙之遐素斯可以补由庚而赋何尤也
　　献占
　　余数竒多故常有意外之虑春秋輙问占于筮人以知一岁之衍忒春占遇蹇之咸秋占遇蹇退而叹曰物固有有足而不得行无心而能感者枯草岂欺予哉作献占我从筮人讯之占只分防定卦遇蹇之咸只曰此蹇险在前只不利东北利西南只逺险旡咎近则愆只矧其乗之蹶以颠只子行寔难良未央只若临巨川无舟梁只茍惟载之冰峥嵘只太山属天登无车只鸡栖或存雪塞涂只孟乌更挽莫进寸只匹邹掎之堕千仞只葢其贞则艮悔则坎只止以有待毋乗险只若将终身勇于不敢只茍当于位无心而感只子始休乎遯以无憾只我惟厥占体则宜只我行孔艰孰其尸只凡人之生无巧愚只与接爲搆唯其逢只遇合则吉畸则凶只适成则智败则庸只窃钩者诛窃国封只注金则拙注瓦工只直木先伐材之灾只不鸣之烹反以不材只画蛇于地惟敏之求只有加其足以敏爲尤只坠防中【去】防被深仇只防蝇非意得妙赏只宋人之瞽福于患只狼子之葬承其反只横海之鳣制蝼蚁只伏雌之卵爲豺虺只探物囊笥猝然失只志禽云汉徃则克只引之或坠抑或伸只戚之或防仇或恩只同生并处爲参辰只絶域异世爲金兰只或谈王道目蜚鸿只或相狗马喜见容只一言意合泽六宗只歴説白首不赢其躬只外物不必古则然只有生之变不胜量只君子所蹈惟其常只反身脩徳器则藏只进不如需健以光只退不爲困揜以刚只灵蓍之告亦孔之明只利见大人得中行只
　　广游
　　猗有生之若浮同一世之泡露汨东西与南北顾何适而非寓咨余生之特甚与日月而偕骛虽突黔之不暇固无异于众庶抱天囚之三防纵趼足而安愬岂斯游之敢成奚隗始之云慕非多财于什一逐陶猗之故歩安饥寒之分定宁汲汲于富贵失佳时于壮齿度景于脩路倐秋空之泬寥感候虫之在户盍图安于容膝休微躬于岁暮假故人之敝庐就寸禄于吴下听闾阎之窃笑类鸿乙之来去浪十年之不居何衰頽之犹故觉今昨之皆非均后前于一倨念委灵于冲和岂坐耗而待仆老筋骸于伏枥污锋铓于齿腐从五穷而不置信厚薄之殊赋仰圆穹之苍苍岂惟我之爲恶谅力命之有制奚是非之足语聊两忘乎物初覧四海之风驭
　　懐忠【并序】
　　顔公之节不待淮西而后显此中人以上晓顺逆立然诺者槩能之非公之所难者而其忠义之性乃在于从容食息之间常有爱君忧国之心不以颠沛易其操葢所谓招之不来麾之不去如古社稷之臣者方开元天宝时天下乆无事县官自视有防山之安献替可否之论不复至于朝廷一旦有缓急相与北靣臣贼者皆前日髙车大葢出入廊庙都俞附和之人而仗节死义之臣顾出于防逺无闻之地其隐然以孤城抗贼锋者顔氏弟兄而明皇未之识也向使数人者用于朝峩冠缓带而边人不敢谋矣惜乎公之壮不得爲彼以名一代之良臣不幸白首至大官更肃代徳宗世政益紊忧益深虽抢攘板荡之际而常持宪秉礼尊王守官曽不爲少贬其惓惓之意岂恶安佚而乐覊危诚忠义激于内也公之言行益危而疾公者益急自乾元后连斥丑地岁歴十二辰走半天下中间还之朝席未及暖又襆被而南矣观其爱君之心如伯竒申生孝于亲逐之不忍去防之不知避之死而无二也忌者知其流离穷饿不足以惩也则委之豺虎甘心焉其势必至于此葢无足惊咤者诗称仲山甫既明且哲以保其身又曰柔亦不茹刚亦不吐不侮鳏寡不畏彊御而汉唐末流至假明哲以自便方以柔顺缄黙爲贤乌在其刚不吐也且诗胡不曰既柔且黙以保其身哉夫惟明不足以烛理哲不足以知人而当山甫之任其得全身者幸也若公之见善勇义杀身成仁其于轻重取舍不既明且哲乎其所以保身者固存也不如是则是闗播卢杞之全合于山甫之美而贤于顔公之节矣余游吴兴拜祠下肃然想其余烈退为文以颂之名曰懐忠上言公穷而无闷故能从容是邦适其适而纾其忧逺而不忘君故其忧未尝不在王室也中言公不能与世浮沉卒放弃穷极见笑于顽佞之夫下言公之精诚当与天地长存虽死而不亡也庶几千载之下幽人志士尚能荐芳洲之苹酌苕溪之水歌此词以祠公云其辞曰
　　返吾辀兮巴山释吾櫂兮扬澜岁晼晚兮道阻脩望长安兮未还聊驾言兮出游携美人兮山之幽抚云霄兮遐观恨辰莫兮淹留诛蓁菅兮出秀寄雅志兮岩丘搴春洲兮白苹擢春桂兮冬荣野无人兮谁芳君不御兮安荐予之洁诚抱沉忧兮永叹障西风兮夕尘
　　右其一
　　辟食兮侯居朱轮兮塞涂世以是爲得兮胡不能饱妻子而全躯狙利兮抵巇钩时君之嚬笑兮于与眉世以是爲才兮胡独径行而不回岂形羣而情异兮何恶逸而几危纷肩摩而辙结兮谁不乗君车而衣君衣奚独好乖而多事兮耻时之不尧舜与臯防以生而易义兮几何而不谓累之狂痴
　　右其二
　　狐蛊兮蝇营夜惭景兮昼畏人生奄奄兮伥伥无知兮窖尘展伊人兮超然何虎兕与甲兵忠爲骨兮义以爲躯元如生而血爲碧兮信前脩之不诬发之鬒兮防茸顔如丹兮渥腴虽锢九泉而压嵩岱兮亦将驭飞龙而抚八区与日月兮齐光极河汉兮争流左吾飚兮洪崖右吾欻兮逺游尉我人之思兮傥复过岘山而税苹洲怅神交兮千载覧陈踪兮夷犹
　　右其三
　　临池【并序】
　　庚申十月丙申予夜梦至一堂上栋宇宏敞或出法书纵观葢岳麓真迹又一种云是钟王绢素极尘暗顾堂上板壁明浄因大书其上书所谓不令执简候亭馆者观之似不减传师令字尤觉精采逼真意颇欣然念欲以绢素好书遽悟则已营度赋句在口心开意朗思如涌泉衰年乃犹有少时情思窃自喜也因索烛疾书之纸将以示同好云
　　若夫敞晴日之轩窓临惠风之池阁山陈几海置格濯玉海于青泉饮霜毛于松壑渰云之霮防散晨鸦之纷泊舒白蠒与乌丝弃禾麻之凡恶捐鸡羊之狞陋罗象犀之防错指寔无间掌虗似握乍手和而笔调亦神凝而虑却出重匮之深藏发脩梁之秘凿还神明之旧观鄙元和之新脚初鳬戯于汪洋俄鸿惊于寥廓轩轩跨海之鹏冉冉游云之鹤焕出水之芙蓉韵绕梁之清角賔主揖让隂阳磅礴云澹烟霏崖崩石落波三折而导送势千钧而沈着纷舞凤之参差骇怒猊之喷薄八分聊使于张军掘笔宁甘于示弱百金论价以犹轻十部推贤而不怍竦危峰之障日矫孤松之秀擢异婢子之羞涩粲舞姝之绰约婉如援镜以笑春劲若劔挥而弩彍峭快若吴兴之童稚退缩匪深山之鄙朴居然王谢之风流俨若帝皇之濩蠖登山逶迤于嵩华防阵回旋于骝骆笼鵞无惮于空羣宝劔不虞于诈略逍遥散圣之禅窘束毗尼之缚纷异态而殊能有彼余而此觳天然则不择而能精积习则有资于力学践铁阈以屡穿仰天门而苦卓嗟余老以纒疴方损书而静乐顾志在而力疲徒心劳而梦噩嗟土炭之殊嗜笑偃蒙之善谑虽习气之未除才踈而技薄与畵史其何殊精神于幻药本变现于吾心浪妍媸而喜愕茍戯好之犹存庶犹贤于博奕当知锵金入木辞华虽照于荆相二妙一台筋骨终惭于张索也









　　北山集巻十二
　　钦定四库全书
　　北山集巻十三　　　　　　宋　程俱　撰论
　　老子论一
　　古之圣人退与道冥则虽介然之感有所不受出与道防则虽樊然之应有所不辞故可道之道以之制行可名之名以之立言至于不可道之常道不可名之常名则圣人未之敢以示人非藏于密而不以示人也不可得而示人焉耳凡天下之可道者皆有行地而道常无爲凡天下之可名者皆有仪则而道常无名窃尝以谓将以思而得耶是则思也非道也将以行而至耶是则行也非道也以有爲可以爲道乎则火驰物骇皆爲道矣以无爲可以得道乎则枯株块石皆得道矣然则常道果可道乎以道常爲有则谓虚空不用之处道不在焉可乎以道常爲无则谓万物并作之际无资于道可乎以爲大则不见其体以爲小则莫知其邉然则常名果可名乎圣人以爲道果不可以示人也则其制行立言可以示天下迪后世者亦其次焉而已故西方之圣人其所示见设爲乗者三演爲分者十二命之曰教若夫传于教外者则其不可道与不可名者也中国之圣人祖唐虞宪文武以订诗书礼乐之文命之曰经若夫其所以言犹履之非迹者则其不可道与不可名者也故老子着五千之文将以示天下迪后世葢非退与道冥而独于已者故其发言之首以谓可道之道可名之名者五千文之所具也故其言有曰人法地地法天天法道道法自然且道而已矣又何法焉老子方言域中之大而道居其一则所谓可道之道者域中之大也若夫千圣之所不传者不可得而言也不可得而言而终不言其槩乎则人将画矣故姑亦寄之于常与夫自然而已所以防见其防也
　　老子论二
　　天地人一原耳天之所以爲天地之所以爲地人之所以爲人由有物之初终宇宙而常存者固同而天地之能长且乆者形与之俱而人独不然何哉天不知其爲天地不知其爲地其确然而常运者孰推而行其隤然而常处者孰止而安然有有形者于此乎丽有生者于此乎生彼曷尝弊弊然以长乆爲哉今一受其形而爲人则认以爲已曰人耳人耳谓其养生不可以无物也则骋无益之求谓其养有身不可以不爱也而营分表之事厚其生而生愈伤养其躯而身愈病其不爲中道夭者亦幸矣呜呼人固可以与天地长且乆而独中道夭者是自生之过也众人常欲先人而未尝先人众人常欲存身而适足以防身豫若冬渉川犹若畏四隣后其身如此而执道全德物莫尊焉不亦后其身而身先乎形可使爲槁木心可使爲死灰外其身如此而深根固蔕物莫寿焉不亦外其身而身存乎夫何故非以其不私其生故耶老氏之防如此而未之思者以谓黄帝老子之徒率畏死而求长生者岂不惑哉夫人而无生道安所载然世之丧其生者葢反以有其生为累有其生者且犹老氏之深戒而谓其外于道而求长生乎未之思也
　　老子论三
　　万物之变莫大乎死生人之为道超然于死生之际则无余事矣生果来乎死果徃乎以生为实来则吾之所从来者宜可知矣心南北耶东西耶上下耶审不可以言也而谓之实来可乎以死为实徃则吾之所从徃者宜可知矣心耶物耶人耶天耶审不可以言也而谓之实徃可乎然则吾之生也前不知其所起后不见其所防贯万古而湛存者常然也然后晓然知我之未尝生未尝死也将以奚为死地哉且宇宙耳而日月为之昼夜隂阳为之寒暑代谢为之古今要之宇宙实有是纷纷者乎人之于死生不异于此夫生者死之对而老子以谓善摄生者无死地何也葢有生也有灭也方生方灭方灭方生此犹高下长短之更为终始亘万世而无穷者也然则有生之生者固灭之对也若夫不生之生不与万化为偶是贯万古而常然者也是我之所以为无死地者也又何兕虎甲兵之可噬而可杀哉虽然生非我有也我亦无有也无我亦无所也安得有夫生哉亦曰摄之而巳摄者假而有之之谓也摄生以御万物万物摄于吾之一摄生以应万化万化摄于吾之虚是则以无厚入有间岂不恢恢然有余地矣何缺折之有哉
　　老子论四
　　众人之过易遣圣贤之疵难除营欲戕性取舍滑心众人之过也众人之过大而有迹故其遣之也易以觉为碍以解为防圣贤之疵也微而难知故其除之也难事之过显理之过微以物为病显以法为病微屑金虽贵以之入眸则四方易位矣扬尘虽微以之翳空则天日昼暝矣然则理障法病可胜疵乎涤除元览葢谓是也览者见之谓也不曰观而曰览何也观犹有作而览则若鉴之见物而巳所谓元览圣人之所谓独见者也圣人之所以见晓者也人之有是妙之见而不除之是为解防其过也不似于屑金之眯目乎涤除元览而即非涤除则无疵矣涤除元览而存涤除之见是为觉碍其为疵也不似于一尘之翳天乎夫载魄抱一则形合于气矣专气致柔则气合于神矣三者浑而为一则其爲元览不亦至乎又在涤而除之耳如是则在已者至矣备矣可以爱民治国而无为矣以百姓为刍狗所以爱民辅万物之自然所以治国淫其性伤其生乱其经逆其情而可谓之爱且治乎出而应夫爱民治国之运则天门开阖以示夫出入利用之权明白四达以逰夫六通四辟之道然而未尝不退然为雌泊然无知也是其所以谓之德
　　老子论五
　　圣人以道涖天下则六合之内五方之民可以一举措之圣神之域特在反手之间耳虽然圣人不伤民固也而能使鬼神亦不伤人何哉盖人之在道道之在人犹鱼之在水水之在鱼也亦何水鱼之辨乎方其以道涖天下天下之民其生也泊焉所以善其生也其死也寂然而已所以善其死也寂然而已鬼安得而神乎然真者其所归也寂者其所乐也而谓之不神可乎其所以神者如是而有能伤人者乎民之生也如彼及其死也如此尚安复有灵响祟厉之为哉或曰圣人神矣然亦安能举天下措之圣神之域如是速乎曰地之不同而同于生其种之含于地也人未见其生也时雨既降芒然杂出使地而无种则巳有则必生人而无性则已有则必化圣人非时雨乎昼尽夜昏六合同其昧日月既出赫然并照使物而无间则已有则必明人而无性则已有则必开圣人非日月乎是以古之觉人其所灭而度之者以亿万为量计则圣人之所以使人生而不伤其生死而其鬼不神举天下而化之者何以异此斯神也其有神伤人者乎呜呼惟常善也故能救人无弃人救物无弃物有为之善其能尔乎惟无积也故能为人已愈有与人已愈多住相之施其能尔乎推是道以济天下而度羣生亦何儒释老之分哉故老子于二经之卒章言其所以推而济物者如此
　　列子论上
　　混沦之初不生不化者存而生化之萌具乎不生不化之内天地既辟万物并作未有一息不由乎生化之运未有一物不因乎生化之机唯生也而有不生者为之茍无不生者生生则生有时而尽矣唯化也而有不化者为之用茍无不化者化化则化有时而息矣然则六合之内有形者孰非生有事者孰非化舍其生灭变化则亦无可言矣此列子所以首言生与化也首言生与化者以谓吾之所言之理所寓之物无非生灭变化者且万物皆出于机皆入于机机者何也生化之门也生化之门者生生化化万物之奥也天下之生与化不胜言也则举夫生死之大化而已物有与以形相禅者则化于显物有以生受化者则化于隂防之为鹑蝶之为虫燕之为蛤羭之为猨此人之所见也是物之化之于显者也程之生马马之生人天下岂有是哉此死于此而生于彼者是物之化于隂者也是释氏所谓轮回者也儒者所谓忽然为人化为异物者是也若荣启期林类安于生化者也杞国之人忧非其忧不安于生化者然则不通乎生化之道而欲究列子八篇之书有不为孟浪迳廷者乎则亦茫然若临太山而窥沧海矣
　　列子论中
　　天地托于虚空之中万物含于天地之中既有生之者安得无穷昔者未始有物既而天地万物杂然乎其间此亦何自来哉安得不谓之幻有形之物防归于壊及其壊也岂非幻灭而梦觉哉天地之间造化之密移也日月之回薄也风云之振荡也谁其使之而一息不留也今之天地日月犹昔之天地日月乎其亦逝也不可得而知已非幻而何上古以来坟典之所记三王之所成歴代之所争谁其祛之而廓无余迹焉非梦而何岂唯此耳朝昏古今也寤寐生死也昧者直以觉为真是而梦为真妄审为是也可得执而有之乎其所以异于梦幻者几何耶故列子言周穆王之执化人之祛以逰中天之台彼以数十年也而黙存无几耳及其寤也向来之乐可复得耶向来之处可复追耶然则人之化于化也何异此哉觉有八证梦有六以言昼夜之通为一世也梦觉之通为一妄也饱则梦与饥则梦取阳则梦火隂则梦渉因也以言流转大梦者其受化浮沉未有不由已也西极之隅阜落之国尹氏之仆郑国之人以言其梦觉真妄苦乐是非之无定在也然则宋阳之妾不犹愈于览昨梦以为是逢氏之迷不犹愈于执诸幻以为实者乎观燕人之悲发于妄境则知世俗之不为同行之笑者几希呜呼列子之于性命可谓尽矣彼直以天地万物为一梦幻岂夸言哉
　　列子论下
　　夫将以祛有情之累言虽过而不为疵者唯圣人能之杨朱一篇其大槩所以祛情累也故其言公孙朝之溺于色公孙穆之湛于酒而邓析谓之真人端木叔之放意所好无不为也而叚干生谓之达人且驰域中之论则捡身贤于纵欲究域外之理则有心于善不如无心之不善也吾无心矣安知善不善之所在乎滑欲于俗世俗之情也有心于德贤者之情也胶其迹而累于情等耳盖存世俗之情以缮俗固以汨其真矣而存圣贤之情于胷次亦未得全其真也唯庸圣之情俱尽则亦循循常常与涂之人同耳善乎其言晏平仲问养生于管夷吾也而夷吾以谓勿壅勿阏肆之而已呜呼此真人之所以浮防于日用者也夫饥而欲食寒而欲衣困而欲瞑此可阏乎此用情乎然则耳之所欲听目之所欲视鼻之所欲臭口之所欲言体之所欲安意之所欲行吾亦如是而巳矣又何累焉由此观之则其以朝穆为真以端木为达其言之虽过而不为疵也审矣虽然论而至于此后之儒者有以斯言为罪者矣若夫以余推列子之心而识余之意则庶几乎无罪焉
　　庄子论一
</div>
    <div class="pagination">
<a href="北山集（宋程俱）_page13.html">上一页</a><span>...</span><a href="北山集（宋程俱）_page9.html">9</a><a href="北山集（宋程俱）_page10.html">10</a><a href="北山集（宋程俱）_page11.html">11</a><a href="北山集（宋程俱）_page12.html">12</a><a href="北山集（宋程俱）_page13.html">13</a><span class="current-page">14</span><a href="北山集（宋程俱）_page15.html">15</a><a href="北山集（宋程俱）_page16.html">16</a><a href="北山集（宋程俱）_page17.html">17</a><a href="北山集（宋程俱）_page18.html">18</a><a href="北山集（宋程俱）_page19.html">19</a><span>...</span><a href="北山集（宋程俱）_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
