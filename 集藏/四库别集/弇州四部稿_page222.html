<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 222 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 222 页/共 296 页</h1>
    <div class="content">


　　弇州续稿巻二十九
　　钦定四库全书
　　弇州续稿巻三十
　　明　王世贞　撰
　　文部
　　送行序
　　送友人殷无美之夷陵守序
　　夷陵古重地以其西绾蜀下流之口而东据楚之上游也故崇之曰硖州而置邑仍夷陵之故名至明始进邑为州不复别置令而吾友人殷无美以进士由吏部选人得之人或谓无美为诸生治经术兼工古文词名奕奕者二十余年而始应乡荐则于经术益精古文词益丽而名亦益重又十余年而始成进士当馆阁之储材亡不推让无美虽无美亦自谓亡难我者而竟弗与乃至一尚书郎仅甲科常调而又竟弗获使之执手版折腰于监司守倅之庭无台之后资足以张皇吾势而折其贵吾不知水鉴之谓何彼固不能识无美无美当有不豫色者乃无美不谓然也其人间以语余余不谓然既而举以告无美曰吾固知子之不小夷陵而薄州大夫吾姑语子以夷陵故事当宋之时欧阳永叔其始亦所谓治经术工古文词士加灼灼者也繇公车第一人取甲第授留守推官迁直史馆者垂数年矣以一言之小迕而出为外官其地亦夷陵然秩仅令耳纡绿衫奉槐简而受署于子所居之州大夫今子治即硖州其下且三令且甫释褐而有五品之禄位与牙绯之章彩子以为视永叔何如也永叔宜若有不豫色者然且名其邑之堂与州江津之亭皆曰至喜而皆为之记其堂之所谓至喜盖以水道自汴东门逾淮穷大江者五千六百里而后抵夷陵故为吏者多不欲来既至而知风俗朴野少盗争而令食有稻与鱼又有橘柚茶笋四时之味江山美秀而邑居缮完亡不可喜者亭之所谓至喜则以岷江之水合蜀众水出三峡倾折回直捍怒鬬激束之为湍触之为旋顺流之舟顷刻数百里不及顾视一失毫厘与崖石遇则麋溃漂没不见踪迹而夷陵为州当峡口江出峡始平流故舟人至者必沥洒再拜相贺更生以为行旅喜嗟乎永叔能以令自寛者也非能尽令理者也能知物情者也非能尽物情者也夫以贫书生罢铅椠之业一旦而骤领民社寄乡俗之黠悍与胥吏之诪张我且寝食之弗遑而何暇所谓喜蜀舟之得峡口而喜也必将有楚舟之得峡口而忧也今夫驱车者折旋于狭迳而骋踬于康荘又安知所谓喜也吾故曰永叔非能尽令理与物情者也虽然当永叔之在夷陵属令事简偶取旧牍阅之见其剖击之舛鸷匹夫之寃不白而舞文决网者比比为之戄然自是益精心吏道不敢快意天下事而所莅若尹开封叅政府屡典大郡皆有寛平声至于晩节对客必详政术而畧文章然则无美之于永叔不必穷其所谓至喜而于戄然者加之意乎勉之夷陵之人必且曰欧阳子其更生而福吾地耶余亦曰殷无美今之欧阳子也
　　送章司训先生之临胊令序
　　记余在嘉靖中以按察使者饬治青州兵当是时青人数不率叛书亟闻盖十年而三勤王师而它苻之警与侠少亡命探丸杀人椎埋剽攻者不可计数其号为稍驯者即山铸山即海煑海以自给足又驯而习耒耜之业者嵗所收获皆入私廪不知公家为何曹余乃选健吏分部骁卒破离其党与穷其窟而剪之诸勇私怯公之鬬横利忿忮之狥嚚讼舞文之习一切受惩稍稍称治屈指已三十年而青人尚有能言之者顾余居平自恨阶稍重不能得一邑而治之为之画地课耕平赋息力以规十世之利为之化诲诱导诗书其俗以收一变之效而仅仅用柱后惠文弹压之虽其所就理者广而其所为德不能深且久也余自解郧襄之节归颇时时为人语之而今年春青阳章君用吾州训导超拜临朐令以行临胊青望邑也去郡五十里而近其山多出中下今其民人虽不能无锥冶之竞而视都防稍朴而畏法以故差易理余尝按部再过之令亦时时诣府请约束大槩讼谍省可视它邑十之三赋虽稍稍不及期然亦不至锢之私室且闻迩者有天幸娄得贤令为之拊循而整齐之当益易矣章君以公车之儁屈司吾州训故事自公车出者不当司训司训则当有寮长而君夷然不恨也出入鴈序唯谨暇则延见诸弟子与谈经术于贽轻重毋所厝意为之长与为之弟子者甚安之居三嵗余未尝饰行以干观风者之荐而荐自及未尝一通政府露其屈抑贫困为可怜状而除目亦自下于是其寮率其弟子而乞余一言之赠且谓余故青使者能悉青事余虽居恒自念欲官一令自效然余能悉青使者事不能悉令事也于古青使者而得一人曰曹相国叅延老子之徒盖公而师事之以清净毋扰狱市而青大治及其入相汉亦不过守萧鄼侯之画一者而已章君之夷坦任率宠辱不惊于资近相国矣虽主要主详之用殊其贵于清净毋扰一也章君勉乎行哉为我按求前数贤令之成事而以曹相国先后之意行之必有起而歌颂君者当知余言之不谬也
　　送太史王昌先生还朝序
　　信阳王昌先生之奉母太夫人忧也服除者久矣而顾时时称病不造朝走一介来弇中讯余余漫问之曰而主北首乎曰未北也出槖而得其文记所蓄奇石五则皆悍王幸相之遗物官所不籍而强有力所不之顾者寳而事之若天球赤刀之重及告返余乃遗先生书微以应世之无碍于大道风之顾于辞拙度不能几枚叔发不敢望先生之有起色久之先生复以一介来曰不佞以吾子之命强且起矣虽然必借子之一言而后成行余适有它事复漫应之而曰必子之成行而后敢効一言自是絶不相闻而吾乡士大夫自燕京归者问见主先生否曰否也白虎观中咫尺地放而至铜驼东西陌不能得王先生迹予笑曰先生欺余哉又数月而先生又复以一介来曰行真有日矣虽然必借子之一言而后敢发出其槖得所为后奇石记者其石益以奇而文益以丽然其寳事之益以甚予乃喟然曰先生好石哉请为先生言石今夫凝然而镇重者突然而耸立者嶷然而角距棱峭者皆其德也挹之而润叩之而音者其材也或翔或舞或搏或饮或夷俟或傲睨鲜腆者其貌也第所以得当先生者此耳先生之所以爱而敬之者亦不过此耳信阳豫州部也豫州之石不有崧高二室轘辕熊耳之胜乎哉其崷萃郁律髙者万余盘结延袤小者亦不下数百里中之磈峭蒨变幻千态亡论足以供先生之耳目者不可指计其积气之所滋润外发而为乔木内钟而为五金下穿而为流泉上蒸而为云雨所以利益千万世宁浅鲜也不佞学佛人也于沩仰体用之机亦畧得之先生而有意于出耶敢以崧髙二室轘辕熊耳之説进不然而归抱此数奇石以老世人且谓不佞以石禅导先生于乎不佞宁石禅哉送饬兵观察使对沧王公迁浙江右布政使序
　　自吾吴在故京之左辅而厥赋又当天下半其三垂踞海与岛夷共一旦之命而饬兵独一按察使者使者之势日益重而格日益以髙往者西蜀蹇公用真使来任之未几擢御史中丞抚顺天以去代之者东齐王公亦以真使来未几推中丞抚郧不果已复推抚山西复不果而竟得浙江之右伯蹇公为人磊落伉爽果敏便事有仓卒之用而王公尤周详笃慎逺虑深识靡所不中肯綮始公之来而蹇公以中丞去法不得候代属虚位者近三月公无所因承事取独断若草创然诸文武吏故摄公之材望与剔歴军事然跋履之地多在西北乘秋始候因髙为险而东南则茫茫一大海无所不戍逻车骑之用骤改而余皇驰射之技悉易而浮泅尚意公之未尽睹也公故明法比晓章程大约吾吴地公移讯牒视燕晋省可倍屣多且十之其变幻出没不复可更仆数公于地形之要缓兵卒之强弱戍饷之给乏一按图而得之不待四履之所防涉而收其筋络节辏于股掌之内片檄下而斾旌防樯组练防矜为之气振而色飞自大帅以至裨校莫不倾输其肝胆毋敢矫饰而希目前之寛借郡邑寮佐大小将数十百人公若人置一使于几案以检制其非念而稍贤而有才者则争自鼓舞笃策冀公之见知公置腹而抚之且诲之黠吏因缘舞文为奸虽一字之下上公必抉摘其伏使之缩舌摇手即盛夏若负霜雪而供事盖尝遘吾州之大夫韩子谓不谷幸得以职事旦夕谒公再谒必拜公之益也日者狱司之不戒盗逸者十人公时自行部归不动声色画防悬购吏士用命不浃日而获其九不谷用是以得逭大戾稍间取公初至之教而读之不觉悚然沾汗也公固预精言之矣它邑大夫亦间谓余有吏筦藏而阑出财物者幸蚤露已取公初至之教而读之不觉悚然沾汗也公又精言之矣凡公之条教约束若蓍蔡然遵之则理拂之则败我曹何可旦夕舍公也盖日夕加额愿公之握节而来以覆露我以吾子之于公有素也其为我效舆人之颂而期公以来记世贞承乏青社时实为公今官公方少年荐公车数接眄睐贞虽奉公之诲以无烦简书然踈节濶目师意自好其愧公今日多矣最后自楚宪亟入太仆又不得一践紫薇之堂以察泉谷出入之数故卒卤莽于抚绥用弗称去公今稍迁浙藩浙藩天下赋薮也又益公以所未足矣自是而肯惠绥我吴则岂唯诸君子之幸亦世贞与父老之幸哉
　　又
　　对沧公之以浙右使行也世贞则从州邑长令后为不腆之辞赠之矣一旦副大帅卢公偕叅将马侯游击将军张侯局门而请曰夫儒吏以搢绅贽而武吏以介胄荐今者宪使公之行也宾筵固秩秩矣征其冠则且脱惠文而进贤矣而不谷二三子尚敢执介胄之故而辱我公唯执事素幸于公其不辞雅言之渎余谢不敏则谓三君子吾所以称公具州邑长令序中令兹无能为续敢问大宰之迁公于浙也为重之耶将不尔也以秩则右使右而观察使左以地则吴急而越缓以寄则饬兵使者难而藩贰易夫不待铢较而衡度之知其不为重也且吾见夫公之出也旌旄蔽前冠佩从后多力而骈胁者持矛操阘防翼舆而趋片檄所下环海戍者几二千里水陆之舟楫车骑肩胁惕息莫敢谁何吏民耳目以百万计殚候公之颦笑为欣戚而今者三商而起间一坐堂皇睨其长之鼻孔而不得咈息及其趣幕府受约束计无所复之唯唯而已所稍自媮佚者挟轻驺御笋舆而彷徉于湖山之社此与昔之请祠而寄禄之人何异然则三君子者毋亦窥公之所以得兹迁谓用事者以便宜均劳佚也耶是不然夫移公于浙者重浙也其以公移者重公也吴浙上游也地形相错如绣即吴之有风声张错固朝举而夕驰之浙矣今尽吴之地无不摄公之威而衔其德有如一旦钱唐之悍校骄卒有公在孰敢逞其憯脱巾而噭呼也耶不宁唯是往者岛夷作而吾地之抚臣时更易而往往议其代者借材于逺地是故缓急不得其力今公之望实着矣其莅吴而开府之啓事劳山公者再矣有如一旦中丞入揆地或天子有所更易舍公其谁公固可朝拜命而前茅达于枫江之浒矣吾固曰重浙也亦重公也三君子拜曰信如子之言不谷将饰余皇淬组练以俟矣余亦曰岂唯诸君子余亦从父老操黄之篚以俟矣于是赋黍苖之四章赠公而别
　　贺太宰袁公加宫保致仕序
　　南京大宗伯袁公抑之以奏三载绩入朝诏仍故职而无何南太宰阙公遂为南太宰甫拜命即上书言臣老不任事谨以骸骨请而谬荐及不佞世贞以尚可备驱使时不佞方在告里居也天子以公清望素着勉留之而俾不佞起家待署公归当履太宰任复上言臣不幸有狗马疾惫不良拜起即春秋奉髙皇帝寝陵嵗时祝厘不能无颠踣胡顔以对司仪者上幸哀怜之赐一壑而老天子下其事太宰太宰杨公叙公之德在国家若蓍蔡不可一日无而悯公之情非得已也知止易退公之道固然要必不忍以君父之托而为身及名计具其事以闻天子以公清望允孚特加太子少保俾致仕曰望者称之也犹在外也曰孚则信之矣在内矣不佞颇习掌故家言东宫三少虽与尚书偕二品而非六年满者弗辄加其以致仕优礼加则嘉靖之初以上遡正时有之今上之世独葛端肃公一人而已然歴四尚书而拜御史大夫垂奏六载绩乞休而后得之若分司留京者故自公始也夫覈名实慎爵赏虽至一嚬一笑亦不轻以示人则毋过今上者公何以得此也公为给事满嵗即上书极论选部郎与柄相之幸客翰林检讨因糺及尚书世宗为之逮选郎逐检讨而亡何公遂出佥闽臬矣自是浮沈外寮者且十余年竟不召然所谓柄相者絶不能以毫末加公而公亦不以浮沈故小有所挫寻入拜太仆进奉常步武八座而不肯以其身充二相饵遂乞骸归其最后相益骄公之卧东山逾十五年积荐剡至数十公既了不知有荐者而骄相亦了不知有公防其败而公始起家南少司空超为御史大夫复超为大宗伯天下之望公若威凤祥麟而莫知其用公之用若广薮乔岳蒸为灵泽冩为神瀵而莫测其倪迩逺之荐绅与都防之逢掖穆然若清颷之被躬爽尔而苏谡尔而敛殆若以公为苹末而未尽悉也夫服箱驯皂之士一旦而以其颖试于县官为之程劳而爵禄之非不尊且厚也力而不任则曰吾所以报之尽矣听其归亦足矣不称而白简先之丹书后之曰吾非而薄也而自致之也公之归岂以是望天子重天子亦岂以一归故重公又岂以一宫保为足公重夫亦各自致其分而已使天下而有纯一不贰之臣又有优贤将恬之典于公非有所重于君德国体乃重也公既得请过不佞而语曰子名为知己不可无一言夫天子之加恩不足公重而不佞之一言乃公重哉公业已辞禄且嵗俭不能具饘粥不佞虽贫差犹有一月酿千里炙童冠称之呼舴艋而相从于石湖之浒咏歌熈怡即上之所以重公与公之能重上者皆悉扫而付之忘言不亦快乎公莞尔曰有是哉我能尔若恐不能尔也姑志于笔
　　送大司马舂陵王公入朝序
　　万厯之丁亥秋诏拜总督蓟辽真保御史大夫曲周王公为大司马公固辞天子若曰乘一障以守边陲使外地宁谧金汤屹然使予一人靡厪于北顾则唯卿之力予一人尚虞其三埀卿其作我心腑运臂指使以成统平毋更辞公拜手稽首对扬天子之休命既俶装而御史中丞蹇公时以巡抚有事于蓟贻书世贞谓不佞奉公下风方借公之教以免于咎而公弃我虽然使不佞之私戴公也毋宁使百辟之合而戴公也唯吾子之习公而善不佞其毋靳一言以为公行李重蹇公之言曰公之始治蓟也盖有南军万人云其军甚精而熟于故戚将军教则又甚整然散处睥睨间多设禆校防之而不为置帅防者日以益而不才者日以竽滥所侵牟不可赀算卒亡不垂槖者然庶几得少纵窳惰以两相市卒之两相蔽公曰毋庸也余不佞合防请于上悉汰禆校之不才者仍节缩它费计减直四万余金益募卒二千二百人且令诸军分属诸帅以时约束之卒便于亡所侵牟而安于约束北军亦相顾自奋励蓟若益而雄者公又念修边无已时役繁而力且不支诸寛客兵役十分之二主兵则姑愆其期不以春而以秋已又念卒饷不得本色则资之籴籴日贵而食日益匮请稍与之本色已又请通餽道免扣留诸所以袵席吏卒者纎悉详至前后俱得报可然公不纯任爱大帅以下有貌果象恭以巧藏贪以豫匿怯者袂其情而论谪之不少贷将自是选矣而是时汰校之下迁者忮而要其党孽偏将军之请减饷以为罪军几变公不为动第论捕执其魁斩之枭示于边士惴惴奉命矣诸属国挟大敌以恫喝我嵗益骄诸将幸及身之无事谋所以媚之公私之币亦益増公为画一之法定约咸慴伏不敢为恫喝盖终公之任无一骑阑入边者诸将乃相谓我曹子岂愿割肥而饱敌今赖公得自保又使我无忧于烽燧公仁人哉故不纯任威蹇公之言云尔世贞第语蹇公此公之所得王公于蓟而王公敉宁之猷施于西若真保者绥辑之勋着于东若霸蓟者固未之及也公既以一班而举王公余又欲以一班而为王公赠毋乃非当乎哉虽然天下者亦一方之积也且王公自弱冠着朝籍敡歴中外所至有名大臣风兵事特其重者耳夫以绛侯勃之定燕代而入为太尉裴晋公之谧淮蔡而召领中书韩魏公之威西夏而还佐元枢以至拜相厥后绛侯浴日之隆勋与黄河泰山相带砺裴韩二公以其身系天下安危者各二十余年三钜公将相之业昭昭如是然髙帝之识之与元和庆厯之间人主之所眷倚与中外之所注望者固不在揆地而在定燕代谧淮蔡威西夏之日也公何以异是虽然世贞窃有千虑之一以荐公夫忧在内者不在外忧在上者不在下搢绅大夫在公下者信公之亷而服其正固不能有所加矣自公而上肘掖之间貂珰之重私其所比以要公公能无狥之乎不狥则嗫嚅而议其后如前事可鉴也狥则失所以为公矣八纮之外奉琛委賮以奉正朔固当鞭棰而乳哺之然灾异洊仍民困已极小则苻大则潢池公何以待焉吾闻之峻已所以逆窥觎也絶昵所以杜交闗也推诚所以孚异类也潜机所以擿幽伏也下贤所以广忠益也立节所以待非常也夫公社稷臣也与国家同戚休使世贞以蹇公之请而终之谀不亦失所以为世贞者哉
　　赠督抚大中丞乐吾佘公之南京大理寺卿序
　　乐吾公之以大中丞督抚三吴也故自浙藩伯迁云天下诸军镇独三吴重而诸抚臣亦唯三吴重盖高皇帝之所定鼎曰南京陵寝百司六军在焉而姑苏云间晋陵其财赋独几当天下半而其地又以三垂枕江海与岛舶海冦争利便其辑遏又甚艰故往往以它中丞徙镇不则卿尹之敡歴有声实者而公甫正浙藩之未几即以遴选拜特寄三吴吏民方拭目而望公之风采然公下车之三月余而诸郡国胥次以水灾告三吴地形若绣髙故不能胜庳然尚有未鱼鳖者而公业上书为民请蠲赈辞已甚哀书初至北阙下大司农犹持之独二相国以桑梓之故而公与议合亡何霖淫不止其高原亦尽如扫公书再上益切台使者继之它使者复继之它谏臣亦争继之于是九重之听回而二相国得悉其心思嵗征大槩蠲者十之三而其未蠲者亦从缓矣而独所谓赈者谋发之官则削贸之官帑帑如洗公乃督率守令以便宜劝贷庾有粟使为粥食饿者帑有镪官量益之使从它方籴平价而粜即所活不能全大要得十之三四亦足以舒而公性素节俭至是益以身先之朝晡进肉菜不过二簋邮使过郡无张宴无用币无治赆无遣津防人过者亦不敢以望公故闾阎之私蓄虽竭而官不大侵其民困食而不困力公虽孜孜格民隐然务为长虑深顾以贻数嵗利而吴中喜事新进见谓名美而不睹其实轻有所陈説公一切为条析不尽狥之曰使吾当其名谁任我实即以内意诪张撼揺公弗顾也当是时属公之四履者吏自二千石以下至百石士自荐绅大夫以至青衿民自白叟以至红女黄童毋不恃公为命而邮书自北来则公进为廷尉卿治留都矣三吴之人狂走相顾谓我曹稍幸有生色图所以善后而未能公奈何舍我去也日者震泽之濆有十余里防刘我居人虽摄公之威德匿迹遁巡然未就缚也天子赫然笃公曰亟用钺第迁命与师中之命相蹑而下岂太宰与大司马不相闗摄耶廷尉固天下平较之赖廷尉生视赖抚臣生者万不一当也公胡以有此迁也曰大司马定防者也太宰程资者也宜其不相闗摄也虽然帝舜之时蛮夷猾夏冦贼奸宄则臯陶为士士即廷尉也方伯连率其势足以威蛮夷而弭寇贼乃不可以寄臯陶而俾为士者谓法平而乱自靖也杨雄识其意矣故廷尉之箴曰昔在尤爰作淫刑延于苖民夏氏不宁然则廷尉之宁民也深于方伯连率之宁民也审矣兵使者李君求所以借公不得谓不佞故在公宇下当习公而又以职事从公后俾叙以佐行李
　　送司农路大夫【阙】　守巩昌序
　　嘉靖中甲令诸八座之任子得除五都督府幕僚稍迁僚之长于格当为郡守而两京之幕僚少而八座之任子众以故不四三年辄得守吏以资簿持之弗尽应也资既弗尽应又不获于幕中先材故守而必之于五岭之西南贵州夜郎牂牁之境为郡者守亦往徃自免去是以名伸任子而实抑之最后稍稍为调剂之法遴其俊贤散转郎署以观其能徐而识之往往得望郡比于中州于是任子之选重而迁益缓然不为任子格跬武监司而悬目卿佐当其选者亦重自爱而勇见才乃吾于路大夫窃征焉大夫故大司马公爱子也今上甲戌之秋余入领太仆而大夫繇都督幕来为丞是时年甚壮长身白晳美眉目与之处温恭而中理与之谈通明而不诐余固已心器之然无何出镇郧中而大夫丞太仆自如久之始迁南司农部三转以至今官而余以不能事言路还里中需次偃蹇朝命者亦至三而始强起至留都盖十又四年而复与大夫接则大夫益壮于昔而余一皤然翁矣司农部中亡不称大夫才而亷者籍籍满金陵亡何除目下大夫进为守而得巩昌守固常调独巩昌为关中最望郡领州三县十二西倾朱圉鸟鼠之山襟带前后嘉陵天水江湖之滙以资灌溉清渭浊漳分流而西注太守晨朝坐堂皇三州十二县黄墨之绶趋走而听命于庭噫嘻亦雄矣第吾闻之今天下遘百六之防而关中灾为最闗中之灾秦陇尤最大夫郎司农部所以为袵席乳哺计者筹之孰矣今幸一当生举三州十二县而置股掌间于泽枯而肉骨何难焉大夫之先有温舒者当汉地节初博陆侯袭武帝之故以威棱摄齐宇内而温舒独防请尚德缓刑其辞甚媺孝宣感之而其后颍川渤海之徒进而成循吏功温舒亦至临淮太守治有异迹而子及孙皆能用父祖之教至牧守大官大司马公故云间守也今距守时七十余年而云间人颂之若新非温舒所敢望也大夫称所以后大司马公者又岂下温舒子若孙哉余虽老犹能覩玺书西下旌巩昌矣于是诸任子称大夫通家列曹署者若而人咸请而志之以为大夫行李重








　　弇州续稿巻三十
　　钦定四库全书
　　弇州续稿巻三十一
　　明　王世贞　撰
　　文部
　　送行序
　　贺州大夫对廷韩侯四膺旌荐序
　　余故不能自爱其文辞归田以来逾一纪所于邦君大夫或行而循搢绅之请以有序去而狥父老之思以有记然不尽骫骳屈曲以为饘粥之业谋至于夀而贺荐而贺奨而贺即宁使请言者失色杜口以去而不敢应盖风俗之薄久矣邦君大夫方在事而我以讇辞施之彼且疑我以为将欲有所用彼即不疑我而万一彼后有所负则我且负我日者州大夫韩侯之被荐也凢四矣而余方以宦羁金陵羔鴈靡所布以充廷实别驾叶子李子书来曰子可无一言以为大夫颂乎余听然頫而思已跃然而起曰我不敢以例例大夫若大夫则吾州所创有之神君也我何敢以例例大夫始大夫之当选吾州也相国太原公元驭书谓余州真得守矣余始谒大夫于治见其礼恭而貌温神定而气舒与之语十叩而十应若邹成侯之对淳于者出而语人太原公不欺我既大夫晨朝三老里赋长胥役已延见博士弟子人人慰谕得其懽已徐察其所献纳者采而用之有所约束条教必中綮其于土风民瘼若先三月而以微服来者也又若家置大夫而为之师帅者也盖不待浃日而懽声腾于郊遂之外矣又三月而余以事至乡属有逸囚城门闭乡之田更市驵相率荷耰竿而奋曰当为大夫迹囚妇女携馌饷其夫若父而勉曰毋忧饥勉迹囚以报大夫于是吏士尽鋭追讨尽获之当输赋争先而上庾曰不可以劳大夫盖大夫之忠诚恳恻有以感之而不弛不滥其民得先之利而咸恐后及嵗大水大夫操轻舠或乘小驷日夜行灾地亟上两台白事以吾州上灾报于是吾州之灾小轻于昆山吴江而恩贷不因之以杀大夫毎至较赋曰吾宁失官不忍失此凋攰心然大夫之所登赋亦不后诸邑也故事守考校诸生以报成而已大夫必精阅而防其尤躬为课艺文谈经术浆炙劳问相继又为之别其最而称赏之于是士争自奋励有声实矣今之荐大夫者名能知大夫有余所覩闻之恳切详至者乎曰知矣而未尽也然则为大夫上者之知大夫尚未如为大夫下者之尽大夫也今天下重司理重令而轻守守实重于司理及令而以见轻故多不克自振余迩者有所建白颇精言之不知主爵者之能见信与否虽然觐事迫矣天子方加意守令有玺书宴赉之典以旌其卓异者舍大夫何以哉为我告大夫夫子无它训曰无倦而已更以告叶李二子曰有神君在上益自励氷蘖以共成吾州之治大夫能悉若毋曰我从事独贤是谓交相朂者也交相成者也夫例安能尼我
　　赠喻太守邦相先生入觐序
　　喻太守邦相者松之贤二千石也与世贞善其恒言曰太守奉天子命来治郡为赤子计耳不为虎而冠者计也太守甫至郡即属有洚水之厄饿莩枕藉丘壑乃为文劝诱诸积镪粟家毋论贵势俾量出厥藏以赈于是大小响应得粟二万余石镪半之以分授三邑散施所全活可数万计而贵势中有不便者恣为流言以中太守太守微闻而笑曰吾向者固言之不为此曹计也虽然彼岂以余为重弃郡耶悉遣妻子归侍太公于里而独身卧斋阁移文乞骸骨然太守之车门若洗讼庭无留狱胥吏灌手而抱案牍待署靡敢以私进者士民欢呼载道其颂声日益闻而贵势之谤渐屈于是台使者易其疑而为信荐剡腾上矣太守夷然不屑曰吾岂其王尊耶将无即墨我耶乍贤乍愚忽毁忽誉谁为之耶乃者吾故我世贞颇与闻其事始而为太守惜亦且为白也既而为太守快亦且为祝也所以祝之者曹生子念请也子念之急太守也甚于世贞而世贞之急太守也甚于太守属者太守且入觐受计矣而张将军某来谋序张君者松之良大帅也亦与世贞善其恒言曰宁噉菽毋噉士肉宁不为帅不为债世贞髙其人与游久矣一日以书来谓生幸托与喻使君同时又幸托使君之宇下而今者官又幸同地得一周旋而又俱幸游公之门敢以子念之例请夫余即欲辞张君安能辞太守虽然所以述太守者尽于子念祝矣无已第以语太守积资重当超为大藩之监司以饬治兵事则思所以御圉干城治学政则思所以振徳登贤不然而天子方加意元元以太守云间之政赐金増秩曰吾股肱郡生为我再治之太守其犹故太守耶将改念而稍慰藉贵势耶吾固知太守之必不为彼也相国太原公好察吏治而急用贤其于太守之被谤若凂解谤若涤而亟才张将军尝拂拭而用之如以燕间见谓我请曰定何如二子之不辱门下士者则不佞与生色矣
　　送大鸿胪继山王公迁太仆卿致仕序
　　继山公之守南大鸿胪也盖无嵗不请骸骨而至万厯之己丑春请益力天子嘉其行髙其志为之下吏部拟进太仆卿俾致其事以行嗟乎此典之不讲也久矣自人主之必欲尽人臣之力而为之臣者必欲尽人主之恩故不至于摧委顿则不已人臣懐尽恩之一念而又不能自慎其行则讥谤殆辱乘之于是人主之恩遂中变而为薄若夫君臣之际能两居厚以终者其道在人臣而其遘在人主吾以耳目之所睹记盖十载之中而得三人其它故千百不能一也前是吾同年沈公澂伯以南右通政乞终养母上为迁光禄卿久之同年袁公抑之以南太宰引疾乞休上特加太子少保俱听致仕今并继山公而三矣然是三公者皆扬子以南钱塘以北所谓吴人也吴人秀羸多能深于文而短于质稍异于北方之士大夫以故虽难进易退而无以为名亦毋繇见髙于人口若三公则天下之所称重德长者沈公为按察佥事即移疾归卧西湖之上四壁萧然于官府无所造请监司守令间携酒访之欣然不辞明日卒不报谢及强起所居官中事咸举而不欲以治办名袁公宦游之日长青论谏指切权要不为沮自奉常归卧者十余年天下以公之出处为世道之升降起长台纲正邦礼建业之漓风几为之一变二公皆不家于官垂槖萧然几无以为归若继山公则自其先大夫仲山翁已负恬退之目未艾而归享有上夀公养志备物以身为既成进士而不奏第者六年既奏第复以州牧卓异入为天官郎弃而归养者又数年年垂耳顺蒸蒸孝谨少工诗擅丹青已谢絶之盖不欲以其长掩先人名中嵗失偶不复娶竟日俨然端坐左凖右绳归于自然最后强起回翔于留京之散署诸少年鹊起据其上公不以几微见顔色公馆岌岌且欲倾蟏蛸翳户凝尘满席湛如也其嗣二公而三盖有不偶然者公且行不佞贞间语太宰杨公大宗伯姜公昔人有云虞公散髪海隅而东都之送殊不蔼蔼此岂亦有所避耶于是二公合同省诸卿士祖道于西门之外姜公为祭酒而不佞贞与泛爵焉乃飏言曰昔者疏傅归有人主之赐金以赆贺监归有人主之赐诗以饯流艶史册以为朝家盛事今者公之行虽无金与诗然特进上大夫之秩归老于家如万石君则又二贤之所不能得者自今愿公彊精神进匕箸不言躬行之化使比壤之后进士人皆有所矜式渐变而至于道何难哉夫疏傅之不私其赐置酒与父老共之达矣而不闻兰陵之俗美于其旧若贺监之托迹黄冠以放浪终者又何足为公道也今夫寳界漆湖固公家几案间物也今而后能使其山若益而髙水若濬而长者非继山公之风也耶公欣然命爵而不佞贞次其语
　　贺大中丞志斋周公平钜冦奏捷序
　　大中丞抚吴之履周遭数千里而遥吾郡东薄海而安庆西接九江相距亦且千里询问非旬日不达中丞周公之开府也实在吾吴郡甫下车即集两监司四郡守二十一州邑之长吏日夜谋所以苏吾民者于赋税征役之伏弊靡所不搜剔闾井单赤之隠痌靡所不显见为平亭而上之朝嵗省以数万计吴民相贺更生而安庆之属邑曰太湖者巨盗刘汝国起其间汝国故阮家黠奴亡命与其曹卢汝星軰流刼蕲黄诸乡落而归帑于陈汉山时时出剽掠富民家金币服器实其帑而间发藏粟之羡以予贫者剽猾无赖之徒颇趣之有众垂二百而兵使者之卒轻而骤逼其巢遇伏败散失一指挥一千户贼乃四出抄畧焚驿舍放徒囚其事至闻朝廷公始得兵使者奏记即抽青村南衞金山之长矛劲弓墨阳合赙之刅以从而京口圌山之锐亦与焉然不使过千曰兵贵精不以多也盖屦及于窒皇剑及于寝门之外车及于姑胥之市不浃旬而驰至其所防贼复走安庆傍地行剽至暮不归我兵侦知之入焚烧其巢贼乃移据柴家山蕲黄之兵徼之不利其将伤贼又突攻我黄家军有所破杀公至始更约束信诛赏择利趋便一意而进毋得相推诿于是果势壮往者鼓力而争先缩朒自完者畏法而不敢后盖一战而破其选锋于黄宫声营再战而徼其走南阳者大败之获其魁党男女辎重三战而尽殱厥丑汝国等以次就擒搜狝薙剪无复漏网公乃拊循其吏民从容饮至而返飞捷以报大司马公既返吾郡之二监司若叅政许君应逵按察副使李君涞暨副将军马君继武率其偏将军张防以下贻书谓不佞贞宜有言以昭明公之峻功示永永不佞有事于南司马部窃与闻公之机宜进止乃敢复之三君谓公家先周公固神圣也东山之役以天下之全力三年而始平殷孽至于破斧缺斨而其劳费亦已极矣今公朝闻警而夕发提一旅之卒不十日而巨盗悉平发者若不知有行枚之劳居者不知有蛜威蟏蛸之恨苻弄兵之狙一扫而洗之它伏莽之戎胁息而不敢动比之先公其敌之坚瑕巨细固不可同日论至或缓或速神武之用要自有异世而一揆者虽然公之荡平大盗虽微见其用而所以弭盗之本则在于益推下车之精思兴除剔搔以长保吾更生之民而已能平盗不若能使民之无盗公其朂诸昔诗人之颂周公曰周公东征四国是王又曰不刚不柔布政优优之言也敢预以为公颂若乃畴庸班次増秩赐金而着之旂常鼎釡则大司马之所事守也非不佞所敢与也三君曰善遂录以上于公
　　大司马小江吴公予告还里序
　　大司马吴公叅赞机务之明年上书言留务六事天子故重公下枢臣覆议采纳施行而公所深忧逺思隠然欲以其重壮国基而销反侧之伏萌者有所未尽公时感微恙不佞贞获从公后佐摄部事出必候问加揖公揖不佞而语曰吾必归矣不佞惊谓公公所弁髦者爵位耳天子甚明圣以肺腑寄公奈何亦弁髦之且公神清而气完即偶有霜露之戒何恙不已而遽乞归公笑曰吾自知之公不知也疏业上矣余亦不敢复问防疏上而天子下书褒公才望之重与委信之笃不听归是时公恙尚未损复上书言臣不幸狗马之病转深即一旦先朝露生死皆上恩无所恨第以防然若巫尫拥衾呻吟而以虚名据百僚六军之上即卒然有不虞非死所赎又发书三政府一太宰其辞甚哀庙廊怜之委曲请于天子俾公暂还里且令抚按臣俟痊日即奏闻起用盖公发疏之五日而恙渐损无何大损以至平不佞贞窃覩公之有起色也大喜谓公可出视事矣天子必强留公公愀然曰向者公不知吾病今乃不知吾心吾病非真损也俟归而后真损无何俞防之信至公谓不佞贞吾生矣向者日高舂而起至下舂噉粥不能尽一器今者日食可五器向者暮扰扰不成寝以至曙今者寝而甘吾生矣顾舍人趣治装客有语不佞贞者曰吴公殆非病公所谓知止知足老氏之训而疏广受父子奉之以保天年而风示后世者耶公闻之曰吾起孤生承乏至八坐不为卑食禄三十有四年又以岭南功月俸一品不为薄三丈夫子皆以吾功入胄学当拜京朝官不为单去悬车之期仅一嵗不为少有代禄之田足以耕不为贫吾于止足之分非不知凡所以栖迟濡忍而不敢去者为上恩未报耳然吾实病病而不去将旷吾职将遂败军国大计败军国大计将转吾报而为负也吾是以去且吾以病请而归命于上者诚也上幸悉吾病赐之生而获休沐于故里者亦诚也吾于止足之分非不知知有诚而已吴公又言曰吾在岭南山海之冦蜂聚蚁杂铦矛毒镞以抗王命吾仗上威力非不能穷狝而薙剪之然不欲伤天地之仁以快吾意为之荡其凶秽而安全其淑若当是时庙廊之顾方在南吾所规措朝上而夕报可故吾去岭而岭尚可以余三世之利今者谬称重于岭帅然迩所陈请欲以壮国基而销反侧之伏萌者未有讐也代吾者不知何公宁能偃然而已耶不佞贞曰吴公言诚者当诸公言止足者亦当公今强精神善匕筯有如天子知之而授公以心膂股肱之任玺书下闽中连江里公能称病不拜乎以止足之智则可吾故知公之不敢终离诚也书以叙公行
　　送崇明令浦南李侯特召入朝序
　　上既以大计考天下郡邑守令多所裁斥而居久之乃稍遴其卓异者司理邑令得六十余人下尚书尺一征之使备台垣法从之选三吴最号为循吏薮而屈指应征者仅得三人而崇明令南昌李侯其一也崇明故隶吴郡与一州六邑比肩而称岩重然其地越在海外畆瘠而赋薄民贫而俗犷其稍稍能自给者积困于长吏之朘渔中产而下计有弃而它徙耳侯一切徕之以子惠而驭之以正平不察渊鱼不事钩距其民之就苏也若稿壤之得天泽其就驯也若饥麕之归腴秣忽然而不自觉其相入且相安也属邑之旧城囓于海侯慨然欲移之长沙长沙差广平而去悍潮逺去游击之营迩可以歴久而便援乃相度其地势财力请之台察监司官任其十之六而以四委侯侯为之节缩它费因民悦而先之不周嵗而告成事于是台察诸公皆贤侯又亷得其它治状甚悉亟荐于朝前后凡十余上天子之所南顾而兴循吏之思铨地之所仰承德意而自附上臣之义者盖未尝一念而不在侯与二三君子也然则侯之所以特被征者非幸也侯亦思所以报上与铨地之知乎哉侯既以卓异征必且为台谏为台谏无所不当言于君德朝政士风吏治亦无所不可言然其所蒿目而剥肤者则莫切于三吴之民瘼今自丁亥大水鱼鳖之弃余为饿莩者十四不已而为疫鬼者又十三其存者今又付之旱魃矣计独侯所治不甚虞水旱而嵗赋又不入漕纲又得侯以为之乳哺差足活自侯所治四履以外固不能一二比也侯能无意及之乎闾井愁号怨讟之声九阍万里无由能达之其能达者独台谏耳台谏为吴人见以为桑梓私而不之信非吴人逺而不之悉其能悉之而不以私疑者独侯与二三君子也侯能果无意乎世贞盖尝记侯之新城最能悉侯方休沐还里而吾州之韩大夫偕诸邑之长以与侯有竂宷之谊故令之叙其行要之世贞之所急者不在侯之得台谏而在三吴之民瘼也
　　嘉定熊侯考绩序
　　嘉定去吾州四十里而近其土风物产亦相类然壤寛而畆不甚治以往者之无嵗徭赋日繁而贪残长吏屡鱼肉之其人逃徙接踵至墟落无人烟当是时嘉禾朱侯汝虞来为令首请于台上书易赋米而为银钱无转输之耗费吏胥不得乘而侵牟又为节缩它用以寛之诸逃徙渐复矣防朱侯以最得迁去而蜀熊侯子镇继之侯至未几而属大水邑虽名为高阜而洼凹相错如绣水至不得出而所谓花者又积败于风雨明年旱又明年大旱旱至赤地千里熊侯所以抚摩而轸防之者不啻赤子之在乳也其民亦依依不忍舍也曰吾父母孔迩即死不离徙也大司农较国课之赢缩以为殿最犹下书责宿逋公叹曰死亡之不暇而知宿逋乎请之司府至请之台语语泪俱谓令唯有解绶归而已属台司诸公之急民也甚于令为特许之缓故其民得先治其私而后及公以勉强朝夕属邑之故漕河淤其傍畆无所从桔橰禾益稿侯欲疏之而都水使者嚄唶其费侯咄咄无所出盖声未絶而畚锸如云集矣不浃月而告成事嗟乎侯之民其两相爱也两相孚也如此乎殷矣余以去侯治近故益习之侯之始至也余闻其民曰安得如朱侯还定我家室乎既久之曰似复得一朱侯矣今者以奏绩迁过里其民来言曰朱侯殆不如也何以明其然也曰朱侯当贪残之后为德易侯当循吏之后为德难朱侯徕我于既徙也易侯苏我于垂死也难余颔之寻余过郡与台集台使者蹙额曰一州守二邑令且皆满而又皆贤奈大司农以旧课难之何谓侯与吾州韩侯昆山吕侯也余笑曰旧额而难贤守令哉以不佞剂之则江南之守令艰于它方十百矣以今之守令艰于昔又十百矣以此居其繁而彼居其简也以今居其变而昔居其恒也然则今之满考当于昔可六载考也其当于它方可九载考也已而台果首许熊侯考而吾州韩侯以诸邑侯之指来请言诸邑侯皆侯同年又皆贤也余尝戏谓天之刍狗吴民极矣乃犹能容诸贤之恤之而不妬使去乎余间尝一过熊侯至邑门肃如也若无人登其堂寂如也若无事亦尝为具召我数簋而已若不知有重客者此其钜才清标宁独一惠政而已乎叙惠政志所急也
　　州大夫对廷韩公考绩序
　　人主以天下之命寄二千石以下最大为郡次为州又次乃邑州居郡邑之间于郡有不隶于邑有临有不临官五品秩比二千石崇矣然而其入不过郎曹而所莅之奉不得通理以故人之视之狎于邑余尝佐大司马上书言请得昻其选必甲科而其课绩得以三载之最并入于郎署其课高第者或径得超为二千石铨部叅用余説以请而前是吾州之大夫韩公实以甲科高第来公始拜天子命咸谓太仓不易治也是赋烦而役重吏狡而民桀小不得意谤讟缘焉公曰毋畏也传不云乎心诚求之不中不逺公甫下车延见庠序诸生三老吏民问吏弊疾苦不数语而晳所以慰劳谆笃中綮出相顾加额曰公真神君也吾州自此完矣故吾州之责赋急而无序其上下出吏手胥昼夜下乡井奸黠之民匿其赋而以什一予胥又分其半以予吏辄匿之不听笞而所笞乃上赋者然胥下乡至数四奸黠之赋不在官而尽于吏胥手矣公为画一之式以来之胥不轻下笞不轻施其民咸大悦服而奸黠者亦乐其赋之不为吏胥有也第以天之不吊明年大水明年旱又明年大旱公履行墟落间悉得其状涕泣为台言请寛一切赋税凡三嵗三上疏而再得请于大司农减三之一时各邑皆作糜以啖饿者公行之独得法而又躬自慰劳之吾州之莩差少两造具于庭此彼辟不待竟辄辨辟者扶至十而已不尽傅爰书也间得其情付三老听息以故狱鲜轻系曹鲜滞案肆鲜宿储羣吏洗手奉法四境之内蔼然若赤子之奉严父慈母精神心意流通浃洽而无间间与缙绅先生还往必以礼其待博士弟子俱亹亹有恩嵗时试之得其秀頴者与课经艺讨论政事咸充然若有得也公为政甫三载而诸台之荐剡积十余上至是乃始奏其绩台当复为之称最而以吏民旦夕之命强留之不成行铨部亦必为之按故事以请公之二尊人当封如官秩而阶有玺书之锡矣余尚以为此俱不足以报公即不能若黄颍川王胶东之増秩赐金独不可少留公而以郡绶佩之俾悉福吾一州七邑之赤子乎不然而用髙第入清曹黼黻廊庙之上抗议礼乐之大此国家之利也非吾州有也属昆山令吕侯走使入金陵索余言以贺公而嘉定令熊侯已前满公前索余言贺之吕侯亦更前满矣二侯之与公皆迁固范晔所首纪也余尝谓人吾郡之守令名虽美于他州邑其艰苦十倍之固当以三载为六载今者比嵗大水旱单赤借以无流徙桴鼓不恒作所谓三载者不当六载论耶惜余方在逺地未能以此言进之主爵者而姑以赠公
　　赠渭阳吕侯考绩序
　　当万厯己丑之秋吾昆山吕侯与吾州韩大夫嘉定熊侯相继当考三载绩而吕侯最先熊侯之考则韩大夫为之请余言以赠韩大夫之考则吕侯又为之请余言以赠而吕侯顾阙焉计必属熊侯必以嘉定之贵而有文若大宗伯徐公軰乞其文以赠侯而邑之士民犹有不释然者谓侯之政在吾昆昆之士民被侯之泽为最深博而王先生亦吾邑人也其忍不以桑梓之故而惠一言于是太学许生椿龄椿芳缘士民意走金陵具以请噫微许生余故当有赠也侯以进士髙第来治吾昆第其去书生仅五月余耳人故少之且意其北人未必能悉东南事而羣以奸黠变幻之吏胥蠭睨猬集以蛊侯侯从容待之不动声色而尽得其状抉其盗库之宿蠧而寘之理羣小胆为夺第于单赤之情状与闾阎之便苦无所隔阂于堂皇之上下一切皆发舒所接见士大夫必以礼报谒必以信若居间请托酌情而应之卒不以三尺狥也盖为侯之民与称士大夫者不忍欺而侯故若神君湛然自如也今东南之地初年大水明年旱又明年大旱其大水则鱼鳖其宫大旱则赤地千里侯之民非死而徙耳尚犹以依侯为念不忍舍而侯肫肫然为之请蠲于上贷赈于下即不敢谓其民之无死徙而生存于侯者不啻多也侯与民终始水旱者三阅嵗而皆有以生存之然则侯之考三嵗绩其不更艰且巨哉余尝与周中丞李直指言造物者之意始而与民以大水既而与之旱既又与之大旱若不欲使周余之民有孑遗者尚能留此三贤为之守若令又有吴县吴江常熟与相错而治岂天地生物之仁不以肃杀俱尽耶二公然而笑曰有是哉余姑据以复许子
　　弇州续稿巻三十一
　　钦定四库全书
　　弇州续稿巻三十二
　　明　王世贞　撰
　　文部
　　序
　　寿归德倅姜翁八十序
　　王世贞曰吾闻之元命苞孤矢南有一大星为老人星治平则见为保章氏説者曰星今见女牛分以故江左多夀考云自司马晋都江左而文士钜族往往跻显贵者然其人亦往往不敢望下夀大扺以为土轻水柔薄体而侈用之故及余束髪而事吾乡之老乃至有百嵗者九十则时见八十七十则恒见而不以为异岂所谓保章氏之説果欤否耶然吾窃于八十七十有恒见而不恒见者则吾归德倅弋泉姜翁是也夫寿故不可绳凖例也今夫乡之人蝇利罟欲动与宪触而获牖下者此非以德选也其为造化盗者也耳目不能别声辨色幸而置其身饱暖名不出闾左外而寿者此其为造化愚者也朝而虞夕餔秋而虞寒纩而恒不给而夀者此其为造化役者也鳏者独者瞽者聋者跛者天阉者而夀此其为造化畸者也凡吾所恒见此耳即无论八十虽百嵗又奚取焉而独姜翁自其为诸生试台使者稍以文学进即举德行者偕之恒相甲盖宗族称孝弟乡党称忠信以至荐应天欵国子谒吏部选生平无丝忽寄衺之累于人口国家重循吏则姜翁两为嵊衡山令一为归德倅所至吏民追思而讴谣之国家重明师则姜翁始司丽水训再司抚州训皆能以身为棫朴国家重荐贤则姜翁之于晋于楚皆衡文柄而得士如王方伯道行者可指数国家重士节则姜翁为倅时方以政最闻而一旦致其事归两台为之移檄吾州以旌之姜翁归而杜门读书即州大夫自公上嵗朔一再见外絶不以私请而门生故人时时屈干旄而伸委巷姜翁固如忘也今姜翁八十矣而神明之用不少衰健履却杖别声辨色甘匕箸便谈论有子为诸生其子复有孙称曽矣夫姜翁之夀也而以德选固也其夀也而又以福偕此其为造化私者也所谓不恒见者也夫世贞姜翁门人也自世贞为是言而诸为姜翁门人者咸欲得以为翁夀吾又闻之元命苞前所谓老人星者见则天子夀每于秋分至南郊以候之今天子之号曰万厯万厯者万夀永永无际也而其辰曰仲秋吾弟敬美以进贺行业从诸公卿大夫后效金鉴祝矣姜翁之悬弧则孟秋之十日也诗不云乎酌以大斗以祈黄耉不佞敢奉大斗而从诸门人之末而寿姜翁敬以二秋之分伺诸郊以窃窥我明君臣朝野之盛
　　夀侍御白岳何翁七十序
　　嘉靖之嵗在重光单阏先大人获隽于应天而是时同举者何翁先大人之少长于翁一嵗得通名籍称季昆而其后先大人由御史累官为其台长久之而何翁以六馆髙第亦拜御史司南台紏察出按江防故事御史以嫌不得治其省人而独江防无害何翁之按江防盖绣衣而昼者乡人之艳羡之而当是时某兄弟罢其官防然奉先讳不敢修世讲于严鼓交防之内而翁所行部亦仅抵吴城而止第一时士民传説何翁秉宪修纪文武大小吏贤者若师保之有仿托而不肖者则疾讐影响之不暇何翁既用伉爽辨治体明章程当迁而有所不恱于用事者至斥外复以最屡擢长郎曹一旦谢其官归何翁之去御史垂二十年之久其适于恬澹寂寞之乡而壮不必耗小其用于泉石农圃樵渔之业而巧不必施其机日以杜而意日以寛齿日以宿而体日以壮人固若忘翁之老者而翁年已七十矣其里中戚程君某之昆季尝与某不佞还往谓辱翁通家子宜有文以夀不佞屈指翁甫去御史而人主于鼎铉有所置革一时言路大辟诸吏斤斤奉三尺中外洗心虑而聴治公不获及其时竟所吐与所措注于天下即天下亦不能尽公之用以为遗恨然而公之所欲吐与所欲措注者其贤士大夫俱以渐而代为之盖至于万厯而人主日益圣揆弼之臣日益喆举一世薰蒸于太和至顺所以滋翁于难老之地者何限而公之所以凝承之者又何限也在易干之九二仅在田之龙耳而天下文明渐之上九一渐陆之鸿耳而羽可用仪然则龙何必御霄而鸿何必丽空哉何翁盍亦思所以文明羽仪斯世者不佞将益有所称述以佐觞嵗嵗是为序
　　寿观察宁斋季尊师七十序
　　世贞年十六而受易观察使宁斋公公是时甫三十有四游太学负重声而其为人恂恂长者即之和风拂而甘雨沭也至取予好恶则又嶷然山立矣先司马心器之间谓世贞曰夫此公者宁独而经师哉居二载公举应天试世贞幸获从公后其明年公成进士出守滨州其又三年世贞复幸成进士为尚书刑部郎而公入为郎同舍久之分谳诸大辟至鬼薪白粲以下公得楚世贞得燕寻以竣事后先出为臬守世贞得青州以罢公得袁州遂为其省臬副叅知至今官天下称良二千石必首屈指公而偶以籍幸相赀意不欲株累无辜与使者指异见刺归公之归世贞获侍公杖屦者三嵗所而复起治大名兵中间以艰归复侍公三嵗而出出而叨抚襄郧以不任纳节今始获真侍公矣而公又年七十中间三十六年学而仕宦而归其实奉公以周旋者不能四之一而公之所以教益不佞者亦岂屑屑焉雕虫之末技而后谓之师其幸而侍公之杖屦则公之食息语动皆师也即不获侍公杖屦而公之风猷政术其所传闻亦师也公之初治滨惠利逾子产滨人至今诵之其治袁官事若家夷幸相于诸搢绅而弗能怨谳楚楚寃之获信者几百人臬江右江右之纲纪振然而未尝一闻公之有德色也使者之株累无辜将以苛办见才防公力持之江右几猬起矣使者以是迁公以是罢然而未尝一闻公之有恨色也公杜门日读书累数千万言而对客粥粥若无闻于公府絶不以居间进而造请报谢不废其既隃耆乡大夫人人推尊之而退然若辈行即长吏有所疑于政以叩公立决然而不使人知公之为重德长者固自天性其学力亦有以称之也公长于世贞十有八嵗而齿编贝而顔渥丹五官之用俨若少壮而世贞髪且种种齿半堕矣夫松柏之凌霜与蒲柳之畏秋谁不知之然尝窃闻公生平与张夫人相荘无他媵至六十而悉谢絶一室萧然絶不喜饮酒晨起噉白饭少葅菜佐之午肉不过数脔此其为啬精神谨茹纳葆眞养荣以尽天人之分当如何也世贞虽视公无所不师而躁志悍气未能尽融释以步趋公之后然所得于公者亦不少矣于是八月之廿又七日为公悬弧旦而学之博士弟子俨然而见造曰唯吾子之尝受易于公也昔孟长卿受田王孙易而别用阴阳灾变书后举孝亷为丞相掾上以其改师法既不用丁恭之弟子钟兴者授上经且侯而固让曰臣师少府恭也请得侯恭而后及臣古人之重师报师若此今子名能不倍师説即不至作孟长卿而亦一尝用事不能有所推荐以附于钟兴之义公七十独无一言以为公重乎世贞敬谢曰此吾心也夫公宁借不佞一言重不佞一言亦乌能重公姑志其所得于公者耳遂次以授之而大斗继焉
　　又
　　仰松公治吾州之明年惠鲜黔黎细大咸若间谓州纲纪曰得无替于老老之政耶乃以秋七月为别驾姜翁八袠夀诸礼文咸秩居无何而以今八月为观察使宁斋季翁七袠夀间者过世贞而属之曰季翁齿差少于姜翁顾其名位德业穹然茂隆也即筐篚之实不足以为翁礼日升川盈之颂不足以为翁祝以吾子之习翁也而又娴于辞敢祈子之一言而重乎世贞既谢不敏则谓仰松公今一时能重季翁者莫公若其能受公重者莫季翁若而能窃知季翁者则莫世贞若天下类以季翁昔之用喜而后之不用惜不知夫用之不为用而不用之为用也季翁起甲第两典州郡一叅省则号良二千石为比部郎则号平亭无害为按察使副则号强执法孰不以用为季翁喜而不知当重足胁息之世斤斤守其职名能贤于瘝旷者耳而于经邦之大畧司直之峻猷则时有所抑郁而不得吐及其持平议用轻典一旦忤忮臣指中单辞罢归俱见以为不竟用而公之至自江西也十五年于今矣不为阖门养重而靡私门不为絶迹公府而鲜僻迹从口之所发而皆味言衡身之所应而皆矩行其忠信笃厚之至使儇薄者愳然而消其素耿介明晳之识使贤者有所依以树立而不肖者有所辟而自逺盖隣吾州而邑者亡虑数十百万家其搢绅士大夫既雅慕好季翁之为人而市魁里胥以至田畯野父亦能举翁姓名以相赞述其于轨物范俗所禆益非浅尠也周之时老老之礼为之酒正共酒稿人共食罗氏共鸠外饔共割烹乐师共歌舞之事自天子之都降而郡国其尊于学者皆然夫岂唯欲尽其安之之分亦以轨物范俗大有攸赖耳是故非孔彰之嘉言无斁之令仪不与也其法至汉而小变然人主尚修袒割问道之敬于三老五更而郡国守相仿其意而行之陈仲弓以一太丘长老颍川而干旌溢巷羔鴈成羣郑康成以一布衣不应大司农召而孔北海为之表其乡曰郑公胡至于今独寥寥也然则季翁其真有当于古之老耶仰松公其犹行古之道耶在易渐之上九曰鸿渐于陆其羽可用为仪吉季翁以之毛诗云黄耉鲐背以冯以翼仰松公盖深于兹语者矣遂次之为季翁夀
　　金吾王君六十序
　　余中表兄陆汝陈氏好游大人以自益其于故太史曹先生交往尤数太史金坛人也乃汝陈则时时为余言金坛之土风方物其邑居贤士大夫甚详而于金吾王君所推许尤至谓君虽起赀郎颇能读书识道理不轻为然诺于治家画防心开明顾好为长者不倍德其兄弟齿相及所以推事之礼极笃业析箸矣而以财通无间抚其姊复抚其子与已之子等汝陈称王君不容口然谓君用赀髙其乡人忌之屡起大狱相窘当其近三十时滨殆矣而君夷然自如亡何事竟白繇太学为吏部选人以有今官迨纳禄里居又三十年矣而狱中之又滨殆矣而君复夷然自如亡何事复白当其滨殆时贤者以为风之薄而忧其不遂振其复白时贤者以为天之定而喜其不遂萎盖至六十而君冠裳俨如室宇田畆益辟兰玉充于庭图书列于庋虽其忌者亦无所容侧目而为之忧喜者相率而成诗歌既颂而后祝之汝陈乃称王君甚欲得余一言以为重而未之敢也夫余以汝陈识王君而又善太史先生又与君之弟鸿胪公为同年其何能辞窃怪夫王君甫六十而遘阨者再其所遘而不足者皆人之变而其所享而称福者仅亦人之常耳何足以为王君夀独不闻夫无懐葛天之民乎盖毕其身无讥谗挨枕之事与所谓困心衡虑者降至于姚姒之代而犹云帝力何有于我此其人即百年宁知所谓夀与夀之乐及其世革而征诛人易而札疠而后羡夫夀者与夀者之私自幸也又不见夫终南太乙之遁者乎木实草衣豕游蠖蛰耳目塞而无所交形容若槁木此其人即百年亦宁知所谓夀与夀而富之乐及其之乎通邑大都之中苦与甘之相禅枯与华之对形而后羡夫夀而富者与夀而富者之私自幸也假令王君遘不阨则所享者为无味阨不再则所以保享者尚未精君今精于保矣自此而百年其味于太古幽谷者深矣汝陈试以语之有不霍然而悟者几希
　　王母陆太孺人七袠序
　　太孺人之事吾伯父藩幕公也盖有龚夫人云龚夫人奇严其御诸媵若束湿而太孺人独以卑详隠约当之龚夫人独不能以其严加太孺人太孺人不以无严故怠龚夫人礼后虽稍就他舍自便其嵗时伏腊起居甚恭已而甚相劳爱也太孺人有一子曰世望为吾弟自夫人与藩幕公后先捐馆舍而太孺人始称母自世望补州庠晋保御氏之佐以行谊文雅重诸搢绅间而太孺人始有闻于吾宗今年太孺人夀七十其九月十三日为设帨之旦而诸称世望中外亲及游好者数百人皆具牛酒上夀世望一无所纳顾独谓诸君怜而夀我母宁独无一言之祝以为闺闼重乎时世贞解郧阳节迁留省便道归里最其所欲得言者乃伛而前贺顾谓世望曰子能以升斗之禄养太孺人乎谢曰不能也则又曰子能率孙子前拥太孺人膝为欢乎益踧踖谢曰不能也夫此二端者人之所易也而子难之然子不为官而能以御之服共侍不为禄而能以甘防瀡脆美之味共奉又所谓具牛酒数百人者多贵游豪贤之士世不能其一嚬笑而悉萃于子之堂夫此数端者人之所难也而子易之则太孺人之养于子也志也子之所为夀于太孺人也亦志也子诚以志而夀太孺人则愿子毋勤于名而务于实施不责报志不取快蔽不新成使其居若畏垒之里而葆其真若婴儿之至和以昌滋其后太孺人方斋心佛庐以希无生之妙暇则含饴弄孙举家庭而纳之逍遥熈怡之境不亦快哉吾不知所以夀太孺人者知夀子而已夫夀子乃所以夀太孺人也世望拜且谢曰敬佩兄之规以复吾母
　　夀许母张太孺人六十序
　　余故从里中一识许公旦而尝承乏浙省东受台约过萧山而公旦适为令所至台馆饬田野治诸吏民讴歌萧山令贤以为便爽果断一切办治不下王洛阳涣而恒依于长者则有古鲁中牟恭风公旦颀秀玉立进退谈説详雅诸监司大夫靡不目属之见以为公辅器而一旦用邮传故与悍客抗客故无頼子中公旦以飞语罢官人或为令不平者曰令雅负循吏声旦夕有台之拜而今胡遽罢也且用事者奈何锢士于少年公旦谢不敏曰有之吾覩夫嗫嚅者自少年而白首未有遇也今吾幸遇而脱章缝制百里之命即不能龌龊忍噫于喉咽间而彼尚不能以墨汚我我又何恨遂单车去邑归当是时公旦之父子行君先逝独母张太孺人在而公旦自念令无它恨第何以解于太孺人太孺人迎而谓公旦吾去令母归而为诸生母亦何损也吾闻夫令最善状征而为台如若所期者万一皂囊入西掖门三日不下即我何以进匕箸令鼻息自如异日若奉圣主威德有四方之事诗所谓胡转予于防有母之尸饔我又奚赖焉今若归而长有我也我又得以长有若也盖母子相煦沬于五畆之宫熟水菽而进之其乐熈怡如也去公旦之辞令今又六年而太孺人六十矣诸与公旦友者某某辈若干人来乞余言以为夀余窃观夫昔之人有庐江之檄捧之而色喜者孝子哉君子以为犹养外也緜上之歌有依子而隐耕者贤母哉君子以为犹怨也今公但能养太孺人志太孺人能养于志无几微不平见于色而圣天子方恭已而成太和大顺之化即贤人君子于朝野奚择焉公旦敛未竟之才以共奉太夫人优未报之泽以贻子孙所为寿者固未涯也亦何俟余言而重聊次以授之
　　孙母缪太孺人夀序
　　孙君之去自吴兴也当得调它郡而以缪太孺人老不忍违膝下云盖侍养之四阅嵗而太孺人八十矣诸夀太孺人者若而人诸所以夀太孺人者若而物而孙君未有以快也顾谓其友陆伯子安得王先生之一言为母重乎而是时余方开郧制阃道阻莫能致其又明年余罢南廷尉还里伯子始以孙君之意来肃请孙君所以迫得余言者谓余能悉孙君悉孙君而后能悉太孺人也余虽椎不文所以不复辞者亦自负为能悉孙君悉孙君而太孺人安于余言也余之守浙西部也所专治则吴兴而孙君为其郡司理凡余所谳狱欲稍轻奠者以属孙君靡不如意即余所欲重而情少不蔽者或情浅而阻它吏案者咸委曲调剂以导余于平而孙君复用干济数领它邑事君未至迎君惟恐后既得代挽君惟恐失之两署则争愿得以为主余素识君以文高重于乡其齿笔月旦人人传説之而不能无逊其锋頴今为吏而亷能固当胡以能长者乃尔得非用太孺人之诲以加损匕箸为惩劝也即夫汉之号贤明母毋若隽氏严氏其二子俱以刻精持法称而二母俱以寛诲之不疑奉而终显延年拂而见法后世谓幸而隽母之言行不幸而严母之言验太孺人以黙成孙君德孙君以黙体太孺人志夫岂特贤于严其隃胜隽母子固倍蓰也抑吾闻夫太孺人之称未亡人也盖二十五云太孺人矢志白日以勤苦振家政抚孙君成立于明格当旌而竟莫之举也岂有司者不能修故事耶抑太孺人过自抑不欲以逝者成生名也耶夫太孺人之未获旌与孙君之不徙官固与于司世道之责然为母者节而恬于晦为子者孝而恬于退其所托同也夫以介山之母子虽号称相携以隠然不能无露怼其视太孺人虞山之里充然太和者当何如哉予故不辞伯子之请而叙赠之
　　夀王母皇甫太孺人六十序
　　嵗万厯之丁丑而皇甫孺人者六十矣孺人归王氏而称妇者四十载而遥称母而家事治者二十载而遥有丈夫子二俱为时闻人盖孺人于法得称太云而少子无逸游州庠谋于友陆楚生介而谒王氏之老世贞曰愿得长者之一言以为亲夀惟不佞亦闻之语云近朱者赤近墨者黑夫近朱而之赤之易也则知夫近墨而不染于黑者之不易也当孺人生郡都防诸父登甲第者四人诸姑姊艶而争为容以脂泽倩冶相髙奇服丽笄相侈胜而孺人独恂恂其间质素自检及其归于王氏而王氏尤号称鼎盛夫以孺人之贵司直公为之父而兖州公为之舅而太学君为之夫承云之第甍鳞次于白荡中过者目摄口噤而不敢訾其势甚足以豪而孺人之恂恂犹故也盖不欲以父之贵闻于舅又不欲以舅之贵闻于乡而防太学君属疾疾且久多躁怒孺人婉曲调解之使太学君忘为疾也者家之臧若获忘其为太学君疾也者及孺人之为政而后可知也严篱落易畴畆蚤作夜起劳勤抶惰程入为出盖二十年而孺人嗃嗃之声不闻外然业已饶积矣为二子之诸妇晜弟指以数百计顾其为长者不侵牟闾左裒然二子耳纵不得一命以为孺人荣乃其就者家而家儒而儒于乡人有进媺而无退讟夫孰非用孺人之教耶而所以荣孺人者亦何限耶吾故举而叙之以风夫王氏之为妇为母者若乃颂寿祈福以从华封人之后则诸贤事也非为王氏老者事也
　　夀清卿雨亭陈公六十序
　　当雨亭公之六十也而邑诸生欲得一言以为夀乃其从弟某先焉盖某之父重庆公虽视公为诸父而以道义相规切文业相倡酬若师友唯不佞得后先其间窃托为知公何敢辞公为诸生有声东南既成进士令永丰与王文成公之徒善相与讲明良知之学甚晳而其所居官深得夫绥和匡翼之妙不专治刀笔以故名声卓然有密中牟风迨其用髙第征拜垣慷慨论天下事即以多讳之朝不可犯之大臣而公侃侃自若所论建亦有俞而有咈其咈至于廷杖罢官而不为动公之初入谏垣也握白笔操皂嚢而矢曰身吾君有也非吾有也及罢而喜可知也曰身乃今而始吾亲有也亦吾有也入而裋一褐精菽水之养出而裋一褐放浪山水间融融如也隆庆之初天子下诏收召直言公自徒步还故官以至左右谏修所谓白笔皂嚢者而矢曰身复吾君有也非吾有也然公所操持益切中兴之治取禆于公者良多而已不胜其直容台之副虽名为超拜而阴杜公之口柄臣之修郄者得以考功法而拟公后且坐讁矣公前已请休沐归里则又修其旧所裋褐而喜曰身乃今而复吾亲有也亦复吾有也入而精菽水之养出而放浪山水间而又融融如也寻所谓修郄者既已败而天下之搢绅大夫士日望公之出而公则渐倦于人间事毋论公六十而封翁亦已八十有四矣即天下以不尽究公用为公惜然吾闻之世之获致其伦分于君臣父子之际者抑何艰鲜也公出则以其身为君有而称忠入则以其身为亲有而称孝凡世之所以推公抑公而成公之进退者其用意虽人人殊要之皆以伦分致公者也公可以夀矣程叔子云凡人老而不及亲者其诞日不当为酒食宴乐之事善哉叔子之规乎然执是以衡天下则鲜有能当其夀者而独于公见之虞山之阳尚湖之滨有考钟皷兼防绣千金夀而万年酬者去公而宁有二耶某其为我浮公大白而语之曰公身真而有矣公之子某且代公为君有矣
　　光禄丞吴惟登先生六袠序
　　称余友于海内者二人为故观察使李于鳞今司马汪伯玉而吴先生惟登皆与之善二君子皆并介少可然雅称吴先生后先为文赠之而伯玉至引其仲子继福入丰干社以先生有九丈夫子而皆文彩其贵为天子从臣者二人太学生者三人名其堂曰九苞而先生之堂在休宁南山中有台曰清啸亭曰倚云宇曰观莲斋曰露葵又有鹤林鹿柴醉乡芝巘之属暇则游息吟哦其间甚适也先生业已六十念与二君子善于天下士几尽而不得余一言为恨其叔子继茂又与欧博士祯伯陆茂才无从辈相砥切为诗号广陵社无从谓余之善之也贽文以夀先生余窃睹传志所称阆风员峤列仙之属在云气间以为必无其人即有之意其游于至恬委和之乡而入于无思无为之境依希乎长在而不灭者迹之终不可得也乃不出人间世而有先生先生世为徽鼎族通经补博士弟子稍困于试去而游京师以笔札事世庙拜官禁近迁令大官防当尚食不乐曰吾安能效孔侍中荣一唾壶耶去而归所谓南山者先生既内足于财九丈夫子争竭力而门户之是捍诸妇脩其瀡滫浆酒之役以故不问家而家治其精神游于恬和之乡而思为入于无有之境吾不知阆风员峤作何状庶几于先生得之哉且夫余所闻之化国之日舒以长今天子仁圣垂拱而受成喆辅四夷向风兵革不用即遐陬穷谷畴叟匹妇咸自乐乎有生之味而拟其日之舒而倍长者而况于先生之日何日也徽地四塞其间名岳大溪良禾美箭无所不包绾即不以通一鹿车路而徒周望其云气之怪幻而谓之阆风员峤无所不可借令不以狎见先生而骤即之曙其貌讽其诗詧其所居处共养与子姓之盛媺而谓之列仙之人亦何所不可闻伯玉已为文夀先生其于文最髙而于先生最习无从试以吾言质之何如
　　赠大叅张儆庵公夀七十三进阶通议大夫序
　　儆庵公之始致云南大叅事归盖阶大中大夫云居久之而上推二宫徽号恩得通议大夫而是时公之子藻积战功至大帅奉玺书总吾大江以南兵事其麾下诸楼船材官将军管懋光等来谒不佞祈一言之夀不佞谓管将军吾甚贤总帅君而信将军言微而请吾固欲夀张公昔者先王之世兵民之用不分其卿大夫虽不无世胄然往往以德代承而其委賮而奉王室者大则共坐论作行之职出则宣其猷力以经营四方故其诗曰方叔元老克壮其猷又曰文武吉甫万邦为宪所谓腹心千城者盖一之也随陆无武绛灌无文则其势不得不渐岐至于明而益遂泾渭矣彼夫魏黔成英之积阀其纨袴无论它未有名将之子一时公车著名簪笔者然而亦未闻三事九列之后裔收勋于带砺者也此曷故夫亦以介胄汗马之余狃其快而卤莽笔札文士沾沾自喜者利用弱而不屑言兵事也乃张公家阀当拜万户秩三品舍而去之而事诗书四十犹不第然不少挫以成公车名其为户部郎则职云中上谷晋阳诸饷当天下最危剧为二千石则踞岭右十郡之要害以日与台使监司论质为旬宣则在西南万里外收夜郎滇僰之众袵席而乳哺之然所至辄成其循能吏名不为苟效一旦以筋力不任请天子髙其谊纵之归及归而理家秉修伏臈祀造请酬应不废而又贾其劲为文酒泉石之适于筋力抑又何任也识者谓公始欲以其余之不尽者授总帅君吾闻之总帅君之当来江南也干旄在门剑履在楹泛酒崇肴跪而请受教公若曰而来前夫秦晋之大夫其贤而得老者毋如蹇叔范武子其有子为良将帅亦莫如蹇叔之子与武子之子爕蹇叔之子与殽师叔哭而送之曰余收尔骨焉然其防败在劳师竭逺而已所谓刚而无礼为败本者叔何以不预训之不尔何不使早避之武子之将老也引如怒遄沮之诗以戒爕俾从容二三子唯敬无何而有鞌之胜师旋爕也后入武子曰毋为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣夫以武子之光辅五君为盟主其得老而授爕将必有制国衡世之术而大较不过逡巡不自伐以居功名而已吾老矣吾不敢望范武子窃望而之为爕也总帅君拜受教以别盖不佞窃从诸将军得君亷仁谋断它善状不可指数然其大指在樽节退让与爕之不自伐者一端而能安于讳武脩虩之际则体公教为深公亦可以安于老矣管将军复前曰不谷固知公之欲夀张公也夫以范武子之德后百年而赵孟屈建交颂之若新奈何当公世而失之于是公年七十三矣余乃言曰夫七十者恒福耳不足为公夀即通议之拜一阶半级不足为公夀即更进之而总帅君开制府肘通侯印不足为公夀抑范武子者得老之大夫也而号为武爕良将帅也而号为文其父子之文武交相用也交相成也交相显也公家庶几近之将世世毋替焉以是夀可乎哉管将军曰善请识以往




　　弇州续稿巻三十二
　　钦定四库全书
　　弇州续稿巻三十三
　　明　王世贞　撰
　　文部
　　序
　　夀大司成稚川王先生七十序
　　世贞束髪而为进士业而稚川先生实造之自是得通门人籍数以燕见谈説道术经济次乃泛滥子史百家以逮雕虫之技毋所不辨曙先生故产江右然长七尺余貌伟丽甚口而是时二相君皆江右人俱器先生争欲得之以重而先生中立无所偏向时时持正论进当其相为轧而独亡疑于先生及其后有所负胜先生独又自如业以先生且大用矣而恒逡巡引避去其同舍诸公既用文事显贵栢梁骤取卿相先生回翔散署间泊如也不佞之友杨仲芳坐论紏相君当见法念非先生无能救者而难发言先生慨然曰吾不识仲芳何状即不讳为朝廷累累且及相君走而见相君之子争之不应即入直所见相君益争之力相君为色动而防中它飞语不果先生虽秘弗泄然其语已稍稍闻荐绅中咸为先生危之而相君有所移恚于不佞乃稍寛先生先生用资望崇积乃以太常领南成均事最后相君罢言者乃谓先生有所不利于仲芳而苛擿之使去位矣即回搏饭参杀人尚得以名与迹而拟之乃谓先生不利仲芳哉不佞世贞既雪其家寃强起就吏而言者追论之以救仲芳为倡狂议夫以狂议责不佞即先生者不佞所与闻仲芳事者也不当以先生不利仲芳以先生不利仲芳为不可即不当责不佞以狂议也夫言官者公是非之衡凖也而若此者何也业以先生过抗直俯视一世且时时引古谊责其人以缄黙而欲甘心焉即可奚至并其事而顚倒之先生虽畧置辨一二已即掩关读书著述明古圣贤之道絶口不复及往事而中外持衡大臣及海内之士大夫其名能器先生者谓先生慷慨负经世才可以当折冲握算之寄而实不能尽其黯曶鲜识者或尚以为不利仲芳人毁誉时相半而先生愈益嘿嘿不为辨即台使监司有尉荐者一切力辞之盖先生之用竟不显而今年七十矣道益明行益修所著述益富虽不能无宣髪而貌渥丹母异少壮先生既掩关不时出出则道路拥观以非仙则神而诸儒生挟册而问道者先生从容诲示之无不虚往而实归至里俗之所慕向一惟先生而先生亦恬然大和之境而忘世之不我用也吾闻之葛勾漏云周孔之道本与偓佺安期同体而异用周孔以道济天下故捐其身偓佺安期以道济身故捐天下捐身者其用大捐天下者其用久先生乃不复夣周孔哉其于偓佺安期之所谓久将庶几也勾漏字稚川与先生别号同不佞故敢以其说进若所云仲芳事哓哓焉以先生之不平鸣先生如弗闻也已
</div>
    <div class="pagination">
<a href="弇州四部稿_page221.html">上一页</a><span>...</span><a href="弇州四部稿_page217.html">217</a><a href="弇州四部稿_page218.html">218</a><a href="弇州四部稿_page219.html">219</a><a href="弇州四部稿_page220.html">220</a><a href="弇州四部稿_page221.html">221</a><span class="current-page">222</span><a href="弇州四部稿_page223.html">223</a><a href="弇州四部稿_page224.html">224</a><a href="弇州四部稿_page225.html">225</a><a href="弇州四部稿_page226.html">226</a><a href="弇州四部稿_page227.html">227</a><span>...</span><a href="弇州四部稿_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
