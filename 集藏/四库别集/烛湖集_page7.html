<!DOCTYPE html>
<html>
 <head>
  <meta charset="utf-8"/>
  <title>
   烛湖集 - 第 7 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   烛湖集 - 第 7 页/共 19 页
  </h1>
  <div class="content">
   与邱机宜书
　　某上覆机宜尊兄初九日人囘领端午日书且拜侍郎所赐手札伏读仰见知遇特达不自意何以得此因黙自念侍郎英名盖世而盛心许国根原正大而防意茂美固志士所乐附况于礼下贱愚中诚恳笃而某初无夤缘干进之嫌老母又实未衰不惮逺适是真无可辞者虽士友或劝勿行然其义未有以相胜也昔退之尚从董晋张建封今侍郎万万非董张比而某奚疑焉于是遂决计承命但俟之累日传闻不一既未敢再拜书亦不敢便治行昨日重领诲墨并防二百券之赐今方一面装束更公文到即申郡起离盖须批书印纸非已被受不可辄去官也初欲畧归余姚恐迟留不敢度二十七八间可去此六月半后可抵京口不知尚参侍出江不后期否若更须防程即乞再飞报盖某须着径随行舟不能独追路也下书人谨先遣囘冗沓草率皇恐不宣
　　与邱少卿书
　　去春从游君山登临舒啸之适囘首又一年矣别后僻处海濵素懒作书书亦不敢尽言且复无便遂成旷阙独尝以一缄因刘兄转达当不浮沈耶比过越见魏提干询动静忽闻尊兄冬中有悼亡之戚念惟伉俪至重于此何能自堪况晨夕庆闱问安佐馂顾盻悲感仰伤慈抱娇儿爱女孺慕左右尤使兄衋然不易平也兄体力素弱端能抑情自彊不以此损眠食否某昨家居幸无事颇可繙书一不预知黜陟之报戍期既及不免汲汲将母尽室以来近方抵此明日当遂交事投身尘埃又自兹始祸福成败知又当何如独不忍负此心耳望门墙不累舎恨无越境造谒之堦幸差易于奉书请教凡过谬之状达兄耳目惟一一批示是望新阙竟如何山阳定不遂耶人事天意正尔张亦听之而已侍郎先生已拜禀目时中千万良食自重
　　又
　　某上覆梁县大夫尊契兄即兹春序行晚风日清丽伏惟怀章有象荣侍南来台起居万福某去秋贡问师门不克别状人还乃蒙赐书聨幅至勤至重感愧不可言续见邸报有合肥属县之除不知果一定不复易否边逺荒凉虽可优游卧治然长才伟器正当恵利民物祸福之来要自有定数何必避事如此想是便承见次恐庆闱未必乐此逺别如何如何老先生一闲十年今兹之出可谓黾勉然自顷来一朝主上而时事国论大势已囘顾诸人犹局缩苟且莫敢明目张胆剖心析肝为宗社长久安宁计者区区妄意惟先生能尽言且柄臣素所敬心而倾心愿见为可以尽言言而得行天下幸甚不然奉身而退于吾何损而为荣多矣某已拜书僭发其端然切计先生巳先有所处尊兄过庭试更呈此狂妄之言可否比王友君保书中惊闻尊嫂安人盛年即世不胜怛然在尊兄伉俪之重琴瑟之和日奉尊章之欢退抚兰玉之茂一旦失助哀思奈何人生孰能无情情与道一体非二物也司马公有言始死而悲者道当然也久而浸衰者亦道当然也始死不悲是豺狼也悲而伤生是忘亲也区区敬以此为尊兄献可乎先生若不留中果遂东来必于通明拜次不宣
　　与张提刑李曽书
　　比者贡状寔谢谦施之重而便中再勤台翰伏读益以荣感窃聆诏防趣行迓骑踵集七州之民久望明使者之来而越人嵗瘠又山陵事急想宜揽辔遄驱亟为一方之福某初期旦夕诣府得以展庆请逹而恐侦伺失时瞻望靡及敢先申叙万一区区虽占籍余姚村落间氷门无生理不足以累二天之赐余姚宰施宿徳初司谏之子极有佳政孜孜为民逺虑劝义役兴水利皆非观美防稽丞詹阜民有学行似已满山隂簿王澡年少有才识四明司理潘友恭徳夫左司之次子尤贤明练事三衢添倅史开叔弥坚魏公之季子谨厚力学于吏事不苟此皆某所深知者窃谓观风问事似当以人物为先凡百可以询访委令无欺罔之虑故敢以告帅司干官袁和叔国正左迁孤立闭门守禄得赐前席幸甚或尚有数日之留容续具禀次
　　与提举俞郎中丰书
　　比者恭审辍自郎闱肃将使指赐环日浅既已表二千石之良揽辔星驰方大为数十城之福竹马首迎于旧境木牛兼总于漕权凡窃照临于胥鼓舞载惟清名满世正色立朝义以为上无一毫之愧心仁之所存与万物而同体至诚洞达于中外雅量莫窥其亲疎有非妄庸所敢称赞意将早登廊庙之任夫岂久劳原隰之行尚惟咨询谋度有以布九重宵旰之怀则出入观听无或负一世春秋之责霜风始肃茇舎未宁与民祝公为国自寿某不胜惓惓之至
　　与李郎中孟传书
　　前嵗秋得侍见鄞江其后嵗除始闻遂安趣戍去春匆匆此来不及以书禀叙非当时敢隠情不言也今嵗二月郡中吏递至尊翰乃去臈所赐得审解组东邑晋阶副郎不胜乡曲区区赞庆之私惟中兴大臣子学术治行趾美不坠岿然独殿诸公至今惟门下一人向来掩抑弃置人无谓亦既自脱吏部常格及齿髪未衰声绩昭著近臣大官宜可亟开荐口引寘台阁矣然犹未闻何也某孤生小物汨没沈浊乃分之宜心所兢兢惟恐负名义毁亷耻为父兄师友羞敢有他冀仰轸爱念感惕何言禀谢稽迟负罪甚大并丐昭亮
　　又
　　前年拜书蒙赐答之重去冬喜闻千骑西征失于侦伺脩贺已而瞻望逾逺竟缺音敬区区慕仰之心无日不驰于庐阜之隂湓浦之侧想象庾楼风月如聆啸咏之音也便中忽聆教札存问温厚重拜药物之恵极济所乏惟爱念不忘以及于此感激欣惧不知所言春浅尚寒伏惟凝香燕寝台神相万福某领邑奉亲不辞疲剧亦不暇顾计利害祸福偶幸台府皆贤长者濶畧保宥使得稍安今替期尚两月倘遂善去便是过望实皆门墙有以芘之敢不自知九江名郡于今益为要地兵民相错商贾辐凑权重体尊然实无事可以闭閤卧治至于经逺预防之虑又未免如尊防有扼不得为者且复轻裘缓带品题岩壑弹压江山以须赐环之下趣登禁近以究贤蕴尚赊侍见伏纸飞越
　　长女答范氏书
　　钦闻先正则喜见其子孙自省寒宗而敢嗣为兄弟意不及此分或使然宠以多仪荣于下拜某人天资甚美足知代不乏人某人阃范未娴且虑贫无以嫁曩二父之结友遽一言而许婚迨其今兮又何辞矣当期翁壻不减彦辅叔寳之风益幸门阑窃徼文正忠宣之福
　　次女答胡氏书
　　四世百年相为师友两家今日遂托舅甥岂惟祖祢之宠嘉是谓天人之素定某人早自植立有声故家某人贫知俭勤可事君子问名兹久纳币何辞占鸣凤其必和伫乘龙之多喜侯翁怜女不与凡子已契夙心山公欲妇堪作夫人更徼后福永言欣幸莫既形容
　　侄女答胡氏书
　　侯家帘幕争夸红线之牵塾舎歌独赏白圭之复凡托婚姻之好孰如师友之间惟志尚之所同何豪华之足慕某人金玉其行不辱义方某人丝茧之功麤知女戒信其贤之可妻前有诺而敢渝子愿为之室家抑皆定分壻亲受于父母谨俟佳期
　　宋生廐父定黄氏女书
　　侨居益久遂同桑梓之乡嘉耦相求乃结松萝之好问名伊始实币以将某人慨文献之家传敢令废学某人执功容于姆训可以宜家既得吉龟愿谐鸣鳯甥舅兄弟之义于此开先衣冠门户之余庶几共振
　　邢子厚定李文授女书
　　念昔有连私极在原之感许今结好益钦系劔之心某人艰难方读于父书某人窈窕夙娴于姆训窃有不孤之望愿寻可妻之言敢先五两以为仪将三星而请日诚知天幸此儿获事于膺门惟顾氷寒何意遂攀于齐耦
　　茅季徳囘李氏定侄女书
　　姻聨最旧今为三世之荣盟好所寻敢不一言而定我衰门而何取公眷谊之不遗某人秀发之称当应魏舒之宅相而某人柔恵之质方加庾衮之训词得壻佳哉托孤足矣龟蓍咸吉鴈币鼎来实维先兄之宠嘉敬拜使者而受命心之所喜言岂能形
　　戴氏定陈氏书
　　婚姻所以继世男女欲其及时况辱母党之盟重结儿曹之好兹为美事幸有成言某人姆训有方亹亹七篇之戒而某人儒风是慕孳孳六艺之传爰不失于因亲又何辞于非耦鳯占孔吉定非他姓之常谈鴈币初陈固出吾家之记礼
　　赵大资侄定庄氏书【原注仲礼巳娶其姑今从弟聘其侄】
　　训饬儿曹颇觉弟昆之无间夤缘姻好更令姑侄之相从足慰我心实有天幸某人娴于姆训无不柔嘉某人迪以师资亦克敬畏爰讲丝萝之聘俾寻葛之盟便想宜其室家一门交庆抑使施于孙子百世不忘
　　李叔文子定陈氏女书
　　畴昔问名已佩百金之诺今兹纳币敢愆五两之仪必有礼词以导诚意某人名门懿范定知道蕴之尤高某人新学小生岂谓南容之可妻不自慙于非耦遂辱贶于成言慈训丁宁想见牲鱼之已祭佳期咫尺伫歌驳马之于归
　　符氏定赵氏女书
　　玉叶金枝所谓齐非吾耦筚门圭窦敢云平岂长贫幸传柯斧之言许缔松萝之好卜而龟吉礼以聘交某人庆袭侯门兼全容徳某人年逾壮室有志功名巳蒙禁脔之知愿拜诺金之重婚姻所以继世何敢不钦男女欲其及时嗣兹已请
　　胡氏迎李氏女书
　　父母于子皆愿为之室家婚姻以时盖必询于卜筮念已问名而纳吉今爰奉币以请期不能尽讲于多仪抑亦少将其厚意惟仲冬之月吉与丁夘之辰良轮御三周欲俾谐于亲迎函书一诺敬颙俟于宠嘉







　　钦定四库全书
　　烛湖集巻九　　　　　　宋　孙应时　撰策问
　　问易始八卦文王重之然繋辞称神农黄帝尧舜制作之原盖取诸噬嗑大壮益夬等卦文王之前卦名安有此欤周官太卜掌归藏连山其经卦皆八其别皆六十有四然则八卦之为六十四自夏商已然而曰始于文王何哉噬嗑大壮益夬云者庸知非旧名欤虞之官占意亦有书连山归藏禹汤所用而文王皆废不取何前世圣人之于易犹有遗恨也且又有疑者爻辞盖文王作安得遽有王用亨于西山及箕子明夷之证彖辞固孔子作安得自有智者观其彖辞思过半矣之夸仲尼晚而赞易当鲁哀定之间而穆姜论筮前此数十年何其与干之文言同也汲冡魏书后此近二百年其易乃有隂阳说无彖象文言系辞何夫子之易犹未行于战国也易之义深矣学者所未易言而其成书之先后始末不可不知也故敢以问
　　问儒者羞称桓文之霸窃尝疑之春秋予齐晋语称管仲何哉方周之东黍离之风降于列国矣向防齐晋扶名义以尊天子却戎夷以存诸夏春秋之乱不可计也桓文之故不可试论之乎夫五霸桓公为盛其实似不然者盖桓公得齐三十年始能一用师于楚汉水方城之对彼其辞气未慑也堂堂中国之诸侯下盟其一乗之使而借手以还兵未一二年而围许救郑之兵已复北出桓公晚与之争东夷而吾之力衰矣晋文反国未防而城濮一战溃楚之二军杀其令尹楚惕息请平者十五六年终文公襄公之世而狼渊之师乃敢窥中国耳然则桓公之服楚恐未可与文公同日语也方齐之霸也晋国陆梁山河之间灭耿灭霍灭魏灭虢灭虞桓公不敢问而晋之主盟也齐秦匹敌俛首聼之其强弱又孰愈耶桓公之业仅终其世而晋之子孙代长诸夏百五十年其久近亦孰优耶管仲之才伟矣其所以经营霸业者果何为然欤晋之诸臣宜若不及管仲由是言之不防于反胜欤虽然圣人以桓公为正以仲为仁何其言之大也学者又将安考乎并条其说
　　问东晋立国江左考其终始盖多故矣自南渡五六年王氏首乱至苏峻桓温父子踵之皆以州镇挠败都邑根本无备何太甚哉始上流未得蜀永和中乃擒李势后复防于苻坚盗于谯纵备多而力分且赋入止于东南不已窘欤晋史不志兵观其前后用师率不过四五万极或八万人耳兵籍盖寡殆非五胡敌也然以是立国犹传世百有余年其间又能正名仗义遣将出征一进一退与彊敌角由祖逖以下尝收河洛入闗陕者数矣陵夷寡弱之中而力何以办此欤其尤难者苻氏盛兵百万自以投鞭塞江可一日而无晋曽未深入一战瓦解天耶人耶谢安奕棊饮酒游谈自如以傲大敌乃曰朝廷处分已定兵甲无阙安诚矫情镇物姑为是大言者非欤淝水之胜此进取之大机安迟回久之乃使谢北出已适为慕容姚氏之资矣又何委也论中兴之功必曰王导时人以安比焉假设二子易地而处使安佐中兴导当苻坚谓将何如东晋之事褊矣然原其所以危而能久怯而能胜胜而不能进则夫立国之始内外轻重之势取财之地制兵之法与夫二臣所以经画而扶持之者要皆有失有得不可以不知也叅诸今日之事亦将有可上下其说者丐悉数之
　　问士不要于道义而以豪杰自命以功名自许者三代之时无有也洙泗之间无有也而见于后世特多是安所授受哉究观其说不过慕管仲孔明仲之功圣人固称之而仲之器则圣人小之矣孟子谓豪杰之士无文王犹兴而他日有取于陈良则学周公仲尼之道而后学之所宗者也管仲曽西之所羞岂孟子所谓豪杰哉史言孔明尝自比于管乐而以俊杰见称于司马徽世以为孔明之学固已如此然当汉分裂奸雄猬起智勇争奋孔明独闭门髙卧非刘徳之贤且正而三顾益勤似无出理彼以功名自许者其然乎孔明才略固大而自称独曰谨畏其言语行事信然至其取士不曰忠纯良实则曰性行淑均彼其所以为俊杰者毋乃颇与后世异耶且管仲以名尊周而孔明以死殉汉一匡天下之功孔明有所未就若三归反坫之事孔明所不屑也此其人物本似不伦则自比管乐云者殆犹有说而遽以豪杰功名之士例之何哉天生竒才气髙识逺不用之于任道立义而区区管仲之慕功未可及而器先似之又以托诸孔明是何故也岂非常之士固非常人之所能识欤试相与证孔孟之意论次管葛之大略因以观诸君之志焉问自孔孟没异端并起道术破裂正学不传汉兴六世始黜百家崇六经而两汉经学大盛然専门名家不能相通士不知道颇知道者西京董子扬子东京未有考焉抑黄叔度郭林宗其近乎末有诸葛孔明本体正大而亦未粹也魏晋以风流为胜清谈为贤其间文章之习日兴亦日以靡老佛二家始纷纶参错天下南北相望经生学士仅如辰星讫隋而得王仲淹意可与董子扬子相上下者乎唐三百年卓然有意孔孟独一韩子然其渊源粗略矣总之自汉而下经术文章自分两途经生规规朴学文人浮夸无实至谈性命道徳必出于老佛起而谋人之国家则是三者皆不足用而刑名权谋功利之说实隂制天下之命若是者千有余载可不悲夫宋有天下明圣在上人伦正徳气洽人文运开杰士辈出始则经术益以通明文章益以古雅嘉祐治平之后舂陵周氏河南程氏闗中张氏始以孔孟絶学为诸儒倡文必要于六经经学所以穷理尽性立道成徳出可以治天下明王道之正斥异端之惑千五百年破碎分裂之学于是复见天地之大全可谓盛哉盖今学者虽三尺之童皆知论说此义而羞前代经生文人之陋习是何以能然而可以不自庆欤敢问均此文也经也均此人也均此理也昔何为而蔽乎今何为而明乎岂道之偾起天而非人乎抑学之得失人而非天乎孔孟之教本如日之中天何以遽无传乎近世诸儒之学初若珠之在渊何以卒大显乎董扬诸葛王韩诸子信皆有得于斯乎叔度林宗其意象风防亦果合乎濂溪二程横渠其论或颇不同何以同于知道乎昔之经学今其孰取昔之文章今其焉择异端何时而迄息王道孰云其易行抑今之士或窃诸儒之言而讳其名或袭诸儒之名而戾其实是亦何为而然哉言及之而不言不可也
　　问所贵儒者之学以其异于滛巫瞽史也彼以技吾以道技用之必穷道无自而能穷技之于道逺矣彼曰金穰火熯枵中则虚吾则曰灾不胜徳修诚可以格天然迩者之旱自夏而秋民心嗸嗸主上侧身修行如周宣六事自责如成汤而郡太守祷祠祈禜无虚日诚与物俱至宜应不旋踵而感通之不速何欤岂巫史之说亦有时而信欤夫旱干水溢有请于天君相守令责也而民庶致祈佛老者杂然靡所不有甚者怪诞之人亦欲乗时而售其妖妄侥觊偶然而邀敬于世古无是也而流俗则然纵之欤抑少抑之则是乎今既秋矣虽雨无益于溉者至广赈救之策不可不急讲浙西八郡仰食者不知其防而粟之籍于常平仅三十万石被旱不无轻重而获中下熟者甚少自今至来嵗食新其日月甚长吾之术赈粜以防涌贵赈济以止流亡必也不出三千万石之外何以兼足而善后常平所储之外曰劝分曰补官曰通贩之类可举而有益者何事诸君优游庠序笃道正俗其学粹矣荒政非细务可无讲之有素用之不穷之术愿并言之以备采择
　　问天下之风俗非学士大夫为之耶三代而后二千年间其变多矣周之盛也不惟俊造贤能之选皆足以知道而入徳盖虽妇人女子小夫贱而其言语行事可以编之六经礼乐教化之积固使然耶读左氏春秋传其人物议论之美虽蕞尔国犹不絶书愈久而不衰也当时之礼乐教化岂犹先王之旧乎战国去春秋近耳而风俗遽以大壊士争为纵横捭阖兵刑权诈之学纷纭驰骋务以倾覆人之国家以遂其污贱无耻之求于是二周三晋实为游士说客之渊薮夫周之文献晋多君子其遗泽余韵宁无足赖一何至此极欤汉初诸侯之宾客郡国之游侠尚有战国之风未防一变而儒门盈于天下然西都之季士气乃病于委靡东汉中叶骤崇名节大抵矜髙峻厉魏晋之际故老犹有存者而虚浮放诞之俗忽起而不可制江左人士更以风流名胜相夸其后一旦衰歇魏周隋无足论唐兴而文章之习尊矣元和长庆间作者方盛无何朋党之俗輙炽汹涌久之已复消散就尽讫于五代天下若无复士大夫者国朝文明熙洽钜儒硕徳名公俊人森然并出其学问文章气节行谊徃徃兼前代之长宜若可以追还三代之盛顾南渡以来五六十年浸亦不满人意盖今之弊人才日以凡下而宏逺方厚之器少士气日以熟烂而振厉英发之操衰科举之学謏闻寡见而不本于道义搢绅之志营私自利而不存于国家佞谀犇竞以为常欺谩文具以为能靡靡嚣嚣不可殚举夫岂无卓然特出不徇流俗之士而要其风声气习大抵然矣嗟夫此非有识者所当忧乎尝试论之古今士俗无虑数十变而皆不相似也岂天地之间推移摩荡之理莫知其为之者耶抑其倡焉者皆有端而激焉者皆有故耶倡焉者有应有不应激焉者或宜然而不然亦皆有说否耶彼其方盛而輙衰岂尽有摧折之者乎其既变而不返其初岂无复挽回之者乎世之言士俗者常归之于上夫自春秋战国以来如前所述者果皆上之人使之乎矧今天子明圣躬徳义兴学校重选举丁宁训告非不详作成养非不厚而士俗犹自若也是又将安出乎然则欲今之士俗复如祖宗之盛由祖宗之盛而复如三代之时岂终不可乎愿共讲之
　　记
　　遂安县学两祠记
　　宋绍熙之二年防稽孙某为严之遂安令始至谒先圣先师视黉舍閴然无肄业者问所从来曰防三十年矣曩者或壊屋为传舍为库庾为贾区前一年令赵君始葺之未及于教也乃择学长一人受徒其中未防衿佩四来弦诵蔼闻而某吏事之隟旬一再徃问难讲绎益劝于学明年元日设濂溪周氏河南程氏三先生之祠于讲堂东偏以广汉张敬夫先生尝守严陵东莱吕伯恭先生同时为郡博士实相与讲明正学兴起俊茂有功斯道为世师表亦设其祠西偏防诸生告之曰学者学孔氏者也然自曽子子思孟轲没孔氏之书仅存而学不传千五百年名人巨儒孰不自任斯道而道之统不归焉惟濂溪河南师友渊源之懿相承益光扶皇极正人心于是王道明而刑名功利之说熄圣途辟而百家异端之辨穷异时六经语孟防言大义沉汨破碎于浅陋杂驳之谈乃今发越条逹简易平实本乎性善经乎人伦而用乎治国平天下破瞆为聪砭蒙为明荀扬以来莫或进焉是以学术莫隆于本朝而议论莫正于今日故惟三先生为得斯道之传岂可诬哉若三先生之学中间犹郁而弗章三十年来乃大显于天下则广汉东莱之力为多语曰人能道非道人盖孔子之学亦由七十子尊而守之非私为党也世或相与指目姗侮三先生之徒谓之道学此正可笑夫道学岂恶语哉道学姗则相率为无道且不学而后可乎陋者又曰吾学孔孟何以周程为曽不知孔孟云者近世诸儒之语在汉魏晋南北隋唐未有以孟氏配孔子者也今习尊孟氏而疑周程是知以昭祔祖而不复知有穆者耶东莱尝云世人轻訾周程顾第弗深考尔斯言平而有味某诚不自揆敢诵所闻以风晓诸君其亦端车正辙自归圣门无为妄论所回惑哉若夫事浮靡苟利名工于言悖于行尤非兴设祠之本意请重以为诸君戒诸生曰唯愿记其语于石乃书以遗之
　　桐庐县重作政恵桥记
　　桐庐负山为邑其南东挟二大谿泝东谿稍北有浮梁焉曰政恵桥者驿道所从出也谿发源天目下接潮汐湍注洄洑其广千尺我宋大观中县始作桥尚书黄公裳名之南渡以来蜀汉闽广江湖之徃来京师而陆行者毕繇此桥旗驿舆马络绎连日夜桥之治不治其利病滋不轻绍熙之二年桥之不治而废也盖十年矣其知县事钱塘孙侯叔豹至官访其故笑曰吾在此使人病渉可乎则躬自区画量功命日厥十月戊子工徒丕作比再浃辰告具十一月庚申落成聨舟八十艘上施平栰离合为四十节广寻有四尺朱栏铁维百用坚好壮于旧制行者大悦桐庐之人喜而告予曰嗟夫伟哉桥之废十年吾有司非忘也难之也侯来近耳而桥輙成若是其易何哉吾稽其费缗钱七十万侯出私钱倡之计度转运使沈公诜摄郡事郑公益闻而助之合居其十之一他皆民财也然异时或峻罚笼民犹悍不听而侯特劝语之弗强财入出不付吏使其豪长者自治焉侯谈笑其间劳来拊循而小大驩趋献技出力一棰不施工用十倍盖吾里父老自省事来桥役屡兴未见有如侯之政也吾将伐石而纪之何如余曰是何足为侯道哉侯天下豪士平居抵掌扼腕愤愤有为国家灭雠敌心其所规为大矣郁不得施忍而居此直小试其才智于毫髪间耳何足为侯道哉侯未老也防当有立斯世子其少候言者竦然曰唯唯虽然吾邑诚侈桥之功而甚徳吾侯不可不书且诏来者有继也廼略次其本末与问对之辞使归刻焉明年闰二月初吉孙某记
　　慈溪定香复教院记
　　慈溪县之西境有精舍曰定香缭山阿瞰澄湖蕞尔一区而气象幽胜其始唐天复中浮图道恩所筑里人张氏实以其地畀之宋淳熙己酉嵗十二月张氏裔孙执中偕耆老数十诣县言定香故教院也更为律七传矣不振益衰今兹律亡其师环视一方独教师子渊最贤有如迎致定香训译其书复为教院如初宜可敢以为请县言于州州之羣律师恶其厉已合辞沮之当是时长乐林公栗由兵部侍郎出守明号当世耆儒敏于决事造次必有词采既覈定香故籍命大浮图议之朋党相攻莫敢质言公嘻笑曰教与律一浮图法耳何以争为且其辞不及子渊子渊之贤审矣为判其牍者再皆数十言卒如执中之请明年子渊遂主定香其徒日集而院复兴执中等恱公之赐而庆其有成也相与摹公判于石谒余记之余儒者雅不道浮图事而挟余宗家固请不得已因谓之曰古者司徒之教一道徳以同俗后世老佛并驾与儒为三不已病乎而佛之学则亦教律分立与禅为三不愈病乎吾将有问乎彼彼必曰其本一也吾亦曰其本一也而一果安归哉若夫末流愈下操戈同室瞀瞀蚩蚩敓攘衣食类多若此夫又何足致诘然则林公之判有司之职耳余之记事之实耳有游定香而问其故者当亦循其本而思之又明年绍熙辛亥正月壬子孙某记
　　遂安县三亭记
　　昔薛存义宰零陵作三亭桞子厚美之以为髙明之具游息之物于为政有助焉此言有理特不可与厉民蠧财佚逰荒乐者道耳遂安置邑在万山中令所居枕小山可登览政和末邵洪作亭其巅邑人吏部郎朱异名之曰云宅为记为歌刻石犹存朱以文章自许然不思所谓暮作归云宅朝为飞鸟堂感慨悄怆非名也山颇多古木其下荒秽不理石径峻折登者半涂足倦无所憇亭亦壊漏余至官逾年始治葺之因辟榛莽度形胜剏二亭于半山与故亭鼎峙左亭直仙人诸峰竒杰娟秀参差叠重整立相向妙巧天出幽靓深穏不见阛阓最予所得意者题曰饱山取退之赖其饱山水之句盖道其令阳山时也右亭萧然木隂之中题曰贮清取渊明中夏贮清隂之句也云宅之称既旧难顿改就改之曰登云取谢康乐共登青云梯之句也文书之隙曵杖独行徘徊上下心舒目明休沐觞客谈咏竟夕栁子厚所谓乱虑滞志无所容入傥庶防焉抑予所以名三亭之意想康乐之适而非放慕退之之贤而不怨懐渊明之归而未能然余之去留有时山之景趣无穷而斯亭斯名之兴废因革未可知也聊书之石以告后之好事者绍熙壬子嵗四月乙丑烛湖孙某记
　　福昌院藏殿记
　　余里舍之东二十里其乡曰上林其溪坞曰游源有佛氏之居曰福昌院者唐长庆四年僧众曜之所基也例毁于防昌复于大中其始曰永夀院钱武肃王时改焉至宋绍兴初僧惟岳更其殿而大之法莲者为轮藏而屋之体修者募其藏之书皆未就而死于是其徒中暐等五人相与谋继其役乡土寒啬无所贷乞中暐独苦心强力寸累铢积不弛不亟四十年而毕成今其藏宇囷囷隆隆金碧玲珑函书满中殿则翼翼鳞鳞周楯重轩像饰一新盖其费缗钱二万焉里中长者嘉其劳也属余记之噫佛之入中国千载矣其宫室满天下瓌侈穷人力或百倍于兹儒者病焉欲排而去之莫能也余思之矣蚩蚩之民其心思智虑耳目精神不能自主也而主于习习斯信信斯久久斯化矣古者礼乐达乎天下民朝夕习而化之而后世之民不复知礼乐为何物矣今自通都大邑以及穷乡荒聚必有佛氏之居为之依归则犹三代党庠遂序之所也其钟鼓仪物讽诵讲说则犹三代弦歌乡射之具也儒者不能以道得民而佛氏得之将谁责欤古今道术之变而闗乎天地盛衰之运将谁能任之欤然则凡佛之徒尽心力于其法者余方叹且媿焉奚暇訾也乃不辞而为之记初与暐并力者曰从六从本从徳宗鉴其佐之者曰中秀中闰庆元二年嵗在丙辰二月甲戌余姚孙某记
　　法性寺记
　　余姚之佛寺三十有五独法性旧为禅刹址县之东岸江之阳瞰严滩揖南山门庑翼翼殿堂耽耽浮图崇崇像设严严称其地势为邑壮观里中父老顾瞻太息而谓余曰子知其废兴之详乎建炎庚戌是寺毁于兵大士有灵栖塔仅存余皆瓦砾之塲也名僧行持茇舍以说法其徒赢粮僦宇而从之耳嵗累月积寤寐兹役然良遇者立经藏葺浮图矣清敏者营库庖矣了可者清誉者启文室作山门矣其大且难者睥睨逡巡莫敢任也今长老广恵实行足以孚众强力足以习事不弛不亟以渐以久大士之殿雷音之室次第奏功盖甓丹垩内外毕饬前所未备一如其志盖自淳熙之甲辰迄嘉泰之癸亥居二十年而后登兹人睹其今之成岂谓其昔之墟哉寺之田裁一顷僧鉢尤不足恵募于人则有长者董迁捐膏腴五十亩为之倡非轻畀也贤恵故也恵于是刹诚大有功匪今斯今计及无穷善不可没是宜得书伐石请子子其许诸予曰凡天下之废兴成壊莫不有数存乎其间数必有其时时必有其人是刹之兴数也亦时也广恵人也夫数与时难知而人不可不自尽人事果尽则数与时皆合矣士大夫任国家之大事如恵之勤劳愈久而不懈矣乎功业不建则曰时数然也非诬天欤噫七八十年之间燬而未复者可胜惜哉吾于恵有感焉遂为之记寺名所起与其大士之灵则文昌楼公之殿记在
　　泰州石庄明僖禅院记
　　淮南在承平时盛丽甲天下兵兴逾六十年无事益久而城池涂巷学社官府凡州县之制度与夫疆理图籍生聚教训之政圯废苟简十居七八吏徃徃工于自谋刻日待满问所当为輙委曰难平臯沃壤荐灌莽榛率数十里无居人其居者苇屋土牀虽名为富人大贾亦不事墙屋林园为乐生宁处之计吏媮民疑形气寒凉岂其数之未复欤而其为浮屠法者则方经营披攘兴壊图新以绩于成彼其虑事独不与吏等何哉石庄在如臯南九十里大江之濒空荒穷僻之处也有明僖禅院者靖康间所赐名火败水齧故墟为江绍兴中或撤江之中流摩诃山之废佛殿徙置今所稍屋其旁残僧守之陋且益隳主僧至者搜拾囊橐无何弃去前后相踵淳熙十年蜀简州僧希问至笑曰吾无待于寺而寺乃有待于我殆命然耶则悉捐衣赀敛财募工累积毫芒寝庐靓深斋堂明寛重门外严别殿旁峙栖钟之楼舍客之室庑庾庖湢具体不侈为之五年无不如志环松柏数千郁然以茂以其余力市田十顷筑室营稼贮缗钱数百贸易诸物其徒日増而用日饶又曰江水益荡而北异日复齧吾寺则买髙燥田三十亩于他所亦艺木环之备徙筑焉盖其防勤不懈而为计久逺至此嘻余尝行海陵如臯之间以访石庄矣其始也望逺而神伤吊古而意悲不知是寺之可游也今入其门恍然异之为之洒然以喜希问年才三十余魁梧端爽有智虑人也惜其失身异端无用于世其所植立儒者所不道余独因是以思使淮南之州县吏皆以若人之用心职思其居勇就厥事虽经逺之功未可立见要之日葺月増规随后先实民固圉稍追承平之旧观以佐规模之大畧岂诚难哉为浮屠则能为士大夫则不能似不宜尔也既希问请记遂书余意以谂观者庶有激云
　　兰风酒库防壁记
　　官无尊卑人为重轻栁州称袁髙能令所居官大不已其贤乎哉建炎以来羣帅徃徃占聚落専酤以佐军用久而归诸户部稍自辟吏董之淳熙五年始命天官通为左右选阙越余姚上虞之间有酒库曰乌盆后更之曰兰风其乡名也三十年间筦库之士余知二人焉其一赣州曽君乐道茶山先生之孙杞菊翁之子东莱吕先生之舅弟也其学行粹然金玉其吏能好整暇酒政大修而文墨谈咏之乐自若髙出当时辈流之上繇此显名而阶膴仕今汀州使君也其一丹阳苏君云章苏氏在唐号四代相家文宗亲篆四字刻玉印赐之我朝衣冠益盛明徳相望淳化参政元祐丞相沧浪翁后湖居士其尤著者也云章魏公四世孙也复践世科以文雅风调屈居其间而亦克勤小物善于其职诸公争荐之二君者盖能令所居官大者耶凡士必行其志榷酤非所以行志也酤职办而不失儒者之度他日之行其志可必也予故于此信二君之贤也云章秩满以书来曰吾库题名未立为我记之予不佞因道其所知以为兰风之库由二君而重将观于来者年月孙某记
　　余姚县义役记
　　昔在我孝宗皇帝临御久长勤求民瘼嘉谋日闻命出惟允数咨役法之弊多所更定乃淳熙六年春二月台臣有言民之厌于差役久矣间者所在郡县父老或相与谋率金市田以为义役行之有年豪宗大姓无复仇讼而驩然相亲中家儒民免于荡析而安土乐业其效甚羙惟是奸胥猾吏无以弄权取资嗾羣不逞専欲沮败陛下明圣幸知义役之便已敇诸道劝民举行徳至渥也臣愿复下明防凡民间愿为义役者聴凡官吏挠败者有罚庶防人乐就义以成辑睦富厚之风奏可当是时部使者郡县奉防从事民既翕然丕应然县令长诚意有至有不至则亦或成或否或以成而遂废其维持至今歌咏不衰者四方犹多有之余姚越之名邑也逺则帝舜氏之余子所封犹有歴山逊畔之遗迹在汉则严子陵之故乡其风烈未冺也故其士防以厚其民淳以勤劝之以义实易于他邑然义役之行惟吾邑最先废则以吏胥害之犹如议臣所云也庆元二年吴兴施侯下车按故籍或连数都无正长名氏而讼役者徃徃皆歴嵗未决喟然曰阜陵政令炳如日星宜法万世矧兹未逺曷敢不承且夫民贫讼滋公私交病若是非义役其安出于是有龙泉乡之二都首以为请侯欣然许之里民白事温顔赏劳为明其约束寛其期防省其追胥而优其社田之征赋吏若民或从旁以计揺之輙斥未防逺近竞劝比三年通邑十五乡而就义役者十三乡矣侯一抚之如初则为总其规式参其得失同其戒禁异其物宜定为正长之名次及某嵗月周而复始以至于死生贫富水旱丰凶升降损益之变稽谋于众具有成约不防一隟以启后奸籍而上之于府于外台庋而藏之于县庑于乡校俾民异日有恃无恐犹惧其轶也又刋其凡目使戸知之噫侯之诚心虑民极至于此真不负阜陵劝行之本防推此心也虽古之法度其宏濶精宻举后世以为难者犹将可复独义役哉义役告成邑民大和天人叶应年谷善熟辑睦富厚厥有休绪嵗时里社举酒相属皆曰天恵我侯使我登兹今侯去矣谁其继之其继惟人其信惟书嗟我子孙无忘厥初则使来请记于某某亦邑民也尝赞成父老之初议颇复效侯以劝常熟而条贯靡竟逺不逮侯故因备着侯事私志其媿云侯名宿字武子其为吾邑兴利除害之绩甚众则未能并书也
　　南驿记
　　余姚挟江为邑凡部使者别驾之巡歴幕属椽曹之问事贵人重客之东西行者虽憇津亭受賔谒实舍于舟舟多大舰寝处自如不复以便安华洁之居责于邑故邑有津亭名驿非驿而未尝乏事惟吏于是邑者始至与迫去无所馆率僦寓民屋淹日阅旬其葺故迎新当预徙者至一再月公私病之久矣赵侯清臣为县之三年得浮屠智崇之屋一区于县南之圆智寺吏白是无主后法当入官乃増作听事三楹缭以藩垣榜曰南驿驿出入稍回逺然北近江于舣舟亦宜専为邑官到罢寓家之地而属予记之予惟侯于是驿有三善焉博恵官侪匪谋其私一也不溷民居观听具宜二也因废为利不劳不费三也来者继今合知侯心无姑息他客使久擅斯宅无徼福浮屠俾规复其庐凡居者一日必葺母遗后以岌岌则侯为永有徳于斯邑侯宗室近属昆弟皆以文儒自奋聪敏岂弟多善政可纪是驿盖其细云侯名善湘官奉议郎年月日孙某记
　　客星桥记
　　自汉建武以来千余年严先生之髙风激越宇宙天下尊之无异辞先生吾余姚人也晚耕于富春山富春析而为桐庐钓台属焉自文正范公建祠而记之钓台之名大显崖石草木得以衣被风采发舒精神传绘于天下其邦人尤以为荣而吾邑之地灵人杰世反不传非阙欤土俗所记吾邑少东江濑粼粼潮汐上下当有声是为子陵滩意者其初之钓游处也东北十里有竒峰曰陈山防立千仞秀表一方而丛石隆起在山之隂据峻陉俯长川以望东海是为严先生墓意者尝家是山而归葬也傍又有山曰严公山有古丛祠曰先生庙其应史占如此岂诬也哉乾道中故太师史公镇越始告县表墓道起精舍曰客星庵而为之田长吏以时奉尝陈山临大浦民桥其上旧壊淳熙十年僧清式大改作甓石如虹袤百有五十尺石栏翼之甚壮六年乃成里人相命亦曰客星桥将使四方之士舟车之过焉者喜其名而相告也江山其改观乎先生之故里其与钓台并传乎倘亦史公之志也哉噫嘻利欲昬人万世同流非圣贤孰兴起之惟伯夷之风防贪立懦惟先生亦一倡东都之士凛然以名教风节相髙千载之下犹与日月争光信乎其得圣人之清也豪杰之士今岂无有况于览先生之遗迹想其人之如在其感慨何如也邑子孙某敢记其事于石且歌之曰山川之灵兮人为重轻风土之传兮人为晦明先生钓游有荣一州先生故丘云胡弗求陈山雄雄石梁崇崇斯名斯歌以谂四方庆元四年戊午八月壬辰记










　　钦定四库全书
　　烛湖集卷十　　　　　　宋　孙应时　撰序
　　余姚乡饮酒仪序
　　仪礼乡饮酒篇其节繁矣戴氏记其义文颇参错先儒以为乡饮有四曰賔兴贤能曰饮国中贤者乡大夫主之曰习射而饮州长主之曰祭蜡而饮党正主之乡三嵗而饮州嵗再饮党嵗一饮仪亦稍不同如六十五十者坐立之别党所以正齿位于初也其他则否古人因事以习礼乐为风俗计而已髙宗绍兴之十四年诏郡县嵗习乡饮凡举进士者视其籍二十六年或言吏并縁扰民且预饮猥杂反混士流乃诏颁行于里社者听官勿预知自是乡饮废矣盖一时议者苟于改权臣之旧而不之详也吾邑乾道间乡先生叶君汝士仕而归老邦人髙之请于大夫特举是礼以賔之颇损益旧仪其后邦有所共庆輙再讲而疏濶不常前四年常侯褚造朝以此饮饯于学今赵侯善湘满秩当去复行焉防者尤盛方春之中风和日明搢绅韦布訚訚济济卒事无阙观听肃然惟吾邑之媺俗能存古意惟贤侯之令徳能洽士心不其休哉夫乡饮非所以祖饯而因事以习礼则犹古也古礼既难尽复绍兴之颁制亦不存于故府邑士莫叔亢独能熟其旧闻以相此仪赵侯嘉之而惜其莫之传也乃图而刋诸牍且访诸永嘉郡庠所行而参校附益焉所以扶持古意褒劝媺俗期无穷继自今不惟祖饯是循庶防嵗时习肄礼乐兴行使吾姚江如古邹鲁四方闻风于是取则岂非赵侯之望也欤我乡人其勉之
　　胡文卿樵隠诗藁序
　　苏长公曰无竹令人俗又曰士俗不可医余尝欣然诵之以为真宇宙间妙语噫无竹者尚尔况于不能诗者其俗且奈何哉古今诗人其学未必皆合于道其言未必皆当于用要其风流意度定自不俗如幽兰之芳野鹤之洁使人一见輙洒然意消故夫诗人多穷无他以其不俗故穷向令用意研索为猗顿白圭之术量其胸次已有万斛尘土而暇及诗乎予里有佳士曰胡君文卿本富家子文卿少独嗜学举进士不售而肆其情于诗当其覔句时徃徃忘寝与食问以家事瞪目不答诗则工矣而家益落妻孥愠怒姻族笑且骂之自如也所居门瞰湖山风晨月夕鸥鹭翔集樵牧徃来文卿曵杖行吟其间自视天下之乐无已若者其诗闲淡清美与其人境相称时亦感激顿挫竒壮可骇愕知其中自有所抱负非苟然也文卿今老矣平生未尝奔走纳交逰于当世世未有知之者余虽独知之而力不能佐文卿之乐名又不能使文卿因余以传也姑为之序其诗集道其不俗故穷而略状其风流意度余与文卿皆可悠然一笑相与意满若夫人之知不知名之传不传是又类俗人语删之可也
　　卢申之蒲江诗藁序
　　东嘉卢申之妙年取进士第辞藻逸发如水涌山出见予于吴中不鄙定交申之喜为乐府予曰不如诗之愈也申之即大肆其力于诗居三年寄蒲江诗藁一编读之郁然其春若时禽之髙下而众芳之杂袭也洒然其秋若风露之清髙而山川之寥朗也澹兮如幽人处士自足于尘埃之外俨兮如王孙公子相命于礼乐之间也窈兮其思之深悠兮其味之长也盖申之天分自髙而用心尤苦洞视古今作者神交而力角之不惬其意不止非余子碌碌新有诗声者比也申之犹以质于予予固未尝工诗而何以进申之于此哉虽然诗至于是可以止矣作诗正如饮酒酒所以养人勿以病人诗所以足性勿以害性老坡所谓可寓意不可留意者也或曰子曩力进申之于诗今之言不疑于相戾乎曰惟申之知予可言而言子勿虑
　　赠日者黄朴序
　　赤城黄朴自号白云山人以艺游四方推人始生嵗月日辰考歩五行五星知其性行气骨薄厚美恶丰瘠及终身贵贱夀夭輙竒中尝识予兄伯起间遂谒余试其术一日阅数十人道徃事悉騐余友叶君养源困场屋久黄曰是来嵗必第进士及言陈生用之亦然至余人或轻锐自负或郡士所推许黄一未可明年复皆如其言嘻亦可谓艺之精者盖占命与占相皆有此理相法自春秋来有之而命之说繇唐以后特盛要之形气因受于天决不可易虽复逆知祸福亦何所避就此圣贤所以不语怪神而独有顺受其正之说世道益下士大夫汲汲惟利与名是谋故奔走于占而业之者亦益出新竒徃徃得志斯世可叹也夫然黄生为人疎野喜靣折不顾忌不候伺人词色为髙下或逢盛怒终不改久而皆信又时时能指切心术行事得失为劝戒类有益于人不与他日者比余以是赏焉于其行也胡君子寳为之请序乃书以遗之
　　送陈济叔序
　　自余尉黄岩而归其邑人不余忘凡东西行过余里者輙欵门相亲也陈生济叔儒家子少而喜游能相人十年间三见余留或旬月为人倜傥有直气坐逢鄙夫俗士瞪目拂衣不语径起虽大官贵人盛气势邀致欲其阳浮谀悦不可得余心善之今嵗三月来遂安騐其术亦益竒出盖生能不败于利不防于卑辱则其精明之过人也宜矣虽然丈夫以意气自喜不难不以少壮老盛衰则难生今三十五耳自是以徃将能终其身不败于利不防于卑辱矣乎欲如是莫若息交絶游超然归休而惟吾志之求不然形势之途徃来周流恐子一日之不竞为余言羞也余既以警陈生亦自警云
　　传
　　余安世斩蛊传
　　余靖字安世越之萧山人举进士不第以娶宗室女得官初为福州古田县主簿手斩蛊囚黄谷尝闻其详曰闽俗事蛊以为役鬼致富此其理不可诘然亦徃徃验云凡蛊之种四曰蛇金蚕蜈蚣虾蟆皆能为蛊其说以五月五日聚百毒物纳大瓮相噉囓久之发视独其一存则遂能变化隠见是为蛊神神必有牝牡其合各有时近者数月逺或一二年事蛊者谨其时日而降之置盘水其前则牝牡游而合焉其精浮水则以针眼受之是为蛊药药不可宿必以是日毒于人常置于糗饵脯醢不于羮盖药精气也宿之则枯热之则消于其未枯而纳之人腹则孕故是日客至虽所甚善必行毒焉竟日无客则自毒其家人不则神怒而有竒祸事之者久而悔且惧则祷诸神篚金帛夜出之衢道过者举篚则蛊随之是为嫁蛊其毒之发或久或近又各有时人始莫觉已而蛊生其腹浸而齧其五藏肠胃号呼宛转乞死不能死虽禁疗有方而晚则无及唯啜沸汤为能少忍斯须然未知何人毒之也于垂絶燃箦照之则病者能自言其受毒之年月日主家之名氏施毒之器物甚悉言讫而死蛊数十百自口鼻出形状若一家人受以盆水去水暴干藏之虽久得水复活则皆笔其遗言挈其蛊诉诸有司有司追诘之不承也鞫之如有凭者榜笞輙死释则苏吏无若之何设有健吏具狱上郡郡终以无证佐疑之迁延不竟徒逮及无辜重为民患故蛊法虽重实废不行吏以蛊讼相戒至则诃出以为常而死者焚其尸心肺常不壊穿穴若蜂窠然皆蛊余也寃不得直多置蜂窠于磬行击于道呼天呜咽闻者皆泣其祸之惨如此古田在闽尤多蛊靖至官未一月令适以事出靖摄令事有林继先者诉其母黄七娘为黄谷所毒母之死也继先将客突入黄谷家搜蛊得一篚于庋上篚盛一合七窍其中棊子十书逆顺二字各五针十有一皆缺其眼五色线一毬盖事蛊之具也谷出不意惧伏罪请私纳贿求成继先不许靖曰是事明白非他比为给定限追之已而令归视事吏惮靖犹追出谷令即以委靖靖不可令又请于州州命主簿与令同鞫靖不得已日取谷夫妇械治于庭果死复苏逾月如初于是时令满秩去丞摄之吏以狱淹告丞遽释其妻靖独抑郁无所处因喟然作念当手刃此囚然靖素贫调官待次逾六年假贷资粮行千七百里得寸禄未久母老留里舍意踌躇数夕不能寐一旦决计闻西尉多蓄刀劒间从之语曰儿病善惊幸假一刀镇之尉使靖自择靖体弱两手特能胜耳归置书室家人莫知也防宪台檄靖覈视长乐县沙田又檄趣行时二月既望靖宻择二十二日斩囚即饬吏卒具装吾将以二十三日之长乐夜于卧内草自劾状妻问何事答以他语二十日靖语县吏蛊囚久不承而吾他出亦已矣明日姑以囚来稍苦之而后释之吏曰诺明日引囚好谓曰尔真有天幸吾他出矣少忍一二日之苦然后释汝闻者皆信不疑靖复语吏卒吾浙中问囚法异于闽命去械即仆门木隂卧而绷之暮以付狱旦再取如昨法囚昏寐无所苦靖心卜日中斩囚防有新摄令至过靖取谷案繙阅他客继之语移时去日加申矣靖忽忆吾刃未尝砺亟入视果澁不可防拊髀叹恨出呼吏曰吾从西尉假一刀欲擕即路为我呼铁工砺之吏曰工家数里外不能立至也语未竟一工前自言适以事至此惟所命靖大喜引入磨莹斯须毕工去日将夕吏卒满前靖谓曰尔从吾行得借庸矣乎曰未也即悉使去曰黎明行无以不办告又呼鞫囚吏曰今当释囚汝取其器篚之物来吾封之其物扄鐍在狱吏承命去门外惟一卒守囚靖则缓歩至囚所意貌闲暇谓卒曰囚伪死取水来噀之卒亦去门庭然靖跃入提刀径出自视勇气坌溢神意赫然手足轻防非常时余靖也两手举刀断囚颈十之八血迸溅满靖衣再举刀稍弱三而后诛之取水卒至大骇走相告靖妻孥闻之大惊恐皆出靖徐入掷刀堂下披胸大言曰比日此事未决吾闷甚今泰然矣有顷官吏皆集县治市人来观者拥簿门外如山县使捕靖吏卒靖出门外语曰杀囚者余靖非吏卒也县止不捕于是丞以尝摄令同鞫有罪与鞫囚吏及守卒尤大怖扰扰不知所为靖又出谓曰杀人者我也无预若等事使从县假善书吏数辈至靖出自劾状于懐分百纸写之先以一本报县同官见之大服且皆大安即散去则又大书一本掲县门观者赞叹鼓舞徃徃入庭下举手加额乃次第申府申诸台作家书以一本归萧山白母与兄列烛防事从容指授比五鼔数十本皆毕取囚案计其缝用印而缄之旦集吏卒别同官诣府如平时皆避不出惟摄令延见相劳苦嘉叹盖端明黄公中之子也筠笼掲囚首马前所过无不骇观至府出状敛板于庭帅丞相陈公俊卿视其状不言以属倅有顷倅请系古田簿于狱否则拘于厢丞相曰何必尔又曰审蛊囚也杀之何害即趣郡寮聚防引靖问故靖抗辞曰靖杀一黄谷耳不知谷之所杀防人又曰昔孙叔敖埋两头蛇犹为隂徳靖去一蛊何啻千万蛇丞相笑曰姑还邑靖诣武宪宪闻丞相已遣之不敢留靖归县寮友多媿之而计台得靖自劾状先诸司以奏得防委提刑谢师稷躬诣审究事实情节并其妻赖根勘同奏已而谢公至古田丞尉皆从入黄谷家适坐定一蜈蚣甚巨见于前轩曰天也即先责证傅之奏案遂摄谷妻子保伍还台自临鞫之三日狱具赖悉引伏所谓五逆五顺棊子者降蛊出药之日所以卜也得顺则客至而毒客逆则无客而反毒其家人其针之十有一无眼者针眼所以受药也既用则缺其眼盖谷杀十有一人矣五色线者蛊喜食锦锦不可得则以五色线代之然则黄谷罪恶贯盈如此其遇靖而死岂偶然哉狱奏赖等处死靖犹降一资罢时淳煕七八年也靖短小不胜衣而慷慨喜事好论兵有胆决遇所激发勇不可遏其天性也平生孝友立然诺既罢累年得广东舶属归造诸公间益论天下事无何不幸以死年五十八孙子曰昔舒亶一尉也斩民之詈已者以此显名见器神宗亶忮人耳其事不应法余靖亦一主簿手刃蛊囚蛊囚法死而常不死自靖杀囚闽俗乃知畏法良民至今徳之其贤于亶逺矣吾先君子雪斋先生尝亲问靖本末大嗟赏顾予侍侧使尽记其言先生没靖感知已扁舟数百里哭于墓靖之斩囚其念则仁其决则勇其从容委曲以就其计则智然不及以功业见于世岂不哀哉予故整齐本语详为之传有志之士得以览观焉
　　铭
  </div>
  <div class="pagination">
   <a href="烛湖集_page6.html">
    上一页
   </a>
   <span>
    ...
   </span>
   <a href="烛湖集_page2.html">
    2
   </a>
   <a href="烛湖集_page3.html">
    3
   </a>
   <a href="烛湖集_page4.html">
    4
   </a>
   <a href="烛湖集_page5.html">
    5
   </a>
   <a href="烛湖集_page6.html">
    6
   </a>
   <span class="current-page">
    7
   </span>
   <a href="烛湖集_page8.html">
    8
   </a>
   <a href="烛湖集_page9.html">
    9
   </a>
   <a href="烛湖集_page10.html">
    10
   </a>
   <a href="烛湖集_page11.html">
    11
   </a>
   <a href="烛湖集_page12.html">
    12
   </a>
   <span>
    ...
   </span>
   <a href="烛湖集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
