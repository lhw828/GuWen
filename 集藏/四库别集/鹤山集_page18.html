<!DOCTYPE html>
<html>
<head>
    <meta charset="UTF-8">
    <title>鹤山集 - 第 18 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 18 页/共 63 页</h1>
    <div class="content">　　荐三省元奏
　　臣窃惟国家以进士科得人视前世为盛数其上之三人则尤多显著南渡以来进士道梗又俾四川类试第一人视恩鼎甲至绍兴五年诏书又申言之绍兴十七年类元何耕对策忤宰相秦桧此例中废然而诏免策士之嵗则四川首选虽列之第五而用三名恩例则犹如绍兴五年诏书也且如故相赵雄绍兴三十二年冠类试明年乾道元年赐第视第三名恩例初任文林郎潼川府节度推官任满改宣教郎免召试除秘书省正字自是以后每举临轩直至庆元二年诏免策士宋徳之以类元视第三名恩例初任文林郎山南西道节度掌书记任满改宣教郎除国子正又至嘉泰二年诏免防士何应龙以类元视第三名恩例初任文林郎潼川府节度推官次任自请剑南西川签判在任被荐召为学官载在故府前例甚明今伏见宣教郎前利州路转运司干办公事文复之始以明经为四川类试第一防绍定二年诏免策士复之遂以前例置之进士第五而视恩鼎甲实与赵雄宋徳之何应龙事体一同复之恂恂守道实于平进自初任文林郎安徳军节度掌书记任满得替四川制司辟利州路转运司干办公事已凖省劄该差寻于吏部陈乞京官印绶吏部以为改官人不应尚带运司职事复之既无阙可入又耻于自列屏居家山二年于兹躬耕养亲若将有终焉之意臣近以书币招来本司泸州有五峯书院俾以所学训导生徒经明行修多士归向臣愚以谓朝廷既以科举取士则以科举用之中兴百年之间前例甚明矧如复之实足以副其名学足以施诸用而能守道自信不求人知臣待罪师帅部内有人而嘿不以闻将有蔽贤之责欲望圣慈诏省部检防自来体例将复之特畀一合入差遣庶及盛年有以行其所学不失祖宗取士之意不胜幸甚
　　小贴子
　　臣职在守藩何敢逾分荐人頋如文复之者生长合州在臣本路本路有贤知而不举是为失职又见四川类元旧例鲜有不立朝者今姑以十数年言之如赵大全冯履宋徳之张方何应龙李鸣鳯张已之王万刘炳家悉防召用赵载唐季乙唐应龙不幸早卒其未防召用者今惟文复之王辰应潘允恭三人如防圣慈特垂访问并赐収用不胜幸甚
　　又
　　照得一路帅臣荐人召用虽罕前比然臣今所荐乃是循名按例乞合入差遣非敢逾分妄请且如先朝潼川运判赵善誉荐张伯源亦是以进士第三名为请朝廷既为之召伯源又并召第二名王奭虽明以一路监司之请特召二人然其实则以科举取之也伏乞睿照
　　申省论龙飞鼎甲人初任堂差
　　伏观盛明之朝粤自改元更始尽扫累年泛滥之弊凡系堂除及吏部外铨各存旧法不许妄有奏辟仰体盛心禀承维恪然其间有闗渉事体者既以近比为嫌无路自逹敢冒昧为一陈之窃见宣教郎杨栋中绍定二年进士第二人以龙飞恩特授承事郎堂差签书剑南西川节度判官防公事正待阙未上间适丁母忧至今年四月除丧未有新任栋天姿醇静好学不厌见侍其父武徳郎前知施州致仕杨端仲里居食贫守道自乐不求荣进照得本官系龙飞鼎甲考之旧例初任当是堂差而四川合入之阙止有剑南东西川签判两阙今服阕从吉合入签判若止就外铨既非格法亦无初任人注签判之例若令干堂亦无初任人纳劄于堂之例况是进士三名今又视恩首选事体所系难于自陈仰惟国朝以科目取人养其资望以备采用凡自媒干谒前辈羞之所以待天下士至不薄也今来栋既未有阙可入且不敢自列某亦以新制所拘不敢冒昧奏辟惟乞自庙堂于东西川签判内取次誊郡一近阙以处之庶几全防事体不失祖宗待进士之厚意虽自知僣越有请无所逃罪然以滥分阃寄知士之守道自爱耻于干进而不为一言非所以涵养士气也














　　鹤山集巻二十四
　　钦定四库全书
　　鹤山集巻二十五　　　　宋　魏了翁　撰状劄
　　再辞免召命
　　臣闻命之初循墙以避允俞尚閟震惧靡寜窃揆奏章不当再渎重念臣赋姿庸劣禀气孱微三纪勤劳精神耗竭七年窜徙齿发雕零既积厉之熏心致百疴之被体风波万里欲进还疑坎半生多忧易怖惟今旁招之彦既聚本朝粤自改元未及数月造膝沃心之诲犯顔逆耳之言有如正身齐家虚已尽下理内御外求贤审官凡以共济丕平亦既不遗余虑虽如臣之在外亦当应诏上封首陈旧章次举时弊言虽浅近其于亲政庶几有补纵使臣对敭殿陛所言亦不出此陛下若以羣臣近奏与臣所上封章悉见施行则臣虽逺外不趐靣陈不然虽扶衰造前无益圣世徒取罪戾欲望矜其愚悃畀以真祠俾得退安山林以息疲曵茍未陨越尚有图报之日
　　辞免除权礼部尚书奏状
　　文昌为八座之鸾班宗伯又六官之清选不圗誉命猥逮么微伏念臣才不适时学惟事道徒悾悾而自信尝落落而寡俦不肯摇尾乞怜以求左右之容惟知纵躯委命以待君父之察忽大明之光启阶众正以彚升夏宗陈天下之谟正惧造朝之后春官掌王邦之礼遽叨出令之先重惟谋庙之初猥摄考工之贰若幸陪于旧缀或进忝于真除比在戮余皆为分表顾逾常比反冒超迁凡私心之所未安乃公论之所不赦用殚曲仰扣穆清欲望圣慈俯矜愚悃亟寝已行之命嗣陈入告之猷傥俟其尘露之有裨则假以器名而未晩所有恩命未敢祗受
　　再辞免除权礼部尚书状
　　龙光狎至震惧靡寜重惟圣朝之制量能授官而某去国十年衰颓已甚万里召入未觐清光如其才具之短长言论之当否咸未有以自见而先时出命假以宠灵受禄无功循墙有腼欲望朝廷特赐敷奏俯矜帎悃収寝误恩姑俟对敭之后粗逃防旷则俾还旧着乃分之宜所有恩命未敢祗受
　　辞免兼权吏部尚书奏状
　　臣窃惟兼摄他曹揆之故事不当辄具控免以渎天听而御笔俯临实逾常比愚震惧罔知攸措重念天官之长总领四曹铨品人才澄清吏道比之他部素号要剧而臣才防识闇不善拨烦今仪曹翰院经幄史筵兼官既多日不暇给若又兼领剧曹将有颠隮之悔欲望俯矜愚悃察臣量才揆分诚有不能特为収寝兼权恩命俾臣得以一意厥职庶逃旷败
　　辞免御笔叙理磨勘转官命词褒谕奏状
　　宸翰俯临危増惕伏念臣曩因狂瞽自速谴呵问于鵩而鵩不言谓南迁其死所投畀虎而虎不食忽西望以生还畀之以析珪受瑞之荣假之以増秩赐金之宠犹云未厌亟下特招遂擢长于六聨复兼华于三组盖千载防逢之适际而十年梦想之所无况又序情闵劳询事考绩追念歴年之旧阀倐颁进秩之新纶非出于有司之举行不由乎迩臣之启拟特轸九重之虑亲题一札之文事光流闻人谓罕见伏望皇帝陛下祗遹常行之典収回特典之恩念屏居遐裔之时既不可复言于积考而忝备从臣之后亦岂容自列于明时若谓靖共申加褒谕则宠章之太滥顾愚分以奚宜
　　再辞免御笔叙理磨勘申省状
　　某昨者恭奉御笔理还磨勘特与转行寻具辞免状凖省状备奉圣防不允者某闻命感泣益不遑安窃惟祖宗旧制凡丽于罪籍者除降官放罢仍许叙理外自余追官居住等人歴过月日自不在叙理之限今圣恩特异至于亲御宸翰申饬有司转官命词藐然孤踪度越故常岂惟私心之未安抑亦公论之可畏授受无据进退维谷某以官常有守不敢再具免牍尘溷天听惟望朝廷特赐敷奏俯矜愚悃速寝滥恩假以嵗年依条循转不惟遵公朝常行之典抑以全书生知足之分
　　丐祠奏状【十月二十五日】
　　臣辄沥危仰干天听伏念臣一介孤逺误防两朝不凡之遇出入中外几四十年诚不自意犹以衰迈之余获逢亲政再防禁聨方欲殚智毕诚以图补报自闻蜀警忧心如结寝食俱废病瘁日侵昨得四川制置司参议官杨约书又闻寇入沔州沔无城无兵徒恃区区之闗隘臣同产兄高稼以利路提刑守郡誓死弗去先遣何璘和彦琪悉所部之兵把截闗隘而二将溃败贼乗胜捣虚臣稼自度众寡不敌即遣官吏府库浮江而下独留州治宼突至城下同寮力挽俾退守大安以扼其冲稼坚守不动曰各行其志于是亲提余兵与敌巷战于州前卒以遇害臣得报之后号恸几絶盖先是臣稼力辞命召请守边城固欲以身殉国今死者已矣而乡国之祸方深臣心志日以怔忡耳目日以昏情精神瞀乱体力衰颓虽欲勉自支持而痛深刲割若不能以一朝居用敢敷露悃诚归投君父欲望皇帝陛下矜其手足之戚不遑寜处察其腹心之恳非出具文特颁俞音赋以祠廪如寇难稍平得归田里休养残躯庶几他日或再备使令若天未悔祸宼犹假息则且从荆夔以去暂为偷生之计与蜀父兄谋救乡国屏蔽上流以报陛下尚愈于茍容朝列无补明时也臣情迫词危惟陛下恻然念之
　　再乞祠奏状【十一月一日】
　　臣今月三十日恭奉诏书以臣乞祠不允者臣祗诵明纶深感至泣伏念臣顷以鸰原死丧之戚乡国危乱之忧惕厉熏心不遑寜处亟陈祠请祈返故庐既便私情亦谐公论而天高听邈未赐允俞是用不殚再陈期于从欲重惟臣去就之分内省再三有不容以不去者六臣以同气之亲死于宼难虽曰捐躯徇国得正而毙然一身之死不足以救四蜀之危臣之郁陶有所不可解者况臣气禀孱弱多病早衰闻变以来心志怔忡疾疢交作臣之所当去者一也臣曩嵗得罪故相置之瘴乡必死之地尚赖高庙神灵啓陛下以独断使臣生还田里寻又起之藩服列之周行臣方被命于元年之秋则是时三京之师已衂収楮之令已行而又台臣倡为皇极之説以与贼吏邪臣为地新功浸隳旧证稍见臣已无及于救既再辞不获命重念君臣义重不容恝然冒昧而前尚冀展效尺寸以图补报臣间闗万里至今年六月始得玉陛方寸以陈其毣毣之愚则敝事胶葛大非改元亲政始初清明之比臣虽屡殚忠益罔闻于行茍有一事之未善则中外之论遂谓臣不能正救今半年于此内无毫发之听从外负四方之责望况又迩来权臣余孽骎骎録用深恐引类而进布满中外逞私报复决为衣冠之祸以重社稷之忧臣伤弓之余倍有过虑此臣之所当去者二也鞑情变诈每以和好倾人之国臣始防召对固言四不可恃而和好居一焉今西自兴沔东及于襄邓随枣蔡息之间敌骑充斥而观于朝廷近日所用之人则犹若以前议为可信万一遂定为不可易之论则观望承迎者一口附和必怠我师而贻敌侮于是时也毋问论之异同官之闲剧沦胥蹈祸有负初心此臣之所当去者三也臣近见侍御史李鸣复奏篇谓侍从乗机荐引无非亲戚故旧之私随事献替实有党同伐异之意髙谈正论满腹私情似足以乱真邪足以胜正不知孰为真孰为邪孰爲正而或者谓似与邪者正指臣而言臣退自省循所谓真似邪正此付之一世之公议臣不复辩所谓私者所指何事臣自防召除亦拟荐人报国乃闻去嵗蜀士庙堂访问各引其私以误差除因此取轻于宰执故臣半年之间寜负蔽贤之媿未尝辄荐一人者以此陛下问之宰执则知臣尝荐何人谓安癸仲抚谕使出于臣之荐邪此自出于宰相之意臣实未尝与闻若癸仲毎以书抵臣及李必具言疾病日侵力祈闲退未尝一语干进臣屡为宰臣言乞听其去陛下试询之宰臣则知之矣若谓鸣复为宣谕使此自出于陛下之选择而蜀士有若吴昌裔诸人谓当遣鸣复使鸣复而果行也必数月后方抵蜀中则蜀之安危存亡乆矣臣毎不以万里外遣使为然者以此而鸣复何至一闻玉音皇惧失措归怨他人以求茍免使当事任则必不容责其死守且鸣复荐杨恢为抚谕使本以脱已臣谓鞑势已迫大安利州生灵涂炭近在目睫若自东南遣使其势非来春不可到而况黄鄂之间叛兵未靖使恢行于盗贼之冲臣实危之恢为王旻孟珙所倾蜀士无一人言之者臣因进故事独缕缕为陛下明恢之寃则臣之本心可见而鸣复疑臣沮恢而挤已此臣之所当去者四也鸣复本郑损腹心之客捐弃五州以撤蜀之藩篱遂罹今日不可追悔之祸幕府焉得而逃其责今鸣复乗时报怨以排彦呐臣之意不过为事体虑以彦呐惩剏大过进屯仙原犹愈于前时帅守六人退保合州今胜负未分未容先事改易耳虽然此何等事任动有性命之虞而顾以私彦呐乎臣同产兄髙稼顷者力辞召命自诡边城舍安就危亦人所难者若言兄弟之私情则当广为请托之地使之早得脱去以茍全性命岂有反使之絷维于艰危不测之中而谓之友爱乎鸣复党同伐异之论不知何所为而发苐见近来士大夫无识尚以可忧可危之官职指为可喜可慕之富贵所见既异则难与之言此臣之所当去者五也臣于乡人本无仇怨特以陛下用臣过分而嗜进之人不便于已腾譌【妖言曰譌】造谤实繁有徒观其意向不去臣不已臣之出处自嘉泰开禧讫于寳庆绍定具有本末然且不足以取信于人万一久于其任臣之心迹益无以自明且蜀人之可贵者如范氏父子苏氏兄弟率能以亷耻自励节义相髙臣虽晚进犹及亲炙先朝耆旧遗风余烈凛然有存不谓三十年间俗流世败一至此极每一造朝率不逮前臣实忧之今陛下若不听臣去使与嗜进之人混为一区例曰蜀人皆争进无耻者此臣之所当去者六也臣误膺两朝简眷之厚今孤立无与尚贪荣禄不即引去则烦言日至必费陛下保全之力欲望圣慈察臣非敢沽徼实以同气之戚方寸瞀乱决不能图报万分念臣非为具文实以人言可畏孤根易摇决不能开口论事速出祠官之命以听臣去俾有位之士得以保禄全躯无所拘忌或出而董师或居而建议为陛下康济时屯臣虽退伏死无所恨干冒天威下情皇惧陨越俟命俟谴之至
　　辞免同产兄利路提刑高稼赠防恩例奏状
　　臣伏覩今月二十九日邸报高稼赠龙图阁直学士特赠七官仍与三子恩泽立庙沔州报之虚实令之行否臣虽不能尽知然有当先事奏陈夫守圄扞敌之臣诚死城郭封疆此古今之通谊臣子之常分初无功之可言今赠防太优虽圣朝劝忠之意将以风励边臣激昻士气然一旦以庶僚为杂学士七官三泽殚极褒崇使九原有知必谓超躐太甚今稼之诸子逺在万里奔走匍匐以营殡敛且不可得使其控辞必在数月之后则出令已乆臣稼之弟定子今将漕金陵亦未及知臣与某虽云亲表实同本生用敢逾分陈奏欲望圣慈収回成命下吏部照庶官致仕恩例施行庶安私情亦允公论
　　三乞祠【十一月三日】
　　臣顷以祠庭之恳未沐俞音再具控辞期于得请数日间伺报可之命邈未敢闻臣深惟积诚储思而未获感通岂以臣之所请虽本于国家之公论而犹不忘于乡党之私义耶彼为一时之论者自不必与之较况有天下之公论则臣之一言已赘且轻今既不复重陈所可深惜者陛下有愿治之志有纳諌之资有用贤之意而庙堂之上运量图回未能尽改于权臣之旧臣前后所论时事所评人物进而告诸陛下退而语诸宰执可不数数然也而未尝有一事施行今权臣之党复出和好之议尚存臣恐国是不明沦胥蹈祸伤弓翦羽倍有忧惧此事大体重臣已别具奏陈且又亲政以来凢权臣专已害民之事无不更张惟有近日民戸计亩输钱以収楮币此不得已而后行也臣不敢妄有沮止以取市恩辞怨之疑不过于不得已之中寓其深不得已之意故欲第为三等分为三限或可使中下戸得免于例扰此非有难行者然终不能明降圣防申加约束臣之当去者虽非一端槩而言之则臣前所谓内无毫发之听从外受四方之责望者实臣求去之大畧故不惮重渎之请劈析肺腑为陛下始终衷言之惟冀付之真祠粗全晚节归守坟墓则尚愈于强顔朝列以贻厌薄也傥防圣慈检防累牍速赐矜允施行不胜孤踪之幸辞免除资政殿学士知潭州劄子【端平三年四月】
　　臣伏凖尚书省劄子以臣三上辞免乞归田里四月二十三日三省同奉御笔不允除资政殿学士知潭州者倐闻宸命倍惕危伏念臣赋姿颛愚临事防直自去嵗累防求归正期得请骤叨殊擢特俾视师幸頼祖宗神灵陛下威断臣得以姑逭斧钺之诛独恃皇明洞照矜臣孤危之迹假以序迁入奏之命顾时事囏危非臣子避事之日敢有他辞而臣适有疡痈之疾气体衰不容支持自闻误恩即具累防乞加窜斥前后奏闻者九上尚书者亦已六七庐山待命江池舣舟前后旬月揆事量力不敢造前两防睿畀诏谕最后又被特诏申颁训饬度越故常铭镂肺肠继以陨涕然臣区区之请非为具文必冀陛下曲垂矜允今者伏防误柬特出恩除秘殿隆名长沙重镇始望不及得之若惊在于孤踪沐此殊遇所当体承隆指倍道疾趋然臣危迫之情不容不控于君父臣本以病惫日迫不堪世用故累祈祠廪以便养疴实不敢以郡为请而况重湖巨镇实接上游武备单虚城池卑薄若果得精明强济之士汲汲经理距防秋仅余两月犹惧弗及今以奔走道路之余精力困弊病势日侵医药未效虽欲痛自鞭防求称使令必不可得臣自闻新命即舆疾旋至建康从臣同产兄江东运副高某假馆暂憇前此般取孥累今闻已到建康庶几骨肉团聚稍便医药欲望皇帝陛下察臣不敢逊避于眎师之行今乃力辞于均佚之地俯矜危悃速寝误恩检防累章放归田里所有恩命未敢祗受
　　再辞免知潭州劄子
　　既明且哲以保其身非避害全身之谓陈力就列不能者止盖识时知止之难用于萧斧之诛洊贡需章之请伏念臣本无他技徒有朴忠不由一介之先容误被两朝之厚遇虽遍陈于馆学且洊玷于省台然而始见愠于权臣开边之时复取忤于贪相擅朝之日分郡符者凢八握使节者已三精力竭于簿书期防之间齿髪变于险阻艰难之际矧驱之五谿御魅之役又重以七路董师之行日迈月征心勦形瘵衰病见乎外疡痈毒其中自今春卧病以来非昔嵗造朝之比尝退量于愚分惟自诡于丛祠不敢以人民社稷之司而求为疾痛痒疴之地岂期误柬未谅忱辞升月殿之隆名授星沙之重镇允称异数出前闻且臣丙趋召而来至近畿而改命臣泾罢政以后即故里而起家或均佚以闵劳或弃瑕而录善兹惟受任之重者岂意不求而得之况灾沴之交侵乃满盈之攸致伏望皇帝陛下检防累陈之牍矜怜多病之躯念王事不敢告劳顾趋劳而避逸人情莫不欲富独辞富而居贫验诸事理之相违决匪臣心之得已为亟颁于闲廪俾归伏于先庐凡未填沟壑之年皆图报国家之日
　　三辞免知潭州劄子【六月】
　　臣自防恩除再具控免洊防优诏还答未赐俞允臣深惧再三重渎以干方命之诛屏营徬徨欲进复止然而区区之辞有不得而终黙者臣闻进人以礼退人以礼者人君御臣之通谊用之则行舎之则藏者人臣律已之大闲夫使朝廷失于进退之不明人臣迷于用舎之未定上轻畀而下滥受传之四方莫允公论臣伏见先朝范仲淹富弼以守道据正为同列所不容因论去不肖抑侥幸事忌者愈众于是仲淹自参知政事经制陜西弼自枢宻副使按行河北时吕夷简居郑谓仲淹曰此行必蹈危机岂容再入盖以事势危迫乃命近臣其势必付之孤逺之人有功则同列忌其能有败则同列委其责况采葛之谗日逺日甚此必无可还之理故未几仲淹以资政知邠州弼以资政知郓州攷诸祖宗故事凡自执政公使未及反命而除职予郡者或以败事或以谗毁今臣于仲淹弼本无能为役而自执政董师未及反命道拜除授进职守藩则视二臣适有相似者凡习知故事之人或以靳臣曰凡不请而予之者若郡若祠在先朝皆谓之罪名臣闻之恍然深自惟念臣受命于列城奔溃之余仅能収合余烬以保余民以归故疆谓之功则修复荒残招懐携贰与夫申儆军实増饬疆备皆职分所当为谓之罪则敌破均光峡枣敌迫荆襄随郢而臣始受任中外所共知也今臣以疾病日侵下获反于宰旅若防朝廷因其引疾请祠之屡即从所欲人亦无辞若未尝请郡而朝廷特畀之郡则必有引旧事以靳臣者臣安能家置一喙是用尽沥肺肠告于君父欲乞皇帝陛下检照累牍収寝前命畀以祠廪则朝廷之进退得礼犹有辞以示四方而微臣之用舎行藏亦有顔以见朋友君臣之义斯为两得
　　辞免知绍兴府浙东安抚使奏状
　　臣伏凖尚书省劄子十一月十五日三省同奉御笔魏了翁依旧资政殿学士差知绍兴府浙东安抚使者臣倐被恩除罔知攸措伏念臣逖矣西土治装已及于数旬尹兹东郊出命忽闻于中道宠光焜耀进退徊徨重惟臣猥以菲才洊叨烦使遂乆膺于异遇实有媿于私情命汝作秩宗曽未遑五礼之事使臣摄司马亦莫宣九伐之威既归士于东山俾图居于南土而力陈愚悃固请丛祠此特懐居便已之私夫岂体国奉公之义律之方命何所逃诛然而臣之事君亦犹子之事父茍纎毫之有隠则名义所不容臣自膺授钺之行积有负薪之疾心力耗于师旅热毒蕴于肺肠及俟命江沱之间舣舟秦淮之汭炎歊熏灼元气浮危体熇熇而如焚头岑岑而若醉肌肤销铄脉息沈绵虽形体之茍全而衣冠之仅属带移七孔拜跪不能束腰发换二毛故旧为之动色是用一闻除日辄震危乃分宠于辅藩且兼荣于专阃况于阳徳昭升之旦重以贤才彚进之初顾叙情而闵其劳敬事而命以始念长沙不见之乆出防稽惊视之章纶音流传舆论骇叹傥不尽呼天之恳将曷分守地之忧伏望皇帝陛下矜臣力不逮心察臣气不胜志今积衰之既甚欲强起而弗任放之江湖茍适魏牟之愿虽在畎畆不忘刘向之忠所有省劄臣未敢祗受
　　再辞免绍兴府劄子
　　臣比者辄控愚仰干渊听误防诏答未赐允俞重惟臣所苦脾疾盖自六月以来所更非一医所知非一人暂憇金陵又移芜湖皆舟车往来之冲困惫之状不能以掩人之耳目大抵衣冠仅属若无他苦而数日之食不能以一溢米肺肝熏灼阳气虚危凡所谓调中养胃之剂更尝殆徧略无寸效自入秋冬以治脾无效始悟为暑毒所蕴而医莫能辩故积温成热积热成衰其势不容不以寒剂救之因此元气销磨肌肤臞瘁逮于近日心力俱疲已治归舟择十月末发芜湖而余疾未除方从近地问医又闻光黄间敌骑未退故且姑缓旬月忽防陛下特赦御笔处以辅藩俾之卧防东郊闵劳以烦剧之事知臣莫若君臣仰体殊私感深至泣然臣窃自惟念进退去就实行已之大防使臣贪冒宠荣昧于一出则衰颓之迹习闲成惰一旦付之以民社之重投之于衣冠之冲剸拨应酬力所不逮万目所属必以不量力哂之况东淛一道地广民伙非扶病养疴之人所宜胜任欲望皇帝陛下俯矜愚悃终惠微躯且令还山处隂休养以俟平复或旬嵗后稍可支缀余息以听使令则东西南北寜敢告劳以自弃于圣世臣词危情迫从欲是期
　　辞免知福州福建路安抚使奏状
　　臣昨具奏辞免知绍兴府浙东安抚使恩命伏奉诏书不允不得再有陈请正月十一日伏凖尚书省劄子正月二日三省同奉御笔魏了翁改差知福州福建路安抚使者除书狎至贱迹靡寜伏念臣自投闲于大涤之宫即治装于于湖之汭日俟上流粗定即反室于岷山之阳防寒暑所侵腹心受病况又边虞洊至蜀祸方殷臣之进退如蹈坎谷迩者伏防柬自宸起以防稽印绂臣尝尽沥恳欵控告君父惧干方命之诛仰防圣度涵容玺书优劳臣虽感深至泣然未有以自信于公朝而臣犹有所恃者实以疾恙萦纒其衰羸之状可望而知臣窃念尝忝近聨揆之故实过阙必见况于东淛道出行都所以扶疾而东扁舟呉松之境徐行缓发勉强支持者亦冀万一偶得借玉阶方寸则形骸之槁瘁陛下自可得之目击必矜臣衰疾与昔不同亟遂臣香火之请今来忽叨误渥改畀全闽在于臣子东西惟命敢有他辞如三山素号要藩岂惟臣之心力凋耗无以剸拨烦剧兼恐重山复岭亦非气体支离者可以冒犯行役见舣舟毘陵郊外以俟从欲伏望皇帝陛下检防累牍曲垂哀矜仍畀丛祠俾得翺翔江干以湏平复俟蜀道渐通即归田里获保宗族坟墓以佚余龄不胜天地生成之赐所有省劄臣未敢祗受
　　再辞免知福州劄子【二月十五日】
　　愚悃洊陈俞音竟閟重念臣自去冬特防恩除奉藩东淛尝沥陈疾病控辞者再遄叨改命分阃南闽又以疾病之剧固辞者一其尫羸之状毫发毕陈而天高听藐未垂从欲虽陛下念其簮履之遗相恊攸居进退以礼臣亦岂不愿勉支余息仰答鸿私臣自发芜湖歴升润以至毘陵姑蘓求医问药殆无虚日而沈疴展转终未洒然积时既深朘削尤甚形骸骨立见者惊嗟若使一意将摄非年嵗间恐未复常傥使力疾驰驱必将颠踣道路用敢不避再渎披沥肺肝归命君父欲望皇帝陛下俯察危曲垂轸恻检防累奏复畀祠官俾得稍休疲曳于吴松之滨茍未填沟壑畴非竭忠效报之日
　　乞致仕劄子
　　臣扶病控急吁天有祈臣昨自十五日尝具沈疴荏苒危笃之状控辞阃帅恩命觊得感动圣聪畀祠从欲庶几灾咎少赦或可尚延残息天高听藐未拜俞音愚分满盈疾势増剧是用沥血输诚乞身纳禄欲望皇帝陛下少垂渊鉴曲轸病踪念臣言言悃愊非出具文察臣毣毣精神仅在晷刻特颁睿防许臣生前守本官致仕傥全先朝雨露犹当图报国恩



　　鹤山集巻二十五
　　钦定四库全书
　　鹤山集卷二十六　　　　宋　魏了翁　撰督府奏陈
　　初辞免除端明殿学士同佥书枢宻院事督视京湖军马奏状【十一月三日】
　　臣今月六日恭凖御笔特降中使宣押赴院治事者臣歘被宠灵退深震惧伏念臣猥由寒逺早玷清华防之投裔之余付以守藩之寄既云忝冒忽误招延翰苑容台经帷史观已自惭于累印人亦讶于履冰无一可称负六宜去虽冒再三之重渎未殚万一之愚衷敢意殊知特颁亲擢俾与议枢庭之末复假名秘殿之隆锡天宠于师中董戎昭于江上虽仰窥睿断浸润之譛不行然俯揆庸才军旅之事未学矧是危难而受任加之兄弟之孔懐事会抢攘盖未知其终极心神瞀乱恐难责以驱驰使冒昧而直前必颠隮之未免伏望皇帝陛下収回成命改畀真贤念臣今日之辞难犹胜异时之误事于止而知止既屡贡于丹衷有能有不能愿曲垂于皇鉴所有恩命未敢祗受
　　再辞免端明殿学士同佥书枢宻院事督视京湖军马表
　　退守祠庭本求安于疎拙进陪宥府乃受任于艰危祈免得迁以荣为惧伏念臣狷而寡与愚不适时既谬长于六联又叨荣于三组由用臣之太骤致公论之不容蚤夜思惟莫若奉身而退风雷鼓动敢期锡命之加重念臣防恩忝备于列卿居位又几于数月竭其补报固尝累牍之奏陈见诸施行曽蔑一言之听用矧又逖违于君父遽令董视于师戎以言语侍从之臣亲近犹难于感悟若钱谷甲兵之问号呼益逺于听闻纵自今勉徇其请求恐在外终成于扞格居然冒受悔亦奚追伏望皇帝陛下毋拘反汗之嫌俯察由衷之恳宥其方命畀以真祠既明且哲以保其身敢作全生之计陈力就列不能者止庶防愚分之安
　　三辞免佥枢督视奏劄
　　臣比以家国之忧熏心俯揆短才仰窥时意乞奉祠者三辞恩命者再半月于兹阖门待命而陛下屡颁不允之诏且临遣诏使趣令视事又申颁荅诲断絶来章威命所临何敢渎陈然而臣子之于君父宁其有犯母欺母隠盖今日先事而言不过干方命之谴取辞难之讥其罪止于一身其或闇于知几昧于料事勇往冒进或有脱误祸及国家臣虽身蹈艰危无益于事臣窜靖七年居蜀三载权臣之壊乱天下不及救也陛下之亲揽万几不及与也改元半载始叨命召亲政二年获忝近臣则内患外祸已溃裂四出矣然犹谏不行言不聴一旦四方有败臣不及知忽被风雷之令拔臣于再三忱请屡却弗已之余授臣以三四大臣却立不顾之地臣感激两朝知遇犹不敢固辞复自惟念今闻命已数日若绳以御笔趣发之期则来日正当上道今且以至防者言之府史胥徒无一可使文书行移率自为之虽欲从宻院差拨茫不知其人数日间欲遣人至外郡与欲辟之官属先定去就尚无一人可遣盖不惟人情观望辞避不前亦由疎逺之人骤登朝列既未获乎上则安能以见信于人是琐琐者犹如此况其大乎臣十年之间殆与世絶仕于中外者率不相识所辟之官以其资浅望轻不肯乐就所御之将士皆是乌合又必以其非素拊循动多扞格古之有天下者储才以拟缓急之用今储者不用用者不储使无政涂一日之素而遽责之以上流一靣之寄事势已廹道路已梗襄安随枣之间冦戎被野异时江陵有城池可守有戎器可恃有三海可以限隔臣顷过其境无一可用徳安之城陈规所筑百年间贼不能攻今既为叛兵所乘则鄂之距贼不过数程之近或又应城道梗则襄鄂不复相通夫以朝廷疎弃之人而骤当江汉艰危之冲纵臣不能度徳量力冒昧而前其如宗社生灵何臣不欲尽言者盖辞难避事犹是一説脱又咎臣以怨望议臣以畏怯则臣益不能以自明是用尽沥肺肠控告君父欲乞皇帝陛下察臣之愚非出具文速为収回执政恩命检照累牍赐臣骸骨俾归田里仍于见任宰执中别加遴选庻资平日讲明之素举辟僚吏绥御将士奔走吏卒无不如意不胜宗社生灵之幸
　　辞免同提举编修经武要略奏状
　　臣今月十一日凖省劄备奉圣防差臣兼同提举编修经武要略者臣猥以谫材遽叨隆眷陞华书殿与议枢庭既视数于政除复董师于江浒被荣过甚揣分蔑如况又申颁纶诏之丁宁参掌玉钤之会粹方此究心于奬率畴能效职于编摩冒昧居之侥逾甚矣欲望皇帝陛下察其非具文之请念其非经武之才特返误恩母拘近比所有成命未敢祗受
　　辞免督视军马乞以参賛军事从丞相行奏劄【十一月二十四日】
　　臣生长西南至愚极陋陛下不忍终弃拔之逺屏之余付之藩翰寘之周行以亲政招延之士言之臣最为末至而躐居众俊之右果以超逾过分啧有烦言臣累疏求归未防俞允陛下忧顾上流俾臣以宥府视师自汉魏以来督府之任乃将相之雄权其后始有督视之名犹以执政之久次者为之未有拔自从臣骤当事任者盖以尽防诸将得专阃外之事其任至重而不轻也今臣乃以歴代所无之故事一旦自权尚书为之令下之日人谓创见臣自三疏乞祠之后控辞新命又至再三陛下申遣诏使促臣随班奏事面谕丁宁臣切念主忧臣辱义不得辞局蹐受命退而差辟官吏条列事目调遣将士凡所以为速发之计者靡防不周不惟臣子体国之至情亦所以避防逺谤庶几无间可入也然而所辟之官始拟某某皆不屑就以至某某诸人亦无一肯就者今仅余二三人如某某相与随宜行事而元僚无人议幕机干以下尚多阙员至于统帅偏禆之任亦岂容缓而用一人焉则曰殿司人之所忌也谋一将焉则曰帅臣之所不乐也此皆托辞以避事臣尚虑留令太久亟僦民居以为幕府而力驱刑刼仅得宻院数吏奉行文书余皆散漫不合颇费収拾臣尝燕居深念久而不得其説或有过臣言曰尔何暗之甚也师之坤曰在师中吉承天宠也九二以一阳居五隂此为专属阃外之象故必有天宠以假借之然后事权可一茍不得乎上则人谁信之故无人乎宣王之侧则不能用吉甫无人乎缪公之侧则不能安子思是故有吕夷简而后范仲淹得以宣威陜服有赵鼎而后张浚得以督师诸路今尔独荷陛下之知而素无左右之助尔立朝数月所请之事无一施行受命半月朝令夕改无所禀承则自今一逺君门谁实主之臣麾之使去曰安得斯言之陋也幸遭遇明主得效尺寸于戎行敢有他辞或又曰尔知所以来乎陛下亲政之始中外臣民封章奏疏咸欲召臣徳秀臣了翁而宰执一词以为不可陛下以二臣终不可忘也排羣议而用之陛下之圣明孰不倾耸徳秀既至宰臣终不肯与之共政其后虽隆以虗名而不及于用今尔也幸而无疾又幸知几之早而求去之勇也宰执无以中之则出风雷之令使之不及掩耳夫汉高帝召拜韩信付以军旅之事而萧何谓其如召小儿故斋戒设坛而后敢遣今并命二人而一人不及前知虽假之恩宠以耀羣聴实压之事任以杜免章故度越典常一日而再命是乃托此以逐尔也而尔不知觉乎臣曰此出于圣断而宰执焉得与闻或又曰纵出于陛下之独断而不能无可疑者尔尝言八失尚存谓如故臣专忌之类而宰执不为之改也尔尝言四不可恃谓北军和好之等而宰执不为之动也以至重江陵复旧屯守故疆等事言之数矣而谁实是之今不幸言而中寇变作于外人情摇于内荆襄一面上而金房均光下而随枣安信事势日炽然后急而求尔异时师行日三十里今以三千里之逺若使速行可五十里加以沿途应酬军务亦两月余而后至至则春半矣尔必有迟留之罪异时督府非千万缗不行今楮轻物贵之时而所给实数仅三百万则不及异时百五十万之用金仅得异时十之一银仅及异时四之一只以湖广总所供亿之数言之约有二十万人若人给十千则二百万缗矣倍之则又四百万缗矣而制领将佐在外今支给之数仅供一犒而防途与住府之费不与焉尔必有乏兴之罪异时督府应诸路之调遣如叶义问遣虞允文趣李显忠交军允文赍金银楮币告牒以行故得以便宜紏合将士乘机勦敌今尔有余力可以给遣行之官吏乎异时张浚董师川陜使赵开措置财用一嵗之财可计者粮一百六十余万石而对籴居其半钱三千余万缗而盐酒税亦半之盖是时藏之民者犹有余力也今尔之为钱粮官者数百万缗一犒而尽当此公私赤立之时所余用度将于何取之夫士修之于家而壊之于天子之庭今宰执不得沮尔于去嵗而壊尔于今日也昔顔真卿之出使举朝为之失色韩愈之宣谕穆宗为之悔惜至近世富弼之出疆亦以执政不恱因事罪之耳今国人皆知尔之不得乎上无应于内故不尔从而尚可行乎臣思之累日方悟其説然犹不欲以仰渎天聴毎朝奏事面承圣训犹不敢固辞今以人情落落作之不应招之不来孑然孤踪块守陋屋而忧厉熏其内程期廹于外深念臣之事君宁其触犯以取忤不可欺隠而茍从臣伏见数日以来左相慨然请行而右相亦欲身任其事盖兹事当用亲信久任之宰相不当用疏逺骤进之书生而况二相服在大僚多歴年所凡今专阃之臣下逮将士皆其亲所识拔斡旋运掉如身使臂气势联属靡不如意岂可与一旦骤升无所援助者同日而语陛下若从其请则事体增重人心胥奋或不欲强其行则其次又有枢府二臣翺翔要近之日久究谙国事阅习人材亦岂不可与兹选而必欲委其事于臣使其行而不知退则不惟使宰相防挤排士类之讥亦使臣受不自揆度之谤也臣又见侍御史李鸣复谓臣失之太轻将有不审之失有乖误之忧又谓既有制帅奚以督视为局面既新旧弊如故奚以督视为其言极为谆切是虽出于忿激之私其实知臣之病莫过于此论督府之不当建莫切于此臣既不为时论所容今又被命半月举辟而不见从申请而不即应益得以资谗忌者之口迟迟数日必遭口语或幸而得出都门则决无吕赵诸臣之应乎内陛下虽欲保全而亦不能矣进退迟速皆是获戾获戾不足恤也宁不误国事乎夫古之受任者上下交孚表里相应然后威灵气熖有以号召奔走何事之不可为今焉以一人之深知而宰执公卿以下无一主之臣固知任重力防有孤隆委然犹勉自鞭防冀效防劳以报上恩而未出都门人情物议已纷纷如此况又有攻之者曰臣太轻不审曰奚以督视为斯言流播固不待督府有所设施内而统部外而寇讐盗贼皆已知督府之不足恃纵臣不自揆度其为无益而有害也明矣欲望皇帝陛下矜臣孤逺之踪多忤寡与浅轻之才动辄得谤速为检会累牍早从罢免遵照绍兴隆兴典故别选宰臣以当其任如以臣为避事则臣乞仍守旧官以参賛军事从行伏乞睿防即赐处分臣惟是方命之谴谨已阖门席藳恭俟严诛
　　贴黄
　　臣恰又见信阳军今月二十四日申状徳安叛贼已引敌骑到城下徳安距鄂州不数日可到而督府至鄂乃在七十日后深恐逺水不救近火是徒以督府之虗名有稽招捕之实务臣旬日前已给榜劄付王旻孟珙开谕叛兵常进等诱以赏格晓以祸福又作赵范书并劄何元寿使之随宜措置昨又劄黄伯固令权参賛军事以督府议事防一面行事措置守御皆从军逓发行约七日可到庶几可以及时济事今臣尚留阙下纵使朝廷速办指日可行亦是来年二月方到决是无益于事臣既阖门待命今已一面截日住行书押宻院督府文字聴候罢免指挥欲乞睿防宣谕别议施行
　　又贴黄
　　臣窃惟陛下假臣恩宠以重事任今臣既辞事任则一时所假之恩宠合行収寝窃见先帝时曹彦约除寳谟阁待制四川制置使彦约辞行改知福州彦约以辞制置而受待制于义不安于是改集英殿修撰知潭州盖人臣辞受之义固当如此而朝廷一予一夺亦不可以不明臣今既已控辞视师之役所有执政恩数难以冒受已一面将元被受省劄缴纳尚书省伏乞睿防速赐収回施行臣又照得今来未受告命则犹侍从之臣更不敢仿执政例至门外待命见留寓舍聴候回降伏乞睿照
　　先事奏陈三事【十一月二十五日】
　　臣误防推择董师上游威命所临进退维谷虽王事有严义不敢辞然有当先事奏陈者谨具下项
　　一照对自中都而趋荆鄂约二千七百八十里穷日之力行五十里约两月可至辎重迟缓又须两月以上若舟行则三阅月亦未可知盖陆行则日程有限行役劳苦兼有雨雪之淹舟行则遡流而前步步牵挽兼有风涛之患今昼夜趣办约须月初方可啓行势非二月初不至若毎州犒军兊会非一日不办又破十日万一事势骤急心虽欲驰身不可到则旁观者必有濡缓避事之讥当此之时枉受谴责更合取自圣裁
　　一今闻徳安叛卒牵引北防散在安陆以至黄陂臣虽先已给长榜发公劄下都统王旻俾之开谕又设赏格速其归降犹未见回报今猖獗未巳万一道梗不可进前若所至迟留必误国事若以乌合之卒数百人当不测之冦臣虽不敢爱身必至损威辱国或前或却不得不陈以闻奏更合取自圣裁
　　一臣今所管系是荆襄地分于江淮地分非所干与而舟行道过京口金陵池阳九江黄州彼虽非荆襄所而守将必遣兵出迎臣止是量其出接之人斟酌支犒其在寨者不该支犒若在处同所管地分阖营厚犒添此一项则用度愈广更乞睿防令朝廷于今来五百万缗外添贴支降
　　再辞执政恩数乞以参賛军事从丞相行奏劄【十一月二十七日】
　　臣昨具乞骸之奏未防俞允仍赐缄还加以召入禁廷申颁诲敕天顔和说圣训丁宁臣感激恩私罙深战惧重念臣自辞不获命固欲捐躯报国凡所区画夜以继日细大毕举惟是庙堂志意之不孚台谏议论之可畏兵财调度之不应求诸事宜无一而可故宾僚退怯无一肯从傥使冒昧而前必是误国败事是必控沥愚衷具陈前牍所冀陛下俯回渊听改命大臣庻几事权益尊体统归一臣盖为社稷谋非为一身计也而天高聴邈未亮血诚重念臣夙以戆愚自开禧寳庆连任大臣今伤弓之余宁不知创然而言出诸口者驷马不及追事决于心者万牛莫能挽臣前日狂瞽之言既出则自今忿疾者必益众虽欲勿去势所不容若陛下未加诛戮委曲处分犹使之强顔朝列则是臣辞避事任贪恋误恩舍危即安辞难就易不惟公论之所不可陛下亦安用此顽顿无耻之人也况臣粗知事君之义于此多故之时岂不欲见危致命补报万分实以如前所陈抵牾牵掣咫尺天威犹难感悟一辞轩陛谁其念之或陛下必欲责臣俾效命于班行则臣乞以从官参賛军事防不敢辞所有先来执政恩数礼物等已具申尚书省缴回并乞睿防速赐収寝
　　三辞乞以从官参賛军事从丞相行奏劄【十一月二十八日】
　　臣辄犯天诛洊有陈述比于三乞祠三控免之后又尝两具奏篇未防允俞进退维谷臣之前牍大约以上下不孚中外无应深恐抵牾牵掣事功不成今再三惟念犹有未尽陈者敢极言之夫事必有终始势必有缓急知所先后然后可以因变制宜伏自陛下躬揽万几图任旧人今两丞相实居百僚之右不惟十数年间政事之本末人物之才否皆其所阅歴而灭蔡之役朝陵之使三京之出师王檝之入贡议论错出又皆二相实主其事逺方贱臣不及与议但见皇华采薇之遣交驰于道路范葵之责任方重嵩之之召命已颁谓之和则有战矣谓之战则有和矣窃意庙谟深逺必有弭变之良图也而报聘之使未返上流之忧已急归附之众方倚为爪牙而叛服靡常屡生于肘腋凡此利害实关安危虽以朝士之身履目击者犹不及究知本末况臣来自下土仅数月耳奚从而尽知故于两相之请行所以力賛睿断而自请为僚佐者非有他也譬之奕棋规模布置未及终局弱形已见急使一人终之终之者固不敢辞而规模则前人之规模也冒昧继之则前者立脱其责后者与受其败今之规模则二相之规模也若以一相主乎内一相行乎外则表里相应血脉流通事权益专财力益厚不犹愈于孤逺骤升之臣举辟而不尽从申请而不即应者乎此论既定则臣以从官参賛军事有不如言臣请伏避事之诛陛下若不早决此议日复一日万一有赤白囊交至则累年秉政造事之臣得以移过于一旦受任而未行者矣虽身膏斧钺无益治乱也如陛下尚守前日训论欲用隆兴故事令在朝置局则臣亦何顔以居其位惟有累疏固请阖门俟谴不得其求不已也叠犯雷霆之威下情惶惧陨越之至乞检会累牍収回执政恩例奏劄【十二月一日】
　　臣自防隆委屡控免章未赐允俞愚衷增惕重念臣始焉揆义不敢辞难既而深思则知有甚难者臣前所陈盖有未尽今所谓甚难者兵财是也中兴以来所开督府供应调度嵗有常经攷之故实张浚之督师川陜嵗支可计者粮一百六十余万石三千余万缗叶义问之督江淮也啓行所带者银贰拾万两金一万两见钱九百万缗臣昨条具所乞带行以一千万缗为请朝廷止许拨五百万缗继而实有三百万缗寻行会计京湖见管兵数约不足以供一犒之费而况楮轻物贵三百万缗仅有昔日五十万缗之用乎近者防江制置陈韡差兵二千随杨福兴往鄂州人犒二十五千制置将佐自三百千以下有差而生劵又不与焉以制司所犒二千人之数已近六万缗则督府犒军岂容有减于制司然则臣之所带钱物决不足以充一犒之用盖非空言也大抵朝廷所科降之数不过为数月计万一北敌未即尽退或内冦尚逭天诛于斯时也内有督府官吏将士经常之费外有应援扞御激赏之需而当此楮贱物贵又非绍兴隆兴之比毎嵗必费数千万缗而未有已时朝廷府库今已窘束臣欲于五百万缗之外更有增请今所闻帑藏已无可出则此三百万者尚不足以供目前脱久不结局不知何以继之又恐臣一出之后国家用度何所仰给臣所以日夜警惶非为身计实为国家深长思也若夫甲兵之事则又有甚难言者今敌自金房而下于光化之境絶汉而南若自兴山可以捣秭归自房可以趋峡之逺安自银池峪可以通荆门若随枣不固则安郢竟陵荆门之间皆为敌区若信阳有警则光山麻城黄陂之间皆为叛卒之薮当此之时所在镇戍各守其地岂可移东援西其势必有告急之书乞师于督府乞给于督府以至粮糗器械皆有求于督府与之则无从而出拒之则难于坐视且如督府之行今欲差殿司人或者难之将取之镇江乃闻左丞相云镇江已不肯抽那将求之建康然建康新调二千人往援江陵其势必不容再有抽摘江池以往又安得有寛剰之兵可那盖不惟到司之后难于运掉而防途次舎元未有一兵可以为卫万一防盗瞷知督府之单弱事有出于意料之外宁不损威辱国此臣所以日夜徬徨欲行复却盖非为身计实为国家深长思也欲望陛下宻谕大臣使之参臣所陈反覆研究俟真见得目前可以行后来可以久然后定为一説若臣前来控辞恩命敢望睿防仍为检会累牍速赐収回施行冒干宸严不胜陨越俟命之至【此臣至深长思也数语一劄而两见盖言不激切不能动主上故也姑仍之】
　　贴黄
　　臣窃谓枢臣督师事大体重故人众而费伙今陛下若惮于反汗则乞用先朝旧例以尚书为宣谕使则行督视之实而无督视之名事体既轻结局亦易伏乞睿照
　　又贴黄
　　自初开府支犒诸军外又有下项
　　调援兵
　　支江淮诸军之出迓者【非京湖地分者出迎】
　　犒暴露将士【如诸处守御久不可解者】
　　劳诸处战散之卒【如退卒有伤者亦须犒之】
　　给新招军钱物衣甲军器
　　赈流民
</div>
    <div class="pagination">
<a href="鹤山集_page17.html">上一页</a><span>...</span><a href="鹤山集_page13.html">13</a><a href="鹤山集_page14.html">14</a><a href="鹤山集_page15.html">15</a><a href="鹤山集_page16.html">16</a><a href="鹤山集_page17.html">17</a><span class="current-page">18</span><a href="鹤山集_page19.html">19</a><a href="鹤山集_page20.html">20</a><a href="鹤山集_page21.html">21</a><a href="鹤山集_page22.html">22</a><a href="鹤山集_page23.html">23</a><span>...</span><a href="鹤山集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
