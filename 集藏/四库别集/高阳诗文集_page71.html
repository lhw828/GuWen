<!DOCTYPE html>
<html>
<head>
    <meta charset="UTF-8">
    <title>高阳诗文集 - 第 71 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高阳诗文集 - 第 71 页/共 76 页</h1>
    <div class="content">　　○答薛给事大中门人 

　　久不通长安贵人牍遂不悉动定殊怦怦于道体也然不知尚居长安接手函为快士卒未有与将领不协其以逃闻则贵乡新到徤丁既无屋更无钱适霪雨为虐以骁雄不事生理之夫牵骑雨立荒野予之米而无薪无盐菜悍卒一皷遂有纷纭谕之以牌辄环牌而哭真可念也其悍者枭之其逃者逋之其归者各予之法而安乃若旧营之兵固未有动也如手函云饱暖有资安插有所为急务矣乃若队伍分明千百约朿岂其有漏焉仆之衰更以病凑而一柄两操世人未有信者兼以中朝不谙此中情形好以臆断而此中之在事者不敢不回头照顾时□殊为害也倚榻率言不尽同病相念何得烦□遗敬璧并谢 

　　又 

　　李同知有材局亦未尝闻有它说然事闻有未当而仆于若曹多念之以危边新剏即号为官也而曾不当它地之一人且各直指之参劾乡士夫之评骘乃若临莅其上者又耳而目之世鲜兼材人鲜兼善舍其短皆可用也适永平道有白弁之议然仆实先闻之矣不得不一究结廵方使者想在弹文乎仆固怜念之深者函言为佩 

　　○答张屯院御史汝懋 

　　今天下文吏多拥兵自卫而骄语训练盖自保阳而外五大将军俱未有兵而多纔千余少不满百乃四万之众合之万马则岁费百万皆统之文吏而大将军不敢问乃诸公惓惓关城之兵不知关城号十四万者有修工班兵三万有奇工完则去非兵也木铁舟车匠役夫工万有奇非兵也合关内外泊台头营九万有奇而关外自中前至宁远合之边堡可二万有奇而实在关城者可七万近有火炮手四十火鎗手一万六千而弓箭手可三万新调之徤丁与各部之新丁后部之调丁约束之拊绥之自可用独是稳着之说成而懦夫奉为圣书又惓惓议在□内曰关外部署便引贼来且曰资盗粮是以□□狙伺为乏二百资具而在在溃陷皆兵引之也岂不愚哉今之计不守而浪战者败绝念不到恢复而曰守必不能守仆今百计以修关门之守而余力以修前屯得前屯之备如关门则更以余修守宁远是谓近守而合毛沈二弁以觉华之兵通再以夷官托广宁为招携之号是谓远守然机会适合工力既备静则为守动则为进取此似不必讳言而予人以罪案辄曰此人要恢复夫恢复自是兵事独事机未到则不可岂得讳言而以此为罪者公祖不鄙仆而肯为同襟者肯为开诚以教企望企望 

　　○答王霁宇 

　　读连衡招携之论抑何痛快切挚也事属虚弹而得台论为大敢不佩之独是王雏未厌人心惟老公祖有所以振之耳么么胡孽而以未谙边事者主其论何以行关城将吏之苦甚何念也老公祖议为作劝敢不为将吏佩之是唯台酌昨言虎酋感疑抚之恩咄咄称王太师三世矣谁谓虏欲无厌不可怀哉倚榻率尔 

　　○答傅仲纶御史 

　　仆独携空胆而门下兼有略乃敢以豪杰归之即空胆之身尚不敢自同巧宦而况胆略兼之门下何得私其身乎安滇之计行则滇可安便当蚤出以共图安社稷者仆之衰残即退黜林壑尚企望之直指手尚顾嫌德怨天下无官矣附谢 

　　又 

　　调船耳非调兵也北人不堪乘船故连人买之耳此中亦不须水战要以水师从旁扰之而世人不解祗知有文龙而不谙地势姑妄倚之奈何此事原无妨于地方亦可不致噪呼然实以兄在事为我筹划当耳茅生自是佳书生那得便作统军以渠有言于所知云曾向兄论议及兵也遂欲借其能事而受命于兄今直自为买舟耳王尚贤在乎是所谓有肝胆者刀铳之助最动天下有心人之心佩之佩之 

　　又 

　　仆之乞退亦必如函教而后退非敢条次几篇腐烂头巾话遂可高议韬钤也今天下岂堪此等潦草乎独是今天下不乏有忠荩人而解人少却更有一种不愿意荩者从旁弄舌即今逆贼狙伺尚如去岁春初时而谓相谓曰安且曰兵不招不可调不可冗议亦凿凿而不知关城之兵号十四万而修工班兵三万二千局役运夫下六千有奇分防关外及海山间可四万有奇实在驻关者纔五万伍千除城守外仅可设伏作奇兵而世人未解兼以度支无法而谩口设兵至于欲减额饷几致它变以仆不避嫌怨顾若斯矣天下事堪言乎又何待两星作祟也小疏奉览亦足以见鄙怀　近衰病之极然不敢以身念草此牍毕便当出驻前屯为营田计护赵弁作关门外护仆向谓经抚计便当退永平今仆不敢退居但当进驻关外令朒缩者不得不随耳赵弁名率教大得力人特出而与之做成一重关守率尔言不尽种种 

　　○柬内阁 

　　猥以迂腐谬荷　圣明重任即今捐摩顶踵未报明恩岂敢卸担推托且自任而自辞之乎但忝冒班行终年不得一觐　天颜凡一切中外人心便视同外吏谁肯遵服法令盖久玩而亵人情自是如此三位老先生最悉大体可为不肖一奏　皇上暂召入觐以见　皇上不忍弃病臣于外之深恩即不肖借一觐以入为中朝发明边城事体使哓然尽知战守机宜不肖更得仰借　天威抗颜将吏往回不过十余日耳不肖此意总为朝廷大体倘一行少有差错决不妄计也今日出关整顿前屯矣病中附言惟□在为荷 

　　○答徐永平太守廷松 

　　□放之议自严而三军之不愿实真似非当事者敢屑越也吾辈养儿女决不忍明知不可食之物而□之食兄以为然乎天时地理加以人事之疏奈何独咎兄一人乎嗛嗛然不必一一为辞也何如 

　　○答岳石梁抚院 

　　枰之局须子仍须手豪杰手未即得而随手布局者更难即当局者真成手谈耳关外兵民不下十万独前屯以三千金牛种得可三万有奇而民间可四万差可了此城乃宁远新归殊令人深念不得不远计耳诸落受抚今可粗完虎酋之用必不可落旧格者独以夷官借活着或可为也宁远以西未得妥何得取广宁数日有小疏当请教何敢承厚雅 

　　○答永平道张春 

　　以天下之好恶尽付天下之贤愚即我不得为爱憎人何得为是非行役□城率答不画 

　　○答高阳唐令君 

　　弹丸之地仰借鸾栖殊为屈重然罢邑凋残灾害丛生微名世大手其何以倚命所幸法在必行泽无不究遂使善良安于田里而萑苻之发即扑无遗此宁独弹丸为幸是社稷之福也关吏额手诵明德矣读函教深佩慈明盖敝邑捕盗者通盗则武进钱父母曾力除之而以盗诬攀寄赃于富家则祥符王父母曾几为大害自微父母仁明小民安得安堵乎敝邑旧事一为访犯而家富一为贼之家属而家富非以其犯其贼也轻所访而访之干连者反重缓于贼而家之诬窝者猝未能脱势不得不交相贿买原口至其徉声于下而暗索其贿者更多父母霹雳手雨露心吾侪小民世世诵明德哉敢为罢攰凋残以谢 

　　○柬叶相公老师 

　　以今天下而老师急欲去乎忍矣试念　神皇帝于老师何如而忍若此门生以□□□□□狗马之病共疲于豺虎之羣乃可去耳老师不先予门主以去忍乎新抚明爽有干略真可任者此中事体有次苐可做而贼来可抵乃敢言去惟老师亟为门生深念耳小疏愿老师主持门生可任依切 

　　又答 

　　方今财赋匮缺而议修筑自知不合时局然边成固百世之利也门生率诸有计略者以数十日历数百里野宿毳幕以尽险易大势盖众山迤逶天巳为基得此一边则山海为重关而神京在千里此中用山用海修守修复势险节短自属可据之地顷驻宁远遂可日得??页谍即恢复后必不可少惟老师无以迂儒鄙之似可为边疆大计 

　　○柬韩象云相公 

　　读老先生诸所拟述得持大体成朝廷之尊　不独抱柝吏藉生色也日来殚迂腐之力遂及年余关城似有次苐矣即新抚晓畅有心有略□可□此但得无摇□无掣肘以地方付之而□其成即逆奴不足忧也宗真可去惟老生为国家大计方为主持宗之迂腐不计一身想在慈亮即小疏言不尽意统惟老先生主持临楮可任企切 

　　○又启何昆柱相公 

　　久不举老先生教雅遂且成老兵顷有小疏乞身念不肖素承知爱得无为深念乎以鳬鴈之身抱狗马之病杂豺虎之羣者岁余矣新抚真可大任伹求无以舌战挠耳宗在师中久致且□轻人玩更以一柄两操与二柄一操俱败道也老先生知宗非敢区区为身计者惟祈为国家远计蚤为主持可胜大愿 

　　○答张总兵士显 

　　既受兵柄当振起精神为之其事不在我而诋及者当自明也注意 

　　○答刘御史方壶 

　　客岁晤言抵掌而曰可可者敢不申儆而图独是　肝胆了无钤略耳逆奴狙伺遽谓曰安而省兵省饷之议纷出正恐目前猛发那得有舌击者关东十数万残人贼来何以护贼不来何以餬其口师老财匮进取何期即营兵稍有次苐而招携设间略见机局苐大教所云奴狡殊甚安得谓赭地歼人顿作下策也秦中当天下之半得清辔为安遂以安天下边人藉风猷矣率尔不既 

　　○答孙司务元化 

　　阅邸抄为快然以豪杰俛而就此更为嗛嗛又念豪杰何渠不可而嗛嗛也乃更为快还朝可冀遂得朝夕闻快语嘉币未敢承念兄清橐那得饷人者亮亮 

　　○答沈总兵有容 

　　费多少心力一理卧檝而遂欲嗛嗛去乎豪杰那得如此时惊时扰勿堕术中自是切要如顷者侦所蕴崇而火焉更挫其气于一战最为有得而实心同心更所愿于豪杰手者甚欲以觉华与登兵联比而三岛距盖套半日程使通呼吸快语快语马参谋自佳那得灰心求去者潍县之兵可用乎麾下用之此中多欲调取仆以北汛之岸直须用辽人乎其以教我大将军工于图成抽于说鬼此不肖亟欲得全臂耳仆目下可西旋愿门下为我留一罄豪杰之用率尔 

　　○答毛总兵文龙 

　　当事不理该镇之饷亦不问该镇之兵独有功则喜有索则漫然或许而不与即关城时复中之仆且西旋当入觐为　主上一奏该镇之苦心也金州毕竟何如仆欲联比三镇于海上而风汛不时猝难得通呼吸也大将军为我图之丈夫为朝廷图大业须是大其心胸勿较尔我天下事固非一手一足可了也愿将军念之 

　　○答马总兵 

　　岂连日风尘劳瘁乎何以病大将军者惟善调之夷情种种人情亦种种更惟善调之关中料理统恃门下可蚤发 

　　○答王霁宇 

　　何日不防而况巳到边乎正念回纥之巫须见大人而返耳候教东贼之报自料非的仆乞归而开府公以此报乎稍止之矣 

　　○答杨修龄年丈 

　　闻年丈入长安为快朝廷得大豪杰凑集便自有撑柱气色计此等场局正须年兄豪杰手了当耳昔人称天下安用腐儒弟徒抱腐肠何堪世用而况豪杰所不了者弟且退矣承函教便对披豁也率尔 

　　○失名 

　　以笔底灵心写眼底真象故说病处却有疗方正须药笼中物耳承教附谢辅臣慷慨至饮至策勋令人羞不掩面百惟易之为祝不然同心说隔心话也真切小疏请教以誊抄者迟未得遽闻大疏幸稍迟数日不然我两人却似不相照管也者（再嘱） 

</div>
    <div class="pagination">
<a href="高阳诗文集_page70.html">上一页</a><span>...</span><a href="高阳诗文集_page66.html">66</a><a href="高阳诗文集_page67.html">67</a><a href="高阳诗文集_page68.html">68</a><a href="高阳诗文集_page69.html">69</a><a href="高阳诗文集_page70.html">70</a><span class="current-page">71</span><a href="高阳诗文集_page72.html">72</a><a href="高阳诗文集_page73.html">73</a><a href="高阳诗文集_page74.html">74</a><a href="高阳诗文集_page75.html">75</a><a href="高阳诗文集_page76.html">76</a><a href="高阳诗文集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
