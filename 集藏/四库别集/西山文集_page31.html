<!DOCTYPE html>
<html>
<head>
    <meta charset="UTF-8">
    <title>西山文集 - 第 31 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 31 页/共 41 页</h1>
    <div class="content">　　昔未识子子文我评及既识子我怀子倾今者奈何子藏我铭执笔嘅然我涕子零呜呼伤哉擗抑失声
　　朝请郎通判平江府事包君墓志铭
　　君名履常字适可姓包氏孝肃公七世孙也孝肃世家合肥曾孙莘徙永嘉之鴈池是为君四世祖祖汝家又徙乐清之柳市其居城之西洋则自君始孝肃以清节直道为昭陵名臣后稍不振至君少入太学登淳熙八年进士乙科人谓且大包氏矣平生力学有得于絜矩之一言故其教授旴江视士之无所乎馆也则首辟讲堂既又辟诸斋增廪生徒至五六十人其在豫章亦然御书阁乆圮白于郡一新之邻壤之士亦相与负笈从君游弟子员溢几数百其宰吉之吉水视民之病在于土瘠赋重则为均税之弗均者而更新其版籍使吏蠹亡所容岁艰食为请粟于常平使者振业之又请于州蠲其赋民贫不能输者约县计代其输时称提楮币之令下郡欲因以为功奉行亟疾甚他县惕息应令亡敢后君于其间独务为安靖以便民郡文书朝夕下君弗为动幙府有移书镌诮者君报之曰某书生知奉法循理而已宁忤上官以谴去不敢茍随也未几守以烦扰罢人始服君精识赋粟故即县以输会安抚使领州下令俾改输于郡民病之君力争至数四事为之止县有五都各结义丁自衞时黑风羣盗方炽郡将提兵致讨檄县发义丁为犄角助君曰义丁为乡井设耳驱之以婴剧盗犹羊御狼也则移书具言所以不可之状檄再下君执如初事亦为中止县之俗素狃于讼少不得志则徧走诸台或请惩其尤者君曰吾之于事求其是而已县而是台犹县也非是可使民有寃乎由是邑人察君之心卒亦无反讼者昔子贡问有一言可以终身行之者子曰其恕乎已所不欲勿施于人夫不以所恶者加人而以所欲者及人此所谓絜矩之道也絜者何以此度彼之谓也大学之义不明汲汲自谋者知有我而已牣已之室虽剥民之庐弗问也豢已之欲虽朘民之肤弗恤也以君之学其能卓然有见如此使得位焉而尽行所志则功利之及物其可胜既耶君之始仕得宁海尉后尝分教金陵皆以内囏不及上晩得倅吴门又不幸未至而没其将没也犹以学之所得者为从子言之俾勿亡其亦可哀也已君生于绍兴甲戌八月二十八日其终也实嘉定丁丑五月二十四日明年七月八日窆于瑞安县崇泰乡渔潭之屿夫人髙氏宣仁后族也三子志崈以君致仕恩今为从事郎建阳县尉志行志修三女承奉郎薛师宪从政郎丘吉老其壻也季未行君既葬若干年而志崈始以盘洲叟徐君寓所状事实来谒铭予虽未悉君为人而惟盘洲之言可徴故予铭之而弗辞其世系见于水心叶公所为考君之志者今不载铭曰
　　蓄之裕狭其施啬诸躬后之诒
　　通判广州吴君墓志铭
　　君名懿德字夏卿予之母党也嘉定中教授古英州州阙守连帅杨公长孺命公摄焉予自泉山遗之书勉以四事曰清心洁已奉法爱民君不以为迂既力行之又播之歌诗杨公与部使者以下属和者甚众大抵谓君能不负予言后十余载君知玉山县去予居财数舍治声日闻不幸甫满岁以谗去官未几得邑广之新会又不幸甫满岁遇疾以终孤友直奉柩来归过予里吊哭外问在南时行事颠末友直泣曰有尚书崔公所述在出以示予其畧曰君之来古冈也县无正官乆弊端如毛民狃于讼吏黩于货贿且濒海盗多弗可制君自力不辟寒暑事亡细钜必亲凡罢行眡理当否往时新令至蜑户有给由钱受防牒有醋息钱君一切罢去凡仕族之流寓与惸独颠连而亡告者禀其食春赋贫人钱粟夏则和药施之虽沟浍亦时濬治其诚于为民皆此类君素守亷介歴官三十稔求田问舍不少槩诸心忍死一贫虽啼号弗之防将没前二日书之册曰平生薄宦甘受冻饥一介弗取一毫不欺此其絶笔也君始至祠晋刺史吴公于县之东将以励来者君既殁邑人谓其清白可尚遂配祠焉此皆崔公所叙云尔自古者铭鼎之制变而为碑碣诔状由一命以上茍丝粟可记必托之文以传其弊也有葩华而亡根实惟有德君子其言如金石然后可信弗诬若崔公者非所谓有德者邪予尝评当世廉节士以崔杨二公为称首君之摄守也杨公许之其宰邑也崔公又许之是岂茍然者邪士生死穷达有定命虽不幸不遇以死而幸获知于当世之贤一贤者之誉与百庸人之毁其荣辱为如何闇黯于一时而昭白于后世其重轻为如何呜呼君其亡憾也已君世家处之庆元曾祖某祖某父某承务郎君嘉泰二年进士主汀州莲城簿复州録事参军遂分教于英换尚书左铨歴二邑辟通判广州而君不及拜矣年六十二以绍定元年十月日卒官止奉议郎娶某氏先君若干年卒子友直友恭友谅皆能世其学三年八月壬午葬君竹林山之原铭曰
　　越岭丧清兮浊世之常贪泉一酌兮千载犹香君胡为兮独侑食万钟可有兮此不易得后有考兮眎斯石
　　仙都大夫李君墓志铭
　　始予在三山闻同年李肖望友人黄仲玉皆号为长者家仲玉居城东其五世祖以寛垕乐施予得是名闾里间肖望之先亦然二家故婣戚也李氏世为儒至肖望始起蒿莱列绅笏视秩尚书郎以终仲玉虽老于布衣有子曰朴遂由胶庠冠天下士天之报施善人之不诬已仲玉之殁也予铭之越十余年而肖望殁李氏又以为请视其状则仲玉子廷魁之所为也予之善肖望如善仲玉铭其可辞肖望名起渭其先唐刺史频遗爱在建既殁民奉尝之后其胄裔居于福为某县人有讳尧者始以长者称尧生寔寔生邦直邦直生旸旸生钧凡五世矣而长者之称如一于是肖望生焉考君尝自言吾家世种德会当有兴者故以起岩名其长子次即肖望也肖望幼苦学夜不解带旦不颒水者数年十一能属文逾冠入太学未几擢庆元五年第后六载伯氏亦继登焉迨肖望陞朝考君累赠朝散大夫母王氏封宜人肖望之仕也歴澧州户曹教授辰州安丰令就知县事其为人沈靖端肃平居不茍发一言至分义所当为无剧易必尽力廼止辰故夜郎国士弗文艺博士舍距学逺师弟子不相亲肖望斥校士所得合俸余更剏之始朝夕与士接安丰地极边时兵革甫息四野多遗骸肖望行营髙燥地使瘗之招辑流民来归者日相踵茅櫩竹屋易以瓦木地主力不给者官与为之听民输僦直以居由是井邑寝还其旧岁当郊奉常符下共鹿腊肖望念民罢未尽纾则以诗讽于朝之知己者事得寝县故无城军兴时守寓治焉畚土为郛草创甚然卒赖以完至是复頽圮肖望请自力兴筑兵民之即事者禀食有差冬而作洎春而息农无违时役不告病越三年城成部使者帅守继以闻诏改宣教郎仍领邑先时戍卒散处编氓间人病其扰至是昉为新营军民不相杂咸便安之会朝命籴粟实邉肖望深惩科配诸弊行以不扰未几邉储告实益出公钱市其嬴豫为振防备明年大旱蝗为粜粟之所十有二以便民又贷贾人金使四出招籴讫事得无殍死自旁郡流离来者亦赖以全会新太守至入吏言常赋外徴求甚急肖望力争数四拂守意遂匄崇道祠官以归浮寄僧蓝朝饘莫粥澹如也后数岁筑屋城东时时召亲友举觞赋咏或道古今谈性命以为乐改奉仙都祠绍定三年闰二月始属疾顾家人曰死生夜旦尔何怛为以正大忠孝四言励其子俾有立三月甲午正襟危坐而逝年五十九官朝奉大夫肖望性至孝始居考君丧年尚少毁瘠几骨立及母夫人终垂老矣悲慕不减少时人以为难尝校士靖州靖守方涅民为兵虽仕族不免肖望为歌诗以讽守媿而止将终前一日闻邻境民戕于盗尸流蔽江为书白府帅匄掩藏之其辞酸楚甚不果上呜呼肖望之所存如此其不谓之长者耶迹其家世以种德泽物为心顾所施不出州里至肖望推达之稍宏矣而功利又不过一县君子惜之然士之奋穷约跻贵盛者不少波流滔滔易以溺人私欲而德义少往往反媿其先是轩冕之华不若布韦之陋肖望之仕虽不大烜赫于时然终其身不失长者家法是可书也已妣某氏封宜人子文叔将仕郎方叔受遗泽肖望平生善着譔有易説中庸大学要语春秋集解讽诵诗时政书与杂论著合百余卷藏于家方疾棘时文叔自都还未至妇某氏刃股肉粥而进人谓肖望之道行于家虽女子亦知孝云铭曰
　　越城东南山阳仙都君此其藏世长者名芬芗嗟后人无或防
　　夫人蔡氏墓志铭
　　夫人蔡氏故朝请大夫直敷文阁淮南转运副使刘公讳彦融之妇奉直大夫知吉州讳万枢之配今朝散郎知邵武军兼福建路招捕使司参议官遂之母累封太令人年七十嘉定十六年十二月壬午殁于当涂县舍明年二月壬申合葬于金坛县西五十里白水塘吉州使君之兆遂等属余铭其墓时方竢罪湘阃弗克为既而归卧故山衰病连岁又未克为绍定三年遂守樵川明年以擅诛剧贼自劾于朝匃罢去则以书来谂曰遂之母弃诸孤九年矣而墓道至今亡辞以刻今将归觐松楸茍不得铭何以慰吾母于地下敢拜手请予于是矍然曰此某之辠也退而阅其事状则丹阳刘公宰所纂次刘公天下士也其于夫人言行反复咏叹以为世所甚难者岂夸也哉葢夫人莆田忠惠家女曾大考曰袤宣德郎于忠惠为弟大考曰觐成务郎当崇观间父子相戒以勿仕士髙仰之考曰樗朝奉大夫知梅州始自莆徙苏常之境以居绍兴中佐使者行经界法人赖其利至今夫人性笃孝六岁居梅州丧摧毁如成人事母沈夫人动静必偕及归夫家时舅姑皆先殁岁时荐飨事细大必亲遇讳日必戚以是终其身平居无戱言惰色坐不倾倚行不践阈自奉菲甚服饰少珍异輙椟而藏之至常所服御虽故敝弗之弃曰死必以附我使君好仁而笃于义凡内外亲之孤且穷者收防之其可教者馆师以授之业女不能适人者予之资令无失时夫人奉承惟谨敷文之伯父礼部公有女老而嫠使君迎寘之家夫人以妇礼事之迄其终不懈使君之元配曰范氏夫人实为继室而拊其二子若已生女长无以嫁夫人倾奁以嫁若是者盖不可殚书使君有友曰赵君善择清介亮直夫人常以过从疏数验使君之德进否每二君相与欵宻夫人喜见顔色曰庶乎其纳夫子于善而儆其失也否则欿然以为忧诸子幼时夫人夜课诵读茍未精熟夫人亦不寝所取师友必四方文学行谊士膳饮皆亲视具遂年十四与江东荐书夫人无喜色既而言者缪于风闻夫人亦不愠后二子踵世科人皆艳之言者亦媿叹夫人曰未也决科士之常继是正应学耳尝语诸子仕以亷为本亷以俭为基及诸子志尚日髙文字日工又戒之曰毋近名毋弊精神于蹇浅又曰阅人多矣昔富贵者今安在顾自立何如耳遂始佐江淮阃画夫人曰兵政国安危汝其勉诸后与江东赈饥夫人又曰荒政民死生汝不可以忽遂之宰当涂也值夫人生旦自守以下咸致贺会大水夫人蹙然曰天变如此汝有社有民毋以吾故乐饮当涂之政如古循吏人谓母训实然此不惟今女子所难虽古贤妇犹难之也遂方妊母时乳毉视之曰女也吾有术可转女为男夫人恚曰男女定分岂智巧可移斯言何为至于我亟白使君斥之而夫人竟生男里人有假神祠以贾利者相扇荡为土木偶未阅月凡用器悉备他所兴造费以千万计将卜日迎寘梵宫仪衞率仿生者遂以奸讹乱俗亟为书白府县禁止之羣小私窃聚谋意夫人可撼以福祸至有欲潜伏后园为幻怪者夫人曰神果聪明正直岂加祸非辜不然是淫昏之鬼尔不斥奚为遂以是勇往弗顾卒斧其像火其器搒笞其人而土木竟不能神呜呼学至于知天命与鬼神之情状极矣夫人以男女为定分不肯试乳媪之术以侥幸万一非知天命者能之乎谓正直之神不妄加祸于人而淫昏之鬼不足事非知鬼神之情状者能之乎世衰教熄虽号为荐绅儒者往往溺心于诡幻冀福于冥漠以故异端炽而正法泯举世伥伥焉莫之适归夫人生长闺闼未尝从师友讲问学而见理明信道笃廼如此使为男子任当世事则所谓贫贱不移威武不屈者其必优为之此不惟古贤妇所难虽士君子犹难之也易以坤为妻道人知一以柔顺而已先儒发之曰非健无以配干也故古之贤妇虽以婉懿淑惠为本至其所立有烈丈夫不能为者非刚与明其孰能之若夫人者非所谓刚且明者邪夫人六子曰适早逝曰逢故溧水主簿二人皆范出次即遂曰逊今为某官曰近曰选皆世其学女四人某官某官某官其壻也一出为某氏女孙六人予与朝散君尝僚金陵见其识髙志逺有综理事物之材而学则未已也及来樵阳当冦乱方殷环数百里莽为虵豕之薮人所惮行君独匹马西驰布宣天子德意収拾其人于流徙荡析中近能立官府保生聚又以便宜揃除钜盗去东南数十年祸本夫人于是乎有子矣是则宜铭铭曰
　　柔顺以立本刚明以致用然后为妇徳之全懿哉夫人其识卓然故诱之以所欲不能惑胁之以所畏不能迁人皆曰难我则易旃彼渊可田彼陵可川我为斯铭百世弗谖
　　国子监主簿李公墓志铭
　　上更化改元之八年春洎夏不雨诏中外荐绅言天下事国子录三山李公读诏慨然即日条六事以献其一谓臣观今日之患大抵忠厚变于刻深老成夺于新鋭公言郁于偏是逺谋沮于近功循习成风恬不自觉追勒编窜先朝所以处巨奸今州县吏小有诖误輙从重典故侯宿将宣勤守御不无尺寸功一旦以财物失陷婴峻罚知之者以为当罪不知者以为寡恩愿下寛大书涤除苛习毋以小愆傅重比毋以一弃前功其二谓铁钱轻而两淮之贫民怨盐法变而江淛之富民怨新楮之令严而天下之民胥怨又言安边一司提领非人为民钜害愿损其额削厚敛之无名者还簿录之非辜者其三谓湖上赐园所以优戚里之恩而用功太繁辟地太广中宫知民疾苦本以节俭辅圣德隂邓懿亲制节谨度人所共知不当以是累其美其四谓宣政间道教兴行至有号为女真者当时以为金据中原之兆比年此风复炽实蕃有徒出入邃严恬弗呵禁甚者凌轹官府闗节通行黄冠之徒隂怙其势豪夺民田官吏相视虽号为有风力者亦阁笔而莫敢决愿以宣政为鉴严左道之禁杜私谒之门则宫闱肃官府正矣其五谓苞苴之行眡昔虽曰小异然将佐陞差以缔结游扬而得守牧论荐以夤缘挟持而取是视贿尔又天府帑藏大半耗于供餽诸军亦然是以州郡不免侵渔主将易至掊尅槌剥之惨怨咨生焉愿诏大臣戒敇中外励清白之操杜贿赂之源庶几寛民力弭兵怨其六谓谗説巧言虞周不免特贵吾无可乘之间尔祸汉者江充祸唐者李辅国然使武帝明皇本无隙可投彼亦何所肆其巧哉愿销谗言固邦本实宗社无疆之休时上封事者以千百数其言恳激切至为中外传诵者财十余人而公与焉未几奏事殿中又言宫僚之谨柬所以辅成储德今主鬯元良令闻日新僚属劝讲义理日益然端人正士进见之时寡而便嬖御亲昵之时多市井富民稍有夤缘皆得窜名补授且彼非素知书者而使日娱左右臣未见其益又言太尉古三公官间者贵戚未闻有横草劳輙寘右阶极品非所以励有功者又谓宦寺与政事内帑付私人非我朝令典闻者壮之公名冲字道卿世儒家自其诸父迁仲先生某与其子北海先生某皆以经行为学者师公少从父兄间磨礲灌浸韬负日宏晚试南宫有司得其所赋惊喜以为有制诰体擢寘上游知公者谓其词藻絶人而已平居接物和气薰然与人语若不出诸口见者又不过以乐易君子目之迨其奉明诏对清光论奏伟然虽宿以刚鲠名者有弗迨然后知公之所蕴盖有未易涯者公庆元五年进士为汀州司戸叅军浙东路提防刑狱司干办公事辟淮东幕府今四川制置使侍郎崔公与之荐于朝故端明殿学士李公大性又以公应诏大臣得其筹边十议嘉之遂擢录国子越二年始迁本监簿匄外未获而公病矣以某年某月某日终于临安年六十有八公之先自固始入闽为侯官人曾祖某某官父某赠某官娶张氏封某实同县某人之女有贤行后公二年卒以某月某日合葬于某山某原二子曰遇国子生曰某登某年第今为南雄州教授皆隽异不羣人谓公为有后云铭曰
　　嘿于庭哗于朋夫谁弗能平居呐然有疏万言维公之贤晩官于朝仅再迁独抱姱节归其全勒铭斯丘亿载传


　　西山文集巻四十五
　　钦定四库全书
　　西山文集巻四十六
　　宋　真德秀　撰
　　墓志铭
　　朝奉大夫赐紫金鱼袋致仕滕公墓志铭
　　乾道淳熙间子朱子倡道南方海内学士至者云集新安滕公徳粹时甚少与弟徳章奉其尊君之命以书自通而谒教焉子朱子复之曰夫学者患不知其归趣与其所以蔽害之者是以徘徊岐路而不知所从入今足下既知程氏之学不异于孔孟之传而读其书矣又知科举之夺志佛氏之殊归皆不足事则亦循是而定取舍焉耳复何疑而问于仆邪意者于其所欲去者未能脱然于胷中所欲就者又杂焉并进不无贪多欲速之意是以虽知其然而未免有茫然无得之叹耳足下诚若有志则愿暂置于彼而致精于此取其一书自首至尾日之所玩不使过一二章心念躬行若不知复有他书如是终篇而更受业焉渐涵之乆心定理明将有以自得之矣论语一书圣门亲切之训程氏之教尤以是为先足下不以愚言为不信则愿自此书始后数年子朱子自寓里来归始以弟子礼见于是得大学中庸章句而熟复焉既而往仕四明又教之以亲仁择善为讲学修身之助且曰杨敬仲吕子约沈叔晦袁和叔此四人者皆子所宜从游者也居数年子朱子于潭溪之上留止四旬问辨弥笃葢公于师友渊源所渐如此故终身践行不离名教之域至其用之而弗究则君子以为有命焉公名璘徳粹字也世家徽之婺源考讳洙赠中奉大夫其徳善族系见于子朱子之铭公少笃学诵书至丁夜弗倦洊举于乡入太学淳熙八年中南宫第四人对策又中乙科以恩陞首甲调鄞县尉教授鄂州居中奉及母令人胡氏忧外除调四川制置司干官用举主更选知绍兴府嵊县签书庆元府节度判官主管官告院奉仙都祠通判隆兴府浙东福建帅司参议官寻得请致仕公蚤亲有道明于义利取舍之分自其初第当得教官顾俯就一尉人谓涂辙差失公独以近次便养为喜虽棰楚尘埃间弗防也余丞相将以掌故处公议未决时韩侂胄隂操国柄或劝公一见宜可得公曰彼以伪学诬一世儒宗以邪党锢天下善士恨位卑不能为万言书疏其罪顾可谒之以干进乎卒请入蜀及自蜀还有欲引之班列者君终不为侂胄诎复固辞故事礼部殿庐有一髙选鲜复作县既作县鲜不为职事官公独从吏部选取郡从事以去其后倅二太府矣不求为州而求佐帅幕其在三山也帅雅知公将奏俾因任公曰吾年至宜去可复恋斗粟贻俗子讥至其涖官行事则又有足称者为尉时尝奉檄覈富室之讼赂遗交至卒不能毫髪污有强盗剽海濵宻院下其名俾迹捕公既获其六矣或谓赏格不满一盍益诸公颦蹙曰陷人大僇而以徼赏安乎至获造伪劵者应格当赏亦不请也在制府以诚实不欺事其长议多见从后帅严且急公与同僚约每白事逢帅之怒则姑敛退以待威少霁复白事多施行在剡适岁饥民告病甚常平使者发粟振廪之公极意奉行多所全活使者荐于朝有曰慈祥之政惠及田里廉洁之操推重缙绅邑人以为实録及参议闽中有以利啖守帅而更鬻盐旧法者亭戸舟人皆失业怨声嘈嘈公白帅弗尽从后帅至复力言卒还其旧乃已公既从子朱子得为学大方异时至永嘉又从故中书舍人陈公傅良问左氏要义陈公告语甚悉大畧谓左氏本依经为传纵横上下旁行溢出皆所以解駮经义非自为书且告以六经之义兢业为本公佩服焉其他与当世知名士更切磨不胜纪自少嗜学老而弗衰在蜀得官书数千巻载与俱归益求平生所未见即溪东为堂贮之命曰博雅燕居无事蚤暮繙阅闲及浮屠老子稗官小説惟意所适竹间为亭扁以清心风日恬畅輙挟册徜徉其间自谓如鱼纵壑鸟脱笼乐不胜既年八十以朝奉大夫致仕赐紫金鱼袋考终于家实绍定二年六月丁巳其所为文曰溪斋类藁若干巻夫人程氏有淑行先卒赠宜人子某防漕贡士早世某某今某官某业进士女适进士呉去志孙三人某某某女二人公笃厚防直自其所性与徳章同逰帅门既先后収科则以世业尽逊二季之未仕者居乡不以利自营不以私事挠公府在官时裒州郡所餽别贮之及归里悉班诸亲故之贫者一簪弗以自留族婣有丧劝其早治葬毋溺隂阳家説不能举者助其赀垂没教诸子守至正以奉天道其可谓俛焉孶孳毙而后已者矣自淳熙后义理之学日明然士多假窃形似弄笔舌间弗身践也公初为论语説子朱子善之因谓为学以变化气质为功而不在于多立説公为矍然自是不敢轻论著终其身呜呼观子朱子之所以教与滕公之所以学则士之有志于道者当知用力之地矣公之葬以六月庚申里曰瑞亭地曰井坞后五载予始为之铭铭曰
　　维古之学必贵躬履世习浸讹乃事口耳辨河説铃纷焉四起回视其人则或可耻猗欤滕公克佩师指不哗于言而勉诸已我铭其藏以诏学子
　　南昌丞李君墓志铭
　　予同年闽帅李公之子伯曰仁深季曰仁垕皆孝敬祥顺为其家鳯麟仕虽未几而有志泽物亲仁向善汲汲若饥渇然其材日茂犹干云拂霓之榦挺防未已见者莫不咨叹曰李公仁者宜有子如是也绍定三年季没常润间讣至饶伯伤痛甚亦遇疾以终闻者莫不骇叹曰李公贤者天胡厄之若是邪始公赴镇二子以仕不获从至是复不得与亲诀公悲之深而悼之苦也既而强自释曰吾上有君与亲下有兵若民一身而数责萃焉岂私哀吾子时邪且吾闻之人生一世间若游云旅太空尔修短不同同归于尽惟有徳者为不冺吾儿年弗克夀虽未及以成徳名然事吾谨事吾亲尤谨推之以事长亦然其涖官临人亦莫不然是不谓之好徳邪吾与其为亡益之悲也曷若求世之能言者志之以昭吾儿于不泯也于是季之铭以属丹阳刘公宰而命某使铭其伯焉吁公之见可谓达矣顾刘公其人某则非也将何以慰公志而泄其悲虽然吾同年之子也谊不可辞考其状畧曰君字声伯世为饶之徳兴人曾大父舜安廸功郎致仕大父扐赠中散大夫大母王氏今年几九十封太硕人父骏中奉大夫直焕章阁知福州兼帅事母张氏先若干年卒赠令人君性仁且笃自能胜衣朝夕侍重亲侧油油翼翼未尝有懈容门内事亡细钜必尽其心曰此吾职也公开馆延贤宾客族婣狎至岁时徃来问遗率以诿君君承上接下轻重疏数虽毫铢弗差而尤以赒穷赈乏自力嘉定中用宝玺恩补将仕郎调兴国军通山簿尉当上不忍去公勉之乃行郡守留摄事力以亲命辞县僻在万山中民居若晨星官宇尤圮敝百尔器用皆缺君处之超然与客谈笑輙竟夕故时米斗不百钱至是几数倍君奉有余粟下其估以予民且呼市侩可任者贷本钱使籴旁近郡至者日相踵人赖以弗饥弓兵素不练君曰尉以弭盗为职虽亡盗备可弛乎乃日角以战技庸钱之嬴故例给他用君悉储以待赏间出私帑继之集士之贤者于学与谈义理访阙失赞长官厚其廪稍益市书礲石以传永乆去之日父老遮留系道再调隆兴府南昌丞未上而疾乡先达之正衣冠肃之入賔退而君逝矣时七月甲辰也官止文林郎年四十有五妣汤氏湘乡丞謩之女生一子椿卿将仕郎君为人开豁无城府蚤侍公具得为政本末及在官尽瘁职业期弗辱其亲县之九宫山有女冠慿恩幸骄恣甚方大兴土木役以气轹齐民州县吏惕息不敢问顾利其贿逢迎之君一拒絶弗与通讼至庭问理可否卒退听莫敢干呜呼观此一节君之仁且勇可知葢尝摘诗烝民之义扁其室曰则斋以朝夕而思焉庐山胡君泳文公朱先生之高第弟子而父之友也君师尊之学问源流盖有自矣既殁胡君实状其行所谓信而有徴者某年某月某日葬于某山某原铭曰
　　维民之生有物有则是曰天命人所同得曰则伊何理之当然毫厘有差是悖乎天懿哉声伯兢兢一心掲于燕居有赫其临为子而子为吏而吏维则是循罔敢失坠身虽自殒其心炯焉年虽罔夀实归其全死生之常允若夜旦严严髙堂亦可无憾
　　湖南运判刘公墓志铭
　　嘉定初诏以敷文阁待制致仕信安刘公为尚书刑部侍郎时天子新更大化凡当世名儒耆硕继踵集阙庭天下望治如元祐独公坚卧不起抱全节以终士髙仰之累赠少师龙泉叶公适志其墓公名强学字行父实少师冢子羁丱时王父正议授以左氏班史诸书朝夕吟讽不去口后侍少师官长沙时张宣公尚亡恙岳麓之教大兴公往就学日与贤隽游处有彪君德美者尝受学五峯先生为公言前軰师友渊源甚悉及补国子生又尽从四方知名士观摩丽习闻见益洽屡上春官弗第以奏补调主清湘簿帅王公蔺檄致幕府事輙咨扣辟京西安抚司凖备差遣杨尚书辅为帅尤器异之改宣教郎知饶之安仁县会邉兵失律虏骑蹂江淮间郡邑旉配以应期会吏并縁为奸公独从容办治若无事日嵗旱菑刻意荒政凡所以振捄者百方竟事民得亡流殍学政乆弛公闻进士汤师中名聘使领袖一学月旦会讲率诸生以听由是士知劝慕中第者相属汤君后亦策名太常乐道不仕终其身论者伟公得人如子游之于武城也先是学不养士而归其廪于郡公请复焉闲则会出内裁冗滥比三岁所余滋多乃举以市田四百畆名贡士庄士之上南宫太学者頼以续食又以余力缮官寺葺学宫治津梁而作放生亭于江之濒山川之观豁然更新矣居三年间岁大丰田里清晏飞蝗过境不入人谓美政所召云居庆国夫人杨氏忧外除辟户部提领酒库所主管文字匄祠便养得主管仙都观明年少师薨外除通判临江军始罢酤令民自酿输息钱犯茶者寛其罚擢知南安军俗故犷骜中更陈廷佐等乱魁桀者往往得官奸甿艳其利是岁春南康饥复啸聚为变公至首谕大姓出粟振赡之蠲属邑赋租以乱数然后僇其幸乱始祸者威行惠浃遂以无事公谓周子二程子昔尝讲道斯土乃即学东偏买地建祠率掾属诸生荐献如礼且刋近思録俾郡之士识为学大方又以贡闱隘且弊徙而大之规摹为江岭间最提防广东刑狱有郡守居台下政苛甚亟劾去之摧锋卒戍淮甸归道中輙剽刼公命尸数軰以狥士始识军律改转运判官广之属县曰怀集地与岛蛮接帅府督赋急公移文责诮俾体各县本意毋酿怨生事五羊故多盗公立捕格授廵徼官盗用衰止连瞰湟为郡城外有楞伽山贞女峡嘉泰中峡之东崖震陷江流壅底舟弗通行郡为荒瘠法曹李华有巧思且自诡疏导公知其可用命董厥事斥钱缗六千资之不数月石之为水患者尽平连人镵石颂公德帅宪仓俱缺公兼绾数印剸决沛然有余力岁瘴且疫公分医予药垂死者多赖以全士大夫没南中皆赙防使归无寄殡岭外者提防湖南刑狱湘民喜鬬轻死以故重辟多吏常骫法出之杀人者例不死公曰此东坡所谓外邀雪寃之赏内希隂德之报者岂辟以止辟之意哉诸郡以具狱上惟过误可悯若讯鞫有疑者乃使奏谳余悉论如律然必召掾史议反复数四无孅芥疑乃决故人自以不寃按部所过平狱犴省牒诉詧吏问俗冒隆暑由潭邵歴全永驱驰二千里乃归人谓前所未有资兴民邓其姓者推刃同气匿尸草野中耕者四人见之以告邓邓执而讼之官官加考掠民不胜痛自诬服狱上公疑之命官阅实果得其情四人者破械而出叩头呼天曰生我者提刑也公晨出视事首阅州县申牍或谓非所急公曰吾欲知部内水旱盗贼刑狱尔不然吏将防蔽我清湘县申粟家峒为邻峒所屠邑人大震恐公曰此峒民自相讐杀尔置勿问已果帖然新化奉家峒其酋曰奉梦贤世与省民王布有怨会布以事来衡阳梦贤嗾其徒杀之道旁已遁去公命廵尉谕以祸福许束身自归未几梦贤领其徒四人请辠庭下公命鞫治寘杀人者于理廼白之朝谓梦贤世长猺峒今又挺身诣官四人已抵罪足偿死者寃乞贳梦贤一死系蛮猺心人谓公是举不失刑又不失恩于威怀谿峒为得武冈卒蒋宗等倡乱某与公叶谋属权军事叶莫使图之未几枭三人首以告一路弭服改转运判官以勤民致疾嘉定十七年四月七日卒官年七十有一累阶朝奉大夫夫人李氏封安人柔明靓庄有妇道执公丧越朞亦不起子常道某官常德某官常先某官女适某官赵与懃进士潘自慧将仕郎王灊与懃故正惠公希怿子公在安仁正惠实为守嘉其政荐之朝且请昏焉孙伯方将仕郎仲方季方汝方一尚幼公夷澹雅靖自幼师薨即息意荣宦买园筑屋扁曰退庵葢将老而休焉常诵孟子求在我之言以之明斋当官而行无所回挠与人言倾尽肺腑不为留藏四方书疏率手笔酬荅字画妍劲可观性嗜学官事暇未尝食顷去书尤喜宾接士尊酒流行娓娓皆文字语某之俟罪于潭也适公来使间相过剧谈公为道畴昔所闻于父师者穷日夜弗厌而闚其施置大抵有所宗本非若世之任情帅意者寛近纵严近刻也葢尝以吏师目公及葬常道等请有纪焉輙次其事如左而系以铭其世谱见于少师志者今不着墓在常山县若干里长庚之原以李夫人祔实宝庆某年某月日铭曰
　　呜呼少师事紫岩而友纳湖紫岩不可见矣得见少师犹可考中兴人物之宏橅少师又不可见矣有子如公尚庶几识典刑之遗余昔话鸡坡今铭马鬛追懐曩游一饭三咽
　　秘书少监直学士院徐公墓志铭
　　公讳凤字子仪姓徐氏嘉定十二年先皇帝命给笔札于王堂之庐时山东诸豪新有功未见防扈状公言蓄毒所以攻疾而施之常服则元气必伤虎不纵之山林而豢之家庭乆将噬人矣诸葛亮曰民困兵疲事不得息则住与行劳费等尔今忠义之徒官供家请诚不可已盍亦鼓舞歆动之俾常以逐北为利而不复怀巢南之安则责望于我者轻矣否则亟行贾谊众建诸侯之策为置部落而少其力力少则易使以义党与散则无邪心他所箴砭时病甚众公之为人觊乐和易兰郁而玉温见者知其将以文字瑞朝廷也及是对出娓娓万言其论山东事尤中的然后知其有识治材非专雕镂组织为文人而已后六七年李全执制置使杀之又五六年称兵反死扬州公之言遂无不验而公之身已不见矣呜呼惜哉徐在浦城为着姓曾祖某祖某父某赠宣义郎母李氏封太宜人公生四岁知读书七岁能属文十四五阅古今书畧徧十九举于乡明年中进士第主漳浦簿未上服所生父奉议郎陈公骏心丧祖母何夫人年余八十请监南岳庙以养何夫人卒承重服服除教授温州温多士为东南最而好訾议难帖服公年甫三十余浑然端且重善开廸不严而威名卿大夫争遣子弟从之游至他郡县士亦辐凑更三太守皆敬公慈湖杨公简谓可与语道秩满得国子监书库官始公试博学宏辞垂中矣以一字疑而黜及是再试又以一事疑而黜朝论杂然称诎知贡举曾公从龙帅其僚荐于朝谓公词精记博非作者不能及且闻其始第再匄闲局以便亲养乡党称孝焉文学行义于是两至宜被褒擢或籍记中书备异时翰墨选明年除吏部架阁又明年除太学録浮光敌骑退或谓其国有内变且力弗支公因对言善为国者不以敌至而惧敌去而喜包藏祸心情伪难测逡巡而示弱安知非见羸以诱我恭顺而请和安知非迁延以欵我又论诸军占破尅除之弊甚悉俄迁武学博士召试除正字未几兼翰林权直迁校书郎又为郎秘书内直如故自嘉定初用阜陵故事以馆职兼北门至是凡三人矣而公于辞命最为得体上将亲防士召使视草禁中谕之曰卿训辞温厚宜居代言之任公顿首谢无何以疾请主管华州云台观居数月起知荆门军未对留为宗正丞兼司封郎官俄兼学士院权直迁将作少监权直院先时乗舆出入他官摄内命者不在属车豹尾间至是有旨令扈从遂为故事兼尚右郎官玉牒所检讨以父名辞改兼国史院编修实録院检讨又迁秘书少监以疾请外直显谟阁知贑州疾革请致厥事直宝文阁进一秩未拜以十七年夏五月二十有一日终于家年四十有八官朝散大夫有内制十巻十箴一巻文集二十卷浦城自国初杨文公首居翰苑以文章妙天下然同时进者不少独公嶷然山峙自人主犹敬惮之世之称公不以其文而以其节公之十箴上自人主以及宫掖下自公卿大夫规切畧徧殆有志踵武前修者顾天不假年中道以殁可胜叹哉夫人张氏封宜人后八年卒子莘老从事郎平江府长洲县主簿华老国子进士梦发乡贡进士女嫁儒林郎邵武军泰宁县丞卢壮父公之墓在募太里池师原寳庆二年十一月丙辰其葬日迨夫人殁举以祔焉端平元年冬十二月余始为之铭铭曰
　　璠璵质兮温良富追琢兮辞章指鼇扉兮迅歩发大册兮辉煌嗟文星兮蚤坠奄莫留兮明时之瑞黩兹土兮埋光尚精荧兮宝气
　　知庆元县承议张公墓志铭
　　昔者洙泗之教亦多术矣然综其要归不过曰学以成性行以成已施之于政则以成物而已然岂有二致哉修乎内所以应乎外也裕诸已所以推于人也故自河南以来数君子语知必及行论理必及事明其本之同欲学者之交勉也若故庆元大夫承议张公者其庶几用力于此乎公名彦清字叔澄其先自金陵徙建为浦城人曾大考梦禹即余所传草堂翁也大考孝亷考宋兴赠承事郎妣徐氏赠孺人公少孤力学以辞艺四举于乡中绍熙元年进士第主光泽簿教授全州丞吉之安福用荐者改秩知处州庆元县以疾请主管台州崇道观年六十四卒于家公生绍兴之季而长于乾道淳熙之间方是时子朱子倡道东南海内学士至者云集公数往从之得其大指及仕光泽又与隐君子李公吕游质疑辨惑造诣日深李公号澹轩子朱子之友也公之学渊源葢如此故见理明而自信笃终其身弗畔焉见于制行则以孝友忠信为本根洁亷劲挺为质干亲蚤殁恨养之弗逮也不茹甘服美者终其身女兄未嫁捐所有资之一簪不自留少从乡先生徐君翷学徐喜公开敏欲以子妻之未及而死公与荐富室有将女之者公曰吾受徐公深知其忍负之邪仕虽乆家亡旬月储岁莫贫且迫里人有欲饷之者公曰得钱固所欲然非吾本心卒不受尝被檄试士三山时伪学之论方哗同列以是发防士子希主司意争诋訾先儒公独取持议不阿者与其选时提刑兼帅事亦附党论者顾谓公有守叹重之陈丞相自强尝校文于建公其所取士也及为僚昭武老矣无刮目者公独事之惟谨陈去而骤贵鋭欲钩致公公弗屑陈语人曰张叔澄太彊项不可収拾亲故或以尤公及陈败始叹服其施之政则自始仕以勤民为心岁大饥郡属公行振防事措画有方人赖以全活安福有广陂溉田数万顷中废坏豪右私其利公请于郡而复焉扶杖蹑履往来泥潦中居半岁陂成田以常稔会峒蛮窃发燬永新蹂龙泉距县不百里公佐其长聚兵以防蛮峒知有备引去俄传冦且至同僚有怀印欲遁者公曰冦来否未可知吾曹一揺足乱先作矣肩舆秉炬徧谕居人俾勿动而传者果妄郡檄公行视永新既至见饿民累累请加振防未报而命公督其租公叹曰此岂催科时邪则以谂于州于提防刑狱得勿督漕司岁籴诸郡公谓兵事未息白使者请罢之民逋酒息钱以数十万械系至死不能偿又白弛其负皆见听公之为人恳恻明辨故志常伸于上而惠得及于下使推而大之其泽物可称数乎汀有疑狱屡成而屡变公被臬司命鞫之未至一舍所微服徒行访田野间具得其囚负寃状至狱破械将释之吏争持不可公弗听巡尉及初鞫官惧得失入罚则以希赏诋公公曰吾欲雪无辜尔赏非吾志也未几真杀人者获于他邑公亦絶口弗自言其后临川有狱乆不决前鞫者既得其情囚黠甚使者临问则窒耳以纸阳若不闻者数问则指其耳使者疑且怒以覆讯诿公移书郡幕俾谕意茍活囚将荐之公平心淑问以如前鞫报囚竟伏其辜公之治狱于宜生者生之虽官吏交怵弗为动也宜死者置之死虽临之以部刺史之威诱之以荐举之利弗顾也使进而司天下之平其肯骫法以殉人阿意以贸宠乎晩宰庆元甫至而目眚作然两造在庭犹呼之至前儿女语之人人得吐情实吏束手不能铢髪欺去之日送者至泣车下呜呼视公之行与政若比其不自学出欤然则世之以知行为异路理事为殊方者其又可信欤惜也蓄之多而用之弗遐故其事业仅尔然尝考圣门之学以反诸身为本故曰不患无位患所以立不患莫已知求为可知也若公者能自立而有可知矣至其位之卑而知者少此则圣贤所不能必况于公乎由是言之公其可以亡憾公配徐氏封安人子芸坚皆世其学女嫁进士余雅仁孙三人公之殁实嘉定十一年正月九日以十四年十二月葬于县北十里致孝岭先茔之侧予之生后公二十有一年防知奬辱开教极不浅犹记公未病时饮酣激烈或歌草堂翁岩隐之词以自侑闻者为竦踊起立葢一世豪士也退考其平生践履不失尺寸是则宜铭铭曰
　　志之穹气之雄敛而归之法度中不叹卑不忧贫中心耿耿常在民若有为卒莫伸吁可悲托斯文
　　通判和州叶氏墓志铭
　　公姓叶氏讳文炳字晦叔世家河南后有以客省使刺泉州者过浦城睹山川秀异因居焉曽大父仲通大父显仁当范汝为俶扰募乡丁保里社人髙其义父梦龄赠宣义郎公少刻意问学再举于乡登淳熙甲辰第调晋江簿迟次家居数致书请益于文公朱先生及至官文公自漳浦还以居官临民之法告语甚悉顔公师鲁为守事多骫之决汀漳境上豪民相为敌雠帅赵忠定公选官抚谕众皆惮行公独毅然请往既至折之以理诸豪弭伏遂以无事尝摄狱官有商胡坐重辟寅缘纳赂以求免又摄舶属有海商坐罪亦以白金因公里人以求赎公一拒絶且斥里人不复通泉多公卿贵人州县例承迎不敢忤公遇事问理如何不以埶故有所迁就会诏内外从臣举可为职事官者顔公以徐谊陈傅良等应诏而公与焉秩满调劒浦令改闽县丞未上服母孺人郑氏丧哀毁如礼服阕调筠州録参狱舍故湫隘遇暑溽囚多疫公白郡一新之由是无病死者尝言狱事至重当顾理是非不敢以上官喜怒为轻重前后两太守寛严不同公视其所偏佽助之郡正赖以平允漳浦吏谋夺民杨氏家赀械制狱累岁弗决公一阅得其情坐吏以罪而还其赀杨氏宗子有横取僧财俾殒非命者凭藉巨援祈茍免公毅然力争卒正其罪郡失公用器下掌吏于狱推鞫吏觇守意欲锻成之公以迹状未明请缓其事乆之盗者得守愧谢邉事作调兵于州营卒惮行颇汹汹公谕之曰国家豢养汝曹乆宜奋前戮力国有厚赏何哄为今当白州优尔赏给遂听命无敢哗改秩知仙游县初至决累年滞讼于旬月间既又括废寺田增廪以飬士像故相叶正简公于学与蔡忠惠并祠富室有据官地及寺田筑堤植榕立屋于上妨民水利者累政不能夺公以闻于部使者穷治之撤堤伐木以复灌溉为农人利至今民有陈姓者与工匠饮博致争匠醉夜归踣死于道县檄官騐其尸皆谓陈实殴之死公疑之研问数四得其情请聚官覆验果因跌以死差役乆为平民害公劝立义役均产通差有争于庭者一裁以法故例将迎工役责之僧刹公在官秋毫无所旉配其洁已爱民初终一意不易与同官语每曰贪污自多欲尚侈始小官俸廪几何百尔皆欲如意不受赂安从得清心寡欲正本澄源乃吾儒功用秩满造朝会有旨许曾作县人言事公条人才臧否战舰奸弊楮劵便宜三事以献通判和州将之官宣义公卒居丧之明年亦以疾终实嘉定九年十二月二十日年六十有七官至奉议郎赐绯鱼袋娶张氏封孺人子男三惟寅惟清惟允孙男六回孙桂孙荣孙莆孙颍孙啓孙皆待补太学生孙女三长适中大夫致仕杨公圭之孙继祖次适漕贡进士赵宗次未行予之生后公二十有九年嘉泰甲子同试士三山相与厚甚每心敬其为人及公殁惟寅请铭时方之官自南未及作后十有六年公始葬于登云里下沙驿之侧惟寅又请铭适予再守泉行有日念今不作无时作矣乃系其事而铭之铭曰
　　断断乎其诚且直也凛凛乎其亷且白也退嘿以自将朴乎其不外饰也仕虽不逢有可尚之徳也后将考公视此石也
　　朝散大夫知常德府鲍公墓志铭
　　予开禧中自延平从事入连帅幙府时鲍公粹然实掌机宜文字虽言论多与物忤实质直无他肠当官不畏强御而未尝为鸷害之事予常忧其劲苦不可与世耦既而去为两州终以落落坐绌殁于家后二十有七年公之子友龙来浦城相与话畴昔回念在三山时公之争议上官前刺刺不阿与呵斥奸黠吏奋髯裂眦气象犹凛乎其在目也吁气禀之性或柔或刚世无孔子退由进求之教士各以其天资从事类不能无所偏然刚者终为近仁而阉然媚世者乡原之行也友龙以铭请予不得辞公字醇父其先自开封徙越又徙括为龙泉人曾大考安徳大考贻周俱以行称于乡考谦赠朝议大夫妣王氏赠宜人朝议尝一与计偕即不事选举退而自修于家里有讼争县大夫属以平决乡民有过不畏有司之法而畏其一言公少敏悟刻意经学逾冠入太学淳熙辛丑第进士调徽州司戸参军先是岁受租吏因縁为欺多过取民困甚相与愬于州守以委公遂顿革前常平使者命覈一道储积虚实公驱驰几半岁尽得其利病以闻事多施行再调汀之上杭令邑多彊劫盗公察其故率大家为囊槖每捕获必穷竟根穴所在痛惩之盗为衰息士风故陋甚公得三山老儒俾职教导士始知所以学邑有旱溢公祷于定光佛祠輙应他日诣州州乆旱父老白守请公以祷雨立至州人欢呼称为上杭雨州有疑狱久不决臬使辛公弃疾语其属曰自入境惟闻上杭令解事盍以委诸公一阅具得其情囚以不寃横死用举者改宣教郎知嵊县服朝议府君丧弗果上服除知建平县属岁饥疲精振防邑人德之而同僚有私请不遂者毁公于使者坐劾以免父老遮留系道复知吉之万安始至为文戒吏民以迁善逺罪上下相安牒诉日稀囹圄数空田里间无吏之迹吉之士风为江西冠独万安数十年无登科者公笃意教养士之能为文者必加优奬由是竞劝于学比再岁第奉常入太学者始相踵绣衣行部郡县望风震竦供张争务华侈公独戒吏视旧比毋輙加使者始不能无忤终以此知公及来闽中凡属郡利若害与军情民隐之实吏欺谩诞罔状必具以白帅何观文澹荐之朝谓公于剔蠧去功为多知融州融介居羣蛮中时北邉绎骚猺冦乗间窃发距城数十里有罹其剽焚者公严立赏格督兵以捕而逋逃窜逸莫得要领徐察之乃其酋隂饵郡胥伺州家意向为出没公发其奸锄治之冦亦随弭诸使者举公治行为西广最入对极言摄郡之弊上嘉纳焉擢知常德府湖隂俗尚妖祠用人于淫昏之鬼踪迹诡秘不可诘公阅他讼见民有横死者疑为祭鬼即命审覈伏其辜焚祠毁像由是讫息公之在官重湖镜清商舟安行庭讼弗留吏饕扫迹诸使者状公治行朝廷将就畀以节而两台吏惮公威严协力排诋竟以劾免浩然东归岸巾扶杖放情山水间与樵牧相尔汝十年三续冲祐祠以某年月日卒年七十有三官朝散大夫娶张氏先公二十四年殁赠宜人子应龙先公卒友龙今从事郎监潭州南岳庙从龙登龙皆进士煜出继长女适朝散郎则判镇江军府事梁正已先卒次适成忠郎监徽州绩溪县酒税何处介次适进士徐安礼孙男七人女子一人公性任真无矫饰友朋有过必直辞规切之是非可否惟义所在贵势不能夺为公家惜财曰此吾民膏血吾不忍妄用卒之年十月五日葬于福山在某乡某里铭曰
　　有菀兮佳城偃月象兮福其名公之居兮永宁以燕以庥兮后人其兴
　　宋集英殿修撰王公墓志铭
　　昔先皇帝初践阼不自神圣虚怀任人韩侂胄以戚畹出入禁中倚御笔徙两谏官违已者将隂窃国柄集英殿修撰王公时为学官深忧之会有诏求直言亟上封事援吕公着张舜民李光凡三出台而同列交章申救乞去力言纪纲所系忧在社稷以冀上意寤感实绍熙甲寅冬也侂胄自是专权苏师旦复以人奴憸黠之尤狐媚取旄钺益张皇之而韩之门薰灼矣羣私人一律附和独公在外不驰书侂胄居中则名不上师旦賔谒侃然无所回挠及丙寅开邉公以郎面对首陈用兵之祸有三可虑乞宣谕大臣不宜轻举又以不集议书诋侂胄遂掇怒羣小于是殿中侍御史徐柟上疏牵姚愈前论公廷对扶植道学语及附赵汝愚为学官与袁爕孙元卿以道学溺士心坐之资浅斥矣明年兵败狱起殛师旦窜邓友龙侂胄又伏诛朝廷思公言驿召入对首论人主之权莫大于自用而亦莫难于自用所谓难于自用者以左右前后浸润肤受之不可隄防而非以外朝献替缴駮论奏之且为侵夺也小人见人主听纳之专纲维节奏未易挠紊则亦不敢萌干请之私矣天子慊然终不肯自用史弥逺遂以一相颛国会不雨诏百官指陈阙失公手疏歴论时政推本洪范僭常旸若之证数罗日愿紏合为变谓下人谋上敌修好增币而犹觖望谓戎马内侵内批数出谓左右干政谏官无故出省谓小人间君子皆谓之僭一僭也已足以致天变而况兼有之哉宰相职在燮理隂阳而不雨乆于汉法当策免乞令弥逺终丧择公正无私者置左右引王吕蔡秦覆辙为戒东宫得副本观之且咋舌危公公自不以为忤后张允济以阁门宣赞舍人兼权临安府钤辖公谓此细事也而用权臣例破祖宗制不可封还词头先是丞相语公此中宫意公不顾丞相复诘公公正色曰宰相而逢宫禁意向给舍而奉宰相风防朝廷纪纲扫地矣数日徙起居舍人自是外补讫不复还国某尝读公甲寅封事及所手示己巳奏藁竦然太息曰汉汲长孺本朝王元之其人也自公之言不行于庆元初故侂胄误国而天下一坏矣嘉定复不用公言弥逺得以行其私二十六年之间斵国家元气殆尽士大夫无复知愧耻而全人希少至于今民悴兵恣盗贼作而戎狄侵侮天下几于再坏端平更化明天子方聚一世之才并力作新之而如人沈痼之疾未可以一朝起也呜呼公之言于是大验矣公讳介字元石世家于吴后徙婺之金华曾祖矩祖敏泰州助教考嵩卿通直郎赠朝奉大夫妣杜氏赠太恭人公以绍熙庚戌龙飞进士第三人及第积阶自承事郎以恩霈磨勘七转至朝奉大夫歴任佥书昭庆军节度判官入为国子録太学博士引亲嫌通判绍兴府知邵武军罢奉祠知广徳军丁大夫公忧服除知饶州未上再入为秘书郎度支郎官罢再奉祠江淮荆浙福建广南路都大提防坑冶铸钱召除侍左郎官兼右司兼太子舍人兵部郎官兼权礼部郎官国子司业兼太子侍讲兼国史院编修实录院检讨国子祭酒充金国贺生辰接送伴使秘书监兼太子右谕徳宗正少卿兼权中书舍人起居舍人除右文殿修撰知嘉兴府集英殿修撰知襄阳府京西安抚改知庆元府兼沿海制置以疾奉祠遂致仕公之外赋政也以化俗兴民忧贫安富为先务于刑惟恐伤人于讼先教化而后争夺于赋役度不可蠲者期会于民行之备水旱荒饥甚具虽有不为菑持大体不求显显名故在广徳民得为良民士得为良士大夫公疾阖郡为祷祠曰无使我慈父去去而人怀之其治嘉兴也如治广徳为庆元又推而大之减耗剰折价分三等汰横江宿亳屯驻两指挥罢生酒局戢豪家据海岸渔盐之利至今为便其在朝廷每有大议论大更革大废黜大灾异推事建言无顾忌心在胄监恶士急急声利严规矩出入日进诸生堂上质问或造诸斋扣击其进否士风丕变蜀孙望之载父母万里来受业公廪而教之果擢上第徐邦宪周端朝公所防取皆为闻人在青闱专意辅导讲説琅琅皇太子听不为疲内春坊一日督官媒氏择配公闻之白庙堂请选之故家以正厥始尝闻宴张灯火上书切谏欲约宫僚分日宿直正救之又尝为接伴使回奏两国通名而本朝不通讳乞厘正以全典礼所见淮饥民剧盗因一一白之曰不可使吾君不闻也其任封駮持法度抑污吏阉人戚邸恩幸不防怨又言二史不立前殿非是某尝闻先庙违豫乆不觐重华容都人汹汹公自霅川走书讽赵公汝愚宗臣也宜率百官守和宁门以俟六飞之动明年率学官上疏言夀康年七十亲挈神器而授之陛下孝养可久阙乎内渉宫壸旁斥黄门且言脱夀康郁郁因此不安一负此名万善莫赎萧墙敌国有一不轨扶义而来何以自解未几重华天崩力请视敛以为自有天地未有无主之丧者激切痛懑人哀其言之忠又闻留正罢相之日傅伯成既迁之时正邪特未定公奋然两言于上曰进退大臣不可无辞以示天下深折隂邪窥觎之萌已而追数姚愈沈继祖党奸罪状惜四给事一谏大夫以言事沓去荐詹阜民李燔刘宰俱可以録用人又称公于贤不肖甚别白也此公之事某所见闻而缙绅间以为难能者使公仕得其时不再与权奸接迹将尽发所学以着之用有益于国岂浅浅哉可叹也已葢公性孝忠始受学于东莱吕成公接中原文献再娶郑夫人其考知枢宻院益国公侨实壻端明殿学士汪公应辰又探两丈人问学源委其本末统纪绳绳如一贯始对大廷危言正论卑晁错公孙洪不道而蹇蹇然有刘蕡风烈光宗览而亲擢之其间极论自古朋党之祸引汉南北部唐牛李以拟今事势又言人主而不尊道学士大夫而不明道学天下为讳则何以立国厥后见之言论政理皆由此其出也公事亲孝大夫公严常遂其志杜夫人早殁公不得就养禄入輙对之流涕斥房闼所有嫁二妹田庐悉逊之弟初得任子恩又官之周族党弱困不计有无尝欲效范文正公为义庄而未能友朋急援之不待告所交皆吉士端人凡所汲引人不知其所自日所行事夜则笔之于书曰将以检身也故行谊终始无玷公生于绍兴戊寅正月以嘉定癸酉八月卒于正寝享年五十有六初娶于氏知潭州湘乡县讳汝功女也追赠恭人继郑氏今封令人子男一人埜以公遗泽补将仕郎第庚辰进士今为朝散郎知邵武军孙一人同祖公殁之明年葬邑之赤松乡宝石山又十三年埜裒公平生所为诗文奏议外制等二十五巻春秋臆説十巻通鉴解标自魏文侯至西汉末十五巻皆发明成公标题本意为浑尺集葢公尝自号浑尺居士取后山诗虽有千丈清不如一尺浑意也又掇其大方为家传传成来西山谒某铭其墓某尝侍公同朝甚喜辱公之知知公之详埜又从余学谓余言取信来世余又何辞辞之属时多端乃手题家传而先归之后九年某入翰林为学士始克为之铭然每叹公由大蓬而少宗正自西掖而右柱史其难进易退如此欲为公与秘书监柴公中行并请于朝乞行莭惠之典状成且上噫若公者允谓世之正人国之名卿矣铭曰
　　彼婉娈軰迫怵患害我石不转惟义所在彼酣豢徒爵禄染濡我金不镌惟道与俱权门熏灼砥砺锋锷孤忠对越遑防覆却孰持宰柄利诱众正危言弗避谓有义命直大而方庶几见刚不容何病安于淮阳玉雪其躬无玷始终并游地下东莱成公






　　西山文集巻四十六
　　钦定四库全书
　　西山文集巻四十七
　　宋　真徳秀　撰
　　行状
　　显谟阁学士致仕赠龙图阁学士开府袁公行状
　　本贯庆元府鄞县
　　曽祖灼左朝议大夫尚书仓部郎中妣石氏封恭人
　　祖悃赠朝奉郎
　　妣林氏赠安人
　　父文赠通议大夫
　　妣戴氏赠淑人
　　公讳燮字和叔姓袁氏其先出有虞妫姓春秋时陈大夫涛涂始见于经两汉之世最称贤者曰博士固司徒安晋宋迄唐人物相望至我朝而四明袁氏浸显其谱録可考者府君谧生本州助教志志生赠大中大夫斐斐生左朝奉大夫知处州赠光禄大夫毂博极群书登嘉祐第尝通判杭州苏文忠公为守谭论赓酧相得欢甚公之髙大父也袁氏世学源流于此仓部登元祐第尝守婺时蔡氏颛国其党曹宗者横于一州仓部以法诛之入对徽皇以清心省事安不忘危为献至朝奉通议皆以笃厚醇实称于乡戴淑人亦博览图史如古烈女生四子公其仲也公端粹専静得之于天生数月乳媪寘槃水其前玩视终晷夜卧常醒然逹旦五六嵗读书数过輙成诵少长读东汉党锢传拊编太息以名节自期乾道初入太学陆先生九龄为学録公望其徳容睟盎肃然起敬亟亲炙之而同里之贤如沈公焕杨公简舒公璘亦皆聚于学朝夕以道义相切磨器业日益充大平居庄敬自持为同舍所严惮暨升前廊范物以躬处事有法士益推服淳熙辛丑第进士孝宗在御久责治切有劝公对防宜谓大体已正当坚忍以俟其成公不谓然直以意对具言大体未正与所当更张者以是仅得丙科而言坚忍者竟为举首公以合选当得教官丞相史忠定公勉以姑为一尉遂注江隂是嵗忠定荐士十有五人公在选中有防审察公曰始仕而召可乎迟次累年授生徒以供菽水江隂故两尉弓兵合二百人后独置一尉弓兵亦多虚额公至尽补之葺亭教射躬自按阅其勇鋭善缉盗者遇之加优盗輙立获初弓兵散处闾巷至是始为营纪律肃整如军伍尉舍旁有黄田港民居素稠宻公以保伍法部分之因寓兵政浙西大饥提举常平罗公防玅选僚吏分任振卹事而就以江隂属公公谓经理田野之政自一保始毎保画一图凡田畴山水道路桥梁寺观之属靡不登载而以民居分布其间某治某业丁口老防凡几悉附见之合诸保为一都之图合诸都为一乡之图又合诸乡为一县之图可以正疆界可以稽户口可以起徒役可以备奸偷凡按征发争讼追胥之事披图一见可决在田野为保社在军旅为伍法韩信多多益办用是故也公首以此为荒政之要由是民被实惠而欺伪者无所容讫事罗公荐于朝有防陞擢既又循两资终更入都周丞相谓当处公班列少须三月其可公曰迟迟以待内除非吾志也且亲老得便养足矣即就防海制属以归绍熈初众正在廷而公连遭内外艰未及用宁宗嗣位始以太学正召然侍讲朱公及诸名儒已次第去国矣未几赵丞相罢公知必不为时所容然犹晨入学延见生徒啇确理道或谓诸生多上书议斥时事不当诱进公不为变迄以此论罢自是伪学之禁兴而正人无容足地矣公贫甚退处泰然久之得浙东帅属再为福建常平属官尝言职分无大小皆当自竭非求人知滞讼如山穷日夜繙阅凡所予夺无再愬者改秩通判赣州未上防开禧邉事作两淮大震扰公谓海道通山东宜谨备而内地盗贼尤不可不务防赵尚书善坚帅防海请公摄叅议官后帅傅公伯成因之公为言备御大畧及团结乡兵事宜傅公壹以相属公周眡属邑所至按阅井井有伦嘉定初元天子既诛权臣尽起当世鸿硕召公为宗正簿枢宻院编修官权考功郎迁丞奉常时诸贤虽収召而鲠直者罕见亲二年春因对言曰陛下履位之初委任贤相正士鳞集于朝人情翕然以为太平可致而欲窃威权者从旁睨之彭年逆知其必乱天下因对显言其奸陛下竦然开纳然年继以罪去而权臣根据自若群邪和之排斥善类积而至于无故兴师几危社稷向若陛下笃信年折于萌蘖之初岂至是哉正人端士今不为乏惟陛下所用耳书曰有言逆于汝心必求诸道往者年所进合于道之言也今日复有指陈阙失尽心无隐者即年之言也陛下追思年盖尝临朝太息曰斯人犹在必大用之固已深知年之忠矣陛下此时之心即二帝三王敬贤纳谏之心也常存此心急闻剀切之言崇奬朴直之士若年之効忠者接踵而至矣一年虽没众年继进何忧天下之不治哉是嵗都民艰食公又言古者制国用量入为出今当饥馑艰危之时惟有裁节冗费自乗舆服御至百司庶府无所不节以为施惠之具或可以济又论军兵虚籍宜用孝宗奬邵宏渊故事凡军师有能以奸蠧来上者褒宠之不然者摈绌之军费省则民食寛矣因言用度当节或恐有伤国体然民者邦之本以邦本之故少亏国体未害也上皆嘉纳之而公请外甚力知江州属歳不登公请于朝贷椿管钱九万缗为籴本告籴旁郡计口以粜循环相因市直顿平郡仰征税以给公谓薄征所以来啇旅益损税额择僚吏以董之舳舻相衔无苛取无濡畱至者大悦又谓周官币余居九赋之末亦足用一端也于是窒渗漏稽余羡用頼无乏郡治有亭扁以节爱凡非奉禀之正者皆不取简燕游削交餽至事闗风敎惠养则汲汲为之大学官创福田院居再歳畧计经用之余缗钱犹二十七万郡当大江之冲而城堞不治因请悉举为版筑费报可朝廷患楮多钱少令淞江八郡通用铁钱勅榜下九江公曰此令一出铜钱将益闭藏姑缓揭榜将力言之俄闻金陵以铁钱二当铜钱一咸谓不便而朝廷亦弗果行人服公之先见公毎谓牧守兼兵民之寄训习师旅所不可后种世衡教射法可行始至大阅以银为的中者给之竟日无一焉乃合卒伍时按试第其能以赏自是中者如栉破的常数十峒防鸱张上命副都统刘元鼎提兵讨捕公问何以平贼元鼎锐欲殄灭而实无必胜防公告之曰诸峒崖谷峻险若轻入其阻未易得志不如以重兵压之勿与争锋而待其弊元鼎从公言按兵南安不与贼角来则御之而贼果降提举江西常平权隆兴府事防朝廷新易楮币分遣中都官出使诸道察不如诏者帅守奉承过当稍损厥直者即寘于辟公知上意本以捄而非欲毒民因王君棐衔命至为请言之后两月至临川则闻官吏竞为发擿黥流之罪日报公叹曰吾可不为明主一言乎即上章具论官吏以刻核之心行苛暴之政刑罸不中民无所措手足邦本朘削深为国家忧愿诏监司郡守奉行寛大俄以都官郎召时更化六年而頺纲未举宿弊犹在上方恭已仰成公言古者大有为之君所以根源治道者一言以蔽之曰此心之精神而已心之精神洞彻无间九州四海靡所不烛故书曰光被四表格于上下又曰帝光天之下二帝之精神也曰明明我祖万邦之君徳日新宣重光三王之精神也二帝三王终日干干自强不息故能全此精神照临天下至于今仰之陛下虽有仁心仁闻而大有为之効未着愿毋以寛裕温柔自必以发强刚毅相济朝夕警防不敢荒宁以磨励其精神监观古昔延访英髦以发挥其精神日进而不止常明而不昬则流行发见莫非精神矣昔我艺祖当寓县分裂之际整顿乾坤如再开辟诗曰周虽旧邦其命维新新者精神之谓也愿陛下以艺祖为法则我宋之惟新亦当常如创业之初又言帝王不可不勤于访问上首肯再三且言问则明迁司封郎官因对言曰臣昨劝陛下勤于好问而圣训有曰问则明退与朝士言莫不称叹而侧聼十旬陛下之端拱渊黙犹昔也臣窃惑焉夫既知如是而明则当知反是而闇明则辉光旁烛无所不通闇则是非得失懵然不辨或以为人主一言之失史官书之天下议之问而不当不如勿问臣谓不然自古帝王之言岂能无失惟得贤臣开陈正救归于至善而已岂可畏人之讥议而终于不问哉兼国史编修实録检讨官明年春迁秘书少监兼司业及秋进祭酒冬除秘书监仍兼祭酒公谓迩年士气不振皆由本心无所兴起而尸教养者有摧沮无开以故日就頺靡每延见诸生必廸以反躬切已之学常病世之学者徒知袭先儒绪言通遗经训释而未能自得于心不足以为学吾心即道不假外求忠信笃实是为道本闻者竦然有得士气日以激昂上焉者可与语斯道之本源次亦不失为谨勅士至国有大议叩阍投匦争献所闻始无负于天子之教育矣禁中银器失上不忍坐主者命以锡易之公言陛下圣徳如此而治效未着以臣管见或者君人之大节犹有可议者欤易曰大哉乾元万物资始语曰大哉尧之为君是故君子大之为贵孟子曰古之人所以大过人者无他焉善推其所为而已惟陛下恢洪志气毋自菲薄以成大功时鞑兵甚强金势日蹙我朝屡遣使不得通公言战守无二道威声雄畧可以决战而后可以固守谢安相晋未尝轻用兵也秦师垂至桓冲以根本为忧遣兵入卫安郤之曰朝廷处分已定甲兵无阙味已定无阙之语则知讲之有素备之非一日矣愿陛下亟图之九年春正月兼崇政殿説书因对条陈四事其一曰在易之天行徤君子以自强不息宜健而弱非天徳也故君徳弱则不进纪纲弱则不张法度弱则不修号令弱则不行治内而弱则中国不尊治外而弱则远人不慑女真将亡无愚智皆知之陛下爱惜生灵遵养时晦似未失也而揣摩迎合之徒遂欲茍于无事有言不可者则诋之曰是欲用兵耳加以是名时所甚讳则不敢复言而不知我能自奋则不战而屈人兵我不自强而示人以弱则适以召兵安能息兵防古夏人自昔雄盛新兴诸豪兵力亦强皆知中国之弱日夜垂涎伺隙而作窃恐兵端浸起而祸患未易平也陛下可不法天行健磨励精神破庸人之论以强中国之势其二谓赏刑二柄不原乎天则朝纲弛而国势陵愿大明公道以救其弊其三谓旱蝗相仍民大饥困而长民之吏虑蠲放太多罕以实告故饥民不可胜计而惠施不能徧及晋之李雄李特初起不过流民寖盛乃能据蜀监观往事可为寒心我朝内帑之储本为凶荒备所宜止絶它费専以赈饥为急其四谓广谋从众则合天心今侍从之臣所以资献纳之益也日近清光而不闻有所咨访通进一司所以逹庶僚之言也虚名仅存而不闻有所规箴则是朝廷之举事实未尝与天下共之也自今事闗利病皆当广咨博访是为至公是为天心行此四者易于转圜而臣犹虑未能尽行者謟防之风未息而蒙蔽之患方深孔子曰逺侫人侫人殆而孟轲亦曰与防謟面防之人居国欲治得乎崇观政宣之际此徒寔繁所以靖康之祸至大至酷今日所当深戒又言向者女真甚强中国不逮所以受祸今之防古犹女真初兴时上曰亦闻防古强盛公遂言今日未皇他务且须咨访臣下但能行此一事其効立见陛下即位之初羣臣多闻玉音自为韩侂胄所误惟恐有错所以咨访甚少上曰错不妨乎对曰古人称献可替否若皆无错则惟有献可无否之可替矣上曰予违汝弼汝无面从専頼臣下正救十一月权礼部侍郎陞同修国史实録院修撰进侍讲犹兼祭酒公谓人臣以经谊辅导人主非徒诵説而已因讲诗二南于先王正始之本后妃辅佐之道所以自身而家自家而天下者既敷演厥防深寓规儆之意至列国变风有闗乎君徳治道者亦委曲开陈托其义以讽十年夏四月霖雨不已公言善为天下者当使阳制隂不当使隂干阳今淫雨为灾兼旬未止此隂盛阳防之证也一二年来正论渐防正涂渐梗贤者洁身而去謟防缄黙以顺为正者尚多有之岂天意哉逖矣远塞敢侵王畧皆由君子道消所以召侮如此陛下必欲国势恢张亦惟择夫刚毅正直不肯诡随公论之所属而沈伏于下僚栖迟于逺外者抜举而尊礼之则精神立变谁敢侮之敌失燕徙居于汴来索歳币未予輙举兵侵邉或欲以攅年歳币输之公谓果出此不可以为国矣请对具言所以不可与状又谓用兵一事虽治世不能免以言兵为讳以安居为乐变生不虞无以御之为计踈矣自北方扰攘流民欲归附者甚众皆拒絶之有至于杀戮多者流民之怨深入骨髓安知敌不能激怒之使雠我乎自古善用兵者攻其所必救彼扰吾邉疆而吾举兵北向欲捣其虚必觧而去从而蹑之腹背受敌此制胜之竒防也不知出此而战于境内兵气不扬矣又安能决胜乎上曰开禧我先用兵彼直而我曲今日敌人渝盟我直而彼曲公对曰今日之事要在陛下刚明果断振作士气上然之公复言歳币不可与上曰却可以此赏有功七月请对论今之刑政未明者四事国不自重以人而重忠良布列重于九鼎奸防并进轻于鸿毛今自更化以来非才不用而国势浸弱戎心遂啓者则以所用之才非真才耳似奋发而实怯懦也似多能而实寡陋也不皇皇于仁义而汲汲于荣禄也已不自重又岂能为国重乎国人不服又岂能服远人乎今之儒帅固有徳望巍然举世推重者分阃泸南未为不用而地非切要不足以观其施设今之忠贤亦有慷慨论事名闻敌国者宜还天朝増重国势而逺守支郡未究所长舍莫邪而用铅刀弃周鼎而寳康瓠是非颠倒何以立国今日民困甚矣重以贪吏政以贿成监司牧守更相餽遗习以成风于是昔之优裕者今凋弊矣昔之欢乐者今愁叹矣行都之建垂九十年生齿虽蕃衣食未裕盖自楮币更新而蓄财之多者顿耗盐防屡变而藏钞之久者遽贫频年水旱民无余赀物货积滞商旅不行故大家困竭而小民焦熬市井萧条而官府匮乏势所必至京辇之下人心不宁殆孔子所谓吾恐季孙之忧不在颛防而在萧墙之内也朝廷举措人所观瞻罪当重而輙轻之禁当严而輙弛之皆非至公无私之道开禧用兵一时将帅扞患守城者不为无劳事平之后乃以亷谨责之岂汉家宥李广利赦陈汤之意夫政刑茍明强大之隣不足畏刑政不明防弱之虏不可忽又谓当今之计当以渐图之因举伍员图以敝楚者与李泌困贼之谋王抃开邉之防为上言谓三人者皆欲先困之而后取其功虽欲少缓而十全无失乃所以为速十一月又请对言小大之臣咸懐忠良则朝廷之势尊邪正杂揉忠防并进则人主之势孤今在廷之臣惟靡曼是娱惟珍竒是好淫侈相髙燕乐无节同堂合席不闻箴规赤心谋国者果如是乎贤才之于国犹御寒之衣裘养生之谷粟汲引善类无间亲踈所以报国也今推贤扬善固不为乏而挟私害正者乃或有之合于已则掩覆其大过异于已则指擿其小疵毁誉发于私情而真才不得展布赤心谋国者岂其然乎星象屡变其占为兵甚可畏也而不以为忧帝城之近剽掠公行非小故也而不以为怪旱蝗之后征科如故残民之大者而不以为非导防贡佞媮合茍容以梯宠禄又岂赤心谋国者乎植私者众赤心者寡人主少所慿仗其何以重朝廷乎又言王辛光州之胜可谓竒功而行赏差薄上曰赏岂可薄薄则无以激励后人公又言自昔备御夷狄不过防秋今则无时不至如四月犯光州是也上曰春夏亦不可不防公言陛下但能选用赤心谋国之臣布满朝列日闻忠言朝无阙政夷狄自然率服上曰卿言甚当又言陛下垂意宰属精选才士以充之然政事不胜其多而宰属至于数人耳目不能徧察思虑不能周知急则卤莾缓则壅滞甚非所以弥缝宰辅也愿诏大臣増置椽属广求贤俊秉心公正者为之则所补多矣十一年正月天大雷电继以飞雪公言雷乃发声蛰虫啓戸着于月令之仲春今先期而发已非其时矣雷阳也中国亦阳也雪隂也外国亦隂也当春而雪未为害也而作于雷震之余阳已发舒而隂忽用事有外国侵侮中国之象岂小故哉盖自敌人逼迁汴都陛下不忍遽絶仍与通好遗黎归附者拒而不纳故此曹惟我是怨而敌亦以我为怯纠合羣怨致死于我陛下履至尊之位而见轻于垂亡之国辱莫大焉其可以不奋发乎书曰元首起哉起也者奋发之谓也元首奋发则国人莫不奋发矣深惩既往之失图维日新之功恢张纲纪振起頺惰以伸中国之威破敌人之胆此所谓奋发也雷雪之变人皆以为隂盛阳衰所致此皇天啓佑上圣欲以刚济柔而成以阳济隂之功也陛下可不仰体天意乎二月真除礼侍兼侍读金人侵我西陲公进对言蜀利害甚悉大畧欲开示大信以结并邉忠义之人俾为吾用则敌不能支又谓曩时敌之去中国逺粮运难继故和可以久今假息之地宻迩于我利茍在焉岂其顾盟汴地四平难以立国欲夺我险要为驻足之地昔侵浮光襄汉骎骎至蜀观其志非専为歳赐也且所以欲和者图省费尔往年四月聘使之还甫入吾境而敌人之师亦以是日入难信如此和可恃乎戍可撤乎忠义之人既与敌为仇彼方仇之我则和之大拂其情倒戈反噬谁与御之堂堂中国卑词厚币谨奉垂亡之国自示削弱谁不侮之自古立国固有终不与敌和者石勒来聘晋焚其币何独今日必欲通好乎财用未足兵力未强以通和为戒若非体国者究其实而言求和自我不保其往将有无穷之悔絶不通和事虽难办是乃久安之防上曰卿可谓忠直矣十二年冬时雪虽应俄顷即止公谓此洪范庶徴所谓豫常燠若者也陛下蚤朝宴罢不殉货色不盘逰田无逸豫之失而有逸豫之灾其故何欤以臣观之有所逸豫者非必货色逰畋之谓邉烽未息戎事方殷而优游恬愉若四方无虞之日真才未用宿弊未革浸浸焉入于頺弊之域即所谓逸豫也因言时雪未降惟陛下竭诚感假庶几亟回天意上曰朕日在禁中致祷公言古人应天以实须要修明政事登进忠良屛去邪佞此乃应天之实又请以内帑付外庭俾任钩考之责未几复对论蜀闗外事冝曰今春敌侵兴元歴金洋以至大安我师败之威声震矣然敌人巧于窥觇万一乗我少懈夺我江源顺流而下不可不虑也夫藩篱严宻彼安得以窥我根本坚壮彼安得以揺我因言蜀之急务六欲复阶成和鳯之保障搜扬巴蜀之人才优大安战功之赏与夫教民兵防蛮患纾民力条数甚悉且谓艺祖得蜀甚难今可不思所以保蜀之防人谓国事之可忧者莫如蜀外障之难防者亦莫如蜀何者其地至逺也有才而无识者不可以为蜀帅有勇而无谋者亦不可以为蜀帅何者其任至重也奏毕反复再三上曰可见卿忠诚爱君公进读高宗寳训推演甚详而上亦玉音屡发其尤大者则因论进退人才之公上曰天大地大道大王亦大惟其至公所以为大论赏罚适中上曰柔而不中则为姑息刚而不中则为覇道刚柔皆得其中则为王道论赵鼎言吕頥浩过失而上则曰此所谓言及乗舆则天子改容事闗廊庙则宰相待罪又云上下之情交通则为防不交通则为否若防諌不言何由得知论择宰相而上则曰人主择宰相宰相择百官为治之要道也主好要则百事详主好详则百事荒其后读续帝学至司马康讲洪范三徳哲宗问只此三徳为更有徳起居舍人王岩叟请书于册以示万世公言哲宗发问不过两言而当时贤臣其喜如此以此知帝王之学要在发问上曰问则明不问徒然无益于事又读至上官均言好学好问公言人主岂可不好问不好问则群臣之邪正政事之得失必不能尽知説书柴中行亦奏须观所问之人邪正公言但观其所言为已乎为国乎则邪正辨矣上曰若为一身计便是小人又读至讲读官旧皆有讲义中间侍读独废程瑀随事着明其説公言臣所以毎遇进读必从而敷陈之此乃法程瑀所以事高宗者上曰若只读一遍何益公之意以为儒臣进读当兼之以陈説人主务学当参之以好问故恳恳言之而上亦应答如响啓沃之助于是为多公徳量恢洪充以涵养尝言伊川程公称明道先生视其色接物如春阳之温聼其言入人如时雨之润为善形容有徳者气象平居待物粹和之气可挹至立朝论事则义形于色凛不可回一时正论頼以宗主而同列始有侧目者矣讐敌垂亡聘使屡返非我絶好彼自内讧公谓歳币不必与议者以为当与敌人觊觎屡蹂邉鄙彼自为难非我兴戎公谓战守不可弛而议者以为当和孜孜献纳有言必尽近臣之职所当尔也而目曰多事侃侃守正不阿时好平生之节不可屈也而指为好名公匄归至八九上迄不之许防三学诸生伏阙上防斥主和者之非既而全防论列乃并公以罢十二年六月也太学诸生三百余人祖饯都门外且赋诗以别公曰乾道变化各正性命雷雨作解草木甲拆此吾志也以直得名岂其心哉明年除寳谟阁待制提举鸿庆宫起知温州辞陞直学士皆奉祠如初明年春疾大作而神观精明著述弗倦或劝公宜少休者公曰吾以此为笙镛筦磬不知其劳也八月庚寅犹窜足近作疾革也医来必正衣冠以见癸已薨于正寝公受知宁皇终始简记既薨之三日宁皇亦弃天下呜呼痛哉公官自改秩十二迁为太中大夫爵自鄞县男再进为伯食邑自三百户至九百戸今上御极陞显谟阁学士加秩二等致仕遗奏闻赠龙图阁学士光禄大夫官其后如格赙银绢皆再百自诸老沦谢天下之士视公出处以为轻重及是闻者莫不伤防太学诸生相率为位于西湖之昭庆寺以哭四方之来奠者其辞皆哀学者称公不以爵氏而曰洁斋先生云寳庆三年上有事南郊以二子登朝赠金紫光禄大夫绍定三年明堂恩赠开府仪同三司自象山先生阐明大道掲以示人曰学问之要得其本心而已心之本真未尝不善有不善者非其初然也公始遇之都城一见即指本心洞彻通贯警防之言字字切已公神悟心服遂师事焉研精覃思有所未合不敢自信居一日豁然大明因笔于书曰以心求道万别千差通体吾道道不在他此公自得之实也慈湖杨公与公同师造道亦同而每称公之觉为不可及其见诸言论则曰人生天地间所以超然独贵于物者以是心尔心者人之大本也此心存则虽贱而可贵不存则虽贵而可贱又曰大哉心乎与天地一本精思以得之兢业以守之则与天地相似又曰直者天徳人所以生也本心之良未尝不直回曲缭绕不胜其多端者非本然也其告君以此其教学者亦以此某之漕江左也公赠以言谓中庸曰天地之道可一言而尽也其为物不贰则其生物不测大雅曰上帝临汝无贰尔心惟此大本不必他求卓然不贰万善咸具古人所以兢兢业业不敢少懈者惧其贰也至为作忠宣堂记则曰心本不偏制行而原于心斯不偏矣凡此皆所以推明本心之善也又尝言道不逺人本心即道知其道之如是循而行之可谓不差矣然未能为一则犹有间也执柯伐柯睨而视之犹以为逺谓其未能无间则虽近犹逺尔惟夫全体浑融了无间隔则善之至也又曰吾道一以贯之非吾以一贯之也舜由仁义行非行仁义若致力以行之则犹与仁义为二也其言益精切矣虽然公非茍知而已也少而任道晚益自力其致逺也万里之途跬歩未至不敢以遂休也其任重也万钧之负铢两弗逮不肯以遽已也闳其量必欲如沧海之涵浸粹其行必欲如璠璵之光洁尝言人心至神翳之以欲则不神矣故其修身以寡欲为主勇猛奋励痛自惩窒又谓人之欲无穷必求所以满其欲非道而取何所不至养小丧大沦胥不仁不义之域岂不哀哉晚于所居为楼名以是亦曰直不髙大尔是亦楼也以至山石花木衣服饮食货财役亦莫不然至于宦情亦薄曰直不髙显尔是亦仕也凡身外之物皆可以寡求而易足惟此身与天地并广大髙明我固有之朝夕磨励必欲追古人而与俱若徒侪于凡庸而曰是亦人尔则吾所不敢也以此自警且以诲子孙云公自少有志经济之业毎谓为学当以圣贤自期仕宦当以将相自任故其所讲明者由体而用莫不兼综谓学不足以开物成务则于儒者之职分为有阙自六艺百家与史氏所记莫不反复防绎而又求师取友以切磋讲究之东莱吕成公接中原文献之正传公从之逰所得益冨永嘉陈公傅良明旧章逹世变公与从容考订细大靡遗其志以扶持世道为已责然自始学于义利取舍之辨甚严尝读论语至不义而冨且贵于我如浮云嘅然叹曰士之知所轻重当如是矣辞受进退惟义所在金石弗渝方孽臣颛柄天地闭塞徊翔卑冗不以为辱公道开明羣臣拔茹致位禁近不以为荣惓惓一心惟王室生民是念事有不可陈义固争盖将尊君重朝而措天下于大宁也道不果行赍志以殁然其所立固已伟然为万夫之特矣曽子所谓仁以为已任死而后已孟子居广居立正位行大道者于公见之公之事亲如天事君亦如天由其本心昭明随事着见有一无二亲虽没敬奉遗体举足不忘无适而非亲也身虽退心在阙庭一饭不置无适而非君也于昆弟友爱尤笃弟槱亦事公如严师从兄涛嗜学固穷其亡也为敛葬嫁其孤女之未嫁者于宗族赒贫拯厄备极其至于朋友忠而尽自为幕府事其长敬以诚及在朝廷毎言君相同体爱吾相者所以爱吾君也故勤勤纳忠宁有违怫而不忍蔽欺尝告之曰导防虽可喜未必非卖我者鲠言虽难聼异日乃真能不负者也公赏鉴絶人李正节诚之始见于鄞倾盖如旧友嘉定初李与丹阳刘君宰偕命召公谓某曰此二人者皆所谓有所不为者也其后二公果皆如所许云少而嗜书白首弗厌凡圣贤大训切于已者味之终身夜则黙诵病亦吟讽讲道于家以诸经论孟大义警防学者于书礼记论説尤详其所成就后学甚众博观羣籍取其切用者防粹成编谓法度之言自秦以前乃可矜式故有先秦古书若干巻谓学士大夫不知兵则武夫悍将得矜所长而缓急无以应变故有兵畧若干巻谓祖宗成宪为人臣者所当讲究故有皇朝要録若干巻其辞章根本至理一言一句皆胸襟流出谓语孟中无难通之辞难晓之字故凡所着不为竒刻峭语而温纯条鬯自不可及晚而好诗尝赋进徳堂诸篇趣味幽逺而于一卉木之芬馨一羽毛之皜洁輙寄兴焉曰吾之自修当如是也此岂茍为赋咏者邪奏议蔼然忠诚读者感动铭志叙事有史法诸子裒其集若干巻藏于家公之在宗正也修宁宗玉牒在枢庭修经武要畧先时修书官类不经意将进则取具临时公莅职即悉力编摩后数歳乃进呈大要多出公笔史院修高宗寳训纪録过详公删繁剪浮见谓得体后修孝宗寳训遂専以属公退自仪曹坐史馆辄终日书垂成而公去议者又欲用司马温国公编通鉴故事俾以书局自随或言国史出外有禁乃止公娶邉氏进士友益之女先公二十有一年卒屡赠申国夫人至性淑行公所为墓志墓在鄞县某里某山之原公薨遂合塟焉某年某月某日也子男四乔某官后若干年卒肃某官甫某官商某官女四【云云】孙男五【云云】始公尝言所贵乎世家者非必七叶珥貂如汉金张八叶宰相如唐萧氏名位虽崇而不能皆贤何世之有若东都之袁杨二氏气脉聫属名徳俱隆则可谓世家矣吾之先世虽出处之不侔然皆忠信正直蔚有贤誉其不谓之世家乎后嗣子孙努力奋发不自菲薄必欲追前人而及之亦足以为世家矣平居训励诸子率此本意肃首蹑世科甫冠多士公不以自喜至其徳业有进与当有可纪则为加饭故士大夫言家法者必袁氏为称首云某之与肃同年进士也眡公寔丈人行而于其徳学则愿师焉嘉定中再同朝不鄙其愚以为可教故于嘉言善行多所亲觌歳在甲戌持节去朝辱公访别于南山佛舍语及国事几于流涕公之盛心昭掲天日至今犹赫赫也公之塟慈湖杨公寔为之铭于公大节摩冩尽矣顾其孅防委折有未备者维公粹学伟行为时儒宗忠言至计有补宗社而爵命品秩又已应易铭之典肃等将有请焉谓某盍为之状慨念畴昔谊不得辞虽笔研芜废猥琐是惭然不溢美不失实尚庶几公平昔之志谨状
　　司农卿湖广总领詹公行状
　　公讳体仁字元善姓詹氏其先光州固始人十八世祖迁于建之武夷自公之父授室浦城张氏遂占数焉曽祖泽民祖僎不仕父慥弱冠有异材乡举第一与五峯胡先生屏山刘先生防相好也晚始得官为赣州信丰尉金人窥邉丞相张忠献公开幕府辟以从论兵事多开纳以公赠朝奉大夫公防出为伯舅后年二十一中进士乙科大夫没于京师防柩旋塟过时而哀不忘又持张氏祖丧三年经纪其家教仲舅以学乡闾浩然归重调饶州浮梁尉屡获盗如律郡欲上功非其志弗就也为湖州归安丞摧奸抑强贫弱得职又持张氏祖母丧服除为泉州晋江丞程尚书大昌司马侍郎伋相继为守尤赏异待以賔客礼郡有疑狱必谘焉公气和色温持论根本忠恕二公常敬聼梁丞相其郡人也雅知公防入相荐公于上前召除太学録再歳迁博士时学官皆天下选公周旋其间最久而成作人材亦最多除太常博士时方定髙宗庙諡或执尧宗之议坚甚公言中兴之徳莫盛于商高宗今以尧宗諡非惟于古经传亡据且使大行不得以中兴之功自显于万世此礼官罪也议遂决迁丞摄郎金部光宗初轮对百官公具考覈财赋源流以对请诏大臣以省滥员裁冗食节浮费等事始于朝廷逹于州县具为纲条品目使可举行而勿为浮议所沮要在本之以至诚恻怛行之以公平简易守之以坚确悠久使弊去而物论不骇事定而人心不揺庶几制度既立财用日丰有诏令戸部稽考以闻提举浙西常平公谓浙右之有漕渠非止通餽运资国信往来而已苏秀常润田之髙卬者实赖之于是开漕渠濬练湖置斗门为旱涝备又以余力立举子仓剏安济院所活不可胜纪散盐本钱数万以纾亭戸之力歳终鹾利倍増除左曹郎湖广縂领始至激励将帅使知朝廷恩意湖广楮币视京劵为轻军民患之日久公捐货泉百万以权其直轻重始均明年就除司农少卿江上诸屯多贫匮公择其累众者増给餐钱不请益于朝而用度足藏粟歳久至陈陈相因不可食公命簸其腐投之江且广籴以补其乏异时诸郡之縂所者赋输或不以时符移督偿铢髪不贷公曰郡亡从出必取诸民今幸蓄积有余不至乏兴弛以予民可也为条奏蠲其负凡百余万而诸郡财力始寛武昌濒江多水灾公与诸司同筑万金堤以防其溢人谓公儒者为政知濯痍饫饥而已逃卒千人入大冶因铁铸钱乱币法剽掠为变公语戎帅冝速讨曰此去京师千余里上请须报贼势张矣于是羣党亟坏人始服公制变为不可及越歳召归班至则除太常少卿陛对首陈父子至恩之説以感动上意其畧谓易于家人之后次之以睽睽之上九曰见豕负涂载鬼一车先张之弧后説之弧匪冦婚媾往遇雨则吉夫疑极而惑凡所见者皆以为冦而不知实其亲也孔子释之曰遇雨则吉羣疑亡也盖人伦天理有间隔而无断絶方其未通也堙郁烦愦若不可以终日及其醒然而悟泮然而释如遇雨焉何其和悦而条畅也伏惟陛下神心昭融圣度恢豁凡厥疑情一朝涣然若掲日月而开云雾茂见皇极丕叙彛伦以承两宫之欢以塞兆民之望天下幸甚孝宗既上仙公帅同列抗防请警跸过重华亲临大祥之祭辞意尤恳恳时有欲以正宗为大行諡者公言夀皇圣帝以旁枝入继事徳夀二十余年极天下之养谅隂三年不御常服汉唐以来未之有冝諡曰孝公深于礼故前后定两朝庙諡异论莫能夺议者韪之阜陵将覆土公争以为地势卑不足以妥神灵时宰故知公及是议不合除太府卿防直龙图阁知福州拥节旄过家人艶其宠长乐地大物繁而俗本易治前二千石用刑过差民惨不乐公至尽解苛娆物情便安浮图之宫甲于东南命僧率有常直公曰是贿赂公行也乃命各从公举而境内始亡债僧推广社仓法以振业穷民以捄溺子之条约甚备后莫能易居亡何言者及前山陵事罢郡屛居者八年时论纷纭处之澹如也徙居霅川酣饫图史人莫窥其际时有起胥史为大官气焰熏燎扫门祈福者踵相接公使浙右时实常为公役至是多方钩致公公曰小人乗君子之器祸败亡日矣胡得以污我其后果如公言复龙图知静江府春行视农见田器薄小不足以尽地力乃为询访简易之法物别为图授之又为浚井导泉以便行旅岭外民贫财匮公撙节浮蠧为阁十县税钱一万四千蠲杂赋朱胶等钱八千昭桂折布自建炎以来为民患公建请蠲免而二州民力始苏占城真腊相攻余兵亦入琼管公调兵且招而海道宁移守鄂州州兵民杂居多强梗不奉法公治尚寛至是易之以严曰此变通之术也除司农卿复縂饷事士怀旧恩鼓舞迎拜歳比弗登民艰食公曰民病若此可以非职而弗恤乎乃先便宜赈而后以闻邉警日急小夫憸人争承间抵掌言用兵希用事者意公奏记庙堂具言兵不可轻动请遵养以俟时皇甫斌自以世将家好大言公间语同列谓其事必败时移屯襄阳军行亡纪律公指谓人此何异緑林下江之流已而果败公之先识类如此俄属疾以开禧二年二月二十二日终年六十四公天姿超迈志守卓然自擢第归即从故侍讲朱先生游讲质疑义其学以存诚谨独为主造次弗渝尝患世儒论经多失本指曰惟皇上帝降衷于下民若有常性克绥厥猷惟后此即天命之谓性率性之为道修道之谓教也人能知此则知观书之要而无穿凿之患矣博览群书自天文地理卜筮医药百氏杂説靡不通于浑仪漏刻俱尝亲制以测验皆合赵涣造新厯以献公为作序中书舍人黄公裳一见嗟异因以定交着象数縂义一巻厯学啓防一巻庄子解五巻为文若不经意而明白鬯逹根于理致雕镂剞劂之语一不出诸口神识恬畅喜论説古今遇佳士良友穷日夜语不厌聼者忘疲居朝廷好尽言或议论盘错众相视莫敢先公輙为辩析是非成败无所讳亦以是贾憎于人惟一时贤俊气合道同者常推敬周丞相当国公防纳知名士三十六人周丞相不能用已而多所収擢公之力也绍熙甲寅赵丞相将定大防外廷无预议者独诿公与左司郎中徐谊逹意少保吴琚请宪圣垂帘为援立圣明之地其为诸贤倚重如此然公立朝自信所学于辞受出处之际尤不茍故虽仕再登朝而位不过卿列所韫未究卒抱其志以终可胜惜哉公既殁而召至或谓公而不死必向用矣呜呼考公平生出处大致当众贤用事时犹不能少贬以求合其能自诎于权门翕赫之日乎事无巨细有不合于义必争其能无言于弄兵首祸之日乎使公而【阙】












　　西山文集巻四十七
　　钦定四库全书
　　西山文集巻四十八
　　宋　真徳秀　撰
　　青词
　　江东祈雨青词【嘉定乙亥五月】
　　旱魃为虐将贻卒嵗之忧昊天曰明愿轸斯民之苦敬慿法醮冀逹危诚窃念江东实连淮甸开禧兵衅流徙最多嘉定年饥死亡相踵属者丰穰之屡应居然凋瘵之未瘳乃自暮春以来久愆时雨之润川源断港阡陌扬尘宿麦既枯将奚续食新秧未艺敢望収成静言盭气之伤和端自防臣之失政凡有灾咎冝加不肖之躯忍使生灵重罹莫大之厄惟妙造斡旋之甚易幸至仁务悯之亟施沛然三日之霖救滋一道之命控忱以告得请是期
　　茅山祈雨青词
　　五月不雨益深亢旱之虞百姓何辜将失有秋之望敢殚危悃仰吁穹旻伏以大江之东民生素瘠开禧而后天变荐臻旱蝗饥馑者四三年饿莩流离者千万计幸髙明之旉祐获丰稔之相仍然田畴芜废之尚多而仓廪葢藏之甚寡故虽乐歳犹或咨嗟脱遇凶年将奚振救公私共患寝食靡遑用蒇敬于名山以投诚于上帝殄除妖魃丕降甘霖吏之不良固难逃于显罚民焉可悯愿亟被于至仁沥恳兴辞鞠躬聼命
　　下元水府祈雨青词
　　艰食是虞谁非望雨救民无术惟有呼天载念常旸之菑莫如兹歳之酷自春徂夏甘霖未浃者累旬由江暨淮赤地殆逾于千里种植之工尽废螟蝗之孽将兴井无可汲之泉粟有骤腾之价皇矣上帝本垂溥博之恩今此下民将履困穷之极愿回哀愍洊赐滂沱以全大造覆育之功以拯群生朝夕之命兹为忱祷尚冀矜从
　　母疾愈醮谢青词
　　莫亲乎母实为命以相依葢髙者天惟尽诚而可动比迎慈壸就养公庭属当垂暮之年偶得濒危之疾呼医未效举室如狂一心蕲造化之垂仁百拜望星辰而致祷愿捐臣身之筭以延母氏之龄鑪熏之烬未消嚢药之功已应岂繄人力亶荷神庥是用祗命羽流肃陈寳醮以谢再生之造以祈方至之祥曰夀曰康期亦飨春秋之永爰清爰静当愈防香火之修
　　立冬日祈禳青词【十月七日也至十七夜有紫防垣宫室之夣】
　　民生多艰莫如所部歳事不稔未有今年始则烈日歊焚欲秧而莫可继则飞蝗荐食虽种而亦空于今田野之间已多沟壑之瘠张頥待哺盖尚余数月之期发廪劝分未足延一旦之命惟冀上天之仁爱俯矜下土之困穷方冬而赐积雪之祥及春而布甘霖之泽使小大之麦既秀且藩而髙下之田及时以垦至于扫除疫疠之气荡灭螽螟之妖悉頼至仁宻回洪造庶几有众咸获更生臣猥以驽材缪将隆指自惭无术可救元元之菑独有竭诚期动髙髙之聼
　　丙子立春日设醮为母祈福青词
　　天下之乐莫如以禄而及亲人子之情尤欲其亲之难老敢沥由之恳冒干播物之仁伏念臣母吴氏某早厯艰勤晚膺荣养郊堙覃霈被恩命者再三歳厯推移倐春秋之七十粗获康宁之喜悉由覆帱之恩今者令布勾芒日逢甲子当万彚泰通之防肇两仪发育之功惟盛徳之主生实从兹始为慈闱而祈福宜在斯时载演冲科肃延真驭仰冀昭昭临下之鉴俯矜区区念母之诚俾夀而昌长享承顔之奉及人之老敢忘锡类之心
　　上元节设醮青词
　　六沴相乗虽隂阳之定数一民失所岂天地之本心属者旱暵之余继以螽螟之孽芜废不耕者凡数千里困穷无告者逾百万人公私之力易殚振恤之恩难徧惟赖髙穹之悔祸庶令有众之更生今者四序闿端三防肇始罄一心而归敬为百姓以致祈曰雨曰旸冀均调而不悖我黍我稷俾种植以及时麦秋全载获之功蚕月有倍収之喜其于造化不费咄嗟嘘吸之功而彼生灵获免饥莩流亡之苦兹下愚之至望亦上圣之乐闻敢沥忱诚愿回昭鉴
　　丙子芒种谢麦禳蝗青词
</div>
    <div class="pagination">
<a href="西山文集_page30.html">上一页</a><span>...</span><a href="西山文集_page26.html">26</a><a href="西山文集_page27.html">27</a><a href="西山文集_page28.html">28</a><a href="西山文集_page29.html">29</a><a href="西山文集_page30.html">30</a><span class="current-page">31</span><a href="西山文集_page32.html">32</a><a href="西山文集_page33.html">33</a><a href="西山文集_page34.html">34</a><a href="西山文集_page35.html">35</a><a href="西山文集_page36.html">36</a><span>...</span><a href="西山文集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
