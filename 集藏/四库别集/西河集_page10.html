<!DOCTYPE html>
<html>
<head>
    <meta charset="UTF-8">
    <title>西河集 - 第 10 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 10 页/共 136 页</h1>
    <div class="content">　　闻有新安之游金使来知又返两水苐不暁今年企脚何所仆倘相寻当不出三江五湖外否前接大敬书知贫士荜门已非所有故人一载不相见辄如丁令还辽阳所见俱别况忘年之旅耶仆在外无书阅借书又不便便亦不暇每遇作文辄伥伥移时便置去家中旧爲文燬无一首此事已矣足下盛夸仆文赋诱我耶抑亦爲他人道与或后有所试而誉之也仆文赋仅免制举气耳其于古人畛界滂洋无所窥西人截竹一节便夸得竹及过防稽见竹数百里蓬苁防褷拂云霞翳白日始知向所得祗一节也仆文不近是乎假使仆得息肩一所屏絶人事读书一二年尔时得足下左右之或有可观耳郑世子乐书久无从觅彭诗亦未见嗣寄更悉所言
　　十七【复沈九秘书】
　　临安西巷与陆弟对门居者浃月比见辄念令兄天上人尔时便拟作长安道诗及再游淮蔡则神思惘惘几欲半途过蕲黄游方外去今又两年矣顷尺一来开展踌躇且以足下所遇犹叹迟暮有仕学两淹语视仆何如耶垂尽之年销于索食朝阳夜月过如雅飞其无所觊望明矣吾乡夏仲御买药入洛与洛中王公无布衣之好贾公闾倚太尉贵犹且就舡与语各欲挽留之而不可得今长安不乏故人宦游名士且逺过公闾以仆应故人招亦未必不遂胜仲御然以仲御之名洛王公之重挽留之而终于必出则何如本不入之爲愈乎爱仆者念此可耳赐诗沈着迥过流辈苐难于拟和长句非律法惟防准之因白附悉不遂繁词
　　十八【覆何戸部】
　　不见二十年故人天上荣问日増非不能尺素道故顾自视无好顔色徒见勉强不谓足下能念及也向在豫章逺分俸尚未报谢数年之间益复流浪足下乃称仆文有名并庆得子古来名必起都下故以相如之才尚屡赴长安而后名闻于天子仆褁足都城兼不好交近贵论文则名日销落然使文不自振即长安仆仆亦安所用愍皇帝使使征张西铭文能如相如乎此仆深自揣者至谓得子则子虚之甚益騐所传皆讹也仆东西无着生子之人且不能得安从得子去年京兆书来传足下诞馨此实有之从来福之随人如浪之随水层叠而至故曰吉人无单福以此反观则仆更可知耳因覆不悉
　　十九【答南士】
　　以言感人其术犹浅况以言忤人耶田叔都让兄辟召佯瘖虽恐灼勿变也后在田舍夜雨其友张子平者假贼逾垣持刃迫切犹然喑不出一语子平抱而泣以爲真也予初亦佯瘖忽老母呼之即应曰诺乃知喑不出一语亦大难也予生二十九年矣自三年不能言外能言者已二十六年吾言亦久矣家人愤吾言并毁及吾所爲文与诗而爱我者亦且同忌我者之必欲使予瘖废而后已嗟乎谓予无术固甘也不知者乃谓予言妄足贾祸不如瘖废则何与子平持刃者适相戾哉南士吾子平也辱询及是以又言总之负负无可言者余左
　　二十【复曽副使柬末】
　　骆崇仁犹崔秋浦者也向朱吏部宰山阳时视吾犹崇仁然要皆甡友耳若其他不乏晋接縂知甡者惟定陶魏文学兄弟湖东妇邓老秀此间黄吉漠不识魏齐而遂能解相印偕去何以得此
　　二十一【示杨生复修】
　　赵尉称胡法曹理学中人向就语但道得阶级两字耳学问如司马君趋孟达説不得到忽得行到吾愿生勿计程就步而已
　　二十二【答友】
　　是非本在人而谓人能是非夫身非鬼而欲瞷人室非虫而欲蛊人之膈能乎足下行故无恶而仆又不喜臧否人物因亦不信人之有臧否且人不得而臧否之也足下自騐而已故有谓盗可设烛者害盗者也谓嫫母之不得就鉴此似爱而实非也何也形故不在鉴也谓回目不见尻而凢言尻秽者之有所嫉则防其所秽也夫谓瞽者之可蔽以其色而青其蓝朱其紫者必欺瞽者也谓人必欺瞽而并絶相瞽者之告以色瞽自欺也
　　二十三【寄扬州太守金使君】
　　扬州佳胜地得使君居上头元龙永叔岂复有前徽也中春遣使过而阻于兵行今则日寻山鞠穷矣西陵道傍从戈甲中送干公赴天宁因写拾柿当凭君传语之意其知之干公今之惠勤与永叔相见自有投分他日天宁卓锡水即六一泉矣嗣君正夏争胜
　　三十四【与张文檒】
　　顷惠我甚谢腿痈大事不可出门且需谨慎嘱切嘱切校正具见明敏我近昏愦而讲堂诸人竟是寥寥吾道能传者惟张子矣诸处已凑字命改再须仔细检明再改若鲁颂奚斯作我亦想起但不记出自何书注疏无有惟再示知容面不一
　　三十五【寄圭峯十重图与张文檒】
　　我辨太极图説祗以无极尊经爲道家一而未言本之禅宗此全借推发之以畅其説是图宜秘不可失西河集巻二十二
　　钦定四库全书
　　西河集巻二十三
　　翰林院检讨毛竒龄撰
　　笺
　　杂笺
　　陈元龙淮海之士豪气未除以登邳人属淮禹贡称淮海又称海岱及淮故云习气未尽也见旧淮志信此则后称湖海者疎矣【元龙淮海之士与徐宁郯人称海岱清士一类】
　　二
　　宋板万首唐人絶句李白诗天门中断楚江开碧水东流至此回此是望天门山诗因梁山博望夹峙江广水至此作一回旋矣时刻误此爲北既东又北既北又回已乖句调兼失义理因爲记之浴佛日记
　　三
　　江上吴氏园小集竞举疑义或有举世説王子敬语王孝伯曰羊叔子故佳耳然何与人事故不如铜雀台上妓座中悉据王敬美评文以爲子敬伤厚则必是刺羊语不然亦微惜羊公清德过盛耳及观孝标注有云此正堕涙之言始悟其言之委曲也大抵深美极赞而无以自解故爲翻激乃有此句此正指堕泪一节耳若云公自佳然与人何关而堕泪如此故不如铜雀台上妓相向六尺床得迸涕也
　　四
　　大学物有本末以物指明德诸条究无引据尝读仲尼燕居哀公曰敢问何谓成身孔子对曰不过乎物物即天也道也则即明德诸条也格物者格此而已又曰仁人不过乎物孝子不过乎物
　　五
　　子虚上林本一赋而分立二名古文多有之书顾命康王之诰魏武薤露蒿里宋玉髙唐美人赋皆是也史记直判爲两时所作至云帝令尚书给笔札作上林赋则请思子虚篇首明列子虚乌有亡是公三人而亡是公又三人之主也两客喀喀悬词以待史之诞何至此
　　六
　　用经中字虽稍误不害自汉以前凢周秦间引经有与本经不谬一字者否行文自有机械引彼就我有不能不更置者而宋人必龂龂于一字一画之间岂有文章哉
　　七
　　今人作诗以广舆爲行枕之秘遂至僻县孤壤皆有标识若指防略濶翻訾不切不知古人所见者大名山巨浸泛絓人齿如入吴不逢张子布渡江不识王茂虽切认无当也尝记予乡云门与禹穴距逺而宋考功云门诗山围伯禹庙灵隐与江亦距逺而骆丞灵隐诗门对浙江潮太湖与七里滩更逺而喻鳬泛太湖诗滩回七里迷如此不可更仆甚者卢纶忆崔汶诗因汶客江西也故首云夜问江西客而中云晴日游步则在扬州新年对汉阳在湖望岭家何处登山泪几行在岭闽中传有雪应且住南康又在闽王维同崔傅答贤弟诗爲弟客姑苏也故首云洛阳才子姑苏客而中云九江枫树几回青一片扬州五湖白此九江与扬也扬州初发下江兵兰陵鎭前吹笛声兰陵今常州夜火人归富春郭秋风鹤唳石头城一秣陵一严陵矣周郎陆弟爲俦侣对舞前溪歌白纻前溪属湖州地曲几书留小史家草堂棋赌山隂墅山隂【阙】
　　八
　　每欲造仙而每厌其拙他不具论如仙家日月长即唐子西日长如小年一句也故前人诗山中方七日世上几千年只是日长耳愚者悮防其意撰爲王质观棋刘晨采药诸説反使仙家日月短于人世拙之极矣乱离晦防旦明几时则有中山饮酒千日一醒之譬谓不如急度耳仙何忧患而刺蹙如此审然则广成安期到今不越数嵗而有唐钟离权八君且生不弥月欲夸以大椿而反隣于朝菌欲谀彭而反爲殇非拙如何也
　　九
　　人爲天地所生而能竝天地何也天地能生物天地不能生人也其不能生人何也凡天地生物则全予其生于物而生人不然必使其人自生之物不褓而借不持而行不扑炙灌熨而能免燥湿疵厉人有生不抱持生不襁褓生不调水火隂阳而得挺然与物爲安全者乎此非天爲之而人爲之也故万物因天人法天因天者荣落革生死动蛰与天爲转旋已耳乃若法天天有昼夜而吾法之爲显晦天有治乱而吾法之爲进退因之者我无与计法之者人自爲功故曰人爲贵此闻之临阳讲次者丁未二月
　　十
　　杜弼与邢劭从东山共论名理锋角不竭要只人死还生一义耳予谓天能生人人亦生人古皇之生天生人也羊叔子生从隣家皃人生人也譬之潦水初积鳞影渴絶而涵瀜稍发噞喁可睹水生鱼也托子苹藻爲鲲爲鲕鱼生鱼也故虮虱在体有自生者有抱虮虱生者草木之在地有从土萌者有从陈根宿核作甲坼者
　　十一
　　禹州马端肃家有嵩阳道士能爲越方时少林无尽禅师在坐木木无术客谓古多神僧而今影絶岂西来之教非耶师曰吾之教不能使吾有术能使术不及我耳端肃曰如是则神于术矣请騐之道士遍采人衣袖花果而师无所有既而推人入屋壁人鱼贯入如壁烛之度影而师推之不少动端肃叹曰老僧之不见不闻真无穷也此史禹州爲予语
　　十二
　　周栎园侍郎云金沙王伯陶孝廉顺治中上公车至德州城下响马剽银缿去尘尚未逺解丁傍徨间城隙二马防进香夫妇过解丁熟视惊前曰此某捕也匍匐乞救男子垂首应曰贼多许曰四曰吾病央妇人可矣妇人摇手男子转向逼促既而咄咄妇人不得已撤面纱去交男子抱皃束络敛裙男子曰须吾箭乎妇人曰弹可已已而到呼曰吾某捕妻索银缿者贼曰雄且谁何岂况而牝也四矢竝发弰拂之落而以丸摩一人鼻不理遽内其目贼曰竟烦奶奶耶还之德州守飨夫妇有劳或曰此即于七伙也伊姓妇人卖解家女于七后以叛案籍逮不得所往
　　十三
　　小招激楚之结独秀先些注结髻也谓郑卫妖女工于服饰髻之殊制足激楚人故令之先进此王逸本注而朱子因之假以此入艾子有不冠拓缨絶乎向阅舞赋云激楚结风阳阿之舞私谓激楚与结俱舞曲耳然二曲并合犹可拟议既观上林赋鄢郢缤纷激楚结风注云激楚楚舞可以结乎其风也则激楚即结风矣然独下结字犹未安后读淮南子曰扬郑卫之滛乐结激楚之遗风则结直解舞言激楚之舞耳结风亦舞风耳文一字而三订始合世犹有以妄臆解古文者
　　十四
　　丙申立秋日宿横山草堂梦石级遗一书取视则西京杂记也中有云长卿入临卭临卭女子皆惊曰此间有恶恶客既醒阅记中竝无此言
　　十五
　　淮隂侯传汉王欲召信拜大将是使信拜如拜郎拜尉耳俗以爲王拜信江上监国军拜镇东将军爲大将设坛备仪注时阁部督师张公国维代监国拜近搬演矣古命将出师原有推毂授律之礼特尔时不然观传云信拜礼毕则信自爲拜岂拜信乎
　　十六
　　王师下浙东时台州冯苏爲乱兵所杀视同时见杀有未絶脰者魂凭之苏因名苏字更生别字再来丁酉戊戍聨中式今见守永昌焉山隂吴履泰太守女早死越十五年其仆女田氏未嫁死而苏则女也太守疑田氏有诈谓觊嫁奁耳及诘故隐事作书觅旧弄歴歴劵合女故许配同邑祁氏至是祁亦断姻谋续之女执不可曰父疑我矣今见居果园爲尼家人尚呼爲还魂小姑或曰履泰向亦爲永昌守于山人曰人死不复生质耳若其神明则固有不然者特吴女久而能还又何也商雨臣内君爲呉女侄予时质女事于雨臣所故记此然则世谓无返魂者疑矣
　　十七
　　明崇祯朝宫中有位号者止田礼妃袁淑妃二人余幸从者名新女子又以尝居乾清宫后房名青霞室者亦称青霞女子老宫云
　　十八
　　有承干老宫云上稍宠礼妃而后以大体抑之妃尝变制礼服杂备五采后遣禠去又嵗贺妃翟车直入后故阻之止门外须防一车入则淑妃也时雨雪涷甚礼妃因泣搆上以他事辱后于交泰殿既而悔之特问后起居厚赉而传防令礼妃启祥宫修省凢三月其后上御永和门后请召妃上不应后遽令迎之于是始还承干然寻病薨其五皇子则薨于启祥者旧云因册立皇太子日埽宫惊礼妃而妃言不孙被斥又云上欲用廷臣礼妃甫称霍维华而外之荐维华者适至疑其通外故斥虽事皆有之然修省则不因此耳
　　十九
　　甲申之变宫人费氏爲贼出于井绐曰我长公主也以献自成自成曰主何号耶曰昭仁耳何名耶不应騐之老宫非是赐帅罗甲甲舆归将婚费又绐曰我虽宫人实巨家女也今幸事将军请召诸贵客爲嘉防可乎甲大喜召诸帅豪饮及醉费窃利刃请甲入舂其喉出请行酒连刺二帅始自颈死濒死呼曰吾之不得杀自成天也老宫云费尝给事昭仁宫因次公主幼无封号尝以昭仁主名之故费称昭仁若长公主名徽娖封长平公主岂费时偶失记耶
　　二十
　　张给諌言崇祯末汴梁大家多于映壁画水汪洋满目又有镂板印赵州水尺幅粘墙云以厌火灾后闯贼与大司马傅宗尧战于朱仙镇宗尧死遂薄汴城围两月百计攻不下而城中食尽推官黄澍与巡按御史谋决河灌贼遂决堤三重水大至贼徙营去而城已浸矣急取河北岸舟得二十余渡人然渡亦无几河遂潴洗荥汴间人皆谓前之画水皆妖云此十五年八月十六日事
　　二十一
　　康熙庚戌淮扬水灾髙邮以下湖决二口各百丈许旧制修堤先椓杙水中然后下竹防横防之竹防者以竹器裹石者也忽水底浡发若火之沸鼎者所下杙与防皆作灰烬散浮水面不得所解
　　二十二
　　吕弦绩云岳州城下有铁囊头五沈水中秋冬水涸即见其制若井字纵长横短其纵之四梢皆外张长丈厚尺有咫每具约重万斤圜窍当中宛然囊头土人指爲洞庭君枷水怪者然不可信也一説前代用兵时作浮舰渡江此缆舰之具然亦殊迂且不考何代且亦何罏冶爲此
　　二十三
　　吕又云临清州村落有大姓祖茔栝柏森宻集乌鸦万余有年矣忽过客仰之咨嗟急诣主者叩曰可卖耶主者怪其不诚谩曰可客遽请值主者复谩曰非若干不可客忻然解槖中金如数予之遂立劵主者一家大駴随往茔间视其所爲见客出药一握于茔隙焚讫挥手告别次日则树无一鸦矣姜凡谷云河间某村亦有此事其家自鸦去后亦无恙
　　二十四
　　莱阳姜仲子出贞毅先生所藏东坡像示予则俨予像也腆頥贲嵿黄白其色鼻垂圜根细而须朗然或谓坡髯仲子曰汪戸部曰髯不必防即关云长可验也史讷斋又称山隂朱嶙携徐天池像亦似予予文不逮二公而两与相类可谓顔厚然戹则与文长差不逺耳贞毅先生名采以谏戌宣州死仲子名实节
　　二十五
　　姜仲子僦吴门藏管夫人砚绿石径五寸横半之厚如横池子与面若两环互抱而面侵于池其蚀绣黝泽往往四射予啧啧久之仲子遽邀予过隣家观宣和红丝砚按博物志载天下名砚四十有一以青州红丝石爲第一而宣和尤红丝之冠也质莹甚而朱纹隐起上如红羽下如丹叶故又名朱雀琼花仲子云初吴门陆履长孝廉名坦者其家得此砚时以防舆鼓吹迎归每嵗时祠砚帅子姓盥献成礼故彭城万年少有祠砚图图子姓男女长幼伛偻歴歴而娄东吴学士云间陈黄门皆有诗歌记之今已两易主适所藏者钱氏耳予闻之愀然尝欲赋以诗不得因漫笔此钱氏字我安隐者也亦字卧广时乙卯腊月初六日
　　二十六
　　往见李少宗伯于豫章酒酣语崇祯末议南迁事宗伯曰尔时主之者惟李都宪与予二人他无与焉予尝面争曰易言迁国书诰迁民唐世再迁而再兴宋室屡迁而屡复诸君安讳迁哉时熹庙懿安后与周后亦称迁便懿安尝曰南中我家尚可居惜政府无力持之者【一説懿安恶延儒言迁在上前极诋毁之则此时政府无延儒矣记事之误每如此】
　　二十七
　　虞书帝不任鲧而岳曰异哉孔传训已止也説文训已举也蔡传则从而兼收之曰废而复举也夫一异字而合废举二义通已已二音世颇疑之予谓异字上已是止下廾是举葢廾者举手也则宜兼二义矣若已音同已已音同已则古文尽然见予答王履庵书
　　二十八
　　曽一日观唐画二一王维画不知何图与世传辋川笔墨差类一大李将军思训画名御苑龙舟图又名御苑采莲精细生动人长分许而意态具衣粉凸厚皆剥落而夭冶转见其山水林木楼台略涉疎野然工而弥逸则其远胜小李者也或曰唐画当识绢其绢如版松玉色不辨丝缕初视之疑金粟山纸张丑曰唐绢率热汤细捣练如银版其不能僞以此耳
　　二十九
　　平西额辅搆园亭于吴即故拙政园址也因旧爲之凢长林修竹陂塘陇坂层楼复阁雕坪曲圮极崇闳靡漫之胜予入观时方籍入毁拆非盛时矣然一步一境移人性情但记其一名楠木防者大槩九楹皆楠木所搆四向虚栏洞槅轩敞髙辟中柱百余柱各有础其础纵横絜量通约三尺而髙齐人肾墨石如鉴雕镂之巧龙盘凤转锦卉错杂询之皆故秦晋楚豫诸王府物而车徒辇载所费不亿不足则复取具区石购工摹仿以补之其奢丽皆此类
　　三十
　　可叅上人讲法华普门品福不唐捐以唐训空言福不虚弃也意庄子求马于唐肆义亦如此小至日记
　　三十一
　　越中闺秀以祁湘君徐昭华爲最二人爲从母兄弟其母夫人皆商太傅女一祁中丞夫人一徐大司马子妇皆闺秀也湘君年长倍于昭华予曽于其初婚时作催妆诗今二十年矣昭华年小好读予诗因以师予其人殆天授过目成诵落腕成句二人才分固相埒然昭华不可量也予尝贻杜陵生书曰晩得一女弟子能爲唐诗近诗已能逮韩刘间过此非所料杜陵得书每每示人以爲佳言
　　回友笺
　　东林非党也有抗东林者而党始名然而不敢显居于抗之者也于是甘于抗东林者必文曰中立夫使抗之者之不敢显居于抗之而乃曰中立则东林尊矣今之抗王李之文者亦然明明诋其文而不敢显居于诋之之列必文曰都不观某某两家之书则其文益尊矣吾之抗王李不如是必极观王李之书使彼肝肺显然一无所逃而后乃坦坦白白而上之斯足贵耳不然是欲以暗昧胜之也暗昧胜之非胜也若来防云东林容有小人抗东林者必无君子文或稍异是耳
　　二
　　争文者要问其所争爲何人假所争者爲班固爲刘向侃侃持议夫亦谁敢非之然班刘则不争耳吾不能班刘而能班刘之不争孟之反似君子非与
　　三
　　文贵百变无容一是徇固不得何有于争且争最叵用苐曰争则行文便有如许不平之气久之即不至争文而其不平之气犹在也严顔曰斩可耳何爲怒也此最妙语足下念此可已

　　西河集巻二十三
　　钦定四库全书
　　西河集巻二十四
　　翰林院检讨毛竒龄撰
　　序【一】
　　快阁纪存序
　　士有所见重于世即偶然游咏世争传之计然有湖望诸君有村下及扬雄司马相如辈弹琴载酒无所定适后之人犹必按其迹而歌咏其地此犹龙见于渊龙去而渊以名焉然而传之者与有効矣西昌有快阁犹南昌有滕王阁也滕王不足存是阁而王勃以一序存之若快阁则有宋黄山谷先生所登临也前时沈太常实为斯阁而先生以试宰泰和偶成一诗其后和之者日积嵗累遂羣然以是阁归之先生夫文之能重地乆矣当先生吟诗时初不意后此能和之也亦既和之而祠祀碑碣记载乆逺遂有辑之成书者则又不止于和之已也而惜乎阙轶不传宣城施愚山少参分司湖西悉举徃迹已废者次及快阁且为修祠记书之石萧君孟昉者邑人也贤且好义毎襄所欲作因复搜前书已阙者重讐覈而续以新辑名快阁纪存予两入西江三登滕王阁卒不得登所谓快阁者曩者甡羇吉州萧君屡驰书招予度嵗春浮园则其先太常公别业也即欲于是时一登快阁而雪深足寒卒不果前今其事已徃矣读快阁纪存辄浩然若登快阁者然后知予之不得登快阁不足憾也乃予则又有感矣考先生之号涪翁也以曾贬涪州也其称山谷也则又以知舒州而乐舒山之山谷标所慕也乃涪江有亭名涪翁亭舒州亦有亭不在涪江也亦名涪翁亭先生以爱山谷而易涪翁为山谷今人必重翁而且标舒谷为涪翁然则斯世之必无所已于翁也有如此亭矣而舒亭涪亭欲求如快阁之片言只字而了不可得则夫后之传之者之大有効于前人也独快阁也与
　　雍丘张氏世徳纪序
</div>
    <div class="pagination">
<a href="西河集_page9.html">上一页</a><span>...</span><a href="西河集_page5.html">5</a><a href="西河集_page6.html">6</a><a href="西河集_page7.html">7</a><a href="西河集_page8.html">8</a><a href="西河集_page9.html">9</a><span class="current-page">10</span><a href="西河集_page11.html">11</a><a href="西河集_page12.html">12</a><a href="西河集_page13.html">13</a><a href="西河集_page14.html">14</a><a href="西河集_page15.html">15</a><span>...</span><a href="西河集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
