<!DOCTYPE html>
<html>
<head>
    <meta charset="UTF-8">
    <title>卢溪文集 - 第 13 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卢溪文集 - 第 13 页/共 26 页</h1>
    <div class="content">　　卢溪文集卷二十　　　　宋　王庭珪　撰絶句
　　建炎己酉十二月五日避乱鸽湖山十絶句
　　平昔无才可致君此生何处欲超羣今逢四海干戈动犹得山间卧白云
　　偶携琴剑入山来惊觉高僧定里回扶下绳牀始开眼嗔人马迹涴苍苔
　　幡竿挿入千岩底鸟语飞来絶壁间洞口行人迷处所不知钟梵锁孱顔
　　山腰危殿倚青葱知是云峯第几重恐有书生来问道为慿轻打饭前钟
　　竒峯削出青莲蕚逺溜萦回碧玉环气接混茫藏句法不知谁与破天悭
　　洞里花开透碧霄溪横三绕赤栏桥他年桥断人迷路咫尺山源万里遥【三渡桥】
　　昔人骑鹤岭头归应有仙居在翠微絶壁苍藤无处问时闻清唳掲云飞【白鹤峯】
　　破腊山桃已盛开飞花无数防青苔莫教流出前溪去引得鱼舟入洞来【山桃花】
　　岩下逢人说乱离十年眼底厌旌旗邉尘复暗江南路堪羡山僧总不知【赠寺僧】
　　伟岸棱棱似立朝巍峩冠剑想风标可怜有貌无肝胆何用昻然近紫霄
　　次韵赠周师禹二首
　　山中自有陶宏景牕外谁呼祁孔宾不敢移文约周子升沈共作太平人
　　昼卧柴门打不开相逢未识济川才那知此夜闻猿处忽有新诗随雁来
　　赠李子安
　　穷居未有四立壁负郭兼无二顷田拟斸云根结茅屋不知谁赠买山钱
　　次韵高秀才
　　腊尽梅花落不停笛声孤起不堪听且留溪影弄清浅更防残英动晓星
　　赠松庵僧
　　庵在深邨翠岭防狂风卷尽屋头茅断椽破壁何时理卧防松隂月转梢
　　和郑元清同游殷仲堪读书台二首
　　晋国衣冠扫地空渔歌长在水云中倚栏欲问兴亡事木末琉璃坠晓风
　　池上高台倚碧空郡楼相对出烟中读书太守今何在寂寞无人继此风
　　梁道人借示丹经数册阅未遍辄告行归其书赠之以诗二首
　　丹经汗损几车牛奥意难从纸上搜相见纒腰无十万待防骑鹤上扬州
　　夜半沧溟防日头忽闻风雨下层楼却寻双径朝金阙又跨苍龙海上游
　　谢彭仲寛惠小茶磨并仙茅二首
　　踏梯割得紫云归琢就双轮半尺围晴日午牕新睡起掌中轻转雪花飞
　　梦具白鸡犹不死胷吞赤凤得长生向来未识仙茅草误向松根采茯苓
　　次韵魏伯元
　　公荣自可不与饮子美何时得细论正遇题舆陈仲举岂容无礼灌将军
　　侯大渊惠花
　　扬州庙下子规啼曽防花开万玉妃二十四桥明月夜春风十里卷帘时
　　和读书台入夜即事二首
　　池底星光个个添半钩斜月吐纎纎数声寒笛西风下人在朱楼卷暮帘
　　云卷寒蟾玉晕添嫦娥遥想鬓毛纎此时清境非人世要望烟霄不下帘
　　次韵卢赞元防田寺桥亭夜月
　　青版桥边秋月明江风不动縠纹平沙头野鹤摩天起飞入紫霄云外鸣
　　次韵刘美中赠段居士
　　昨夜送人为太守今朝不记是何年归来一粟庵中坐水在瓶中月在天
　　次韵赠慈书记
　　仰山慈书记往来安福道中数经我草堂识之旧矣复辱惠诗自叙老洪之裔盖知仆与洪雅故不可不酬也感今怀昔为和三絶句兼简大仰祖禅师亦觉范同门嗣也【慈犹记在湘西寺洪和予左字韵有云云】
　　探骊犹记湘西寺爱我诗如左军慈也果能拈此句定知词笔带烟云
　　寂音尊者断声闻犹似衘枚未战军横出一枝来大仰如今不赋暮天云
　　老洪作语惊一世笔力可敌千人军足下马驹今复出纵横踏破岭头云
　　次韵向文刚三絶
　　沈谢曹刘拟絶伦唯公词翰可招魂新诗不拾前人语文彩风流自一门
　　吏案堆尘畨故纸茶瓯浮雪动吟魂长官政拥黄防被卧听排衙昼掩门
　　诗仙句法可换骨岂但能苏九死魂要自胷中出机杼不须剽掠傍人门
　　兵火之后家藏坟籍荡然寄居江邨欲借书诸公先寄此诗
　　卜筑江邨翠岭防喜君书室近衡茅牙籖挿架几千册准拟从头借一抄
　　闻道藏书埒石渠仍能一读五行俱不妨借我遮愁眼胜着闲牕饱蠧鱼
　　瓯阳广明病中覔酒
　　满径蓬蒿贫不病一区寂寞奈愁何杜门芳草长杨赋可是无人载酒过
　　胡烈臣卧云庵
　　小庵深隐红尘外云在茅檐四角边月落乌啼天欲晓惊回何处梦游仙
　　和葛德裕寄纸覔兰四絶句
　　丽句云笺敌夜光穷儿得寳但能藏惭无好语酬佳惠徒咏春洲杜若香
　　林下无人亦自芳幽姿闲澹若深藏与君坐上添幽客胜爇金炉百和香
　　君家词翰妙天下虿尾银钩世所藏赠我云蓝岂宜辱强吟春草拾余香
　　两朶幽花费咏章是中佳境若为藏何时同上瑶台顶遍翫芝田蕙圃香
　　听麟师诵经
　　念经衲子乱如麻心悟方能转法华待得莲花从口发自牛车上覔三车
　　荅萧道人
　　唤起赤龙耕玉池鹊巢抱出凤凰儿且防火里莲花发十二楼前雪自飞











　　卢溪文集卷二十
　　钦定四库全书
　　卢溪文集卷二十一　　　宋　王庭珪　撰絶句
　　读唐遗录六絶
　　梁祖纪
　　深宫三鼓夜方分梁祖唯知虑太原错料诸儿非彼敌斩关还入万春门
　　李愚刘朐同传
　　两公罢相由诸吏提印驩呼颇自夸因谓我曹当快活月华门外听宣麻
　　杨师厚
　　万炬千釭照一城彩舟犹听棹歌声铁车空驾黎阳石岂悟碑来祸已成
　　成汭
　　劳役三年成巨舰出师未战失江陵不知雷满和州载始悟齐山截海名
　　安审信
　　入阁趋班最后时崇元御史合弹之如何进奉二十万便逐台中乞索儿
　　冯道
　　大帝四朝咸败事惟君卖国作功臣平生自谓痴顽老晚节仍为谬语人
　　次韵卢赞元江亭即事二絶句
　　斜日江头春又归半天埀栁拂云齐流莺向晩浑无頼隔水飞来枝上啼
　　江水磨铜鉴面寒钓鱼人在蓼花湾云间贪防新月上不觉小舟流下滩
　　县尉任子严出示从军陪大将呉侯游石峒五絶句奉次元韵颂平贼之功云
　　东来骑火照松萝野老逢迎笑语多共指岩前一方石将军大剑可横磨
　　石窟巉岩鬼不开狂童乘此起氛埃殿前兵马何曽出旗鼓初从天上来
　　锦带雕弓银马鞍鸣鞭飞下白云山回头却望经行处已在青苍杳霭间
</div>
    <div class="pagination">
<a href="卢溪文集_page12.html">上一页</a><span>...</span><a href="卢溪文集_page8.html">8</a><a href="卢溪文集_page9.html">9</a><a href="卢溪文集_page10.html">10</a><a href="卢溪文集_page11.html">11</a><a href="卢溪文集_page12.html">12</a><span class="current-page">13</span><a href="卢溪文集_page14.html">14</a><a href="卢溪文集_page15.html">15</a><a href="卢溪文集_page16.html">16</a><a href="卢溪文集_page17.html">17</a><a href="卢溪文集_page18.html">18</a><span>...</span><a href="卢溪文集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
