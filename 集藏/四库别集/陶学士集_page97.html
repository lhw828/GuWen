<!DOCTYPE html>
<html>
<head>
    <meta charset="UTF-8">
    <title>陶学士集 - 第 97 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陶学士集 - 第 97 页/共 98 页</h1>
    <div class="content">　　比者贱弟兄建义塾于横望山下，辟屋数楹，招徕学子，子孙辈因得广其见闻。然而研经声道，仪范雅肃，使人北面而心服者，舍执事复谁望欤。况横望执事过化㈠之地也，去之愈久，而思之愈深，执事其忍弃之耶。吾子孙不肖，无能仰承严诲，或者簦笈㈡响应，异才辈出，不惟贤者所学传且不朽，而贱兄弟亦与有荣焉。使执事无善世明教之心则已，茍有是心，则区区之言固当聴而不拒也。谨遣舍侄晋奉书币于左右。新春天气渐和，拱俟文从一出，以臻溪山之光，幸毋我辝焉。某再拜。

　　旁批：㈠过化，《孟子尽心上》：“夫君子所过者化，所存者神，上下与天地同流”。赵岐注：“过此世能化之，存在此国，其化如神”。《论语学而》：“夫子之求之也，其诸异乎人之求之与””。朱熹集注：“圣人过化存神之妙，未易窥测”。

　　㈡簦笈，负笈担簦，奔走求学也。

　　

　　采石书院聘训导书

　　某顿首再拜，叔良训导执事。盖闻书院之制，昉自石鼓、岳麓、白鹿、淮海，皆鸿儒硕徳讲道明教之地。去华而就实，敦本而抑末，不求世之闻知。故其为学极天人之奥，造性命之原，爵禄不能累其心，势利不能易其操，世所谓四大书院者是也。厥后书院遍天下，日増月益，星罗而鳞次，多尚虚名，而实学则荒矣。

　　采石地据长江之上，山川之澄秀，民物之富繁，宜有善教以厚习俗，使收放心，不至懈怠，此书院之所由立也。昔人有言曰：“古之学者必有师，所以传道、授业而解惑也”，又曰：“师道立则善人多”。今执事派出四明，学传十世。章句训诂之明，义理文词之懿，为师盖有余裕。况兹境也，灵淑之气锺美于人，安知不有忠信之质，亦在教以成之尔。审如是，则髣髴四书院之盛，求其实而不求其名。先王遗泽遂将溢于民之耳目，谅亦执事之所乐为也。惟幸恵然来思，母㈠为辝逊，当率诸生祇迓道左。先此奉闻，伏兾照察，不具偹。

　　㈠母字讹，当为毋。

　　

　　与蒋伯威书

　　每忆姑溪酌别，转首扁舟与江流俱逺矣。不意太夫人奄逝，时方扰攘，道阻无闻，竟失匍匐往吊之义，罪也。仲秋在武林，遇四明之士輙询近候。东渡浙江，与柯俨思、楼季豳同舟，又知为义塾师，窃深欣喜。

　　贱迹九月初来髙节书院，空山老屋，芜秽凄凉。新谷既没，客计茫然。姑寄僧舍，聊取吾《易》，明消息，穷神变，自有吾乐耳。似闻兄在集庆时交结数辈，寄以心腹，憧憧往来㈠，衔杯握手，较智略，骋谋说，或酒酣气张，鼓舞号詉，乍喜乍怒，竒怪迭出。区区昔者未见兄有此失，吾疑传之者过也。或自别后所与游者不拘礼法，以谈侠相髙，以功名自许，故不暇计利害，此皆血气使然。似若涵养未至，思虑未详，非所以隆盛徳也。想居制㈡以来，黙省向时，必有悟而自悔者，则日新之益，奚可计哉。

　　余姚判官傅仲常在兄为丁亥同牓，在仆为戊子同贡，居官一载，民懐其徳，赴义海上，没于王事，闻者嗟伤。有司闻其事于帅阃，例得对品承袭。仲常无子，其弟志尹盖可胜此任者，兄宜发扬于当道，仍与沙君彦博共成其美，不特慰傅君之忠魂，亦可见死生之交情也。兄平日以骨鲠闻于人，亦必喜人之骨鲠，故云耳。

　　旁批：㈠憧憧往来，《易咸》：“憧憧往来，朋从尔思”。 陆德明《释文》引王肃曰：“憧憧，往来不绝貌”。

　　㈡居制，守制。

　　

　　答杨彦常书

　　曩在京师，接谈笑于觞豆间，酒酣倜傥，意气飞动，信其为词场之人杰也。庚辰印巻，常瞻承于众中，卒卒数语，情不能竟。别来几载，老将冉冉。慨想金石之音，鸾鹄之姿，则固隆隆耳根，隠隠夣中也。

　　伏惟掌教慈湖，摄席杜洲。崇正道而辟异言，动荡海隅，使考亭理性之学渐被含生，何其盛哉。区区承乏，髙节僻在深山穷谷，非人所居，孑然孤踪，借榻江馆，日课童子训诂，聊以自适。虽相去寓次不逺，竟不能相与周旋。踟蹰怅望，徙切于懐耳。近袁生廷器来，得所恵书，其言详悉。诵玩再四，宛见颜色于辞意之表，慰契阔矣。夫以伟才逹识，使居金马、承明㈠，可以补益时用。而犹栖迟冷职，天固以此养贤，使之端凝其徳性，韬敛其英风，丰乎内不暴乎外，积之深厚则其发也光大无穷，必将兆于斯也。便中有可示教，幸毋吝。

　　旁批：㈠金马、承明，《汉书翼奉传》：“未央宫、又无高门、武台、麒麟、凤皇、白虎、玉堂、金华之殿，独有前殿、曲台、渐台、宣室、承明耳”。

　　

　　髙节书院纪略

　　髙节书院奉子陵严先生之祀，在余姚州东南十五里。重山环合，峦飞嶂跃，邃林丰草，苍翠炫目。书院乘山腰，随地势，前低后崇，栋宇虽不髙大，葺理严洁。门屋四楹，中建大成殿，两翼短庑。殿后子陵祠，塐㈠衣冠像。祠东西室，列秩郷贤。祠下左右为四斋，讲堂四楹居祠后。

　　《汉书逸民传》称先生会稽余姚人，耕于富春，钓于严濑，年八十终于家，其墓在书院右。盖书院因墓而立，以祀先生也。登墓道上东望，山凹处如吻仰张，天晴日朗，凹外隐隐见海。地近盐场，邻书院居者多亭灶户，其习强暴。自余至，稍有数家相谓曰：“陶山长善人君子也”，时来谒见，亦颇慕化。余以职在长教奉祠，欲即书院斋居训徒。士类咸曰：“前此教官无居是者”，尝有山长执僻，违众论，遂寓此。一夕遇盗，所受省檄、行箧诸物荡掠一空，仅以身免，覆辙可鉴。又况山谷荒寂，动人凄怆也哉。时老儒赵君璋与圎智寺长老乗铁舟善劝扫一室，留余居焉。法性寺住持恱白云颕慧能文，毎访余，聴谈《易》，逹旦忘寐，留恋不能去。间有习陆学者，出辞邪恠，妄议先儒，余必据理辨折，或正色斥去，旋有自悔其非者。

　　未几，浙东西学子接踵至门，愿执经受业。僧室隘不能容，迁姚江北官舍，幽敞可栖，徒党日集。每旦望向晨，肩舆赴书院，率士子拜谒，具膳而退。春秋上丁，前期诣祠下，及行事荐牲勺醴，献奠清肃，颁胙有仪。享士醉饱，众谓丰腆于昔。

　　余每往书院，则出郭循田间小路，行十里许，石梁跨溪水，溪阴有丝风亭㈡遗址，后人以先生尝钓，故名丝风尔。溪阴有石砌路，阔三尺，縁山趾而修曲，过三里，当路有石基，方可八丈，莓藓斑斑。昔人建亭，摘云山苍苍㈢之歌，名苍云亭，亭废久矣。又二里，石路尽。遂登山，由土径﨑岖盘折，扺书院。阴雨径辙泥淖，或阻潦水，行者告病。时新用直学㈣潘国寳以钱五百缗修贽礼，余拒不受。乃托士夫邀余宴其家，又不往。潘生年少好学，与其二弟皆来从游。因以土径弗便，讽其甃道㈤。潘生慨然出钱买石，隆壤于径而甃之。下接石路，上彻院门。环舍茂树尤多，杨梅学产，岁利供朔望丁祀，教官得禄强半。

　　余始视事当癸巳九月二日，所与交者前守郭彦逹，省掾李元中，判官程邦民，学正刘中可及土人儒仕者刘彦质、郑学可、李文衍、杨季常暨其弟元度、赵维翰、宋无逸。维翰君，璋子也。又有文士郑元秉、赵养直、帅史王国臣、漕史髙仲寳，方外则四眀山宫主茅石田，余所识不悉载。

　　甲午仲冬，以公委去职，书籍行李寄州吏吴仲祥家，腊月望后至当涂。

　　旁批：㈠塐同塑。

　　㈡丝风亭，在客星山南坡，因严子陵垂钓于此，故名。

　　㈢云山苍苍，范仲淹《严先生祠堂记》：“云山苍苍，江水泱泱，先生之风，山高水长”。

　　㈣直学，元代在书院设立直学之职，掌管书院钱粮。

　　㈤甃道，甃音作，以砖石铺道。

　　

　　书阴符经后

　　世传广成子隐居崆峒，黄帝访道，授阴符经。阴符者，寂然契合之谓也。首之以观天之道者，体也；执天之行者，用也，经之纲也。所谓五贼三盗，天人杀机，生死恩害，阴阳神鬼者，着其目也。理虽玄而不诞举，切于身心，推以经纶天下，无施不可。后世言治道清浄者，意同乎此。

　　唐永徽间，髙宗命禇遂良书百余巻，盖必知其理也。知而不用，犹不知也。且其惑于嬖邪，乱伦蔑礼，召牝晨之祸，胡不一警其心，于斯以行清净之治乎，而徒好其书翰之美。遂良宜乗其所好，导以经之旨意，格正其非，庶或消乱于未形，亦纳约自牖㈠之意也。其后叩头纳笏，偹沥忠恳，几陷于死，君子议其昧夫阴阳消长之渐。然髙宗为蔽益深，卒致非常之变，革唐为周，毒流四海。《经》有曰：“火生于木，祸发必克。奸生于国，时动必溃”，髙宗有焉。呜呼，是可以为监矣。

　　旁批：㈠纳约自牖，《易坎卦》：“六四，樽酒，簋贰，用缶，纳约自牖，终无咎”。礼轻意重也。

　　

　　

　　书彭伯诚所著字说后

　　余来姚江，与赵养直居相近，见輙谈古今文章。一日袖示文一简，乃余友彭伯诚之作也。养直族人名学礼、字克诚，在池阳识彭君，彭作《字说》贻其归焉。

　　初至顺间，伯诚从父至太平，年未冠，已精诣性理，摛辞美赡。与余同舍，余长一岁，伯诚兄视之，相好也。其归徳兴，以逺罕见，毎秋闱相遇，握手论心，欢洽累日，盖二十四年之交矣。去年冦掠徳兴，锋燹惨毒，有懐良朋，寤寐不置。乃者秋闱，君弗与贡，吾方忧之。而养直乃示其文，展视则伯诚迩日手翰，真若亲其面颜，喜不能已。

　　君之论礼也，仪文森焕，度数整严，愽而知要者也。夫天尊地卑，礼有定体。而天地之道，至诚无息，诚其礼之本欤。圣人为天下至诚，故动容周旋中礼，天地圣人莫非礼也。礼制由兴，莫非诚也。礼之大用，散具事物，君子真知不迷，实践不违，以其能诚尔。人或无诚，则心亡其敬，而礼无以立。事乖其序，而礼无以行。必忠信为主，由中及外，不杂虗妄，约其身于规矩凖绳，使出入有门，立乎正位，巨细弗遗，经权有当，斯无适而非礼。则学礼贵乎能诚，审矣。

　　余虽不识克诚，其见与于彭君，余独不嘉之哉。观彭君之文，若游天府，而玉璧、球贝、刀鼖、弓矢，凡古今寳器、圗训，极天下瑰异之物，靡不在目，故乐书其后，聊以志余之喜也。

　　

　　书李育之行巻后

　　至元己夘秋，真定李育之来为姑孰郡曹，奉二亲至自钱塘，年皆七十余，戴白㈠寿康，仆尝为堂下之拜。育之禄虽微，能以色养。出入公庭，刚介严正，人所惮服。辛巳秋，调宛陵江东。宪官嘉其孝廉，擢升宪史于湖北，自是不相见者累年。闻其继遭大故，骇然动情。今年夏秋之交遇于金陵，则疏绖毁瘠，若不胜忧者。谓曰：“父母之丧不当出，今吾不得已也。曩先人没，悉力营资归塟藁城，而母老居滠上，不获遂庐墓之愿，因南旋而省养。既又不幸失恃，号吁无可与谋，权厝浅土，将圗同封先茔，则空乏不能致逺。朋友通财，往以急告，吾所以为斯行也”。余听其言，不惟骇然而动情，遂将惨然而痛心矣。使育之曩时在职，翕翕以取容，孳孳以黩货，如庸吏之习，则今送终大事可頥指而集。唯其执理蹈善，廉介弗污，不贻父母羞辱，则所以为亲之荣者多矣。虽旅榇数千里外，宁劳勚间闗而无所怨悔也。昔海虞令何子平㈡以不得葬亲而不听葺屋，育之贫若殆与之同，若夫轻财重义如郭元振㈢、范尧夫㈣者，岂可谓空一世而无其人乎。余既痛育之重罹荼毒，而又伤余不能有以周之。聊于其行，将以观斯世有轻财重义，能继古人者果为谁也。

　　旁批：㈠戴白，《汉书严助传》：“戴白之老”。颜师古注：“戴白，言白发在首”。

　　㈡海虞令何子平，司马光《家范》：“海虞令何子平，母丧去官，哀毁逾礼，每至哭踊，顿绝方苏。属大明末，东土饥荒，继以师旅，八年不得营葬。昼夜号哭，常如袒括之日，冬不衣絮，暑不就清凉，一日以数合米为粥，不进盐菜。所居屋败，不蔽风日，兄子伯与欲为葺理，子平不肯，曰：“我情事未伸，天地一罪人耳，屋何宜覆？”蔡兴宗为会稽太守，甚加矜赏，为营冢圹”。

</div>
    <div class="pagination">
<a href="陶学士集_page96.html">上一页</a><span>...</span><a href="陶学士集_page92.html">92</a><a href="陶学士集_page93.html">93</a><a href="陶学士集_page94.html">94</a><a href="陶学士集_page95.html">95</a><a href="陶学士集_page96.html">96</a><span class="current-page">97</span><a href="陶学士集_page98.html">98</a><a href="陶学士集_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
