<!DOCTYPE html>
<html>
<head>
    <meta charset="UTF-8">
    <title>弇州续稿 - 第 186 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 186 页/共 228 页</h1>
    <div class="content">　　
　　赵子惠藏石田画虞山三桧
　　
　　余旧游虞山致道观摩娑古七星桧乆之思以一诗志其胜而语不敌后得沈启南先生所图乃其最竒者仅三桧而先生后先纪游十余章皆附于楮尾兴到遂成一古体和之又数年而赵博士子惠复出先生所别图三桧见示而命余以旧题题尾先生于丹青中夺真宰柄或荣或瘁顷刻万变兹帧所谓愈出愈竒而余诗既莽莽不能造小致语博蟠虬屈鐡之胜而书复沓拖可厌所谓一解不如一解其置之勿令人作狗尾诮也子惠居天台万山中而又乔木世家长松八桂琪树建木璀璨怪伟当有如孙兴公所咏者按图求之故自不乏何必区区一虞山殢也七桧皆梁时种至宋而腐其四宋人为补之云昭明太子手植者误昭明足迹未尝出建业百里外也吾前诗语亦漫承旧志尔
　　
　　沈启南金焦二山图跋
　　
　　昔人有诗云长江如白龙金焦双角短自诡以为善名状葢两山之对雄乆矣而未有图之者白石翁乃能于三尺赫蹏中写沈深滃郁之势一开巻而此身若登鐡瓮城东西指顾真竒观也然考翁题句实未尝登焦山今郭五游次父剪茅于焦之最胜处而杖履往来金山若家圃顾舍而宝爱兹图出入必与偕不忍释手岂幻者真真者幻耶余不能辨以问焦光光不荅次之金山问了元元曰四大本空五藴非有老僧如是山亦如是彼翁者欲于何处着丹青苏长公闻之曰诳语阿师难画两山真面目只縁身在两山中五游了此义否不了当以图与我
　　
　　周履道沈启南二画
　　
　　周校书履道沈山人启南画宜兴龙岩小景及铜官秋色各一帧后多有名贤题咏若桑民怿文征仲黄应龙辈皆可宝者今年夏以考绩忽忽发金陵谈叅军思重强置余行李中而去归后小间展之至巻后乃有余一跋真米元章所谓惭惶杀人者也记数年前曾为思重书此念欲返之思重既不可留之箧笥亦不可行求大雅士得盛君原济因以归之君挟肘后神术重三呉多游行荆溪试一披览与诸溪山印证孰胜其合也为我釂三大白赏之
　　
　　跋沈启南太石山聮句图
　　
　　余始从呉兴凌玄旻所获覩李贞伯先生所书大石山与呉文定张子静史明古三君子聮句其结法精劲遒宻为生平冠而诗亦险刻有昌黎城南鬬鸡遗调后则杨君谦和章祝希哲文征仲徐昌榖徐子仁署尾尤可爱而独轶沈石田启南图玄旻乃托钱榖叔宝补意钱固佳手玄旻意若有所不足者而乞余题以解嘲未几而家弟敬美偶购得沈图一阅之则墨气秀润如欲滴庵霭掩暎大有致觉顾长康王子敬山阴下语为不远间与玄旻之父大夫及之缓颊欲为延津之合不得也此图后联句则呉文定书似不能当贞伯而沈亦自和一五言古体余老且倦游矣大石在屋檐下尚阻一蹑屐而启南画贞伯书百年内竒物既分散数百里外而后先寓目焉事固不可晓也敬美善秘之亦有以宝钩青蚨之谈进者乎母在子当不它之矣
　　
　　沈启南梅花图
　　
　　燕山雪花大如掌蓟门而北一白万里而恨无梅罗浮大庾间梅花满天地参横梦醒翠禽啁唽别是一境界而苦无雪独呉越诸山水间在在不乏沈启南先生画雪不下摩诘巨然梅虽作本色然亦能攀杨旡咎弟蓄王冕陈宪章此图一时遂为二种传神致足赏也今年冬晴遂不见滕六公而甔缾一枝寥落不快意偶获寓目兹巻觉眉宇间朗朗神王九咽为爽不佞老矣无暇蹑不借横玉篴泛水晶叵罗结孤山铜坑一叚胜縁小盘礴时尚能谓宗生之不我诬也
　　
　　沈石田画
　　
　　沈启南先生画十帧帧系一絶句为楚州为高邮为广陵为扬子为句曲为天平山为马鞍山为垂虹桥为西湖之岳坟为下天竺寺江以北凡四皆无山而江以南则山五而水一真清远竒丽之观也高斋展玩间自谓不减少文卧游足以掩闗矣十絶余皆有和仍托诸君子继之
　　
　　茶坡巻后
　　
　　此茶坡图故中丞刘公家物也苏长公恒云茶欲白墨欲黒茶欲新墨欲陈二者正相反今所谓茶坡与刘公者俱不可见而白石翁之墨犹若新良可叹也图后有王父司马公一歌因悚然敬题其后
　　
　　沈石田虎丘图
　　
　　沈石田先生此图为虎丘写而读先生手书诗与匏翁歌似皆以游灵岩雨兴败而次日得虎丘足之者葢以灵岩不可雨故也若虎丘则毋论雨它风雪花月之境无不与人宜者余尝再游灵岩其一亦遇雨委顿返而雨中宿虎丘兰若汲第三泉拾松枝煑茗啜之取所携酒脯从僧雏作起曲饼供赋诗小酌至夜分后犹闻四山歌声隐隐出檐溜树滴外若灵岩有此当不得二公败兴语也
　　
　　题沈石田涤斋图后
　　
　　范良父出所藏涤斋图图为白石翁沈周笔而吾乡毛文简公记之诗者三人余所知文待诏潘司空也白石翁与待诏以书画名天下余无所复赘独文简公所造皆笃实近里语不作后人孟浪而书法亦精谨如司马文正无一笔造次尤可重也今年入春忽自厌鄙四大外内皆尘壒污浊覩一涤字令人爽然如以甘露浸心腑漫识数语
　　
　　林居图
　　
　　此图乃白石翁沈启南早歳为北山僧作其仿黄鹤山樵遂无一笔失度图成垂二十余年而始题诗又三十年而始弃僧而归文待诏所杨君谦蔡九逵王履吉白贞夫皆和之又六十余年而始归余余又和之后有属者与和者定皆非凡士也
　　
　　沈翊南画
　　
　　此画乃白石翁弟沈翊南为邢丽文作后有朱尧民黄应龙诗四君皆弘正间知名士也葑于六门最僻野丽文家徒壁立而一时慕称之比于通德亷让为黄君诸孙者亦可以省矣
　　
　　文待诏玄墓
　　
　　四景玄墓为呉中最胜地迩年僧贫寺废少有游者余尝一蜡屐至虎山桥而止深以为恨今得文待诏所写四景阅之恍若置身此中矣陆子傅先生以诗画师事待诏愧其意故晚节有胜游必偕遇得意輙命丹青以授之此葢其最合作者
　　
　　又千岩万壑
　　
　　文待诏之爱陆子傅先生如瞿昙叟于鹙眼子靡不曲示上乗至此巻则双林树下解脱三昧悉倾倒无余矣公瑕以千岩竞秀万壑争流拈出之可谓名语然至儗以山阴道上行似未伦也余尝雪后歩虎溪览香垆背雨后自紫霄南岩叩天柱絶顶时时近之然此老生平足迹所未到也人胷中故自有丘壑哉
　　
　　又人日诗画
　　
　　余有文待诏手书甲子诗至除夕止此为乙丑当是新歳第二试笔也待诏有寂寞一杯人日雨句画作一荷伞人穿小桥而出殆实境矣寿承题谓惟跋尾三人在今并寿承皆亡之零落之恨岂惟高蜀州为掩巻三叹
　　
　　周东村画张老图
　　
　　当宾鹤公存日好古声价不减胜国倪元镇顾阿英今览周臣所为图俨然清秘阁金粟山房也然不闻二君有伯起为之孙又为之赋以着思输公一筹矣
　　
　　唐伯虎画梅谷巻
　　
　　梅谷者当是吾呉德靖间名士唐六如伯虎为作图祝京兆希哲题署而王太学履吉选部禄之各赋一诗殊足三絶偶以示文休承休承谓尚有京兆一序及待诏一诗不知何縁脱落因补书旧和杨补之栁稍青词于后甫成而信阳王胤昌太史书来以元章补之梅竹为赠因举以报之古人折梅寄远故诗中用驿使语为雅事第不知仙骨寒香一辞条后所存几何故不若邮筒中尺素之堪远也自今后南北山房各留之以备歳寒一（阙）生如玉川子所云忽到窻前疑是君犹足代面
　　
　　唐伯虎画
　　
　　余尝有唐伯虎桃花庵歌八首语肤而意隽似怨似适真令人情醉而书笔亦自流畅可喜考跋辞当有图一帧而失之别购以补卒不甚称也今年三月花时见李士牧藏伯虎一图深红浅红与浓緑相间渔舟茅屋天趣满眼宛然桃花庵景物意欲夺之卒不忍而亦不忍割吾所有歌以予士牧姑为题其后士牧志之吾两家异日必为延津之合也
　　
　　唐伯虎赤壁图
　　
　　吾尝以七月望登赤壁酒酣耳热歌坡老所作二赋飘然欲仙者乆之然坡后赋所纪及伯虎此图俱与景不甚似当相赏有象外意耳伯虎才气彷佛此老而穷达絶不埒却有一事相闗坡于黄冈作中吕满庭芳词结句有百年强半来日苦无多见者缩舌以为诗谶无几而入銮坡领岩部出入贵要者十余年而后谪又八年而后逝伯虎祈梦九仙得中吕满庭芳五字至年五十三骤见坡石刻词而恶之趋令彻去寻病卒夫词语不谶于作者而谶于见者何也以其为二君子且黄冈故事因漫及之
　　
　　唐伯虎画宾鹤图跋
　　
　　友人张幼于以故唐伯虎先生为其王父写宾鹤图乞余跋伯虎丹青妙天下独此图一叟乌巾白帢据坐大树傍一朱顶鹤窦荆扉而出于宾鹤意小不伦岂叟为宾鹤顾为主耶然度叟羽化之日今已踰七十年有如一旦坐幼于先人垄华表而鸣唳者焉知非叟也耶又焉知鹤之为叟也宾之为主也伯虎之昔非而今是也耶余又焉能辨之图首有文征仲古隶可宝他图及文辞鹳雀伍耳幼于去之可也
　　
　　摹辋川图后
　　
　　右王摩诘辋川图临之者郭忠恕再临者仇英实夫也其二十絶句书者文待诏征仲也余尝谓读摩诘絶句更一览辋川图觉便如上下华子冈斤竹岭骋于宫槐陌泛南北垞欹湖柳浪徙倚木兰柴茱萸沜即文杏馆而休焉酌金屑之泉与裴廸秀才对语不知我之为摩诘摩诘之为我与否也然则摹本何必实夫而书亦何必征仲哉
　　
　　题文待诏画册
　　
　　文待诏所图十六帧多东南名山水虽间以险絶竒胜为功而不离清远萧散之致稍一展视觉秀色幽韵直扑眉睫间此翁真易仙宫中人也帧各有周公瑕陆子传一絶句内补公瑕阙者王百谷三君子故竭其心思腕力而趣后尘以拟三絶则吾未之敢许此图为朱子朗作今属徐建甫氏要余题其后赖余老任作云霞观耳不然几令三日不成寐
　　
　　三辅黄图
　　
　　按三辅黄图秦始皇帝二十五年作朝宫于渭南上林苑中廷可受十万人车行酒马行炙其志阿房宫云一曰阿城始皇帝因惠文王之遗趾而拓之规恢三百余里离宫别馆辇道相属阿房前殿东西五百歩南北五十丈上可坐万人下可建五丈旗不知即朝宫耶抑更创之耶若所称萯阳槖泉歩寿蕲年之数及取七王宫材而模写之者皆在三百里度内矣此图能写其曼衍陡絶之状其雄丽竒险所不论当是唐人阎右伯李将军本而仇实夫所临者若杜紫微赋虽乖本色不能如上林子云长杨而纵横磊落要与南山并岝■〈山上咢下〉祝京兆书法滔滔莽莽清渭同其潆洄真传古中一雄观也己丑初春恭谒大内还感我明之俭德兴亡秦之穷奢因执笔纪其后
　　
　　题周官饮中八仙图
　　
　　周官所图饮中八仙歌不唯人物衣冠器饰皆古雅而醉乡意态种种可念当由伯时子昻藁本化出若其时固开元天宝全盛之际宜其如此也自是而后宫掖旃席之间皆以酒为政而妖色主之霓裳羽衣之曲未终而渔阳鼙鼓动矣豹孙举以贻我方右目于眚曲蘗是雠为展览再过亟还之不然恐复堕糟丘中为此曹子淹杀也
　　
　　刘氏藏甲申十同年会图
　　
　　甲申十同年会图余所见凡三本一本于大司徒益都陈公家一本于太保呉兴闵庄懿公家一本于太保华容刘忠宣公家其序皆太师长沙李文正公手书而公所赋诗视诸公独伙又多代人书此图自弘治癸亥至万厯己丑葢八十有七年矣而衣綦犹若新犀玉参差青紫辉暎神观眉宇奕奕有生气试一指问之其师师而坐衎衎而食者将李文正挥洒内制之暇乎抑刘忠宣戴恭简亲承天问之后乎闵庄懿抗（阙）三尺而得遂志者乎王襄敏平蜀冦而旋凯者乎谢文肃讲诵弦歌之余晷乎无论其人不可作其时不可遘而其事亦不可再不佞贞叨第丁未于今四十三年矣同榜二太师一太保已前逝今在朝者仅四人藉令三相君亡恙沈严若太乙贵神其肯甘末坐以与诸卿佐周旋若李文正者哉其肯不厌笔札之役为诸卿佐九书其文若诗者哉嗟嗟宜不佞贞之有感于三不可也此会比洛中耆英差彷佛而弘治之视熈宁殆过之刘忠宣可伯仲司马文正富文忠今为忠宣之后人比部君书此聊寓执鞭之慕云
　　
　　弇州续稿巻一百六十九
　　
　　●钦定四库全书
</div>
    <div class="pagination">
<a href="弇州续稿_page185.html">上一页</a><span>...</span><a href="弇州续稿_page181.html">181</a><a href="弇州续稿_page182.html">182</a><a href="弇州续稿_page183.html">183</a><a href="弇州续稿_page184.html">184</a><a href="弇州续稿_page185.html">185</a><span class="current-page">186</span><a href="弇州续稿_page187.html">187</a><a href="弇州续稿_page188.html">188</a><a href="弇州续稿_page189.html">189</a><a href="弇州续稿_page190.html">190</a><a href="弇州续稿_page191.html">191</a><span>...</span><a href="弇州续稿_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
