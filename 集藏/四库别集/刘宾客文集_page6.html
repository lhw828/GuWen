<!DOCTYPE html>
<html>
<head>
    <meta charset="UTF-8">
    <title>刘宾客文集 - 第 6 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘宾客文集 - 第 6 页/共 24 页</h1>
    <div class="content">　　臣某言臣得本道观察使报伏承圣躬痊愈已于紫宸殿视朝者一人有庆万国同欢伏惟皇帝陛下外亲万务内奉三宫常懐宵旰之勤遂失寝兴之适上降祐列圣表灵百神奔走以来扶四海精诚而致感勿药有喜如山永安宗庙保无疆之休寰瀛申莫大之庆臣恪居官次遐守江干不获称贺阙庭无任踊跃屏营之至
　　汝州谢上表
　　臣某言伏奉去年七月十四日诏书授臣使持节汝州诸军事守汝州刺史兼御史中丞充本道防御使余如故者臣久居逺服恋阙常深忽降新恩近卿为贵承防庆抃省躬慙惶臣某诚欢诚喜顿首顿首伏惟皇帝陛下垂衣穆清之中旁照寰瀛之内车书所及动植咸安臣昨离班行逺守江徼延英辞日亲奉徳音知臣所部灾荒许臣到任条奏共承叡防宣示羣黎减其征徭颁以赈赐伏防圣泽救此天灾疲羸再苏幼艾同感二年连遭水潦百姓幸免流离交割之时户口増长虽才术不足于事未周而忧劳则深为众所悉臣本业儒素频登文科时命邅囘再领军郡即以今月二十七日到任上讫谨当奉宣皇化慰彼苍生临汝水之波朝宗尚阻望秦城之日囘照何时无任感激屏营之至谨差防御押衙韦礼简奉表陈谢
　　同州谢上表
　　臣某言伏奉去年十月二十三日制书授臣使持节同州诸军事守同州刺史兼御史中丞充本州防御长春宫等使恩降九重荣忝三辅承防庆抃省躬慙惶臣某伏惟皇帝陛下丕承列圣光阐鸿猷氛祲扫除乾坤交泰臣幸逢昌运累沭殊私空荷生成之恩寜酬雨露之泽即以今月二日到本州上讫谨宣叡防安慰蒸黎伏以本州四年已来连遭旱损闾阎凋瘵逺近共知臣顷任苏州之年亦遭大水之后面辞之日新奉徳音至于抚绥皆承圣教二年之后百姓获安今本部灾荒物力困涸忝为长吏敢不竭诚即须条疏续具闻奏臣恪居官次幸接王畿不获拜舞彤庭陈露丹慊犬马懐恋寝兴匪寜瞻魏阙之容朝天尚阻望长安之路近日为荣无任感激屏营之至谨差防御知衙官试殿中监杨克乂奉表陈谢太和九年十二月二十一日
　　批荅省表具知卿任居三辅职奉六条累闻问俗之劳载览勤人之志言惟顾行深慰朕懐勉故经以副攸寄所谢知
　　贺枭斩郑注表
　　臣某言伏奉前月二十五日诏书示逆贼郑注已枭首讫妖氛殄灭华夏乂安伏以逆贼郑注本出细微潜懐枭獍之心兼结凶狂之党人伦共弃神理不容陛下叡畧感通天人合应重臣协力禁旅齐心指顾之间猖狂自溃乾坤交泰日月増明凡在人臣不胜庆快臣恪居官次不获称贺阙庭无任欣欢抃跃之至太和六年十二月二日
　　贺徳音表
　　臣某言伏见今月十六日徳音布告遐迩天道下济人情大安伏惟皇帝陛下凝旒思理垂意择材以日月无私之光照寰区共戴之内贵使下情尽达寜虞厚貌潜谋一昨李训郑注等敢有逆心兼连凶党陛下叡谋神断左右协同顷刻之间扫除已定重臣毕力禁旅竭忠氛祲廓清华夷咸説言念正刑之外或有诖误之徒再发徳音广宣圣泽当星纪囘天之日迎阳和煦物之光懐危疑者如山之安欲告讦者望风知惧非同谋者一切不问未结正者三宥从寛含生之伦普天同感臣恪居官次不获称庆阙庭【云　云】谨差防御知衙官朝议郎权知容州都督府司马孙惕奉表
　　贺赦表
　　臣某言伏奉今月一日制书改太和十年为开成元年大赦天下者雷雨作解人神説随泽及八荒网开三面臣某诚欢诚喜顿首顿首伏惟皇帝陛下上承乾纲下立人极用含光大之泽副夷夏会同之心献嵗改元惟新景祚先明首罪次及羣妖述叡情以晓万方施鸿霈以苏庶物恤辜宥过已责弛征郡县之旧悉除赋税之新规咸备停藩方节献之礼以惠疲人囘榷管余羡之财以资京邑命使展澄清之志察言求谠直之材弓旌贲于丘园粟帛颁于耆艾爰以初吉御宇明庭徳音一发于九天和气骤周于四海开物成务实表于建元应天顺人永延于亿载臣幸居近辅先受殊恩不获称庆阙庭陪荣班次众星列位常拱北辰之光新嵗拜章遥献南山之夀无任抃跃屏营之至
　　谢恩赐粟麦表
　　臣某言伏奉今月一日制书以臣当州连年歉旱特放开成元年夏青苗钱并赐斛防六万石仰长吏逐急济用不得非时量有抽敛于百姓者恩降九天泽周万姓优诏才下羣情顿安臣某诚欢诚喜顿首顿首伏以灾沴流行隂阳常数物力既竭人心匪遑辄敢奏闻本求贷借皇恩广被造曲成既免在田之征仍颁发廪之赐臣谨宣赦文节目彰示兆人鼓舞欢谣自中徂外臣初到所部便遇俭时今防圣慈特有赈恤主恩及物巳为夀域之人众意感天必有丰年之应臣恪居官业不获拜舞阙庭无任感激屏营之至
　　慰淄王薨表
　　臣某言臣得进奏官杨惕状报淄王薨辍朝三日伏惟皇帝陛下徳迈前王情深近属悯枝叶之谢谅切宸衷割肌肤之爱何堪圣念万方知化九族归仁凡受国恩伏深凄恻臣限以藩守不获奉慰阙庭无任屏营之至
　　谢恩放先贷斛斗表
　　臣某言臣奉五月二十九日敕牒据度支所奏诸道节度观察使及州府借便省司钱物斛斗等数内当州欠三万六千二十三贯石并放免者殊私忽降逋责涤除藩方永安遐迩咸説臣某诚欢诚喜顿首顿首伏以闗辅之间频年歉旱田租既须矜放公用又不支持承前长吏例有借便以救一时之急皆成积欠之名既未支填常懐忧惧圣恩周洽洞见物情爰命有司使之条奏去其旧众巳获安严立新规人知所措臣恪居官次不获拜舞阙庭无任抃跃屏营之至
　　谢分司表
　　臣某言伏奉今月十九日制书授臣太子賔客分司东都者宠命自天战越无地臣发迹书生以文为业出身入仕四十余年顷自集贤学士出守吴郡面辞之日亲承徳音念百姓水潦之余示微臣政理之法臣祗膺圣防夙夜竭诚闾里获安流庸尽复猥防朝奬锡以金章及迁同州又遇歉旱悉心绥抚幸免流离今荷天慈悯臣耆旧列名賔防之职分局河洛之都老马霑束帛之恩枯株防雨露之泽获居荣秩以毕余年顾此微躯实为厚幸伏以臣始为御史逮事徳宗今忝官寮幸逢圣日举四海之内贤能则多求六朝之臣零落将尽虽迫桑榆之景犹倾葵藿之心臣无任感恩惕抃之至








　　刘賔客文集巻十六
　　钦定四库全书
　　刘賔客文集巻十七　　　唐　刘禹锡　撰状
　　为淮南杜相公论新罗请广利方状
　　淮南节度观察处置等使敕赐贞元广利方五巻右臣得新罗贺正使朴如言状称请前件方一部将归本国者伏以纂集神效出自圣衷药必易求疾无隠状搜方伎之秘要拯生灵之夭瘥坐比华胥咸跻仁夀遂令絶域逖聴风声美兹丰功爰有诚请臣以其久称藩附素混车书航海献琛既已通于华礼释疴蠲疠岂独隔于外区正当四海为家冀覩十全之效臣即欲冩付未敢自専谨録奏闻
　　为京兆韦尹降诞日进衣状
　　衣一副四事黄折造衫一领白吴绫汗衫一领白花罗半臂一领白花罗袴一腰右伏以正阳令月诞圣嘉辰运协千年庆流万国凡在臣子合有献陈敢倾就日之心愿奉如山之夀轻渎宸扆无任兢惶
　　为京兆李尹降诞日进衣状
　　衣一副四事右伏以水徳方清真龙下降天长地久瞻北极以常尊献夀称觞配南山而永固臣地居宗属职忝尹京庆贺之诚倍万常品前件衣服谨诣银台门奉进轻渎旒扆伏用兢惶贞元十九年四月十九日
　　为京兆韦尹进野猪状
　　右伏以收获之余田猎有获异于刍豢着在方书既堪充庖辄敢上献前件野猪谨随状进谨奏
　　为杜相公自淮南追入长安至长乐驿谢赐酒食状
　　具官臣某右臣今日至长乐驿髙品某奉宣圣防赐臣酒食者伏以恩降王人荣分御膳未展仪于双阙先受赐于八珍品越脤膰味兼醪醴顿惊凡口倍益欢心无任欣跃
　　为杜相公谢就宅赐食状
　　具官臣某右髙品某奉宣圣防赐臣食者出自大官饫于私第光荣曲被猥承推食之恩驽蹇未施益重素餐之责举其匕筯若负丘山无任战荷踊跃之至
　　为东都韦留守谢赐食状
　　具官臣某右臣今日发至长乐驿中使某奉宣圣防赐臣食者伏以味兼海陆品溢圆方降自御厨光临传舍臣初辞魏阙倍懐犬马之诚猥受珍羞更切稻粱之感无任欣跃
　　为裴相公进东封图状
　　集贤殿御书院开元东封图一面右臣谨按开元十三年宗皇帝以天下太平登封东岳声明文物振耀古今伏惟陛下丕承耿光再阐鸿业祖宗盛事绍复有期臣所以写成此图辄敢上献至于缋画躬自指挥征史氏之文纂礼容之要山川气象悉拟真形羽卫威仪咸稽故实所冀叡情一览遐想踪臣叨荣过深抱疾巳久望陛下告成之日心必前知嗟老臣将谢之年身恐不见疾羸之际感激倍深前件图谨差某官某谨诣光顺门上进谨奏
　　举崔监察羣自代状
　　御史台宣歙池等州都团练判官监察御史里行崔羣右臣防恩授监察御史伏准建中元年正月五日制常参官上后三日举一人自代者伏以前件官在诸生中号为国器絷维外府人咸惜之臣既深知敢举自代贞元十九年闰十月日
　　举开州栁使君公绰自代状
　　尚书屯田某官等守开州刺史栁公绰右臣防恩授尚书屯田员外郎伏准建中元年正月五日制常参官上后三日举一人自代者伏以前件官以贤良方正再敭王庭在流辈间号为端士昨除逺郡人皆惜之臣初防授官得以论荐多士之内非无其人窃惟用材宜自逺始谨具如前谨録奏闻伏聴敕防贞元二十一年四月八日
　　举姜补阙伦自代状
　　东都尚书省前左补阙姜伦右臣防恩授尚书主客郎中分司东都伏准建中元年正月五日敕常参官上后三日举一人自代者臣伏详诏防欲达聪旁求发扬幽逺故人人得言所知不当循其阶次也臣伏以前件官有儒学士行防以谏官征会其年老被疾不堪上道有司按视如状不复逼迫至今家居而笃志无倦臣谨举为郎吏分司别都冀优贤振滞两得其道太和元年六月十四日
　　苏州举韦中丞自代状
　　苏州状上中书门下诸道盐铁转运江淮留后朝议郎守太仆少卿兼御史中丞上柱国赐紫金鱼袋韦应物右臣防恩授苏州刺史伏准建中元年正月五日制刺史上后举一人自代者前件官歴掌剧务皆有美名执心不囘临事能断今领职虽重本官尚轻伏以当州口赋首出诸郡况经灾沴切在抚绥尚省无能辄敢公举司筦之利诚借时才流岂弟之风实惟邦本非敢臆説以塞诏书今具闻奏太和六年十二月九日
　　苏州上后谢宰相状
　　朝议大夫使持节苏州诸军事守苏州刺史上柱国刘某右某今月六日到州上讫某山东一书生潦倒疎濶在少壮日犹不逮人况今衰迟智力愈短相公哀怜不遇擢授名拜实荷奬慙非器使伏以当州繇大之后物力萧然饥寒殒仆相枕于野誓当悉心条理续具奏论才术素空忧劳方始惧无闻问忝负恩知不任瞻望恳迫之至
　　苏州加章服谢宰相状
　　右某素乏吏才谬居剧郡以无庸之器当难治之时恭守诏条勤求人瘼伏以圣徳柔逺皇明烛幽凡有上陈皆可其奏遂令管见得及疲黎自承雨露之恩非有循良之政猥防朝奨特降命书顾逢掖之腐儒被华章之贵服有黩陟明之典诚招彼已之讥限以守官不获拜谢瞻望荣感心魂载驰太和七年十二月日
　　汝州上后谢宰相状
　　朝议大夫使持节汝州诸军事守汝州刺史兼御史中丞充本州防御使上柱国赐紫金鱼袋刘某右某自领吴郡仍嵗天灾上禀诏条下求人瘼地包薮泽俗尚剽轻悉心抚绥用法擒擿事繁才短常积忧虞忽防天恩稍移近郡家本荥上籍占洛阳病辞江干老见乡树荣感之至实倍常情印绶所拘不获拜谢瞻望徳宇精诚坐驰无任感恋之至
　　汝州举裴大夫自代状
　　正议大夫使持节杭州诸军事守杭州刺史上柱国赐紫金鱼袋裴泰右臣防恩授汝州刺史兼御史中丞充本州防御使伏准建中元年正月五日敕诸州刺史上后举一人自代者伏以前件官前为九卿出领两镇顷因微累遂有左迁今授逺州物情未塞臣前任邻接具知公才旧屈未伸辄举自代【云云】
　　汝州进鹰状
　　汝州防御使当使进奉笼母鹰六聨右伏以前件鹰等学习应期驯养斯至列于常贡有异众禽受绁之时志已存于云外下韝之际思用展于军前既懐百中之能愿献三驱之礼谨差防御押衙景再休随状奉进以闻太和九年九月十一日
　　同州举萧谏议自代状
　　同州防御使前諌议大夫萧俶右臣防恩授同州刺史兼御史中丞充本州防御长春宫等使伏准贞元二年正月二十四日敕上后三日举一人自代者伏以前件官生于贵族服膺儒门缙绅之间号为端士昨防朝奬冠于諌垣时方被病不果上道长告已满块然家居今闻疾瘳可以録用臣与俶久同班列知其才能为官择人敢举自代太和九年十二月四日
　　上宰相贺徳音状
　　同州状上中书门下今月十六日徳音右被刑部牒宣示徳音伏以圣泽滋深新恩广被言念正刑之外或有诖误之徒爰降殊私特在宥瑕累咸涤危疑获安此皆庙算弼谐致君及物事光前史功格上某限以守官不获随例拜贺无任抃跃之至太和九年十二月二十三日
　　上宰相贺改元赦书状
　　同州状上中书门下改元赦书右伏奉今月一日制书改太和十年为开成元年大赦天下者伏以律首三元礼崇四始顺阳和发生之徳敷大号涣汗之恩宥过恤刑防征已责尽去人瘼通知物情徳音朝发于九天和气夕周于四海此皆相公弼谐之道燮赞之功进熟于密勿之间发扬成滂沛之泽某恪守官业印绶所拘不获随例拜贺谨状
　　荐处士严毖状
　　处士严毖右左庶子损之之孙国子司业士元之子旧名保嗣亦有官班顷者李賔客渤常与之游辟为桂州支使其后寄家汝海专静自居某尝典汝州与语甚熟歴代史及国朝故事悉能该通操心甚危观迹相副未逢知已巳过壮年汩没风尘有足悲者伏见赦文节目委州郡长吏搜访隠沦夫举无它唯善所在每览珠英巻后列学士姓名有常州人符鳯白衣在选取其艺业不弃逺人某忝被儒官得以荐士亦非出位冀不废言傥文集贤史氏之馆采其实学有劝诸生伏以桂州辟之于前某荐之于后岂必有土长吏然后事行伏惟试味斯言降意详择谨状
　　荐处士王状
　　处士王古者选公族大夫必以惇惠者教之文敏者道之果敢者谂之镇静者循之孜孜于此者葢膏粱之性难正而惧公侯之不能嗣其耿光可以深惜然则成宣之后而老为大夫非耻乎此智武子诫文子既冠而见之词也是知古之取士不专寒族必参用世胄以广得人之路今见处士王即居守之第三子也天性贞静操心甚危不由门资誓志自立乐处士之号不汩绮襦之间自到洛都便居山寺耽玩坟籍放情烟霞曽邀与语如锯木屑信有禀受居然出羣以比在京师甚足知者谏院有状名流亟言某流滞周南静阅时辈身虽不用心甚爱才况遇相公持衡敢有所启诚悬之下轻重难欺伏惟深赐详择知卿族之内有遗逸焉谨状正议大夫检校礼部尚书兼太子賔客分司东都刘某状







　　刘賔客文集巻十七
　　钦定四库全书
　　刘賔客文集巻十八　　　唐　刘禹锡　撰启
　　上杜司徒启【时谪朗州】
　　某启一自谪居七悲秋气越声长苦聴者谁哀汤网虽疎久而犹诖失意多病衰不待年心如寒灰头有白发惕厉之日利于退蔵是以弥年不敢奏记近本州徐使君至奉手笔一函称谓不移问讯加剧重复防窜一无客言忽疑此身犹在门下收纸长想欣然感生寻省遭罹万重不幸方寸之地自不能言求人见谅岂复容易伏防逺示且曰浮谤渐消况承庆宥期以振刷方今圣贤合徳朝野多欢泽柔异类仁及行苇万族咸説独为穷人四时平分未变寒谷自同类牵复又已三年侧闻众情或似哀叹某材畧无取废锢是宜若非旧恩孰肯留念六翮方铩思重托于扶摇孤桐半焦冀见收于煨烬伏纸流涕不知所言谨启
　　上淮南李相公启
　　某启某间以昧于周身措足危地骇机一发浮谤如川巧言奇中别白无路祝网之日漏恩者三咋舌兢魂分终裔壤岂意天未絶仁人登庸施一阳于剥极之际援众溺于坎深之下南箕播物曷可胜言危心铩翮繇是自保隂施之徳已然乃闻受恩同人盟以死荅私感窃抃积于穷年化权礼絶孤去莫展今幸伍中牵复司存宇下伏虑因是记其姓名谨献诗二篇敢闻左右古之所以导下情而通比兴者必文其言以表之虽甿謡俚音可俪风什伏惟降意详择斯大幸也谨因杨子程留后行谨奏启不宣谨启
　　上门下武相公启
　　某启去年本州吏人自蜀还伏奉示问兼衣服缯防等云水路遥缄縢贶厚恭承惠下之防重以念旧之懐熙如阳和列在缃简苦心多感危涕自零骛神驿思若侍颍杖伏以圣上注意理本鋭求国桢念外台报政之功追宣室前席之事重下丹诏再升黄枢羣情合符和气来应八柄所在三人同心协台坐之精膺杰材之数谈笑于规随之际从容于陶冶之间物皆由仪人识所措某久罹宪网兀若枯株当万类咸説之辰抱穷途终恸之苦清朝无绛灌之列至理絶椒兰之嫌此时不遇可以言命嗟乎一身主祀万里望枌榆之乡髙堂有亲九年居蛮貊之地从坐之典固有等差同类之中又寻牵复顷在台日获奉准绳指吏途于按谳道文律于章奏藻鉴之下难逃陋容炎凉载移足见真态自违间左右沈沦选荒嵗月滋深艰贞弥厉缅思受谴之始它人不知属山园事繁孱懦力竭本使有内嬖之吏供司有恃宠之臣言涉猜嫌动碍闗束城社之势函矢纷然弥缝其间崎岖备尽始虑罪因事阙寜虞谤逐迹生智乏周身又谁咎也伏以赵国公顷承一顾之重髙邑公夙荷见知之深虽提挈不忘而显白无自葢以永贞之际皆在外方虽得传闻莫详本末特哀党锢亟形话言自前嵗振淹命行中止或闻舆论亦愍重伤伏遇相公秉钧辄已自贺傥重言一发清议攸同使圣朝无锢人大冶无废物自新之路既广好生之徳逺彰羣蛰应南山之雷穷鳞得西江之水指顾之内生成可期伏惟发肤寸之隂成弥天之泽囘一瞬之念致再造之恩诚无补于多事之时庶有助于隂施之徳无任恳悃之至谨启
　　上中书李相公启
　　某启去年国子主簿杨归厚致书相庆伏承相公言及废锢愍色甚深哀仲翔之久谪恕元直之方寸思振淹之道广锡类之仁逺聆一言如受华衮伏自不窥墙仞九年于兹髙卑邈殊礼数悬絶虽身居废地而心恃至公伏以相公久以訏谟参于宥密材既为时而出道以得君而専令发于流水之源化行犹偃草之易习强伉者自纳于轨物困杼轴者咸跻于仁夀六辔在手平衡居心运思于陶冶之间宣猷于鱼水之际然能轸念废物逺哀穷途嗟哉小人有足悲者内无手足之助外乏强近之亲为学苦心本求荣养得罪由已翻乃贻忧扪躬自劾愧入肌骨祸起飞语刑极沦胥心因病怯气以愁耗近者否运将泰仁人持衡伏惟推曽闵之懐怜乌鸟之志处防龙之位伤屈贾之心沛然垂光昭振幽蛰言出口吻泽濡寰区昔行苇勿伤枯骼犹掩哀老以出愍穷而开懐无情异类尚或婴虑顾惟江干逐客曽是相府故人言念材能诚无所取譬诸飞走庸或知恩呜呼以不驻之光隂抱无涯之忧悔当可封之至理为永废之穷人闻尚惊危心不定垂耳斯久长鸣孔悲肠囘泪尽言不宣意谨启
　　谢门下武相公启
　　某启某一坐飞语废锢十年昨防征还重罹不幸诏命始下周章失图吞声咋舌显白无路岂谓乌鸟微志恻于深仁恤然动拯溺之懐煦然存道旧之防言念觳慰安苍黄推以恕心期于造膝重言一发叡聴克从囘阳曜于肃杀之辰沃天波于蹭蹬之际俾移善地获奉安舆率土知孝治之源羣生识人伦之厚感召和气发扬皇风岂惟匹夫独受其赐某即以今月十一日到州上讫守在要荒拘于印绶巾韝诣谢有志莫从诚知微生不足酬徳捐躯之外无地寄言效节萧屏防然心祷无任恳悃屏营之至谨勒军事衙官左威卫慈州吉昌府别将员外置同正员常恳奉启起居不宣谨启
　　谢中书张相公启
　　某启某智乏周身动必招悔一坐飞语如冲骇机昨者诏书始下惊惧失次叫阍无路挤壑是虞草木贱躯诚不足惜乌鸟微志实有可哀伏防圣慈遽寝前命移莅善部载形纶言凡在人臣皆感至徳凡为人子同荷至仁岂唯鲰生独受其赐伏以相公心符上徳道冠如仁一夫不获戚见于色宻防未下叹形于言竟囘三舍之光能拔九泉之厄袁公之平楚狱不忍锢人晏子之哀越石乃伸知巳所以庆垂祚言成春秋神理孔昭报应斯必身侔蝉翼何以受恩死轻鸿毛固得其所卑守有限拜谢末由无任感激兢惶之至谨勒军事衙官守左威卫慈州吉昌府别将员外置同正员常恳奉启起居不宣谨启
　　贺门下裴相公启
　　某启伏以相公含道杰出降神挺生坐筹以弼叡谟秉钺以行天讨风云助气川岳效灵制胜于尊俎之间指踪于韝緤之末绣斧既定衮衣以归君心如鱼水人望如风草一徳交畅万邦和平运神思于洪鑪纳生灵于夀域文武丕绩冠于古今某恪守遐荒不获随例拜贺【阙】
　　上门下裴相公启
</div>
    <div class="pagination">
<a href="刘宾客文集_page5.html">上一页</a><a href="刘宾客文集.html">1</a><a href="刘宾客文集_page2.html">2</a><a href="刘宾客文集_page3.html">3</a><a href="刘宾客文集_page4.html">4</a><a href="刘宾客文集_page5.html">5</a><span class="current-page">6</span><a href="刘宾客文集_page7.html">7</a><a href="刘宾客文集_page8.html">8</a><a href="刘宾客文集_page9.html">9</a><a href="刘宾客文集_page10.html">10</a><a href="刘宾客文集_page11.html">11</a><span>...</span><a href="刘宾客文集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
