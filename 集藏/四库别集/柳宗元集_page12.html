<!DOCTYPE html>
<html>
 <head>
  <meta charset="utf-8"/>
  <title>
   柳宗元集 - 第 12 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳宗元集 - 第 12 页/共 27 页
  </h1>
  <div class="content">
   ○送薛判官量移序（薛判官，名巽。自连州量移朗州。朗州，即今鼎州也。连与永相接，永又鼎之经途，故公送以序。）   
　　仕于世，有劳而见罪，凡人处是，鲜不怨怼忿愤，（怼，音队，忿，房吻切。）列于上，诉于下，此恒状也。（恒，胡登切。）异于恒者，其道宜显。薛生司货贿于军兴之际，兵乱不去，然得以不犯，由太行以东皆传道之，可以为劳矣。而竟连大狱，以至于放。（巽始佐河北军，有劳未及录。会其长子皋谟及董溪以罪闻，巽坐贬。）不戚于貌，不悱于心，乐以自肥，而未尝尤于物，其有异于恒矣哉。   
　　朝廷施恩泽，（一有“大”字。）凡受谪者，罪得而未薄，（“未”，一作“末”。）乃命以近壤。薛君去连而吏于朗，是其渐于显欤？君子学以植其志，信以笃其道，有异于恒者，充而大之。苟推是以往，虽欲辞显难矣。   
　　○送李渭赴京师序（渭，唐宗室子。此序，公作于柳州。）   
　　过洞庭，上湘江，（湘，水名，《汉志》云：出零陵郡阳海山，北入江。）非有罪左迁者罕至。又况逾临源岭，下漓水。（漓水，今之桂江，水出零陵。漓，力支切。）出荔浦，（荔浦，县名。）名不在刑部，而来吏者，其加少也固宜。前余逐居永州，李君至，固怪其弃美仕就丑地，无所束缚，自取瘴疠。后余斥刺柳州，（元和十年，公刺柳州。）至于桂，君又在焉，方屑屑为吏。噫！何自苦如是耶？（“如”，一作“为”。）   
　　明时宗室属子当尉畿县，今王师连征不贡，二府方汲汲求士。李君读书为诗有干局，久游燕、魏、赵、代间，知人情，识地利，能言其故。以是入都干丞相，益国事，不求获乎己，而己以有获。（蜀本无“乎己”二字，或作“不求获而己有获。”）予嫉其不为是久矣。今而曰将行，请余以言。行哉行哉！言止是而已。   
　　○送严公贶下第归兴元觐省诗序   
　　严氏之子有公贶者。（严震，字遐闻。建中二年十二月，拜梁州刺史、山南西道节度使，封冯翊郡王。四子：忄戒、协、公弼、公贶。）退自有司，踵门而告柳子曰：“吾献艺不售于仪曹之贾，（仪曹，礼部。）货不中度，敢逃其咎！诘朝将行，愿闻所以去我者，其可乎哉？”余谕之曰：“吾子以冲退之志，端其趣向；以淬砺之诚，（淬，音ヘ。砺，音厉。）修其文雅。行当承教戒于独立之下，（《论语》：尝独立，鲤趋而过庭。）发清源，（，音浚。）激扬洪音。沛哉！铿铿乎充于四体之不暇，吾何敢去子！”   
　　恭惟相国冯翊公，（贞元十二年，震同平章事。）有大勋力盈于常。（《周礼》：凡有功者书于王之太常。太常，名也。日月为常，交龙为。）极人臣之尊，分天下之忧。殿邦坤隅，（《诗》：殿天子之邦。汉中在西，为坤隅。）柄是文武。若子者，生而有黼缋粱肉之美，（黼缋，命服也。“缋”，即“绘”字。）不知耕农之勤劳，物役之艰难。趋其庭，有魏绛之金石焉；（《左传》襄十一年：郑人赂晋侯以歌钟二肆，及其磬，女乐二八。晋侯以半赐魏绛，绛始有金石之乐。）候其门，有亚夫之戟焉。（汉制，假戟以代斧铖。戟，前驱之器。又《匈奴传》注：戟，有衣之戟。唐制，王公门设戟。，音启。）中人处之，不能无傲。而子之伯仲，皆脱略贵美，服勤儒素，退托于布衣韦带之任，如少习然。故继登上科。（贞元五年，公弼登第。）以及于子。是可举严氏之教，诵乎他门，使有矜式也。而吾子又引慝内讼，（《书》：负罪引慝。注：慝，恶也。《论语》：吾未见能见其过而内自讼者也。）谦如此，其何患乎贾之不售而自薄哉！于是文行之达，（一有“者”字。）若高阳齐据者，（据贞元二年中第。）偕赋命余序引。余朴不晓文，故书严子之嘉言，编于右简，窃褒贬之义以赠。   
　　○送元秀才下第东归序（元秀才，公瑾也。集有《答贡士元公瑾书》，亦谓其有文行而不能荐于有司。）   
　　周乎志者，（周，至也。）穷踬不能变其操；（踬，音致，合也，又碍也。操，去声。）周乎艺者，屈抑不能贬其名。其或处心定气，居斯二者，虽有穷屈之患，则君子不患矣。元氏之子，其殆庶周乎。言恭而信，行端而静，勇于讲学，急于进业。既游京师，寓居仄陋，无使令之童，阙交易之财，可谓穷踬矣。而操逾厉，志之周也。才浚而清，词简而备，工于言理，长于应卒。（仓忽切。）从计京师，受丙科之荐。（丙科，见《汉·儒林传》。）献艺春卿，当三黜之辱，（柳下惠为士师，三黜。）可谓屈抑矣。而名益茂，艺之周也。苟非处心定气，则曷能如此哉！   
　　余闻其欲退家殷墟，（《左传》定四年：命以《康诰》而封于殷墟。殷墟，朝歌，今卫州也。）修志增艺，惧其沉郁伤气，怀愤而不达，乃往送而谕焉。夫有湛卢豪曹之器者，（越句践有宝剑五：纯钩、湛卢、镆铘、豪曹、巨阙。《吴越春秋》：越王允常使欧冶子造剑三：鱼肠、豪曹、湛卢。《吴都赋》：纯钩，湛卢。注：二剑名。）患不得犀兕而之，（，旨兖、之转二切，细剖也。）不患其不利也。今子有其器，宣其利，乘其时，夫何患焉？磨砺而坐待之可也。遂欣欣而去。   
　　○送辛殆庶下第游南郑序   
　　朝廷用文字求士，每岁布衣束带，（孔子曰：束带立于朝。）偕计吏而造有司者，（汉武元光三年，征吏民有明当世之务者，令与计偕。注云，计者，上计簿使也。偕，俱也。）仅半孔徒之数。（孔门有三千之徒，今半其数。）春官上大夫，（谓礼部侍郎。）擢甲乙（出《汉·儒林传》。）而升司徒者，（《礼记·王制》：命乡论秀士，升之司徒，曰选士。）于孔氏高第亦再倍焉。仆在京师，（贞元六年，公至京师。）凡九年于今，其间得意者，二百有六十人。其果以文克者，十不能一二。尝从俊造之后，（《王制》：司徒论选士之秀者而升之学，曰俊士。升于司徒者，不征于乡。升于学者，不征于司徒，曰造士。）颇涉艺文之事，四贡乡里，而后获焉。（贞元九年，公始中进士第。）方之于钓者，丝纶不属，（之欲切。）钩喙甚直，怀有美饵，（“怀”，一作“嗜”。）而觖望获鱼之暮，（觖望，怨望也。觖，音决，又窥瑞切。）则善取者皆指而笑之。   
　　今辛生固穷而未达，迟久而不试，褒衣之徒，（褒衣博带，见《汉·隽不疑传》。褒，大裾也。）视子而捧腹者，盖不之知焉。（一作“盖不乏焉”。）辛生尝南依蛮楚，（谓荆州也。）专志于学，为文无谬悠迂诬之谈，锻炼翦截，动可观采。故相国齐公，（贞元二年正月，齐映同平章事。）接礼加等，常为右客，（谢惠连《雪赋》：相如末至，居客之右。）且佐其策名之愿。（《左传》僖二十三年：策名委质。注云：名书于所臣之策。）遂笈典坟，（笈，负书箱也。笈，极晔切，又音及。）袖文章，北来王都，笑揖群伍。文昌下大夫（文昌，尚书省也。）上士之列，见而器异，争为鼓誉，由是为闻人。战术艺之场，莫与争锋。然而迁延三北，踯躅不振，岂其直钩而钓，怀美饵而羡鱼者耶？若辛生者，有司抑之则已，不然，身都甲乙之籍，其果以文克欤！   
　　今则囊如悬罄。（齐孝公伐鲁，谓展喜曰：“鲁国恐乎？室如悬罄，野无青草。”）佣室寓食，方将适千里，求仁人，被冒畏景，陟降栈道。（殆庶往南郑，谒山南西道节度使严震。《史记》：张良说汉王烧绝栈道。谓今之阁道也。）吾欲抑而不叹，其若心胸何？然吾闻焚舟而克，（《左传》文三年：秦伯伐晋，济河焚舟。）手剑而盟者，（《公羊传》庄十三年：公会齐侯，盟于柯，庄公升坛，曹子手剑而从之。）皆败北之馀也。子之厄困而往，霸心勇气，无乃发于是行乎？成拜赐之信，（《左传》僖三十三年：孟明谓晋人曰：“若从君惠而免之，三年将拜君赐。”）刷压境之耻，（《公羊传》庄十三年：曹子曰：“城坏压境，君不图与。”）无乃果于是举乎！往慎所履，如志遄返，（遄，淳缘切，速也。）勉自固植，以遂子之欲。姑使谈者谓我言而中，（“而”，一作“尔”。）不犹愈乎！   
　　○送崔子符罢举诗序（崔九，名策，字子符。公尝有《与策登西山诗》。）   
　　世有病进士科者，思易以孝悌经术兵农，曰：“庶几厚于俗，而国得以为理乎？”柳子曰：“否。以今世尚进士，故凡天下家推其良，公卿大夫之名子弟、国之秀民举归之。且而更其科，以为得异人乎？无也。唯其所尚文学，（一作“又举”。）移而从之，尚之以孝悌，孝悌犹是人也；尚之以经术，经术犹是人也。虽兵与农皆然。”曰：“然则宜如之何？”曰：“即其辞，观其行，考其智，以为可化人及物者，隆之。文胜质，行无观，智无考者，下之。俗其以厚，国其以理，科不俟易也。”   
　　今有博陵崔策子符者，少读经书，为文辞，本于孝悌，理道多容，以善别时，刚以知柔。进于有司，六选而不获。家有冤连，伏阙下者累月不解。（音懈。）仕将晚矣，而戚其幼孤，往复不惮万里，再岁不就选。世皆曰孝悌人也。（“孝”，一作“仁”。）如是且不见隆，虽百易科，其可厚而理乎？今夫天下已理，民风已厚，欲继之于无穷，其在慎是而已。朝廷未命有司，既命而果得有道者，则是术也宜用。崔子之仕，又何晚乎？   
　　仆智不足而独为文，故始见进而卒以废。居草野八年，丽泽之益，（《易》：丽泽兑，君子以朋友讲习。）镞砺之事，（注见《豆卢膺序》。）空于耳而荒于心。崔子幸来而亲余，（“亲”，一作“觌”。）读其书，听其言，发余始志，若寤而言梦，醒而问醉。未及悉，而告余以行。余惧其悼时之往而不得于内也，献之酒，赋之诗而歌之，坐者从而和之，既和而叙之。（“叙”，一作“序”。）   
　　○送蔡秀才下第归觐序   
　　仆之始贡于京师，蓍者卦之曰：是所谓望而未睹，（“而”，一作“之”。）隐而未见，（《易》：隐而未见，行而未成。）党乎远而有荣者也。（党，他曩切，日无光也，不明也。）今兹岁在鹑首，若合于寿星，其果合乎？（岁在未曰鹑首。贞元七年辛未，公在京师，寿星属辰，酉与辰合，故至九年癸酉，公登第焉。）仆时悒然迟之，谓其诞慢怪迂，是将不然，然而仅置于怀耳，未克决而忘之也。后果依违迁就，四进而获，卒如其言云。噫！彼莫莫者，其有宰于人乎？不然，何其应前定若是之章明也。今蔡君驰声耀誉，闻于公卿，战艺之徒，推为先登，（《左传》隐十一年：颍考叔取郑伯之旗以先登。）而五就乡举，往则见罢，意者前定之期殆未及欤？故君子之居易俟命，（《礼记》：君子居易以俟命。）乐天不忧者，（《易》：乐天知命，故不忧。一本无上五字。）果于自是也。君其励文学焉！丈人牧人南邦，君展觐承颜婆娑愉乐之暇，则充其经笥，茂是文苑，时焉逃哉？（焉，於虔切。）迟速之事，则瞽史之任，吾不及知。   
　　○送韦七秀才下第求益友序（一本无“求益友”三字。）   
　　所谓先声后实者，岂唯兵用之，（《汉书》：广武君说韩信曰：“兵有先声而后实。”一本“用”之下有“然”字，非。）虽士亦然。若今由州郡抵有司求进士者，岁数百人，咸多为文辞，道今语古，角夸丽，务富厚。有司一朝而受者几千万言，读不能十一，即偃仰疲耗，（音冒，乱也。按韵，耗，虚到切，灭也，虚也，字从耗，不音冒。目字从毛，未详孰是，当考。）目眩而不欲视，心废而不欲营，如此而曰吾能不遗士者，伪也。唯声先焉者，读至其文辞，心目必专，（“目”，一作“耳”。）以故少不胜。   
　　京兆韦中立，其文懿且高，其行愿以恒，试其艺益工，久与居，益见其贤，然而进三年连不胜，是岂拙于为声者欤？或以韦生之不胜，为有司罪。余曰：非也。谷梁子曰：“心志既通，而名誉不闻，友之过也；名誉既闻，而有司不以告，（“不以告”，或作“不取者”。）有司之过也。”（《谷梁传》昭十九年：子既生，不免乎水火，母之罪也。羁贯成童，不就师傅，父之罪也。就师学问无方，心志不通，身之罪也。心志既通，名誉不闻，友之罪也。名誉既闻，有司不举，有司之罪也。）人之视听有所止，神志有所不及。（即上云有司疲耗事。）古之道，名誉未至，不以罪有司，而况今乎？今韦生乐植乎内，不欲扬乎外，其志非也。孔子不避名誉以致其道，今韦生仗其文，简其友，思自得于有司，抑非古人之道欤？将行也，余为之言，既以迁其人，又以移其友，且使惑者知释有司也。   
　　○送辛生下第序略   
　　自命乡论士之制，（命乡论秀士，升之司徒，曰选士。出《礼记·王制篇》。）坏而不复，士莫有就绪，故丛于京师。京兆尹岁贡秀才，常与百郡相抗。登贤能之书，或半天下。取其殊尤以为举首者，（举首字出《汉书》。）仍岁皆上第，过而就黜，时谓怪事，有司或不问能否而成就之。   
　　中书高舍人，备位于礼部，攘袂矫枉，痛抑华耀。（《高郢传》：贞元中，迁中书舍人，进礼部侍郎，知贡举。时四方士务朋比，更相誉荐，以动有司，徇名亡实，郢患之，乃谢绝请谒，专取行艺。司贡部凡三岁，甄幽独，抑浮华，流竞之俗为衰。）首京师之贡者，（“首”，一作“会”。）再岁连黜，辛生以是不在议甲乙伍中。其沉没厄困之士，阖户塞窦（《记·儒行》：儒有荜门圭窦。窦，穴也。）而得荣名者，连畛而起，（畛，止刃切，井田间陌也。）谈者果以至公称焉，其能否也，世莫知也。若辛生，其文简而有制，其行直而无犯，向使不闻于公卿，不扬于交游，又不为京师贡首，则其甲乙可曲肱而有也。呜呼，名之果为不祥也有是夫！既受退，告归长沙。（长沙，潭州。）以辛生之文行，八年无就，如其初而退返，吾甚愤焉。孟子曰：“位卑而言高者，罪也。”于辛生又不能已，故略。   　    　        　    　 
●卷二十四·序 
○送从兄罢选归江淮诗序（史传《年表》，公从兄无见焉。其曰从侄立，贞元十一年中进士第者也。，一本作称，序谓“自淮阳从调抵于京师”，罢选而归，当在贞元十七八年在京时作。） 
　　伯氏自淮阳从调，（淮阳，陈州。调，选也。）抵于京师。冬十月，牒计不至，摄衽而退，（摄衽，谓敛襟也。）顾谓宗元曰：“昔吾祖士师，（柳下惠为士师。）生于衰周，与道同波，为世仪表。故直道而仕，三黜不去，孔氏称之。遗佚而不怨，厄穷而不悯，孟子赞之。今吾遑遑末路，寡偶希合，进不知向，退不知守，所不敢折其志，戚其心，遵祖训也。然而阙氵之养，（氵，谓泔滑也。《礼·内则》：氵氵随以滑之。注：秦人溲曰氵，齐人滑曰氵随。氵，息有切。氵随，音髓。）乏庾釜之畜，（《论语》：子华使于齐，冉子为其母请粟。子曰：“与之釜。”请益。曰：“与之庾。”注：六斗四升曰釜。十六斗曰庾。）逼迸无成，（逼，笔力切，迫也。迸，北诤切，走也。）东辕淮湖。虽欲脱细故于胸中，味道腴于舌端。勉修厥志，惧不恒久。（恒，胡登切。）子当慰我穷局之怀，祛我行役之愤，博之以文，发于咏歌。吾非子之望将谁望焉？”宗元再拜曰：“夫闻善不慕，与聋聩同；见善不敬，与昏瞽同；知善不言，与へ同，则闻之先达久矣。矧吾兄有柔儒之茂质，恢旷之弘量，敢无敬乎？有述祖之美谈，安道之贞节，敢无慕乎？睹徽容而敬，闻嘉话而慕，敢无言乎？言不称德，文不尽志，适为累而已矣！”于是赋而序之，继其声者列于左，凡五十七首。遂命从侄立，编为后序终篇。   
　　○送从弟谋归江陵序（公高祖讳子夏，徐州长史。此序首云：吾与谋由高祖王父而异，其别盖自此。然谋之父祖，《年表》谱系皆阙，无所稽。序言“吾触罪屏摈越、楚间六年”，此元和五年间作。）   
　　吾与谋，由高祖王父而异。谋少吾二岁，往时在长安，居相迩也。与谋皆甚少，独见谋在众少言，好经书，心异之。其后吾为京兆从事，（公为尉。）谋来举进士，复相得，益知谋盛为文词，（一本作“辞”。）通外家书。一再不胜，惧禄养之缓，弃去，为广州从事。复佐邕州，连得荐举至御史，后以智免，归家江陵。有宅一区，环之以桑，有僮指三百，有田五百亩，树之谷，艺之麻，养有牲，出有车，无求于人。日率诸弟具滑甘丰柔，视寒燠之宜，其巢则读书，（巢，与隙同。）讲古人所谓求其道之至者以相励也。过永州，为吾留信次。（《左传》庄三年：凡师一宿为舍，再宿为信，过信为次。）具道其所为者。   
　　凡士人居家孝悌恭俭，为吏祗肃。出则信，入则厚。足其家，不以非道；进其身，不以苟得。时退则退，尊老无井臼之劳。（井臼，见《后汉·冯衍传》。）和安而益寿，（“和安”，一作“安和”。）兄弟ぅぅ以相友。（ぅぅ，空旱切，乐也。）不谋食而食给，不谋道而道显。则谋之去进士为从事于远，始也吾疑焉，今也吾是焉。别九岁而会于此，视其貌益伟，问其业益习，叩其志益坚。於！吾宗不振久矣。识者曰：今之世稍有人焉。若谋之出处，庸非所谓人欤？或问管仲，孔子曰：“人也。”谋虽不识于管仲，其为道无悖，亦可以有是名也。抑又闻圣人之道，学焉而必至，谋之业良矣，而又增焉；志专矣，而又若不足焉。孔子之门，不道管、晏，（《孟子》：公孙丑问曰：“夫子当路于齐，管仲、晏子之功，可复许乎？”孟子曰：“管仲，曾西之所不为也，而子为我愿之乎！”）则谋之为人也，（“人”下，一有“志”字。）其可度哉！   
　　吾不智，触罪摈越、楚间六年，（谓永州时。）筑室茨草，为圃乎湘之西，穿池可以渔，种黍可以酒，甘终为永州民，又恨徒费禄食而无所答，下愧农夫，上惭王官。追计往时咎过，日夜反覆，无一食而安于口平于心。若是者，岂不以少好名誉，嗜味得毒，（《国语》：单襄公谓鲁成公曰：“高位实疾颠，厚味实腊毒”。）而至于是耶！用是愈贤谋之去进士为从事以足其家，终始孝悌，今虽欲羡之，岂复可得？谋在南方有令名，其所为日闻于人，吾恐谋不幸又为吾之所悔者，（“悔”，一作“悟”。）将已之而不能得，可若何？然谋以信厚少言，蓄其志以周于事，虽履吾迹，将不至乎吾之祸，则谋何悔之有？苟能是，虽至于大富贵，又何栗耶？振吾宗者，其惟望乎尔！   
　　○送序（，公之族属也，以《新史·年表》考之，柳氏自晋侍中景猷生二子耆、纯，耆太守号西眷，耆之子恭，四传而为方与公。其下五子，皆有传。纯又别而为二。子卓有子四人，号东眷。六世孙懿，三传而至道茂，又别为二，各有传。子厚，耆之裔也。登，即芳之子。公绰，温之子。皆有传可考。公曰“终老于夷”，序当在永州作。，音邂。）   
　　人咸言吾宗宜硕大，有积德焉。在高宗时，并居尚书省二十二人。（永徽二年，柳同平章事。）遭诸武，以故衰耗。（，为武后所恶，贬爱州刺史，寻杀之，籍没其家。）武氏败，犹不能兴。（一无“武氏败犹兴”五字。）为尚书吏者，间十数岁乃一人。永贞年，吾与族兄登（登，字伯成。）并为礼部属。（公为礼部员外郎，登为膳部郎中。）吾黜，而季父公绰更为刑部郎，（公绰，字起之，以吏部员外郎为西川武元衡判官，复入为吏部郎中。“刑”下，一有“吏”字。）则加稠焉。又观宗中为文雅者，炳炳然以十数，仁义固其素也。意者其复兴乎？（一无“其”字。）   
　　自吾为﹃人，（﹃，与“戮”同。）居南乡，后之颖然出者，吾不见之也。其在道路幸而过余者，独得。质厚不谄，敦朴有裕，若器焉，必隆然大而后可以有受，择所以入之者而已矣。其文蓄积甚富，好慕甚正，若墙焉，必基之广而后可以有蔽，择其所以出之者而已矣。勤圣人之道，辅以孝悌，复向时之美，吾于焉是望。汝往哉，见诸宗人，为我谢而勉焉。无若太山之麓，止而不得升也，其唯川之不已乎！吾去子，终老于夷矣！   
　　○送内弟卢遵游桂州序（昌黎铭公墓云：“舅弟卢遵，涿人。性谨顺，学问不厌。自子厚之斥，遵从而家，逮其死不去。”观公此序信然矣。序云：“以余于南服，来从余居五年矣。”即铭之意。时当在元和四年作。）   
　　外氏之世德，存乎古史，扬乎人言，其敦大朴厚尤异乎他族。由遵而上，五世为大儒，兄弟三人咸为帝者师。（卢植，涿人，后汉时为尚书。植子毓，魏司空。毓子，晋侍中。子志，中书监。志子谌，司空从事中郎。四代有传。谌子偃。偃子昭。昭曾孙靖。靖三子：景裕、辩、光，皆为帝者师，号帝师房。景裕，魏国子博士，齐文襄帝师。辩，西魏侍中、尚书令，周武帝师。光，西魏侍中、将作大匠，恭帝师。详见《元和姓纂》。）其风之流者，皆好学而质重。   
　　遵，余弟也。（遵，公舅之子，又一本作“余弟子也”。）广而不肆，巽而不慑。孝敬忠信之道，拳拳然（《礼记》：得一善则拳拳服膺，而不失之矣。）未尝去乎其中，盖由其中出者也。浸润以《诗》、《易》，动摇以文采。以余弃于南服，来从余居五年矣。未尝见其行有悖乎义，（悖，音佩，又蒲没切。）言有异乎行者。则余之弃也，适累斯人焉。以爱余而慰其忧思，故不为京师游，以取名当世。以桂之迩也，而中丞之道光大，（时御史中丞裴行立为桂管观察使。）多容贤者，故洋洋焉乐附而趋，以出其中之有。夫如是，则宜奋翼鳞，（一无“则”字。）乘风波，以游乎无倪。（倪，分也。）往哉！其渐乎是行也。   
　　○送表弟吕让将仕进序（吕渭，字君载，河中人。贞元中，为湖南观察使。四子：温、恭、俭、让。）   
　　吾观古豪贤士，能知生人艰饥羸寒、蒙难抵暴、ㄏ抑无告，（ㄏ，昨没切，持头发也。）以吁而怜者，皆饱穷厄，恒孤危，讠讠忡忡，（讠，音怡。忡，敕中切。）东西南北无所归，然后至于此也。今有吕氏子名让，生而食肉，厌粱稻，欺纨，幼专靖，不好游，不践郊牧野，（《尔雅》：邑外谓之郊，郊外谓之牧，牧外谓之野，野外谓之林，林外谓之。）不目小民农夫耕筑之倦苦，不耳呼怨，而独粹然怜天下之穷。（与“氓”同，田民也。）坐而言，未尝不至焉。此孰告之而孰示之耶？积于中，得于诚，往而复，咸在其内者也。彼告而后知，示而后哀，由外以铄己，（铄，式灼切。）因物以激志者也。中之积，诚之得，其为贤也莫尚焉。吕氏子得贤人之上资，增以嗜儒书，多文辞，上下古今，左程右准，（程，式也。）以为直道，（“直”，一作“其”。）其于远且大，若稼而谷，圃而蔬，不丐买而有也。今来言曰：“道不可特出，功不可徒成，必由仕以登，假辞以通，然后及乎物也。吾将通其辞，干于仕，庶施吾道，愿一决其可不可于子何如？”   
　　余曰：“志存焉，（“存”，一作“好”。）学不至焉，不可也；学存焉，辞不至焉，不可也；辞存焉，时不至焉，不可也。今以子之志，且学而文之，（“而”下，一本又有“且”字。）又当主上兴太平，贤士大夫为宰相卿士，吾子以其道从容以行，由于下，达于上，旁施其事业，若健者之升梯，举足愈多，身愈高，人愈仰之耳。道不误矣，勤而不忘，斯可也；怠而忘，斯不可也。舍是，吾无以为决。子其行焉。”（元和十年，让中第。）   
　　○陪永州崔使君游宴南池序（使君，崔敏也。刺永而卒，公尝志其墓及以文祭之。有云：“某等咸以罪戾，谪兹炎方。公垂惠和，枯槁以光。鸣銮适野，泛沿湘。广筵命乐，华烛飞觞。”与此序意同。序云于暮之春，当在元和五年春也。）   
　　零陵城南，环以群山，延以林麓。其崖谷之委会，（委会，水聚处。）则泓然为池，（泓，下深貌。）湾然为溪。（湾，水曲也。）其上多枫楠竹箭、哀鸣之禽，其下多芡芰蒲蕖、腾波之鱼，韬涵太虚，澹滟里闾，（澹滟，摇动也。澹，音淡。）诚游观之佳丽者已。   
　　崔公既来，（元和中，以御史中丞崔公为永州刺史。）其政宽以肆，其风和以廉，既乐其人，又乐其身。于暮之春，征贤合姻，登舟于兹水之津。连山倒垂，万象在下，浮空泛景，荡若无外。横碧落以中贯，陵太虚而径度。羽觞飞翔，匏竹激越。（匏，瓠也，可以为笙。）熙然而歌，婆然而舞，（婆然，舞貌。）持颐而笑，瞪目而倨，（瞪，澄应切。目直视也。）不知日之将暮，则于向之物者可谓无负矣。   
　　昔之人知乐之不可常，会之不可必也，当欢而悲者有之。况公之理行，宜去受厚锡，而席之贤者，率皆左官蒙泽，（“左官”，或作“在官”。）方将脱鳞介，生羽翮，夫岂趑趄湘中（趑，千资切。趄，千余切。）为憔客耶？（&lt;焦页&gt;，音憔。，音悴。）余既委废于世，恒得与是山水为伍，而悼兹会不可再也，故为文志之。   
　　○愚溪诗序（公尝与杨诲之书云：“方筑愚溪东南为室。”而此言丘泉沟池堂溪亭岛皆具。序当作于书之后。所谓《八愚诗》，今逸之。可惜也已。）   
　　灌水之阳（罗含《湘中记》：有灌水，有蒸水，皆注湘。）有溪焉，东流入于潇水。或曰：冉氏尝居也，故姓是溪为冉溪。（“为”，一作“曰”。）或曰：可以染也，名之以其能，故谓之染溪。余以愚触罪，谪潇水上，爱是溪，入二三里，得其尤绝者家焉。古有愚公谷，（《说苑》：齐桓公出猎，入山谷中，见一老公，问曰：“是为何谷？”对曰：“为愚公之谷。”桓公曰：“何故？”对曰：“以臣名之。”）今予家是溪，而名莫能定，土之居者犹然。（《孔子世家》：洙泗之间，如也。，鱼斤切，争貌。）不可以不更也，故更之为愚溪。愚溪之上，买小丘为愚丘。自愚丘东北行六十步，得泉焉，又买居之为愚泉。愚泉凡六穴，皆出山下平地，盖上出也。合流屈曲而南，为愚沟。遂负土累石，塞其隘为愚池。愚池之东为愚堂。其南为愚亭。池之中为愚岛。嘉木异石错置，皆山水之奇者，以余故，咸以愚辱焉。   
　　夫水，智者乐也。（乐，五教切。）今是溪独见辱于愚，何哉？盖其流甚下，不可以溉灌；又峻急，多坻石，（坻，音迟，小渚。）大舟不可入也；幽邃浅狭，蛟龙不屑，不能兴云雨。无以利世，而适类于余，然则虽辱而愚之，可也。宁武子“邦无道则愚”，智而为愚者也；颜子“终日不违如愚”，睿而为愚者也，（二事并见《论语》。）皆不得为真愚。今余遭有道，而违于理，悖于事，故凡为愚者莫我若也夫。然则天下莫能争是溪，余专得而名焉。溪虽莫利于世，而善鉴万类，清莹秀澈，锵鸣金石，能使愚者喜笑眷慕，乐而不能去也。余虽不合于俗，亦颇以文墨自慰，漱涤万物，牢笼百态，而无所避之。以愚辞歌愚溪，则茫然而不违，昏然而同归，超鸿蒙、混希夷，寂寥而莫我知也。于是作《八愚诗》，纪于溪石上。   
　　○娄二十四秀才花下对酒唱和诗序（娄秀才，名图南。公集有《酬娄秀才病中见寄诗》，有《酬娄秀才将之淮南见赠诗》，有《送图南游淮南将入道序》。今又有此序。娄去永而之淮南，在元和三年，则此《诗序》必其未如淮南之前作云。）   
　　君子遭世之理，则呻呼踊跃以求知于世，而遁隐之志息焉。于是感激愤悱，思奋其志略以效于当世，故形于文字，（“故”，一作“以”，又作“必”。）伸于歌咏，是有其具（“是”下，一有“故”字，或作“是故有济世之具”。）而未得行其道者之为之也。娄君志乎道，而遭乎理之世，其道宜行，而其术未用，故为文而歌之，有求知之辞。以余弟同志而偕未达，故为赠诗，（一无“以”字。）以悼时之往也。余既困辱，不得预睹世之光明，而幽乎楚、越之间，故合文士以申其致，将俟夫木铎以间于金石。大凡编辞于斯者，皆太平之不遇人也。   
　　○法华寺西亭夜饮赋诗序（寺在永州。公尝为作《西亭记》，其诗亦具于集。以记考之，亭已作于元和四年，诗序当继作。）   
　　余既谪永州，以法华浮图之西临陂池丘陵，大江连山，其高可以上，其远可以望，遂伐木为亭，以临风雨，观物初，而游乎颢气之始。（“气”，一作“氛”。）间岁，元克己由柱下史（周藏书室史之柱下也，因以为官名。老聃尝为柱下史。此云由柱下史，御史也。）亦谪焉而来。无几何，以文从余者多萃焉。是夜，会兹亭者凡八人。既醉，克己欲志是会以贻于后，咸命为诗，而授余序。   
　　昔赵孟至于郑，赋七子以观郑志。（《左传》襄二十七年：郑伯享赵孟于垂陇，子展、伯有、子西、子产、子太叔、二子石从。赵孟曰：“七子从君，以宠武也。请皆赋以卒君贶。武亦以观七子之志。”）克己其慕赵者欤？卜子夏为《诗序》，使后世知风雅之道，余其慕卜者欤？诚使斯文也而传于世，庶乎其近于古矣。（一无“于”字。）   
　　○序饮（《小丘记》作于元和四年，此序当作于记后。晏元献本题曰：《序饮》、《序棋》二篇，古本或有或无。）   
　　买小丘，（即愚丘也。）一日锄理，二日洗涤，遂置酒溪石上。向之为记所谓牛马之饮者，（《钴钅母潭西小丘记》云：其石之突怒偃蹇争为奇怪者，不可胜数。其然相累而下者，若牛马之饮于溪。）离坐其背。（《礼记》：离坐离立。注云：离，两也。今此“离坐”与记不同。）实觞而流之，接取以饮。乃置监史而令曰：（《诗·宾之初筵》：既立之监，或佐之史。注云：立监以视之，又助以史，使督酒。）当饮者举筹之十寸者三，逆而投之，能不洄于γ。（洄，■Ａ４６洄也。γ，伏流也，洄，胡雷切。γ，房六切。）不止于互，（音迟，小渚，与“坻”同。）不沉于底者，过不饮。（“过”下，一有“至”字。）而洄而止而沉者，饮如筹之数。既或投之，则旋眩滑汩。（眩，荧绢切。）若舞若跃，速者迟者，去者住者，（“住”，一作“留”。）众皆据石（一有“位”字。）注视，欢以助其势。突然而逝，（突，ヌ没切。）乃得无事。于是或一饮，或再饮。客有娄生图南者，其投之也，一洄一止一沉，（或作“洄一止一沉一”。）独三饮，众乃大笑欢甚。（娄生未必拙，众人未必巧。或饮或不饮者，溪流不可必，而人事有幸不幸也。士有操名宦之筹以角胜负于世途之风波者，其为幸不幸又可胜计耶！）余病痞，（部鄙切，腹内结痛也。）不能食酒，（《汉》：于定国食酒至数石不乱。注云：食酒者，谓能多饮，费尽其酒，犹云食言焉。）至是醉焉。遂损益其令，以穷日夜而不知归。   
　　吾闻昔之饮酒者，有揖让酬酢百拜以为礼者，有叫号屡舞（《诗》：或不知叫号。又曰：屡舞亻欺亻欺。）如沸如羹以为极者，（《诗》：文王曰咨，咨汝殷商。如蜩如螗，如沸如羹。）有裸裎袒裼以为达者，（《孟子》：虽袒裼裸裎于我侧，尔焉能浼我哉。公意盖谓嵇、阮之类也。裸，鲁果切。裎，音呈。袒裼，音但锡。）有资丝竹金石之乐以为和者，有以促数纟逖而为密者，（数，音朔。）今则举异是焉。故舍百拜而礼，无叫号而极，不袒裼而达，非金石而和，去纟逖而密。简而同，肆而恭，ぅぅ而从容，于以合山水之乐，成君子之心，宜也。作《序饮》以贻后之人。   
　　序棋（棋出公之新意，然观其末曰：“余墨者徒也，观其始与末，有似棋者。”故叙其谪居零陵时间有以寓意焉耳。）   
　　房生直温，与予二弟游，（公二弟，宗直、宗一。）皆好学。予病其确也，思所以休息之者。得木局，隆其中而规焉，其下方以直，置棋二十有四。（《西京杂记》：汉元帝好击鞠，为劳，求相类而不劳者，遂为弹棋之戏。今人罕为之。有谱一卷，尽唐人所为。其局方二尺，中心高，如覆盂，其巅为小壶，四角微隆起。李商隐诗云：玉作弹棋局，中心最不平。谓其中高也。白乐天诗云：弹棋局上事，最妙是长斜。今谱中具有此法。子厚《序棋》用二十四棋者，即此戏也。）贵者半，贱者半，贵曰上，贱曰下，咸自第一至十二，下者二乃敌一，用朱墨以别焉。房于是取二毫，如其第书之。既而抵（一无“抵”字。）戏者二人，则视其贱者而贱之，贵者而贵之。其使之击触也，必先贱者，不得已而使贵者，则皆忄栗焉忄昏焉，（“忄栗”，一作“标”。）亦鲜克以中。其获也，得朱焉则若有余，得墨焉则若不足。   
　　余谛睨之，以思其始，则皆类也，房子一书之而轻重若是。适近其手而先焉，非能择者其善而朱之，（一无“之”字。）否而墨之也。然而上焉而上，下焉而下，贵焉而贵，贱焉而贱，其易彼而敬此，（易，以豉切。）遂以远焉。然则若世之所以贵贱人者，有异房之贵贱兹棋者欤？无亦近而先之耳！有果能择其善否者欤？其敬而易者，亦从而动心矣，（“心”，一作“止”。）有敢议其善否者欤？其得于贵者，有不气扬而志荡者欤？（一本作“有气不扬而志不荡者欤”。）其得于贱者，有不貌慢而心肆者欤？其所谓贵者，有敢轻而使之者欤？其所谓贱者，有敢避其使之击触者欤？彼朱而墨者，相去千万不啻，有敢以二敌其一者欤？余墨者徒也，观其始与末，有似棋者，故叙。   　    　        　    　 
●卷二十五·序隐遁道儒释 
○凌助教蓬屋题诗序（凌助教士燮，苏州吴人。观序辞，公尚在京师时作。） 
　　儒有蓬户瓮牖而自立者，（《礼记》：儒有荜门圭窬，蓬户瓮牖。）河间凌士燮穷讨六籍，皆有著述，而尤邃《春秋》。为儒官，守道端庄，植志不回。在京师十二年，家本吴也，（用汉杨恽“家本秦也”文法。）欲归而不可得，遂构蓬室，以备揖让之位。栋宇简易，仅除风雨，（《诗》：风雨攸除。除，去也。）盖大江之南，其旧俗也。由是不出环堵，（《礼记》：儒有一亩之宫，环堵之室。方丈曰堵。）坐入吴甸，包山震泽，（震泽中有包山。包山亦曰椒山，即《春秋》所谓“夫椒”是也。震泽亦曰具区，即今之太湖是也。在吴县南。）若在牖外。所谓求仁而得，（《论语》：求仁而得仁，又何怨？）斯固然欤！与夫南音越吟，（《左传》成八年：晋人以楚大夫钟仪归，囚诸军府，九年，晋侯使与之琴，操南音。《史记》：越人庄舄仕楚而病。楚王曰：“舄，越之鄙细人也，今仕执圭，亦思越否？”中谢曰：“彼思越则越声，不思则楚声。”使人听之，犹越声也。）慕望而不获者，异日道也。夫厚人伦，怀旧俗，（《诗序》：先王以是经夫妇，成孝敬，厚人伦，美教化。又曰：国史吟咏情性，以讽其上，达于事变，而怀其旧俗者也。）因六义之本。（《诗序》：故诗有六义焉。）群公是以有发德之什，书在屋壁，余叙而引之。   
　　○送韩丰群公诗后序（一无“群公诗”字。万州刺史韩某，子三人：慎、丰、泰。慎为温县主簿。公有志。丰字茂实。泰字安平。此送茂实也。《新史》附《王叔文传》：贞元二十年，与公同为监察御史。故云遇于上京，盖在京师时作。）   
　　春秋时，晋有叔向者，（晋大夫羊舌职之子曰，字叔向，一字叔誉，伯华之弟也。）垂声迈烈，显白当世。而其兄铜伯华，（鲁襄公三年，伯华为铜大夫，代其父为中军尉。《家语》：孔子闲处，叹曰：“向使铜伯华无死，天下其有定矣。”《春秋》注：铜，晋别县，在上党。，音题。）匿德藏光，退居保和，士大夫其不与叔向游者，罕知伯华矣。然仲尼称叔向曰“遗直”“由义”。（《左传》昭十四年：仲尼曰：“叔向，古之遗直也。治国制刑，不隐其亲。”又曰：“杀亲益荣，犹义也夫。”《左氏》作“犹义”，《家语》作“由义”。）又称伯华曰“多闻”“内植”。（《家语》：其为人之渊源也，多闻而难诞，内植足以没其世，盖铜伯华之行也。）进退两尊，荣于策书，故羊舌氏之美，至于今不废。   
　　宗元常与韩安平遇于上京，（贞元九年，公中进士。十一年，泰中进士。）追用古道，交于今世，以是知吾兄矣。兄字茂实，敦朴而知变，弘和而守节，温淳重厚，与直道为伍。常绩文著书，（一作“尝又著书”。）言礼家之事，条综今古。（综，作弄切。）大备制量，遗名居实，澹泊如也。（澹，音淡。）他日当为达者称焉，（连上文意。达者谓孔子也。《史记》：吾闻圣人之后，虽不当世，必有达者。今孔丘年少好礼，其达者与？“达”，一作“识”。）在吾侪乎？则韩氏之美，亦将耀于后矣。（，胡本切。耀，弋笑切。）今将浮游淮湖，观艺诸侯，凡知兄者，咸出祖于外。天水赵佶秉翰序事，殷勤宣备，词旨甚当。余谓《春秋》之道，或始事，或终义。（一本有“先经以后经以”六字。杜预《左氏传》：或先经以始事，或后经以终义。）大《易》之制，《序卦》处末。然则后序之设，不为非经也。于是编其饯诗若干篇，记于末简，以贶行李，遂抗手而别。（一本有“丰之季弟泰知名与余善”十字。）   
　　○送娄图南秀才游淮南将入道序（一本无“将入道”三字。）   
　　仆未冠，求进士，（贞元六年，公求进士，年十八，故曰未冠。）闻娄君名甚熟。其所为歌诗，传咏都中。（一作“中都”。）通数经及群书。当时为文章，若崔比部、（崔鹏，字元翰，贞元六年，自知制诰罢为比部郎中。）于卫尉，（于邵，字相门。）相与称其文。众皆曰纳言曾孙也。（娄师德，武后时以抚定河北，进纳言，世称为长者。）而又有是，咸推让为先登。后十馀年，仆自尚书郎谪来零陵，（永贞元年，公自礼部员外郎贬永州司马。零陵，永州。）觏娄君，（觏，遇见也。）犹为白衣，居无室宇，出无僮御。仆深异而讯之，乃曰：“今夫取科者，交贵势，倚亲戚，合则插羽翮，生风涛，沛焉而有馀，吾无有也。不则餍饮食，驰坚良，（坚车良马。）以欢于朋徒，相贸为资，（贸，以货易财也。）相易为名，有不诺者，以气排之，吾无有也。不则多筋力，善造请，朝夕屈折于恒人之前，走高门，邀大车，矫笑而伪言，卑陬而句俞。（《庄子》云：卑陬失色。句，音虚。俞，音俞，美也。）偷一旦之容以售其伎，吾无有也。自度卒不能堪其劳，故舍之而游，逾湖、江，出豫章，至南海，（今洪州即豫章，广州即南海也。）复由桂而下也。少好道士言，饵药为寿，未尽其术，故往且求之。”（往，一作“行”。）仆闻而愈疑。往时观得进士者，不必若娄君之言，又少能类娄君之文学，（“少”，一作“不”。）又无纳言之大德以为之祖，无比部、卫尉以为之知，而升名者百数十人。今娄君非不足也，顾不乐而遁耳。因为余留三年。他日，又曰：“吾所以求于心者未克，今其行也。”余既异其遁于名，而又德其久留于我也，故为之言。   
　　夫君子之出，以行道也；其处，以独善其身也。今天下理平，主上亟下求士之诏，（亟，丘吏切。）娄君智可以任职用事，文可以宣风歌德，行于世，必有合其道而进荐之者。遽而为处士，吾以为非时。将曰老而就休耶？则甚少且锐；羸而自养耶？则甚硕且武。问其所以处，咸无名焉。若苟焉以图寿为道，又非吾之所谓道也。夫形躯之寓于土，非吾能私之。幸而好求尧、舜、孔子之志，唯恐不得；幸而遇行尧、舜、孔子之道，唯恐不慊，若是而寿可也。求之而得，行之而慊，（苦簟切，惬也。）虽夭其谁悲？今将以呼嘘为食，咀嚼为神，（咀，子与切。嚼，疾爵切。）无事为闲，不死为生，则深山之木石，大泽之龟蛇，皆老而久，其于道何如也？   
　　仆尝学于儒，持之不得，以陷于是。以出则穷，以处则乖，其不宜言道也审矣。以吾子见私于仆，而又重其去，故窃言而书之而密授焉。   
　　○送易师杨君序   
　　世之学《易》者，率不能穷究师说，本承孔氏，而妄意乎物表，争伉乎理外，（伉，苦浪切，敌也。“伉”，一作“能”。）务新以为名，纵辩以为高，离其原，振其末，故羲、文、周、孔之奥，诋冒混乱，人罕由而通焉。不违古师以入道妙，若弘农杨君者其鲜矣。御史中丞崔公。（时崔能为永州刺史。）博而守儒，达而好礼，故杨君之来也，馆于燕堂，馈之侯食，（一作“馈以侯食”。）日命合邦之学者，论说辩问，贯穿上下，（《汉书》：司马迁贯穿上下数千载间。）挥散而咸同，幽昏而大明，言若诞而不乖于圣，理若肆而不失于正，不为他奇以立名氏，姑务达其旨而已。古人谓驾孔子之说者，（《扬子》：仲尼驾说者也，不在兹儒乎？如将复驾其所说，则莫若使诸儒金口而木舌。驾，犹传也。）杨君固其徒欤？   
　　宗元以为太学立儒官，传儒业，宜求专而通、新而一者，以为胄子师。（《书》：命夔典乐，教胄子。）昔尝游焉而未得其人。今天下外多贤连帅、方伯，朝廷立槐棘之下，（《周礼·秋官》：朝士掌建邦外朝之法，左九棘，孤卿、大夫位焉。右九棘，公、侯、伯、子、男位焉。面三槐，三公位焉。）皆用儒先，（先，犹言先生也，汉有邓先。）而杨君之道未列于博士，则谁咎欤？无乃隐其声，含其美，以自穷欤？夫以退让自穷于丰富之世，以贻有位者羞，是习《易》之说而废其道也。于将行而问以言，敢以变君之志。   
　　○送徐从事北游序（“徐从事”，一本作“徐生”。）   
　　读《诗》、《礼》、《春秋》，莫能言说，其容貌充充然，而声名不闻传于世，岂天下广大多儒而使然欤？将晦其说，讳其读，不使世得闻传其名欤？抑处于远，仕于远，不与通都大邑豪杰角其伎而至于是欤？不然，无显者为之倡，以振动其声欤？今之世，不能多儒可以盖生者，观生亦非晦讳其说读者，然则馀二者为之决矣。生北游，必至通都大邑，通都大邑必有显者，由是其果闻传于世欤？苟闻传必得位，得位而以《诗》、《礼》、《春秋》之道施于事，及于物，思不负孔子之笔舌。能如是，然后可以为儒。儒可以说读为哉！   
　　○送诗人廖有方序（公尝有《答贡士廖有方论文书》，云“今不自料而序秀才”，即谓此也。公此序与昌黎《送廖道士序》大意一同。）   
　　交州（汉交州统南海等九郡，吴分置广州，而交州治交趾，唐为安南都护治所。）多南金、（《诗》：大赂南金。张华见纪瞻等曰：“皆南金也。”）珠玑、（音几，珠不圆者为玑。）玳瑁、（《异物志》云：玳瑁如龟，生南海，大者如，背上有鳞，鳞大如扇，有文章。将作器，则煮其鳞如柔皮。玳，音代。瑁，音昧。）象犀，其产皆奇怪，至于草木亦殊异。吾尝怪阳德之炳耀，独发于粉葩瑰丽，（葩，披巴切。瑰，姑回切。）而罕钟乎人。（钟，聚也。）   
　　今廖生刚健重厚，孝悌信让，以质乎中而文乎外。（“中”，一作“内”。）为唐诗有大雅之道，夫固钟于阳德者邪？是世之所罕也。今之世，恒人其于粉葩瑰丽，则凡知贵之矣，其亦有贵廖生者耶？果能是，则吾不谓之恒人也，（一作“矣”。）实亦世之所罕也。   
　　○送元十八山人南游序（《昌黎集》有《赠元十八协律诗》，云“吾友柳子厚，其人艺且贤。吾未识子时，已览赠子篇。”公尝有《送浩初序》云：“退之寓书罪余，见《送元生序》，不斥浮图。”皆谓此序也。元十八，未详其名，唯白乐天《游大林寺序》有河南元集虚者，疑即其人也。）   
　　太史公尝言，世之学孔氏者，则黜老子，学老子者，则黜孔氏，道不同不相为谋。（《史记·老子传》：世之学老子者则绌儒学，儒学亦绌老子。道不同不相为谋者，岂谓是耶？）余观老子，亦孔氏之异流也，不得以相抗，又况杨、墨、申、商，（杨朱、墨翟、申不害、商鞅也。）刑名纵横之说，（《汉·艺文志》：九流有刑、名、纵横家。）其迭相訾毁、抵捂而不合者，可胜言耶？然皆有以佐世。太史公没，其后有释氏，固学者之所怪骇舛逆其尤者也。   
　　今有河南元生者，其人闳旷而质直，物无以挫其志；其为学恢博而贯统，数无以踬其道。（一有“而”字。踬，音致。）悉取向之所以异者，通而同之，搜择融液，与道大适，咸伸其所长，而黜其奇■Ａ１２，（奇■Ａ１２，不正也。“■Ａ１２”，与“斜”同。）要之与孔子同道，皆有以会其趣，而其器足以守之，其气足以行之。不以是道求合于世，常有意乎古之“守雌”者。（老聃云：知其雄，守其雌，为天下。知其白，守其辱，为天下谷。“守雌”，一本作“存雄”。）   
　　及至是邦，以余道穷多忧，而尝好斯文，留三旬有六日，陈其大方，勤以为谕，余始得其为人。今又将去余而南，历营道，（营道，汉县名，属零陵郡。）观九疑，（《郡国志》：营道南有九疑山。《山海经注》云：其山九溪皆相似，故曰九疑也。）下漓水，（注：漓水出零陵，漓，力支切。《汉书》作“离”字。）穷南越，以临大海，则吾未知其还也。黄鹄一去，青冥无极，安得不冯丰隆、（丰隆，云师。《楚辞》“吾令丰隆乘云兮”是也。）诉蜚廉，（《吕氏春秋》曰：蜚廉，风伯名。）以寄声于寥廓耶！   
　　○送贾山人南游序   
　　传所谓学以为己者，（《论语》：古之学者为己。）是果有其人乎？吾长京师三十三年，（公生于代宗大历八年，至德宗贞元五年，年十七，举进士。九年，登第。十四年，中博学宏词科，为集贤正字。十七年，调蓝田尉。十九年，拜监察御史。二十一年，顺宗立，迁礼部员外郎。是为三十三年。）游乡党，入太学，取礼部吏部科，校集贤秘书，出入去来，凡所与言，无非学者，盖不啻百数，然而莫知所谓学而为己者。及见逐于尚书，居永州，（宪宗即位，公以附王叔文，出为邵州刺史。十一月，贬永州司马，在永凡十载。）刺柳州，（元和十年正月，始召公至京师，三月，复出为柳州刺史。）所见学者益稀少，常以为今之世无是决也。   
　　居数月，长乐贾景伯来，（“景”，一作“宣”。）与之言，邃于经书，博取诸史群子昔之为文章者，毕贯统，（“毕”，一作“必”。）言未尝讠皮，（《孟子》：讠皮辞知其所蔽。讠皮，彼义切，险陂也。）行未尝怪。其居室然不欲出门，（，于今切，静也。）其见人侃侃而肃。（侃侃，和乐之貌。）召之仕，怏然不喜；导之还中国，视其意，夷夏若均，莫取其是非，曰“姑为道而已尔”。若然者，其实为己乎？非己乎？使吾取乎今之世，贾君果其人乎？其足也则居，其匮也则行，行不苟之，居不苟容，以是之于今世，其果逃于匮乎？   
　　吾名逐禄贬，言见疵于世，奈贾君何？于其之也，即其舟与之酒，侑之以歌。歌曰：“充乎己居，或以匮己之虚，（一作“或踬其途，匮乎己之虚”。蜀本云：或“以”字下疑脱两字。）或盈其庐，孰匮孰充？为泰为穷，君子乌乎取？以宁其躬。”若君者之于道而已尔，世孰知其从容者耶？   
　　○送方及师序   
　　代之游民，（游民，闲民无职事者。）学文章不能秀发者，则假浮屠之形以为高；其学浮屠不能愿悫者，则又托文章之流以为放。以故为文章浮屠，率皆纵诞乱杂，世亦宽而不诛。今有方及师者独不然。处其伍，介然不逾节；交于物，冲然不苟狎。遇达士述作，手辄缮录，复习而不懈。行其法，不以自怠。至于践青折萌，泛席灌手，虽小教戒，未尝肆其心，是固异夫假托为者也。薛道州、刘连州，文儒之择也，馆焉而备其敬，歌焉而致其辞，（薛道州，伯高也。刘连州，禹锡也。公有《道州文宣王庙碑》，云“河东薛公伯高，由尚书刑部郎中为道州”。禹锡亦有《送僧方及南谒柳员外诗》，序云：“予为连州，居无何，而方及至，出衤戒中诗一篇以贶予，其词甚富。留一岁，观其行，结矩如教，益多之。”此序所云“馆焉而备其敬，歌焉而致其辞”，盖谓此也。）夫岂贷而滥欤？余用是得不系其说，以告于他好事者。   
　　○送文畅上人登五台遂游河朔序（《昌黎集》有《送浮屠文畅序》云：“喜为文章，其周游天下，凡有所行，必请于缙绅先生，以求咏歌其志。贞元十九年春，将行东南，柳君宗元为之诗。”然公之诗，今无传矣。韩又有《送文畅师北游诗》，意与公此序同时作。）   
　　昔之桑门上首，（桑门，沙门也。袁宏云：沙门，汉言息也。盖息意去欲而归于无为也。东汉楚王英奉黄缣白纨，诣相国曰：“以赎愆罪。”诏报曰：“其还赎，以助伊蒲塞、桑门之盛馔。”）好与贤士大夫游。晋、宋以来，有道林、（支遁，字道林，《晋史·王羲之传》：会稽有佳山水，名士多居之，谢安未仕时亦居焉。孙绰、许询、支遁等，皆以文义冠世，并筑室东土，与羲之同好。尝与同宴集于会稽山阴之兰亭。《谢安传》：安寓居会稽，与王羲之及高阳许询、桑门支遁游处，出则渔弋山水，入则言咏属文，无处世意。）道安、（《习凿齿传》：时有桑门释道安，俊辩有高才，自北至荆州，与凿齿初相见，道安曰：“弥天释道安。”凿齿曰：“四海习凿齿。”时人以为佳对。）远法师、（东晋释慧远也。住庐山。《庐山记》云：远法师送陶元亮、陆修静，不觉过虎溪，因相与大笑。）休上人，（宋桑门惠休，姓汤氏。《宋书》：谢灵运孙超宗，随父岭南。元嘉末得还，与惠休道人来往。又《文选》有休上人诗，与鲍照明远诗相接。意明远亦当时与之游从者。）其所与游，则谢安石、王逸少、习凿齿、谢灵运、鲍照之徒，（解并见上。）皆时之选。由是真乘法印，（宗门有三印，谓印空、印水、印泥。）与儒典并用，而人知向方。今有释文畅者，道源生知，善根宿植，深嗜法语，忘甘露之味，（《莲经》偈云：世尊慧灯我闻受记意欢喜充满，如甘露见灌。《华严经》颂云：蒙十方一切佛手以甘露灌其顶。味字，则《维摩经》所谓虽复饮食而以禅悦为味。《涅盘经》所谓“出家味读诵味坐禅味”。“忘”，一作“志”。）服道江表，盖三十年。谓王城雄都，宜有大士，遂蹑虚而西，驱锡逾纪，（纪，十二年也。）而秦人蒙利者益众。（秦，谓长安。）云、代之间。（云、代，二州名。）有灵山焉，（灵山，即谓五台也，在代州，属河东道。）与竺乾鹫岭（竺乾、鹫岭，二山名。）角立相望，而往解脱者，去来回复，如在步武。则勤求秘宝，作礼大圣，非此地莫可。故又舍筏西土，振尘朔陲，（音垂。）将欲与文殊不二之会，（与，音预。）脱去秽累，超诣觉路，吾徒不得而留也。   
　　天官顾公、（贞元十八年，顾少连为吏部侍郎。吏部乃天官也。）夏官韩公、（韩皋为兵部侍郎。）廷尉郑公、吏部郎中杨公、刘公，（一无“刘公”二字。）有安石之德，逸少之高，（一有“习”字。）凿齿之才，皆厚于上人，而袭其道风，伫立瞻望，（《诗》：伫立以泣。）惧往而不返也。吾辈常希灵运、明远之文雅，故诗而序之。又从而谕之曰：“今燕、魏、赵、代之间，天子分命重臣，典司方岳，辟用文儒之士，以缘饰政令。服勤圣人之教，尊礼浮屠之事者，比比有焉。（比，薄必切，次也。）上人之往也，将统合儒释，宣涤疑滞，然后蔑衣衤戒之赠，（释典有衣衤戒。衤戒，古待切。）委财施之会不顾矣。其来也，盍亦征其歌诗，以耀&lt;辶向&gt;躅。（厨玉切。“&lt;辶向&gt;”一作“迥”。）伟长、德琏之述作，（伟长、德琏，以比燕、赵、魏幕僚也。《魏志》云：文帝为五官将，山阳王粲字仲宣，北海徐干字伟长，汝南应字德琏，并相友善。琏，音辇。）岂擅重千祀哉！庶欲窃观风之职，而知郑志耳。（见《左传》襄二十七年。一作“知郑重耳”。）   
　　○送巽上人赴中丞叔父召序（重巽居永州龙兴寺，公尝有《酬巽上人赠新茶诗》，又有《题巽公院五韵》。）   
　　或问宗元曰：悉矣！子之得于巽上人也，其道果何如哉？对曰：吾自幼好佛，（“好”，一作“学”。）求其道，积三十年。世之言者罕能通其说，于零陵，（即永州。）吾独有得焉。且佛之言，吾不可得而闻之矣。其存于世者，独遗其书。不于其书而求之，则无以得其言。言且不可得，况其意乎？今是上人穷其书，得其言，论其意。（“论”，一作“谕”。）推而大之，逾万言而不烦；总而括之，立片辞而不遗。与夫世之析章句，征文字，言至虚之极则荡而失守，辩群有之夥（胡可切，齐谓多为夥。）则泥而皆存者，（泥，去声。）其不以远乎？以吾所闻知，凡世之善言佛者，于吴则惠诚师，荆则海云师，楚之南则重巽师。师之言存，则佛之道不远矣。惠诚师已死，今之言佛者加少。其由儒而通者，郑中书（郑中书，不详其人。以时考之，当是郑也。《旧史·传》：宪宗即位，迁中书舍人，俄拜中书侍郎，与杜黄裳同秉国政。）洎孟常州。（孟简，字几道。元和中拜谏议大夫，以幸直出为常州刺史。晚路殊躁急，佞佛过甚，为时所诮。尝与刘伯刍、归登、萧亻免，译次梵音。）中书见上人，执经而师受，且曰：“于中道吾得以益达。”常州之言曰：“从佛法生，得佛法分。”皆以师友命之。今连帅中丞公，（柳公绰，拜御史中丞，李吉甫当国，出为湖南观察使。）具舟来迎，饰馆而俟，欲其道之行于远也，夫岂徒然哉！以中丞公之直清严重，中书之辩博，常州之敏达，且犹宗重其道，况若吾之昧者乎！   
　　夫众人之和，（胡卧切。）由大人之倡。洞庭之南，竟南海，（“竟”，一作“竞”。）其士汪汪也，（“士”，一作“土”。）求道者多半天下。（一有“而”字。）一唱而大行于远者，（一作“焉”字，一作“大遂”，一作“大行乎远”。）是行有之，则和焉者，将若群蛰之有雷，（《月令》：仲春之月，雷乃发声，始电，蛰虫咸动。“群”，一作“居”。）不可止也。于是书以为《巽上人赴中丞叔父召序》。   
　　○送僧浩初序（浩初，龙安海禅师弟子也。陈长方曰：“子厚作序皆平平，惟送浩初一序，真文章之法。”乃柳州时作。）   
　　儒者韩退之与余善，尝病余嗜浮图言，訾余与浮图游。（訾，音紫，毁也。）近陇西李生础自东都来，（础为湖南从事，元和六年请告省其父东都。）退之又寓书罪余，（时退之官东都，今《韩集》逸此书矣。）且曰：“见《送元生序》，（谓《送元十八山人序》。）不斥浮图。”浮图诚有不可斥者，往往与《易》、《论语》合，诚乐之，其于性情然，（“”，一作“■Ａ２８”。）不与孔子异道。退之好儒未能过扬子，扬子之书于庄、墨、申、韩皆有取焉。（扬子曰：“庄周荡而不法，墨、晏俭而废礼，申、韩险而无化。”是扬子尝取之矣。“皆”，一作“亦”。）浮图者，反不及庄、墨、申、韩之怪僻险贼耶？曰：“以其夷也。”果不信道而斥焉以夷，则将友恶来、盗跖，（《史记》：飞廉生恶来，多力。李奇注《汉书》云：跖，秦之大盗也。）而贱季札、由余乎？（季札，吴王阖庐之少子。《汉书·邹阳传》曰：秦用戎人由余而伯中国。由余，晋人也。亡入戎，能晋言。）非所谓去名求实者矣。吾之所取者与《易》、《论语》合，虽圣人复生不可得而斥也。   
　　退之所罪者其迹也，曰：“髡而缁，无夫妇父子，不为耕农蚕桑而活乎人。”若是，虽吾亦不乐也。退之忿其外而遗其中，是知石而不知韫玉也。（韫，音蕴。）吾之所以嗜浮图之言以此。与其人游者，未必能通其言也。且凡为其道者，不爱官，（“爱”，一作“受”。）不争能，乐山水而嗜闲安者为多。吾病世之逐逐然唯印组为务以相轧也，（组，绶属，所以系印。轧，乙黠切。）则舍是其焉从？（焉，于虔切。）吾之好与浮图游以此。   
　　今浩初闲其性，安其情，读其书，通《易》、《论语》，唯山水之乐，有文而文之；又父子咸为其道，以养而居，泊焉而无求，则其贤于为庄、墨、申、韩之言，而逐逐然唯印组为务以相轧者，其亦远矣。
  </div>
  <div class="pagination">
   <a href="柳宗元集_page11.html">
    上一页
   </a>
   <span>
    ...
   </span>
   <a href="柳宗元集_page7.html">
    7
   </a>
   <a href="柳宗元集_page8.html">
    8
   </a>
   <a href="柳宗元集_page9.html">
    9
   </a>
   <a href="柳宗元集_page10.html">
    10
   </a>
   <a href="柳宗元集_page11.html">
    11
   </a>
   <span class="current-page">
    12
   </span>
   <a href="柳宗元集_page13.html">
    13
   </a>
   <a href="柳宗元集_page14.html">
    14
   </a>
   <a href="柳宗元集_page15.html">
    15
   </a>
   <a href="柳宗元集_page16.html">
    16
   </a>
   <a href="柳宗元集_page17.html">
    17
   </a>
   <span>
    ...
   </span>
   <a href="柳宗元集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
