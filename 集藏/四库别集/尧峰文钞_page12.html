<!DOCTYPE html>
<html>
<head>
    <meta charset="UTF-8">
    <title>尧峰文钞 - 第 12 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尧峰文钞 - 第 12 页/共 40 页</h1>
    <div class="content">　　本生考爵明武德将军锦衣卫正千戸
　　皇初赠通奉大夫内翰林国史院学士加一级再赠光禄大夫太子太保礼部尚书本生适妣张氏生母焦氏并赠一品夫人
　　考爱明中大夫陜西布政使司右布政使
　　皇初赠朝议大夫国子监祭酒再赠通奉大夫内翰林国史院学士加一级三赠光禄大夫太子太保礼部尚书妣张氏累赠一品夫人
　　本贯直顺天府宛平县年七十七嵗状
　　公讳崇简字敬哉其先家河间府之任邱自公曾祖光禄府君始来京师赘于晋故遂爲宛平县人家谱散落不知其族望所自始凡再传而家始大锦衣府君性孝友读书知大义掌东厰太监陈矩贤之欲援府君爲理刑力辞不就布政府君举万厯中进士初仕潞安府推官以清节着一府人称之曰王青天但饮潞安水耳自后歴官皆有声绩殁而董文敏公其昌表其墓府君无子锦衣府君生公甫晬即以予府君爲之子稍长善属文旁及诗歌古文辞皆优爲之相继受知于国子监司业张公鼐提学御史左公光斗二公素名知人每见公文輙叹曰此公辅器也年二十六举于乡又十六年举进士知公者欲引之入翰林公方请假营焦夫人未暇仕也而值流贼破京师遂挈其家播迁东南久之始归顺治三年
　　世祖章皇帝慎简文学之臣以储后用公防首选即授内翰林国史院庻吉士特免教习与诸词臣一体办事与修明实录寻除秘书院检讨歴侍读迁国子监祭酒入爲文院侍读学士迁詹事府少詹事兼侍读学士如故以疾请告十二年刑部右侍郎戴公明说荐公可大用吏部难之
　　世祖素知公遂越部议而起公于家其明年以原官兼文院侍讲学士迁国史院学士寻以
　　太宗皇帝配天
　　诏加一级进吏部右侍郎兼学士加级如故寻转左不数月遂拜礼部尚书又明年加太子太保公自爲诸生即肆力于学日诵记数千言自经史诸子百氏无不贯穿每考论古今治乱兴废之故輙慨然有志当世益务爲经济有用之术在文院
　　诏察明季殉难诸臣始末公即疏言在内如东阁大学士范景文以下二十有三人在外如山西廵抚都御史蔡懋德等五人咸以其身仗节死或父母兄弟妇子相随死或家人阖门大小俱死其忠烈相同宜并赐襃扬以广作忠之典防既上时论悉以爲允及在礼部感上知遇益尽心于职掌防御史乞更定帝王庙祀典公疏言庙剙自前明迄于
　　本朝曾经增定皆祀从来开剙帝王功业显著者至于守成令主概不及与中间如商之中宗髙宗周之成王康王其行事具见诗书汉之文帝史称其节用爱民方内安宁家给人足宋之仁宗恭俭仁恕明之孝宗亦与仁宗相类忧勤惕厉终始不渝此七君者宜百世祀不当以守成见格又言宋臣潘美不当在从祀列张浚三命爲将凡三致败一败于富平则闗陜遂陷再败于淮西则郦琼叛命三败于符离则中原遂不可复且劾李纲杀曲端与岳飞议不合奏其积虑在于并兵虽爲南渡名臣而初无灼然可见之功亦当罢其从祀
　　诏议祫祭礼公疏言宜奉
　　肇
　　兴
　　景
　　显四祖及
　　太祖南向
　　太宗东向又
　　诏议大享殿合祀礼疏言
　　本朝所封启运山宜附中岳坛天柱隆业二山宜附北岳坛如前明附祀例有建议请祀周公于孔子庙者公独以爲不然疏言周公制作前代比诸帝王今既配享武王于庙礼数隆重若复祀诸文庙之中于体爲防非尊崇之得也议者谓北岳恒山立庙曲阳非是公以先儒言考之曰按曲阳有三地里志上曲阳属常山郡在恒山北谷下曲阳属钜鹿郡鼔聚少阳亭晋荀呉灭鼔其处也今之曲阳既非鼔聚又不在北谷距恒山絶逺遂防言宜从议者移祀浑源州爲便是时天下大定朝野乂安
　　天子鋭意剙兴礼乐公既钜儒问学淹洽爲
　　上所委任而又身居礼官之长一切制度沿革必皆援古证今侃侃建白虽或
　　廷议紏纷亦皆俟公一言而决
　　上亦必从公言由是眷注日厚公有贤长子曰胥庭先生熙先与公同爲学士至是亦以考绩加礼部尚书父子后先同列海内荣之以爲
　　国家异数王氏盛事晩近数百年以来所无有也顾天子方向用公而公且以夙疾请告矣疏凡再上优诏皆不许防
　　世祖皇帝奄弃羣臣公治
　　大行之丧及议今
　　天子登极礼仪日夜办事左翼门疾大作又再防请解任
　　上不得已予告公虽里居士论益翕然推之康熙三年疾良已人咸望公复用或私相告语曰
　　天子且旦暮召公而公于是嵗亦甫年六十有三动止康宁如少壮者故事当赴补公竟不肯起遽以老乞致仕自是迄公之殁凡十有五年终不复言出矣一时有识无不爲公惋惜亦无不服公进退大节以爲仕宦者所难公交游满天下少时所亲宻者率多文章意气之士既跻贵显犹汲引不少怠虽单门后进辈行濶絶每到门投谒必相与握手欵曲凡被公礼遇者人人色喜谓王先生亲我也诸所奬借其后率皆成名性清慎不苟于财尝贷前明中贵人何某金百两何死于盗公无所归金遂舎诸僧寺且设位爲文以告曰吾用资故人防福有同年生宋君某者寓赤金百两白金千两于公其家不之知也宋君殁公促其子至如数与之金其子大惊愿以其半奉公爲夀公笑曰如是则与干没有异乎竟悉予之平居无声色博奕之尚晩嵗益嗜澹泊惟潜心先儒义理之说以躬行心得爲主于诸儒论难不强爲异同及其发之于文原原本本下笔辄数千言而悉根柢乎六经其论诗风雅正变则谓论正变以体不若论之以声葢体由声而定也三代以上诗与乐出于一古人以声诗奏之乐是故诗之本在声孔子删诗得其声则存不得其声则不存或谓诗有正变声何以有正变不知宫商角徴羽正也变宫变徴皆变也后儒补六笙诗又补肆夏诗皆未达乎声之义者也论春王正月则谓春秋之作孔子尊王之作也因鲁史之文遵周代之制概乎无可疑者使以夏时冠周月是倍王非尊王也是故孔子所书春者即周之春所书正月即周之正月也其说悉有禆于学者至其他碑铭之文尤见重当世子若孙欲荣其父祖者徃徃数千里惟公之归其辞皆典核有则今翰林侍读学士叶君方蔼序公集曰色黝然而光味冲然而长葢实录也间召宾从子姓与之觞咏及媐遨山水间所赋诗清新整丽见者争传颂之有青箱堂诗十巻续诗十二巻文集十巻家谱年谱各一巻襍著述若干巻以某年月日遘疾卒于正寝以某年月日于西城闗外坊畏吾村之西原配一品夫人梁氏有贤行前公四十年殁详具公所撰行状中公之葬也穿夫人墓而合焉子男六人长熙顺治丁亥进士累任经筵讲官兵部尚书加三级梁夫人出即士大夫所称胥庭先生也次槱国子监典簿次然山西灵邱知县次照刑部江南司员外郎皆侧室赵宜人出次燕补员外郎次默补国子监正侧室周氏出女子子六人长适太仓州同知陈承吉次适丁亥进士福建按察使张俊次许聘诸生朱持正夭次适辛丑进士行取候补主事米汉雯皆梁夫人出次适诸生张佐赵宜人出次适补兵马司指挥孙道林侧室田氏出孙男十人孙女十一人曾孙男一人于是胥庭先生衰绖踵门以公之官阶与其学术勲业当得
　　赐諡立传不可不爲之状以俟太史氏之采择且借是乞铭于大人先生纳诸幽竁登诸丽牲之碑以示来世而垂于无穷遂述公治命属状于琬琬辱于公爲年家子又尝辱公悮称其文又尝与校公全集虽才识驽下不足以窥公之深然窃愿上附于知公者故敢攟摭公家谱年谱及胥庭先生所述行畧件系如右











　　尧峯文钞巻二十一
　　钦定四库全书
　　尧峯文钞巻二十二　　翰林院编修汪琬撰记一【共十二首】
　　大通桥分司壁记
　　顺治十五年冬予既分司大通桥于是太子少保永昌王先生方以尚书为之长予徃辞先生先生为予言是司在部差最下然清静无事于诵读著述为宜明年春予至署逾一月漕运不至诸小吏兢兢奉法可以不用鞭笞其无事畧如先生言然予素多病病每发即苦烦懑不能多读书邸舍所携书甚少亦不能竟读也虽时时有所作然皆应醻里俗之文不暇自奋勉以进于古人以是深媿先生云署故有轩曰饮冰前任主事钱君江所重葺也轩中萧然惟具一几一榻予每晨乘马入署恒居是轩诸小吏抱案牍竢几侧予濡笔署纸尾讫即拥药防茗具为苦吟状诸小吏见之俱匿笑避去不复顾轩前有庭庭有石挺然如人立又有柏槐各一本小桃一株桃将吐华予暇则抱席徃坐花下有小鸟青黒色飞鸣其间驯狎不避人予乐之防疲常至日暮始返夫以予之防慵率直自分不任钱谷去年夏谒选不幸得户曹而分司于此以自葢其拙未尝不欣然以喜也然为病所侵衣食汤药俱不足以自周而京师亲旧过从者亦益少署中自奉行文书之外亦无他材能可以自见于是抚歳月之如流而耻功名之不立又未尝不黙然以思而悄然以恐也诗云俟河之清人夀几何然则予去其故乡舍其朋友兄弟妻子之乐而来縻禄食于此复何为哉复何为哉
　　嗜退轩记
　　迁邸舍之逾月始理一轩为读书之所名曰嗜退其语在宋史司马池传中予取以自志者也然予自受差以来简书防午日夜奔走东便门外不暇恒居是轩先是病羸未瘉入夏益咯血不止予方惧户曹之未易称职也欲得改他部以去防有言事者亦条其防于
　　朝下公卿聚议久之不决予复谋移疾还江南文稾已具矣而诸小吏力争以为故事无有不果行秋八月运务将竣予始得还居轩中习养生家言以治病然亦不复能读书矣轩前无他襍植惟丁香二树青苍可爱每至夜深人静月明满墙树影辬驳如画予数数行吟其间意欣然自得也因是又念海隅多事
　　至尊方议南廵之典以埽除凶逆【是时郑贼逼江寜下诏将亲征故云】士大夫争欲奋其才智取功名于数千里外慨然有乘长风破巨浪之思而予独僻居于此形影相对若不知其身之在长安者何也昔马少游诫其兄曰士生一世取衣食裁足御下泽车乘疑段马乡里称善人斯可矣致求赢余徒自苦耳仲长统亦曰凡游帝王者欲以立身扬名耳而名不常存人生易灭优游偃仰可以自娱于是遂为文以论之然则古人之所志葢亦有与予类者予其能无慨于中邪作嗜退轩记
　　兵马司西閤记
　　兵马司号廵城使者属吏虽其品秩故与部主事相当而所职猥襍士大夫仕宦中朝者皆得以公事檄使之所辖之地若穷邨委巷饼师酒媪牧竖贩夫防酒谇语攘鸡逐狗之属无所不当问每朔望进谒廵城使者襍与胥吏徒为伍俛首伛偻若将拜于庭者使者不许乃止或出遇御史于道下马走避望其诃殿逺去然后得行故虽同为京朝官而士大夫悉轻视之至以相讥嘲北城兵马司旧有治所在宣武门内其地久废不治輙僦民舍以居予既左迁今年秋始受事案牍之暇退休此閤闭户吟啸自若也客或问予曰子亦有不快于中邪予曰否否昔汉张忠为御史大夫尝署孙寳主簿寳徙入舍祭灶请比邻众以为怪寳谓髙士不为主簿而大夫君以某为可一府不言非士安得独自髙且不遭者可无不为况主簿乎然则予以不才幸蒙屏弃于此此亦予祭灶请比邻之时也而又何不快之有客遂匿笑去
　　容安轩记
　　予旣寓居太傅息斋先生之第其第逾堂而左得东厢三楹庳湿幽暗遇雨将圮于是稍葺治其一辟牖南向设几榻为燕休之所暇即坐卧其中自非理文书接宾客率不他徙遂名之曰容安轩容安云者葢出于陶靖节辞而蘓文忠取之以入志林者也古之逹人其饥而欲食寒而欲衣防皇无立锥之地而欲得居防未尝稍异乎人也惟其中有自得虽复加之以死生利害是非得丧犹不足累其心邀其一哂而况起居日用之区区者乎是故藜藿之食亦可以饱毳褐之衣亦可以暖衡门圭窦之室亦可以居岂有他哉诚能安之而已抑予思之方夫靖节之弃官也种秫采蘜悠然自得不幸为穷饿所驱徃徃赋诗乞食而未尝有几微悔恨之意文忠之在海上也蛮烟瘴气极士大夫所不堪而能刈桂以酿酒储藷芋以为粮摘芦菔蔓菁以为羮日与黎子云老符秀才之徒幅巾杖屦徜徉山市若防迁谪之无憀者葢其安之也如此夫然后知死生得丧果不足以动逹人之心而为之累也今予左官司城逾一年所矣出处语黙之际虽与靖节异道及其退居此轩也有图书以怡目有酒茗以适口从容俛仰以视文忠见逐有司不得已而偃息桄榔之下者相距岂不逺哉此予所以自安而愿附二君子之后者也
　　读书斋记
　　编修叶子子吉在京师以好书着闻尝积书数千巻闭户读之以自奋勉于学因命其所居室曰读书斋而属予为记嗟乎书岂易言读哉士之少也困于科举之业则书之凡无益于经生者悉废而不暇以读矣及壮而宦游四方又困于簿书文牒之猥仓庾狴犴城郭之周防上官僚友冠葢交游徃来醻酢之纷纭上下则书之凡无益于吏治者悉废而不暇以读矣当是之时未尝无有志之士知书之可好而能自奋勉者也然其未遇也或见为迂踈而不足以迎合有司其旣遇也或见为阘茸迟钝而不足以链逹当世之务故士大夫无所事于书而争以读书为讳惟翰林先生则不然既已舍去科举之旧而又无簿书文牒仓庾狴犴之可虞品秩虽稍卑下而率用简贵相髙其于徃来醻酢之节亦仅仅耳此欧阳永叔所谓荣显清闲得兼宰辅神仙人天之乐者也宜其遂有读书之暇矣且夫翰林之为官也素以文章侍从为职业上之人优其廪赐而寛其程课使之从容缓歩于簪笔荷槖之列如此而复废书以娭不几旷官而丧职也与而叶子寓直之庐则又国史院也吾意必有前代金匮石室之藏与夫日歴起居注之属人间所不易购者咸充牣乎其中以俟叶子之读然则叶子苟好书又何必惓惓于是斋也哉抑予尝考之于古若周之柱下所掌晋之伯黡氏所司汉之兰防天禄唐之丽正殿宋之崇文院之所校辑皆设有専官其书多者乃至八万九千余巻而近世固无是也葢三院所贮者自
　　太祖
　　太宗暨前明十三朝实録而外不闻有难购之书翰林先生自翻习满字而外亦不闻有卓然留意于书者至于退而休沐亦皆饮酒谐笑之时为多然后知以读书为讳者虽在翰林亦然而叶子顾独不然方其用心于是斋也孜孜矻矻穷日尽夜几不知异物之可以易其好者傥益奋勉而不已则其学岂可量哉故不辞而为之记
　　缓斋记
　　顔蠋曰晩食以当肉安歩以当车苏子瞻评之曰蠋巧于居贫者也然而未闻道也子瞻于是乎失言矣当战国之时如苏秦张仪犀首樗里子之属莫不歴説万乘争攫其金玉锦绣以为荣使蠋少出才力以与之抗岂遂不如数子哉而顾退安于此谓蠋不闻道可乎今夫山林穷居之士无悲忧欣喜以迫之于中无是非毁誉得丧祸福以乘之于外曵履而行倚杖而息从容偃仰于泉石林麓之间故能识安歩之为乐使不幸游于朝市而驰骛于功名之途掎裳交衽摩趺而攘臂者连日夜不止此其势若赴火之蛾聚羶之螘岂能与山林穷居者同哉故孟东野反之曰长安无缓歩吾友吏部郎王子子底为人恬静少欲不苟言笑殆几于闻道者其自河南典试而还也又尝反东野之诗名其燕休之室曰缓斋葢子底之视朝市也固无以异于山林穷居者也既而为磨勘者所攟拾
　　诏下刑部遂不能安居是斋或则诮之以为此殆缓之效与汪子曰不然若独不见夫马与车乎方车之偏辕而奔也不数里而覆者有矣马之脱衔弃勒而走也不数里而蹶者有矣彼其所以蹶且覆者何也吾故知疾行之未必皆得而安歩之不必皆失也今子底之所防特不幸耳而世之贪功而死名者顾欲以区区之祸福得丧为子底病是岂知子底之道者哉昔离骚有言曾歔欷余鬰悒哀朕时之不当予于子底亦云故记之
　　晳次斋记
　　梁先生曰缉交于予有年矣其人内刚外和与之游防终日爱憎喜愠不见于色殆类孔子之所谓中行者然而释褐以来凡所至邸舍与其退休读书之地必以晳次名其斋意若不敢自拟于曽晳而愿居季次原宪之列何也予尝思之昔孔子既并推狂狷而周衰之后若庄周列御冦者出率皆以一死生齐得丧为贤降而祖其説者刘伶阮籍之徒饮酒任逹莫不自命为狂而讫不闻有以狷称者即史传所载独行卓行之属亦徃徃歴数世而仅得一二人至于孔子论狂则又有古今肆荡之不同葢若逆知庄列之流敝而豫忧之者而于狷独无讥焉得毋狂犹可以貌为而狷者之孑然自守则虽好名之士亦不能窃其近似以相倚附与宜乎遂见尚于先生也顾或谓太上逹节其次守节狷者自守有余而常不足于髙明广大此季次原宪之所以不如曽晳也予窃以为不然传曰有所不为又曰人有不为也而后可以有为古圣贤之为学也虽本乎中庸而亦未尝无髙世絶俗之行非姑以示异也惟其不顾千驷故能进而为王者之佐惟其不受万钟之粟故能退而以其言语道徳为儒者宗千金之子无故而纵于酒色则其保家者少矣况望其积累以致富哉以是见不为者之果足尚也近世卿士大夫无不好言旷逹之识驰骋上下不可覊馽之才以视狷者之所守相距良已逺矣及从而微闚其隐虽至于败名裂检放废防墨之外亦间有之岂非髙明广大求为曽晳而过者与当是之时苟得一人焉以其孑然之节髙自位置乎其间微独可以励世而警俗夫亦庶几圣贤之学也此则先生之志然也
　　计氏思子亭记
　　计孺子准字念祖吾友甫草之冢子也年十五补吴江诸生及朞而殇甫草哭之恸遂集士大夫诔之既又为之諡既又刻其遗文逾四载甫草来言曰吾思孺子甚吾将构亭所居之防以思子命名子盍为我记之予遂正告之曰昔子夏之丧明此过乎情者也延陵季子之三号而行此不及乎情者也夫二者皆非也惟世之甚昵其子者徃徃牵于骨肉之私而不知裁之以礼是以过情者多而不及情者寡圣人恻然忧之则寜于季子有取焉此无他凡以训天下之人父人母使皆知有礼以为之节也今者孺子之殁其歴歳月也固久且逺矣而甫草犹睠焉不忘起居寝食则有纒緜凄恻之声嵗时膢腊则有涕泣顦顇不能忍之色其殆近于无节矣吾方以越礼为虞而又树之亭是亦不可以已乎甫草曰未也孺子也贤吾将以礼成人者礼之予应曰否否闻诸周人之葬诸殇也则用殷人之棺椁与虞夏之堲周瓦棺其既除丧也则服以祭其祭之也则不立尸不以特牲未有不与成人异者父母之视其子固无贤不肖之分也发于中者之有惨舒逹于外者之有隆杀也惟视其殇与非殇而已故曰先王制礼不敢过也此施诸父母且然而况所谓殇子者乎孺子虽贤然不得比于童汪锜之列明矣今旣思之过甚而又益之以非礼则是委弃先王之制而甘蹈子夏之遗辙也甫草其慎之嗟乎吾之言此岂果能禁甫草使勿思哉原本乎送殇之礼而折衷之以圣人之训非薄待孺子而然也亦以效忠爱于吾友云尔孺子娟娟秀好未殇前一年适予罢官南归尝一识其面而甫草极言孺子故好学则其久而不忘也固宜作计氏思子亭记
　　尧峯山庄记
　　尧峯山庄在横山之麓距先大夫所卜墓道仅一里故为卢氏别业秋七月予介友人卢子定三评其屋直偿以白金四十五两而命子筠更新之凡鸠工一百五十有竒木以根计竹竿以个计瓦甓甎钉以枚计灰砂以斛计桼油以觔计者共一万一千五百有竒阅四旬糜白金几如屋直之数而始讫工予从朋旧置酒羣游于此酒半輙仰屋而叹葢叹夫得之之难与葺而治之之尤难也后之子孙可不思所以善守之乎吾吴风俗衰恶父兄师友无诗书礼义之教其子弟类皆轻獧巧诈不率于孝友而中间尤无良者又多移为服御饮食博奕歌舞之好于是士大夫之家易兴亦易替数传而后匃贷不给有不虗其先人之垅而翦伐其所树者殆亦鲜矣吾先大夫无他支属吾父子不衰即病而筠又未抱子方相与手足拮据勉焉经营欲以遗所不知何人而又责其善守岂不愚乎虽然汪氏自太学公以来读书修行积有嵗月以及先大夫而犹不克尽食其报诗云自今以始嵗其有君子有糓诒孙子苏子瞻亦曰王晋公修徳于身责报于天如持左契交手相付使其言可信则吾先大夫之泽固未可艾也姑识嵗月以竢
　　苕华书屋记
　　康熙九年春予自金陵命儿筠徃卜居郡城之西郊老屋二十余间堂寝庖湢畧具俗传以为前明正徳中尚书陆公完故居云夏五月予还自西新关始扫除旁舍一楹迁几榻其中而寝处焉地广袤不越数弓庭前后襍华药三株老梅各二本前庭又有石植立陵苕始华其蔓循外垣而下罗络石之四周葢与梅皆数十年物也予颇乐之乃顔之曰苕华书屋今夫水万折必东焉鸟兽大者丧其羣匹越月逾时焉则必过其故乡翔囘焉鸣号焉蹢防踟蹰焉小者至于燕雀犹有啁噍之顷焉今予自仕宦以来无污莱以供饘粥无室庐以防芘风雨寒暑袁宜人既殁于是寓其孥于昏党委之而禄食京师者殆十有三年矣及其还也环顾耳目之前井市半已改易亲旧半已凋丧故时所藏琴尊图籍翫弄爱好之物半已零落不知所在而予亦遂老矣幸而有此一楹以为读书咏歌之地自分可以少休顾犹驰驱奔走役役而不止不亦大可太息哉然则予固困而思归矣拂巾布袍从容偃息于陵苕之下必不久且逺矣故记之
　　三衢文防记
　　三衢文防葢元时江淛士子私课之文也其题为经疑二易书诗礼春秋本经义各一赋策又各一所得凡二百十二巻所取自徳兴余闱而下共六十六人司紏者程国表等十三人司盟者刘文瑞而主评者郑县丞元善是嵗则延祐六年八月也按元史仁宗本纪皇庆二年六月以宋诸儒及故中书左丞许衡从祀孔子庙廷十月诏天下以三年八月兴其贤能充贡有司次年防试京师云云其后改三年为延祐元年又五年而斯编遂出是时方直尊崇儒术向用科目之际为有元极盛而江淛又文学渊薮也故科举之诏旣下而南方士子莫不聨衽交袂相与刮摩淬厉以俟有司之举由斯编考之葢举淛西建康淛东海右四道六路之人才皆彚焉抑何彬彬也郑氏所评具在无谰词无溢语采瑜擿瑕殆不失直谅之遗而诸策所答周正一説亦皆援据精核敷陈详赡庶可以见其所存矣迩者吴防之间士子旣耳剽目窃而凡江湖侨客借觚翰以求食者又徃徃撰为浅陋里俗骫骳不根之文盗取虗誉以相牢笼而后生不学者亦复靡然噪而从之此震川先生所谓妄庸人者也以视斯编作者之典赡如彼而评者之直谅如此能无赧顔泚颡也哉按辍耕録元反宋金余习初试论赋其后一以经义为本云云及考选举志春秋两试皆未尝用论终元之世亦未尝废赋不用也或有司校阅稍重经疑经义则有之耳先儒云经非文无以发明其旨趣而文不本于六经又不足谓之文顾后世乃有畔经而以文自命者何也
　　伐杨栁记
　　杨栁易生而宜于水涯春夏之间徃徃多羙防吾吴故泽国也人家濒水率栽杨栁以取防焉然其木稍久则空中而易朽不足备梁栋器物之用伐之惟可用以薪尔此庄周氏所谓不材者也而吾党顾作词以宠之传相放效多至数百首傥亦杨栁之幸耶刻词甫竟而官中造火药需其木为炭廵抚下令长洲吴两县命伐城内外杨栁民间骚然而无知者惧所由之扰复私自伐之公私所戕殆不啻十之六七或咎予词若为之防然予曰非也吾闻福不可妄邀而名不可幸得杨栁以不材之木而横被诗词之宠则其致此灾也宜矣然栎社以不材全而杨栁独以不材见伐此其不幸而非庄氏之言之不验也于是复有客曰此二説皆过也夫杨桞无知之物宠之以词不知荣阨之以斧斤不知辱者也今使士大夫处荣辱之防澹焉漠焉能如此木之无知则几矣曽是不能而顾譊譊焉于杨桞不亦陋乎予异其言故记之





　　尧峯文钞巻二十二
　　钦定四库全书
　　尧峯文钞巻二十三　　翰林院编修汪琬撰记二【共十三首】
　　寳翰堂记
　　前礼部尚书臣王崇简偕其子今工部尚书臣熙延臣琬过其私第第有堂三楹顔曰寳翰盖臣熙构之以敬匮世祖章皇帝所赐
　　御札及书若画之所也于是导臣琬俾与观焉轴以象犀袭以文锦发圅启帙烂焉盈目琬既毕观则臣崇简又命之曰女其记之臣尝逮事
　　孝陵不敢用固陋辞谨拜手稽首为之记窃惟我世祖章皇帝以天縦之姿神武之烈受天成命西翦巨冦南平小蠢十余年之间薄海内外罔不宾服天下既定然后躬屈
　　至尊数引见左右侍从通今好古之士讲译诗书修明礼乐举郊祀之典考求籍田幸学之仪以肇兴文治当此之时日不暇给矣及其万几稍闲则又能屏絶他好游戏翰墨之林挥洒淋漓渲染生动竒葩异薻间见层出讫于今日其藏弆
　　天府者固不知凡几而寸缣尺素流传人间公卿大夫之家皆装潢而寳惜之夫亦不为少矣臣熙起家禁苑既用文学才望受知于
　　上于是出典制书入备顾问游猎廵幸未尝不在交防扈跸之次如此者凡十有四年而尤以恪恭勤慎独为天子所亲信故数蒙书若画之赐视他侍从所得殆有加焉然后知君臣相得葢自晩近数百年以来未有及臣熙所遘之盛者周书君牙之诰曰帷予小子嗣守文武遗绪亦惟先正之臣克左右乱四方古王者所期望于大臣如此若我
　　世祖之在御也功崇徳懋亦旣措天下于乂安而又慎择一二腹心心膂之佐如臣熙辈者用辅毗我后人其知人不可谓不明诒谟不可谓不逺且大矣然则竭股肱之力奉扬
　　嗣天子丕显休命以无防
　　先皇帝之知遇而侈宠锡于无穷是皆臣熙之责也书又曰世笃忠贞服劳王家臣于王氏父子见之矣
　　御书阁记
　　皇帝践阼之二十有三年冬十月戊午
　　南廵至苏越二日庚申
　　御舟还次无锡
　　驻跸惠山之麓
　　召廵抚都御史臣斌
　　谕曰编修汪琬久在翰院文名甚着近又闻其居乡不与闻外事是诚可嘉特赐
</div>
    <div class="pagination">
<a href="尧峰文钞_page11.html">上一页</a><span>...</span><a href="尧峰文钞_page7.html">7</a><a href="尧峰文钞_page8.html">8</a><a href="尧峰文钞_page9.html">9</a><a href="尧峰文钞_page10.html">10</a><a href="尧峰文钞_page11.html">11</a><span class="current-page">12</span><a href="尧峰文钞_page13.html">13</a><a href="尧峰文钞_page14.html">14</a><a href="尧峰文钞_page15.html">15</a><a href="尧峰文钞_page16.html">16</a><a href="尧峰文钞_page17.html">17</a><span>...</span><a href="尧峰文钞_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
