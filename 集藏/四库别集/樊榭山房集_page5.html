<!DOCTYPE html>
<html>
<head>
    <meta charset="UTF-8">
    <title>樊榭山房集 - 第 5 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>樊榭山房集 - 第 5 页/共 37 页</h1>
    <div class="content">　　同游皆净侣契此林下居翳翳半峯影空院生寒初迷方未云指尘迹遂来疎
　　帆庵
　　石路转防茏何处寻梵放帆庵始知名髙阁时可望竹风起夕隂萧瑟难具状
　　近溪庵
　　隔溪巳延伫入门山幽幽暗泉不闻响窈然林壑秋何时期支公巾缾复兹游
　　嬾云窝
　　残阳在檐间空翠落如雨道人摧贡髙留客尝法乳向夜依禅闗惟有云几缕
　　东园
　　麂眼篱边豆叶零机丝一半掩荒扃旧游惯识东门菜秋露秋风十里青【宋时东门絶无民居弥望皆菜圃故土人有东门菜之谚见周必大二老堂杂志至今俗犹然也】
　　晚秋斋居
　　一夜霜风撼竹门年年秋事在邱樊贫怜圆菊仍分艳静觉凉蛬自减喧干世策堪黄口笑背时诗待素心论中年不负萧闲味落叶池边钓石温
　　试天目茶歌同蒋丈雪樵徐丈紫山作
　　陆鸿渐作陶偶人茶事往往传失真四十三种列髙下天目品与舒州邻东西顶池湛双镜竒峯秀崿排青旻许迈宫连道陵宅灵根迸石无纎尘含滋云雾灌泉脉抽芽一一留余春山僧采焙趁谷雨纸囊箬裹封题新肉食贵人未知重例取武夷罗岕空纷纶雪樵子心似天目山头两水独识茗柯有至理市隠近在吴山坊坐我三脚之木牀空庭昼静啼寒螀为我手瀹鱼眼汤须臾越盌发妙香微参鼻观风悠飏名山秀液入肺肠怳然置身天目顶青神凤集树下同相羊【李徳裕平泉草木记木之竒者天目之青神凤集】雪樵子邀我与徐丈同作试茶之长歌两篇传示句清语硬肩相摩我无笔力奈尔何天目茶可拍天目笋可挑安得茶笋佳时一赴山灵招勿使尘中立望空迢迢
　　腊月二十四日探梅孤山题壁
　　屈曲红防绕几巡冷云先作一分春梅花半树倒临水便与逋仙写小身
　　人日雪【以下壬寅】
　　巧将薄雪破春妍便有幽禽到酒边料峭余寒作人日寂寥情味逼中年梅花何处巳堪折柳絮无端早放颠恶客不来尘事絶蒙头乞我醉时眠
　　耕民斋中看梅
　　几树疑在水参差帘影空苔皴微冒雪花侧半吹风闲思灯初落春懐酒正中妙香须管领况复与君同
　　题亦谙山人黄山图
　　忆昔观此图南屏倚髙阁松云荡心魂有句不能作冉冉七阳秋南北缚双屩去年东阿城逢师瘦于如闻化人心积苏故可托停车通一语游戏除六凿我归师亦归昨梦风扫箨尘纒最惭媿咫尺迹如削入春独掩闗窗疎迟景落此图忽寄示逋句云当索旧观已复还慰眼暂为乐似证飞行仙层层度林壑惟闻木莲花香气满寥廓真幻两无住黄山被师攫借师画中禅聊尔资嗢噱
　　清明日宗阳宫浴
　　昨雨今已霁朝旭开人眉不知此何日檐栁青垂枝徐步叩蘂宫消摇忘所为道人悯尘垢俾我洒濯之宛颈上善水【道家沐浴七益一者口上善水出云笈七签女】凫拍涟漪宿滞散百脉余润融三池起咏内景经胜食斋房芝风篁拂苔石肃肃灵箫吹被髪游物初老子吾其师
　　游龙井
　　惠逺住虎溪辨才住龙井坡老独见访送过风篁岭亦如虎溪边三笑趣自永遂令龙井名逺与虎溪并惜哉过溪亭迹灭苍烟冷而我果斯游多年愿力猛穿村拂女桑度磴落山杏何时毗岚风吹堕石云影【片云石己仆】安得巨灵手重扶使之整寺门万竹中脩脩翳光景幽云拥殿角诸佛同一静僧朴状野鹿问事不复省导我窥井防浅可勿用绠传闻金鳗鲡或见游藻荇岂其青泥蟠时出应祈请前年秋大雨水立势欲骋神物终敛形取足供瓢瘿【是日僧所述如此】摩挲秦郎碑陈义臻奥境泉徳类有道片语黙己领酌泉为裵回残阳闪鸦颈羡彼樵牧流终身事幽屏
　　题金绘卣江声草堂图【时将入都】
　　江声主人江上住范村西去縁江路草堂髣髴木香村竹屿依稀铁炉步门前江色晴黏天屋角岚霏昼摇树栁絮着水鱼正肥花片入帘燕新乳主人急装将逺游风光似此盍少留尘中知己苦寂寂邹生枚叜徒沈浮为言频年役衣食人生识字宁无忧有田十双我将老息壤在彼盟诸鸥华君【秋岳】墨戏今倪瓒下笔烟云互凌乱归来旧径在眼中隔浦低桥青不断贫无送子双玉缾展画吟诗反覆看他时相约力著书钓石犹堪置柔翰
　　城东落花
　　富景园中万树斜深红萦草浅萦沙今年病酒无人事才得工夫送落花
　　怀徐丈紫山客金陵二首
　　中秋过后重阳未澄碧天光裂叶风浊酒一杯歌一曲久无此兴欠徐公
　　春分弹指又秋分记写新词笃耨熏今日秦淮歌板絶僧楼应梦马湘君【今年春分同紫山赋绮罗香一阕】
　　和蒋丈静山九月八日登吴山
　　闻道城南载酒游清江如画逺峯稠不愁红叶明朝雨先借黄花一日秋老去情怀无检束兴来风物即淹留登髙难得鲜新句搔首真慙赵倚楼
　　题吴丈志上小像
　　我识石仓叜长身比鹤癯青衫旧名士白发老潜夫城市看花入溪山载笔俱襄阳习凿齿著述近来无【吴丈近葺武林耆旧集搜讨最为该洽】
　　东臯晚秋
　　东臯土闲旷薄暮行踪絶因思古隠者于焉衡宇结【元末范思贤居钱塘城东地平衍有草木禽鱼之乐赋诗鼔琴为娱自号东臯隠者见徐一防始丰类稾】近市既无求浩歌气弥烈令我怀斯人鱼鸟转亲切翛翛林水间遗躅犹未灭得风枯条鸣将霜逺天防怅矣不同时谁慰授衣节



　　樊榭山房集巻二
　　钦定四库全书
　　樊榭山房集巻三
　　钱塘厉鹗撰
　　诗丙
　　相国寺访亦谙上人【以下癸卯】
　　吾师诸行苦白足辞南屏洗盋入城市破寺风泠泠昏旦尘一聚不见芙蓉青闭戸即邱壑自性非殊形许由未闻道弃瓢徒内荧耳非驻声器无耳宁无聴晚树下落日龛灯冷于萤孤情出秀句勿事重翻经
　　春雨夜坐
　　春怀憺无豫多雨境亦适平生逺游心中岁但荒寂卧闻檐间溜时作幽泉滴影事讵可追新愁何用觅正复念梅花髙楼一声笛
　　雨中同符幼鲁圣几泛舟河渚看梅暮至西溪
　　春山始可游逢雨成竒瞩乱水添鱼梁奔云出幽谷低篷何所诣荡漾转深曲回瞻云峯逺前与花林逐寒姿媚荒筠一一事膏沐因依逺人境摇动沦漪绿客有解清琴雨深音断续暝色入孤弦风灯湿茅屋去舟尚踌躇花光看不足
　　宿永兴寺徳公山楼
　　昏黑山雨歇一径松烟蒙微闻梅花气吹落疎磬中讵惜衣履湿宿处投支公凭楼荅人语迥与云际同少选沈霭敛俯聴幽林风明星忽三五挂在殿角东短烛照春绿夜静山逾空观河悟众象拂石期防鸿神清了无梦乱壑流何穷焚香以达曙兹焉悦微躬
　　同作　　　　　　　　　【钱唐】符　曾【幼鲁】
　　空山行晚云褐衣湿春雨昏际人渐希杳霭入深路曲磵伏潜流丛篠纷交防到寺僧相迎把火话曩素雨止钟亦残星光出幽树境异心顿开魂清迹偕赴夜窗觅山影影忽落如雾乱耳百松声锵然奏韶濩清极本无寐有梦亦同趣至晓重儃佪烟华想流注永兴寺二雪堂晓起看緑萼梅是冯具区先生手种
　　幽人先鸟起林磵正寂然是时春空霁山翠争便娟的的花间雨澹澹花上烟烟雨为合离花态亦变迁祭酒昔游此手种犹生前傲兀根倚石欹倒枝暎泉微馨委陈迹髙格同枯禅儒官罢亦得不废招隠篇攀花久延伫世己无其贤
　　溪上巢泉上作
　　翫溪遂穷源东峯屡向背朝日上我衣春泉净可爱不知泉落处潺潺竹篱内喧闻两叠泻静见一潭汇松风飏纤碧花影蓄深黛名言犹有相幻照乃无悔悠然巢居心颇欲终年对
　　秋雪庵【庵在水中四面皆芦深秋花时弥望如雪故名】
　　夙知秋雪佳契阔三岁周今来际春初还有秋雪不曲港迷进艇花源信回流稍深天影展四顾云水幽弱未拆土髠栁空依洲息心归净域弹指开香楼所得殊寂寂无营谅悠悠此日乐莫乐观生侣轻鯈
　　栢家园行三四里皆竹树梅花中
　　遵涂抱町畦縁林窥嵽嵲古屋气始暄闲园地常洁梅竹素所饶衣食理未缺既得长子孙还以资妍悦丛丛緑云外斜阳照花雪烟影望自深风香渺难説行吟觌归禽安居务新节暂游如久栖怅与清景别
　　晚入石人坞还永兴寺
　　拨萝寻微径山意黯将暮幽讨忘体疲窈窕入深坞激濑不通人踏石凡屡渡返景忽难留苍苍目争赴万竹皆为风千花幷成雾去鸟有遗音归樵讵同趣夕梵怀信宿春溪延缓步入门不生月仍倚檐际树
　　春日泛舟北郭
　　出郭逢初霁篷窗任意凭气新如有获兴到亦无朋逺水浮春寺青山落晚罾为怜桃李色归待月东升
　　春寒
　　漫脱春衣浣酒红江南三月最多风梨花雪后酴醿雪人在重帘浅梦中
　　緑隂
　　幽人与时鸟共喜緑隂成一径千林暗斜阳片雨晴临池想康乐绕屋咏渊明即此忘春去悠然悟达生
　　雨后坐孤山
　　林峦幽处好亭台上下天光雨洗开小艇净分山影去生衣凉约树声来能耽清景须知足若逐浮名媿不才谁见石防频徙倚斜阳满地照青苔
　　夏日闲居
　　畏景何堪出风前卧簟斜树隂连别径草色入隣家旧业闲来废禅心病后賖今年饥似朔不拟上公车
　　湖心亭大风快凉得絶句二首
　　西北云多失栁隂快风特地埽烦襟不成飞雨阑干外凉杀沙边两睡禽
　　湖上青山深几重纷然幽緑舞长松何人为唤昭华手横笛吹惊水底龙
　　清平山精舍纳凉
　　崖上縁修竹城南界小天几人来亦偶六月兴尤偏江逺平看鸟窗虚俯聴蝉清风惜不得借与客堂眠
　　七月六日立秋送陈授衣之广陵
　　作客畏逢秋君今讵不愁五湖飞一叶七夕在孤舟残暑过江少凉萤逐暝流欧公堂外栁为讯旧同游
　　金以宁斋中观苏汉臣埽象图
　　西域乘象利战攻南越贡象趋华风赵家山河已幅裂欲图王防谁能同当年明禋敎车象象院驱来列成两【吴自牧梦梁録明禋年敎习车象车后大象二头观者如堵】开封苏郎设色殊写出突过阎令上贝多树底风泠泠蛮奴驭象惟使令黏香似是孔雀帚泻水但用频伽缾髙僧侍者状竒诡作礼蕃王喻微防蹴踏能将大力驯埽除不使纤尘累西域之象南越无六牙四足莲花敷画院良工具深意调服强敌如斯夫君家此图传自昔仍在钱唐睹竒迹裁诗复共小低头香断空斋山月白
　　中秋对月怀都下故人
　　玉宇无穷望眼寛不辞清露湿杯盘秋来南国宜髙卧月傍东城得早看豆叶响回三径静桂花风入二毛寒谁招遮日长安手直到天明共倚阑
　　秋夜聴潮歌寄吴尺凫
　　城东夜月悬羣木汹汹涛声欲崩屋披衣起坐心茫然秋来此声年复年壮心一和小海唱二毛不觉盈吾颠胷中云梦吞八九要挽天河北斗倏忽晴空风雨来杳冥水府神灵走时哉会见沧溟立自是乾坤有呼吸轩辕张乐万耳聋洞庭天逺鱼龙泣须臾声从静里消一蛬独语星萧萧天明作歌寄吴子想子中宵亦聴潮
　　张东扶移居瑞石山麓
　　昔君买宅时城西数相见药阑碧逶迆书窗净于练意复厌喧卑择隣犹未善栗果多博徒出入须障面爱此城南山翠逐深巷转张南与周北戸戸事笔砚髙枫红一林竒石青数片留云罢香炉賔月横琴荐语我色忻忻邀我意眷眷我赁东皋居有若营垒燕差得水三分无山让君先里鲜可语人闭门俗自遣过存近亦稀颇不费茶串连墙恨未能来往共岁晏
　　初寒着敝羊裘戏作
　　一领尨茸歴十霜西风重见出空箱忍寒贳酒无多直穿袖吟诗定几章败絮何惭拥王霸险衣今笑裹周郎渐看不隐山肩瘦万丈虚言盖洛阳
　　冬日同东扶游鳯凰山
　　故宫何足问佛宇亦摧残本以尘縁幻来将道眼看江山迎小雪竹树逼清寒双雀寻苔啄飞飞下井阑
　　杨贞女诗
　　杨氏有贞女窈窕年初笄英英司马孙乔木无卑枝明心兼秀质説礼复敦诗行媒得快壻许嫁亦不迟何郎蓟门死女闻涕涟洏上堂告父母聴女前致词女幼习诗礼大义或少窥古称未亡人鲜有不结褵若女而不妇佗适无相訾此语众茍同女心难自欺许身等珪璧亲命讵易移匹如壻贫落夙诺无参差贫且不可背死乃忍背之女心抱微尚奚取乡国知当归何郎家再拜从此辞父母闻之泣咄咄事大竒汝有松柏心吾亦不汝乖桂楫青丝防相送于河麋吴阊三百里云水天一涯本意曲顾归竟为同穴期入门拜尊章毁容披素帷身是女贞木泪作寡女丝死当化王睢生当号长离
　　雨后写望
　　风敲病叶入疎櫺云破寒山数笔青十日鼔琴晴始出夕阳依旧满回汀
　　赠韩丈自为
　　金粟风流久絶羣弁阳今复见夫君梨花万树营生圹自説佗时白云
</div>
    <div class="pagination">
<a href="樊榭山房集_page4.html">上一页</a><a href="樊榭山房集.html">1</a><a href="樊榭山房集_page2.html">2</a><a href="樊榭山房集_page3.html">3</a><a href="樊榭山房集_page4.html">4</a><span class="current-page">5</span><a href="樊榭山房集_page6.html">6</a><a href="樊榭山房集_page7.html">7</a><a href="樊榭山房集_page8.html">8</a><a href="樊榭山房集_page9.html">9</a><a href="樊榭山房集_page10.html">10</a><span>...</span><a href="樊榭山房集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
