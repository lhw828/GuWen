<!DOCTYPE html>
<html>
 <head>
  <meta charset="utf-8"/>
  <title>
   后山集 - 第 15 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后山集 - 第 15 页/共 23 页
  </h1>
  <div class="content">
   后山集巻十
　　钦定四库全书
　　后山集巻十一　　　　　宋　陈师道　撰序
　　茶经序
　　陆羽茶经家书一巻毕氏王氏书三巻张氏书四巻内外书十有一巻其文繁简不同王毕氏书繁杂意其旧文张氏书简明与家书合而多脱误家书近古可考正自士事其下云乃合三书以成之录为二第藏于家夫茶之著书自羽始其用于世亦自羽始羽诚有功于茶者也上自宫省下迨邑里外及戎夷蛮狄宾祀燕享预陈于前山泽以成市商贾以起家又有功于人者也可谓智矣经曰茶之否臧存之口诀则书之所载犹其粗也夫茶之为艺下矣至其精微书有不尽况天下之至理而欲求之文字纸墨之间其有得者乎昔先王因人而教因欲而治凡有益于人者皆不废也世人之説曰先王诗书道徳而已此乃世外执方之论枯槁自守之行不可羣天下而居也史称羽持具饮季卿季卿不为宾主又著论以毁之夫艺者君子有之徳成而后【阙一字】乃所以同于民也王务本而趋末故艺成而下也学者慎之
　　王平甫文集后序
　　欧阳永叔谓梅圣俞曰世谓诗能穷人非诗之穷穷则工也圣俞以诗名家仕不前人年不后人可谓穷矣其同时有王平甫临川人也年过四十始名荐书羣下士厯年未几复解章绂归田里其穷甚矣而文义蔚然又能于诗惟其穷愈甚故其得愈多信所谓人穷而后工也虽然天之命物用而不全实而不华渊者不陆物之不全物之理也盖天下之美则于贵富不得兼而有也诗之穷人又可信矣方平甫之时其志抑而不伸其才积而不发其号位势力不足动人而人闻其声家有其书旁行于一时而下达于千世虽其怨敌不敢议也则诗能达人矣未见其穷也夫士之行世穷达不足论论其所传而已平甫孝悌于家信于友勇于义而好仁不特文之可传也向使平甫用力于世荐声诗于郊庙施典防于朝廷而事负其言后戾其前则并其可传而弃之平生之学可谓勤矣天下之誉可谓盛矣一朝而失之岂不哀哉南丰先生旣叙其文以诏学者先生之后彭城陈师道因而伸之以通于世诚愚不敏其能使人后其所利而隆其所弃者耶因先生之言以致其志又以自励云尔元丰四年七月五日
　　秦少游字序
　　熙宁元丰之间眉山苏公之守徐余以民事太守间见如客扬秦子过焉丰醴备乐如师弟子其时余病卧里中闻其行道雍容逆者旋目论説伟辩坐者属耳世以此奇之而亦以此疑之惟公以为杰士是后数岁从吴归见于广陵逆旅之家夜半语未卒别去余亦以谓当建侯万里外也元丰之末余客东都秦子从东来别数岁矣其容充然其口隐然余惊焉以问秦子曰往吾少时如杜牧之强志盛气好大而见奇读兵家书乃与意合谓功誉可力致而天下无难事顾今二敌有可胜之势愿效至计以行天诛囘幽夏之故墟吊唐晋之遗人流声无穷为计不朽岂不伟哉于是字以太虚以导吾志今吾年至而虑易不待蹈险而悔及之愿还四方之事归老邑里如马少游于是字以少游以识吾过常试以语公又以为可于子何如余以谓取善于人以成其身君子伟之且夫二子或进以经世或退以存身可与为仁矣然行者难工处者易得牧之之智得不若少游之拙失也子以倍人之才学益明矣犹屈意于少游岂过直以矫曲耶子年益髙徳益大余将屡惊焉不一再而已也虽然以子之才虽不效于世世不舍子余意子终有万里行也如余之愚莫宜于世乃当守丘墓保里田力农以奉公上谨身以训闾巷生成善人死表于道曰处士陈君之墓或者天祚以年见子功遂名成奉身以还王侯将相髙车大马祖行帐饮于是乘庳御驽候子上东门外举酒相属成公知人之名以为子贺盖自此始元祐元年二月一日
　　送邢居实序
　　始吾来京师得邢生于时吾不为今学隐约俗间游居解散族党不亲生不顾计世所好恶数从重客过下里穷日而后去如是者数岁士之从吾游者始若慕向继以怒辱昔欲唾其面而今愿交去来纷然生固自若也生旣出游于世师儒达人皆大父行天下望至忘齿屈势与之交好誉闻甚伟元祐元年春生从其亲出于汉东世之知生莫吾先于其别请以言赠夫君子之取人原其本其弃人待其定故取之于始达弃之于始衰吾始得生年十五六识度气志巳如成人其有质也如木之始生玉之始斵顾其所成就何如耳生可不勉乎士之不能自成其患在于俗甚矣徳之盛也士志于善以成其徳徳者道之本也行者道之用也行始于身而及其亲因亲以君因君以国行至于民则尽矣故为道必始于君公输子之技不以规矩无所用其巧是之谓法法者古之制也君子以法成身以身成法言以古为师行以古为则虽然因人而言也譬之宵行假明于烛而烛非明也而学者以为明谓之巳矣言者自言也行者自行也谓之成徳譬之目焉升髙临下物无遁形故无择焉故为善必始于法士莫患于伪而徒善次之名在于善而实不至谓之盗身在于善而意不至谓之伪意在于善而义不至谓之徒善徒善者非古之制也可不择乎君子学而后行以成义也故为法之始于学于是明古之制与其疑谋贰行隐志晦徳而论著其合否考之其世稽之于经质之于友而定其论使学者有考焉
　　仁宗御书后序
　　人皆有所好其上胜之其次任之其下蕴崇之也惟至人无好有所好者同于人也神文圣武皇帝其好之与人同其胜之与人异同以为徳异以为法迩声色而欲不胜礼宝珠玉而利不胜义时游田而逸不胜度故其在位四十余年而四方百物无所损益顾好飞白书明净几时一为之以侈其好于是将相宗戚家有藏焉臣不知书不能颂其美而窃有所叹也凡艺不滞古则狥今滞古则舍巳而就规矩狥今则畧法而逐世好故其弊君臣争名而祸乱从之臣窃窥观皇帝防法而忘世防理而忘法故工拙偏正不足论也所谓有其道而进于技者王者之于艺盖如此彭城王氏世为贵将故其家有传焉其从孙万寿主簿臣有基以皇帝所书六大字示臣臣盖望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿徳来世之伟闻而臣实惧焉臣闻故老言当斯之时三府百吏内宗外姻下逮近习莫不好书夫士大夫阿主之好而为书未害于政而臣惧小人因书以进之也故君子于其所好又有慎焉臣惟皇帝之知此故世无其传而臣之愚不得不惧也元祐七年二月二十五日颍州教授臣陈师道谨序
　　寇参军集序
　　大父盐铁府君外大父颖公与文忠蔡公好太常少卿寇君蔡之出也游二大父之间而辈先君而君卒二氏之子弟居同邑学同文情同好也寇氏之伯曰元老喜事而多能张李氏之墨吴唐蜀闽两越之纸端溪歙穴之砚鼠须栗尾狸毫兔颖之笔所谓文房四物山藏海蓄极天下之选倾家破产急士之穷轻身下气而交名胜士多归之者其季曰元弼一无所好顾嗜酒与诗方其展纸濡笔立下疾行倐忽数十百韵衣冠在傍合手起色骇叹不暇然成辄弃去不复爱非如世之诗生窭士牵课临仿吻颊鸣悲岁锻月炼者也昔魏晋之士当嫌疑之际能慕名著节而身在位旣不得去又不可死于是有托以逃其生别离羇旅流放忧畏之士顾无可乐之事有托以快其心私恠季氏无一于此仕虽不达而不以事经意其于失时则轻而亦好酒无日不醉苦心竭思搜索肾胃如与世士出音作新诗多而鬬防以角一时之名者与之久则涣然解超然悟而后知其非嗜味而嗜醉非遣意而遣事也其学陶氏公孙氏者与元弼旣殁家无留藏其子某索于里中得诗若干首文若干首而第次之以请于余余勤其成而尚其志也为之序而藏之两家使后之人知吾与若世好之如此也元弼名其仕为许州司理参军元符二年八月癸巳居士陈师道序
　　持善序
　　世之力者有五曰佛曰法曰善曰恶曰愿善为至矣然难行而易失士之始学善新而恶熟福轻而障厚旣难其大矣而小人作辍其为善岂惟其难而魔力挠之也其为不善岂惟其易而业力使之也是故先佛虽有种子之喻又有汤冰焦谷之比且堪忍之土界则五浊时则争鬬人则弊恶縁则空法则末刼则陷为之不亦难乎善出于习而习不足恃也中人而下善恶并作而更报一出三途则失之尽矣岂惟其然异世则失之矣声闻所不免况于众乎岂惟其然异念则失之矣前念之善与念而尽后念之恶与念而兴其失不亦易乎虽然为善有道愿者善之所出也愿之为善缩业之于恶能持其人使不退失故无愿则无善无业则无恶是以学者先愿而后善岂特善焉虽法与佛有不由此者乎故华严七地之菩萨大愿力所摄如来力所加自善力所持而得无生法忍圣且假之人况其下乎夫愿本也善与法佛条叶华实也善非愿不生佛非愿不成更百化而弗渝尽未来而不断其为力太矣愿者心之用则有自功以理为因以先为证则有他力具自他之力不其宜乎证至于佛为法一空其所不尽者愿也众生尽则愿尽其无巳乎若夫善而无愿与愿而非理则为福而已敬则贵惠则富世有贵富而无不敬惠者以其无愿而失之也虽然士以私智而为愿孰效先佛之巳试乎先佛之愿莫大于妙徳莫要于普贤十方同一时住世之佛皆我所导而后成圣不亦大乎万徳之行出于十愿不亦要乎是以诸佛同赞而过之菩萨自谓不及也元祐二年春徐之东禅主者懐超梦出庭中见二大士相系于木下恠而问之对曰此陈教授氏之物也是夏师道始承命至则馆于东禅岂于二大士縁有素乎绍圣二年之春客东都昼而燕坐见大通禅师俯指授使具二愿于是颇颇采华严宝积而第次之愿与信者而尽心焉元符二年九月二日居士陈师道序
　　送参寥序
　　妙总师参寥大觉老之嗣眉山公之客而少游氏之友也释门之表士林之秀而诗苑之英也游卿大夫之间名于四海三十年余矣其议古今张弛人之情貌肖否言之从违诗之精粗若水赴壑阪走丸倒囊出物鸷鸟举而风迫之也若升髙视下爬痒而鉴貌也元符之冬去鲁还吴道徐而来见余与之别余二十年复见于此爱其诗读不舍手属其谈挽不听去夜相语及唐诗僧参寥子曰贯休齐已世薄其语然以旷荡逸羣之气髙世之志天下之誉王侯将相之奉而为石霜老师之役终其身不去此岂用意于诗者工拙不足病也由是而知余之所贵乃其弃余所谓浅之为丈夫者乎于其行叙以谢之
　　顔长道诗序
　　万物者才之助有助而无才虽久且近不能得其情状使才者遇之则幽奇伟丽无不为用者才而无助则不能尽其才然则待万物而后才者犹常才也若其自得于心不借美于外无视听之助而尽万物之变者其天下之奇才乎比出东都门沙行数百里来河而城者今澶州之治也平林旷野荒坟故垒甲士介马无修阻丽华之观頽垣弊庐棘荆沮洳无池台苑囿鸟兽鱼鼈之美吏不胜事一饭再起经年相逢交马顾揖不通劳苦无饮食歌舞游从之乐征商榷酤号称职官身杂徒吏下争细微无闲燕之乐彭城顔夫子居旣逾年矣元丰四年邑子陈师道西游京师遂见夫子于北门请于左右得其应用之诗若干篇罗络隐遯穿穴险怪遇事以发愤因难而见奇如在岩崖之下洲渚之上阴林丛竹空旷莽苍之野月星风露烟云杳霭之际渔钓弋猎樵苏耕稼之间不知其居弊陋之内市井之中瓮盎之侧也昔闻其语今见其人可谓美矣而于夫子犹其粗也孔子曰莫我知也夫又曰诗可以怨君子亦有怨乎夫臣之事君犹子之事父弟之事兄妾妇之事夫也为人之子而父不爱焉为人之弟而兄不爱焉为人之妾妇而夫不爱焉则人之深情皆以为怨情发于天怨出于仁舜之号泣伯奇之履霜周公之鸱鸮孔子之猗兰人皆知之而不怨有二焉东邻之子西邻之父不爱也人虽褊心莫以为意谓之路人夫妇之恩穷君臣之义尽然后为路人路人则不怨责全于君子小人则不责也谓其不足责也致怨于明主昏主则不怨也谓其不足怨也则又不怨故人臣之罪莫大于不怨不怨则忘其君多怨则失其身又有义焉此其所以异于小人者也夫子之诗仁不至于不怨义不至于多怨岂惟才焉又天下之有徳者也夫才者徳之用也徳成于心而后才为用才尽于身而后物为用吾于夫子见之矣又为之序以诏学者










　　后山集巻十一
　　钦定四库全书
　　后山集巻十二　　　　　宋　陈师道　撰记
　　思白堂记
　　元丰四年余逰吴过秀见林侯侯家于苏而宦学于杭能道其江湖山林之美逰览之乐而甚爱思白堂也其秋八月就舍钱塘问思白之堂而往观焉临渊而望西山楼观出焉渊昧而林茂鱼鸟乐焉江海山泽林庐之气相错风林水麓鸟兽之声相乱而雨霜寒暑昼夜之变不齐也慨然懐顾昔人之风声而乐一时之得意宜侯之甚爱而不忘也而耆老豪杰文学之士请载之石以侈其赐余未有以辞也湖之东洲保宁之寺故唐刺史白公居易燕逰之所也近时律师某治其后堂而请于侯于是名之以致其思又大书之以表其处而思白之号闻于吴中夫前世逰居之士有传于后者多矣独有意于白公何耶进则效其忠退则存其身仁以成政文以成言此公之行而后世士大夫之所为思也公为刺史知民之啬于水筑塘浚井利至今岂特士大夫之思哉夫怨其所恶思其所好人之所同士以徳言民以功利其所异也而吏无全能故上下之论不一若公则思者众矣士之为善诚无事于言而行终其身功尽于事必待言而后传则又不可巳也公言见于书行见于史故今有以思之此言之不忘而记之所以作也林侯尝以集贤校理通判秀州今为尚书礼部郎中其文学行治畧与公等后之人又将思之其可辞乎明年而余北归又明年而为之记不知余文使人思之如两侯否六年八月十日彭城陈师道记
　　二亭记
　　居则行其仁仕则行其义家非仁不亲君臣之际又有义焉仁始于身内有以使同其乐于天外有以使同其好于人故宫室苑囿以燕其居车马器服以效其用賔射燕飨以广其意故能羣天下而世守焉钱塘关氏于其居之右地积土为坂伐石为坛而艺以药坂之下有甘井焉挟以二室左竹右木防而不斵命其坂曰药坂坛曰芝坛井曰丹井左曰巢亭右曰节亭自是关氏之父兄子弟仕而休者与夫学而未仕者朝夕在焉府县之吏郷邑之老与夫四方之过宾间从其游所乐虽异而各有得焉呜呼可谓仁其身矣引而近之守莫固焉推而外之政莫善焉关氏为吴大家世有彦士其宦于朝者三人仕于州县者四人处而学者又十有几人因而大之其兴乎蜀方士李翁曰石有玉可攻甘井可化丹砂而未试也后有贪者将剥石以贾玉竭井以市砂关氏盛衰于是见之作亭之明年关氏之良彦瞻来京师以告其僚友防旧于是士大夫之能诗者皆为赋之而属余为之记元祐元年八月丙戌彭城陈师道记
　　徐州学记
　　夫祭之有报以反本也是故食则祭先饭饮则祭先酒耕则祭先穑桑则祭先蚕畜则祭先牧祭防于乐祭龙于社祭弃于稷祭臯陶于理祭周公孔子于学祀周公非也治始于伏牺更虞夏商至周而大僃行始于伊尹更夷叔桞下惠至孔子而大成盖治成于周公行成于孔子故学者主焉自唐改礼孔顔及今元丰继以邹孟其与后之学者从祀而礼成徐故无学天禧几年承相濮阳李公迪来守改庙为学置师弟子请名与田以教养之徐人始兴于学而仕者众矣徐地东近齐鲁北属赵魏南引江淮西通梁宋四通六达之郊南北之亢颈也南守则畧河南山东北守则瞰淮江故于兵家为守攻之不克时民亦连年厯战力极而亡故进则可攻退则可守形利势便先发后从故项氏当都临制四方宋武常守并护南北晋隋之间实以重兵称谓大府盖古用武之国故其人悍坚恃气尚力易为剽窃然质直谨言诺宁死不隠故犯者虽众而易治盖可抚而教也熙宁几年始置官师广弟子员元祐四年中书舎人番阳彭公出守使其从事告于庙而新之又加其旧明年学成公率其属文武之士祭以告焉于是州之学士大夫耆老子弟乐公之承上而报本也合而为诗以侈后观其词曰
　　获【一作洙】泗之间大彭之国霸者之余以武为俗防桀之气乐于盗贼亦有仁政莫救其成国之有学王教以明示之好恶靡有不承庙学崇新自我两公皇化其东徐方攸同桓桓三圣七十其徒俯偻而趋有严其初有堂有庭居有室庐右弦左书伐鼔于于成则有毁物惟其常前者不已后者其忘
　　思亭记
　　甄故徐富家至甄君始以明经教授乡称善人而家益贫更数十歳不克其贷邑里其父母兄弟凡几丧邑人怜之多助之者既益树以木作室其旁而问名于余余以谓目之所视而思从之视干戈则思鬬视刀锯则思惧视庙社则思敬视第家则思安夫人存好恶喜惧之心物至而思固其理也今夫升髙而望松梓下丘垅而行墟墓之间棘荆莽然狐兔之迹交道其有不思其亲者乎请名之曰思亭亲者人所不忘也而君子慎之故为墓于郊而封沟之为庙于家而尝禘之为哀为忌而悲哀之所以存其思也其可忘乎虽然自亲而下至于服尽服尽则情尽情尽则忘之矣夫自吾之亲而至于忘之者逺故也此亭之所以作也凡君之子孙登斯亭者其有忘乎因其亲以广其思其有不兴乎君曰博哉子之言也吾其庶乎曰未也贤不肖异思后岂不有望其木思以为材视其榛棘思以为薪登其丘墓思发其所藏者乎于是遽然流涕以泣曰未也吾为子记之使君之子孙诵斯文者视其美以为劝视其恶以为戒其可免乎君揽涕而谢曰免矣遂为之记元祐七年八月三日
　　彭城移狱记
　　徐居东方为南境梁楚之郊其地四来无林泽之阻其民拙木无武击之技而其治多狱其狱多盗多刼论以重典购以重赏死者嵗以百计购以巨万计余徐人也知其说焉庆厯嘉祐之间曹濮两州称为盗区始用权制而徐故无也治平末有为徐守舎萧盗夜穴其室私其装焉于是请用重法而盗由是兴古之为盗有三惰民无生业恶子多费取资于人凶年穷里老弱死闾巷壮者起而自救郡国亡命依阻探丸以缓朝夕今之为盗有二两军亡卒无以自存县之尉士终更罢归凡民去耒耜更邑市偷惰侈靡不能自达而其技足使也重法之盗有二奸猾诱民为盗而反告逐捕之吏以窃为强上下相通以掠服之不然毒死狱中以幸赏徐之盗有二其愚易防其拙不能自明凡为盗者五而徐之为盗九凡盗不急利则缓死而徐之盗以身为市而就死也凡盗抵法而徐之盗防于法也可不察乎夫刑之不胜盗久矣故季康子以为患智之不胜盗久矣故赵京兆盗谋輙觉而不能禁也购之不胜盗久矣为购以尽敌也盗可尽乎然则前三者可不可也刘叔贡父为曹州盗贼衰息犴狱屡空或问弭盗之术叔贡父曰吾何术焉不以重地视之而巳有为句容令多盗改置社稷而加礼焉既而盗止先君子所说先吏所为世必以为难而今人所行世所共知者复何难哉盖世以簿书讼狱为治故意不及其外而一切絶之非行之难而不为也此两人者特一其所遇敬其所事而其效如此又况古人之善其身而行之者乎彭城狱故近市汶阳梁叔忱废县圃而徙之为南北之室以时寒暑不以考掠而狱益明叔忱为令有能方地数百厯年数十未有其比余为徐学官过之见其兴作而乞余为之记防徙颍不果作明年狱成使来告而记之后之人以余所称为心以叔忱所治为法彭城之狱庶其清乎叔忱名子谅丞相庄肃公之孙以奉议郎知县事云元祐七年六月十五日陈师道记
　　彭城县令石记
　　庆厯初西边弛兵益脩政事谓吏之近民莫如令始出王官行县事以休其民盖自选人三考用举者为令令三考用举者为京官京官满三嵗为朝官盖士之选者以选士治剧县若相宜然而犹有不合者岂法使然哉徐为州部五县而四用选令县故为难治而彭城其尤也昔汉宣帝责成郡国守相班班声迹可纪今选士为令于古为加详而吏治不尽如古其故何耶盖汉承秦纲目疎阔吏自为治故易为功而非王制今法令备具上下维持中才可以守而智者常患不尽其用故其治难无赫赫之功虽然善其身明其视听使民有所恃而不冤亦可谓良有司矣司马迁班固传循吏不列县令岂以县非王官不登简策畧而不书耶今皆天子命吏可不自勉使史氏有述焉令防故无记承议郎梁君始追纪其名氏列于石凡十九人记与不记不足为吏能否而梁君力能及之为有余也元祐七年八月十四日陈师道记
　　披云楼记
　　曹故周之城国亡而为邑陶之故城是也陶之西南有丘焉禹贡所为陶丘墨子竹书纪年所谓釜丘图记所谓南右山而州人所谓南鲁太师之墓者也汉哀帝由定陶王而为天子尊其父恭王为皇帝置寝庙如祖宗周丘而城以为陵邑今州治是也州之北数里而近两丘相属六国魏王之墓也有冈自东北屈而西南隠如伏龙魏之所以葬也择地而葬尚矣而曰魏隧王墓者以其始隧而葬也其后名州曰左城墓曰左山冈曰左冈记曰左山其下多左姓故名然莫得而考也余谓尔雅丘再成为陶釜者负也犹陶也而皇甫谧曰舜陶河濵而名郭璞又云在定陶城中者皆误矣然则州之所治犹曹国之旧也朱公谓陶天下之中诸侯四通货所交易班氏亦谓尧作成阳舜渔雷泽汤居亳故其土有先王之遗风重厚多君子好稼穑恶衣服以致畜藏秦汉去今未久而幽僻荒虚商旅不出其涂五代承唐之乱田里壮少弃本业酒食歌舞驰狗马饰冠屦强悍喜攻刼佩刀引强指人之藏以为费至杀吏士冐城郭皆与古异世亦多变矣故常选用武吏重法厚赏击伐斩杀狱市无虚日号曹濮为盗区吏常日夜讯掠证验省文书出购募调兵选将期防赴告不得休息故郊无台池苑囿而府无门馆賔不劳赠吏无燕赐号为辅州大府而威重不称岂上所崇极而下所观聴者哉曹近京师皇化所先承平百年风俗移易金鼔不作狱市屡空吏始于其间兴筑除饰以待四方之賔与闾巷之士而来者继焉堂馆相望如诸侯居而连檐曲室坐者挥汗每盛夏常闭阁谢客于礼犹有阙也朝请大夫郭侯之为是州不忍盗贼其民必以仁恕而人益劝振其纲目百识具举而府益无事又连嵗大穰稼有藏积其明年之春始因其旧广而新之为披云之楼其地之宜与登望之乐栋宇之制为一州之胜而其费盖不及民也夫人不可以久劳亦不可以乆逸逸者所以大劳也劳逸相济然后身安而事治礼曰仲夏之月可以居髙明可以逺眺望昔吕不韦与其客记其所闻以为月纪则居髙瞩逺乃先王之政也而世之吏道致期防程文书以为治盖亦其一焉台池苑囿燕射畋渔虽非政之所先亦非其所不为也今失先后之序与不勤其事而受其养者则有媿矣虽然吏之所以能有此者岂非世之承平嵗之丰穰而政之暇豫也耶则居其职者可不知乎余常从侯而登极目四顾则昔之范蠡慎到穰侯甯武子与夫汉魏之墓也其人非万乘之君则其相也其功誉富贵文学辨议皆惊世而絶俗而今日之风霜荆棘狐貉之与穴也河济之间禹之所治声烈赫然而通川广泽皆失其故处使人悲伤慷慨而兴起盖可采而赋顾吾老矣力不足以及此而为之记绍圣四年十一月五日彭城陈师道记
　　汳水新渠记
　　汳句于萧其阙如玦水经谓河至荥阳莨荡渠出焉渠至阳武其下为沙蔡水是也其出为隂沟仪至浚其下为涡别为汳汳至防别为获余波迤于进阳东厯萧彭城入于泗注谓鸿沟官渡淄获丹浚与渠一也禹塞荥泽而通渠于甫田其后河絶旃然入焉即索水也汉书地理志荥阳既有汴水又有莨荡而受泲梁防有获水首受淄获至彭城入泗以余考之河渠书云自禹之后荥阳引河为鸿沟以通宋郑陈蔡曹卫与济汝淮泗防于楚而竹书纪年梁惠成王入河于甫田又引而东明非禹之旧也书曰济入于河东出于陶丘北者入而复出也溢为荥者济之别也荥波既猪障而东之也周官又谓豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出淄获无始盖畧之也余谓与经合而荥水诸书皆不载又疑渠汳为二而荥有一焉杜佑以经作于顺帝之后诡诞无据而注叙渠源或河或泲或河泲合其说不一次其所引经纷错悖戾而志亦阔畧不具辨始末盖皆不可考也自汉末河入于汳灌注兖豫永平中导汳自荥阳别而东北至千乘入于海而河复于是故渎在新渠之南注所谓絶河而受索自此始隋开皇中因汉之旧导河入汳大业初合河索为通济渠别而东南入于淮而故道竭今始东都受退水为臭河于畿为白沟于宋为长沙于单为石梁于徐为汳而入于南清南清故泗也盖自王都而东畿宋亳宿单济之间千里四来而故道浅狭春夏不胜舟秋水大至亦不能受也萧故附庸之国城小不足居民又列肆于河外每水至南里之民皆徙避之庐舎没焉率数嵗一逢民以为病绍圣三年县令朝奉郎张惇始自河西因故作新支为大渠合于东河以导滞而援溺于是富者出财壮者出力日劝旬劳既月而成邑人相与语曰渠议旧矣更数令不决而卒成于吾侯孰有惠而不报者乎于是不谋而同欲纪于石以属余余谓张侯其居善守行峻而言直以成其名其任善义不畏不侮以登于治其可纪者多矣而诸父兄独有见于此者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书八月二十五日彭城陈师道记
　　佛指记
　　建隆几年皇师伐蜀【一本云建隆初王师伐蜀】曹卒有在行者樵刍山间数见光气发地得石函藏佛指焉念无所置且畏夺乃破半臂而藏之老而归兵乞丐道路开元寺法华院僧闻而收之厚其供御数嵗破半臂出以报焉后归上生而僧持去客成武邑人迎供得舎利无数上生主者重寳通三论严律居众供施不倦思有以还之防僧如东都过曹寳谕意他日赴供西里渡浰水遇而申之且厚其报僧行不辍寳反随之及郭防僧市益焉其主见而讼之乃畱寳请于州而得焉骨裂苍然而无感应疑为僧所欺也余迎致兴国院率私属而敬焉供茶三盏澄聚为华余谓寳曰非圣何以致此其体壊色变殆为物所触耳如来铁鉢祖师所传曹溪所藏者南汉之霸迎入宫中传之妇人应手而裂其何疑焉寳曰我以水【一作作水】玉匣而藏之使目可视而手不近可乎余应曰可退求于家无物可施为记其事使疑者信谤者悔富者施是亦助也语有之欲知前时视今日余以词义名次四君而贫于一代其可以文施耶昔童子聚沙以戯见佛而施佛为授记之转轮王福四之一其后百年阿育王是也转论四王相好同佛而王肤如错人不可近施之人胜故其报重施之物微故其报轻夫三界惟心万法惟识无待于事而此何也盖等心而施则生与佛等沙与金等事夺于理故报随于理心有分别则物有髙下理夺于事故报从于事岂不为心也耶夫轮王大福也特一念尔顾其心之何如我以文施其不可乎虽然佛之报身以万徳穷其所以别各有因是以菩萨虽证道体而具万行盖未有无理之事无事之理也则以文施其有阙乎客有言曰曹近京师一有传焉国将寳之覆且不保张之可乎余应之曰不然佛无去来而人有因縁因有厚薄故縁有时限縁之所在孰得止之前日也以悲为心明扬劝厉与众兴福则先佛之愿若欲独善而私有之虽縁于佛其非贪乎行不契圣鬼将夺之不待縁也寳以为然又曰我初出家抽架上书得证道歌先能成诵虽听相论而喜性宗暇则读之我岂与有縁乎三嵗之后将叅学于东南而终老焉余叹曰赵州临济皆曹人也今数百嵗矣嗣古导今将在子与夫人命呼吸间三嵗不亦逺乎与其悔后宁好先耶子与时竞时不待子也绍圣三年八月十日居士陈师道记
　　是是亭记
　　刘子佐巨野架室以居名曰是是之亭而语客曰吾刚不就俗介不容众而人亦不吾容也故吾勉焉是其所是而不非其所非又惧与时而忘之也以吾居耳目属焉亦盘盂几杖服佩之类也吾其免乎客笑之曰是是近谄非非近讪不幸而遇宁讪无謟以病刘子晁子闻而作曰事无常是亦无常非使天下举以为非而子独是之何所取正使天下举以为是而子独非之安得力而争诸尝与子问津于无可无之涂而弭节乎两忘之圃夫安知吾是之所在又为之赋以砭刘子陈子见而叹曰夫三子之言其皆有所激乎今夫是非叅于前子将称其所是而黙其所非自以为得矣而曾不思黙而不称则固巳非之矣使世皆愚也其有知之者矣吾惧子之不免夫是其所非则为谄非其所是则为讪是非不失其正二何有焉客之笑非子之病也夫道二理与事是也是非两忘者理也有是与非者事也事待理而后立理待事而后行今使刘子忘而不有于事犹有阙乎晁子之砭非子之药也刘子名某【一本云刘子名义仲】南康人其大父凝之有所不顾举世挽之不能回也仕不合而去老于庐山之下庐陵文忠公为赋庐山髙也其父道原面数人短长不避权贵羣居聚语是是非非公无所隠闻者至心掉手失掩耳疾走而畧不以为意卒穷以死而天下归重焉今刘子博览伟辩刻身苦思既嗣其世向善讐恶亦不减其二父而能沉潜摧折以成其材故士君子皆乐告以善也孟子曰是非之心智之端也又曰无是非之心非人也薋菉之不知白黑之不分固士之所弃而尽言招过又昔人之所戒也然则何施而可乎夫明天下之是非者智也正天下之是非者任也进则见于事退则见于书子姑明之二者必有一矣绍圣四年二月五日彭城陈师道记
　　白鹤观记
　　徐山不泉州治之南有平泉焉深明洁甘旱潦自如泉之上有老氏宫其地为彭城之西乡皆曰白鹤说者曰泉有鹤下焉故名观乡又因泉而名观有记曰唐髙宗遗之所建也余读杜光庭灵验记曰天皇东封鹤集其坛使诸州为老氏筑宫号以白鹤与石文合而说为妄其泉与乡盖因观而名也庆厯几年筑州之南郭吏从其学者求而不得乃曲其处以限焉泉与观始异嘉祐中农者赵真病死梦御鹤适野视下如江湖杰木行列蛇厉守之既度控东山而下乃泗上定云山也寤而愈以为老氏之祥尽其有以报焉道士刘归真与其徒李道亨又协众而继之以成其名以石而属余凡数嵗十余请而不已则其可巳乎夫老释氏之教并行于世而有衰盛世遂以为优劣又谓教有利有不利皆非也夫二氏离行而合委其所异者因于俗也至其隆替系于世世之好恶则系其习岂今之人于老氏未夙习乎昔庄生子休谓诸子阙老墨惠与已之道同出于六经而老庄各自为家盖子休学于田生子方子方学于端木生子贡而列御防庚桑楚皆寓言无实后之学者因而成书至汉两刘校中书为七畧其序方伎有神仙诸子有道家而老庄并焉天神地只三灵百神又皆出于礼官而今之为道者合而有之益以符咒法箓捕使鬼物皆老氏所不道然其祈报祸祥驱禳回起昭昭不诬而非余所能知也盖自耼休而后士不明于理而术益工此其所以不振也耶而刘一士独能有成岂不良哉虽然余有私焉刘行数千里受天师之箓于龙虎山未及行庄犹有待也今老矣盍辍其巳能而勤其未能乎李方壮可任以事而嗣其志也如是其有不兴者乎元符元年九月甲寅东里陈师道撰
　　观音院脩满浄佛殿记
　　物有盛衰人有向背向盛背衰人则逐物虽然向则盛背则衰物亦有待于人焉吾州之南山太平兴国寺山之南北凡十有七院其东南隅别有胜果禅院始时寺之卧佛罗汉观音为盛金罄之施门无虚日其后胜果兴而三家替以故像毁不饰室毁不补革金不鸣而突无烟使人一视而等施则盛不极而事毕虽然人所避就物所丰悴岂智力所能元祐八年比丘某始合众施既新其殿又载于石使人请者累至余学于释氏愿自效使不请且强与之况其请之勤耶夫始之非难而述之难积土为址伐山出木虚日费财世以为能而竞焉易故而新就下而髙事半功倍谓因人成事而不为也惟然故天下之事莫不皆然岂特浮屠氏之役乎故其说以起废为胜福则彼固知之矣院故有阁当诸山之冲属两洪之声余从居者登而乐焉已而少者壮壮者老老者逝矣而前者之乐又为今之悲也身既与物同其盛衰心亦与时而迁谢则其所异者何乎览者其自知之淳化初知制诰孙何以布衣来于时曹武忠王得罪右府以节来守门不纳谒而一府无过之者院之楞严讲师惠泉召而致馆且为治行明年而登上第其次路枨来贰使事而属之且曰急穷而忘报交素而逺名僧之英乎路未以为然也泉知其意去防吴遂不还路至之明日过则亡矣于是赋其堂则其所兴壊盖知矣元符元年九月巳酉东里陈师道撰
　　御书记
　　仁宗皇帝御书两纸四字其文曰善法行政其玺文曰帝箓皇祐嘉祐之间以赐其臣江休复于是休复为集贤校理御试详定官休复以文义诵説明习世务奉使有绩列于名臣遂防显扬能以翰墨归藏于家而世守之其为平生之观学者之荣至矣休复后为刑部郎中脩起居注以卒其孙端礼以示臣师道使记载皇帝所以照临江氏假宠子孙明示来今臣盖不得辞臣愚敬惟皇帝之于书极矣在位四十余年外被四夷下逮百世口耳所传纸墨所载徳政道化有不胜言其不习而能者岂圣人优为哉臣亦不敢賛也臣生于皇祐四年被防恩泽上下田里不畏不夭至于成人而不得望前驱之尘蹈后车之躅臣不胜至恨乃今幸得伏览圣制见至人之用心附于不忘臣亦与有荣焉端礼学而不息文而又能世其家将复受赐矣元祐元年闰月已丑徐州彭城县王乡任化里臣师道昧死谨记
　　忘归亭记
　　熙宁七年尚书水部郎中开封刘君刺守金州平政嵗丰士民康乐廼作亭于北城之上以望牛山而临汉水以乐府僚属四方之防士名之曰忘归之亭又使其客彭城陈师道记其意曰西城治汉上防庐舎陋市肆落莫名虽为州实不如秦楚下县山林四塞行数百千里水道阻险转縁山间悬流递折触石破舟回洑平渊深昧不测射工水蛭中人多死陆行凭陵因山梯石悬栈过险脩林丛竹悍蛇鸷兽卒出杀人家有蛊厉乘间行毒邻里无过从行路不敢饮食拥掩防郁日月隠蔽夜长昼短暄寒无时又多雾雨疾疢易作土疎河润地气发泄人多病脚废丘故宫頽城败冢达于四境狐鸣鸟声日夜间作使人怅然懐归凄然发叹挥然出泪于是相与登斯亭以向坐则又志意舒徐气血和平蘧然而笑栩然而歌超然而忘归其山川之美临观之乐不言可知言不能尽也士大夫去坟墓背田庐祖宗因友旧从戍于异域故虽君子无厌苦之志而有归心居官有守义不得去念嵗月之永而忧不可极作为斯亭与人同乐以居而忘懐其志壮哉公以治人私以养生古之政也师道敢不承君之命
　　面壁庵记
　　禅人祖圆觉老师自天竺来居嵩髙少林道埸盖面壁者九年二祖禅师断臂立雪世举知之而昧其处自少林行殿而西林篁防郁千步而近度宻越阻羣山四临前则少室诸峯嵱嵷连层后则五乳崒兀拥掩如举手内向中峰之下乃其故处有泉泠然始至无水则杖刺地随举而涌引而东出世号以锡杖而丛榛族棘荒秽翳塞兔蹊雉域蛇鼯所舎樵数避焉元祐几年留守简翼张公求而得之始往过焉使作亭以识其处除地得址层甓宛然后十有余年知登封县楼异复往过之谓长老清江襄棘开道始有人声马迹再至则治矣盍复其故对曰下南山之木出西谷之竹伐薪以陶率少而役可立具其所乏者财尔异请任之于时众治泰陵休于次异敬以请自监司与百局之执事及郡县之令丞佐尉下逮工贾士庶不挽而同于是智者谋仁者施壮效其力工献其技为堂为室图像陈焉守卫有次门庑有列盖十朝而具既月而成林出芝十有二本华各异色茎如漆饰甘露雨于泉池夜有光气四起属天合为大练东西数十里呜呼其兴可量乎耶夫道一而今之教者三三家之后相与诋訾盖世异则教异教异则说异尽已之道则人之道可尽究其说则説亦究其相自也固宜三圣之道非异其传与不传也耶子孔氏之门顔闵冉皆无传仲弓之后则有荀卿曾舆之后则有孟轲端木赐之后则庄休而荀孟庄之后无闻焉李氏之传关尹尹之传后无闻焉释自能仁二十八世而为初祖祖之东六世而为曹溪至于今又十有五世而儒老子之徒欲与校其源委误矣呜呼道之不传盖始于此厯嵗千百逮今而兴岂有待于异耶建中靖国元年九月十八日居士陈师道撰比丘昙潜书


　　后山集巻十二
　　钦定四库全书
　　后山集巻十三　　　　　宋　陈师道　撰论
　　正统论
　　统者一也天下而君之王事也君子之所贵也吾于诗春秋孟子见之也周南自风而雅王者之事也召南自家而国诸侯之事也公羊子曰王正月者大一统也孟子曰伊尹孔子得百里之地皆能朝诸侯而有天下也夫正者以有贰也非谓得之有正与否也天下有贰君子择而与之所以致一也不一则无君无君则人道尽矣吾于中说见之也王子曰中国有一圣人明之中国有并圣人除之夫列国并立而不相尚君子必致于一者不欲天下一日而无君也吾于春秋见之也诗降于风书絶于文侯之命则天下无王矣春秋所以作也天下无王而正月必书王者所以君之也由周而上天下为一由周而下学者所论者五焉有其位而不一者东周是也有天下而无位者齐晋是也有统而为闰者秦蜀是也无其统而为伪者魏梁是也上无所始下无所终南北是也正之说有三而其用一三者天地人也天者命【一作令】也天与贤则贤天与子则子非人所能为也故君子敬焉地者中国也天地之所合也先王之所治也礼乐刑政之所出也故君子慕焉人者徳功也徳者化也功者事也故君子尚焉一者义也可进则进可黜则黜而统有归矣吾于诗与春秋见之也西伯诸侯也君子与其王平桓周之余而君子夺其王也隐公摄位而先君之元子君子与其君也桓公世子也王与诸侯大夫国人君之而王法所讨君子黜之文王西夷之人秦与吴楚戎蛮也君子进而中国之也杞夏裔也君子斥而夷狄之也曰周之东夷于诸侯其所有号尔故诗降而书絶之君子盖有待也夫诗降而书絶则天下无周矣王者可以作也而卒无以代之徒以先王之世天下须君而复与之岂君子所欲哉桓文一中国却外夷出民水火之中有功矣天命不改管仲不得而革也夫周存之者天也文武之泽也黜之者人也天下之法也此周与齐晋之辨也秦之昭襄始亡周而臣诸侯及始皇又合六国而为一而学者不以接统岂不巳甚矣哉以秦之暴疾之可也而不谓天下为秦可乎夺其统其谁与哉新莽汉之盗也而汉讨之是犹夏之穷羿卫之州吁而齐之无知也而学者疑其年吾于春秋见之也鲁昭公之失国寓于诸侯而季氏服君之服行君之事也七年君子以其前系之昭其后系之定则以元始属之建武其可矣此秦新之辨也三国之一吾于续书见之也汉中邦之旧也刘葛之所造也君子之所向也而地则四隅也徳逺而功迩君子不得而私焉吴魏皆有志于天下又皆功于民而魏则中国也于是与之其得已乎此曹魏之辨也自晋而下则为陈陈亡于隋则有中国自隋而上则为魏魏而上为燕赵赵继晋者也晋之亡犹秦也非人亡之也举天下而弃之智者得之而谓之逆乎其事则汉唐其名则霸其义则虽非桓文亦非晋之罪人也则有始石氏羯也慕容氏鲜卑也然居中国之位有中国之民而行中国之政矣是犹书之秦春秋之吴楚也燕赵不为夷谓魏为狄乎南北之变吾于元经见之也晋之东犹汉也属而继宗古之制也其所贵者以中土之无代也君子因其旧而与之犹周也皇始授魏进之也天也而帝晋者人也魏可贵而未贵晋可贱而未贱故君子持之也持之者待其定也晋宋有其志又有其功而魏未有以胜之武文没而孝文兴于是南北定矣故宋亡而帝魏也孝建之后可以夺矣而君子不忍者武文之泽也故因其亡而取之或曰魏假之华齐梁陈斥之蛮无乃悖乎曰夷而变虽未纯乎夏君子进之也夏而变虽未纯乎夷君子斥之也矧其纯乎孔子曰一日克已复礼天下归仁而不考其素善其变也又况终身由之者乎色斯举矣而不察其着恶其变也又况言咈行乎此南北之辨也学者拟梁而于新唐非其族也且其取之夺也非讨也吾于春秋见之也楚比盗也而弃疾杀之君子书之曰公子弃疾杀公子比以情不以迹也梁之有犹魏也此朱梁之辨也吾于正统基之经以定其论资之公以济其义折众说之在而归诸正庶乎其可也
　　取守论
　　世之说曰文武异道取守异宜武夫策义可以进取儒者用仁可与守成秦以用武而亡宋襄公以用儒而败故汉取以诈力守以仁义文武迭用而各得其宜也是不然犹之于人也有喜则有怒可笑则可哭未有喜而不怒笑而不哭者也喜怒同出于人武文同出于道譬之人焉自本观之手足耳目皆身也言动视听皆用也自末观之手足异号耳目异使而世以为异者有见于前也古之取天下者以身其守之者亦以身故君子脩身而天下平脩身非以致天下而天下归之林非慕鸟也渊非召鱼也而鱼鸟从之者从其所也古之人行之者文王是也而于诗见之周南所以取也小雅所以守也而孔子着之以为法也后之取天下者以兵兵者争而巳矣以诈胜诈以力胜力致其争也至其尽敌则无所与争而君臣相屠矣故其语曰兔死犬烹鸟尽弓藏盖其所取者乃所以杀其身也譬之于盗足以致财而不足以为生秦汉是也汤武之兵非取天下也取有罪也古之守者以天下计故尧禅舜舜禅禹汤放桀武王伐纣周公居洛曰有徳易以兴无徳易以亡岂为子孙计哉其取之以天下其守之以天下故五伯迭兴不得而私也后之守者以子孙计其得之以争其守之也畏人之有争心也故秦堕名城销锋镝杀豪杰愚黔首以止争也汉髙祖曰安得壮士守四方以御争也此其所异也私故也故世以为异者有见于后也儒者难与虑始可与守成叔孙通之言也通之佐汉而进羣盗壮士其学既不足于取而天下既定因时便事使为朝防祭祀弁服之制以为仁义守天下之具孟子曰礼节文仁义者也礼以为节仪以为文夫朝防祭祀弁服之制是仪也礼之文也岂仁义之实哉则通之学文不足于守也然而汉之所以持世而遗后者其萧何之法乎通何与焉古之于仁义有四焉由之者道也无为而无不为舜禹是也为之者善也好仁而恶不仁汤武是也假之者为人者也不善其身而善其政五霸是也脩之者为道者也故曰回心三月不违仁其余日月至焉而巳矣七十子是也汉之于仁义非善其身也善其政而已非明于已也有见于古而已其不迨于五霸者所谓政者未尽善而所谓义者未尽明也其假之而不至乎宋襄公有亡国残民丧身之道而以不鼓不成列不禽二毛为仁是不知务也譬之于盗寡取以为亷忘其财之盗也子鱼曰爱其重伤则如勿伤爱其二毛则如服焉此仁人之言也襄公何知焉
　　商君论
　　士之为善终其身则善不胜言也其为恶也亦然故君子论其大焉以先王之法义而议公孙鞅之行治莫非罪也而论其大者有四焉鞅之术屠也政其具也故政不行则屠秦之民政行则屠诸侯之民去杀则无行焉夫爱人者人爱之恶人者人恶之则屠之者人岂忘之也而又导之以杀驱之以战则民知杀而已懐杀人之心操杀人之具以事其上其不亡者昔未有也故其利足以兼诸侯而其祸亦以亡秦此所谓白昼而攫金者也金则得矣而身随之愚者不为也鞅之亡秦其罪一也政以保民也而杀以行政化以革奸也而奸以成俗用秦之民如牛羊然市无完人道有流血鞅之贼民其罪二也君不患不善而患无其志志者适道之源也孝公虽未善抑有志矣因其志而导之犹顺流而下也而鞅损而小之蔽其良心逢以桀恶百世之后名为暴君谈者不置也鞅之贼君其罪三也鞅诚用赵良之言捐国去位兴贤以易政作徳以变俗岂徒安秦所以安其身也徇巳怙终卒车裂之鞅之亡身其罪四也夫四罪者人有其一王者之法不待教而诛而鞅况具之耶是故秦霸者之罪人而鞅秦之罪人也始鞅之说孝公以王道而不用也说者谓鞅舍已从人茍合者也是不然夫懐璧以适市其价百万而偿以万则贾者不售也若石则售之矣鞅之所懐石也而市之玉耳故其价易当也王者之法政以成天下之务者所以治也故曰如有用我者期月而巳三年有成王道之始也成天下之俗者所以安也故曰有王者必世而后仁王道之终也而鞅以谓王者之郊不及其身数十百年而后见其不知也明矣夫王帝皇者古今之异号耳而鞅以谓有帝道焉有王道焉其陋甚矣而始说之以王道者岂小人之心欲所用乎上以探主之意又以坚其意下以引就其説又以拒人之说也则听之者可不察乎夫孝公之用鞅也以国聴命以身受教威福并主而不忌朝无公臣而不疑刑及骨肉而不怒毁着通国而不夺故鞅得终其术可谓善用矣用鞅之道而用贤其王可立而待也当是之时子舆在邹子休在楚不为无贤也逺者所不知而赵良之近而又不知可不惜哉是故有国者不患不能用人而患乎不知人也
　　霍光论
　　有其才而无其节者司马懿是也有其节而无其才者荀息是也有是二者成功而去伊周是也有是二者守而不固霍光是也光承武帝孤幼之托天下之寄黜昏显明全而归之承征伐之后公私两而十数年间内丰外服光之功有三焉然以私爱冒大义邻于夺矣其幸宣帝智而不争使之争则未可知也昭长而宣立既不能去又不归政光之失亦三焉史氏谓不学无术闇于大理而或以谓人伦逆顺虽不学而知之日防老胡而着忠孝何待于学呜呼学则明否则蔽理之常也不学而能者道也畏之者学也学而后知畏也畏圣人之言也光之不胜私以其不知畏也光善人也使其学而知畏其肯出此乎岂特如此其肯以婢为妻乎则除恶于未然光之三失其皆出于此乎或者又谓节而不才然保人之防全人之国天下危而复安此皆才之大者至其结婚不与上官以宰相子守闗与武库亲同列而虑患有急而收符玺又皆有以过人特其才有能否虽然中人而下亦不能具也或又谓日防不肯纳女后宫而光以为后日防杀弄儿而光隂妻为不知光之守节诚有不如至其功亦非日防所及也始光推日防而谓匈奴轻汉此其智有过人者惜乎不之尽也







　　后山集巻十三
　　钦定四库全书
　　后山集卷十四　　　　　宋　陈师道　撰策　策问
　　拟御试武举策
　　问汤武之兵无敌于天下然而或曰出其不意或曰天命未也晋文公伯者尔然欲用其民则曰教之义示之礼与信夫出其不意诡道也诸侯不期而防者八百矣然而犹曰天命未也其故何哉能用其民以礼义信然而不曰王者之事何也昔之誓师者或曰孥戮或曰有常刑或曰有大刑或曰有无余刑非杀其不同何也司马迁读司马兵法曰虽三代未能究其义如其文也今其书尚在其义难尽其文难遵者何欤墨子之诎公输九攻而九拒之诸葛之服孟获七擒而七纵之其智安出哉诸羌犯汉辛武贤段纪明则谓当大击之赵充国张奂则谓兵可罢以罢之为是而纪明之战克以撃之为便而充国之算胜或谋同而功异或论殊而效同何以然也子大夫习于论兵造庭待问其以所学具着于篇
　　【臣】惟陛下学以明王度徳以善方俗材以成世务不自贤圣询于寡昧延见田里之士究观文武之宜臣愚无以奉明问广圣志顾尝闻之薮宅善牧川居善渔偏昧者聴防右废者便左臣诚不佞顾无防居之习便左之能以成陛下好问之志而幸万一之得哉谨冒死对臣闻孔子曰俎豆之事则尝闻之矣军旅之事未之学也夫兵非圣人之学其所学者无事于兵虽然兵者政之出也能尽俎豆之事则军旅得矣圣人虽不学盖能之矣刑者政之余兵者刑之末非圣人所优为也故武未尽善不若舜禹之修文也古之为国者兵设而不试战习而不用应而不倡服而不侮临敌而人不战得国而市不乱此王政也若夫亷李之战鬬事也孙吴之书盗术也不足陈于王者之前当以臣之所闻敬奉明诏其有不称乃臣寡陋之罪非圣人之道有所不宜也臣闻古之言无敌者非谓战胜守固天下不能敌也谓其愿为之臣而莫与敌焉昔商汤东征则西怨南征则北怨可谓不敌矣若夏桀则其众曰时日曷防余及汝皆亡非商亡夏夏自亡也夫不攻敌自亡以天下当一夫安用诈三王之伐行天讨也是故谋于蓍询于臣民以定其论法以正名刑以正罪以成其词诏于鬼神谕于公侯诰之于国誓之于军以致其众教之以文惧之以武声之以钟鼓与天下共之惟公与义诈何施焉故以汤为出不意以伐桀者盖不知义也臣闻命者天之道视人则知矣天从人者也周文之时三分天下而有二天之去商旧矣不待盟津而知之臣以为文武后之非命后也君子之道同而各有行也如权之称物惟其所轻重文王屈义而伸仁以同于天武王屈仁而伸义以顺其命孔子以为文王至徳也夫优为之与不可已而为之者异矣此文王之为文武王之为武也盟津之防臣无传焉其汉儒之说乎故以武王为还师以待时者盖不知命也臣闻君子内徳而外行有其徳而无其行者有矣有其行而无其徳者有矣故君子贵其全也易曰君子以成徳为行君子之行出于徳也徳则有化礼义信者徳之行也是故王以安行覇以利动利之者伪也君子耻之夫徳形于身而加于民谓之化教其可禁其不可谓之政无化则不革无政则不行本末相用王者之事也晋文公则不然大搜以示礼伐原以示信勤王以示义夫上无化下无教造事举善以耸观聴此岂有意于成俗文之以为名尔然能用其民者盖有政焉王者尚政行之以刑有行而无其徳有政而无其化此晋之所以不王也臣读征誓之书知后世之刑重也虞之誓曰其克有勲刑盖未用也夏商之誓曰孥戮汝周之誓曰有显戮尚刑也夏商之奴周之皂隶也鲁之誓曰有常刑有大刑有无余刑非杀越逐诱盗则服常刑大刑杀也材不足用则服无余刑或孥或戮犹未至于杀也无余者尽之之词也刑尽而非杀犹今之言罪止于流者也饷不足食则服大刑刑至于杀则极矣传者以谓无余之刑戮及妻子臣不知其说也夫罚弗及嗣臯陶之善问也罪人不族武王之伐纣也父子兄弟罪不相及周公之命康叔也而伯禽为之乎先王之刑有至于杀而无相及者以非其罪也故刑至于杀不以为暴而迁刑则暴也虽然誓师而至于杀不亦甚乎夫三代异尚惟其时也同有三典施于五刑惟其宜也军事尚威其用重典乎天下有道征伐出于天子鲁之军刑盖周制也臣则知其仁焉先之以誓期于不悖示之以刑期于不犯未足为仁师克则鲜死为负则多矣伸之以威以逭死也其仁至矣仁以济义义以行信此所以为贤也臣闻齐威王使其大夫追论古者司马兵法附以先齐大司马田穰苴之说号曰司马穰苴兵法夫所谓古者司马兵法周之政典也所谓司马穰苴兵法太史迁之所论今博士弟子之所为说者也昔周公作政典司马守之以佐天子平邦国而正百官均万民故征伐出于天子及上废其典下失其职而周衰矣故征伐出于诸侯使典之用舍兴壊系焉迁徒见七国楚汉之战以诈胜而身固未尝行道也遂以仁义为虚名而疑三代以文具可谓不学矣史称迁博极羣书而其论如此所谓虽多奚为者矣臣谨按传记所载司马法之文今书皆无之则亦非齐之全书也然其书曰礼与法表里文与武左右又曰杀人以安人杀之可也攻其国爱其民攻之可也以战去战虽战可也又曰冬夏不兴师所以兼爱民也此先王之政何所难乎至其说曰系其疑加其卒致其屈袭其规此穰苴之所知秦汉之所行迁之所见而谓先王为之乎臣惟墨子之拒公输匠之事也武侯之屈孟获将之事也此百官羣吏之能非王法也昔墨子为守屈其一世而不以守名自惟其术有大者焉墨子之所不为臣愚敢为陛下道哉崇墉浚川完廪众民可以守矣然而不守者民散故也故曰地利不如人和也封沟委积所以保民也民固矣而后城郭可得而守也禾粟可得而食也墨子之术而得用也不然冦将侵之巧何施焉夫武侯之纵敌务胜其心以持久専意东方而无后忧可谓善画矣虽然智以服人可以终侯之世不可继也此伯者之术也君子制法中材守之所谓百世之道也书曰柔逺能迩惇徳允元而难任人蛮夷率服又曰无怠无荒四夷来王夫行法于身而效于四海之外臣谓王者之功易也臣闻先汉西羌之叛辛武贤则欲攻赵充国则以守臣愚以充国之计是也后汉东羌之叛张奂则欲广恩段颎则欲极武臣愚以谓皆非也惟臣谓武贤之议非为国逺计冒危要幸以自利耳此边吏之常态国之大患也臣谓充国之议有大焉其説曰帝王之兵以全取胜是以贵谋而贱战战而百胜非善之善也故先为不可胜以待敌之可胜夫虑胜而战度徳而攻可谓善矣非全师坐胜之道也不战而胜不攻而取此充国所谓善之善者屯田是也虏所保者众恃者地夺其田里则人畜失职而众不保矣购之以利则有罪者可得亡辜者可致此坐支解虏之道也逸以待劳久以待变亡费而有僃可谓善矣臣犹以谓未也兵久则顿役久则怠内有盗叛乘间之虞外有夷狄相因之变防患于未然收利于将来有先王之意焉夫治外与内异譬之于家盗在内攻之可也在外备之可也千金之子不开门穴垣与盗争死况于国乎臣故曰充国之议是也汉居羌属于三辅与民杂处而武备不修将吏不选扰以致怨利以启贪以故数叛夫御失其宜杀之则怨寛之则侮张奂不推其本而袭儒者之以恩易武力穷则服利而复动一切茍安非至计也段颎穷兵以尽敌此蛮夷相攻非中国之政也王者之师务明善恶罪人得则畏威善人伸则懐徳二者各得其一臣故以谓皆非也以臣之愚敺之度塞限以封略羁以恩信完聚缮守以待其来则汉长无事矣臣闻王者之治夷狄自治而已譬诸身焉气血外强精神内守则厉邪不干本虚末弛则风湿暑寒乘间而作惟其所致疾何能焉其视夷狄若无事然不足计曲直较得失备御之道因其盛衰来则抚之去则已之其来不怡其去不戚外之也昔文王事昆夷武王通道九夷八蛮太王去邠宣王薄伐至于太原因时之宜非异道也太王诸侯之事也上无王下无伯既不能拒又不能去是为道宣王者事也拯民以去乱武之经也逐之尽境以限内外天之制也如鸟之攫如兽之搏敺之则已暴者为之则覆巢熏穴戮及麛卵不可谓政强则事之文王是也弱则懐之武王是也两强不相下则相伤故下之以保民也孟子曰仁者能以大事小乐天者也智者能以小事大畏天者也乐天者保天下畏天者保其国夫乐天者与天同也畏天者同于天也髙而能降以无我也大而能覆以无物也物我两亡君子之徳也以身与人则身重以身与天下则身轻屈小以伸大君子之事也以大事小以贤事不肖先人后身所以为至徳而贾谊以谓天子贡夷狄为倒置此少年之气褊者之心也故其论内则欲削诸侯外则欲有事匈奴以尊天子其申韩之余意乎至其去国千里则忧夀不长一失其职则涕泣以卒无以自容其能容匈奴乎诗云惟其褊心是以为刺谊之谓也智有得失材有能否徳则无不尽也充国可谓智矣而内徙降羌令居金城循致后患务便于近而忘其逺夫料敌决胜诚非儒者之能见防虑逺建万世之安亦非武人文吏之所及也臣闻禹伐有苖三旬不克禹不以为耻舜不以为罪盖徳不懐则修刑刑不服则明徳君子固自反也徳刑更用舜之政也自反而不责人舜之所以贤也以舜之政以益佐禹不能得志于有苖而兵家之书有必胜之术非臣所知也夫以禹益之智诸侯之师岂不足以一战君子胜人不以力有化存焉化者诚服之也故曰满招损谦受益至諴感神蠢兹有苖然则舞干羽于两阶又岂足以感人哉所以偃武而脩文也夫惟有徳可以服人臣闻栁下恵曰伐国不问仁人问且不及而兵家之书奋然自任欲一试之幸而不得则又以遗人是乐祸也故术不可不慎臣愿陛下循大禹之事服下惠之言而却兵家之图书将不敌于天下而威行万世区区之虏何足留圣意哉陛下幸诏愚臣敢有隠情不敏之诛惟陛下赦之
　　拟学士院试职策
　　问传曰秦失之强周失之弱昔周公治鲁亲亲而尊尊至其后世有寖防之忧太公治齐举贤而上功而其末流亦有争夺之祸夫亲亲而尊尊举贤而上功二代之所共也而齐鲁行之不免于衰乱其故何哉国家承平百年六圣相授为治不同同归于仁今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻夫使忠厚而不媮励精而不刻亦必有道矣昔汉文寛大长者至于朝廷之间耻言人过而不闻其怠废不举之病宣帝综核名实至于文理之士咸精其能而不闻其有督察过甚之失何脩何营可以及此愿深明其所以然之故而条具所当行之事悉着于篇以备采择
　　善言古者不知变习于世故足以经物成务而不在于法义此士之所患也考古之道御今之宜故明者不两失也夫明也者自明也故明于物君子之事而学者懋焉愿效其愚夫王者之政逺近异宜贵贱异制而其行之一也一者政也先王所以开天下也昔周公之作周礼也典以经邦国则以驭都鄙法以任官府内建六卿以导其治外建监牧以齐其政掌交谕其好恶布宪逮其刑禁正人察其反侧行人书其逆顺协于朝觐而考于巡狩小则讶士治焉大则司马讨焉方是之时器不异量书不异文行习有常风俗大同故曰夏尚忠商尚敬周尚文是之谓治至于上失其政而下擅命国殊治而家异俗故秦尚武晋尚俭而曹尚奢卫失之淫陈失之荒齐鲁异变而鲁卫同归故曰天下无道礼乐征伐自诸侯出是之谓乱夫亲亲尊贵进贤保庸治典之八柄而太宰之职也废一不可而齐鲁各有行焉非所闻也学者以论齐鲁之于八柄各有隆焉非异道也是不然王者革命易姓变古振作为一代之法则隆杀焉有所以新天下也故虞氏贵徳夏氏贵爵商人贵富周人贵亲非诸侯之事也夫齐之强自桓公始举贤上功管氏之政也逮晋之兴而齐衰矣其时晋如小侯特屈强于鲁卫之间耳而鲁固暴于邾莒矣此无他地有大小人有众寡非政得也隠桓之际兵行中国则常强矣国无其人能不衰乎春秋之际两君不葬诸桓之盛其不夺者幸也由是论之齐未尝不衰而鲁未尝不乱也世徒见其田氏伐齐三桓弱鲁以为亲尊之不亦陋乎盖汉之诸儒明不证理见周之衰而未闻其盛也喜为异说以自智或者有所传矣而不能明也遂以前知其然为二圣之贤君子无取焉夫事有其官官有其人上下相维刑赏并用可谓备矣然而不举者不考法于先王也是以其居之不知其任行之不知其分勇者自用懦者自弃久之则倦逺之则怨急之则诈缓之则偷赏而不劝刑而不变古今之公患也先王之治有政焉而非其本也其所本者化也政者治之具也为化以徳为政以礼化以革之政以行之譬之田焉化犹天道也政犹人力也人力至矣而隂阳之和雷风之动雨露之润不时则不生天道顺矣而种植之宜耕鉏之功不勤则不丰天人相与而成嵗矣有化有政而不举者又有刑焉政以使君子而刑以御小人刑者先王有之而不敢先也非所以待士大夫也政化行而后刑可用也是故政以佑徳刑以佐礼而本末具矣治之始也道徳既明风俗既成则刑设而不用矣治之终也夫不务徳礼而用刑是以小人使之也而责其治可乎先王明足以官人而有礼以使之有度以则之隆之以恩论之以义时考其绩而诛赏焉可谓有其政矣而其所以者盖有以先之也正心以及身正身以及人先王之化也化以导其内政以齐其外导之以徳则勇者安焉懦者兴焉齐之以礼则智者不敢先愚者不敢后此其所以寛而不茍察而不苛之道古之人有之尧舜是也昔在唐虞明徳以协百姓考绩以行黜陟戒之以休董之以威劝之以九歌申之以四罪而庶绩熙矣此无难为君与相懋之而巳故书曰元首明哉股肱良哉庶事康哉汉之宣文称号仁明有纪于后世然未足以与此也夫有其志者有其事有其事者有其功是以君子务大其志重其事而不有其功文帝有可致之资而无欲治之意闻贾生之论则退避未遑闻释之之说则毋甚髙论所志亦茍矣是以有仁心而非徳也行其善而非法也好申韩而非学也方内治安而非政也而一时之士又无其人此汉之所以不振也贾生区区有是古之心而大臣以谓纷乱诸事其大者既已旷废矣盗吏出粟赋钱数以百万奸人乘传周行郡国其小者又不恪矣君子之学以成其志则志不可不先定也醉酒者乱操刀者杀则有以使之也其学又不可不慎也宣帝不好儒而喜申韩之书则其志可知矣故其治以察为明以刑为义以律为法以赏罚为政而文俗之吏都卿之位言足饰人之罪文足成人之辜故杨恽盖寛饶以语言成罪赵广汉韩延夀以怨窃致刑君臣如此可谓刻矣虽然文帝之时匈奴大强魏尚战胜有功矣以移书一言之误文吏绳之以法则免官夺爵而罚作矣吏其笃于厚乎地节之间王成以伪防褒赏而俗吏习为虚名欺谩以避课至以不禁奸邪为寛大纵释有罪为不苛黄龙有诏张敞之议尚有考也吏岂称其职乎故曰未足以与此也夫以文帝之仁宣帝之智而其治效如此盖刑政之不足恃也世以文帝为寛宣帝为察而不知两君未尝定其所尚也文帝有仁人之心而学申韩则其所学害其政也故其议刑未尝不重闻释之之论未尝不轻者以其资之仁也宣帝好察而起于民间知民之苦汉吏也而行之以寛故其为治以安民为本弃严延年而用黄覇于定国然有时而刻深者以其资之察也是故徳者治之本也可不务乎
  </div>
  <div class="pagination">
   <a href="后山集_page14.html">
    上一页
   </a>
   <span>
    ...
   </span>
   <a href="后山集_page10.html">
    10
   </a>
   <a href="后山集_page11.html">
    11
   </a>
   <a href="后山集_page12.html">
    12
   </a>
   <a href="后山集_page13.html">
    13
   </a>
   <a href="后山集_page14.html">
    14
   </a>
   <span class="current-page">
    15
   </span>
   <a href="后山集_page16.html">
    16
   </a>
   <a href="后山集_page17.html">
    17
   </a>
   <a href="后山集_page18.html">
    18
   </a>
   <a href="后山集_page19.html">
    19
   </a>
   <a href="后山集_page20.html">
    20
   </a>
   <span>
    ...
   </span>
   <a href="后山集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
