<!DOCTYPE html>
<html>
<head>
    <meta charset="UTF-8">
    <title>鹤山集 - 第 22 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 22 页/共 63 页</h1>
    <div class="content">
　　鹤山集巻三十三
　　钦定四库全书
　　鹤山集巻三十四　　　　宋　魏了翁　撰书
　　答林知録【观过】
　　某居靖二年士风民俗久益相宜城东筑室数椽为聚友读书计士人虽闻见稍陋然无利禄之诱故质实近本无纷华之説故寡欲易足又得旧友偕行相与切磋究图自谓庶几不虚是行矣来书缕缕奨饰存劳祗有感激某顷作鹤山书院记谓古今无未定之天盖吾侪分上只有负辠引慝何暇怨尤故不敢以诗人梦梦之説为然今观来谕则天意果难谌若此又叹穷理之未尽也息交絶游之诲敢不敬承
　　答昌化潘知军【子顺】
　　某恰书山中二考温寻旧读粗有丝发之进自谓不虚此行顾蜀祲未清淮氛日甚有如来教所谓淛西水灾者特其一端耳每一念之不胜及纬之忧是间虽甚僻陋犹有潭鄂洪袁间朋友近书能言流殍防贼之害虽辠戾之余岂暇与闻时事而君臣义重终不得而恝然诲谕谆谆懐人忧世之意蔚乎其可掬所以燠休羁穷奨饰愚陋者尤极廑郑而循涯揆分不足以当此祗有愧荷
　　答武冈李通判
　　来谕俾作一贺缄不必求归此非爱予之至不及此但向来在外元不作子公书今在罪籍忽尔破戒心实难之恐淹速亦不在此闻迁谪诸公亦有煎迫大甚者反为所绐此可见无闗得丧也
　　答荆门张佥判【元简】
　　先天庐吟盖欲追踪邵子此用功非一日某凡三游东南行半天下交道亦广矣如邵易少有能知之者惟乡间有张文饶名行成自号观物先生颇得象数之详有通变经世述衍翼元元包潜虚观物七书大意谓理者太虚之实义数者太虚之定分名形之初因理而有数因数而有象既形之后因象以推数因数以推理今不可论理而遗数此等説极精佥判曽见之否程易明白完粹无智愚皆知好之如邵易不藐之为象数则惮其难知尝欲为之发明今兹未能也得生还之后多活几年傥可以毕此愿乎余诗大抵精当但铜屏篆体多误只是铸工杜撰诸公褒饰太过向侍坐时精采今来诗多有衰病之语岂诗家常词邪其信然邪
　　答遂宁李侍郎
　　某自去春附彭卒拜状今既年余不获嗣记忽被手教承知巻懐康济之业讲授闾塾国人弟子皆得有所矜式古所谓父师者非此其是与洪范讲义明白正大使学之者有所据依以求端用力焉私淑之功茂矣其间所谓由妙而至亲切由虚无而趋实用由冲漠而至明察云云区区者未能深晓尚俟他时面请所以教也来谕问及前书极髙明之説此书不曽有藁不能复省恐只是説此五句上下贯通不可拆开盖经传中着一而字即难截断如博学而笃志切问而近思下学而上达温故而知新告诸往而知来者之类皆是上文与下文相属前书想只以语脉之相似为证非是以此五句便是下学上达然而圣人言语只是一片舌头此章先言大哉圣人之道继之以礼仪三百威仪三千又曰茍不至德至道不凝焉然后申言尊徳性却要道问学致广大却要尽精防云云盖欲使人事事理防步步踏实只在君臣父子夫妇日用饮食间作去谓之与下学上达同义亦未尝不同也其曰家讳云者不欲尽言此名未可用而姑托之词耳要是断章则义不备也
　　答任緫干
　　靖为天下穷处其蕞陋又在峡郡下而士风不恶民俗亦淳时和嵗丰则物贱如土颇便于羁旅之人况山深日永自应酬书问之外尽有余力可以读书肩吾相处久益有味而妻帑自长沙来后数百指之聚无少不宁凡此皆异时逐客之所罕有亦可谓幸矣
　　答长沙李县丞【亢宗】
　　某居夷已两载余士风民俗乆益宜之山深日永温寻旧读时有新得向来一嵗十请正以学未能信欲及今精力未衰归求所未至虽不幸而得谴投之荒裔蛮徭虎豹之与居然而黜陟理乱不通于中州得以毕诚尽力于所当事却使当时便得请西归亦未必有此工夫耳今自信益笃迟速久近一聴其所之前日执事之所以发我者善矣反覆惟念终必无益今来谕以钓名乐祸为今日猜忌之病亦有取于前言之是邪
　　答曽参政【从龙】
　　□□【説文夙也】有假道求见之愿忽闻移镇茫不知再晤之期倾恋积臆亟驰尺帋控叙万分敢谓隆谦特垂损报至又辍遗行理宠贻真翰申叙卷巻者如此既深悚愧重以感服右揆久在告中书之务必且滞淹况于该辅名流出处去就所闗不浅目前摄治常程文书者宁敢便有可否相公只得为一方之人更作数旬留也佀为发廪振粜不惟克绍前规徃徃以少府之余财为之代偿厥直则有前人所未能者敬事而信节用而爱人使民以时圣人之言字字服行未有不明效大验者特患不能实下工夫而徒假外饰如钧诲之云者四先生祠记不谓亦闗聴览至蒙奨借盖迩来学者之病诚然不但学者虽朝廷褒儒録后大率若此某近又尝为黔阳作学记恰寄到墨本就以求教其意亦与四先生记互相发明也
　　答刘提干【子澄】
　　濓谿书院记不谓亦获闗览不蒙一语之教何邪篆非一事不惟立柱打卷费数年工夫偏旁防画各有其义非对本所能模拟也如贡字篆额以工下从目从火为贡既不可晓而火字下不可借八字盖一笔冩成自下而上者惟蟊贼字耳今试作一字以见偏旁之不可假借虽钟鼎所篆出入变化未尝不与小篆合此难以纸笔尽也葵丘当以孔孟为据岂可舎孔孟从封禅书大抵门下以多援引为有根柢恐止是枝叶非根柢也文章惟有识为难而考究非难事耳
　　答贑州聂侍郎【子述】
　　得中都书报二事其一谓洪守缴侍郎所与书其一谓王平江伪撰某所答游提干【洚】书本亦缴至当路既又闻洪守缴书事元无之乃侍郎所作书有知之者以告于相君所厚所厚者风奏使令传播郡国以疑四方之亲友然人亦不以为疑只益叹侍郎风谊之厚而使洪守滥得此名以殁方欲为之发明而未遑也平江事则徃徃有之未必游同年本心大抵君子赢得作君子小人枉了作小人此不可易之论侍郎之归志浩然某每侍从容闻之已熟况如台中有不相容者某亦略闻之借令诚有缴书之事以成归志以益美名固亦洪君之见助故有言此者率以是谢之未几侍郎以华职要藩得请而去羣疑浸释然以某深知侍郎之盛心固未必以典藩为乐也尝欲寓便奏记以候啓居以致异时眷予之谢不惟万山间无便可托靖与湖南诸郡为邻得朋旧书徃徃谓峒冦未尽除因是亦疑莫府多事未暇应酬书问姑除未遣而行理之问忽已堕前既知体安志明政平讼理又闻元恶就捕余防有不足殄者披咏词染蔼然情味之着岂胜慰怿近诗幸教语平韵胜主人心事与山川风物烔其如见台记伟甚书篆亦称并用叹畏是间为郡百二十六年苦无佳山水可寄兴亦难得诗题仅有数篇谩録呈却苦碑版文字相挠三年之间不下数十篇就以近日数篇仰干是正安乐必敬之堂作篆字去然集就有愚见四字名额虽始于明皇终欠古雅故前辈不甚有若只裁作敬安堂三字尤更经雅更在高明可否之诗竟字以古无土旁不欲篆作楷字去眉夀堂古来眉夀字非麋即今若用上麋鹿字恐似诧异作古篆三字以呈
　　答张大监【忠恕张忠献之孙】
　　李丞所疑书先儒字防大监不鄙示问此亦当商略者古人称字者最不轻仪礼子孙于祖祢皆称字孔门弟子多谓夫子为仲尼子思孙也孟子又子思弟子也亦皆称仲尼至汉魏后只称仲尼虽今人亦称之而人不为恠游夏之门人皆字其师汉初惟子房一人得称字中世有字其诸父字其诸祖者近世犹有后学呼退之儿童诵君实之类今曰胡子仁仲张子敬夫朱子元晦是尊敬之至而前后称谓不同则左丘明体但迩来久不称前辈字与称谓必欲归一大监从而易之以释疑恠此自无妨况已刻石亦不必再修换徒为郑重惟是改云南轩晦庵则轩庵之类似于金石文字上用之稍欠经雅耳盖前辈只以所居所寓山水为名如伊川横渠濓溪洓水东坡之类不可胜数亦有自立一名如漫浪声隅痴顽六一之类此外又有门人私諡者而轩庵则自近世盖轩因车得名庵字无所出以是为敬殆不可晓愚见又如此不识髙明以为何如
　　答张大监
　　某伏蒙别纸示以四先生祠记所疑此非精识黙体者不能敬叹敬叹仁敬初无轻重之説虽似伤于笔快然敬字之义甚大孔门説仁处大抵多有敬意如四勿二如之类是也左传敬徳之聚能敬必有徳此义极精自圣学不传人多以擎跽曲拳正坐拱嘿之类为敬至周程以后如诚字敬字仁字方得圣贤本指其所谓主一无适之谓敬此最精切来教分此二字甚当惟曰知敬而未仁者有之矣未有仁而不能敬者也下一语寡病上一语似以世之谬为恭谨者为敬若能敬则仁矣敬而未仁则亦未得为敬也盖仁者心之徳聚而不散则仁在此矣今若尽摩元碑重别镌刻却大郑重今略注欲改之字在前伏惟裁度
　　答袁衢州【甫】
　　静夀杰作义味渊永又以觇深造自得之趣所存若此则施诸有政益可想见况絜斋慈湖训语朝夕左右所以舆卫此心者至矣何当簉顾夏诸贤之列相与共讲山囚瀬势瞻晤亡从祗有悢悢浩气説剖析精详皆不易得惟以三勿为二勿稍似欠阙耳某山间三阅寒暑于六经名数文义上重下钝功夫的然见得古人所志所学歴战国暴秦以后无传焉极于刘石之乱影防迹絶岂无经生学士随其才分有所建立然骛于髙逺者惟欲直指径造以步步而行字字而讲者为卑近而安于卑近者则又以区区记诵小小词章为学问之极功所谓合外内贯精粗者百数十年间始有人讲寻以发汉唐之所未讲又苦于实未有所见者勦説雷同为声利计以为斯道之病方欲通古今为一书使后之有志于王道者犹可以推原寻流而学未能信不敢容易下笔也近又有数篇不得已而为之者谩録求教其视髙文犹禅律之不相侔也望为过目以一语可否焉委作静夀字当更増一堂字方为穏实盖去堂字特数十年间事耳三衢为舟车之冲而广防以静镇之曾无留难又以暇日为士友周旋于义理之防乃知清心寡欲何事不可济安得百子骏布在天下使万物吐气邪东归故庐外事一切不复与闻虽足以见深识逺览无愿乎其外抑不知何者为外国事济否民生戚休恐亦非于我全不相闗况东归之地今为天下剧乎论语于不在其位之下聮书思不出其位一语每疑下位字当是正位居体之位盖因下语而推广及此然因此二语相连后世遂有以分所当为而疑于出位者此其差亦在毫厘之间高明以为如何
　　答黄子才【辂朱文公外孙】
　　陈司理欲得游髙明三字敢不如戒但圣贤不説一偏话极髙明必道中庸惟上蔡在程门中终是升髙上达之意多兼古人楼观堂室之名必有一实字在下如明字下欲着一楼字又见妥帖今先以青山阁沧洲阁二扁纳呈未知髙意以为如何
　　答张大监【忠恕】
　　别帋申诲仰见虚心切问不倦益廑卑意无他但见南轩初谒五峯五峯首以忠清二事令其反覆究玩书问至数次往反最后五峯答书曰圣门有人吾道甚幸由此遂定师友之分此梁仁伯所云也晦翁初谒李延平只是教它静坐作居敬功夫由此有得前日仁敬之説盖据实言之耳大监前日疑得极是虽语言未莹然得此开发益知文字不可轻易下笔今来教以为不必易闻训二字只易广汉新安受学六字甚善甚善
　　答徳庆陈知府【宿陈正献孙】
　　康虽藩府谅亦荒陋然国无小皆可随事以行吾志安定更八都尉羌患不息张然明镇以一亷威化盛行人心之不可以威服也若此况如贤父兄礼义之训浃洽心耳必有以大慰逺人之心者
　　答丁大监
　　台评则固见之门下忠肝义胆见诸告君之疏发诸送客之诗者霜明玉洁足以廉顽立懦虽欲辞异论之名其可得乎借令先期得请而去终不免于论以是而归其荣多矣但论者谓人为包羞则亦不自镜见者邪某泝江而上闻沅辰道崄惟潭邵路稍平遂涉湖之潭防安北望遣子亲迎遂以数日间办聘留家于潭而自与朋友李肩吾及长儿之靖靖既奠居明年取家以来却令安壻略挈辎重还蜀今居靖者尚有二百指之聚所幸风土恶得免疾恙物价甚贱极便羇旅而书问稀阔宾客絶无又得以毕意于所当事自易诗书三礼语孟重下顿工夫名物度数音训偏旁字字看过益知义礼无穷而歳月易逝使非假以暇日将虚此生矣今未敢便有所着且温旧读以发新知庶几迁善寡过不为空言耳士友犹有不相恕者时遣人征督文字徃徃人情所不能免亦勉彊酬报今姑録数篇近作以干指教非敢言文亦以见山中近况或可少寛行役无期度之忧也
　　答严教授【植】
　　事心图説亦以见精思实体不欲徒事空言然据某愚见既坐师席易得被人推许便少讲磨须与胜已者交更从诸经字字看过思所以自得不可只从前贤言语上作工夫也
　　答彭运干【铉】
　　墓道当直书今之官制如来谕云夷陵太守非今之官兼寺簿之穪亦不典今当书寺名但不知五寺中孰为所歴之官今作司农大理太府六字以备采择墓额作真书似欠古雅今作敬享当有享字又享祀在庙而墓非祀享之地欲易以墓亭二字审思榜之书室亦当有斋轩馆室之类一字兼审思二字不如径榜节斋二字如何朱元晦庵曰晦陈师复亦曰复斋如此类甚多
　　答许介之解元【玠】
　　惠教新作亹亹不勌深所叹畏苐委以书冩之役则有所未暇山中自课以圣贤之书日有程限诸经义疏重与疏剔一遍帝王典则粗见端绪仪礼一书幸而存者以之参攷诸经尤为有功今咀嚅经味已久便觉秦汉以后体格夐别况晋魏隋唐文人所作又是一格此甚难言有如来翰所谓稾山笔冡已老未衰介之幸自有如许精力今骎骎六十胡不深自收敛以趋于实而多求题识序引为是无益也诚以此谢委谕之辱介之倘以是为然涵泳而体习焉其得此也不多于得字矣乎
　　答范殿撰【子长】
　　又从録示近诗获闚园林面目恨无从陪侍杖履惟有歆羡竹间之屋既就又有数畆荷华如是足矣若更増拓反为物役髙明以为如何三扁额谨从别缄通呈大小如式未知可称台意否是间为况粗适惟归期迟速未可知从班中故旧况东南气类相予者多勉令通一书非敢靳此以为髙真见得行止非人所能为山中静坐教子读书取诸经三礼自义疏以来重加辑比在我者益觉有味不知世间何乐可以加此借令少缓亦姑聴之
　　答樊致政【庚】
　　某囚山二年有半赖习闻师友之训粗知义利之分行乎家人子女孚于台幼贱上下相安处陋邦如乐国视兄挂冠髙蹈脱然百物之表虽未可同日语其为乐天安土知时顺命有以得其所求则一也勉之以再用之后不谄不激雝容进退所以期我爱我者厚矣顾瞻四方蹙蹙靡骋宁暇议及此哉食菜诗甚佳谪居不欠此味但苦瘠恶视广汉新都不能为役耳惟八九钱一升白米八九十一斤猪羊肉他物称是此则吾蜀所无未能和来韵且録近作数诗代之
　　答江县尉【鐩】
　　真文书信颇为行理累今复以一缄浼为转达西山读书记未见之曩在都城曽见条目却与今来谕云云防有不同所谓近闻云云此却未闻之祗恐问愈多则归愈缓耳君子于役茍无饥渇则迟速本无足较顾所至水旱盗贼可骇可愕之事日闻于耳殆有蹙蹙之忧不知天意果如何也
　　答遂宁李侍郎
　　巽岩先生初作五音谱以许叔重部叙为之后在遂宁出视虞仲房仲房乃改用徐楚金韵谱老先生虽勉从之终弗防也故故序及跋语既云要自别行又云要须各行大抵始一终亥其形也始东终法其声也许氏元无反切后人渐加附益至徐鼎臣始以孙愐唐韵音切为定自音切行人以为便于检阅而不知字之本乎偏旁故老先生谓偏旁一切都置则字之有形无声者岂不愈难检阅盖不以韵谱为然也闻韵谱今已不存或使府别为刋元本五音谱【贾端脩所定者】置之学中以广其传亦是一事不知台意以为如何
　　答吴寺丞
　　且如诸处来干诸先生祠堂记某自与吴畏斋作记于成都今二十年间所作不下十余处只如宁逺营道皆濂溪乡邑皆某作记初间犹谓古者乡先生没而祭于社无他疑难后来又作长沙诸处数篇颇疑近世祠堂太泛于营道所记已致其疑于长沙则遂断然以为古无此典如长宁诸处又发此义近日长沙本求学记则又断然谓古者虽先圣先师之祀只是汉儒之説而先圣之庙元不出阙里【封諡之类尤不经】乃知古人萃涣之义甚妙不知何为朱张诸先生亦略不以诸儒之祠为疑而所在记文皆谓当然益知读书穷理功夫无穷此不是矜竒衒博义理所系世变所闗不容草草耳近作甚佳与游景仁往来书援引甚详特未见所辩者是近体或古体所失者何韵莫【阙】







　　已殱其众则虽有渠魁亦独夫耳况其未必存邪吴大礼书亦已见之殿司鞫治全党又称死者可疑纵万一果如李侬之事则亦已矣蜀边之忧则令人危惧盖顷者郭兴元父子髙洋州表兄亦言之王庆长亦封到蜀阃移文如西边故旧之报与二帋批谕则未闻可骇可怖见説朝廷只要曲从其欲与之约和制阃亦不敢违不知元不可和和亦无益淮东之事只作畏怯以成大变桂帅尚不知监邪
　　答李侍郎
　　北园讲之所龙鹤幽闲之宾多得几年功夫聚友求志著书淑后此诚天下之至乐而侍郎之夙心也而人心之不同故往往谓求退者为矫激而嗜进若为真情埶之所趋大抵若此谁其挽之
　　答陈子敬【畴】
　　广轩之义不知本诸孟氏广居之説否若深味广居之义则知人以眇然之身成位乎两间而沈于俗学屈于物欲其自待亦太凉矣广正大居位道古人不轻下一字尤当玩索髙明以为如何













　　鹤山集巻三十四
　　钦定四库全书
　　鹤山集巻三十五　　　　宋　魏了翁　撰书
　　答江西提刑叶大卿【宰】
　　乃者获侍同朝清标鲠论立懦亷顽有如愚不适时婴祸触忌而逋诛一二年则尚以两同年正学直道扶持保防之力也粤从违异五阅荆火大卿蹔弭芳节典司祥刑辜戾姓名无由輙汚几御未几【阙】守遣人来则知大卿以忧乞身去矣虽罔极之哀岂易堪任而四郊多垒烽燧方张匪牧匪监何恃不恐则斯人之无所冯依以立亦可闵也尝欲修书奉慰越在蛮陬不通于中州无便风可寓顾为来教先辱祗以重其不敏之愧
　　答湖广陈緫领【允迪】
　　某囚山以来坐见再闰五谿天下穷处靖又五谿之穷逐客又其穷者不惟夐与世絶亦不欲以辜戾姓名闻于达官前嵗靖之官吏以郡计请冒为一言已犯不韪而诲缄响答不替畴曩固已窃闚君子之所存絶出流俗叹味之余祗以为惕用不敢嗣贡岂期夙谊之懿逾久益隆輙遣行李申加存劳牋函币篚所以奨饰凡近燠休羁穷者甚渥岂但不已之荣抑有以重窥所存矣
　　答叶子【防】
　　来谕屡屡恨柳惜韩尊苏慕黄词严而义正志立而气昌有以略闚君子之所存末复以无名无迹致懐人忧世之意益以騐阅理之深唯有叹畏然而如韩如柳岂惟门下疑之先儒固疑之岂惟先儒如某等辈何敢輙议古人而亦不敢释然于此也大苏公之明伟似无复余憾然而某妄谓处伦类之变当以三百篇为正考槃小宛之为臣小弁凯风之为子燕燕谷风之为妇终风之为母栢舟之为宗臣何人斯之为友皆不遇者也而责已重周待人轻约优柔肫切怨而不过于怒忧而不敢疏也东坡在黄在惠在儋不患不伟患其伤于太豪便欠畏威敬恕之意如兹逰奇絶所欠一死之类词气不甚平又如韩庙碑谓作书诋佛讥君王要观南海窥衡湘方作谏书时亦冀谏行而泽下迹隠而名不章岂是故为诋讦要为南海之行盖后世词人多有此意如所谓去国一身髙名千古之类十有八九若此不知君臣义重家国忧深圣贤去鲁去齐不若是恝者非以一去为难也髙明以为如何
　　答澧州徐教授【复】
　　某囚山五年殆与世絶圣贤之书重复温寻益觉义理无穷嵗月易得独恨山深路崄带行之书无多时寮土人亦无储书者遇有记忆不明之事无从参攷然亦坐是功精专免于博杂某自初来此与同志者日读语孟数章去年方读易偶曽裒萃周程张邵杨游胡二朱二吕诸儒易説成编日诵数爻宾主俱觉有得邵氏书惟有乡人观物先生张文饶【行成】为之注解者在此与诸友讲论未容辍纳俟令人抄録一本后便寄去康节家自有邵子文所注本虽未尽得本防然亦可观却无带行者向来见门下干离同位之説固知留意先天之学后又闻家学渊源已非一日今无由再晤相与共讲第切恨恨邵氏书有观物篇先天图渔樵问对击壤诗易学辨惑等非一不止皇极经世若某万一归蜀则此等书亦非难得今偶不带行但能省记耳
　　答福建史提举【弥忠】
　　某三十年间于一门玉昆金季表里甥侄多所接识亦有以声气相推许者有以问学相切磋者诗书之泽钟美萃秀令人懐允不忘然而正学直道足以表竞镇浮如大监之挺挺特立不为势迁则尤所愿交乃仅于朋友游谈书人往返略觇典刑一二其为忡忡悢悢可以想见自得辠逺屛蛮徭之与居分与世絶有五六年于兹矣况姓名丑恶人所嫌畏故不敢以一字登于诸公贵人之门敢谓隆谦特贻存问所以镇抚其穷困奨饰其愚近者无非发于懐人忧世之诚心所谓挺挺特立者又于此乎见之而某不足以称所爱
　　答易尚书【祓】
　　某蜀之鄙人诚不自意初识风采于载笔着庭之日再陪雅饯于司成胄监之时扶持奨饰若不以众人待之者衘戢恩意至于今不忘丙寅之秋八月尚书巻收朝迹而某偶亦以是月请外便亲懐汉嘉印绶以去繇是或召或辞或麾或节徘徊蜀道凡十有七年而后出蜀各天一隅絶不闻尚书起居状丙戌之春道过长沙谓必有再晤之便寓城中数日仅与王贰卿一再相见则知从者乆寓沩上之麓敲门扫轨絶少入城近二百里以求一见本非难事公家期程亦恐不容太辽缓则如已之失此良遇今犹恨恨既来渠阳则事体又异有问斯答不敢先施故于托契受知之久如尚书亦例成阔疏敢图隆谦首贻诲问精神气貌恍如二十五年前从容接侍之乐且蒙辍遗五书开儆愚陋风谊之防夐出流俗周礼汉军制旧固见之端足以补先儒传记之所未及余三书则昉见乎此是则流离困厄之久天所以风植善身淑世之业也是孰为得失哉
　　答洪郎中【咨防】
　　曩者幸甚获侍同朝奨借扶持义钧骨肉正人去国善类丧气是时虽荷朝家不欲已甚犹假以事权之贰曲示弥缝而某亦不容独留矣辞官则当谢禄理所当然同列留行亦无由相闗乃谓既不食周粟又徼幸复留皆指以为罪赖天王圣明仅徙南安又徙之靖自二年之夏方抵谪所山深地僻殆与世絶程叔运忽以去秋手帖至且承别后荣侍庭闱尊履有相多福不胜慰怿盖先是二年有妄言水灾者初亦忧之既又得髙瞻叔表兄书极言其详正学直道天地鬼神实临之某书院记所谓古今无未定之天者此类是矣某使南安之命使不反汗则岂不为盗所怖今与家人子女恬然于黜陟理乱所不及之地顾瞻四方觉彼蹙而此裕然则殆亦非人力也
　　答真侍郎
　　自程察推及叶胜到洊领诲帖尝因江倅便拜答今江倅忧其子舎之里居者奔播无定所专人访寻某亦为长者虑已拜尺帋既缄封未遣而江尉専人以家问至遂又拜近帖之赐备闻迩来尚为里人少【阙】徙驭尊履辑福不胜慰喜之剧惟是邉境犹未定受任者措置乖方涂炭者至十二三县而未已每一念及戚戚然不能一朝居也久闻从者欲之上饶盖长沙报来昔人如郑公为黄巾所败而不敢犯其里今侍郎以徳望临之虽无动亦可然爱身以有待则辟冦亦理之常只愿王师蚤捷兵氛翦扑及今犹可布种更少辽缓则秋冬更多事也山间尽安穏读书日有新功读易乃向来功夫自囚山以来徧读诸经早晩毕事然后合程邵诸家易为一书但苦书不备友亦难得耳所委梦笔山房记急以草本拜呈如台意以为可即乞批示却当亲书缴上又虑此时台抱方扰未暇及此更不详布
　　近方防得李氏仪礼大半其间尽有好处盖注疏甚晦得此书方觉易读也
　　答袁提举【甫】
</div>
    <div class="pagination">
<a href="鹤山集_page21.html">上一页</a><span>...</span><a href="鹤山集_page17.html">17</a><a href="鹤山集_page18.html">18</a><a href="鹤山集_page19.html">19</a><a href="鹤山集_page20.html">20</a><a href="鹤山集_page21.html">21</a><span class="current-page">22</span><a href="鹤山集_page23.html">23</a><a href="鹤山集_page24.html">24</a><a href="鹤山集_page25.html">25</a><a href="鹤山集_page26.html">26</a><a href="鹤山集_page27.html">27</a><span>...</span><a href="鹤山集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
