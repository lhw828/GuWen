<!DOCTYPE html>
<html>
<head>
    <meta charset="UTF-8">
    <title>集玉山房稿 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集玉山房稿 - 第 13 页/共 13 页</h1>
    <div class="content">
　　丈夫有事于四方兮所贵得适其志果终余行之不迷兮即异遭其奚计惟公自歌鹿鸣兮猷纡壮夫国噐晚而寄斯专城兮业期无所怵悸遂平修其政刑兮爰载虑乎俗漓躬一徳以贞教兮曰亟张其四维士喁喁以向风兮庶凭敦其秉彛更痌瘝如厉已兮皇皇焉登之春熈既寛公其征输兮复谆之以锄理统老壮而嬉安兮越妇子其寕止惟捍灾而御患兮薄劳瘁以靡已间上官之莫知兮守初心以如矢忽海上之传警兮亟勅缮吾兵容谓筑守之当预兮俄百雉其崇墉殪流盗之恣刼兮尽狗鼠以潜踪储菑畬以备眚兮渥答望乎三农励清操于宦成兮身益宅夫俭素甘粝蔬以自奉兮庖每絶夫梁肉遡四知其何愧兮盖三事之备具宜誉闻之上逮兮肆奬誉乎当路念民役之可轸兮期瘼害其寖微假编审以剂量兮竭心思于曙晖胡昊天之不慭兮纵二竖之具腓俾扁望而遁走兮溘一朝与世违悼旅榇之寂寞兮殆攀号之比封欲借冦以还生兮吁天门其何从迹舂者之罢杵兮可赎愿百其侬哀我人斯失庇兮奈降戾者之弗容嗟今人之阅世兮畴跻期頥苟俯仰之无怍兮颜铿悉隳繄死生之契阔兮重予有悲惟灵爽之自信兮无平不陂呜呼令闻留寿于无斁兮曷叹云亡矧聿食报于未艾兮子孙琳琅兹敬崇肴酹醴兮俨祖于堂祈惟彷佛居歆兮慰我彷徨

　　陈司训

　　元化冥冥孰测其故胡为名荣胡为凋遽于惟先生道徳夙具磊磊其才挺挺其度八行禔躬两京侈赋誉髦见推蜚声当路蚤辟贤关策名宾荐师表我邑教敷靡倦三物聿操六经以布崇雅黜浮圆规方矱绛帐春悬苏湖可侣仕优而学躭精文圃雅歩锺王云霞笔底飞絮落梅嫓迹杜李士庆得宗化称范俗云胡一旦溘焉不禄岂赋玉楼应召孔亟抑厌尘嚣上仙而去多士彷徨交游长喟用世方殷斯文乃坠迢迢故出首丘翳凄越兹薤歌周道惨兮呜呼泡影浮生百年梦幻视死藏舟逹观何间矧子贤哲书香克继东土抡元南宫待制享靳于身必昌厥后貤诰新来纯嘏莫究行既不迷俯仰曷愧年望老传寕憾大寐某等谊叨世讲悼兹素幔輀驾言旋爰修祖奠陈词酹酒生死阔仪惟灵不昧洋洋格思

　　岳翁邢文学公

　　惟灵赋质颕异性喜宗儒循齐迈众韦编诗书穷年惜晷蚤重博士一鸣惊人共企黉序爰思树徳表正乡俗饬躬励行处贫裕如惟是誉髦允宜用世乃数遘竒屡试弗第镜尔■〈樊，心代大〉修明懿足称辟举匪次今移典刑福膺康强难老永锡气和神王畴不期頥矧有祚胤养志伊同云胡溘焉梦奠两楹吁嗟伤哉名寿禄位自昔罕全月旦髙评雅擅其旋所贵后昆箕裘光系书香继承引而勿替食报啬躬嗣必膴偿曰持左劵兰桂芬芳生既克顺殁亦永寜大块长眠鬰兮佳城谂戒冥輀谊来执绋神人悼隔渍泪袭服崇肴酹酒侑之以文彷佛于堂鉴格明禋

　　文学刘进溪丈

　　呜呼公胡为溘焉殁耶果人不能胜天抑亦天之未定耶语称学优膴仕谓公之学非充养完粹者耶发为文章声华炳麟盖甞屡最文衡逊于后进矣有志者克终谓公之志非确然不拔者耶闻之披诵絶编殆且焚膏继晷矻矻以穷年矣是何竟弗究厥施効用于世也耶呜呼数有屈伸公之遇乃值数之竒而且算未云修曽不足以征其徳此则造物者之不齐使人深思之而不审其所以宜公之扼腕歔欷至婴贞疾而莫之能释也然穷通得丧冥冥者实其尸之人之修道修徳亦求无忝天之所与至彼荣悴其孰得而执之哉惟公令闻蔚然蚤着矧有贤胤承家式谷然则福之未与其躬必将与其后俾尔昌尔炽食报未艾矣余与公叨世讲谊故于其归厝而祖之也爰以事理之常慰之郁郁佳城卜云其吉祗荐牲醪聊饯窀穸

　　谷诚轩内弟

　　嗟嗟诚轩胡为遽至此极耶忆君豪迈之资豁逹之度沉潜之学开爽之识意谓必薄云汉徙天池九万里而图南者也而况以特立之威仪方播之闻誉寜但乡人士推逊之即君自期待落落不羣逺大树立矣孰意其遽至于此已耶嗟乎君有姊妹相继云殂父母盖既不能情抑矣而君复值数之竒徃吊鼓盆之戚窃悲君之茕茕意莫能释曽日月之几何君亦不幸而乖所之造物至斯其亦大汶汶惨以酷矣呜呼贤如伯鱼岂其济美而无闻于时厄如颜回岂其凝命而有疵于徳乃天有所不可定事有所不可知然则夜光先收丛兰易萎其亦物理自有是参差君今为神数欤命欤必有了不可欺者胡为乎系恋徘徊而郁悒然也某也方望君逐电歴块之足驰骖于帝车而乃閴为变之乗化倐返灵乎太虚追悠悠于楚些惊箕尾其星驰哀广招而莫由怆冥路之茫而崇肴载酒哭之以辞彷佛音容庶鉴我思

　　崔伯子

　　呜呼伯子胡为溘焉以殁也耶盖闻瑞芝挺于幽谷世知珍之曽不如椿樗之永年明珠产于深渊蛟龙且解据护率陆沉焉无得什袭以乆延意者造物于人亦忌卓荦不羣英华早露懿行允修才美兼全者耶窃闻伯子生而颕异长而狥齐守身若女逺货如污言呐呐不出诸口而动容周旋必求中矩度诚哉崇洛锺灵相台英发也孝友根于天性人不间夫亲言至执母之丧哀毁骨立茕茕三年屏妻野处是永言孝思殆古曽闵大贤俦也勤学游艺含英咀华虽病不胜衣而手不释巻至发为文章雄浑伟宕根极理奥辟之象罔独得元珠真称枞窓公之肖子无忝文敏公理学之后裔也此而得措为事业其何有于炳烈勲庸若但射策南宫出应制科殆鸿毛遇顺风干将剸蛟兕大鹏徙天池扶摇云汉而九万里者也胡为乎一无售于世而溘焉以殁也耶岂天之既定或茫茫无知抑修文孔亟白玉楼成故不暇为名世计耶呜呼伯子士有令名亦即称寿追惟懿行逺播人寰闻观风者盖将为子勒石题封请旨旌异矧剞劂氏又搜所为文以寿诸梓此皆足垂不朽之令名有禆世教何谓贤者不必寿人未必胜天耶呜呼余与君谊有世讲生不曽覩其面而殁得悉其行昔未能承謦欬而今乃诵其遗文悼哲人之云亡悲慈父之失子此于乡民感尊甫甘棠之爱而来为君执绋者不能不南望窆輀为之凄怆而欷歔不禁也词以将奠惟神知之

　　王太淑人

　　惟母系出鸿胄作配人龙六徳咸有启家亢宗妇道允修舅姑聚顺苹藻躬承寒暄时问相厥夫子警蝇挫针尽瘁王室简在帝心闲家有则克勤克俭慈惠媵姬樛木遗范藁砧中背茹荼拊膺断机丸胆义方式行惟嗣卓异名策天府卿贰藩郡泽被寰宇箕裘纉绪丕振休风源逺流长实大声宏世徳益滋门祚日起诸孙爽竞一时济美方伯锁钥宪幕风裁直指澄清太史雄迈里举庠俊振振绳绳海内衣冠王氏擅称母覩蓁盛喜训成绩圣恩覃敷褒封载锡龙章赫奕鸾诰辉煌翟冠云帔既寿而昌司徒纯孝备极起居莱衣嬉娯潘舆舒徐况复觧绶辞阙而东恩懐寸草养易三公是宜难老卜算无疆胡遽二竖巧入膏肓元霜忽坠鹤驭徘徊天不慭遗溘尔蓬莱紫霞罢宴婺宿沉芒阃则失范母教孰张讣音俄报逺迩怆神凢附丝萝曷胜悲辛多孙在宦歉也含袭司徒爱日孝思何已呜呼哀哉难必者寿踰耄考终难得者后麟凤罴熊难全者名母仪著称难致者贵靴笏骈仍帝勑葬祭咨尔司空制象进律光被鬛鬃四方会厝曰尽哀荣于惟太母生顺殁寜某也葭莩聨玉悼此些声驰来执绋视安佳城生刍絮酒词以倾诚媖灵如在歆格于楹

　　岳母谷淑人

　　惟灵锺祥名阀于归髙闳鸡鸣交儆敬恭代终其所以亢宗起家心亦劳止功亦成绩矣勤俭生成柔嘉天植孝顺舅姑寛慈下恤是皆足以延禧凝祉禔福泽于无穷也而况贞静秉徳终始弗渝家裕如啬身贵自抑至以垂老之年兀坐一室即里妪徃来少见其仪是又足以葆光頥真引仙算于勿替矣云胡年来嗣爱未利某伤鼓盆妹悼茕立迨藁砧中背疢疾是罹曽几何时而元霜忽坠矣呜呼哀哉倘所谓天道福善其报徳昭昭不昧然欤否欤我有孀妹为母子妇今母何之伊谁呵护我有孤甥为母元孙弱未成立重闱奚凭此闻者相与心恻而知者罔不衋恫也虽然人孰必贵紫诰崇封人孰必寿踰艾遐龄后孰必贤克振家声殁孰心寜谕葬光荣此亦可谓生顺死安者矣明当归窆兹来执绋词以写哀洋洋彷佛

　　王太亲家母汪恭人

　　泲源锺秀归嫔名宗柔嘉维则敬恪雍容秉家克俭禔身以恭布荆徽范衿鞶懿踪用相赠翁徳重士衡笃生令嗣表表人龙彼天不造孤孀零丁茹荼躬训门祚以隆贤科聨擢膴仕洊登赞厘邦土屯政其凝中山出守鸾凤遗风载镇陕陲锁钥允称孤自寡合时掩肤功辞荣觧组浩然而东母覩厥立曰慰和熊莱衣承娯祝算无穷云胡上善人理犹殃元霜陨坠鹤驾翱翔宪君爱日抱痛踊跄凢在葭莩能不涕滂呜呼难得者寿踰耄终天难昌者后兰桂阶前难享者禄鼎养有年生顺殁寜神怡九原某也谊忝晋秦夙景淑仪客歳起居犹见福绥难老永锡是宜期頥曽几何时繐帐云移些声逺逮良用悼惊兹当埋玉郁郁佳城物以将敬词以抒衷媖灵不昧歆格于楹

　　张安人

　　储祥寳婺毓秀名宗动遵矩矱阃闱于刑行拟敬姜徳耀梁鸿兰芳玉栗允矣女贞爰相夫君克敦内治伉俪早谐险夷不贰迨跻膴仕清约自持揆厥所由内政弼之时举宗禋燔炙必亲是用孝享无愧采苹仁慈肫至惠及臧获是用逮下家人允谐惟兹淑嫭百福宜遒云胡一疾淹然弗瘳闻自遘疾乆而且剧恐忧夫子重自抑畏敏勉馈浆克祈隲庇命也何竒竟尔莫易呜呼丰徳啬寿茫茫孰识生顺殁寜或亦可期内禆贤徳声闻宸聪翟冠帔服锡命光荣惟灵之寿食报于躬贞静芳懿昭垂简册既传而乆煌煌竹帛惟灵之寿未斁将来呜呼兹亦可以瞑目矣某等谊笃世讲窃闻音徽嗟彼婺彩有神弗宅黄云黯黯丹旐飞飞临风一酹灵爽其依 

　　刘母王氏

　　惟灵归嫔名阀姑嫜聚顺浣膳躬承燠休胥慎相厥夫子警蝇篝灯声实腾茂艺苑称雄乃梦熊罴聿生哲人传经振绪迈迹成均粤有孙子秉质清粹芹泮早游行看出类敬姜遗范孟母令徳正宜福寿有加无啬云胡忽恙卢扁自失溘焉以逝徒留母仪呜呼踰艾考终不为不寿生顺殁寜食报孔厚矧后济济而炽而昌兹乗大化亦人之常明当归窆佳城郁郁谨修祖奠拜兹繐帷崇肴酹酒世讲微虔媖爽如在祈停鱼軿

　　党母刘氏

　　持身勤俭秉徳慈祥苹蘩早托聚顺姑嫜鸡鸣儆戒内助允臧拮据家务不惮劻勷有子俊彦待聘南宫抚摩鞠育荻训实隆既覩成立慈颜色喜生享天年矫矫歩履难老永锡是宜遐龄云胡一夕摧耀婺星神返元化迹脱尘凢瑶池宴约鹤驾忘旋呜呼阅人生世七十者稀惟母康寜大耋庶几矧有哲嗣士林珠玑膴仕在望恩纶可期其生也顺其殁也安乗化归尽神怡九原某谊属朱陈夙耳阃仪鱼灯兹漆曷禁歔欷物以将敬词以抒衷媖灵不昧昭格两楹

　　徐孺人郭氏

　　婺宿降祥淑徳毓兮笄归名阀孟梁匹兮纯绵甘膬必躬饬兮侍养可托报刘虑兮胡大父母俄而疾兮胡乃舅姑病亦剧兮伺意餪滑强匕箸兮动止扶掖辛曷计兮天卒不慭四丧歴兮含敛殡奠井井具兮哀我夫子心茕悸兮夜礼星斗求身代兮诚祈格孚形神惫兮沉疴竟起徐宗大兮有感樛木慈惠蔼兮熊罴叶祥兰蕙蔚兮躬为呵保永无斁兮女中丈夫展其庶兮是宜遐龄待纶綍兮云胡溘焉先朝露兮居者于邑行恻注兮不朽者存传石録兮生刍絮酒笃世谊兮媖灵如在飘渺至兮

　　展祖墓文（庚寅）

　　昕自歳舎癸未被命趋朝以屯部郎鼎建寿宫遂淹留京邸不获省觐松楸于今八年矣于惟烈祖咸有一徳同我祖妣世培福泽用是謭劣如孙肩此重役由荒度之初以至垂成之日虽屡经震撼拂挠四出而矢此一心寛民节费卒竣厥功滥叨天宠既晋壐卿再加服俸又元孙如龙会登爨序遡流穷源何莫非列祖考妣阴佑黙植于冥冥之中贻谋之逺而俾食报之渥也兹以使命有事周藩便道过里告兹展视惟神鉴格呵护出入不肖孙幸藉无穷之庇将神垂裕益永无疆之闻有酒肃将有肴载陈化荐楮镪侑以虔告

　　祖考太公奠文（戊寅）

　　不孝孙今始得归庐次矣追维二年逺离膝下毎询起居且慰且思恨不能一蹴至阶前也乃自上年以考察公事相绊冉冉京邸以致吾祖抱恙之日不得早闻躬进汤药永诀之时独孙不在侧一侍含饭既殁之后又以朝廷事相妨题夲不能遄奔丧次匍伏殷奠不孝之罪真万死不足赎矣痛念吾祖世称纯徳固宜多益寿算也乃复康强少恙而卒有此大变弃子孙去岂天道之难谌抑命数之有定人定不可以胜之耶呜呼吾祖生禀明哲端严正直殁必为神烱烱尊灵徘徊九天之上意固欲为孙一陟降之彷佛其音容叹息也寂寂旌帷固有号尽气血悲吁追呼而杳不可即矣其何以写不孝郁思之痛悔慕之衷也有肴在爼有酒盈爵率儿哭临庶几如在

　　祖考端肃公告文（癸卯）

　　繄我葛氏代有隆徳起家剏业实惟我祖以易学开科忠诚柱国爰及祖母一徳相成所谓贻谋垂佑者固无涯也昕祗承祖训式勉后人朝夕惧典刑之或覆书香之不炽以为家门羞今歳癸卯曽孙如麟幸叨中式乡试觧额诚惭于先烈贤闗实辟自前庥窃念箕裘遡原水木敬卜吉辰率申展视惟神如在翩然下临尚兾翼其聪明俾早成立以克绳我祖之武世芳庶亦有永哉牲肴敬陈黍醴惟馨宾亲在列荐此明禋

　　祖母王夫人奠文（癸巳）

　　呜呼痛哉三日之前祖母此时尚能危坐啖奉棃果既而安然假寐神王气和孙等窃妄以为疾瘳有日矣何为遽有此大变耶昨秋感泄泄愈感痢痢愈偶右手足不仁亦愈自谓神之佑之然元气盖已潜损矣今感此伤寒恙医屡胗脉谓真阳症他无杂邪可保无事胡卒而痰气一升遂亟不可救药耶嗟乎天乎今虽痛裂肝肠九天九地无从招复矣忆想祖母治家勤俭凢阃内政巨细必亲日问外人饭者三家人饭者再即疾革时犹问塾师学生已饮食否询训家事亹亹语渐入细不辨实惓惓有顾复不暇之意今而声音杳隔其又谁我顾复也耶呜呼伤哉祖母懿徳昕昏迷不能悉述如事舅姑以孝食必甘旨相吾祖以敬清约终身聨姻党以仁周恤欲至亦不必细述若最人所难能有大造于吾家者五世同居千指翕然视各门如一室视孤侄如亲子饮食衣服必欲平均箱笥不喜严扄而其中亦原索然不喜为私畜六十年来抚摩长养弟侄暨女悉为婚嫁完其田产盖无不视之成立者至亲曽孙元却甞正色训敦俭素肃裁以义无煦煦私见美衣食动恐折福今异居侄軰亦来同孙卧薪枕块于柩次依依不忍去此自有以感之然而由今以徃再欲此堂侍食奉觞更起为寿其将焉能耶呜呼日月不居忽及敛期倘谓生禀有数则今乗化归尽在祖母亦可谓生顺殁寜昕等亦且奈之何哉独计吾父生不能送母终知必歉然九原生有三孙曦既以强仕而亡晧尚未有子女昕之薄宦归来凢兾得事桑榆暮景少尽爱日之诚也曽几何时吊者在户即欲追而从之何由哉俨然仪容长号莫应崇肴酹酒洋洋质临其幸鉴孙曽之苦悰哉

　　祖妣王夫人祖奠文（乙未）

　　惟我祖妣弃子孙养于今有日矣涂殡在堂荏苒歳月虽以上待开圹之命下待堪舆之卜然而乌鸟私情如生欲事实不忍忘顾复之恩而遽尔永别厝之郊原也然幽明世隔神道尚静况天使既已贲临承宣谕命礼祭而穆卜塟期大夫士庶罔不恊吉敢不肃遵明命用襄大典呜呼祖妣生与我祖同老殁与我祖同室此大义也衣冠出游相将陟降前有享堂左有宗祠神之所之无非履顺之地伏乞自厥明即厝之辰魄安幽宅神栖木主同吾祖以阴佑我子孙知神亦怡然其妥灵矣哉所恸不孝归养报刘云晚风木不息歉然中念更兼孙子渐知孝思而无縁图色养于生前也呜呼痛哉灵輀既驾再日不留崇肴酹酒用写心忧惟我祖妣媖灵其歆顾之哉

　　叔祖光禄公奠文

　　嗟乎叔祖何为遂至此极耶前月来京旋复归家闻家人亦有劝且徐行者矣匆匆复来兾补一命功名外物奚加于身奈何郁郁遂此沉沦赍志以殁也嗟乎痛哉弃世先日尚郊饯人归来就榻更营欵宾而顷刻一时忽焉就化天耶人耶是不惟人莫可测想已亦莫知其故矣茫茫阴阳隔絶难语招之无由呼之不应缅思行谊恍然眉宇奈何使人割此痛想释此大惑而佞婉其词以慰家人仰待之心耶思自予告迄今四歳优游里门不闻病疢骤来何为輙成古人岂造化故为此愚弄惟靳是一正寝使不得享令终耶不然年未踰艾气非孱弱徳足凝命心可永年何殁之卒而不能须臾待耶闻殁之前二日悚惕难眠何相会时曽不一语岂臧获軰传之者之妄耶嗟乎痛哉犹然旧形杳然无声号泣彼天彷徨莫从嗟乎痛哉自今之日形亦就藏彷佛仪容人之云亡嗟嗟有肴在爼有酒盈觞摇摇旌帷凄怆我旁痛哉

　　考妣告文（乙亥）

　　盖闻天之生物有开必先矧兹爵禄其所以受君宠而祗服事谓非先徳之凝有以启之不可也肆昕藐劣政事罔知叨受国恩一命早寄备员府幕既荷封章继擢冏丞忽几考绩揆厥夲原孰非我考妣未享之福俾之代食其报也义训佩而勿替簮组承以弥昌兹縁大父荣归得遂假送抵舎敬展墓道用毖松楸呜呼天宠貤加谨有待于卜日孝享肃具敬先荐夫时歆惟神如在洋洋格思

　　叔考贡士公奠文

　　惟灵慷慨之心倜傥之行重乎义而踈乎财腴于言而啬于用货殖弗工耕读力胜盖庶几古之俊杰已然而踦蹶文场终歉一第视吾二叔祖虽称克肖竟未轩冕亦不可谓无遗恨矣嗟嗟人生大较七十者稀年踰半百不为非寿矧有子成立有名逺播将来福泽短于躬者应有以食其报也他何足计哉独念吾家壬辰癸已适不造三叔会逢其期说者谓屈于前者者当昌于后此又惟俟天之命耳瑶天丹旐肃指幽宅神人世隔薤露凄怆肉骨至情繄何増感有肴在爼有酒盈觞聊申祖奠兾神质临

　　仲弟检讨奠文

　　嗟嗟吾弟竟此已耶人生百年曽不能分其强半耶谓仁者寿尔非能刻薄者但迹孝友温恭不惑间言恩周族里慈逮臧获至闾阎走卒愚妇皆称为忠厚好心人亦庶几称仁者矣谓强壮者寿尔非弱植者追思广颡丰頥伟然长躯读书秘府至于夜分忘寝不谓强壮者耶而竟止此何也嗟嗟痛哉忆昔余之奉差而南也分手国门余以他席之促且关键欲下不能强留尔依依随我歩我言娓娓不能休怅然而别嗣后书来犹毎举以为恨余窃谓后会易图此何必尔岂知当日即为永诀时耶前有书来谓余僻好木石栽竹成趣为士大夫佳致是矣至谓使天假我以年得以供伯康杖屦醉月飞花岂不厚幸又谓弟之城园不避尘嚣更欲别营菟裘以归老余窃怪之诧之非祥语也今老不能待而若此而归曽不及窥吾园墙前书真谶语露凶机矣岂鬼神使之下笔耶吾家五世不分人多义之弟曽举为美谈曩年畧分吾祖遗衣薪俸为出仕计耳乃自余庚寅归家数有书来求析无已余真不测其故昨年纔将地产通析尔但差人来受分单正疆界计斗斛数畜口以去耳曽几何日祗再収获竟不能亲来一视仓囤孳息一享新造家縁耶嗟嗟痛哉有官不待迁有子不待立有家不待主人孰无死卒而且旅骨肉各天病死莫倚此或天之既定矣若人知尔荣于外而不知困于内知峥嵘其身而不知忧戚于心茫茫难言吾与英灵相照相惨此则数之所遭矣夫何言哉若夫尔文已成章名托不朽皭然徳行众共称之此则死生又不足计者独念吾与弟有九十老亲月前犹忆尔转官归来共侍桑榆老景也而今乃尔老亲痛心至废食嗜卧吾将何以慰之孑然一子终鲜兄弟窃谓煦然爱之不劳慈成姑息方欲走书劝弟还当督教之及时而今视其呱呱而泣徒摧我心肠何忍言教又安得不姑息抚之乎冥冥中其何以相之佑之使之蚤成立也嗟嗟痛哉有肴在爼有酒盈觞鼎牲之外加以常对酌杂错及弟旧所嗜食者蔼然遗容空守匙箸而不见一举也徒使痛碎乎我心哉

　　除仲弟服告文

　　嗟嗟日月易迈吾弟辞人世而悠然长逝今不觉盖周年矣梦寐遘会毎悒悒犹樽爼常谈越惟一次惨容相对欲有所控而竟不发曽不言及溘归之故嗟嗟以弟之像之徳祖父之积行皆不宜乃尔岂以乗化委顺为常而诸不婴心抑当为人讳有难于明言者耶今从俗暂尔涂殡以需如凤之长成备礼举事惟灵有以启佑之使之聪明日开以食未报之福若夫未成之家不妨再造但得凤児卓立向学吾病十年不侵儿冠婚时当并宅舎荘园一苟完花粮储畜或犹依然可成一巨室也呜呼作祟者今亦物化矣恣窃者今亦屏迹矣回虽不寿而永寿于人心古有是语自古及今禄位名寿俱全者一代可屈指几人哉所感怡然四十余年曽无目睨面谩而人诬其有相枘凿田产之析弟尚有书辞之者而人诬其谓予寡薄以弟之贤忽闻此诽亦必有大不安于心者又弟忽病予不能早知疾革势无由永诀怅然心懐幽明弗异而卒然报服制之当竣也嗟嗟有限者服无已者心酌酒布肴兾真来格无亦九天之上九地之下其尚乗风忽归以歆承予之祝哉

　　集玉山房稿巻十
</div>
    <div class="pagination">
<a href="集玉山房稿_page12.html">上一页</a><span>...</span><a href="集玉山房稿_page8.html">8</a><a href="集玉山房稿_page9.html">9</a><a href="集玉山房稿_page10.html">10</a><a href="集玉山房稿_page11.html">11</a><a href="集玉山房稿_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
