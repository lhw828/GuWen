<!DOCTYPE html>
<html>
<head>
    <meta charset="UTF-8">
    <title>西河集 - 第 12 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 12 页/共 136 页</h1>
    <div class="content">　　予与张黼遇淮上黼世家子也其先相国有文名黼述之不愧世家子然吾独序黼所为文耳及读黼子童子文则黼又作之者也童子又述之益复不媿世家子异哉其相继而能文若此古有云醴泉无源芝草无根岂其然乎予与杜陵生友善其次子圣童也今少长矣予每忆其人并欲询其所为文而张子与杜陵友张子之子亦即与杜陵之子友子读童子文如见杜陵之子即如见杜陵之子文异哉其友朋之相契而能文又若此童子数月识之无数歳属对近十余歳而文集成凢此者与杜陵之子同继此以徃则不敢量矣异哉吾不能以量张子者量其子吾又安敢以不能量杜陵之子者量童子乎






　　西河集巻二十六
　　钦定四库全书
　　西河集卷二十七
　　翰林院检讨毛竒龄撰
　　序【四】
　　道墟十八图咏序
　　予少时与章君含可同以小试受知于王雪于师而予以国朝初年为怨家所搆防顺治辛卯章君登贤书遂于填亲供时为予讼寃于部使军门一时闻者争颂之曰道墟君道墟君暨予入史馆草崇祯朝都给谏章格庵先生史传气节凛然叹道墟地灵产竒士为东江冠而惜乎继起者不再闻焉近得章泰占宗之读其诗壮浪跳掷摆落所拘管而古今杂文则又矫矫成一家不寄人藩防以苟为栖托而至其为人抑何磊落超挽近也夫楩柟生于深山而举世惊其名骐骥产渥洼而人争致之何则物不以地限也宗之谓家有十人地有十八境以人十而厠地十八流连游息而歌咏见乎其间有所为道墟十八图咏者予受而披之纷纷纶纶致佳哉生平恶志书多称八景而旧为天依作十一迹诗为汝宁西平作九胜诗意有所感则未尝不为应之而今以老去久絶倡和读其诗而知其盛也然且十人之中有篛轩最少实为绘图十八以跨于右丞之所为山庄图者然则道墟之地灵岂自昔已
　　赵都尉弟纪
　　恩诗序
　　余舅氏大宗公举乡试第一而骤丁阳九外弟润庵继起早露头角年未及终贾即以胪唱第三越虎闱而侍禁闼可谓天马无局歩矣乃予赴都时值润庵出镇宣府守畿辅右钥而今则立功海外开幕子湘沅之濵重以心悬魏阙犹不能无浴殿西头罏烟扇影之思因之作纪
　　恩诗以见志其忠爱矢报之私一篇之中三致意焉昔宋人作唐史每从元长诗集中搜检故实今诗句虽鲜然读之可以见
　　兴朝掌故并掖庭记注诸璅事即以之比张籍王建诸诗亦岂有歉与
　　钱塘宋孝妇方氏记传序
　　曹子卫公持钱塘宋孝妇方氏并其子刲股记传示予时两浙督学使下及钱塘令君皆具验实四方为文章诗歌相诵述者彚之积渐成巻或疑商周以来罕传其事惟东汉畸节徃相标识故鄠人之对韩愈诟之而有明令甲至有斥诡异之行题为不孝勿使滥列旌典者今方氏以姑以夫两剔其臂而四子感奋亦遂展转慕效八臂并创是岂典例不足法与予以为孝无平畸亦惟其能行而已矣诗曰孝子不匮又曰孝思惟则夫惟孝思无量故极其所行而皆可为法盖有限者其则而不匮者即其行也昔汉原涉吏二千石以礼让自修而一行纵诞流为轻侠其言有曰不观家人寡妇者耶亦思效伯姬孝妇而壹汚盗贼遂行淫失何则所行使然也晋周处感清河之言一经更励遽成忠孝今刲股者亦惟勿法而已然孝则已行也有人于此其素行未必纯孝其视父与姑未必尽如一体而呼抢之际偶然感动创痛不恤然而暂焉耳及其后家人传之乡里称之虽已亦频视所创辄为感奋以为人固有可至于纯人孝子之事而诸妄【凢也】所为亦且勉强顾畏而不敢为戾曰几有身创如是而犹然为悖逆者乎不惟不悖逆而已岂犹然未顺者乎如是而谓其行之有过焉不可也有人于此其素行不必不纯孝其视夫与姑不必不如一体而挟持中正以为伤生灭性古人不为未几而不必伤生者亦不为之矣岂惟不必伤生者又未几而当为者亦不为之矣一旦遇有危难其能急君父而致身命者无有也岂其法则不善哉行未力也如是而谓之中正不可也然则人亦贵有行耳人苟行孝何恶于过况其母行之其子行之其诸子之展转慕效者皆能行之吾将以风夫世之行孝者而又何典例之是责焉
　　坡山朱氏族谱序
　　自蘓明允讲族谱于亭而宋时之为族谱者较今独详书曰敦叙九族谱也者叙之之谓也顾先王授姓期于别族而后人叙谱重于合宗是以谢朓称太傅必曰宗衮杜甫赠杜位亦曰吾宗诚重之矣坡山朱氏族谱者有宋之所创也自宋张侍郎文丞相下皆有纪序而族姓攸肇则自颛顼后可系按焉特江右之族由宋学士公出知洪州而由洪之筠由筠之坡自学士公下歴元迄明凢徳业文藻科甲仕籍屈指而数不可蕞防以故旧谱所志屡经更易犹必统其条贯节其繁委分之合之而后成诚哉茮聊之逺思瓞之永经矣朱兹受先生客游淮隂徃以种婴男秘痘得禁方书自漕部使下及于令丞皆迎而师之且将赴
　　内廷亲王诸大臣召而予以家婴之厄于痘而思救之也谓先生以秘术生天下婴当蕃其族姓以飨其报而先生坡山宗也出坡山族谱属予为叙予乃为叹曰休哉前王之授姓则别而渐之于合也今人之叙谱则合而实成其别也不观木之有根荄水之有源泉乎始也以萌蘖而条之枝之以涓涓也而于焉沟浍于焉江淮然而逺条之扬无所于乱江河之分介于清浊此无他经者纶之始合者理之端也昔明允为眉山大家而族谱所纪不及唐眉州刺史则至洽而至精防之故黄渥可以宗婺州而狄青不可以附梁国方今天下合同里版清晳家之有谱抑与国之有籍相表里也读其书而知朱氏之盛且因之可以得古人敦族授姓之义则内合其情外分其等虽先生子姓必由此更大其宗乎是亦为政也
　　王甲庵周易图注序
　　易易也变易而数起焉易易也亦易简而天下之理得焉故曩时学易者大约分理数二端而主数者则曰易者筮书也言理过备反失象数朱子学是也然其敝也麤而不精主理者则曰理外几有象乎干二之徳通于学问噬初之道进于仁义程子学是也然其敝也襍而不醇盖朱程二学各有由始伊川之学王氏之学也王弼以费直为宗而好言义理伊川踵之朱子之学邵氏之学也邵氏衍皇极经世之说该理于数而朱子乃隂承之然而朱子言数既承其意而又不竟乎其说以为卜筮本义无闗隠赜而于是理与数两不得矣夫该理于数亦谓数本具理不必更立理名焉耳今乃曰数在卜筮而其言卜筮者则又专属之吉凶贞悔随所揲获之语辞将使数圣人俯仰观察后先探索而防其本义仅得与筮人菙氏指可否也有是理哉且夫今所传易皆王氏之易也费直以彖象文言参入卦末而王弼则又分彖象文言或冠于各卦之首或附于各爻之中名曰古文易实今易也朱子既不欲以理言易而注易则又取言理之易此何意乎王甲庵讲易有年其防谓理外无数数外无理天地之理皆起于数数即画也吾不学朱程之易而学文王周公孔子之易且不学文王周公孔子之易而学庖牺氏之易且不学庖牺氏之易而学天地自然之易夫庖牺氏之易无字句而有画画即数也至天地自然之易则将并其画而无之夫至于无画而意言象数不既悉于此而兆其端乎故其为书先图象百余各推其説侧见旁觊并有至理焉周融其中自天时人事世数物以极之日月水火山川燥湿道徳风俗动植飞走通变不测之数皆有形状而后分伏羲文王周公孔子为内外编合动静之交通正互之体参内外虗实存亡进退之迹凢分策布指列序定位咸极渊而又旁及于四时五行两游八极二十四气七十二干支循端分至起例因象得数因数得理大约逺推京房焦贑孟喜梁丘贺诸儒所传而去其灾祥占讥之术迩本邵氏所学而更广其天地阖辟世数治乱之说洋洋乎几于无处非易矣近世学易家为予所及见者自蕺山刘氏上蔡张氏【仲诚先生】而外俱能各极指趍自为其説然无以过也即桐城方氏歴世学易已括取诸家彚为一乘顾亦未能该是书也予尝因甲庵之易而旷观之天地之易具在也其名周易一易耳夏易首艮而为数用三十六策商易首坤名归藏则以坤为万物所归载也用十五策原不俟彖象十翼四十九策之易起而后有易学且即有彖象十翼四十九策之易起而凢为易者犹复有汉易太定九九之数以赞为爻以测为象唐易元包易八纯之列有卦无爻有孟仲而无老少如今所传者则以易在天地使必待庖牺而后有画待文王周公孔子程朱而后有理有数则前古圣人之道或几乎息而后此诸儒学道之说且几乎敝也此则王子甲庵之所为兢兢者矣
　　史讷斋先生偕徳配徐夫人双寿序
　　徃时为人寿每造侑申祝娓娓泛滥为巵词十年以来所持匕道强饭立侍哜啐皆先后等伦在兄事之列顾之惊心即欲一为阿好以稍加谀谩不得也况讷斋先生尤素所师资者乎今年冬先生歳六十夫先生则又已六十矣当先生弱年蜚声文林旦暮冠进贤入长杨射熊之馆伫受笔札既已丁乱离弃置彷佛然且豪荡驱遣领袖东南坛坫间凢人士防防有所谱记不得先生名不就特先生过简亢不善容接四方造请者多落落去然其事才目前耳不谓遂已逾歳月乆逺且不谓遂已六十岂时果难恃与亦曰吾为其可传则已矣夫天下传人有几先生擅家学以父兄为师友尝侍晋陵公谈古今事其兄曙寅公犹在也每举一事必引根批原分枝擘流剖析其异同而贯穿其初末经文史语歴歴成诵偶或遗阙则彼此补核其于挽近事犹是矣此不几似王彪之乎晋陵公雝睦居家先生每承之怡愉不间嘻嗃有似陈季方把臂堪托以妻帑似朱生见利思义不因人炎热似童子鸿嗜酒踈脱每一饮必陶然尽醉而诸务不失简则有似张黄门训诸经百氏钩深致逺可使担囊负笈执经问字者不絶门舍虽倾筐倒箧随叩随应犹然防壤有余物似马季长先生所乏者独仕耳今有通名籍乘轩镳服朱紫青緑洋洋坐政事堂而名不接耳行不卫足学不能章身教不可泽物此亦何足比较于短长之数且夫公孙六十为博士卒至通侯先生尚未艾也今先生门下凢八九十人各执浆篚载肴榼登堂荐罽防先生徳配徐夫人以偕老同齿设两坐于绛纱之内再拜起立分行涤爵以次进侑趋走跄跄一似设馔于安昌而列乐于南郡者此何如盛与然则甲辰不为雌而戊子未可小也乃予则有私诵焉先生名阀广逺席南渡相公之后族之轩冕徃来者各尚结纳而先生闭门却埽独与予为耐乆朋方予被謡诼仓黄出走交游苐相视永叹先生驱驰之力在间以为予解释至今谭友谊者尚得诵艰难懐友之句其可传而可诵如此若夫夫人之淑慎能赋江汜以共事夫子华封人不云乎多男多寿则早有祝之者矣
　　姜侍御生日序
　　夫天之生人不易而人之得自见于天下又甚难故大人者出则必揆共初度纪之歳月当其始生曰某生矣其长曰某长矣某若干年矣其递进而有永也曰昔某甲今又某甲矣世以人重人以时传理固然者姜子侍御以甲第起家读中秘书乃歴任台省纲纪防漕其在今行马者再矣人之诵者必曰衣斧绣冠鵔鸃冠悬豹尾于车赫哉司而吾谓不特此也夫周名柱下汉名兰台皆掌治文史而后始行马在外故王僧防以乌衣自喜而控制南司监纪北省北魏崔宋所繇相讥公以中秘为监察一似复旧时柱下兰台故事昔人云不为簮笔臣当服獬豸以御天下而君已兼之且夫淮扬亦天下一都防也襟江臂海控制河洛斥卤数百里积贮攸足非大重臣不足当此任吾闻古中丞之莅中司也曰毂下无所挠也其出督诸州也曰整齐之也今君在内则能劾大将军弹中书两省以肃百僚谓之独步其在外则能使簮裾辐辏作殷刘之防而诸州咸震慴算商防了无废事其重如此夫重其人即重其人之所生乃人之诵之皆曰御史若干年矣其在内与在外皆得计之曰御史某甲而我友祁子且偕越中同人共进为寿夫生年穷达有数昔有为监察御史而拭镜防白尚伤迟暮者今君方四十而留东堂者若干歳入台司者又若干歳而故人暮齿乃从众人后而数君之年嗟乎人之自见岂易也
　　河南张公生日序
　　诗曰永锡难老夫难老而有锡之者斯其权在天而王元之作寿域碑且复以修短之机予之王者是不知寿之为数诚有是在已而不在人者即天又其后已张公于河为着姓其先人名典禁兵称天子亲军者凢数世夫卫侯累挂其势已渥而又丁废举之余罗居百族虽屡散其息于知友闾里而目语额瞬尚有嬴赀公且崇约徳而行闿泽日与世之贤淳者游于于粥粥然和以冲扩乎其有容谓非得于己者有独异耶且夫教子其大端也嗣君已膺荐置容台髙等能持禄以养其亲抑尝以书升受闗中聘髙启龙门于汧渭之间时称得人者皆归公焉今其公姓已有接迹而起者夫人遭逢亦各有数公独际其亨嘉而履其最盛迄于今丈人张筵少妇鼔瑟倚欤休哉其席世也则然明之基千秋之绪也其有所继也则又伯饶开其前公超嗣其后也咸曰似有天幸而吾谓公独有以致之今夫山本髙而必扶之以林峦之宻则不倾水本深而必资之以百川之下则不渫故渊泉产良珠而髙岗蕴名玉此无他诚积之者宏而培之者厚也公之生日在河诸名士各属予一言为寿予曰不其然乎夫敷徳行恵致之已也承乎前而启乎后者积之匪一日也是故徳弥劭则年弥髙吾知所以寿公矣匪然而礼有引年之典自汉唐以来歳必举賔筵七飨以当宪乞犬以我公之徳仅获坐胶堂而餍酒醴而时之颂公者犹以为公之所受皆王者之功则夫天之因材所称大徳必得者其谓之何
　　双寿序【为陈隣轩翁并于太君】
　　汉沛公与卢绾同日生里中持牛酒贺两家钟瑾与李膺同年俱有声名世尝诵之况其为夫妇之间乎顾山涛与妇韩同显老莱与妇同隠秦嘉与妇徐淑同为文章吴兴太守沈君与妇同饮酒至同生则可贺极矣居平相敬如賔饮食起居各无所偃仰容容坦坦则夫妇而友道存焉尝叹世之为祈年者大率以富贵相矜髙屏幛卷轴必择好文揄扬之而时之为文者备极奬餙虽铺陈渝溢而不以为怍故予于序寿一切屏弃而独于陈翁夫妇有异者翁为邑甲地好读书博通羣籍摩两王书法尝易金钱且善为人解纷立梗槩不专务荣利以故人多归之至其妇之婉娩有礼又性然也自选举法废聘名礼贤视若弁髦必致身科目入膺太僚始足夸耀里闬而翁以东西曹椽糺弹稽违者数十年既已徴为录参旋复弃去天下闻翁名争欲一拜庭下相为引重乡里之饮徳而食利者羣倚翁若屏蔽则是虞翻功曹尊于防稽参军孙邵见重北海非异事也夫齿乡不以爵礼也香山居士居家时其所与游皆长年不仕世称九老翁非其数乎若夫其妇之齐年则礼有之礼曰妇以夫之齿夫妇与夫不同生尚得以其齿齿之况为同生者与
　　王孝亷乡居序【孝亷名曰钦】
　　向游汝南过平舆城欲求戴慿许邵所居宅而不可得也喟然曰特无其人耳有其人吾将与之游况所居哉既而与王孝亷游则其人也尝过孝亷家饮其堂与诸著名字尝徃来者日出入于其里门且尝拜其诸嗣子于庭下于是隂记其所居坊曰何坊其里曰是何里迄于今越三年矣犹能心忆而目识之曰王孝亷所居如是也今孝廉已移于乡而当时与诸同游者且贻书属予为叙予向固知孝亷家今移之矣向之所为记忆而不得忘者今且不及知其乡田何画井榦何向山林沮泽燥湿何度庭堂户阀甃辟戺霤何所规为则倘千载后望见孝亷不能得亦仅如今日之思孝亷已也而特是孝亷者以彼其才招致天下士大夫车徒冠盖与其邑令丞以下假搤掔通恭敬也为名髙乎冝在邑为势厚乎宜在邑为游谈之夸而竿请之哆乎宜在邑邑也者俋也凢皆名与势与游谈竿请之所俋聚焉也邑者挹也可以挹取也而孝廉悉防之而勿之顾则岂入商亳者必居莘耕南冈而可许汉乎夫龙之将见以伏江河之溢旱猪积而渟其势人之将发迹以有为必先遵晦于所行而后可以速得志于其所有事宜孝防之舍乎彼而就乎此也乃孝防则更有进者昔者齐之市晏子居之而至今齐城之北有别宅焉柱下史所居在濑乡然谯之祠老氏无定也世亦恃有人耳古者在国之居名曰国宅在井之居则曰田庐国宅与田庐一也此地有袁本初名士也尝从濮阳还车骑賔从焜然相望于道路乃方入里门而尽撤之以为不当令许子将见则使孝亷而邑居亦必不能以烜赫之势有加孝防如俋聚者也虽然以孝亷其人而所至可思即何必以俋聚为累吾闻孝防乡居后其嗣子之拜庭下者已能博学举茂才矣则浸假又越数年吾仍造孝防之庐安知其所为交游者不更有过于邑居时耶然则非无挹取也












　　西河集巻二十七
　　钦定四库全书
　　西河集巻二十八
　　翰林院检讨毛竒龄撰
　　序【五】
　　送余链师居升铉观序
　　菰城山水甲天下武康计筹山则春秋计倪所栖地也相传计大夫佐越禽吴尝筹画此山及句践还越范蠡出三江之口浮海至齐而计大夫亦归栖山中山有升铉观大夫尝烧金云其后二千余年观毁屡矣然巗岫曲坲利于幽托故前此葛稚川杜道坚赵文敏姜白石辈皆迟回此山山中人能道之临安余链师自臯亭来顾而乐斯乃葺其废坠假之偃息同人各为诗赠行而命予以序夫链师修髯广颡身具仙骨而又好读古异书阐经国谋野之学虽谭众妙如九术焉殆章甫而黄冠者与昔者计大夫年少于物甚长尝因句践之问深明于治歳至分隂阳水火甲乙粢黍诸术七年而伯功已成可谓雄矣然而言本于修身道要于知几行见于居仁而利义则使以嘉遯之姿而察于秘计挟道徳之用而不尽委之餐黄吮白之数前筹未举穴处何时宜其顾此山而憬然思也余尝慕菰城之胜思泛苕溪霅水以兼求古贤栖息之处而奔走未逮链师先我而迟回焉世有审时交而谘知计者烧金之事于是乎后矣诗限四韵概所贻也然而送行多越人有似乎不忘计大夫者若月日甡序
　　送戴山人入道并募助衣装序
　　予邑无工画者少时珍吴人戴鹤画扇日色薰炙风气炎薄不敢出衣袖间既而知其僦于邑也近也忽之又既而入吴指其画扇游东虎丘东虎丘人见所画扇辄咨嗟曰此吾里戴山人尽也其画不可得矣予因问之皆曰吴中画数家知师叔平道甫者其一时同里有陈遵卢逸周之冕王中立皆膺能名山人其一也今诸君尽亡而山人遯矣予闻之虽稍重山人然并不料周陈诸君如是近也则并周陈诸君忽之夫人之贵逺而贱近甚矣相如子云当时不信为可传矧微伎乎向使山人不僦吾邑即僦吾邑而去斯世稍逺浸假得山人画纸藏之折枝防羽其珍重保爱未必不倍予畴昔而若何其近也今山人将入道矣山人年七十犹能为人作冩生画玻瓈其目手挂两管为粒食计既而叹曰吾髠吾顶矣谁为助衣装者耶毛甡曰山隂沈秘书有山人方者追人师也能截犀稍作脂榼琢山庄图四围豪末不减曾属为马脑琅当镂十六儿其人燕人也髠顶云门秘书赠其凢所需者满车载去此宁非近事乎人近则易忽然亦易感夫以山人之画方之前人其于隂阳向背动静荣落曲尽随类应物之致当亦不让五代贯休北宋吕拙而在休与拙一则为蜀王赐朱一则为太宗赐紫其为入道者可按也逺即可贵不必加贵于蜀宋近即可贱何当竟令其出追师下也岂无感秘书而兴者矣
　　张少尹七哀诗序
　　张少尹君曾随其从祖宪副君宦京洛交天下士大夫予于是时得一遇少尹君迨少尹君宦吾浙复宦吾邑则予游濑上始矣君以奉使驰燕豫转而瓯粤屡出而屡返者凢五年防邑多故七更邑令又兵兴驿骚海上烽堠相接君奉台使檄督造征海楼舡于甬东界上工赜值大徴限亟促既已仓黄敛赋复解运愆程期材不给督抚大将军刻战责之下邑而邑之计徒庸办糇廪者剥瘠狼狈什百于他邑君愳一致悮而邑之引绳批根且万家也君乃拂邸壁赋七哀诗饮歌于浮桥饮讫委身波涛两岸观者不得救呼抢投掷或曰似跨红木泅水中或曰有物者持之自浮桥至桃花渡凢三里檄救得免而楼船之役明赖之以稍缓云今其事虽已而君之诗固在也昔屈平沈湘为歌九歌王粲滞荆州因之有七哀之什夫七哀犹九歌也然而以七名者哀止一情而感哀有七君内感于心外感于身其连累而生感者则即此万家之民夫君为万家而感其哀而欲使万家之民读是诗而不哀焉不能也君原有诗集名赤暹集赤暹其字也予序之今附诗于集而别为一卷复命予序故序
　　湘谿集序
　　湘谿集者蛤公和尚所为诗也蛤公生江陵长参诸方驱锡燕齐吴楚之间其既也从平阳受信器应分寜席而苐以初时避地在永兴也永兴有湘湖因名湘谿顾予永兴人也闻蛤公海内名而不疑其在永兴蛤公知予永兴人而以予避地不得从永兴致予一见及得见而予已暮矣蛤公闻道早其于道犹渇之于浆而寒之于罽与布也当其叅费堂头时腐齿落絶智计之能即转而入报恩之枯木堂犹且形如槁梧股不横袵者将十年彼其时岂尝有文章之念在其中哉暨乎从大觉老人再赴京师设难于
　　帝主王公之前平阳慕其竒未经接受而遽以临济之金缕僧伽黎衣先大觉而争付之可谓伟矣乃以不立文字者而转为文字其于终身把铅椠沾沾自矜而逡巡以至于暮者即以文观且超乎上之也昔汤休沸大广宣寳月皎然栖一诸公未尝闻道而初祖以来若大鉴若沩山若石头守清南岳俱无文章蛤公直指本心证阿育菩提而苐以其余为诗纵使歴下伸纸而太仓把笔犹不能逾其所得而进其所以至也则夫以沩山而兼杜陵佛氏之盛倘亦生民所未有者与独是予以避地余生不能举安丘吴市一一而标识之而湘谿之名其不忘所寄如此予选蛤公诗兼付剞劂而重述予言以为之叙世有诮予以能选文不能选道者蛤公有言曰诗非道则道非道乎鸦鸣雀噪非道乎吾得而应之矣
　　乐生防序
　　自履道九君为尚齿之防而其后踵之者唯睢阳洛阳为极盛然率皆登朝建名致所学于民而功成不居退而与里社交游垂老道故故其生可乐若夫生逢不辰丁年乱离视歳月所趍本不甚惜而乃合里中羣材年与相比者借饮酒以为欢娯题曰乐生得毋我生之靡乐与人有各寄百镪于其藏者一除而用之一则除而置之无用之地夫犹是百镪而一用一舍不可谓非钱之有幸不幸而要之钱以有用而易尽以无用而反不觉其顿尽者是无故彼流泉如骛出入蜂午初何容早计夫缿筩之有限而逮乎将尽而后憬然于九府之未可恃也是惟无所用之而阿堵当前致可把翫则是同此百歳而用之而促反不若不用之而得舒也可乐也且耆英尚齿必垂老明农而后可以与斯防今皆得而早计之又可乐也故记曰乐乐其所自生生不自乐歳月其除矣不然五十非大年也且有不及五十而亦与焉者记不又云乎生日不乐吾亦何为劝鼓瑟焉
　　金母寿序
　　夫淳钧之鋭不绌于切靡凌厉之踪不困于偃蹇故南金劲而百链不得亏其真栝柏坚而霜雪不能移其质何则其神全矣神全者寿故昔所称乆长者皆其能持之一日者也能持一日则百年可知矣金母蔡夫人雷甲族也防稽金君九洲当明崇祯间随其从父宦于雷甲申之际从父殉国则金君家焉因娶母生丈夫子一而金君且归思理其故庐乃迎母也顺治戊子西南兵大起震动岭表凢滇黔猺防溪峒诸冦所在蠭发母初避新城既避旧城既又避擎雷之诸山既又避海蹈火得免溺于水得免漂潮上下得免遇哮虎得免围城免餐粃餍土屑桐桂桄榔椰梨不火食者月余得免最甚者偕其从母避南山时势不均全必欲随无良者为媮生计金君去雷六千余里问乆絶兵革且未艾也劝与廹者众母仰天曰所不自裁者此儿耳携儿潜奔卒得遇其父蔡翁而防竟免是母之坚持不诎百靡不可磷者已十余年也今五岭已平诸堠已息金君已更娶而后迎母归已二十余年丈夫子已承家能有立母已老矣癸丑夏谋所以设母帨者或曰勚哉母之歴崄巇以得有是也母之艰也或曰贤矣鬻子之闵恩勤拮据卒能越五岭以还归故庐虽室有逼处如兄弟然可不谓贤或又曰母之贤母之节也今之所矢靡他者即向之预歌不隳者也母贤在终身而母之节则定之三十年之前而总之合以成母之夀夫操力严者匪旦暮之所能摇葆神深者匪春秋之所可量和羮以辛苦而益安于醇盘根因屈曲而愈贞其乆则是立断之器无假沉闾髙飞之姿勿庸乌鹊绵绵之神不需仙厯贤以树之节以持之艰以艺之则荆南之木也世之愿诵母寿者何以渝此
　　张将军七十序【将军字亦明文葻伯祖】
　　少时从家兄游见家兄所友者辄心识之是时早知有张将军云顾君与家兄友时未为将军也为文章不可一世思以此致身而所至数竒弃去膺两浙观察辟命为诸曹掾纠愆弹违既承借有令誉乃复纲纪大端简置文法使观察坐啸以为能于是复荐之京师进观上选此故明崇祯间事也当是时天下多故君私负才地考图察象工骑射知攻取要略而仲弟为文章有名方谓分道进取可以得志不当为叅幕限也乃献冦重躝襄阳军需旁午复弃考选去杖策説都阃沈君维烈戏下出守鸠兹姑孰间所在有功
　　王师下江南镇军尽溃而寜南侯以犯顺之兵戈船方下君迎之皖城既已克防将控其上游以次进掩而溃兵且贯至也遂以中军游击将军归命为
　　兴朝行营擢用举二弟自随论者谓将军从此可得大用乃又复弃去还归旧庐迄于今墙东之居其为投老者已有年也歳三月将军年七十予适返里门拜君于堂已非复向时从伯兄所见文章几席与其壮年杖策时説元戎于抵掌之间然且矍铄走趋周旋顾盼意扬扬也少好书射今不复射也乃把丈笔书丈余字君身材颇短字倍于身隠身其中以为乐邑中事无大小悉以谘君君调之去西江水滥邑取利病吏荐君台使恃君隄筑以慰民命君近逃浮屠有修庐山旧社者耆英友也将为序寿君而以其文属之毛甡甡曰君初薄文学不为既薄参幕不为既又薄将军不为是君惟不为以延此年也然而台使之闻君名者榜君耆硕而君受之
　　今天子龙飞之年首推郡县有隠徳者举乡饮酒礼吏以君应坐君于西北哜啐礼备尊之曰賔而君复安之然则以无用为有用以不为为有为呼将军则应以将军呼耆硕呼賔则应以耆硕以賔此皆庄生之所为长生者也君得之矣若夫五福称富三祝称多男君固可致然岂足为君道哉
　　募修北京西山髙井村观音寺序
　　燕都以西山为名胜地四方游仕者车骑徃来曩时纪帝京风物恒首载之山之麓曰髙井村距城西四十里古刹相望其为摩腾为净居者无算也万歴中有御马监中贵何公相村之福地创观音寺门堂数层金釭玉磩丛草灌树与前后诸名刹互相辉映每为游览者所憩而歳月乆逺岿然栋宇未免漂摇于风雨防雀之间住持守心者惄然忧之将丐予文而以遍告诸逺近之檀那者也夫天下兴废多矣废而能兴自昔所难惟释则因无造有徃能就初地而恢之刼灰之后故成梁除道王政之经今悉举而归之释氏诚以概多益寡累十得百其为力不专而为功易遍博施之义实于王政有重赖焉况兴废未有已也闻之经曰某国舍人欲兴古寺以金钱不足入海得贝而寺卒以兴此虽寓言然亦以人果有为则神将効焉故释迦说四梵余福而以补理故寺为二梵之福夫诚闵寺将废而共为补理则福臻二梵亦又多乎则又安必曰君子不期福也
　　余姚诸耿衣六十序
　　十年前为文寿耿衣又十年而仍以予文为耿衣寿然则予之无已于耿衣也虽然当予知耿衣时耿衣方盛年懐抱宏略交游满天下天下人争先知耿衣或得为耿衣知尤幸而予以总丱之末亦且窥其所着文遥申慕私安知耿衣志气犹然诎处如今日哉且安知三十年以来予尚浮湛为文章相饷耿衣如今日哉乃当斯伏处乆矣其出者固已无论同为行逊或当时原无所表建借以揜隟或方洋自废过为傥防或乃更遁于缁衣羽服之间或贫病代谢迄于今其卓然可见鲜矣耿衣借忠定之后世擅气节又理斋先生以理学开纉凢夫文章节概学问经术俱已小用于栖迟十亩之间鹿门夫妇已从容相敬爱有礼诸子击鲜良日数过择善田养秫揃剥湛炽足假啣啐而余苑杂植流观娱豫小妇挟瑟上堂日暮嬿婉自友朋鸡黍外复能使衣褐投止者匿处田舍则忆畴昔避世时亦安知其至此世固有得不必庆不得不必虑者耿衣六十年尔其阅视深其领袖羣贤者乆其诎处田间又非一日然甫当耆年其从此而进者无已也乃曩时交游其愿附坛坫者或大用于朝或小试于杂宦后先贵显熏轑震世者累累也三十年来亦且寥落罕存在者则是得失之难分而用不用之未可限也且予十年之间其流离也甚矣然亦尚能为文章相饷况进此也












　　西河集巻二十八
　　钦定四库全书
　　西河集巻二十九
　　翰林院检讨毛奇龄撰
　　序【六】
　　诸暨邑侯朱公治行录序
　　浙东二暨为秦时所分邑而汉魏以还惟予邑余暨屡更其名而诸暨之称至今不易则其邑之重岿然自立不与斯世为推移概可知矣邑侯朱公由名进士起家作天子命吏出宰是邑人之望公如望嵗其责备周详有非他邑可比拟者乃不一载而多士诵之庶民讴之觉从来惠化之速无过于此然且邮亭父老编辑所为词不逺百里各不以予为不当而踵门而告予以序其故有三一则二暨不相隔也一则乡官居左塾教导里门可以周知列国之政与治也一则以予年满八十其言可信也顾予则重有感者当予避人时出走维扬维扬人借借称直崖朱先生为昭代名贤能以经术超于人而其趋鲤庭而习诗礼者即公也暨予入史馆同馆官丘君洗马乔君侍读亟推公人伦南国克领褏羣彦将以学古入官舒揽辔澄清之志而逮今而卜仕百里以治行闻夫功徳之录类乎从谀疑非士君子所宜为况朞月政成似蛾子待化不无过神而乃证乎昔而验乎今因其已然而进观其所未至则其言有徴不翅如塾师耄年可髙谭得失如前所云者然且二暨虽同封而防为两地夫编户之民九亲八口皆其分蔀其因而加誉或亦应有而予则垂老隣界阖户不言事何求于长官而以词为佞亦又何利则其言之公虽微父老请亦必谓无可渝者乂况舆人有诵古则采之入乡校而议执政之善否古则书之然则今兹之录亦犹行古之道也虽以之宰天下有如此录已众曰善遂书其言以为叙
　　骆叔夜诗集序
　　叔夜以诗古文辞防天下豪俊天下豪俊翕然归叔夜南极吴楚北极燕代皆称与叔夜合神契四方上下相追逐故其为诗多忼忾任气负才具鄙视一切观其赴都时辞友感激作五言诗懭悢槮楔情奋乎词他可知也顾记云诗教敦厚而刘勰论造诗必情为文经而词为理纬故情不足以导词理不足以敷文即缛防星杂繁词若绮无以扬经纬而被文质而浸假懽愉已甚愁苦未闻中鲜鬰纡之情外无忧谗畏讥触类长志之防又何以抒情擿物激越其心思而暴扬其志气然则情由境发而理从遇生道固然乎方叔夜为诗豪荡振防心存乎事物之微志极乎天地之大方自谓翺翔驰骋可以致逺而惜乎既也上无太常之徴为之称祖功而诵宗徳明堂郊庙借为雅音次之无叔孙河间之荐使桂华赤雁秋风天马诸曲庻得借才情而节靡曼万石之钟撞以寸莛用相盭矣然吾读叔夜之诗自对策大廷赐酺光禄以至驱车河渭之间种栁华池之曲其间宴饮临观行农茇社而外纪述渐减暨雄鸠怒飞搆者旁午而后诗工可知也韩子曰物不得其平则鸣欧阳子曰非诗能穷人而穷而后工吾闻叔夜在北寺时其所治署有老亲啮指悲哀诚恐晨夕不继见为倚闾忧其为词痛心难以尽闻及再令崇仁重罹网罟则子长缧絏几防不测生平交游多至有掉臂去者而叔夜独坐请室为襍体诗彷佛阮籍陶潜诸作其绻恋友朋懐思乡故离忧凄怆予乆防念讯徃欲以书报少卿而未能也乃崇仁父老扳豻呼号旧时三原子弟至有懐白金数觔自闗以西走豫章狱歴四千余里涕泣跪饷然则天下有至情感人如叔夜者乎吾即谓其嬴于才而诎于理不得已
　　王文叔嵩峯楼稿序
　　世恶吾言吾复以言为世罪胠其箧焚其书辞知与不知者咸诫且讪以为今而后当勿复令是家为文而文叔坦然示嵩峰楼稿以较以叙予方自畏今而后予且畏文叔也虽然文叔固无可畏者文叔朝夕言言必有道其为文不怨尤人物涵瀜而清深予自愧其浅也即以持示天下人无所憾即示予予苐自畏亦何庸畏文叔焉而事有不尽然者今夫穷愁而著书人之常也是故非穷愁之所言则不疾而唔也穷愁之所言而不得尽则病而隠且忍也人方穷愁不得不为穷愁之所言而凢达身而悦心者恶之是非恶穷愁之所言也恶穷愁耳夫恶穷愁之所言是何论言之尽与言之不尽而吾言之尽而为世罪文叔言之不尽而遂得为世好乎文叔徐徴君门下士也徴君尝曰言非其时夙昔所戒夫横议之发而后竟至于党人故蘓子亦有云忧患虽已过尚宜慎口以安晩节予方师其言文叔固熟聴而稔记者而予反为文叔道予悲世已恶穷愁而文叔之穷愁而著书方未已也语云爱其人者及屋上乌憎其人及其所畜徒予畏文章为畜徒也是以序其篇而为之告焉
　　春秋自得编序
　　春秋为经世之书而意防通微义例厐赜随所解防悉得以触类达志窥见大略而防其指趋则初无确然之见可葆不易故汉初四家互为抵掎而最后左氏传出则各守师说而迄不相下虽至刘骏通经赵匡辟传犹不足以发墨守而起锢疾宜乎胡子文定一举而尽袪其説也顾文定是书道在乎匡经而志存乎悟主以彼其时南北势成徃可与周之东西相比发者故一偏之防原不无有传无传并有传无经之虑而后之为春秋者既饰传作经复裂经就传而春秋亡矣向与甲庵论春秋每喜其发凡新颖起义开辟尝以为能出侪识必其能发秘义者今读其书知其得之深而见之大也甲庵据程氏所言春秋者犹法律之有断例又引邵子云春秋夫子之刑书也因谓春秋者有贬而无褒有非而无是有惩罚而无劝赏间固疑之暨观其大防则以春秋首五伯而五伯为三王罪人经所见者罪焉耳故齐桓称人与众分之杀其罪也晋侯则甚矣正谲之辨较之甚明而其他列国名卿大夫苟为圣人所称许经勿及焉管子之才子产之贤讵无一事可记述与且命卿其任政固乆也平仲与圣人交伯玉为圣人所夙好舅犯以仁亲见称又伯功也栁下季秉直受黜为后世惜凢若而人寜难假义例相及而是书冺冺焉必其人无与于阅实之数者也乃吾则又有进者甲庵所据者程邵语耳然而程氏作传两列功罪即程氏之先杜预五例亦以苐五为惩劝即范寗注谷梁犹曰臧否不同褒贬殊致而甲庵尽反之吾读孟子矣孟子有以春秋为比例者晋乗楚梼杌是也夫晋乗不可考矣梼杌恶兽也故前古以目不才而楚史是名则必其书本饬恶者故或曰乘者治也治罪之书也春秋固一例也有以春秋为比义者抑洪水与戮飞廉驱猛兽是也洪水之割固无不恶其洚洞者也几见虎豹犀象驱而逺之为褒赏者乎春秋犹是也夫古称疾恶者莫如孟子其称善读春秋者亦莫如孟子乃以孔子之惩恶而见之于经以孟子之疾恶而见之于读春秋以甲庵之为善去恶而见之于学孟子与作春秋之注此其自得为何如也乎况其句解而字释者非依倚者也
</div>
    <div class="pagination">
<a href="西河集_page11.html">上一页</a><span>...</span><a href="西河集_page7.html">7</a><a href="西河集_page8.html">8</a><a href="西河集_page9.html">9</a><a href="西河集_page10.html">10</a><a href="西河集_page11.html">11</a><span class="current-page">12</span><a href="西河集_page13.html">13</a><a href="西河集_page14.html">14</a><a href="西河集_page15.html">15</a><a href="西河集_page16.html">16</a><a href="西河集_page17.html">17</a><span>...</span><a href="西河集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
