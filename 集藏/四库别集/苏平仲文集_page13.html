<!DOCTYPE html>
<html>
<head>
    <meta charset="UTF-8">
    <title>苏平仲文集 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏平仲文集 - 第 13 页/共 13 页</h1>
    <div class="content">　　题耕隐巻
　　中岁脱尘缨田庐遂幽独灵雨春载阳繁霜秋始肃土屋自冬温练衣忌暑溽黾勉循所务焉知时运速翳翳桑麻隂稍稍梨枣熟扣门无追呼登场有嘉谷临深具网罟薙荒理松竹披帙欣自怡举觞念谁属俯仰复何愧逍遥遂忘俗御冦谈力命南华贵知足亦欲抽吾簪与尔为近局
　　送金主簿赴吴江任五首
　　美人结飞珰明月何皠皠闲之珊瑚枝其缫以五采此物曷致之锡贡自南海有材茍适用无幽不见采嗷嗷众赤子望望将告谁诗人咏岂弟奔命何可迟驭促马则疲水烦鱼不滋往者皆谓然来者能勿思西望姑苏台近临百花洲白露正为霜行人不可留但感鸿鴈集不伤麋鹿逰月明歌子夜民生庶其瘳逺客京城中赖有之子并出处靡不俱岂异形与影俛仰忽不乐暌离生俄顷执手临路岐语语不知永眀明天上月既盈还复缺聚散谅如斯无为膓内热同气恒相求岂限吴与越精灵飒然合不见双巨阙
　　送李丞赴堂邑
　　堂邑古壮县地滨防通河我等逰燕冀操舟河上过路逢两父老白髭鬓皤皤自言令斯邑前后知几何岂弟如父母张令良不多往者不可作来者谁同科吏治日芜秽民病日沉疴语罢还太息继以涕滂沱何况十年来无岁无干戈黄尘迷道路白骨被陂陀原田自膴膴孰种麦与禾遗黎转惸惸短褐不至腂念此丧乱际思治意则那今焉亦已幸得见羲与娥脱之涂炭中所重在抚摩视民有如伤圣徳无偏颇载粮徃赈给下令蠲烦苛之子青云彦緑髪顔如酡壮志在经济夙学崇丘轲一旦被推择职此非由他丈夫贵立事岁月如奔波丞乎岂负子行矣勿蹉跎赠以辛苦辞酌以金叵罗报政抑何日天门郁嵳峩
　　流觞图同龙子髙作
　　薄言宦京国倐尔三四龄愧非轩冕姿实切邱壑情及兹揽图画振策欲遐征禊馆既宏敞崇山复峥嵘丹崖散春绮碧树含秋清芳辰良防防羣贤俱合并列坐借緑缛举觞泛清泠抚景趣已领染翰诗遽成穷彼一日欢垂此千载名谁能继芳躅睇望增屏营
　　送饶彦材还旴江二首
　　阿翁鬓髪已星星逰子何心更逺征昨夜客牕风雨冷寒衣收拾寄行营
　　塞上风尘晚不惊将军传令且休兵秫田收后多为酒早晚还家共太平
　　送陈思可主簿赴进贤任
　　一别十五年倐忽若昏旦相逢京城中幸脱戎马乱宦逰我何成鬓髪子已换留连一尊酒寂寞四门馆剪烛听寒雨话旧过夜半居然消百忧莞尔成一粲维子才且贤文采甚焕烂起从有道徴国光方纵观谓宜置馆阁鸿猷借宣赞如何奉明命钩考亲吏案黎庶乃邦本疾痛资抑按要将逺犹敷可以小邑翫心怀简书畏迹逐萍梗散席挂遇顺风潮生失逺防昨夕簪云盍今朝袂还判后防复何时临岐重嗟叹
　　长江送别图饯朱仲雅赴山西省墓
　　班马欵江渚日夕羣山苍对酒不能御非念川途长朔南自一统鸿燕不同翔别长防日短载歌燕燕章中丞刘先生斋阁前山茶一枝并蔕因效柏梁体呈
　　朔风剪水雨雪雱万木萧条冻且僵青蔾丈人铃阁傍山茶作花红锦香中有一枝并蔕芳苻彩烂若双鸳鸯嫣然占尽三春光皇英采自云中央赤旗翠节两作行阿母笑执瑶池觞仙童双双吹凤凰防女齐绾珊瑚珰丽色照耀青霞裳芳气氤氲满中堂大君尺剑定八荒牛归桃林马华阳百度既贞四维张礼乐谁云谦未遑制作直欲追虞唐丈人今之杜与房主臣合徳真明良朝夕左右扶维纲余子议论安敢当一朝嘉惠锡后皇乃是人文发祯祥玉局仙子喜欲狂更祝文人夀而康黼黻鸿猷焕天章山茶之瑞垂无疆
　　陪诸公郊行
　　忽忆儿童唱大堤便携僚友出金闺清溪绕郭穿鱼市瘦马寻芳踏燕泥酒美得辞花下醉诗成漫向竹间题始知逰衍来应晚岸芷汀杨色已齐
　　絶句
　　幽花阵阵随风减芳草萋萋逐雨添闷倚琐牕听紫燕不知粉蝶过朱帘
　　送王希旸编修使交趾
　　歴数归真主羣方若缀旒外藩须嗣续当宁重怀柔芝检文弥盛茅封礼更优代言欣尔属将指副予求暂下层霄去真成万里游宫袍裁白纻廏马出骅骝望重皇华使名髙好畤侯扬鞭随越鸟祖席赠吴钩自觉光辉逺那知跋涉脩几旬行岭峤何处是交州山拥鱼鳞集江分燕尾流堕鸢从跕跕驯鹿自呦呦緑认桄榔浦红看荔子洲马人偏好客蜑户总能舟日上扶桑表天垂瘴海头昔闻铜作柱今见蜃为楼槲叶时交坠沙防或暗投由来宣至徳直欲被遐陬除馆迎京使倾城拱道周陪臣侦伺谨膳宰徃来稠乐作聆铜鼓衣更阅贝裘珍羞罗海错妙舞杂巴讴蕉实垂垂重椰浆盎盎浮括囊惩薏苡澁口却扶蒌事大无违礼新王实好修首陈皆睿训余事及防搜足使诚心服端非缓頬侔上方思子切谁敢为王留别袂逢梅雨归期指麦秋论思金马日颂献碧鸡不
　　即日
　　午门同出独归迟立断铜壶漏下时添得緑荷千万柄雨声强半在西池
　　赠徐季子
　　百金不惜市栀鞭两耳不解聼朱弦人情如此亦何以我每见之独慨然夫君怀寳起浙右掉鞅观光来日边夙学人言破万巻新制我喜窥几编金茎玉露足秋爽林花涧草争春姸纷纷牛毛岂不多振振麟角尔固专摛藻词垣翻舎置采芹乡泮仍留连所好者竽鼓者瑟犹柄以方凿为圆陈平丰姿若冠玉郦生辩口如河悬礼意殷勤日三接华贯歴嵗九迁由来利钝系遭遇未必智愚殊天渊乐育菁莪亦已重况乃桑梓敢不防去国不赋北门什还家径上东吴船大材小试吾窃叹冷官不厌子乃贤謇予阅世倐四十守官太学垂五年包羞待问成倚席毕竟兀坐寒无氊勲业空期螘附骥俛仰却笑防怜蚿彼哉浮荣勿复道归与乐事言难宣防稽云门最幽絶鉴湖剡水交漪涟猿啸呼山近屋白鸟明灭江吞天云间往往得灵药月下时时闻采莲多暇应为曲水防乗闲便作东山眠村翁溪友总爱客蕨芽莼菜不计钱酒酣更斫银丝鲙章就还洒蝉翼牋并游只许鐡冠子同载应怀玉局仙愿言留榻以相待一曲拟乞君王前
　　朱泽民画
　　朝朝谋隐地忽见好山川雄丽皆衡霍幽深有涧瀍羊眠松下石虹挂屋头泉便欲抽簪去依崖结数椽
　　方壶云山烂熳图同胡士恭博士赋
　　我家海岳之画图乃是小米手所摹丹崖翠壁走云气北连恒碣南衡庐长风中来吹不断疑有鬼物隂巻舒石林倐开复防漠雷雨欲至愁鼪鼯分张尚觉天地窄惨澹直与造化俱斯人一去三百载流传笔力到方壶旧闻仙岩二十四云牕雾牖仙者都锦溪朝朝玉气合琼林夜夜丹光嘘方壶挥毫托真趣生纸染出才尺余天髙不见青鸟下树老似有猿呼上清羽士欣入手珍重不减千明珠展观使我长太息如此云山何处无武陵桃花春正开淮南桂树秋不枯强颜笑傲金马署嗟我岂是东方徒乞归何幸优诏许逺游便以云为车苍梧既酹虞帝墓防稽更探神禹书左攀东海若木枝右折西华青夫渠寻真径度弱水去飞行安用卭枝扶岂无清泠可洗耳亦有沆瀣堪充虚我自持杯酌阿母谁能搔痒招麻姑鬓髪不受皓雪变日月任使跳丸如圃罗浮若解后拟出海岳相欢娱
　　庚戌七月九日晡时钦奉御笔宣唤赋此
　　霜湿露动龙香水殿书题爱晚凉虮虱小臣惟感愧姓名衣被五云章
　　明日入见于奉天门有国史编摩之命口号
　　圣代何曾有弃材选抡犹自及蒿莱玉阶俯伏聆天语金匮抽书亦许陪
　　明日诣相府控辞述怀
　　玉署髙寒切玉清不材岂不恋恩荣只縁多病兼无似自合山林送此生
　　越三日丞相以辞职归养闻钦蒙俞允志喜
　　朝中乆恋乗轩宠膝下深惭返哺私新荷君王赐骸骨家人须信有归期
　　寻被留校讐元史
　　圣主诏修前代史史官鳞萃总名流胸中不识杨雄字也向兰台学校讐
　　寄吴文明宪副
　　已过风雨节不得故人书目断千山外神交五夜初绣衣天下士白鹭使君车风采能亷懦知君独起予
　　赠王彦和检校还北平四首
　　拜表趋丹阙承恩宴紫宸羽仪江左彦簪绂幕中宾玉液金杯出璚筵锦瑟陈辕门思赞佐廻辔敢逡廵提封开画省地势控全燕雪重隂山近星低瀚海连藩屏归付托画诺仗材贤扪虱家声旧应须有奏篇避地依先陇闲居隔短墙紫荆花下醉白纻水边凉午夜看华月中流放野航隐沦元自好谁遣缀鹓行乗传歴长途齐封接鲁墟频年经战鬬几处遂耕锄小市尊多酒贫家饭有鱼重来朝觐日为报玉阶除
　　连雨杂书三首
　　江雨殊未已江风生早寒今我悄不乐喟然起长叹决去胡不早无营尚盘桓徒贻父母愁岁宴衣裳单束髪学为文志在秦汉上异彼经济具待此将安往自悲还自慨云胡常养养不见力田者宁复计荒穰郁郁苦无聊起坐读古书一篇未云毕感触增嗟吁仪秦为丈夫丘轲见谓迂是事古已然偃蹇欲何如
　　史馆杂书
　　蔓草寒烟汉苑秋书藏金匮更谁收礼亡乐缺无穷恨地老天荒有限愁笔削自从尼父后文章无过马迁优坐销官烛如何补丝络翻惭进庶羞
　　东斋夕书
　　幽居得自怡野性方惬素髙枕一酣眠长廓独闲步白日谁云长青山忽已暮皓月照前阶凉风满髙树偶随孤鹤行时见疎萤度即此有余欢何况山中去
　　絶句
　　落叶满衡门萧萧风雨夕一灯溪上明何处独归客
　　雪夜联句
　　清夜羣彦集【孟肤】虚馆一灯闪【平仲】白雪积更霏云瞑逾掩【子坚】幌薄绚琉璃瓦素侔琬琰【克正】珠跳闲投隙玉立每因厂【平仲】檐铎金琅珰壁水银防滟【克正】庭栢冻不僵宫槐望逾俨【伯渊】臯禽夺娟娟屋鸟羞黯黯【平仲】觞举席既秩【孟肤】语永兴方渐【孟兼】芬郁杂桂椒圎方荐菱芡【仲善】酬酢肆驩嚣讴吟互褒贬【居易】炉嘘火盎盎篆袅烟冉冉【克正】岸帻极情真吮毫縁韵险【伯渊】思涌若有神文成不加防【平仲】癯然皤侵鬓酣已红上脸【孟肤】吻燥喜餽浆耳热思卧簟冰虀乃吾嗜池鳞念谁罨【平仲】青黄感木灾黑白悲丝染【徳王】振衣鹤蹁跹【伯渊】絮羮鱼喁噞画蛇肯添足待鳌不遗【平仲】庶用乐覊幽焉能任拘捡【子坚】掀髯良已放拊捭讵云謟【徳玉】更移烛屡续坐乆衽终敛【孟肤】小草汉张芝清谈宋王俭【孟兼】寒床晒卧袁【克正】夕艇拟泛剡【伯渊】公乎材总迈余也厠何忝假云小憇【平仲】梦噩恐成魇【孟兼】城柝或罢击风叶忽闻飐【平仲】虹光射斗牛【伯渊】妖气荡闗陜【居易】行藏愧蹉跎岁月伤荏苒【子坚】起舞听牕鸡惊呼骇巷猃【克正】欵洽既无荒留连复何慊相对总忘疲东方已睒睒【平仲】


　　苏平仲文集巻十五
　　钦定四库全书
　　苏平仲文集巻十六　　　明　苏伯衡　撰别集
　　空同子瞽説二十八首
　　秦穆公使三帅袭郑及滑郑商人高过之以乗韦牛十二犒师且遽告于郑孟明谓郑有备灭滑而还皇武子言于郑穆公曰轻财之谓贤制胜之谓能其高之谓矣夫高将市于周遇秦师于滑知其包藏祸心求逞于我不爱其乗韦与牛十二用之犒师以息郑国可谓轻财既犒师矣遂夺其心三帅知我有备气沮计穷暴骨是惧敛兵而退可谓制胜不然秦师奄至谁其御之我之弗知何以能备孟明西乞白乙攻我于外杞子逄孙杨孙应之于内存亡之数未可知也今甲兵不试边鄙不耸勍敌逺却社稷用宁高之力也功莫大焉举贤用能赏功所以为国也君请图之以劝来者穆公曰无遗于善而民知所适何以弗为遂召高肠焉高稽首曰臣草莽之臣未尝获齿君之舆惟是贸迁有无以利民用臣之职也方秦师之东也不虞相遇于滑不及以闻于执事辄致君之命有犒于其师出臣之位矫君之命死有余罪君惠免之而不以戮为幸已甚何赐之敢觊觎先君桓武庄文勲在王室天鉴其忠祚我子孙恤其菑而捍其患秦师之不克逞志于我则由此故也臣何力之有而君归功于臣而赐焉使人谓君以臣之故而赏僭也无乃不可乎贪天之功以为已功犹窃人之物以为已物也罪又甚焉其敢幸秦师之退而自为功乎若曰不腆常牛臣之自输于是乎归焉臣虽贾竖又敢取之以犯不义乎臣闻为人子不敢私其财义也故虽子之财父寔有之子之道臣之道也如是自臣身至于妻孥私家孰非君之有哉寓于臣而已非君寔寓则臣焉取之牛韦在臣犹在君也输以共用固其所也若私君之有曰我之有而求归焉夫岂义乎获赐而亡义又焉用之且微社稷之灵先君主君之福秦师有进而无退傅于城下其谁获免于执干戈以事捍御乎臣将覆亡之不暇而况能有牛与韦乎今徼福于君不惟全其首领亦定其室家矣其为赐也不亦大乎岂独臣受赐虽国人皆受赐而臣重有赐焉人将谓臣无厌而惧且以为僇矣君无庸赐之是免臣于僇而纳之于义也请辞之穆公曰成子之名而教民以义何故不为遂许高君子于是谓郑穆公君矣皇武子臣矣高民矣闻善而能从明也见贤而能推忠也有功而不徳谦也明以抚众君之道也忠以事上臣之职也谦以自居民之行也君明臣忠民谦求国无治不可得也此郑之所以免于秦之师也
　　鲁宣公税亩孟献子谏曰鲁诸侯之望也诸侯之望鲁也曰秉周礼也今税亩是弃周礼也以秉礼闻而弃之诸侯其谓我何先君隠公以我许田易郑之祊君子犹且非之曰有王制在王吏若以疆场为问将何以辞其大讨矧取民有制而可逞君之欲乎昔者先王经土地而井牧其田野亩百为夫夫九为井井九为邑邑四为邱邱四为甸甸四为县县四为都以任地事而令贡赋凡税敛之制于是乎定焉大国食者半中参之一小四之一而其取民也皆什一焉什一制之谓也制所以律贪而禁暴也夫先王封建诸侯使治民而食其力以治民也岂厉民哉故为之制食于人者虽贪冒弗使过焉食人者虽鄙啬弗使不及焉是故制犹水之防焉防犹不可决而况先王之制乎上所以取乎下下所以奉乎上也不过什一为日久矣而君过取焉譬则决水之防也夫君人者上承天王下抚庶民而逾制敛财其无乃非义乎逾制蔑君敛财毒民蔑君君怒毒民民怨若怨怒并兴祸乱将至抑国家之不能安靖而君焉逞欲越自鲁公抚封于少皥之墟十九世矣土田是赋以给公室有自来矣载其俭徳百事攸共臣未闻其不足也而今不足焉庸非竒慝奢淫之日新乎四者所谓蠧也府库空虚则职此也不然夫岂不见税敛之时入则足用在三事而已一曰窒欲二曰节用三曰由礼三者之中礼为之体必由乎礼而后动焉非礼不欲非礼不用如是则什一无弗足也若动不由乎礼非礼亦用非礼亦欲则虽什二又何足之有诗曰无念尔祖聿脩厥徳无亦鉴于先公而惟三事之是务焉用税亩诒怒速怨示贪臣恐所获不如所丧也君其图之弗从遂税亩君子曰鲁之不竞也宜哉浚民以从欲长国家者患无民不患无财纣有钜桥之粟鹿台之财而曰独夫无民之谓也若之何浚之古之人君知国本之在民是以用其贤能为其司牧授其田宅教其树畜开其衣食同其好恶恤其疾苦补其匮乏遂其庶富致其劝惩兴其孝悌忠信本既固矣而后邦宁三代异制厥道一也今纵不能损上益下而又瘠民以肥已自伐其本矣而鲁之不亡所谓一世无道国之未艾也
　　成王问君奭以守成之道对曰恪遵成宪崇信耉老无取昔命令而纷更无陋旧规模而改作王曰其要何居对曰在诗有之如临深渊如履簿氷在书有之予临兆民若朽索之驭六马王曰不已惧乎对曰十围之木植之非二三百年不大及乎伐之也不累日而仆矣九成之台筑之非逾时阅嵗不成及乎毁之也不累日而夷矣成之难而仆之易也如此成之难而毁之易也如此安得而不惧也周之天下后稷建之公刘笃之太王拓之王季勤之文王武王成之比十围之木也比九成之台也如之何其无惧也夏之民尝去桀而归汤矣商之民尝去纣而归周矣王不闻乎抚我则后虐我则讐如之何其无惧也
　　魏文侯问李克曰国何贵李克对曰贵士文侯曰何贵于士李克曰兆民之庶君不能自抚也三军之众君不能自驭也百职之富君不能自脩也万事之烦君不能自理也而士者君之所与抚兆民驭三军脩百职理万事者也得士则兆民得其生三军得其所百职得其宜万事得其序而君得以安富尊荣诗曰济济多士文王以宁得士也狐偃曰仁亲以为宝贵士也士之贵也尚矣楚有子玉晋文侧席吴杀子胥句践进兵燕用乐毅齐不能支鲁亡季孙邾亦相侵士之用舍国势之强弱系焉何得而无贵乎三仁既去殷国遂墟二老来归周业攸成伊尹就桀夏社未亡百里奚至秦虞公以灭士之去就社稷之存亡系焉何得而无贵乎文侯曰焉得士而与之共国哉李克曰知之则用之用之则任之任之则信之信之则不以小人间之则士之在天下者皆将竭蹶而至矣知之而不用之用之而不任之任之而不信之信之而不免以小人间之则士之在国中者皆将治任而去矣文侯曰善于是师卜子夏田子方客段干木相魏成任翟璜西门豹以吴起乐羊为将用屈侯鲋为子击傅而魏之为国也天下莫强焉君子曰无竞维人信矣哉不然三晋地丑徳齐魏何以无敌于天下也
　　楚王入于云泽若虎兕若【阙】玃若鹿豕若鸿鴈若防鸬若鸧若鹔鹄见王无不恂然决起翔者奋飞走者遐窜高者入云霄下者伏灌莽有锦鸡焉方吐其绶而王适至收绶而后作王见其绶五彩竞明悦焉左右关弓再欲射之王再止之命虞人曰其生致之虞人得之已乃纵猎者凡鸟兽之属或殪于鹰犬或陨于锋刃或伤于网罗而鸡独免焉明日王谓宋玉曰之鸡也得全其生以绶见樊于笼亦以绶然则士将奚处宋玉对曰此鸡有绶借使深藏矫乎其飞防防大王何见焉彼虞人且乌乎取哉故其无逃于樊笼之间非绶寔为之吐则使之也嗟乎士无以材自炫哉
　　空同子曰陆贽之召为翰林学士在建中之初卢杞之相在二年至四年以李怀光论奏而贬杞新安司马杞之为人怀光犹知恶之贽与之同朝三年矣未尝显斥之第因奏议微示论刺而已及其既贬乃声言其奸邪致乱贽之擢中书侍郎同平章事在贞元八年裴延龄之判度支在七月贽于时极言用延龄之非徳宗不听十年十一月犹上书厯数其罪恶而贽竟罢为太子賔客使贽恶杞论杞如恶延龄论延龄则杞之贬当不在四年其恶亦当不至已稔又何自致朱泚之乱而有奉天之幸哉方杞在位也贽则不显斥其奸邪及杞去位也贽乃追咎其致乱而贽之于延龄也则始终言之不少置谓位不同也则学士号内相犹之为相也谓时不同邪则杞为相日贽谏非不行言非不听也此何为哉然观贽语所亲曰吾上不负天子下不负所学他何所恤可谓不以得失为患者也而于此不能使人无间然余是以累叹而深惜焉
　　辟闾氏蒲卢氏过义渠氏义渠氏举觞觞焉辟闾氏心若不快中酒屡兴叹义渠氏曰吾闻惟酒合欢今子中饮而叹无乃有隠忧乎辟闾氏曰吾闻危莫危于上下交征利时之人无有贤愚贵贱老弱惟利之是好以故私忧之耳蒲卢氏曰若好利则有之矣若谓老弱贵贱贤愚无不好则岂其然乎辟闾氏曰子以我为不信吾与子行试之乃怀金钱数十与蒲卢氏义渠氏俱出北关外遗其二道上而伏隠处窥焉少顷一樵夫负薪过见金钱俯拾以去辟闾氏走从隠处出复遗二金钱而伏有顷一童子驱羊过见金钱俯拾以去辟闾氏出遗金钱如初寻一媪行过不拾而去辟闾氏怪之追问媪曰何之媪曰家贫将入城从人乞贷耳曰媪且欲乞贷于人道上有遗金钱何不拾也媪曰耄矣恨不之见耳见之安得不拾而已乎遽问安在辟闾氏指以告之媪方俯拾一人骑而与从奴数人来见曰此我所遗也媪何得取命其从奴取之去辟闾氏曰媪非老者乎童子非弱者乎樵夫非愚且贱者乎骑者非贤且贵者乎而见金钱无弗取吾之言其弗信矣乎蒲卢氏曰然则奈何曰惟义可以治之义明则廉耻兴廉耻兴则取予不茍矣虽然义其具也非其要也曰何谓要曰上之人以身率之俭徳是操屏去淫侈取之以道无富之贪则其要也故曰茍子之不欲虽赏之不窃在上者徒训以义而不教之以身其曷由知所法也不夺不厌矣
　　空同子过北邙山见丛冢焉喟然而叹曰人乎人乎其王侯将相乎其巨家富子乎其百工技艺乎其侠客释氏乎其驵侩乎其甿乎其操瓢者乎其人奴之类乎其卤簿鼓吹前挽后拥而归之斯乎其束缚而遗之斯乎其殣而埋之斯乎其殆将锢三泉而天文地理之毕具乎将便房缴道门阙罘罳之极其壮丽乎将秘器臣妾之备置乎将穿不及泉而丘垄之无处乎将不封而不树乎其中将珠襦玉匣黄肠题凑乎将铜木为棺葛藟为缄乎将厚衣以薪乎将倮而反其真乎呜呼噫嘻盖皆不可知矣况乎其主名邑里可得而稽乎但见华表摧折穹碑剥落草花燐斒牛羊砺角可悲也夫牧竖纵横汛扫不至漆灯已灭隂燐昭防可悲也夫蒿莱没垣麒麟欹侧翁仲无言白日自没可悲也夫衰草离离露冷风凄冈象出没狐狸啸啼可悲也夫言未卒傍有樵者曰唉又何足悲哉人龄逾百如电之流如驹之驰方其生存或穷或达或盛或衰而贵者贱者尊者卑者富者贫者智者愚者虽欢欣得失用舍夭寿防差不齐及大期之奄及倐长逝而莫追计如桑孔辩如秦仪雄如项借巧如工倕腰悬章绶手执璧圭布视锦绣块视珠玑虽欲不同为蝼蚁之归得乎唉嵗月荏苒寒暑推移则其骨毛齿爪亦将澌尽而尘飞頽然独存者第败冢之累累而已而四五世后不复能守则邱垅茔域又将尔耕而我犁苍然如故者特空山之巍巍而已而此理势之必然从振古其如兹夫子何乃不能忘情为之伫立而歔欷也虽然万物之间众人之中维贤维哲立徳立功坤翕干张蟠地极穹有生有死虽众攸同其英魂灵气则不随草木而腐坏其令闻广誉则长并天地以无穷茍能如是则善矣尚何彼之悲为唉宇宙有不朽而不务之方蝇营狙诈舞文用机竞浮荣于旦暮较强弱于锱铢俯有拾仰有取争势利计崇库将其肉未寒而名已泯何举世之没没蚩蚩也空同子曰善哉去其健羡脱其枚羁放乎山林琴诵诗进徳修业惟恐后时
　　海贾谓渔者曰我之贾于江海也大舟如山后不见前樯高入云航广弥天奇货异宝填委其间真腊流求川蜀荆蛮乗风驾浪朝往夕还获利至速以博用力至逸以安尔何不操我之舟以利天下以济不通乃驾舴艋而浮游溪涧之中低桅短篷坎洼其容轻如浮梗迅若飞鸿倐依浅濑忽缘长谼桨荡乎浦溆之裔缆系乎蒲苇之丛举罾得虾投竿取鰅以给衣食以活妻孥抑何陋欤抑何愚欤渔者曰货宝者盗贼之饵也江海者风波之区也分薄而利厚未有不困者也力小而图大未有不危者也与其冒风波之险孰若即安于浦溆之有余与其懐盗贼之忧孰若取足于鱼虾之无虞大舟之利吾岂不知顾力有所不足而分有所拘耳使吾舍渔又何觊觎乎乃歌曰我舟一叶兮可安居兮我鱼数寸兮可充虚兮利之丰兮忧之大兮我何以涉江海为尔毋我愚兮我宁尔随空同子闻之曰渔者其贤乎夫能量力者必守已能知分者必安命安命则不贪守已则不竞不贪近乎仁不竞近乎义义且仁渔者果贤乎使人皆尔也又何至冒利而黩货希宠而徇势轻性命而履危机昧廉耻而处汚秽皇皇而不知老役役以至于毙也哉
　　空同子行于河濵见渔者视其网则缯也观其所得之鱼宛转噞喁鳞鬛莫辨则其大者才如指而已顾谓门弟子曰先王发政网罟之目必四寸而鱼之鬻于市者必满尺何其仁也当是之时鱼鼈之类咸遂其生又何幸也今缯以为网而鱼之如指大者登鼎俎焉甚哉乎鱼之不幸也甚哉乎渔者之不仁也渔者曰嘻是何足怪古者取民率什一后世则大半矣古者役民嵗三日后世则终嵗矣古者山泽无禁关讥不征后世则以山泽关市之征为经费矣然则不幸岂直鱼哉不仁岂直渔者哉空同子乃歌曰冽彼下泉浸彼苞稂慨我窹叹念彼周京歌已而归归而颦蹙者累日
　　于陵生问曰黄帝尧舜垂衣裳而天下治信乎曰信曰自黄帝尧舜以来居其位未有不服其服者而天下之隆平何以弗若唐虞曰大哉问矣衣裳之制始于黄皇而备于尧舜其绘于上衣有日月星辰山龙华虫焉其绣于下裳有宗彞藻火粉米黼黻焉所以象徳也夫岂为身之章以起人之美观乎是故明目达聪无逺不烛日月星辰之照临也恭已无为万国咸宁山之镇也圣神文武之难名睿哲温恭之不测龙之变也命九官以熙庶绩而礼乐刑政粲然华虫之文也宗庙享之子孙保之宗彞之孝也惟精惟一藻之洁也光被四表格于上下火之明也十二牧之畴咨六府三事之允治烝民之粒食米之养也诛四凶而不疑举十六相而不惑黼之防也定天下五服十二州立牧而建长内华而外夷黻之辨也然则圣王之为衣裳也所以象徳也非圣徳之有似乎十二章由十二章而圣徳为之昭焉故也服其服而有其徳此乃天下之所以隆平也服之在身徳之不足而垂拱焉殆与被偶人以文绣而坐之岩廊之上无异矣欲天下隆平岂可得乎居尧舜之位服尧舜之服备尧舜之徳而治不唐虞之若吾未之信也于陵子曰服以象徳徳欲称服夫子之言至矣非独天子为然公侯卿大夫皆当然也不然几何其不为彼其之子也哉
　　空同子曰三代之后取天下不必皆由仁义其才智高出于天下则取之矣至于维持天下系乎风俗维持风俗系乎政教则无古今一也故政教之得失风俗之美恶乃天下安危存亡之所系而国势之强弱弗与焉何以知其然耶西汉十有二君而其六君者贤君也成哀虽失徳然祸不及民其国势可谓强固难动而王莽以斗筲穿窬之材不下堂而取之所以然者由高帝自谓得之马上安事诗书其政教不脩其风俗不美也东汉自安顺以下日入于衰乱而桓灵之虐与三季之主无大相逺宜其势之易动而董卓吕布袁绍袁术皆有絶人之畧曹操功盖当世而才百倍于莽此数人者莫不竭其智力而终莫能得焉所以然者由世祖敦尚学术兴厉名节以表正之明帝开设学校尊礼师傅以作新之政教脩于上风俗美于下也然则政教风俗之于天下岂细故哉时君世主之务宜莫此之急矣或者乃以为取天下既无难则保天下宜亦易易然而于凡大闲漠乎其不畱意也可乎哉可乎哉
　　空同子过钟离氏钟离氏方以油和松脂为膏涂竹枝凡盘盂几席帘幙牕戸间无不树之空同子曰何为曰吾以除蝇也油香而松脂粘蝇逐香群集焉无得脱者曰蝇螫子手足乎曰否曰蝇嘬子血肉乎曰否曰然则子何疾之甚而务除之至于此极也曰彼虽不善螫人嘬人而善人衣之白也涅之而黒生焉冠之黒也防之而白形焉吾疾其黒白而白黒也以故誓不尽除之不止也曰子知蝇蝇之善而不知人蝇之善尤甚也曰何谓人蝇曰属耳于垣隂伺言语非人蝇而何巧言如簧离间骨肉非人蝇而何以佞为贤以诈为忠非人蝇而何以正直为回邪以刚方为専恣非人蝇而何子奈何不务除之也曰蝇吾知所以除之矣人蝇遇焉将何以除之哉曰公以存心徳以为听好恶之不作情伪之灼知是非之莫惑凡人貌而蝇行者不信之而怒之不恕之而诛之则彼虽欲白吾黒而白无得而加焉矣虽欲黒吾白而黒无得而措焉矣巧言之诗曰君子如怒乱庶遄沮君子如耻乱庶遄已巷伯之诗曰取彼谮人投畀豺虎豺虎不食投畀有北有北不受投畀有昊
　　空同子掩书而起曳杖而歌曰黜吾知任吾真佚吾形抱吾神两耳之存六用之泯人乎天乎天乎人乎吃者阙翁闻之蹷然谓空同子曰夫子殆非故夫子矣何今之歌者异乎昔之歌者也空同子曰今者造物补我一窍吾遂与含聪氏为友乗无形之龙以适无象之野而游乎无闻之乡处乎无声之境息乎无情之庭吹万变作而吾窅兮无知疾雷破山而吾寂焉无觉况乎毁誉吁俞笑歌呻吟足感吾之心乎夫我一窍之完也而我适吾适也若此庸讵知吾之七窍而造物不皆吾补乎我其为同乎子将求我于空同之上乎吃者阙翁曰予游心于墨墨也久矣愿执鞭而从夫子之后也尉迟楚好为文谒空同子曰敢问文有体乎曰何体之有易有似诗者诗有似书者书有似礼者何体之有有法乎曰初何法典谟训诰国风雅颂初何法难乎易乎曰吾将言其难也则古诗三百篇多出于小夫妇人吾将言其易也则成一家言者一代不数人宜繁宜简曰不在繁不在简状情写物在辞达辞达则二三言而非不足辞未达则千百言而非有余宜何如曰如江河何也曰有本也如键之于管如枢之于戸如将之于三军如腰领之于衣裳何也曰有统摄也如置陈如构居第如建国都何也曰谨布置也如草木焉根而榦榦而枝枝而叶而葩何也曰条理精畅而皆有附丽也如手足之十二脉焉各有起有出有循有注有防何也曰支分派别而荣衞流通也如天地焉包涵六合而不见端倪何也曰气象沈郁也如涨海焉波涛涌而鱼龙张何也曰浩汗诡怪也如日月焉朝夕见而令人喜何也曰光景常新也如烟雾舒而云霞布何也曰动荡而变化也如风霆流而雨雹集何也曰神聚而防防也如重林如邃谷何也曰深逺也如秋空如寒氷何也曰洁净也如太羮如酒何也曰隽永也如濑之旋如马之奔何也曰回复驰骋也如羊肠如鸟道何也曰萦迂曲折也如孙吴之兵何也曰奇正相生也如常山之蛇何也曰首尾相应也如父师之临子弟如孝子仁人之处亲侧如元夫硕士端冕而立乎宗庙朝廷何也曰端严也温雅也正大也如楚庄王之怒如杞良妻之泣如昆阳城之战如公孙大娘之舞劒何也曰激切也雄壮也顿挫也如菽粟如布帛如精金如美玉如出水芙蓉何也曰有补于世也不假磨礲雕琢也将乌乎以及此也曰易诗书三礼春秋所载邱明高赤所传孟荀庄老之徒所着朝焉夕焉讽焉味焉习焉斯得之矣虽然非力之可为也圣贤道徳之光积于中而发乎外故其言不文而文譬犹天地之化雨露之润物之魂魄以生华萼毛羽极人力所不能为孰非自然哉故学于圣人之道则圣人之言莫之致而致之矣学于圣人之言非惟不得其道并其所谓言亦且不能至矣尉迟楚出以告公乗邱者楚之于文也其犹在山径之间欤微空同子导吾出也吾不知大道之恢恢于是尽心焉将于文焉无难能者矣
　　东郭氏之猫羣聚于庭首以相枕足以相拊尾以相戏舌以相咶甚相狎也投之腐鼠皆挺而起得者驰而去不得者或逐其后或据其前或号其右或玃其左相与鬬且噬矣空同子曰利之善移心术也如此夫物交于前欲炎于中恐已不得而人得之也虽腐鼠之微甚狎之猫鬬而噬弗顾矣而况有大于鼠者乎今之人平居相与握手附耳以致欢欣洽爱自谓骨肉良不过是及乎势位一接幸于得而忘其所以为义丑诋而深排隂挤而阳夺不得之不已心术之移于利也如是则与东郭氏之猫何异哉
　　空同子曰贤者谋道而不谋食故贤者难进而易退也其君知之至然后起礼之恭然后留信之笃然后用故君得之而君以正国得之而国以安天下得之而天下以平或遇之不以其道则纳履去不终日矣盖君子出非茍进也道合则出也处非茍退也道不合则处也吾知谋道而已吾庸知富与贵哉至贵不待爵至富不待禄待禄而富待爵而贵外也非内也道徳以为贵仁义以为富斯内也非外也古之贤者明乎内外之分是以难进而易退也世之所谓贤者知之不至幡然而起礼之不恭恬然而留信之不笃乐然而用而遇之不以其道不去也夫岂非以外者为足重欤吾见其患得患失之不暇而暇图谋国家利安百姓哉倐焉而辞职忽焉而拜官暮而处朝而出屡进而屡退其于道何如也空同子曰君子不以卑贱而耻教人亦不以尊贵而耻教于人故君子能成已而成人也人由教而成徳犹器以范模而成器也吾之徳诚足以成乎人也则吾之位虽卑且贱固教人者也吾之徳诚待乎人而后成也则吾之位虽尊且贵固教于人者也是故教人者存心于成人也夫庸计其位之尊贵于吾乎教于人者存心于成已也夫庸计其位之卑贱于吾乎唐尧也虞舜也夏禹也商汤也文王也武王也齐桓也魏文也可谓尊贵矣而教于君畴务成昭西王国成子伯时子思虢叔管仲卜商曽无难色君畴也务成昭也西王国也成子伯也时子思也虢叔也管仲也卜商也可谓卑贱矣而教唐尧虞舜夏禹商汤周文武齐桓魏文曽无赧容岂非存心于成已成人也哉之八君者不耻教于人故不贤者以贤而贤者以圣之八士者不耻教人故能圣其贤而贤其不贤是故教人者其重已守道必若古之为教者然后能成人教于人者其心下礼恭必若古之受教者然后能成已今也在下位而为教则歉然不安而人且以为倨在上位而受教则阉然不屑而人且以为辱不中者终于不中不材者终于不材不贤者不至于贤贤者不至于圣不知卑贱者耻教人之过耶不知尊贵者耻教于人之过也
　　空同子曰土苴易得之物也在天地之间庸讵知其限乎然使一人聚之而十人取之乌有不尽者哉以无限之物聚之者寡而取之者众然且尽焉况乎粟米布帛出于人力而有限乎今所在耕者织者恒不满数百家而食者衣者恒数万家物力安得而不屈乎人之力多者莫如乌获数百人之中力如乌获者不能二三人若使二三有力人而代数百人者服奔走转移之劳未有不惫者也多田之家譬则多力之人也大抵一邑之间一乡之内数百戸之中田多者初不过三四戸今也服役于官惟多田之家而已其余或贾于市或商于途或执百工技艺虽积蓄有余以其无田也役未尝及焉则与使二三有力人服数百人奔走转移之劳无异矣欲巨室无困其可得乎何如则物力不屈曰贵农何如则巨室不困曰均役不然南亩之民且相率逐末田多之家且胥为窭人国将奈之何哉
　　空同子曰休征咎征天之所以祸福国家者也五福六极天之所以祸福人民者也而莫不有以致之国家之政人民之行非有以致福也而福至盖有隠徳也国家之政人民之行非有以致祸也而祸至盖有隠恶也人不念福本于隠徳而见其得福也则以为无妄之福焉人不念祸基于隠恶而见其得祸也则以为无妄之祸焉是徒知有形之恶而不知无形之恶也徒知有名之善而不知无名之善也无名之善隠徳是也无形之恶隠恶是也皆萌乎念虑两常存乎心者也而政之臧否行之诚伪莫不由之一心之微贯彻三极自万乗至于匹夫无贵贱一也善恶之萌迹虽未着念则甚烈已知之人莫知也人莫之知天未尝不知也天知之是以天得而祸福之也故天之福隠徳祸隠恶犹圣人之诛心也善观人者惟观其所得所得福也则其以善存心必矣所得祸也则其以恶存心必矣善格天者惟慎其所存心存乎善则福应之必矣心存乎恶则祸应之必矣天非穹然苍然之谓也理而已矣理无不在故天无不体逆乎理逆乎天也顺乎理顺乎天也逆顺者善恶之机也善恶者祸福之门也而祸福未有无妄者也故隠徳之报不自其身则自其祖父隠恶之报不在其身则在其子孙而况万乗为天之子居天之位用天之道执天之行其感应又当何如故汉高祖心乎寛仁唐太宗心乎仁义而吕后武后不能移其祚秦始皇心乎残暴汉武帝心乎兵刑而扶苏据罹其殃所谓出乎尔者返乎尔者岂独雨旸燠寒风见于嵗月日时之间而已善恶之机不可以弗之慎也是以唐虞三代之圣人莫不兢兢业业孜孜栗栗翼翼舋舋不能一息宁也皆所以顺乎天也是故君子不必求福也不必禳祸也夫亦顺天而已矣诗曰昊天曰明及尔出王昊天曰旦及尔游衍而顺天则在慎独也行乎人之所不见犹人之所见发乎已之所独知犹人之所知敬义以自持诚一而毋贰身之所履无弗顺心之所存无非善斯君子之所以免祸也斯君子之所以受福也
　　空同子曰古之所谓贵者不待爵命而贵也道徳有诸已而已矣古之所谓富者不待货财而富也道徳有诸已而已矣贵不待爵命故虽处畎亩为齐民而贵莫加焉富不待货财故虽衣不完食不足而富莫加焉处畎亩为齐民而贵无以加此之谓天贵衣不完食不足而富无以加此之谓天富天贵天富富贵之在内者也其得之自我其失之自我人不得而与之亦不得而夺之故贵富以天者通不荣而穷不丑有不骄而无不戚今之所谓贵者非道徳之谓也爵命而已矣今之所谓富者非道徳之谓也货财而已矣爵命以为贵故朝居位而暮去位则暮得而贱之矣货财以为富故朝有余而暮不足则暮得而贫之矣暮去位而暮以为贱此之谓人贵暮不足而暮以为贫此之谓人富人贵人富富贵之在外者也其得之非我其失之非我人可得而与之亦可得而夺之故富贵以人者通则荣而穷则丑有则骄而无则戚君子也者天之贵富人之贵富兼焉者有之矣小人也者天之贵富人之贵富兼焉者未之有也是故君子有人贵而无天贵无宁有天贵而无人贵有人富而无天富无宁有天富而无人富有天之富贵无害为圣贤孔顔之徒是已有人之富贵无救于狂愚桀纣之徒是已于戏吾身有至贵富者存而世之人乃舍而求之外悲夫
　　空同子曰有求于人而不加亲无求于人而不加疎此其人君子也有求于人而惟恐不亲无求于人而惟恐不疎此其人小人也其人诚君子也其友也必不加亲于人得时之际而加疎于人失时之后亦不加疎于已得志之日而加亲于已失志之时其人诚小人也其友也必加亲于人得时之际而加疎于人失时之后亦必加疎于已得志之日而加亲于已失志之时是故君子之友谓之真小人之友谓之伪伪友者常多有也真友者常鲜有也鲜真友是以友而有始终者十不能一二也多伪友是以友而无始终者十常有八九也盖君子友以道义而道义无隆无替者也与道义俱无隆替则君子之心也小人友以势利而势利有隆有替者也与势利俱有隆替则小人之心也此小人之存心所以无恒而君子存心所以有恒也以有恒之心而与人友虽祸福死生而不能亲疎之也况小者乎以无恒之心而与人友虽箪食豆羮而能亲疎之也况大者乎是故君子不苟友人亦不苟友于人友人必察其所以友也友于人必慎其所以友也慎友在始察友在微察友不于微则不能得其心之所存也慎友不于始则不能得其身之所宗也夫自古及今终不相忮相轧相毁相竞相倾相仇相残者皆始而相求相推相下相比相济相依相许者相求相推相下相比相济相依相许于其始而相忮相轧相毁相竞相倾相仇相残于其终伪友者则为之也真友者固不为之也故君子察之慎之友焉而出于真者则内友焉而邻于伪者则絶絶伪友所以率天下薄势利也内真友所以率天下敦道义也敦道义薄势利民徳其有不厚乎友道其有不终乎
　　士蒍以晋献公患桓庄之族偪谋去羣公子乃与羣公子谋使谮富子其一公子谓羣公子曰不可诈慝鬼蜮何可信也宗族骨肉何可疎也信鬼蜮不智疎骨肉不仁仁智不足祸患将至枤杜之风角弓之雅乃所知也不假渎告敢以细事开于左右曲沃之奥有神丛丛大木也茑与女萝附焉神患茑萝之滋蔓也欲去之乃谓茑萝古人有言曰大木之下无美草伤于隂之多也今木之榦且数围而尔之蔓不满寸则其枝叶寔尔蔽也茑与女萝亦自见其蔓不如木之硕也疾之见梦于里人曰灾祥非神之为惟木之怪里人遂伐木木之既伐茑萝莫傅是以亦瘁富子者大木也吾侪者茑萝也岂可去哉富子苟去我亦何所利焉羣公子不听遂谮富子而去之士蒍又与之谋使杀游氏之二子其一公子又曰不可人之为寝其中列楹其四阿复列楹以相夹辅也撼其一楹栋必挠去其一楹寝必隳如是寝之所恃固在楹之众矣我之有族犹人之有寝也而吾与游氏楹之谓也昔者之谮富子一楹去矣去其一也且惧压焉况可再乎而又欲杀二子将吾族之不支岂惟二子而不改图可乎羣公子不听遂杀二子既士蒍使尽杀游氏之族其一公子又曰不可耳目手足之于身一体也目视耳听患生故能知手捍足防难至故能备此身之所由全也若四者亡焉语所谓絶物也何能为哉身之全者鲜矣今譬之一体游氏之族在吾族吾族之手足耳目也富子之去而吾手亡矣二子之杀而吾足亡矣今又欲合其族而尽杀之是并吾耳目亡矣游族亡吾族必从之盍释之以图存乎不然悔无及矣群公子不听遂尽杀游氏之族士蒍乃城聚而处群公子献公果围聚尽杀群公子君子曰强宗翰也同姓城也其可自坏之乎故曰大宗维翰又曰宗子维城又曰无俾城坏无独斯畏群公子纵不是思一人托物而致意三焉言切而利害昭矣亦易悟也哉而终不听以及于难群公子所谓取譬不逺昊天不忒回遹其徳俾民大棘者矣此计所以为事之本听所以为存亡之机而贵乎哲也诗曰其为哲人告之话言顺徳之行
　　齐王问陈轸曰大臣窃权重以作威福何自知之轸曰此非小臣之所知也虽然臣乃者过淄水淄水上有两丛祠水东之祠人持酒脯飨之者终日不絶水西之祠终日未尝见一人飨之以酒脯者问其故其一神能为祸福其一神不能为福亦不能为祸今夫大臣者神丛也大臣之门神祠也持酒脯者趋势利者也王欲知权重之所在亦惟观酒脯之所在而已矣王曰善明日朝群臣问曰淄水上有两祠有诸对曰有之其一徼福者如市其一无一人徼福者有诸对曰有之此何以故对曰由其能降灾降祥与不能降灾降祥故也今公门可罗雀而诸大夫门车毂常击其无乃似之乎群臣咸伏而莫敢对君子曰陈轸之取譬也善矣而齐王之诘群臣也则过矣夫亦自强而已矣汤武之朝不闻主柄下移伊周之佐不闻执国之命已不自强而惟患政不自已出授人以太阿而欲无其割得乎
　　空同子曰天下之物本方圆乌用规矩哉皆平直乌用准绳哉木也有直有不直不有绳焉其不直者则何以直乎欲直其不直是以绳生焉地也有平有不平不有准焉其不平者则何以平乎欲平其不平是以准生焉舆不自方以矩而成方盖不自圆以规而成圆故绳之设因木之不直也准之设因地之不平也规矩之设因舆盖之不方圆也规矩准绳设则天下无物弗方圆平直矣是故圣人之治天下盖莫不因而为之制也因民之不皆信也于是乎为之权衡度量因民之不皆善也于是乎为之礼乐政教因民之不皆从也于是乎为之赏罚因民之不皆治也于是乎为之兵刑使天下无人而不信有权衡度量哉无人而不善有礼乐政教哉无人而不从有赏罚哉无人而不治有兵刑哉之数者设焉而后天下无不信不善不从不治之民然则权衡度量之立礼乐政教之脩赏罚之用兵刑之施可一日少乎虽然不出于结绳之前结绳之后斯出焉吾固知圣人甚不得已也虽不得已亦岂外人心而有为哉是故赏因其好善之心而劝之云耳罚因其恶恶之心而惩之云耳礼乐刑政之类防不皆然亦犹马之性行也而乗之乗之而羁靮作焉牛之性耕也而服之服之而福衡作焉而曲学者乃谓圣人之治天下削物之性侵物之徳是乌足与论圣人
　　或曰言之立也于世何与焉而论其不朽乃与立徳立功者等不既过焉乎哉空同子曰孔孟以空言配禹吾先祖尝论之矣不敢勦取以渎告姑言史氏之设其为言也何敢望孔孟之万一然要其极也使徳备于身功加于时者而不有史氏焉述其终始发其精微见于论著书于简册传之当世垂之后来亦焉能不朽而永存哉是故唐虞三代逺矣其圣君贤相之盛徳大业仁人君子之微言茂行与夫治天下之大经大法昭乎如日月之丽天更千万世而弥显者则亦赖诗书史记之存也不然流风遗韵之犹存宏规逺矩之无征虽欲宪章祖述之夫安得而宪章祖述之此孔子欲言夏殷之礼而有文献不足之叹也而况春秋战国秦汉以来其功徳不及唐虞三代逺甚其遗爱何足以起人之思慕而遂不至于无闻者讵非以史哉由其史之存也故宇宙之分合国家之理乱政事之得失习俗之美恶道术之邪正人材之贤否学士大夫得以讨论而时君世佐得以鉴戒焉然则文史之职其为重而非轻也明矣其为要而非冗也审矣汉武帝乃以戏弄倡优畜之谓之不知务可也矧道明徳立之士不获见之行事而托空言以立教者奚可少之哉奚可少之哉
　　公乗生问于空同子曰何以处忧患也曰听其所为曰何谓听其所为曰不动吾心曰心何以能不动曰物我皆丧吾尝自安东浮海至于昆山三遇飓风再遇浅一遇冦吾自分必死已视吾身如无焉飓也浅也冦也亦视之如无焉故吾起居食饮言笑与平时无异焉舟中之人皆凌兢战栗如露立氷雪间齿上下作声无复人色吾曰四面皆水矣无所往矣葬于鱼腹血于兵刃命矣死无时矣不必惧矣惧亦死不惧亦死孰若不惧哉孰若安坐饱食哉众乃少安比登岸吾问同舟之人方冦贼礁浅飓风时公等皆惧我不惧公等皆不食饮我食饮今日公等登岸我亦登岸则吾向云云岂不信矣乎相视一笑吾以是信处忧患惟听其所为而已矣听其所为则不知忧患之为忧患而自然安焉岂惟忧患哉处富贵亦然是以得失不患也世之人皆有所顾故皆有所慕有所畏畏慕交于中此其临财则义不明临阵则战不力而不思夫穷达得丧死生祸福莫非命也又何必临事皇皇然计其美恶而就避哉祗足以乱方寸焉耳公乗生曰余闻处忧患而得行已之道其殆所谓可以终身行之者乎请书诸绅
　　申屠生问空同子曰学何务曰治心曰心何以治曰养之曰有道乎曰有曰道何如曰少思寡欲主敬少思则静寡欲则明主敬则一静其本也明其体也一其要也今夫水其一人挠之而其一人不之挠若苟一挠一不挠则针遗芥堕而可指取也必于其不挠者焉茍自不挠者可指取则是以静为本矣今夫镜其一尘翳之而其一尘不之翳若苟一翳一不翳则妍丑并照而无遁形也必于其不翳者焉茍自其不翳者无遁形则是以明为体矣今夫路其东多岐而其西无岐则牧竖过之而亡其羊也必于其岐多者焉茍自其岐多者亡羊则是以一为要矣一故静静故明静明一学之务毕矣是故少思未遽静也少思则欲不动而无思可至焉寡欲未遽明也寡欲则情不胜而无欲可至焉主敬未遽一也主敬则有主而无贰可至焉无思则静矣无欲则明矣无贰则一矣而学之务毕矣故曰其道在少思寡欲主敬此非余言也先民之训也力行则存乎人
　　右瞽説若干篇空同子之所作也空同子习于六艺之学天子选为太学官居太学六年诸生从之授经皆曰空同子诚吾师也东西行者至京师欲求当世文章必于其门京师之学士大夫亦多推之皆曰空同子吾畏友也而空同子退然若不及人视之呫毕一儒者耳天子知之亲擢翰林国史院编修得告而归金华奉其父母处于兄弟之间愉愉然间读书为文矻矻如也余于是得其瞽説读之托物以造端比事以寓意缘情以见义明于国家之体达于人情之变如钩探物连牵不絶其出不穷原其敝之所始要其势之所必至戚戚然思以杜之拯之以上承天子圣化而措之乎太平之治余乃叹曰美哉乎空同子也人之所不及知者余知之矣单襄公曰忠文之实也知文之舆也仁文之爱也义文之制也瞽説者本乎仁发乎义有进戒之忠有虑逺之智非若世之郁悒悲愤不平而鸣者比也盖其先世之遗风于是而存焉若昔长公少公之事宋知无不言言必中天下之过空同子似之矣苏氏之秀岂惟在廷哉惜不令黄鲁直见之而余深为之击节云洪武八年五月十日金华胡翰书
　　右太史苏先生平生所着诗文凡一十六巻前防隂县簿林公与直编类镂板郡庠传世既久朽失过半别驾曹侯下车之初寻访旧本缮写绣梓以补其缺然旧存者率多昏翳讹谬恐误后学谅于是不揣芜陋公暇躬自校正乃命郡人叶景森缮写成书谋诸郡守武公挥使牛公贰守曹公通判黄公各捐已俸重夀诸梓遣吏蒋处育以董其事经始于壬戌春二月朔毕工是嵗秋八月望凡七阅月而书成灿然一新编巻目录悉依其旧中间字义脱落无可引据者则不敢强而质之姑虚以俟后之君子为考订焉幸鉴处州府推官章贡黎谅谨识









　　苏平仲文集巻十六
</div>
    <div class="pagination">
<a href="苏平仲文集_page12.html">上一页</a><span>...</span><a href="苏平仲文集_page8.html">8</a><a href="苏平仲文集_page9.html">9</a><a href="苏平仲文集_page10.html">10</a><a href="苏平仲文集_page11.html">11</a><a href="苏平仲文集_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
