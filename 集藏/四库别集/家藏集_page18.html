<!DOCTYPE html>
<html>
<head>
    <meta charset="UTF-8">
    <title>家藏集 - 第 18 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 18 页/共 57 页</h1>
    <div class="content">　　叶翁以丛竹分种因题墨竹谢之
　　东巷青青早见分岁寒别种共欣欣世间益者成三友林下贤人咏五君雨过不须论醉日风回时复见晴云传神妙手今难得聊入筠窗翠凤羣
　　立秋日过蔡士太守新轩
　　髙轩早与素秋通庭下脩篁共几丛己凿西垣延爽气更开北牖纳清风主人解作投闲计有子眞成肯构功委巷尘埃浑不到畱诗何用碧纱笼
　　对月
　　秋月几回赏独有今年闲月闲不自知径度云霄间清光赖掩闭孰把槐梢攀欲邀二三友岂为杯酒悭幽抱未能释安能得欢顔空庭步百匝悄悄中宵还
　　杨文懿公挽章二首
　　词苑年来失老成越乡防去镜川平史编未就多遗恨恩典初行己易名海内雄深传制作尊前萧散见神情玊延亭上畱题处手墨如新泣后生
　　病深趺坐绾朝绅手削封章避位频吏省却縁儒术重宫寮偏荷圣恩新羣经自得私抄意小圃能容后乐身已矣不夸门地盛白头谁复见杨椿
　　送何医养病还松江
　　旅舍天潢侧医名众所闻口尝池上水目望九峯云慈母应无恙诸郎定好文莫言扶病去珍剂正烦分冬至谒陵与黄子敬编修石邦彦检讨宿昌平学舍
　　楼头钟鼓咽寒风树杪星河转碧空百里人家多野外五陵兵卫满城中游歌此地诸生在信宿连宵有客同孤榻拥衾清不寐夜长惟有赋诗功
　　还至沙河
　　髙陵回望白云中匹马南归从两童朔旦正临长至日昨朝犹起不周风谷深落叶塡能满桥断层冰结自通便买村醪成一醉喜闻乡老话年丰
　　为屠大理题石田畵
　　生绡丈许畵者谁石田老人今畵师年来都下家家有此幅吾知出亲手笔意纵横信所之夹岸翛然已疎栁溪隂欲度无舟楫万杙成桥逺相接何处诗人跨瘦破防欹风粘落叶两山对峙开髙闗谽谺梵宇容千间半空丹雘势突兀雪窦天台眞等闲老人昔共游虞山此景彷佛曾跻攀昆湖荡漾临几席水绕渔庄凡防湾京华十年走尘土看画分明能破顔山林在望鸟飞倦春到江南吾欲还
　　为张英公赋瑞芝
　　伟哉定兴王卜塟燕山麓坟上穹碑太史文大书平定交南録惟王昔统百万师天子使殄西南夷富良江上旌旗度生缚渠魁黎季犛伏波将军立铜柱何如伐石作穹碑独怜灭敌心不逐南云移平生遗恨无所泄坟上倐化为灵芝不然天意惜忠义故遣瑞物以表之我观世间芝草亦常有谁似煌煌大如斗将门有子复登坛摘处仍归曹伟手此芝便合作如意帐下偏禆看指授岂不见云中飞报入京师南夷闻风连夜走
　　次韵玊汝哭兄
　　吴东富山水亦复含清晖扁舟昔所造宅舍烟云微陈翁喜客至劝饮爵频挥入夜犹未散水月交流辉乆忆此事在孰知斯人非书来当嵗晏仲也惨无依平生友爱念恨不身南飞惟翁本善士保身己全归但怜母氏老孤抱真难为厚禄幸可致诸郎侍庭闱足为膝前慰少泄胸中悲
　　歳暮忆亡妻
　　素帷风动不胜寒魂气茫茫乆盖棺时到暮年偏感物身畱空舍强从官呻吟尚有遗言在惨恻无如死别难松竹近窗灯火暗夜堂孤坐涕汍澜
　　辛亥上元夜仲山过饮
　　角灯悬处乆生尘携酒相过赖故人率尔杯盘谁主客喧然箫鼓自比邻花枝欲动风为信云气偏遮月满轮却叹吾生有涯者京华又住十三春
　　对雨二首
　　西斋闲看雨失与故人期旱地徐应入浮云湿不移藤梢初上架芦笋故穿篱案上书籖乱赓歌有杜诗晚来犹宻雨小径踏成泥乱雀依檐近疎花照槛低荒园须日渉稚子不时携渐与邻家隔髙林緑已齐
　　次韵仲山咏兵部芍药
　　赤云司里隔红尘手种名花过雨新旧谱未夸金带品清词合制玉楼春闽中陈紫空佳味洛下姚黄岂侍臣老眼摩挲湏此物买栽甘作灌园人
　　题王叔明野艇观书图
　　泊舟野水际不作水嬉谋舟中载书巻隐志于焉求坐处书在手卧时书枕头何须有酒饮始足销吾忧日暮渔翁返临溪劝少畱还乘明月出同向太湖游
　　为杨应寜佥宪题画二首
　　胜地着孤亭翼然临絶岸杖屦复溪头斯人来独惯青松栽己髙白石煑应烂诗思逐浮云峰回忽中断乆移京口居雅爱江南意步过清风桥归来甘露寺壮嵗难好闲宦辙驱人至余习画图间山林逺能致
　　送陈何两郎中分行南北虑囚
　　迩来治狱谁最精陈何二君俱有名手持朱墨发浩叹仍为死者求其生岂云借此以要誉刑罚所贵惟公平平生读书真自得吕刑两字为明清迩来旱灾及千里宸恻恻忧吾氓谓兹感召必有自玺书早谕秋官卿死囚已释十五六尚恐枉抑连神京遥遥甸服隔南北一朝妙选令分行行哉星象动贯城此事付托殊不轻亦知仰副九重意轩车所至无寃声他时狱案总驰奏覆视何用烦廷评
　　夏太常挽章
　　凤池宣召荷文皇书艺当年独擅塲蕺岭逺师王逸少鉴湖终赐贺知章垣西笔翰传中舍海上楼船载太常幽室筑成方昼寝谁将前辈儗清狂【太常平生少暇即弄笔札未尝昼寝见叶文庄公挽诗序】
　　续和任太常写怀二首
　　梦里生松腹笑皤三公其奈此公何旁人作镜冠常正逺使将书字不譌子美清晨开画障乐天终夜却诗魔自闻説到山中景转觉便宜得最多
　　便宜多处总无心城里移居景更深岁月有终还有始形骸何古亦何今文峯云起依危壑秀岘风回动逺林我独似知山下路抱琴时向梦中寻
　　送贞伯致仕
　　引去谁谋及故人买田阳羡遂成眞张公洞口终期我金母桥边早置身郡志续修知旧事乡筵初会得嘉賔百年风节人争仰笑对秋波白髪新
　　送仲山使封郑府
　　钟鸣长乐宫丹陛列僊仗盛典欣复行鸿胪晓传唱国门洞开处使节亲手持千里覃怀地遥遥车载驰于兹建王国地亦称四塞济水流其南太行峙其北周家为夹辅嵗乆惟亲藩天潢派不逺玉树支仍蕃将命重分封宜先司马属登髙旧能赋美誉扬仕録临别遥相赠清风歌穆如翛然堪比德眞不让璠璵去矣尚无迟归哉尤勿缓兵曹有公事子复才不短季札尝适郑行装犹纻衣要知如今人垂槖只空归
　　次韵济之招仲山酌别
　　偶值三旬隙堪偿十载忙有官原是夏此月岂无阳重过烟花市长驱翰墨塲不縁持玊节安得解铜章未去湏常防将来孰可量试看王子宅或比郑公乡饮处谁招得行期己坐忘园蔬从嬾摘山果更髙装弄月当花槛临风泛羽觞细篁如客瘦独鹤拟人长使者新防渥儒生故态狂阳闗莫先唱西出路微茫
　　答济之谢送鹤
　　野人朝扣门抱鹤来特赠谓我有一鹤作配实相称长揖谢野人尔言眞可听惜哉荒园名往嵗已先定群鸟百不多我鹤一不少所以为僊禽何曾比凢鸟迎风或长鸣独立殊矫矫其子不湏和况乃是中表王子所居处旁有半畆园有园却无鹤虽美何足言呼童转赠之入门即翩翻主人亦珍重视若凤与鹓庵居数延致畜之胜乘轩客或告主人赠鹤意如何西邻与吾子平日必不和岂不闻谚语不和劝养鵞养鵞人尚可鹤也食更多主人意不诺谓尔何善谑我生与西邻自信不相恶千嵗食已储作诗谢送鹤
　　食薥秫米饭简济之
　　碗面盈盈红玊浆不妨礧磈塞空膓饥时信矣易为食珍品徒然何足当朝士有谁飡粝饭市人犹自号麤粮传闻吴地今为沼一饱甘随鴈鹜行
　　济之和章有菜根滋味好之句复次韵
　　君家菜瓮碧流浆饭熟应兼此下膓湏是芥根新切称未容槐叶冷淘当苏松欲种无闲地陈蔡相从胜絶粮诗到却如青李帖朝来能博两三行
　　夜读白乐天诗集二首
　　何物灯前消夜长一编入手坐焚香俚言却许朱弦和真味似将酒尝前辈任他为李杜近时知已得王杨【杨君谦携此集来济之録毕予从借观】从今谢絶闲賔客晤语惟容白侍郎
　　目天教放夜光诗题渉猎过千章屡逢禹锡兼元稹不到姑苏即古杭老恣登临年有谱病消歌舞药无方看渠二事惓惓説生死犹疑未尽忘
　　读乐天诗有五十八归来之句予明年正及其期遂次韵
　　五十八归来归来未为速嗟我从去年已过六回六秋尽园亭前众叶错黄緑岂不为渠笑此地乃种木旧业寄吴中有木兼有竹幸哉同乐天我愿无不足
　　王孟端山居图
　　花落家僮扫独迟山居幽兴属王维茅堂借宿如为黍不用主人烹伏雌
　　招济之观吴穆写竹
　　人家于此君一日何可无君家有此语千载不可诬我生所交好不在五大夫培植力已尽往往折且枯吴郎玉峯产过我制新图写真能逼真墨汁信手涂折者忽焉长枯者忽焉腴此君人欲见顷刻遂可呼闻君有髙致子猷未曾徂游艺能屈己常愿为其徒就观必有得背后胜临摹当令墨竹派乃近在中吴请君即上马更勿烦僮奴
　　晚寝
　　土牀便偃息温暖足能伸半晚连长夜三朝隔小春江南初到梦都下未归身犹赖闲松竹临窗伴主人次韵李賔之闻谢鸣治自南京归得遗腹孙
　　乞身上章疏挥手返故园依依赤城路望见非里门恐负无后罪行谋及诸昆邓攸亦偶尔天道初无言呱呱者谁泣无子乃有孙父兮今何人敢任顾复恩幸哉北山梓延绵此孤根遂令台南族宗祀宛犹存故人闻逺信喜剧向予论感叹至终夕未觉词语烦
　　服山药汤
　　吾家玊延亭人比銕炉步玉延乆不栽亭名只如故客从怀庆来老守转相附土产细捣成楮槖缄且固严冬早朝时沸汤满瓯注举匙旋调饮何物是寒具空腹觉温然卯酒眞可吐或复好饮茶损耗疾终痼惟此能补中医家言不误岂縁重服食衰质合调护轻身与延年神僊非所慕此药初得名宋讳不敢呼更名仍加号本草为笺注后来陈简斋乃有玉延赋登亭湏满饮名实始相副苏公服胡麻説梦几时寤
　　制雪浪石研
　　鼍矶千丈接蓬莱割取鳌簪带海苔巧匠旁观湏利器书家常用岂麤材轻磨玉髓难随墨净洗金星不染埃岂是苏公斋里物只供清玩势崔嵬
　　送杨君谦致仕
　　公署席未暖求去何嗷嗷济河先焚舟预卖冠与袍我不更劝子知子意殊牢昨者见章疏陈情欲长号谓臣心腹间有疾刺如刀自宜鍼石恶不任簿书劳防防锡封典父母喜俱叨雨露不知感臣岂如蓬蒿壮年可驱防正合从时髦臣实自知愧奈縁病相遭当道奬恬退幸尔遇山涛九重遂俯从孰谓天居髙郎官信美秩视之等秋毫未论子所能此足称贤豪纷纷投牒者羣然赴仪曹其间或衰迈虚名尚贪饕如子眞难得识者争嘉褒而我复増愧头颅已霜毛归心觉愈急如索更加绹子归免覊绊槛兽初奔逃卭首不回顾跳舞向林臯岁暮多冰雪长河阻轻舠河神不世情助子水滔滔旧宅傍吴市门前是南濠性不耐居处志惟嗜游遨南指天目山誓将友猿猱归来必自得有乐斯陶陶发泄胸中奇文塲战当鏖多事反自今笔墨肯停操已忘虞卿愁且着屈子骚
　　章侍郎纶挽章
　　前星力挽不辞艰往事犹传景泰间奏疏争光湏日月官曹增重抵丘山镐京天赐余生乐浙水身从未死还千古姓名存国史特书谁许后人删
　　送李世贤擢南京祭酒
　　乡里交游岁月移赤墀黄阁每追随史家有事垂成日师席无人独去时太学贤闗惟古制镐京王业是初基廿年不踏江南路天遣登堂奉夀巵
　　送张廷祥擢南京翰林
　　北阙重来从史事西江仍许慰慈容玉堂地迥神情逸金匮书成宠渥浓星斗气冲丰狱劒霜天声递景阳钟瀛州独步悠然处喜见龙蟠第一峰

　　家藏集巻十八
　　钦定四库全书
　　家藏集巻十九
　　明　吴寛　撰
　　诗六十三首
　　壬子春享詹事府斋宿
　　公署沉沉息此身斋居常感岁华新青松植立双童子鸟鸟喧呼万市人金屋渐浮周苑日玊河能隔洛街尘晓来袍笏趍跄地拟钟声出紫宸
　　郊坛陪祀次仲山韵
　　万队旌旗绕竹宫百官环佩步来同碧台烂若中霄月紫殿泠然半夜风庭燎晶荧光倐起洞门幽逈路潜通乘云陟降神如在共识天心鉴圣
　　又次济之韵
　　庭燎光中序立齐夜寒月到竹宫西星辰近与天堦接烟雾都将海市迷韶乐九成来凤鸟僊桥千丈卧虹蜺骏奔不省今何处但觉人寰景象低
　　庆成宴次仲山韵
　　日髙黄繖倚雪张乆立眞怜陛楯郎池上赓歌夸制作殿中列坐忝班行周仪未数三千説舜服亲瞻十二章谁道曲终无以献舞筵驯兽正跄跄
　　上元夜无灯
　　城中结防共焚膏况説灯山驾六鳌形影相依聊复问鬓毛如许不胜搔林梢每岁春星正屋上谁家海月髙五十八年真老矣安能游戏逐儿曹
　　邀潘侍郎为同乡会【潘先世为长洲人后徙归德】
　　束带门前早肃賔瓮醪畦韭及新春偶成洛社耆英防得见吴都里巷人座上素怀叨末契朝端清德重纯臣浩歌激烈声争和醉后相忘意更真
　　送严户部出守西安
　　出守何曾为一麾山公髙荐乆相知汉家辅郡先京兆唐世才臣重度支极北朝廷通奏疏终南堂纪入歌诗他年防壁题名姓谁独令人有去思
　　送顔仲和擢南京翰林检讨掌国子助敎事
　　先生自此升何处胄监于今在镐京老学共推师道重新衔仍系史官清唐家髙馆犹三舍汉代诸徒岂两生不用朝天时早起青山隔屋自鸡鸣
　　谒文信公祠
　　当时正气亘乾坤忠义谁将宋史论【宋史公与陈宜中同传不预忠义之列】柴市宜为南向象崖山应有北归魂已酬乡里希贤志能报朝廷养士恩一读六歌人便哭天敎遗墨燬无存【海虞钱氏藏公六歌墨迹近燬于火】
　　过仰山寺观姚少师僧服小像
</div>
    <div class="pagination">
<a href="家藏集_page17.html">上一页</a><span>...</span><a href="家藏集_page13.html">13</a><a href="家藏集_page14.html">14</a><a href="家藏集_page15.html">15</a><a href="家藏集_page16.html">16</a><a href="家藏集_page17.html">17</a><span class="current-page">18</span><a href="家藏集_page19.html">19</a><a href="家藏集_page20.html">20</a><a href="家藏集_page21.html">21</a><a href="家藏集_page22.html">22</a><a href="家藏集_page23.html">23</a><span>...</span><a href="家藏集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
