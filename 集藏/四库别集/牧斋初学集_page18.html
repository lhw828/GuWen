<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 18 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 18 页/共 115 页</h1>
    <div class="content">
△朽庵宗林诗 
宦海漂流早见几，故园荒废正思归。往迷来悟心方乐，投老寻闲愿不违。 
新别庙堂无怅恨，旧栽松菊有光辉。池鱼羁鸟还渊薮，童子何劳讲是非。 

△舟摇摇以轻风飘飘而吹衣用韵 
少日成惆怅，行迷喜得归。鹤应知我返，鸥亦傍人飞。 
白水浮孤棹，青山见素衣。飘摇谢尘网，昔梦但依稀。 

△问征夫以前路恨晨光之熹微用韵 
平陆成江怅我情，时雨逗初晴。征夫指点晨光好，还向柴桑一路明。 

△附：原作 
欲知归去好前程，每对征夫问一声。茅屋几家门尚掩，茫茫天地未分明。 

△乃瞻衡宇至有酒盈尊次韵 
僮稚喜我归，舒雁却前望。眼明记旧宇，身闲去宿恙。 
看松绕荒径，采菊泛新酿。英英南山云，庶与我心况。 

△引壶觞以自酌至审容膝之易安用韵 
壶酒庭柯徙倚看，南窗也似北窗宽。人生何限遑遑者，两膝随身没处安。 

△园日涉以成趣门虽设而常关次韵 
《群辅录》中看世代，周王传里见乾坤。此翁枯稿君知否？容易人间说闭门。 

△附：原作 
梨栗诗书责子孙，菊松瓜菜乐乾坤。养高不受重来诏，谁敢闲敲处士门？ 

△策扶老以流憩至抚孤松而盘桓次韵 
拂拭尘中眼，舒眉饱看山。山将人并憩，杖与我俱闲。 
入景恋迟暮，孤松欣往还。出云并倦鸟，幽意总相关。 

△附：原作 
扶老手携杖，观幽眼见山。归林飞鸟倦，出岫断云闲。 
松下寻诗去，边载酒还。昔年车马路，今日没相关。 

△归去来兮至乐琴书以销忧次韵 
世人似鼠竞窭薮，陶家老翁悟已久。官中束带肯折腰，山寺闻钟却回首。 
南村何事更东林？种莲岂必殊垂柳。亲朋情话聊解颜，琴书流览总敝帚。 
篮舆醉卧人不知，扣门乞食我何有。我生ㄏ兀略相似，玉堂今作扶犁手。 
和诗敢效儋耳翁，感怀窃比朽庵叟。归来筑室祀靖节，左白右苏配以偶。 
故山松菊当藻，荐彼清琴侑浊酒。 

△农人告余以春及至曷不委心任去留次韵 
窈┠崎岖意，舟车丘壑间。泉流荣木下，春入老农颜。 
万物谁非寓？吾生会有还。达人亦同尽，赢得去留闲。 

△附：原作 
闻得农夫说，春回畎亩间。舟车无枉迹，草木有荣颜。 
寻壑穿云去，经丘踏月还。百年能几日？宁不放心闲。 

△胡为乎遑遑欲何之至乐夫天命复奚疑次韵 
人生如教射，一发贵善息。陶潜避俗翁，枯稿非本色。 
惜哉时不偶，横流泛邦域。雄剑在室中，光芒凌逼。 
洗涤资禅心，抹扌杀仗酒力。酒酣咏荆轲，深情自兹得。 
耘耔尽能事，啸歌见天则。醉来恕缪误，聊用齐淑慝。 
仕晋诚苦饥，逃宋惧弗克。乘化游纵浪，乐尽付冥默。 
能潜乃龙性，可谏匪凤德。余事作诗人，遗名隶酒国。 
我和朽庵诗，游戏并笔墨。悠悠千载后，会有高人识。 

（得许同生书寄示拟归去来兮辞） 
《归兮》赋就喜投闲，漉酒巾将换紫纶。人笑钅并无淮上米，天教眼看浙西山。 
一生刺袜尝翻著，万事骑驴却倒还。未敢援毫轻属和，正愁陶令满人间。 

（王元之自翰林谪官赋广陵僧舍芍药有感伤纶阁多情客之语余屏居寂寞戚里以芍药见遗诵元之诗适对此花感而继作诗凡三章亦如元之数） 
盘笼红药出天家，寂寞铜瓶几朵花。承日有谁揎翠袖？当风还自怯黄沙。 
红芳照眼惊春尽，金缕缘头恼鬓华。五味为君思齐和，敢将零落怨天涯。 

△其二 
红灯焰焰覆茅茨，却照春衫黯自疑。曾是芳菲依上直，可怜攀折赠将离。 
纶闱旧侣苍苔在，僧舍新愁白发知。漫道谢公诗句好，翻阶先咏万年枝。 

△其三 
五侯帘幕竞萎蕤，驿骑殷勤寄赠时。夜烛去辞红艳队，春风来乞晓妆诗。 
雕阑堕珥辜新赏，金屋余香认旧枝。莫怪宫袍长放逐，君王不要赏花辞。 

（寄题泰和萧伯玉春浮园十四咏　柳溪） 
烟著层层柳，云生面面溪。欲寻垂钓处，咫尺使人迷。 

（寄题泰和萧伯玉春浮园十四咏　公安亭（亭荫老樟树下）） 
嘉树阅元宋，芳名有誉处。嗟彼雕朽质，吾亦宥老楮。 

（寄题泰和萧伯玉春浮园十四咏　金粟堂） 
禅罢月当户，酒醒香满空。寥寥桂花意，荣落任秋风。 

（寄题泰和萧伯玉春浮园十四咏　芙蓉池） 
莲叶何田田？花香荡疏绮。惆怅采莲人，歌声隔秋水。 

（寄题泰和萧伯玉春浮园十四咏　婵娟径） 
亭亭千个竹，凛凛岁寒姿。要见婵娟质，秋风粉落时。 

（寄题泰和萧伯玉春浮园十四咏　杯山） 
山如一酒杯，湖水尝灌注。我好杯中物，还乘此杯渡。 

（寄题泰和萧伯玉春浮园十四咏　听莺弄） 
弱柳依趺坐，晴湖答梵声。道人曾破戒，把酒听啼莺。 

（寄题泰和萧伯玉春浮园十四咏　宜月桥） 
风月新秋夜，江山清露中。吹箫更度曲，多此在桥东。 

</div>
    <div class="pagination">
<a href="牧斋初学集_page17.html">上一页</a><span>...</span><a href="牧斋初学集_page13.html">13</a><a href="牧斋初学集_page14.html">14</a><a href="牧斋初学集_page15.html">15</a><a href="牧斋初学集_page16.html">16</a><a href="牧斋初学集_page17.html">17</a><span class="current-page">18</span><a href="牧斋初学集_page19.html">19</a><a href="牧斋初学集_page20.html">20</a><a href="牧斋初学集_page21.html">21</a><a href="牧斋初学集_page22.html">22</a><a href="牧斋初学集_page23.html">23</a><span>...</span><a href="牧斋初学集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
