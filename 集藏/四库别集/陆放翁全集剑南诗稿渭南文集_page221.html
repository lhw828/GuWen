<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 221 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 221 页/共 361 页</h1>
    <div class="content">素饭
放翁年来不肉食，盘箸未免犹豪奢。松桂软炊玉粒饭，醯酱自调银色茄。时招林下二
三子，气压城中千百家。缓步横摩五经笥，风炉更试茶山茶。
老态自遣
似见不见目愈衰，欲堕不堕齿更危。谁令汝年八九十，常欲强健宁非痴。目昏大字亦
可读，齿摇犹能决濡肉。若知用短百无忧，此理正如夔一足。矇目龙臬危俱有味，笑侮莫听
傍人喙。但令孙曾能力耕，一饱不妨还美睡。
耒阳令曾君寄禾谱农器谱二书求诗
欧阳公谱西都花，蔡公亦记北苑茶。农功最大置不录，如弃六艺崇百家。曾侯奋笔谱
多稼，儋州读罢深咨嗟。一篇秧马传海内，农器名数方萌芽。令君继之笔何健，古今一一
辨等差。我今八十归抱耒，两编入手喜莫涯。神农之学未可废，坐使末俗惭浮华。
雨夜
羸躯对影怆余龄，追念平时只自惊。夏木正浓桐叶坠，秋风未起草虫鸣。蠹鱼似是三
生业，汗马难希百世名。小雨迎凉何所作，北窗还对短灯檠。
柴门
寂莫柴门不彻扃，槐花细细糁空庭。晚梅摘得盐供饤，浊酒沽来草塞瓶。病已废耕抛
衤发襫，闲犹持钓爱笭筲。经旬莫恨无来客，交旧疏如欲旦星。
赛神
落日林间箫鼓声，村村倒社祝西成。扶翁儿大两髦髧，溉水渠成千耦耕。家受一廛修
本业，乡推三老主齐盟。日闻淮颍归王化，要使新民识太平。
菖蒲二首
古石间生菖蒲，根瘦节蹙密。仙人教我服，刀匕蠲百疾。阳狂华阴市，颜朱发如漆。岁
久功当成，寿与天地毕。
又
菖蒲古上药，结根已千年。闻之安期生，采服可以仙。斯人非世人，两耳长垂肩。松
下语未终，竦身上青天。
迂拙
迂拙宜归早，乘除得死迟。老稀朝市梦，穷足道途诗。哗世无它技，忘怀自一奇。故
溪幽绝处，惟许白鸥知。
夏夜
六尺筇枝膝上横，中庭岸帻听鼍更。露零金掌汉宫晓，月度银河秦塞明。菡萏晚花香
未减，梧桐病叶堕无声。关河又见新秋近，屈指流年一叹惊。
夏末野兴二首
半世天涯倦远游，还乡不减旅人愁。数声相应鸠呼雨，一片初飞页报秋。山坞风烟僧
院路，河梁灯火酒家楼。绝知雪鬓宜蓑笠，分付貂蝉与黑头。
又
漠漠川云阖复开，天公试手挽秋回。参差小市林边出，缥缈疏钟雨外来。土土留饭香供
晚饷，布帘字大卖新醅。归舟自逐轻鸥去，不用城笳抵死催。
示子孙
茆屋惟须补漏穿，家人衣食亦随缘。岂容一事相关白，已过传家十二年。
夜雨
藩篱处处蔓牵牛，薏苡丛深稗穗抽。只道物生常茂遂，一宵风雨又成秋。
剧暑
六月暑方剧，喘汗不支持。逃之顾无术，惟望树影移。或谓当读书，或劝把酒卮。或
夸作字好，萧然却炎曦。或欲溪上钓，或思竹间棋。亦有出下策，买簟倾家赀。赤脚蹋增
冰，此计又绝痴。我独谓不然，愿子少置思。方今诏书下，淮汴方出师。黄旗立辕门，羽
檄昼夜驰。大将先擐甲，三军随指挥。行伍未尽食，大将不言饥。渴不先饮水，骤不先告
疲。吾侪独安居，茂林荫茅茨。脱巾濯寒泉，卧起从其私。于此尚畏热，鬼神其可欺。坐
客皆谓然，索纸遂成诗。便觉窗几间，飒飒清风吹。
六月十夜风月佳甚起坐中庭有作
曼肤汗雨不胜挥，夜景冷然暂解围。潄罢寒泉甘齿颊，梦回斜月入窗扉。荷翻小浦孤
萤度，露湿危巢倦鹤归。我亦驭风思远适，岳阳楼上酹湘妃。
古井
道傍有古井，久废无与汲。邻里共浚之，寒泉稍来集。驾言欲潄濯，冀远尘土袭。踌
躇复弃去，绠短安能及。
庵中纪事用前辈韵
埽洒一庵躬琐细，蓬户朝昏手开闭。荒山属斤药须长镵，小灶煎茶便短袂。空中咄咄安
用书，身外悠悠固难计。山僧野叟到即留，麦饭葵羹贵能继。久贫奴婢多散去，岂有跣足
并椎髻。负薪长歌过此生，直疑身在鸿荒世。
急雨
触热支离老病增，忽看东北片云兴。疾雷载雨输膏泽，茂树生风洗郁蒸。采药喜逢山旻
下客，说诗曾对剡中僧。坐令身在羲皇上，绕坐何烦更设冰。
舍东追凉
骄阳收火伞，清露贮冰壶。海涌四更月，风生千顷蒲。歌狂忘老境，意豁失穷途。所
恨朋侪尽，无人为揽须。
酒药
愁凭酒破除，病藉药枝梧。焦革死已久，宋清今亦无。幽情寄鱼鸟，小艇杂菰蒲。海
上秋风早，悬知肺渴苏。
六月十七日大暑殆不可过然
去伏尽秋初皆不过数日作此自遣
赫日炎威岂易摧，火云压屋正崔嵬。嗜眠但喜蕲州簟，畏酒不禁河朔杯。人望息肩亭
午过，天方悔祸素秋来。细思残暑能多少，夜夜常占斗柄回。
急雨遽凉
急雨消残暑，旷然天地秋。露萤矜熠熠，风叶送飕飕。凉簟惟添睡，明河不洗愁。流
年又如此，随处怯登楼。
纵游深山随所遇记之四首
行穿荦确度谽谷牙，路跨清溪一木斜。历尽艰危到平地，坏垣欹屋两三家。
又
山径欹危细栈通，孤村小店夕阳红。竹郎有庙临江际，木客无家住箐中。
又
道逢山客束荆薪，口眼睢盱略似人。试问村名瞠不语， 然长啸上嶙峋。
又
古寺萧萧不见僧，飞穡满屋老枭鸣。空房终夜无灯火，断木支门睡到明。
感中原旧事戏作
蜂儿园里香尘细，燕子楼中宝瑟斜。惟有天知太平事，乞倾东海洗胡沙。
小凉
羸躯一夏困沉绵，不在林间即水边。高卧已忘浮世事，小凉渐近早秋天。桔槔轧轧鸣
幽圃，舴艋遥遥入暮烟。余日无多那讳得，逢人自笑说明年。
村居
人笑无才自笑狂，槿篱竹坞得深藏。自从病后辜风月，未免愁中读老庄。行圃数畦秋
菜长，泛溪十里晚荷香。丛书坐懒无由续，且补忠州手录方。
城东
出郭溶溶细縠波，平生此地几经过。祭余野庙啼乌乐，酒贱村墟醉叟多。亭午疏钟离
石佛，敛疏微雨泊曹娥。采莲艇子愁衣湿，不为人家惜绿荷。
初秋露坐作短歌
房星纵，心星横，斗牛阑干河汉明。青天露坐性所乐，不觉庭树秋风生。秋风摇落君
勿悲，明年花开还满枝。人生衰谢则已矣，宁复鬒发童颜时。
池上
旋移吟榻并池横，欲出柴门复懒行。树罅忽明知月上，竹梢微动觉风生。贫无醉日惟
坚忍，疾遇凉秋亦渐平。二尺灯檠元好在，便思相伴听蛩声。
</div>
    <div class="pagination">
<a href="陆放翁全集剑南诗稿渭南文集_page220.html">上一页</a><span>...</span><a href="陆放翁全集剑南诗稿渭南文集_page216.html">216</a><a href="陆放翁全集剑南诗稿渭南文集_page217.html">217</a><a href="陆放翁全集剑南诗稿渭南文集_page218.html">218</a><a href="陆放翁全集剑南诗稿渭南文集_page219.html">219</a><a href="陆放翁全集剑南诗稿渭南文集_page220.html">220</a><span class="current-page">221</span><a href="陆放翁全集剑南诗稿渭南文集_page222.html">222</a><a href="陆放翁全集剑南诗稿渭南文集_page223.html">223</a><a href="陆放翁全集剑南诗稿渭南文集_page224.html">224</a><a href="陆放翁全集剑南诗稿渭南文集_page225.html">225</a><a href="陆放翁全集剑南诗稿渭南文集_page226.html">226</a><span>...</span><a href="陆放翁全集剑南诗稿渭南文集_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
