<!DOCTYPE html>
<html>
<head>
    <meta charset="UTF-8">
    <title>空同集 - 第 102 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 102 页/共 102 页</h1>
    <div class="content">
丘先生祭文 

维正德四年岁在巳巳六月甲子处士松山先生丘公卒其友人北郡李梦阳以柔毛庶品为奠而致辞曰于乎士有旷百世而心相求者矣而公与仆生并时也又共里闬而居岂不幸哉当是时公年六十余矣而与余文余仕宦人也而独敬重公以隐操此非世俗所谓相左者哉然仆于公则相合也此岂苟然而巳者邪且以公之豪巨使出而干仕与世翩翩其所就固可量哉而说者乃曰何论愚智显贵则身高此所谓井蛙之见也诚以彼较此其轻重可同日而语哉是以原宪季次之伦宁没迹于沧波岩穴之区而不肯苟禄以徇世即守蓬蒿毕身隐约而死而终不与汶汶者比权而量力也古人有言曰天道无亲惟善是亲不于厥身于其子孙且如陶潜杜甫非不善人也然率困苦不显见于世乃其子率又不甚似亦谓有天道否邪故原宪季次虽隐约然不以其故而损名陶潜杜甫其子即不似然议者不以是贬其行故曰君子强为善而巳矣公何憾哉前公以圹志数见属今且撰公圹志矣不敢卒负 

熊士选祭文 

仲夏之交我舟南迈冲沙改路浩浩江濑顾瞻剑浦有坟山阿慨思哲人揽涕滂沱惟斯哲人志超美心如玉如金英其德音豸巍于冠立朝之端如鸷戢翰鸟栖弗安联裾并珂喟昔京室晨游继烛宵吟见日形忘道乎死生胶漆妖祲中昏塌翅各归天清地宁重离再辉我乎南来哲人玉颓蕙零松摧不见颜仪见此夜台绝弦为谁掩袂徘徊百身愿赎返魂无丹巨川滔滔林原盘盘车停马驻孰知我叹尚飨 

周副使祭文 

呜呼公父子盖棺者于兹两月矣公之罹祸之惨见之者哽咽不能道其事闻之者不忍闻也即不相识为公犹痛悼忿恨不欲与贼共生矧吾侪于公同进士为僚友邪当公之击贼也知有君也不知其有身公之子知有公也不知其身为身也使天下为臣者皆如公为子者皆如公之子可常治而不乱矧有如盗贼矧有如公父子者死于盗贼之手呜呼何忍道何忍道不忍道而复道此者亦以痛悼忿恨天下无公父子者耳今公长子奉二柩登之巨舟由彭蠡大江反葬于故丘较之无闻而死者死同而所以死则固殊矣尚飨 

左公墓祭文 

年月日具官某以牲醴之仪遣永新县官往祭于奉训大夫泰州知州左公之墓曰始予下车询公园域扫治缺人鞠为榛区心窃悼之亟欲往视今在邻邑竟亦斯沮茑萝之怀欿焉靡宁乃辄遣官临祭公如有灵鉴兹永忱于乎硕德下位泽复弗延于后人孰谓有天道哉尚飨 

汪世兴祭文 

维正德四年岁次巳已十一月某朔越某日友人某等谨以庶品清酤奠于亡友校尉宣武卫百户汪君世兴柩所其文曰呜呼世兴死乎真邪非邪两月前世兴别我行往山东固伟然一壮男子也而今遽死乎世兴为人无致短之道不宜客死暴露而今短邪又客死于暴露邪且今狂悖无行负君父用奸计欺压辈行得罪友朋者岂少也然多白头不死乃今竟短而客死而又暴露哉且自有宇宙来忠直获殃咎不才受显福屈伸颠倒夫岂少哉至于论人则于其行不于其年今世兴即短而客死暴露较之诸所白头死牖下其得失不侔矣呜呼世兴余又何悲 

延平同知闾公祭文 

惟昔杏林坐宴花京走马元龙逸气王融妙年附蝇有幸方惭葭倚逝水难谌遽成萍迹浮沉既判悲庆随生中间乖隔哽咽何述又况雍门轸存殁之怀山阳起横吹之感迎輀抚孤此痛畴堪缅惟年甫释褐星轺衣绣鹭轼当其揽辔河朔褰帷济上风声义气岂出范贾二子下哉故时弗常春明必有晦林甫曳绅九龄褫爵丁生端笏平仲窜荒虽显幽定数智人罔谈而慨古愤今志士多泪闽边越徼竟堕跕鸢瘴两蛮飙徒归唳鹤一麾尚尔胡论高牙独榇南来孤魂西返榛墟严雪风亭暂依礼同斗酒情仿生刍昭昭有知鉴兹永怀尚飨 

王汝邻祭文 

凤翔千仞龙游四泽昧者翘首而挹其辉枯者跂足而俟其液乃一旦翮杀鳞脱奄焉与常羽凡介同尽共灭此其恨若痛有不肝蚀而肠裂也邪于乎汝邻方岳之任高矣陟矣挹君之辉而俟君之液者天下有同情焉人士有同评焉乃亦杀翮脱鳞奄焉与常凡者埒邪追惟牛刀初试鹭车载扬锦炫鹗击何者风采虽宝铗中埋而龙光竟吐柏台薇省台辅是阶李广不侯颜回终夭天乎命邪此恨此痛行路靡堪矧附骥于甲流断金于末契者哉某等转蓬自昔聚萍在斯淮阳匪远哭吊罔由寄薄奠于生刍轸遐悲于宿草文缩意永室迩心绵尚享 

林元佐祭文 

年月日友人某等以庶豆清酤奠于故户部员外郎东石林君柩所再拜哭且告之曰呜呼元佐旬浃丧二子未几身与俱亡天之祸林氏亦遽至此极邪元佐气体若北人善饮食不畏寒暑而一病骨立以死元佐上不负君下不负民内宜于亲外义于人足永祀矣而乃竟无子识元佐者谓其空洞垣达道远之具而其官若寿竟止于此之数者展转思绎莫究厥始而所谓天者果安在哉予尝慱观天下势有所难怕数有所难一卒然而值歘然而失则虽所谓天者无容力焉故得丧不足以自律而成败不足以尽人不然岂无崇爵考终传之子孙无一善可称于世者乎予固知元佐且将唾之不顾而自亮其死之为安也他何论哉他何论哉元佐冯丽云附景星揽观宇宙之内亦少慰乎 

李员外祭文 

呜呼君结衾盖棺离人世者忽二旬于兹矣思与君偕入并驰棋局酒杯諠娱笑谑极平生过从之乐而今不可获矣颀然之貌森然之髯恍然立吾前豪激磊落之论侃侃在耳也而呼之不应招之不徕也君慷慨悲歌人也英爽不散之气必有附丽冯倚与阴阳相升降者欤然予不得而知之矣自君之没予寝不安枕食不甘味参欷重息未始一日而置盖一以愤善人之弗谷一以悼交游之陵替则君之英爽不散者亦有鉴于斯否邪 

余员外祭文 

呜呼士有负陵云槩日之材挟奋迅扶摇之翮一旦崩陨僵踣与百卉共尽腐鼠同磔必有水火之厄雕锻之疾虞罗斧斤为之灾者否则冲风毒雾排其坚干焦其劲羽嗟吾邦臣有一于是乎而遽奄然死乎曩谓君垂荫万畒振翰九霄可计日而至而今已矣尝窃观天下貌弗中相羸瘵多嗜欲弗寿志庸识卑弗贵谫薄弗禄悍急弗谷嗟吾邦臣有一于是乎而谷也禄也贵也寿也于斯焉止乎或谓君席肃敏之业产富千金年四十余育五子又莅官赫赫之良而夺之全殆所谓天也夫良者天既夺之矣彼貌弗中者羸瘵者多嗜欲者志庸识卑者谫者薄者悍者急者顾或全之何邪向之材若翮又安丌为邪呜呼是固不得而知又奚足为吾邦臣辞也始大夫命下羣趋贺君相顾而笑诹辰蠲饎将大飨宾客孰谓庆者出庐返辔来吊非斯文之至厄千古之深悼乎是月也设旐于庭戒行有期君有老母日夜企君之归君之魂气尚无它之乎 

冯照磨祭文 

呜呼生死其天乎哀欢其情乎不有邂逅之遇金石之盟杯酒弹剑意气相倾者一旦幽显异途荣陨殊科于是轸雍门之调诵蒿里之歌伤如之何矣临君之门归轝驾矣丹旐扬扬柳在下矣子衰妻经宾客缟衣冠送矣嗟嗟悲夫修荣短戚穷忧达悦伸畅缩抑人情固矣及百年共尽一杯均掩狸鼠内穴蝼蚁下吶草卉瓦石又何异矣孰夭孰寿孰愚孰智矣君虽弗昭异于弗仕四十而有子异于徒死吾又奚悲吾又奚悲 

祭鲍子文 

维嘉靖元年十月癸酉朔越十有六日戊子梅山先生柩还放故山其友人李梦阳设奠夷门道左再拜送之而为之言曰呜呼鲍子胡为乎来胡为乎归子之来也高冠大衣轻舟稳车前有厮后有台江竹月迎山迈云随而今之归丹旐前飞素幔后围宾客缟衣而白冠送子吹台之侧哭子长河之千呜呼鲍子十年北顾气横中原一旦堂堂之躯而为营营之魂乎岂生死有地寿夭者天乎草木黄陨繁霜惨人吴泽寒波越猿暮呻子无东无西无南无北白鬼返亡鬼俱还汝乡国汝有朋亲弟昆宗之子族之孙有迓于境有俟于门肴嘉酒馨肥羜香豚汝嗣六龄哭爷零子汝灵汝征汝家汝庭尚享 

亡弟汝含祭文 

汝含既卒之三日二哥以牲酒果为奠拊棺大恸仰天而言曰呜呼吾弟吾尚忍言邪昔我先君徙官于河藩挈吾兄弟僦居氓邸入饱出嬉家室如火元年戊申丧我季姊癸丑丧吾母乙卯又丧吾父八年三丧故业崩解骨肉荼毒李氏不绝如线维伯兄念先世起家之艰夙夜罔懈振我中叶久而未集吾虽窃有班秩顾怕有归志而大我门闾惟汝焉望而汝今死巳呜呼尚忍言邪尚忍言邪汝七岁犹乳以吾母绝字于汝也十岁矫悍群儿莫之敢鬬十三四缀幡走马捷如猱狖吾知汝禀之者厚也十五涉猎典籍日诵二千言微旨奥义多所自解十八九铓锷轩露渐有光彩吾知汝蹄啮者必善走也吾见汝额骨隆隆起发际巨口丰颐阔步凝视始生之日有不速之客二人来绯袍而皁盖吾知汝贵且寿也有一于此足以不死而汝竟死邪昔先君易箦惟汝焉忧以婚姻属兄以行业责我尔家尔室厥女弥月兄亦庶乎矣汝行未见业未大予何以见先君于地下邪去岁仲冬汝从予通州疾病寻作日目荒目荒而痴首岑岑而恶更数医之手而巉然骨立日销月削抑孰谓遽罹此虐也呜呼天邪命邪蚩蚩之氓天乎寿之命乎佑之何独殇吾弟且夺其后邪凡此皆所不忍言而吾言之虽虞尔之魂亦以泄吾之悲夫吾能言者言之矣所不能言汝亦知之否邪 

方山子祭文 

方山先生卒殡矣大梁李某乃以香币之仪遥奠于殡所为言曰于乎横海之鳞钓者徒盱顺风之翼弋人何慕子也杰特警捷英悟弹铗悲歌振缨高步扁舟浮游骏马驰骛五岳丘垤万古昏暮轩驷弗义视如蚓螬一言苟合千金毫毛弱弄觚翰壮涉风骚咲御杯醆手无停毫于乎郑子易艮其背诗养时晦天道忌露自满者溃茫茫草泽旷旷丰沛桂折松摧珠洎玉颜凫鴈鸣呌云霾惨其遵吴迈越魂气东之方山书屋沙溪钓丝惊猿月啸狐鹤夜悲生刍延颈山川纡回歌不尽哀意岂达辞悠悠君子孰知我思 

内弟左舜在祭文 

年月日左君舜在卒越四日其姻兄关西李某以刚鬟柔毛清酷庶果往奠之曰汝生早孤形影伥伥甫及解事遽夭而亡二雏在抱重闱在堂视天梦梦哀哉允伤尔祖树德厥考孔扬天尔良既笃既臧惠亲友弟和邻睦乡怒不至詈戏不涉狂口无兼味体无丽裳所不永者谓非天殃予来自西闻汝大喜整衣呼食示健强起予往珍视病则骨髓神医弗治况予小子再经旬浃而竟至此阽危之言琅琅可书天鼓自候以占疾徐达生委命智者弗如莫寿于殇莫乐于死斯言良恠要有至理昭昭听之尚其鉴止 

外母广武郡君祭文 

嘉靖元年二月戊寅期我广武郡君将启殡而西宅之三十六陂之佳郁于是甥李梦阳设酒脯牲俎以奠而言曰于乎谓贤者嘏我君恭孝四十而寡谓贵者盛我君玉枝隐约愁病谓寿者祺我君七十霜鹄夜悲于乎贤匪无嘏天实靳之贵匪无盛我遘靡时既之寿胡靳之祺如琼株飙撼珍草霰摧即光英馨黁讵守之弗黯久而能持也哀哀我君秋兰俄殒晨月竟沈既往何言追思痛心云轙载驾二月初吉羽卫翲翋原野惨栗攀号莫及窀穸永毕哀哉尚享 



【后序】 

空同集后序 待御东明李公代 

天子狩于三秦百度惟贞遐迩禔福尤加意厘文造士按部所至从吏事旁午中临校品题直抉六经之渊源而揭文章之宗旨士无不洒然向风烝烝兴起者暇复手空同一编语余曰弘文者先其大作人者示之的夫文运莫厄于金元皇祖驱逐胡虏荡涤腥膻重新日月乾坤还诸三代文明之盛独文之余风未殄有待熙洽庆阳李献吉民岷起弘治郅隆间一扫金元靡陋之习力追先秦西京以接于风雅郁郁乎尔雅深厚称盛世之文于我圣祖耿光大烈庶几润色而黼藻之自是作者继出人思随踵左马家欲比肩汉魏盛唐献吉先之也文家推为杜稷勋信哉乃其集梓于海内而顾缺然于其乡徒使二华终南百二天险下瞰山东者雄杰如昔而其人之吐吞河渭沉郁丰镐凭陵子长孟坚辈者不得与山河鼎列其域中并重今昔令其乡之后进好古思企者外索而手抄仕宦而游兹土者无所购奇书若适瑶圃琼林空箧而返宁独掩厥懿美且非所以华 

国乎君方秉斯文之印其订讹而付梓人氏为秦文献及其子弟计余拜受而敬喏曰盛举哉昔唐宋有韩欧氏说者谓其以文扶世运献吉功齐二氏而力殆倍之顾由欧阳子后数百年而始有献吉田献吉后百余年而其乡始有今梓献吉其有奇遭邪乃公则不独雄其文已也献吉挺挺特立视高步远不能侪俗取容劲气赤心忧 国家而担世道二病三害六渐八党人而疏颉颃贾董关弘正 两朝重轻批九陛之逆鳞犯贵戚权珰之虎口历百折而慷慨雍容无少屈挠此其品格事业胡可量献吉独文人巳哉又孰非其所以为文者哉秦士从此家传户诵论世而尚友彬彬质有其文则公之鼓铸弘矣献吉复古之伟功文章之定价其自为论辩与诸家所评隲具在不复论论公梓文之指云 万历辛丑春月吉 

赐进士出身中宪大夫陕西提刑按察司副使奉勑提督学校前礼部仪制司郎中琅邪臧尔劝书空同集后序 

空同李子集后序 

空同李子者陕之庆阳人李二献吉也既殁矣遗文诗殆千百篇其甥曹君仲礼守凤阳将梓行问序焉他日王子公济过会予于燕子矶予告之王子曰信哉李子之集不可以莫之行也一为歌行近体即如李杜一为古选乐府即如曹刘阮谢一为赋记书序即如屈宋贾马拟之而必至创之而先合海内士为文若诗者多宗法之真天下之奇材也予叹曰果若人言向使李子一为定性订顽即如程张一为大学中庸即如曾思惜其力不加之乎此耳主子曰人有定品材有定格必居一以限之吾惧子之难乎其论世也曰子虽知李子矣犹未如予知之深也昔在弘治中天下方苦于二病三害六渐如人元气受伤棘湏疗理然自卿相以下莫能计也李子时为户曹主事详列其故犯贵戚触近幸不顾刑戮惟冀民生之遂焉及正德之初幸阉八人日导武皇造为滛巧支荡其心狗马鹰兔击球角抵随欲而中时号八党然自辅弼以下莫能正也李子时为户曹郎中乃奏记部尚书洪洞韩公韩公深取之即令属草旦率羣臣伏阙请除八阉惟冀君德之成焉呜呼使弘治之疏行即病害皆去而下可为民使正德之疏济即暬御皆正而上可为德当其为志虽商傅说周召虎皆思可企而及也又何难于曾思程张乎今顾其为集乃工于曹刘李杜之间精于屈宋贾马之场夫世有干霄之材断而为侏儒之柱者则必悔人藏照乘之珠分而嵌糟醨之盘者则必怨此非其力之不赡乃其艺之未审耳故予每读二疏深为李子惊及观他文诗则又怅然惜矣曰李子存吾子不以是告李子亡吾子乃以是言虽为□子知李子将无陷于病李子乎曰非然也吾与李子生既不能数会死若又不能以尽言则为负此知已使天下后世知吾李子止可为曹阮李杜辈而不知究其极有如此之美也且今天下之材如李子者几人哉如李子之材而未究其极予而涂人也则可予而苟一交游也宁能忘于怀乎夫如李子之材未究其极也且如此天下无李子之材者乃或又遗其大而惟他乎徇焉则又岂但为予之所惜乎虽然观李子之集者能先请观乎状疏一卷徐以读他文若诗亦可以思过半矣嘉靖十一年岁次壬辰冬十一月高陵吕柟序

</div>
    <div class="pagination">
<a href="空同集_page101.html">上一页</a><span>...</span><a href="空同集_page97.html">97</a><a href="空同集_page98.html">98</a><a href="空同集_page99.html">99</a><a href="空同集_page100.html">100</a><a href="空同集_page101.html">101</a><span class="current-page">102</span>
    </div>
    <div class="pagination"><a href="index.html">返回目录</a></div>
</body>
</html>
