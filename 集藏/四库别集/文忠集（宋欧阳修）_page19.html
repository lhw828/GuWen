<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 19 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 19 页/共 103 页
  </h1>
  <div class="content">
   居士集三十二
　　墓志七首
　　尚书户部侍郎叅知政事赠右仆射文安王公墓志铭【并序】
　　公姓王氏其先太原祁人其六世祖某为唐辉州刺史遭世乱因留家砀山砀山近宋其后又徙宋州之虞城今为应天虞城人也公讳尧臣字伯庸天圣五年举进士第一为将作监丞通判湖州召试以著作佐郎直集贤院知光州嵗大饥羣贼发民仓廪吏法当死公曰此饥民求食尔荒政之所恤也乃请以减死论其后遂以着令至今用之丁父忧服除为三司度支判官再迁右司諌郭皇后废居瑶华宫有疾上颇哀怜之方后废时宦者阎文应有力及后疾文应又主监医后且卒议者疑文应有奸谋公请付其事御史考按虚实以释天下之疑事虽不行然自文应用事无敢指言者【一有其字】后文应卒以恣横斥死后犹在殡有司以嵗正月用故事张灯公言郭氏幸得防厚恩复位号乃天子后也张灯可废上遽为之罢景祐四年以本官知制诰赐服金紫同知通进银台司兼门下封駮提举诸司库务迁翰林学士知审官院元昊反西邉用兵以公为陜西体量安抚使公视四路山川险易还言某路宜益兵若干某路贼所不攻某路宜急为备至于诸将材能长短尽识之荐其可用者二十余人后皆为名将是时邉兵新败于好水任福等战死今韩丞相坐主帅失律夺招讨副使知秦州范文正公亦以移书元昊不先闻夺招讨副使知耀州公因言此两人天下之选也其忠义智勇名动四裔不宜以小故置之且任福由违节度以致败尤不可深责主将由是忤宰相意并其他议多格不行明年贼入泾原战定川杀大将葛懐敏乃公指言为备处由是始以公言为可信而前所格议悉见施行因复遣公安抚泾原路公曰陛下复用韩琦范仲淹幸甚然将不中御兵法也愿许以便宜从事上以为然因言诸路都部署可罢经畧副使以重将权而偏将见招讨使以军礼置德顺军于笼竿城废泾原等五州营田以其地募弓箭手其所更置尤多方公使还行至泾州而德胜寨兵廹其将姚贵闭城叛公止道左解装为牓射城中以招贵且发近兵讨之初吏白曰公奉使且还归报天子尔贵叛非公事也公曰贵土豪也颇得士心然初非叛者今不乗其未定速招降后必生事为朝廷患贵果出降明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏率富人出钱下至果菜皆加税而用益不足公始受命则曰今国与民皆矣在陛下任臣者如何由是天子一聴公所为公乃推见财利出入盈缩曰此本也彼末也计其缓急先后而去其蠧弊之有根穴者斥其妄计小利之害大体者然后一为条目使就法度罢副使判官不可用者十五人更荐用材且贤者朞年民不加赋而用足明年以其余偿内藏所借者数百万又明年其余而积于有司者【一有又字】数千万而所在流庸稍复其业公曰臣之术止于是矣且臣母老愿解烦剧天子多公功以为翰林学士承防兼端明殿学士羣牧使初宦者张永和方用事请收民房钱十之三以佐国事下三司永和隂遣人以利动公公执以为不可度支副使林潍附永和议不巳公奏罢潍乃止益利防三路转运使皆请増民盐井课嵗可为钱十余万公亦以为不可而权幸因縁多见裁抑京师数为飞语及上之左右徃徃防其短者上一切不问而公为之亦自若也及公既罢上慰劳之公顿首谢曰非臣之能惟陛下信用臣尔丁母忧去职服除后为学士羣牧使再迁给事中皇祐三年以本官为枢宻副使公持法守正遂以身任天下事凡宗室宦官医师乐工嬖习之贱莫不闗枢宻而滥恩幸请随其事可损损之可絶絶之至其大者则皆着为定令由是小人益怨构为飞书以害公公得书自请曰臣恐不能胜众怨愿得罢去上愈知公为忠为下令购为书者甚急公益感励在位六年废职修举皆有条理枢宻使狄青以军功起行伍居大位而士卒多属目徃徃造作言语以相扇动人情以为疑而青色颇自得公甞以语众折青为陈祸福言古将帅起防贱至富贵而不能保首领者可以为鉴戒青稍沮畏嘉祐元年三月拜户部侍郎叅知政事三年迁吏部侍郎八月二十一日以疾薨于位享年五十有六公在政事论议有所不同必反复切劘至于是而后止不为独见在上前所陈天下利害甚多至施行之亦未尝自名其所设施与在枢宻时特异岂政事者丞相府也其体自宜如是邪公为人纯质虽贵显不防俭约与其弟纯臣相友爱世称孝弟者言王氏遇人一以诚意无所矫饰善知人多所称荐士为时名臣者甚众有文集五十【一作六十】巻将终口授其弟纯臣遗奏以宗庙至重储嗣未立为忧天子愍然临其防辍视朝一日赠左仆射太常諡曰文安曽祖讳化某官【一无某官二字下同】赠太傅妣戚氏封曹国太夫人祖讳砺某官父讳渎某官皆赠太师中书令兼尚书令祖妣袁氏郓【一作郑】国太夫人妣仇氏徐国太夫人娶丁氏安康郡夫人子男三人同老大理评事周老太常寺太祝早卒朋老大理评事二女长适校书戚师道早卒次未嫁王氏自迁虞城由公曽祖而下或葬防金或葬土山皆在虞城嘉祐四年八月十日改葬公之皇考于宋城县平台乡石落原而以公从葬焉铭曰
　　王为祁人遭乱不还六世之祖初留砀山其后再迁虞宋之间遂安其居塟不逺卜宋多名家王实大族族大而振自公显闻公初奋躬以学以文逄国多事有劳有勤利归于邦怨不避身帝识其忠谓堪予弼俾副枢机出入惟宻遂叅政事实有谋谟谁中止之不俾相予帝有褒章愍饰之赠长于百寮考德惟称维古载功在其庙器今亦有铭幽宫是閟
　　资政殿大学士尚书左丞赠吏部尚书正肃吴公墓志铭
　　嘉祐四年十一月丁未资政殿大学士金紫光禄大夫尚书左丞知河南府兼西京留守司上柱国渤海郡开国公食邑二千八百户食实封八百户赠吏部尚书諡曰正肃吴公塟于郑州新郑县崇义乡朝村之原吴氏世为建安人自高曽以来皆葬建州之浦城至公始葬其皇考于新郑公讳育字春卿为人明敏劲果彊学博辩能自忖【一作持】度不可守不发已发莫能屈夺天圣中与其弟京方俱举进士试礼部为第一遂中甲科而京方皆及第当是时吴氏兄弟名闻天下公初以大理评事知临安诸暨二县迁本寺丞知襄城县举才识兼茂明于体用防入三等迁著作佐郎直集贤院通判苏州同知太常礼院三司户部度支二判官知谏院修起居注知制诰判太常大理二寺吏部流内铨史馆修撰累迁起居舍人为翰林学士久之迁礼部郎中以学士知开封府公为政简严所至民乐其不扰去虽久愈思之初秦悼王塟汝州界中其后子孙当从塟者与其嵗时上冡者不絶故宗室宦官常往来为州县患公在襄城每裁折【一作抑】之宗室宦官怒或夜半叩县门索牛驾车以动之公輙不应及旦徐吿曰牛不可得也由是宗室宦官曰此不可为也凡过其县者不敢以鹰犬犯民田至他境矣然后敢纵猎其治开封尤先豪猾曰吾何有以及斯人去其为害者而已居数日发大奸吏一人流于岭外一府股栗又得巨盗积赃万九千缗狱具而輙再变众疑以为寃天子为遣他吏按之卒伏法由是京师肃清方元昊叛河西契丹亦乗间隳盟朝廷多故公数言事献计画自元昊初遣使上书有不顺语朝廷亟命将出师而羣臣争言竖子即可【一作可即】诛灭独公以为元昊虽名藩臣而实桀骜其服叛荒忽不常宜示以不足责外置之且其巳僭名号夸其大势必不能自削以取羞种落第可因之赐号若国主者且故事也彼得其欲冝不肯妄动然时方锐意于必讨故皆以公言为不然其后师久无功而【一无此字】元昊亦归过自新天子为除其罪卒以为夏国主由是议者始悔不用公言而虚弊中国公在开封数以职事辨争或有不得则輙请引去天子惜之庆厯五年正月以为諌议大夫枢宻副使三月拜叅知政事与贾丞相争事上前上之左右与殿中人皆恐色变公论辩不已既而曰臣所争者职也顾力不能胜矣愿罢臣职不敢争上顾【一作多】公直乃复以为枢宻副使居嵗余大旱贾丞相罢去御史中丞高若讷用洪范言大臣廷争为不肃故雨不时若因并罢公以给事中知许州又知蔡州州故多盗公按令为民立伍保而简其法民便安之盗贼为息京师有告妖贼千人聚确山者上遣中贵人驰至蔡以名捕者十人使者欲得兵自徃取之公曰使者欲借兵立威欲得妖人以还报也使者曰欲得妖人尔公曰吾在此虽不敏然聚千人于境内安得不知使信有之今以兵徃是趋其为乱也此不过乡人相聚为佛事以利钱财尔一弓手召之可致也乃馆使者日与之饮酒而宻遣人召十人者皆至送京师告者果伏辜拜资政殿学士徙知河南府兼西京留守司又徙陜府迁礼部侍郎徙永兴军丁父忧去官起复恳请终防服除加拜翰林侍读学士且召之公辞以疾上恻然遣使者存问赐以名药遂以知汝州居久之又辞以疾即以为集贤院学士判西京留守司御史台疾少间【一作愈】复知陜府加拜资政殿大学士自公罢去上数为大臣言吴某刚正可用每召之輙以疾不至于是召还始侍讲禁中判通进银台司尚书都省明年拜宣徽南院使鄜延路经畧安抚使判延州厐丞相经略河东与夏人争麟州界亟筑栅于白草公以为约不先定而亟城必生事遽以利害牒河东移书厐公且奏疏论之【一有朝廷二字】皆不报已而夏人果犯邉杀骁将郭恩而厐丞相与其将校十数人皆以此得罪麟府遂警既而公复以疾辞不任邉事且求解宣徽使乃复以为资政殿大学士尚书左丞知河中府遂徙河南公前在河南逾月而去河南人思之闻其复来皆驩呼逆于路惟恐后其卒也皆聚哭公享年五十有五以嘉祐三年四月十五日【一作乙夘】卒于位【一有以闻二字】诏辍朝一日曽祖讳进忠赠太师妣陈氏吴国太夫人祖讳谅赠中书令妣葛氏越国太夫人父讳待问官至礼部侍郎赠太保妣李氏楚国太夫人娶王氏太原郡夫人子男十人安度安矩安素皆太常寺太祝安常大理评事安正安本安序皆秘书省正字安厚太常寺奉礼郎安宪安节未仕女三人长适集贤校理韩宗彦次适著作佐郎厐元英皆早卒次适光禄寺丞任逸公在二府时太保公以列卿奉朝请父子在廷士大夫以为荣而公踧踖不安自言子班父前非所以示人以法顾不敢以人子私乱朝廷之制愿得罢去不听天子数推恩羣臣子弟公每先及宗族踈逺者至公之卒子孙未官者七人有文集五十巻尤长于论议铭曰
　　显允吴公有家于闽自我皇考卜兹新原厚壤深泉乐其寛闲今公其从公志之安公昔尚少【一作少时】始来京师挟其二季名发声驰乃赐之防以承帝问语惊于【一作天】廷有伟其论乃登侍从乃任大臣出入险夷周旋屈伸公所防事先其利害初有不从后无不悔公于临政简以便人人失【一作去】而思愈久弥新帝曰廷臣汝刚而直来汝予用断余不惑公曰臣愚负薪之忧帝为咨嗟公其少休优以本邦宠其秩禄尚冀公来公卒不复史臣考德作铭幽宅
　　镇潼军节度观察留后李公墓志铭
　　嘉祐五年八月某日镇潼军节度观察留后知澶州军州事陇西李公得暴疾薨于州之正寝其以疾闻也上方宴禁中为止乐命中贵人驰国医徃视未及行而以薨闻诏辍视朝一日赐其家黄金三百両赠公感德军节度使已而又赠兼侍中太常諡曰某即以某年某月某日葬于开封府开封县褒亲乡先茔之次公讳端懿字元伯开封人也右千牛卫将军赠太师尚书令兼中书令陇西元靖王讳崇矩之曽孙连州刺史赠太师讳继昌之孙镇国军节度使驸马都尉赠尚书令兼中书令许和文公讳遵朂之子母曰齐国献穆大长公主太宗之女真宗之妹今天子之姑属亲而尊礼秩崇显其淑德美问彰于内外而和文公好学不倦折节下士喜交名公卿一时翕然号称贤尉故李氏之盛受宠三朝而天下之士不侈其荣而乐道其德公为冡子于其家法习见安行不待教告少笃学问长而孝友喜为诗工书画至于隂阳医术星经地理无所不通七嵗为如京副使厯文思副使供备库使洛苑使新州刺史康懐二州团练使济州防御使坐知冀州失捕妖人降授单州团练使知均州未行改滑州兵马钤辖居嵗中迁汝州防御使蔡州观察使天子祀明堂推恩徙华州观察使献穆大长公主薨起复为镇国军节度观察留后公泣血辞让愿终防制上不许其让许其终防给以全俸服除拜镇潼军节度观察留后累阶金紫光禄大夫勲上柱国爵开国公食邑四千四百户实封九百户公为儿时上在东宫真宗命公侍研席上尤亲爱尝解方玉带赐之稍长出入宫禁礼如家人虽燕见语不及私数为上陈朝廷阙失开说古今治乱多所补益退而未甞言公既薨得其遗藳之未上者言宗室事甚详其余不传公少自勉励见士大夫有失节废义者輙叹曰士起寒苦以学行自名至牵利欲遂亡其所守况骄佚易习而生长富贵间邪故常惕然痛自刮磨思立名节闻一善士倾身下之而贤士大夫亦乐与之游以此多得名誉方大长公主在时数欲求外官以自効不可得久之出知冀州为政循法度检身束下民以不扰嵗满召还初在冀捕妖人李挍挍穷自经死验得实矣后贝州妖贼王则闭城叛声言挍在以惑众公坐贬官已而则诛城开无李挍者乃还公防御使又知郓州安抚京东之西路是嵗京东水灾民饥流亡公为治室庐发仓廪而流人至者如归咸赖以全活置弓马手教其马鬭皆如精兵治汶阳堤百余里郓人遂无水患又知澶州发军吏之奸者去之流其尤者于逺方然后明军籍均其劳逸军中称平而畏其法始下令捕盗有登隣屋取一杓者遽置之法以徇于市曰是固足以信吾令由是盗贼屏息公虽以公主子自少居京师常领职事其在三班院尤为称职三班掌诸使臣功过黜陟而主者皆显官自重或贵家子食俸廪而已吏得因依为奸而职废久不省至公始躬治簿书考覈虚实赏罚必当后人多遵用其法及出为三州又皆有治状故虽享年不永不究其所施而士君子皆知其非安于富贵者也及闻其防也莫不痛惜焉公自为镇潼留后十年不迁上以其久也以为宁逺军节度使公恳辞不拜及其薨也遂赠感德军节度使公享年四十有八娶郭氏封仁寿郡君先公九年卒赠太原郡夫人西京左藏库使昌州团练使中和之女子男五人长曰诜供备库副使次曰諲曰询皆右侍禁次曰谆曰防尚幼女四人长适皇侄右屯卫大将军吉州团练使建安郡公宗保早卒次适秘书丞夏倚次适皇侄左领军卫大将军宗景次适皇侄孙右监门卫将军世逸公平生甞语其子弟曰吾防国厚恩未有以报吾且死冝有遗言毋因以求恩泽及其薨也其家如其言铭曰
　　允矣和文惟时显人蔚有士誉匪矜帝姻赉其子孙列爵啓国惟公承之克似其德士起寒家骄于满盈纷其利欲败节隳名公生盛族赫奕髙明都尉之子天子之甥惟谨惟恭其色不懈闻善如贪在得思戒间亦宴见忠言告猷学而从政有惠三州享其多美独不遐年高旌巨节以贲于泉曷又赠之金珰附蝉宠渥名荣【一作荣名】惟有其实刻诗同藏其固其宻

　　文忠集巻三十二
　　钦定四库全书
　　文忠集巻三十三
　　宋　欧阳修　撰
　　居士集三十三
　　墓志四首
　　尚书工部郎中充天章阁待制许公墓志铭【并序】
　　公讳元字子春姓许氏宣州宣城人也许氏世以孝谨称乡里其父亡一子当官兄弟相让久之曰吾弟材后必庇吾宗乃以公补郊社斋郎徙居海陵力耕以养其母调明州定海劒州顺昌县尉泰州军事推官戍兵千人自海上亡归州守闻变不知所为公为诘其所以来二三人出前对公叱左右执之曰惑众者此尔其余何罪劳其徒而遣之迁镇东军节度推官知润州丹阳县县有练湖决水一寸为漕渠一尺故法盗决湖者罪比杀人防嵗大旱公请借湖水溉民田不待报决之州守遣吏按问公曰便民罪令可也竟不能诘由是溉民田万余顷嵗乃大丰再迁太子中舎监州博盐和籴仓知泰州如臯县所至民爱思之公为吏喜修废壊其术长于治财自元昊叛河西兵出久无功而天下劳弊三司使言公材以主货公言先时贾人入粟塞下京师钱不足以偿故钱偿愈不足则粟入愈少而价愈髙是谓内外俱困请髙塞粟之价下南盐以偿之使东南去滞积而西北之粟盈曰此轻重之术也行之果便是时京师粟少而江淮嵗漕不给三司使惧大臣以为忧叅知政事范仲淹谓公独可办乃以公为江淮两浙荆湖发运判官公曰以六路七十二州之粟不能足京师者吾不信也至则治千艘浮江而上所过州县留三月食其余悉发而州县之廪逺近以次相补由是不数月京师足食既而叹曰此可为于乏时然嵗漕不给者有司之职废也乃考故事明约信令发敛转徙至于风波逺近迟速赏罚皆有法凡江湖数千里外谈笑治之不扰不劳而用以足公初以殿中丞为判官巳而为副为使每嵗终会计来朝天子必加恩礼特赐进士出身官至工部郎中天章阁待制凡在职十有三年巳而曰臣惫矣愿乞臣一州天子顾代公者难其人其请至八九久之察其实病且老矣乃以知州居嵗余徙知越州公益病又徙泰州至州未视事以嘉祐二年四月某日卒于家享年六十有九曾祖讳稠池州录事叅军祖讳规赠大理评事父讳逖尚书司封员外郎赠工部侍郎公娶冯氏封崇德县君先公卒子男二人长曰宗旦真州子县主簿次曰宗孟守将作监主簿女一人适太常寺太祝滕希雅先是江淮嵗漕京师者常六百万石其后十余嵗嵗益不充至公为之嵗必六百万而常余百万以备非常方其去职有劝公进为羡余者公曰吾岂聚敛者邪敢用此以希宠公为人善谈论与人交久而益笃于其家尤孝悌所得俸禄分给宗族无亲踈之异其孤宗旦等以某年某月某日葬公于真州子县甘露乡之某原其所与逰庐陵欧阳修志于其墓曰呜呼为天下者固常养材于无事之时盖必有事然后材臣出自寳元庆厯以来兵动一方奔走从事于其间者皆号称天下豪杰其智者出谋材者献力讫不得少如其志而公遭此时用其所长且久于其官故得卒就其业而成此名此其可以书矣乃为之铭曰
　　材难矣有蕴而不得其时时逢矣有用而不尽其施功难成而易毁虽明哲或不能以自知公材之敏兮用适其宜志方甚壮兮力则先衰行着于家而劳施于国永幽其閟兮铭以哀之
　　尚书刑部郎中充天章阁待制兼侍读赠右谏议大夫孙公墓志铭
　　公讳甫字之翰许州阳翟人也初举进士天圣五年得同学究出身为蔡州汝阳县主簿八年再举进士及第为【一无此字】华州观察推官转运使李纮荐其材迁大理寺丞知绛州翼城县故丞相杜祁公与纮皆以清莭自髙尤难于取士闻公纮所荐也数招致之一见大喜巳而祁公自御史中丞拜枢宻直学士知永兴军辟公司録凡事之繁猥者一以委之公叹曰待我以此可以去矣祁公为谢顾事非他吏不能者不敢烦公公乃从容为陈当世之务所以缓急先后施设之宜又多荐士之贤而在下者于是祁公自以为得益友嵗满知彭州永昌县监益州交子务再迁太常博士祁公为枢宻副使荐于朝得秘阁校理是时诸将兵讨灵夏久无功天下骚动盗贼数入州县杀吏卒吏多失职而民弊矣天子方鋭意更用二三大臣乃极选一时知名士增置谏员使补阙失公以右正言居谏院上好纳谏诤未尝罪言者而至言宫禁事他人犹须委曲开讽而公独曰所谓后者正嫡也其余皆犹婢尔贵贱有等用物不宜过僭自古宠女色初不制而后不能制者其祸不可悔上曰用物在有司吾恨不知尔公曰世谓諌臣耳目官所以达不知也若所谓前世女祸者载在书史陛下可自知也上深嘉纳之保州兵变前有告者大臣不时发之公因力言枢宻使副当得罪使乃杜祁公也邉将刘沪城水洛于渭州部署尹洙以沪违节度将诛之大臣稍主洙议公以为水洛通秦渭于国家利沪不可罪由是罢洙而释沪洙公平生所善者也公在谏院所言补益尤多是三者其一人所难言其二人所难处者其后言宰相以某事当去者上亟为罢之因以陈执中为知政事公又言执中不可用由是上难之公遂求解职于是小人不便大臣执政而朋党之论起二三公相继去位公亦在论中而辨诤愈切不自疑由是罢谏职以右司谏知邓州徙知安州厯江南两浙转运使再迁兵部员外郎改直史馆知陜府又徙晋州河东转运使公素羸性淡然寡所好欲恂恂似不能言而内劲果遇事精眀议者谓公道德文学宜在朝廷备顾问而钱谷刀笔非其职然公处之益办至临疑狱滞讼常立得其情大贼张海郭貌山攻刼商邓新破南阳顺阳公安辑有方常曰教民知战古法也乃亲阅县弓手教之击射坐作皆为精兵盗贼为息陜当东西冲吏苦厨传而前为守者顾毁誉不能有所损至公痛裁节之过客畏其清初无所望而亦莫之毁也陜人赖以纾后遂以为法其为转运使所至州县视其职事修废察其民乐否以此升黜官吏而不纳毁誉遇下虽严而不害其在两浙范文正公守杭州以大臣或便冝行事公曰范公贵臣也吾屈于此则不得伸于彼矣由是一切防以法而常以监司自处范公遇公无倦色及退而不能无恨公遇范公不少下然退而未尝不称其贤也自河东召为度支副使勤其职不以为劳巳而得疾嘉祐元年迁刑部郎中天章阁待制河北都转运使不行疾少间乃留侍读公博学彊记尤喜言唐事能详其君臣行事本末以推见当时治乱每为人説如其身履其间而聼者晓然如目见故学者以为终嵗读史不如一日闻公论也所着唐史记七十五卷论议宏赡书未及成以嘉祐二年正月戊戌卒于家享年六十公既卒诏取其书藏于秘府赠右谏议大夫又有文集七巻公喜接士务人善所得俸廪多所施与抚诸孤儿教育如已子曾祖讳恕博州堂邑主簿祖讳贲尚书库部员外郎考讳从革不仕以公贵累赠都官郎中母曰长安县太君李氏娶程氏夀昌县君子三人长曰宜滑州节度推官次曰寔曰寘皆将作监主簿女三人一适将作监主簿程着余皆早亡以五年七月丁酉葬公于阳翟县旧学乡坞头村之北原铭曰
　　惟学而知方以行其义惟简而无欲以遂其刚力虽弱兮志则彊积之厚兮发也光宜夀兮奄以藏有深其泉兮有崇其冈永安其固兮百世无伤
　　梅圣俞墓志铭【并序】
　　嘉祐五年京师大疫四月乙亥圣俞得疾卧城东汴阳坊明日朝之贤士大夫徃问疾者驺呼属路不絶城东之人市者废行者不得徃来咸惊顾相语【一作谓】曰兹坊所居大人谁邪【一作兹坊大人谁也】何致客之多也居八日癸未圣俞卒于是贤士大夫又走吊【二字一作共】哭如前日益多而其尤亲且旧者相与聚而谋其后事自丞相以下皆有以赙防其家粤六月甲申其孤【一作子】增【一无此字】载其柩南归以明年正月丁丑葬于某所【一作宣州阳城镇归山】圣俞字也其名尭臣姓梅氏宣州宣城人也【一作姓梅氏名尭臣宣州人也】自【一无此字】其家世颇【一有皆字】能诗而从【一作叔】父询以仕显至圣俞遂以诗闻自武夫贵戚童儿【一作儿童】野叟皆能道其名字虽妄愚人不能知诗义者直曰此世所贵也吾能得之用以自矜故求者日踵门而圣俞诗遂行天下其初喜为清丽闲肆平淡久则涵演深逺间亦琢刻以出怪巧然气完力余益老以坚其应于人者多故辞非一体至于他文章皆可喜非如唐诸子号诗人者僻固而狭陋也圣俞为人仁厚乐易未尝忤于物至其穷愁感愤有所骂讥笑谑一发【一有之字】于诗然用以为驩而不怨怼可谓君子者也初在河南【一有时字】王文康公见其文叹曰二百年无此作矣其后大臣屡荐宜在馆阁尝一召试赐进士出身余辄不报嘉祐元年翰林学士赵概等十余人列言于朝曰梅某经行修明愿得留与国子诸生讲论道德作为雅颂【一作风雅】以謌咏圣化乃得国子监直讲三年冬祫于太庙御史中丞韩绛言天子且亲祠当更制乐章以荐祖考惟梅某为宜亦不报圣俞初以从父廕补太庙斋郎歴桐城河南河阳三县主簿以徳兴县令知建徳县又知襄城县监湖州盐税签署忠武镇安两军节度判官监永济仓国子监直讲累官至尚书都官员外郎尝奏其所撰唐载二十六卷多补正旧史阙缪乃命编修唐书书成未奏而卒享年五十有九曾祖讳逺祖讳邈皆不仕父讳让太子中舎致仕赠职方郎中母曰仙逰县太君束氏又曰清河县太君张氏初娶谢氏封南阳县君再娶刁氏封某【一作平恩】县君子男五人曰增曰墀曰坰曰儿一早卒女二人长适太庙斋郎薛通次尚防圣俞学长于毛氏诗为小传二十卷其文集四十巻注孙子十三篇余尝论其诗曰世谓诗人少达而多穷葢非诗能穷人殆穷者而后工也圣俞以为知言铭曰
　　不戚其穷不困其鸣不踬于艰不履于倾养其和平以发厥声震越浑锽众聼以惊以其清以播其英以成其名以告诸冥
　　江邻防墓志铭
　　君讳休复字邻防其为人外若简旷而内行修饬不妄动于利欲其彊学博覧无所不通而【一无此字】不以矜人至有问輙应虽好辩者不能穷也巳则黙若不能言者其为文章淳雅尤长于诗淡泊闲逺徃徃造人之不至善书喜琴奕饮酒与人交久而益笃孝于宗族事孀姑如母天圣中与尹师鲁苏子美逰知名当时举进士及第调蓝山尉骑驴赴官每据鞍读书至迷失道家人求得之乃觉歴信潞二州司法叅军又举书判拔萃改大理寺丞知长葛县事通判阆州以母防去职服除知天长县事迁殿中丞又以父忧终防献其所著书召试充集贤校理判尚书刑部当庆厯时小人不便大臣执政者欲累以事去之君友苏子美杜丞相壻也以祠神防饮得罪一时知名士皆被逐君坐落职监蔡州商税久之知奉符县事改太常博士通判睦州徙庐州复得集贤校理判吏部南漕登闻检【一作鼓】院为羣牧判官出知同州提防陜西路刑狱入判三司盐铁局院修起居注累迁刑部郎中君于治人则曰为政所以安民也无扰之而巳故所至民乐其简易至辨疑折狱则或权以术举无不得而不常用亦不自以为能也君所著书号唐宜鍳十五卷春秋世论三十卷文集二十卷又作神告一篇言皇嗣事以为皇嗣国大事也臣子以为嫌而难言或言而不见纳故假神告祖宗之意务为深切冀以感悟又尝言昭宪太后杜氏子孙冝録用故翰林学士刘筠无后而官没其赀宜为立后还其赀刘氏【一有因字】得不絶君之论议颇多凡与其逰者莫不称其贤而在上位者久未之用也自其修起居注士大夫始相庆以为在上者知将用之矣而用君者亦方自以为得而君亡矣呜呼岂非其命哉君以嘉祐五年四月乙亥以疾终于京师即以其年六月庚申葬于某所【一作阳夏乡之原】君享年五十有六方其亡恙时为理【一作治】命数百言巳而疾且革其子问所欲言曰吾巳着之矣遂不复言曽祖讳濬殿中丞赠驾部员外郎妣李氏始【一作隆】平县太君祖讳日新驾部员外郎赠太仆少卿妣孙氏富阳县太君考讳中古太常博士赠工部侍郎妣张氏仁夀县太君夫人夏侯氏永安县君金部郎中或之女先君数月卒子男三人长曰懋简并州司戸叅军次曰懋相太庙斋郎次曰懋迪女三人长适秘书丞钱衮余尚防君姓江氏开封陈留人也自汉轑阳侯徳居于陈留之圉城其后子孙分散【一作居】而君世至今居圉城不去自髙祖而上七世塟圉南夏冈由大王父而下三世乃塟阳夏铭曰
　　彼驰而我后彼取而我不岂用力者好先而知命者不茍嗟吾邻防兮卒以不偶举世之随兮君子之守众人所亡兮君子之有其失一世兮其存不朽惟其自以为得兮吾将谁咎












　　文忠集卷三十三
　　钦定四库全书
　　文忠集巻三十四
　　宋　欧阳修　撰
　　居士集三十四
　　墓志五首
　　尚书驾部员外郎致仕薛君墓志铭【并序】
　　尚书驾部员外郎致仕薛君讳长孺字元卿绛州正平人也赠太傅讳温瑜之曾孙殿中丞赠太师讳化光之孙右班殿直赠左骁卫大将军讳睦之子尚书户部侍郎赠司空简肃公兄之子薛为绛大族简肃公为时名臣君为薛氏良子弟少用简肃公廕补郊社斋郎将作监主簿太常寺太祝大理评事卫尉大理寺丞太子右【一作左】赞善大夫殿中丞国子博士尚书虞部比部驾部三员外郎厯知赵州临城县通判汉湖滑三州知彭州坐断狱降监阳武县税会简肃公夫人薨葬于绛州即起君知州事以办葬嵗满通判成都府未行遂以疾致仕居于许州之郾城嘉祐六年七月丙午以卒享年六十有一嵗君在汉州州兵数百杀其军校烧营以为乱君挺身徒步自壊垣入其营中以祸福语乱卒曰叛者立左胁从者立右于是数百人者皆趋立于右独叛者十三人亡去州遂无事明年蜀大饥今韩丞相安抚两川独汉人不甚殍赐诏书奬谕其在绛也曰绛吾乡里也长老乃吾父师子弟犹吾子弟也为立学置学官以教之为政有惠爱绛人大悦君为人谨黙淳质平居似不能言而其临事如此先娶李氏早亡后娶董氏封范阳县君子男二人长曰延永兴军醴泉县主簿次曰通蔡州司戸叅军孙男曰震孙女三人以治平三年二月乙酉葬于绛州正平县清原【一作源】乡周村原将葬其女弟之夫欧阳修为之铭曰
　　维圣有言兮仁勇而寿寿胡不多兮勇则信有为政乡州兮称于长老匶车来归兮乡人奔走遗思在人兮刻铭不朽
　　国子博士薛君墓志铭【并序】
　　君讳良孺字得之姓薛氏绛州正平人也少孤育于其叔父是为简肃公以公廕为将作监主簿太常寺奉礼郎大理评事将作监丞大理寺丞迁太子右赞善大夫殿中丞尝知秦州清水县县杂蕃夷君为简其政令示之必信蕃夷畏爱嵗满罢去人甚思之其后签书通利军判官公事与其军守争事坐停官久之复为殿中丞迁国子博士监陈州清酒务嘉祐八年二月甲午以疾卒于官舍享年四十有六宋兴百年薛姓五显而简肃公以清德直节闻故其家法严而子弟多贤材君为人开爽明秀防为简肃公所爱若已【一作过其】子长工书作歌诗尝一举进士不中以廕补例监库务无所施其能一为民政遂有声平居喜饮酒谈笑与其亲戚朋友驩然未尝有怨恶其在通利与其军守所争皆公事既废无怼色至卒穷以死豁如也呜呼可哀也已曾祖赠太传讳温瑜祖赠太师讳化光父右班殿直赠左骁卫大将军讳睦君娶张氏故枢宻直学士逸之女封仁寿县君先君二嵗而卒子男一人曰逊女三人长适大理评事王正甫次适太常寺太祝王端甫次尚防治平三年二月乙酉其孤逊举其防合葬于绛州正平县清原【一作源】乡周村原将葬庐陵欧阳修曰余薛氏壻也与君游而贤其人宜有以哀之乃为之铭曰
　　维古才子兮出于名族嗟吾得之兮既哲而淑有能不施兮不遐以趣卒困于艰兮泰乎自足绛水深长兮山冈起伏利我后人兮安于吉卜
　　徂徕石先生墓志铭【并序】
　　徂徕先生姓石氏名介字守道兖州奉符人也徂徕鲁东山而先生非隠者也其仕尝位于朝矣鲁之人不称其官而称其德以为徂徕鲁之望先生鲁人之所尊故因其所居山以配其有德之称曰徂徕先生者鲁人之志也先生貌厚而气完学笃而志大虽在畆不忘天下之忧以为时无不可为为之无不至不在其位则行其言吾言用功利施于天下不必出乎已吾言不用虽获祸咎至死而不悔其遇事发愤作为文章极陈古今治乱成败以指切当世贤愚善恶是是非非无所讳忌【一作忌讳】世俗颇骇其言由是谤议喧然而小人尤嫉恶之相与出力必【一有欲字】挤之死先生安然不惑不变曰吾道固如是吾勇过孟轲矣不幸遇疾以卒既卒而奸人有欲以奇祸中伤大臣者犹指先生以起事谓其诈死而北走契丹矣请发棺以验赖天子仁圣察其诬得不发棺而保全其妻子先生世为农家父讳丙始以仕进官至太常博士先生年二十六举进士甲科为郓州观察推官南京留守推官御史台辟主簿未至以上书论赦罢不召秩满迁某军节度掌书记代其父官于蜀为嘉州军事判官丁内外艰去官垢面跣足躬耕徂徕之下葬其五世未葬者七十丧服除召入国子监直讲是时兵讨元昊久无功海内重困天子奋然思欲振起威徳而进退二三大臣增置谏官御史所以求治之意甚鋭先生跃然喜曰此盛事也雅颂吾职其可已乎乃作庆厯圣德诗以褒贬大臣分别邪正累数百言诗出太山孙明复曰子祸始于此矣明复先生之师友也其后所谓奸人作竒祸者乃诗之所斥也先生自闲居徂徕后官于南京常以经术教授及在太学益以师道自居门人弟子从之者甚众太学之兴自先生始其所为文章曰某集者若干巻曰某集者若干巻其斥佛老时文则有怪説中国论曰去此三者然后可以有为其戒奸臣宦女则有唐鉴曰吾非为一世监也其余喜怒哀乐必见于文其辞博辩雄伟而忧思深逺其为言曰学者学为仁义也【一有仁急于利物义果于有为十字】惟忠能忘其身惟笃于自信者乃可以力行也以是行于已亦以是教于人所谓尧舜禹汤文武周公孔子孟轲雄韩愈氏者未尝一日不诵于口思与天下之士皆为周孔之徒以致其君为尧舜之君民为尧舜之民亦未尝一日少忘于心至其违世惊众人或笑之则曰吾非狂痴者也是以君子察其行而信其言推其用心而哀其志先生直讲嵗余杜祁公荐之天子拜太子中允今丞相韩公又荐之乃直集贤院又嵗余始去太学通判濮州方待次于徂徕以庆厯五年七月某日卒于家享年四十有一友人庐陵欧阳修哭之以诗以为待彼谤焰熄然后先生之道明矣先生既没妻子冻【一作寒】馁不自胜今丞相韩公与河阳富公分俸买田以活之后二十一【一无此字】年其家始克葬先生于某所将葬其子师讷与其门人姜潜杜黙徐遁等来告曰谤焰熄矣可以发先生之光矣敢请铭某曰吾诗不云乎子道自能久也何必吾铭遁等曰虽然鲁人之欲也乃为之铭曰
　　徂徕之岩岩与子之德兮鲁人之所瞻汶水之汤汤与子之道兮逾【一作愈】逺而弥长道之难行兮孔孟【一有亦云二字】遑遑一世之屯兮万世之光曰吾不有命兮安在夫桓魋与臧仓自古圣贤皆然兮噫子虽毁其何伤
　　故霸州文安县主簿苏君【一作赵郡苏明允】墓志铭【并序】
　　有蜀君子曰苏君讳洵字明允眉州眉山人也君之行义修于家信于乡里闻于蜀之人【一无此二字】久矣当至和嘉祐之间与其二子轼辙偕至京师翰林学士欧阳修得其所著书二十二篇献诸朝书既出而公卿士大夫争传之其二子举进士皆在高等亦以文学称于世眉山在西南数千里外一日父子隠然名动京师而苏氏文章遂擅天下君之文博辩雄伟读者悚然想见其人既见而温温似不能言及即之与居愈久而愈可爱间而出其所有愈叩而愈无穷呜呼可谓纯明笃实之君子也曾祖讳祐祖讳杲父讳序赠尚书职方员外郎三世皆不显职方君三子曰澹曰涣皆以文学举进士而君少独不喜学年已壮犹不知书职方君纵而不问卿闾亲族皆怪之或问其故职方君笑而不答君亦自如也年二十七始大发愤谢其素所往来少年闭户读书为文辞嵗余举进士再不中又举茂材异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之説以考质古今治乱成败圣贤穷达出处之际得其粹精【一作精粹】涵蓄充溢抑而不发久之慨然曰可矣由是下笔顷刻数千言其纵横上下出入驰骤必造于深防而后止盖其禀也厚故发之迟志也慤故得之精自来京师一时后生学者皆尊其贤学其文以为师法以其父子俱知名故号老苏以别之初修为上其书召试紫防阁辞不至遂除试秘书省校书郎会太常修纂建隆以来礼书乃以为霸州文安县主簿使食其禄与陈州项城县【一无此字】令姚辟同修礼书为太常因革礼一百巻书成方奏未报而君以疾卒实治平三年四月戊申也享年五十有八天子闻而哀之特赠光禄寺丞勅有司具舟载其防归于蜀君娶程氏大理寺丞文应之女生三子曰景先早卒轼今为殿中丞直史馆辙权大名府推官三女皆早卒孙曰迈曰迟有文集二十巻諡法三巻君善与人交急人患难死则防养其孤乡人多德之盖晚而好易曰易之道深矣汨而不明者诸儒以附会之説乱之也去之则圣人之防见矣作易传未成而卒治平四年十月壬申葬于彭山之安镇乡可龙里君生于逺方而学又晩成常叹曰知我者惟吾父与欧阳公也然则非余谁宜铭铭曰
　　苏显唐世实栾城人以宦留眉蕃蕃子孙自其高曾乡里称仁伟欤明允大发于文亦既有文而又有子其存不朽其嗣弥昌呜呼明允可谓不亡
　　赠太子太傅胡公墓志铭
　　太子少师致仕赠太子太傅胡公讳宿字武平其先豫章人也后徙常州之晋陵世有隠德为晋陵着姓公举进士中天圣二年乙科为真州子尉县大水漂溺居民令不能救公曰拯溺吾职也即率公私舟活数千人嵗满调庐州合淝主簿张丞相士逊称其文行荐诸朝召试学士院为馆阁校勘与修北史改集贤校理通判宣州三迁太常博士判吏部南曹赐绯衣银鱼【一有出字】知湖州为政有惠爱筑石塘百里捍水患大兴学校学者盛于东南自湖学始公丁母夫人忧去而州人思之名其塘曰胡公塘学者为公立生祠于学中至今祠之公居防毁瘠过礼三年不居于内服除为三司盐鐡判官转尚书祠部员外郎判度支局院知苏州两浙路转运使召还修起居注以本官知制诰兼勾当三班院已而兼判吏部流内铨入内都知杨懐敏坐卫士夜盗入禁中惊乗舆斥出为和州都监懐敏用事久势动中外未几召复故职公封还辞头不草制论曰卫士之变踪迹连懐敏得不穷治诛死幸矣岂宜复在左右其命遂止久之拜公翰林侍读学士迁翰林学士兼史馆修撰判馆事兼端明殿学士累迁尚书左司郎中兼知通进银台司审刑院羣牧使提举在京诸司库务醴泉宫判尚书礼部遂判都省再知礼部贡举奉使契丹馆伴北朝人使亦皆再而虏人严惮之公为人清俭谨黙内刚外和羣居笑语讙哗独正容色温温不动声气与人言必思而后对故其涖官临事慎重不輙发发亦不可囘止而其趣要归于仁厚朝议在官年七十而不致仕者有司以时按籍举行公以为养亷耻厚风俗宜有渐而欲一切以吏议从事殆非所以优老劝功之意当少缓其事【一作法】使人得自言而全其美节朝廷嘉其言是至今行之皇祐新乐成议者多异论有诏新乐用于常祀朝会而郊庙仍用旧乐公言书称同律而今旧乐高新乐下相去一律难并【一作遂】用而新乐未施于郊庙先用之朝会非先王荐上帝配祖考之意皆不可【一作遂不行】近制礼部四嵗一贡士议者患之请更为间嵗议已定公独以为不然曰使士子废业而奔走无宁嵗不如复用三嵗之制也众皆以公言为非行之数年士子果以为不便而卒用三嵗之制仁宗久未有皇子羣臣多以皇嗣为言未省公以学士当作青辞祷嗣【一作祠】于山川即建言储位久虚非所以居安而虑危愿择宗室之贤者立之以慰安天下之心语甚切至公学问该博兼通隂阳五行天人【一作文】灾异之説南京鸿庆宫灾公以为南京圣宋所以受命建号而大火主于商丘国家乗火德而王者也今不领于祠官而比年数灾宜修火祀事下太常嵗以长吏奉祠商丘自公始庆厯六年夏河北河东京东同时地震而登莱尤甚公以嵗推之曰明年丁亥嵗之刑德皆在北宫隂生于子而极于亥然隂犹彊而未即伏阳犹防而未即胜此所以震也是谓龙战之会而其位在干今西北二虏中国之隂也宜为之备不然必有内盗起于河朔明年王则以贝州叛公又以为登莱视京师为东北隅乃【一作易艮】少阳之位也今二州并置金坑多聚民以凿山谷阳气损泄故隂乗而动县官入金嵗几何小利而大害可即禁止以宁地道皇祐五年正月会灵宫灾是嵗冬至祀天南郊以三圣并配明年大旱公曰五行火礼也去嵗火而今旱其应在礼此殆郊丘并配之失也即建言并配非古宜用迭配如初诏其后并州议建军为节镇公以星土考之曰昔高辛氏之二子不相能也尧迁阏伯于商丘主火而商为宋星迁实沉于台骀主水而参为晋星国家受命始于商丘王以火德又京师当宋之分野而并为晋地参商仇雠之星今欲崇晋非国之利也自宋兴平僭伪并最后服太宗削之不使列于方镇八十年矣谓宜如旧制公在翰林十年多所补益大抵不为苟止而妄随故其言或用或不用或后卒如其言然天子察公之忠欲大用者久矣嘉祐六年八月拜公谏议大夫枢宻副使公既慎静而当大【一作重】任尤顾惜大体而羣臣方建利害多更张庶事以革公独厌之曰变法古人【一作今】之难不务守祖宗成法而徒纷纷无益于治也又以为契丹与中国通好六十余年自古未有也善御边陲者谨为备而已今三边武备多弛牧马着虚名于籍可乗而战者百无一二又谓沧州宜分为二路以御敌此今急务也若其界上交侵小故乃城寨主吏之职朝廷宜守祖宗之约不宜争小利而隳大信深戒边臣生事以为功在位六年其论议类皆如此英宗即位拜【一作迁】给事中治平三年累上表乞致仕未【一作不】允久之拜尚书吏部侍郎观文殿学士知杭州为政不畧细故或谓大臣不宜自劳公曰此民事也吾不敢忽以是民尤爱之明年今上即位迁左丞五月公以疾告遂除太子少师致仕命未至而公以六月十一日薨于正寝享年七十有三【一作二】即以其年十一月某日葬于某州某县某乡之某原【一作常州晋陵县万安乡之隆亭】公之曾祖讳持累赠太傅曾祖妣欧阳氏追封晋陵郡太夫人祖讳徽累赠太师祖妣杨氏追封华隂郡太夫人余氏嘉兴郡太夫人余氏丹阳郡太夫人龚氏武陵郡太夫人父讳霖累赠太师兼中书令妣沈氏追封东阳郡太夫人贝氏南阳郡太夫人李氏金城郡太夫人公累阶光禄大夫勲上柱国开国安定爵公食邑二千八百户食实封四百户赐推诚保德翊戴功臣初娶呉氏追封兰陵郡夫人再娶何氏封南康郡夫人子男五人长曰宗尧今为都官员外郎次曰遵路早卒次曰宗质国子博士次曰宗炎著作佐郎次曰宗厚秘书省正字早卒女四人皆适士族孙志修太常寺太祝行修守秘书省校书郎简修试秘书省校书郎世修德修安修奕修慎修益修公自【一无此字】为进士知名于时杨文公亿得其诗题于秘阁叹曰吾恨未识此人其举进士也谢阳夏公绛荐公为第一公名以此益彰而谢公亦以此自负少尝善一浮屠其人将死谓公曰我有秘术能化瓦石为黄金子其葬我我以此报子公曰尔之后事吾敢不勉秘术非吾欲也浮屠曰子之志未可量也其笃行自励至于贵显常如布衣时有文集四十【一有一字】巻铭曰
　　允矣胡公顺外刚中惟初暨终一德之恭公之燕居其气温温举必可法思而后言公在朝廷正色侃侃蔚有嘉话【一作谋】忧深虑逺不迎利趋不畏势反有或不从后必如之久【一作多】而愈信【一作笃】孰不公思侍从之亲枢机之宻名望三朝清职峻秩恺悌之仁【一作化】宜国黄耉七十而止孰云多寿惟善在人刻铭【一作知名】不朽















　　文忠集巻三十四
　　钦定四库全书
　　文忠集巻三十五
　　宋　欧阳修　撰
　　居士集三十五
　　墓志三首【碣一首附】
　　永州军事判官郑君墓志铭
　　郑君讳平字某衡州衡阳人也少倜傥有大志举进士中天禧三年甲科为郴州军事推官监潭州茶场坐茶恶免官久之试秘书省校书郎知连州阳山县为道州军事推官丁母忧服除调永州军事判官监衡州茭源银冶以疾去官庆厯三年七月某日卒于家享年五十有一以某年某月某日葬于某所曾祖讳某永州祁阳令祖讳某江宁府建宁县令父讳某道州军事判官君娶孙氏赠尚书工部侍郎冕之女子男六人绹总纪经维绶绹早卒总举进士出身亦早卒孙七人皆防君世仕不显少孤而贫夫人某氏贤母也教其三子以学皆有立君与其兄本弟革皆举进士及第君初监茶茶实不恶上官挟他事以罪中之君不自辩竭其赀以偿觧官而去无愠色及为阳山有善政民甚爱之其既以疾废慨然叹曰吾少力学而不幸废以疾吾终不用于时矣安事空言哉即取其平生所为文藁悉焚之呜呼君之志可哀也已自三代诗书已来立言之士多矣其始无不欲其言之传也而散亡磨灭泯然不复见于后世者何可胜数或暂见而终没或其言虽传而其人不为世所贵者有矣惟君子有诸躬而不可揜者不待自言而传也君之不欲见于空言其可谓善虑于无穷者矣其志岂不逺哉虽然君之志既不自见于言而宜有为之著者铭所以彰善而着无穷也乃为之铭曰夫惟自信者不疑知命者不惑故能得失不累其心喜愠不见其色呜呼郑君学几于此斯可谓之君子
　　端明殿学士蔡公墓志铭
　　公讳襄字君谟兴化军仙游人也天圣八年举进士甲科为漳州军事判官西京留守推官改著作佐郎馆阁校勘庆厯三年以秘书丞集贤校理知谏院兼修起居注是时天下无事士大夫弛于久安一日元昊叛师久无功天子慨然厌兵思正百度以修太平既已排羣议进退【一作用】二三大臣又诏增置谏官四员使拾遗补阙所以遇之甚宠公以材名在选中遇事感激无所囘避【一有于是】权幸畏敛不敢挠法干政而上得益与大臣图议明年屡下诏书劝农桑兴学校革弊修废而天下悚然知上之求治矣于此之时言事之臣无日不进见而公之补益为尤多四年以右正言直史馆出知福州以便亲遂为福建路转运使复古五塘以溉田民以为利为公立生祠于塘侧又奏减闽人五代时丁口税之半丁父忧服除判三司盐鐡勾院复修起居注今叅知政事唐公介时为御史以直言忤防贬春州别驾廷臣无敢言者公独论其忠人皆危之而上悟意解唐公得改遂复召用皇祐四年迁起居舍人知制诰兼判流内铨御史吕景初呉中复马遵坐论梁丞相适罢台职除他官公还封辞头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之至和元年迁龙图阁直学士知开封府三年以枢宻直学士知泉州徙知福州未几复知泉州公为政精明而世【一作于】闽人【一有尤字】知其风俗至则礼其士之贤者以劝学兴善而变民之故除其甚害徃时闽人【一作士】多好学而専用赋以应科举公得先生周希孟以经术传授学者常至数百人公为亲至学舍执经讲问为诸生率延见处士陈烈尊以师礼而陈襄郑穆方以德行著称乡里公皆折节下之闽俗重凶事其奉浮屠会賔客以尽力丰侈为孝否则深自愧恨为乡里羞而奸民游手无赖子幸而贪饮食利钱财来者无限极往往至数百千人至有亲亡秘不举哭必破产办具而后敢发防者有力者乗其急时贱买其田宅而贫者立劵举责终身困不能偿公曰弊有大于此耶即下令禁止至于巫觋主病蛊毒杀人之类皆痛断絶之然后择民之聪明者教以医药使治疾病其子弟有不率教令者条其事作五戒以教谕之久之闽人大便公既去闽人相率诣州请为公立德政碑吏以法不许谢即退而以公善政私刻于石曰俾我民不忘公之德嘉祐五年召拜翰林学士权三司使三司开封世称省府为难治而易以毁誉居者不由以迁则由以败而败者十常四五公居之皆有能名其治京师谈笑无留事尤喜破奸【一有发字】隠吏不能欺至商财利则较天下盈虚出入量力以制用必使下完而上给下暨百司因习蠧弊切磨刬剔久之簿书纎悉纪纲条目皆可法七年季秋大享明堂后数月仁宗崩英宗即位数大赏赉及作永昭陵皆猝办于县官经费外公应烦愈闲暇若有余而人不知劳遂拜三司使居二嵗以母老求知杭州即拜端明殿学士以往三年徙南京留守未行丁母夫人忧明年八月某日以疾卒于家享年五十有六蔡氏之谱自晋从事中克以来世有显闻其后中衰隠德不仕公年十八以农家子举进士为开封第一名动京师后官于闽典方州领使一路二【一作而】亲尚皆无恙闽人瞻望咨嗟不荣公之贵而荣其父母母夫人尤有寿年九十余饮食起居康彊如少者嵗时为寿母子发皆皤然而命服金紫煌煌如也至今闽人之为子者必以夫人祝其亲为父母者必以公教其子也公以朋友重信义闻其防则不御酒肉为位以哭尽哀乃止尝会饮会灵东园坐客有射矢误【一有中】伤人者客遽指为公矢京师喧然事既闻上【一又有上字】以问公公即再拜媿谢终不自辩退亦未尝以语人公为文章清遒粹美有文集若干巻工于书画颇自惜不妄为人书故其残章断藁人悉珍藏而仁宗尤爱称之御制元舅陇西王碑文诏公书之其后命学士撰温成皇后碑文又勅公书则辞不肯书曰此待诏职也公累官至礼部侍郎既卒翰林学士王珪等十余人列言公贤其亡可惜天子新即位未及识公而闻其名久也为之恻然特赠吏部侍郎官其子旻为秘书省正字孙传【一作传】及弟之子均皆守将作监主簿而优以赙卹以旻尚防命守吏助给其防事曾祖讳显皇不仕祖讳恭赠工部员外郎父讳琇赠刑部侍郎母夫人卢氏长安郡太君夫人葛氏永嘉郡君子男三人曰匀将作监主簿曰旬大理评事皆先公卒幼子旻也女三人一适著作佐郎谢仲规二尚防以某年某月某曰葬公于莆田县某乡将军山铭曰
　　谁谓闽逺而多竒产产非物寳惟士之贤嶷嶷蔡公其人杰然奋躬当朝谠言正色出入左右弥缝补益【一作阙】间归于闽有政在人食不畏蛊防不忧贫疾者有医学者有师问谁使然孰不公思有高其坟有拱其木凡闽之人过者必肃
　　集贤院学士刘公墓志铭
　　公讳敞字仲原父姓刘氏世为吉州临江人自其皇祖以尚书即有声太宗时遂为名家其后多闻人至公而益显公举庆厯六年进士中甲科以大理评事通判蔡州丁外艰服除召试学士院迁太子中允直集贤院判登闻鼓院吏部南曹尚书考功于是夏英公既薨天子赐諡曰文正公曰此吾职也即上防言諡者有司之事也且竦行不应法今百司各得守其职而陛下侵臣官防凡三上天子嘉其守为更其諡曰文庄公曰姑可以止矣权判三司开拆司又权度支判官同修起居注至和元年九月召试迁右正言知制诰宦者石全彬以劳迁宫苑使领观察使意不满退而愠有言居三日正除观察使公封还辞头不草制其命遂止二年八月奉使契丹公素知其山川道里契丹自古北口囘曲千余里至栁河公问曰自【一有古字】松亭趋栁河甚直而近不数日可至中京何不道彼而道此盖契丹常故迂其路欲以国地险逺夸使者且谓莫习其山川不虞公之问也相与惊顾羞媿即吐其实曰诚如公言时顺州山中有异兽如马而食虎豹其俗不识以【一有为】问公曰此所谓駮也为言其形状声音皆是契丹益叹服三年使还以亲嫌求知州嵗余迁起居舍人徙知郓州兼京东西路安抚使居数月召还糺察在京刑狱修玉牒知嘉祐四年贡举称为得人是嵗天子卜以孟冬祫既廷告丞相用故事率文武官加上天子尊号公上书言尊号非古也陛下自寳元之郊止羣臣毋得以请迨今二十年无所加天下皆知甚盛德奈何一旦受虚名而损实美上曰我意亦谓当如此遂不允羣臣请而礼官前祫请祔郭皇后于庙自孝章以下四后在别庙者请毋合食事下议议者纷然公之议曰春秋之义不薨于寝不称夫人而郭氏以废薨按景祐之诏许复其号而不许其諡与祔谓宜如诏书又曰礼于祫未毁庙之主皆合食而无帝后之限且祖宗以来用之传曰丧祭从先祖宜如故于是皆如公言公既骤屈廷臣之议议者已多仄目既而又论吕溱过轻而责重与台谏异由是言事者亟攻之公知不容于时矣会永兴阙守因自请行即拜翰林侍读学士充永兴军路安抚使兼知永兴军府事长安多富人右族豪猾难治犹习故都时【一无此字】态公方发大姓范伟事狱未具而公召由是狱屡变连年吏不能决至其事闻制取以付御史台乃决而卒如公所发也公为三州皆有善政在州夺发运使冐占雷塘田数百顷予民民至今以为德其治郓永兴皆承旱歉所至必雪蝗輙飞去嵗用丰稔流亡来归令行民信盗贼禁止至路不拾遗公于学博自六经百氏古今传记下至天文地理卜医数术浮屠老庄之説无所不通其为文章尤敏赡尝直紫防阁一日追封皇子公主九人公方将下直为之立马却坐一挥九制数千言文辞典雅各得其体公知制诰七年当以次迁翰林学士者数矣久而不迁及居永兴嵗余遂以疾闻八年八月召还判三班院太常寺公在朝廷遇事多所建明如古渭州可弃孟阳河不可开枢宻使狄青宜罢以保全之之类皆其语在士大夫间者若其规切人主直言逆耳至于从容进见开导聪明贤否人物其事不闻于外廷者其补益尤多故虽不合于世而特被人主之知方嘉祐中嫉者众而攻之急其虽危而得无害者仁宗深察其忠也及侍英宗讲读不专章句解诂而指事据经因以讽谏每见聴纳故尤竒其材已而复得惊疾告满百日求便郡上曰如刘某者岂易得也复赐以告上每宴见诸学士时时问公少间否赐以新橙五十劳其良苦疾【一有久字】少间复求外补上怅然许之出知卫州未行徙汝州治平三年召还以疾不能朝改集贤院学士判南京留司御史台熈宁元年四月八日卒于官舍享年五十呜呼以先帝之知公使其不病其所以用之者岂一翰林学士而止哉方公以论事忤于时也又有构为谤语以怒时相者及归自雍丞相韩公方欲还公学士未及而公病遂止于此岂非其命也夫公累官至给事中阶朝散大夫勲上轻车都尉开国彭城爵公邑户二千一百实食者三百曾祖讳琠赠大理评事祖讳式尚书工部员外郎赠户部尚书考讳立之尚书主客郎中赠工【一作礼】部尚书公再娶伦氏皆侍御史程之女前夫人先公早卒后夫人以公贵累封河南郡君子男四人长定国郊社掌座早卒次奉世大理寺丞次当时大理评事次安上太常寺太祝女三人长适大理评事韩宗直二尚防公既卒天子推恩録其两孙望旦一族子安世皆试将作监主簿公为人磊落明白推诚自信不为防虑至其屡见侵害皆置而不校亦不介于胸中居家不问有无喜赒宗族既卒家无余财与其弟攽友爱尤笃有文集六十巻其为春秋之説曰传曰权衡曰説例曰文权【一无三字】曰意林合四十一【一无此字】巻又有七经小传五巻弟子记五巻而七经小传今盛行于学者二年十月辛酉其弟攽与其子奉世等葬公于某所【一作葬公祥符县魏陵乡祔于先墓】以来请铭乃为之铭曰
　　呜呼维仲原父学彊而博识敏而明坦其无疑一以诚见利如畏义必争触机履险危不倾畜大不施夺其龄惟其文章粲日星虽欲有毁知莫能维古圣贤皆后亨有如不信考斯铭
　　零陵县令赠尚书都官员外郎呉君墓碣铭【并序】
　　君讳举字大冲姓呉氏兴国军永兴人也曾祖讳瑗祖讳章父讳思迥五代之际自江以南为南唐呉氏亦防不显君当李煜时以明经为彭泽主簿太祖皇帝召煜来朝煜不奉诏遣曹彬讨之前锋兵破池阳遣使招降郡县使者至彭泽其令欲以城降君以大义责之且曰吾能为李氏死尔乃共杀使者为煜守煜已降君为游兵执送军中主将责以杀使者君曰固当如是尔主将义而释之当是时尝仕煜者皆随煜至京师得复补吏君独弃去不顾太平兴国二年诏求李氏时故吏所在敦遣君始至京师以为郓州平隂主簿厯益州成都令陜州録事叅军襄州之宜城洋州之真符福州之连江楚州之盐城耀州之同官最后为零陵令以祥符九年八月二十六日道卒于州享年七十有六夫人伏氏能读书史有贤行后君十有四年以卒享年八十有二子男二人长曰晛早卒次曰中复今为起居舍人以景祐三年十有一月甲子合葬君夫人于南康军都昌县之长城君学春秋通三传其临大节知所守当五代时僭窃分裂防君亡国不胜数士之不得守其节与不能守者世皆习而不怪君于此时独区区志不忘李氏其义有足动人然而亦无为君道者考君之出处自重不妄宜其世莫之知而潜德晦善显于后世克有贤子为时名臣君以子恩累赠尚书都官员外郎考于令品又得碣于其墓以昭令德而示子孙于是史官庐陵欧阳修曰此余职也乃为之辞曰
　　世逢屯兮亷耻道缺中国五防兮九州分裂朝存夕亡兮士莫守节昧者习安兮懦夫志夺伟哉呉君兮凛矣其烈世莫我知兮不妄自伐有韫必昭兮后世而发呜呼呉君兮寓铭斯碣
　　文忠集巻三十五
　　钦定四库全书
　　文忠集巻三十六
　　宋　欧阳修　撰
　　居士集三十六
  </div>
  <div class="pagination">
   <a href="文忠集（宋欧阳修）_page18.html">
    上一页
   </a>
   <span>
    ...
   </span>
   <a href="文忠集（宋欧阳修）_page14.html">
    14
   </a>
   <a href="文忠集（宋欧阳修）_page15.html">
    15
   </a>
   <a href="文忠集（宋欧阳修）_page16.html">
    16
   </a>
   <a href="文忠集（宋欧阳修）_page17.html">
    17
   </a>
   <a href="文忠集（宋欧阳修）_page18.html">
    18
   </a>
   <span class="current-page">
    19
   </span>
   <a href="文忠集（宋欧阳修）_page20.html">
    20
   </a>
   <a href="文忠集（宋欧阳修）_page21.html">
    21
   </a>
   <a href="文忠集（宋欧阳修）_page22.html">
    22
   </a>
   <a href="文忠集（宋欧阳修）_page23.html">
    23
   </a>
   <a href="文忠集（宋欧阳修）_page24.html">
    24
   </a>
   <span>
    ...
   </span>
   <a href="文忠集（宋欧阳修）_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
