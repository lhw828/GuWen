<!DOCTYPE html>
<html>
 <head>
  <meta charset="utf-8"/>
  <title>
   剡源文集 - 第 7 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   剡源文集 - 第 7 页/共 24 页
  </h1>
  <div class="content">
   剡源文集巻十一
　　钦定四库全书
　　剡源文集巻十二　　　　元　戴表元　撰序
　　陈公辅字序
　　天下之器可以逺行者莫如车居而能制人者莫如弓然弓非矫之强莫得以成其坚徒车而无所翼亦不能重载故古之君子择义而名之取于弓之矫之之强以为弼取于车之翼之之重以为辅自其孩童知父兄师友之教也一噫哕唯俞罄折不敢自用也而必顾于礼其闻之于昭昭也若有官府书之其为之于也若有鬼神临之凡所以矫之而强其内也自其达于政而可仕也求之山川风土国俗以广其识质之简书词令才艺以其业责之封疆兵革要约以信其节凡所以翼之而重其外也内强则不至于失身外重则不至于失人大丈夫所为平居俯仰无愧临事从容有余者用此道也今之君子方其自为也既不过以途人待其身及其待人亦仅仅相与为途人无怪也宛陵陈君名弼字公辅问其説于余余为畧考书名之义而遂及于弓车之用昔工尹商阳以弓射人而知礼君子善之王良耻为嬖奚御而见称于孟氏公辅徃而务其矫之于内者慎其载之于外者其于义也思过半矣
　　陈养直字序
　　学者陈生名规靳于人之意其圆也其族昆字之以养直曰规弓材也弓材直养直疑之以问于余余曰何伤乎古之言规者曰官师相规曰沔水规宣王人未有已不直而能规人者也故规也者以已之直直人之不直者也仲尼﨑岖以行道而长沮桀溺非之以矫规者也西都之季簒势巳成谷永贡禹譊譊于乱朝昏主之间以容其身以诈规者也鬻拳泄冶不胜区区之谅讦君以干祸以隘规者也范蔚宗柳子厚才髙气峭欲伸一二而丧其千百以乱规者也故已直而规人则其规行已不直而规人则其规毁若伊尹规太甲孟子规齐王汲黯规公孙韩退之规阳城规之善者也养直美资识严检操是能顾其名矣是能直矣余得广其材説于弓材之外以坚生之养大徳丁酉岁后十二月朔日戴表元序
　　陈同与其弟周字序
　　人虽甚贤所以待人者必有不能使之同人虽甚不肖所以谋巳者必无不欲使之周余自涉事以来至于今有见于斯理熟矣诚有一人焉能恢容博施于其躬之饥渇寒暑安危苦乐举不暇乎自为而必使惠足以及人功足以善俗则天未尝不与之名位禄寿而昌其子孙之故尧舜之忧勤而不私也以朱均之不肖而犹百世不乏其祀禹之水功契之教绩稷之农劳而配天皆数百年孔孟之皇皇明道无一丘之势以资其身而衮冕蒸尝至今为万世师门恩里防他姓莫敢望焉此岂区区褊心狭量之所能知哉颍川陈文忠公家礼法为宋大夫第一化其徳者国称忠臣家称良子有逺孙罗田尹见其二季同周于余而曰愿赐之字而因以教之余与之交信乎其为仁贤忠厚之泽也谨为字同曰孟恢字周曰仲博而推明之以人情天道之説庶几休风庆誉勿替引之以期于永久莫坠云大徳丁酉十二月朔日前进士剡源戴表元序
　　字三友序
　　五行之近民用莫如火彼木金水土皆出于自然惟火也人为之虽人为之而亦出于自然古之人当其时也则然新火而后始饮食火之不新葢自五季以降不以为怪矣学者安于旧弊而不闻先王之法此其一也字舒然以新之易之象曰风雷益吾尝观于风其顺于物而动者皆益也其不顺于物而动皆损也惟雷亦然是风雷之于物有二道也君子观其顺之道而从之则为迁善观其不顺之道而违之则为改过然善与过岂有能自知哉吾若求益也而入于损吾若求损也而入于益在择之而已矣字董益之以择善天下无有生而贵者也自古之圣贤舜禹伊吕皆起于陇亩耕渔之流当其穷时未有不以所事在位而贵者也孔子之法曰畏大人居是邦不非其大夫而孟子曰彼赵孟之贵非贵也我仁义之贵良贵也斯言也是孟子出之是也非孟子而言之则涉于傲安有傲而犹得有贵于已者乎虽然若孟子之道则不可以不守也字吴良贵以守道
　　陈景惠诸子名字序
　　儒者陈景惠氏自其严君积徳攻文以良闻于乡里乡里同业辈行若后进生徃徃持所售名荐书齿仕籍独龃龉不偶而天昌其家景惠遂有丈夫子七人皆明严整饬良种几未坠云一日以名字请余余为贰名系之于良而各为字以训之曰汝良合合莫杂于羣玉羣石而润于石兰羣卉而润于卉其类不可逺其自处不可不严也字良合以孟严曰汝良防事当其时之可谓之防然知时之可而不知理之可则入于悔暴虎冯河有不顾而为之者彼其心一时亦以为可也字良防以仲理曰汝良全人之受身于父母耳目四体之与其心俱不可妄也耳全于聪故不妄听目全于明故不妄视手足与心各全其职故不妄为字良全以叔受曰汝良俞古之君子重然诺然者然人之言诺者诺已之许而其最着于经传曰唯曰俞唯者惟于已而有所悟俞者喻于心而有所感今之君子意然而言色然而许而望其能自信信人无有也字良俞以季信曰汝良佥自大圣贤不敢以胸臆明智自用毎见一谋必博尽于众言之佥同而后出之穷阎白屋之士横经以待问懐珍以求聘而曰我能为人决大疑发大政吾知其必有以得此也字良佥以季博曰汝良介柳下惠之居鲁谓之和可也徐邈之居魏谓之通可也他日君子考其本末之实而以介归之字良介以季实曰汝良企白圭企禹而不至于禹燕哙子之企尧舜而不至于尧舜岂独不至去之益逺惟七十子企仲尼虽不能至而去之不逺则学与不学之分也字良企以季学训毕七丈夫子者请书于椟因书以遗之
　　陈氏三子字序
　　剡士陈子得名其三子曰模楷格而请字于余余曰是三名者其义一也传曰膏粱难正夫子弟之难正岂独膏粱哉余频年浮沈客徒所交游大家子不一有见狗马声色而悦有见货玉章绶而悦有见宫室舆御而悦号称贤者不过见吴书吴服古器玩而悦无有恂恂然谦顔愿辞而能行儒生学士之事者越来山中气象朴野前数者之疑幸且不接于目而谬用其心者犹不少也陈氏之子耽儒而好礼是能正矣模也者正之始也字模曰伯正木无楷不能器人无学不能材舜楷尧禹楷舜七十子楷仲尼古之人皆然字楷曰仲学学欲博博则不能皆正学欲约约则不能必正于此有道且学而且格之格也者所以一于心也字格曰叔一三子盍徃而各思其义也哉虽然居是家而无以正其子弟非良父兄也居是乡而无以正人之子弟非良士也余与子得亦盍交自勉焉
　　赵氏二子字序
　　仲尼于春秋诸国非主齐则主晋成季之在晋犹夷吾之在齐也然仲尼以功许夷吾言不及成季何也夷吾之功及天下成季之功止于其国他日谓齐桓公正晋文公谲亦犹是也由求子贡之才过曽防逺甚舍瑟言志悠然累十言适契圣人之懐亟称与之至终身所成就竟亦何敢望由求子贡故以成季之志而能扩之以毅曽防之志而能敛之以平实则为全才盛徳无复遗憾是皆不可以无学也上饶赵氏以丈夫子长勲字伯成次防字仲与请为训辞书此遗之
　　曹氏四子字序
　　易之道无不亨者也易为忧患作而能无不亨何也易有亨不亨而易之道无不亨也今夫人有生而见与于天者天亨之有生而见与于人者人亨之夫我之道欲亨而天与人交亨之岂非我之大愿至于道不可期而天与人或不见与则如之何若是者我必自亨之故命之有亨有不亨在天在人而道之无不亨者在我太邱曹君士开取易名其四丈夫子皆以亨且既皆有字而质其义于余余前四子者而谂之曰来震亨字子以徳修震于易为长子为动为惧为长子重任也动而惧危道也任重而危人何頼焉古之人于此不恃无惧而恃已之有徳周公之东山也而赤舄几几仲尼之陈蔡也而调琴自如修徳故也来贲亨字子以文刚贲之体中柔外刚而饰以文夫苟中柔外刚而饰以文君子何贵焉彖易者戒之若使之以柔文刚不若主柔而文之以刚于是体不挠于内饰不虚于外而文以成来谦亨字子以光益天道之不可过莫若谦谦也者欲人损有余而益不足王公损骄吝故能以富贵光其家士君子损狷嫉故能以贫贱光其身来复亨字子以善初人之初无有不善雷静而伏于地中其气氲氲然及动而震惊击搏物有病之者矣性之于情犹是也故曰为善者务要求复其初曹氏之四丈夫者为人子者也为人兄若弟者也今而为人子者他日为人父者也为人子若弟者他日为人臣之道也为人兄若父者他日为人师为人长之道也四丈夫者处其义则思慎其躬慎其躬则思称其名称其名则思亨其道乎哉
　　唐氏十子字序
　　相台唐氏一门十男子其乡大夫紫山胡公命之皆名居字元若曰元善也人之居不同而同归于为善云尔余考传纪元非徒为善而巳也葢于事之序为初物之数为一而人之体为首若是乎其尊而孰能逾之今试验之于君之乡羣然朝而同游暮而同休者孰非吾等夷侪辈也而有一人焉能修饰顾籍为善人君子之事则众必交相推异耻其身若不敢与齿何也彼为善则我亦莫能逾之也为善于一乡一乡尊之莫能逾为善于一国一国尊之莫能逾为善于天下天下尊之莫能逾为善于千万世千万世尊之莫能逾亦犹是也虽然彼为善者非徒曰能善其名字而尊也而为善者无有不得善其名字是道也虽文王周公不废岂惟文王周公古之人其子之最贵称元子卜用元筮用元日员用元士冠用元服凡物之可以愿其善者无不用也天下之民族亦无别生分类若垂禹臯陶伯益之伦仅始得称才子而稷契朱虎熊罴八人遂目之为八元嗟乎唐氏之子亦务尊其名字而使人无以逾之哉按十子海盐使君者五曰居仁字元寿曰居吉字元太曰居敬字元譲曰居约字元博曰居礼字元修提舶君者二曰居安字元静曰居谦字元益南城令君者三曰居简字元可曰居信字元谅曰居贞字元实三君者方以才名器业显扬于时余既谂而嘉之其徃而益厚基构绵礼逊隆賔游使此十元者虚心而强学顾名而思义居则不失俱为良子弟出则相望俱为名卿贤大夫他日国史书之儒林谱之三河衣冠世家遂将推唐氏为称首不亦可乎余于紫山公之言非敢益也直衍其遗余焉耳
　　凌氏二子字序
　　安吉二凌长愈次懋其父官宣城时招余馆中所教学徒也既有字之彦道彦徳而未加之以训辞及是乃来请于余而告之曰噫尔愈尔嵬嵬昻昻欲为韩者耶为韩有四难起孤穷得官遇当尽言不懐禄当尽节不畏死勇难无师资之素遗言絶学径诣圣处敏难知顺逆谓叛镇为必不可宥明同异谓外教为必不可殽介难与人交无怨仇而平生所受恩必酬厚难是四难者在同时同辈中行之不能一二而韩子全之是非有见于道不尔也而世人但以文求韩逺矣噫尔懋尔天下之物无不求而至天下之业无不为而成故富贵贫贱所以朝暮焦劳其筋力不同而同志于得然而不能皆得也惟徳之在人其为物甚良业甚精其得之甚不难而人未有求而为焉此不懋之过也今夫仁始于不忍欺孩童及其懋之也至于为尧舜之博济义始于耻穿窬及其懋之也至于可以为夷齐之譲国今骤焉语汝以尧舜夷齐之事歉然诚有所未暇而不忍欺孩童与夫见穿窬而耻者人人之所可能也夫道务于为韩之勇敏介厚而不专于文徳务于人人之能为而可以至尧舜夷齐之仁义人之欲纳忠于二子者寕复有加于此乎二子顾其名若字而无负余之言哉
　　朱使君七子字序
　　广信朱使君以徳世其家有大丈夫子七人既皆取徳为名系之以曰懋曰辉曰容曰成曰润曰明曰觉且既皆以伯仲叔季得字曰昭曰刚曰大曰振曰温曰俊曰裕而未加之训辞客剡源戴表元乃为考据名义本使君之意为词以序之山木之修然其既成材也人知之其寒暑之所望日夜之所息不得而窥之伯昭昭其懋乎哉日行乎中天人日日见之而日日其辉如新岂非以刚故耶人之辉其徳亦然刚纯者明极刚杂者明防最下无刚惑矣仲刚刚其辉乎哉海容渎渎容湖湖容谷故大贤容小贤大才容小才徳之优劣于容之多寡稽之叔大大其容乎哉物之成实风振之音之成乐磬振之拜成礼曰振动之拜师成列曰振旅之师徳之成尤不可以不振也叔振振其成乎哉玉在石中其徳温温而山不枯君子取象焉温乎其性以润身温乎其文以润国温乎其政以润物温为质润为华也叔温温其润乎哉毒莫憯于察渊鱼智莫穷于数眉睫明于大者小固有所遗也故书称克明俊徳俊之为言大也叔俊俊其明乎哉土寛者裕于耕资寛者裕于商才寛者裕于行徳寛者裕于藏季裕裕其寛乎哉序既七丈夫子者肃然而兴耸然而思请书其词于册以蚤夜观省无违义方云
　　张训之字序
　　襄国张氏子严既受其名于亲不敢一日忘也而字莫能定其友王成父欲字以训之若曰严其亲之训云尔而不逺数千里来谂于予予曰可哉按训之为言古笺传家皆释为顺顺以行美美以立顺其为人也殆庶几乎姑以人事切近言之目不敢睇非道之色耳不敢听非礼之言足至于不敢履阈手至于不敢下带此一身之严也父坐而子立兄行而弟随夫语而妇诺此一家之严也推而至于严交际则行必执贽见必修容坐必正席语必俨顔又推而严于官学则辨必援经取必顾义諌必守礼刑必据律严于祭也必斋严于战也必誓严于婚嫁也必媒必币严于聘享也必賔必介凡此皆所以为严之目也行之既乆执之弥熟则血气和平而灾害不生仪情纯习而悔辱自寡天下之言顺亦无以加此矣成父归语训之毋多谈西北自古多竒男子子之乡有尧之遗风焉迨于近世如宋广平元鲁山犹磊落令人歆重训之顾其名若字而就有道者正之哉大徳八年九月朔旦
　　道上人字逢源序
　　事之发必有原故地之髙平曰原物之可复言之可述情之可矜亦皆曰原取其动之善而不失其初也学者之于道亦然人之生天莫不与之以口目耳鼻百骸四体之属曰身主其身有知觉而能动者曰心心之动之之初其原皆系于仁义曰性动而不失其初之原耳不能使越仁义而听自不能使越仁义而视口鼻手足百为皆不能使越仁义而动以至达于事物发于礼乐刑政着于君臣父子兄弟夫妇朋友之别而散于隂阳日月星辰山川草木之运曰道道之所以不可一日离于事物人之区区之身所以能参天地变化而为三才葢以此耳故学道者贵于逢原逢之如何逢之仁义而已矣人之心初动于仁义之原能择之精守之坚勉强而皆逢者则为大贤君子逢之自然不待勉强者为尧舜力不能为恶时一逢之而不能精择坚守为中才愿人强者隔于血气弱者陷于嗜欲昏终身不能一逢为下愚不肖为桀纣为禽兽无足数矣斯説也由孟子以来不废而为佛氏者曰性不可失其初是也若心则惟恐不灭葢南湖道上人之字曰逢源余尝与之言其义而疑之上人曰今吾教行将人人不失其性不起其心不私其身将举国而为善人虽官府可以不设而君何疑乎嗟夫上人为上人之学鹑居引于山林间以其説身行之清斋寡求屏絶世故何患不得为善而吾之云云则稻粱药石衣冠琴瑟可以通行四方公传百世而无厌者也且道无二原子不可以为余之逢使我而慕上人之逢亦劳矣而上人冲虚秀朗内练精苦于诸问学并通转注然能将之以静絶无丝毫浮佻险诈之气虽不垂绅絇屦吾知其深于逢矣故详为之言以导其名若字导之犹有所未喻也则还心难冀矣上人他日数称太章其学与上人逺甚亦以示之何如
　　陆元章字序
　　物之丽乎文者皆曰章倬彼云汉为章于天其在水清浊错而成文曰漳水在玉器合而有文曰璋玉在木理合而有文曰樟木其在人为士而有文曰文章首有文曰章甫之冠身有文曰章服然皆以文其外夫为文而外之不止将令人轻学而文亦有时而渝虎豹之炳然其存也人畏其威其获之也犹爱其皮君子之为文章者取之然使非虎豹而生防其皮则不若是畏爱之矣故君子贵质质也者所以出其文章者也甫里陆氏世贤而材余姻家少年子名元章请字余为字曰士质
　　送袁伯长赴丽泽序
　　人之居世自其身之起居寝食与其家之指挥洒扫推而大之为官吏而受人之民人为师儒而受人之子弟无非事也人自防少强壮而至于老日日而学之凡以求无愧其事而己未有当曰我不能而姑止者也而今之君子率习为之辞曰我学治其身治其家犹未之能也而安能治人此説行故贤者得成其谦而不肖者亦以容其伪及乎人不得已而取之则谦者退处伪者售焉此甚非君子之通法也葢徃者铨格以科第髙者为郡博士吾乡之先生长者史文惠袁正献沈端宪之徒于格当得者皆辞逊不受而寕求他官他官之难不优于郡博士而为之者以为皆以不能而不为则势所不可故随其资就其力且为而且学之耳余年未三十以新进士谒天官于格亦当得郡博士而不敢辞避不就当是时家有老人须禄以养余性尤不通吏事勉强文墨议论间且为而且学之亦先生长者意耳迩来又二十年居闲散放无丝髪进益时时囬思前事令人靣热汗下今袁君伯长与余同郡同业懐丽泽之牒当行已乆而不肯决曰为长于丽泽师儒也其任异时与郡博士正等而东莱公之阙里也吾趦趄焉余曰固也然吾伯长当学为其事而求无愧者也谦而非伪也东莱公之学又史袁沈诸公之所同者也必不可巳则当且为而又且学之者也伯长持身有士行居家有子道天资髙文章妙博闻广记尤精于史学近复贯穿经术他如琴书医药诸艺深得其理婺多君子至必皆愿从之游者余故人王及翁御史无恙其介绍而请焉元贞乙未春十日剡源戴表元序














　　剡源文集巻十二
　　钦定四库全书
　　剡源文集巻十三　　　　元　戴表元　撰序
　　送屠存博之婺州教序
　　古之君子可以仕乎曰可以仕而可以不仕者也今之君子不可以仕乎曰不可以仕而不可以不仕者也可以仕而可以不仕何也其材与学可以仕而其身可以不仕者也不可以仕而不可以不仕何也其材与学不可以仕而其身不可以不仕者也古之君子其得材也厚矣其师良其学之之法备上之人时其可仕也然后仕之然而不必皆仕也不必皆仕而为民则亦无不乐也今之君子其材不及古矣师不必皆良也学之之法不必皆备也其可仕也上之人不必皆仕之也然而皆有欲仕之心焉以为不仕而为民则其身将不免于累也故古之君子可以仕而仕则为仕者皆为贤公卿大夫可以不仕而不仕则不仕者皆为良民今之君子其仕者既无以心服不仕之民而不仕者至于无以自容其身今古之不齐与其俗之静躁人之治乱如斯而巳矣杭有吾党屠君约字存博学古人之道而其材能为今人之所难能生于纷嚣长于豪华而阖门哦书耳目不乱取所得于书之清切雄快者发之于歌謡布之于翰墨有骚人贞士之趣年四十矣当路数授之以官翺翔而不就迨于今兹又板之为婺学正始拜而行斯人也使之不仕知其能静使之仕知其能治者乎然余于存博犹有欲言焉葢存博之可仕者以其材与学而不可以不仕者犹以其身乎夫人之生于世劳矣其不劳者非人道也古之为民无刑狱猝至之忧无赋役淹乆之苦人知其可羡如彼也然其筋骸肤体疲于田畴而拘于耒耜狎习于风寒暑湿之事与今之农夫正等耳居之久也以百里奚寗越之贤不免于叩角而嗟释锄而起他可知己今之民一名为儒则其处也唾壶而麈尾其出也髙车而驷马乃有古时已仕在官者之所不及至于在家庭为子弟仆役在道途为少贱负戴在庠序为生徒肄习其劳逸万万相逺于古人又未论也巳仕者之当劳较于未仕之责愈难也均已仕也仕而为人师长之当劳较于为官吏愈难也未仕者之责止其身巳仕者之责及其人为官吏者治人以政为师长者教人以道也嗟夫存博知夫道之难于政身之所忧轻于人今之劳也犹有逸于古其有防然于心者哉存博行矣异时婺学称东南经术渊府正余所谓师良而法备者也今犹有为东莱之学而不变者乎存博问而求之求之而得其人则以余説质之又归而教余焉
　　送白廷玉赴常州教授序
　　古者学无官学之有官葢以居其人而弦歌舞蹈揖逊聚习于其中亦或以兼他用如养老习射献馘听讼之类非若后世置师弟子专以教学为也置师弟子而专教学者古有之矣则必取之于髙年退宦穷乡素望又非若后世以铨格调官名一人为师而其余皆如弟子者也夫以铨格调官得古人不能必之名行古人不可专之教问其年不必尊也攷其仕非必旧也索之一旦而推而位之众人之上决疑请益者四面而至此非才可以备三代之司徒宗伯卿大夫学可以配先汉之齐鲁明经师其谁堪之而三代司徒宗伯卿大夫之才齐鲁明经师之学不常有于天下后世有郡必有学学必有师则取之于何而给于是选者始不详而教者亦不暇皆善江南科举盛时葢尝有议之者其説以通经义能词赋为称职古之师儒教人之法非止于通经义能词赋而已也顾其疎宻浅深之有所据依犹足以为无法之法通都大府千万人之聚防髙坐者一语不酬则羣喙咻焉至于刮席坐针悸然不容其身而后已呜呼难哉毗陵为浙中文献之国游儒寄士冠摩毂击居学官者以为尤难大徳庚子春钱塘白廷玉以公府髙选得之江南之缙绅韦布识与不识不谋而同声曰此固才学可以为师儒称职而无愧者也此固取之髙年素望可以四面决疑请益者也铨格而皆若人其何不可之有因相率作为诗文以饯其徃而寻复徴赠于余余不得辞抑余私有欲賛于廷玉者廷玉本余同里舒文靖公诸孙少度君之子生十龄以孤稚随母寄养于白及今成立自当用范文正刘文节二公例请为白氏置后而身归舒宗乃合于礼縁人情不忘本之义夫为师儒将教人以礼而不先以自为则法不信知其为礼而有不书于党乡故旧则言不忠然则以廷玉之可为言而余尽言之葢亦人情之当然而非私也遂不敢呫嗫而摅诸题篇之末
　　送盛元仁赴吉水教授序
　　天下之官其愈大者为之愈难知其愈难而畏之不为则道废不知其难而冒为之则官废官与道其废必有一焉废其一而其一不废者亦随之矣天之于人未尝一日弃也寒而欲授之衣饥而欲授之食危而欲之安昏而欲之明则当其时必生其人以须之故贤能之人未尝一日絶于世而其人有用有不用也于是为大官者不幸而非出于天之所须则徃徃不称之患深而责之者苛其小者才可称一官则事止于一官非天下众论之所咻也然而犹惮以为难者谓精神膂力必足以检校应接心思智计必足以周匝运掉而巳耳无他望也惟夫州教授者责尤轻而事尤简世之所共目以为冗慢而不急若可以浮沉寄岁月于其间大徳庚子秋盛元仁以纯儒茂老清才笃学拜吉水学官之命人趣行于途姻党载饯于郊见之几有蹙缩不安之色问之曰若吾者其敢自谓无愧于教授一州乎哉自吾之能言而受教于父兄自吾之能诵而受教于师友举吾族里州国一善一能之加于我者皆我所受教而惧其不足也自今以徃其将以教我者而授诸一州之人矣则一州之人皆不我若也吾安得不愧且惧乎哉且今天下内外百司之官皆不可谓无职而教授之职专以道他日化行俗美则吾职举州诸生子弟有一悖理而隳业者是吾教之授之不至也吾又敢自谓之有道乎哉余闻其言为之面汗内热葢其官也余之畴昔亦尝容易为之而不思其难者也今世诸人之居其官如余之不思而为之者皆是也以余与诸人皆不思而元仁之才之学之可以优为也而独能思之余知元仁之职易称而居之真无愧矣吉水异时于庐陵尤为佳邑衣冠文学犹有与尝从游而存者乎为我物色而以元仁之説叩焉
　　送杜子问赴学官序
　　吾乡奉化经学渊源可考者起楼先生文叔文叔与慈溪杜先生醇一时俱为鄞令王荆公所尊礼文叔终庆歴中其门人弟子散布东南而私淑于奉化者赵教授范民舒文靖公元质荆公为政以经义设科取士奉化去开封逺文叔之徒多不屑仕至渡江乆之乃稍稍有以经进而毛氏诗最盛毎试与江浙闽湘之士羣造于礼部若辟雍习诗者望其风不敢与奉化齿主司第甲乙或至榜中连题奉化五七辈然后及他州公论莫不以为当然数十年间名字脍炙借借于诸人之口李秘书景平杨博士献子黄知郡义甫杜常平叔范其尤着也四者之中李杨黄尝立朝位望相埒而叔范官若不逮然独有才子弟其名裕字子问者才尤竒奉化后来言诗遂推子问称首又以为诸老先生之泽于此未絶而天之酬杜氏者庶其在是无几何科举罢三百篇之防学者黜为空言邑中故家虽衣冠强盛如李杨黄者亦皆逋播荡析子问不得已擕其耿耿者去而之西防尊官贵客适知其名左馆右谷既而为之荐进于当途假之文学掾之阶而强之仕于是子问老矣曰我无愿于仕也而不能无愿于禄俛首束袵忘数千里江楚之劳而赴焉人或以为子问喜余曰是未足为子问喜也余乡人之所期子问于杜氏与诸老先生之泽殆不止于是也虽然子问之年非甚髙而衰也人之于子问其知之亦非曰止于是也然则子问之于杜氏之于乡之诸老先生之泽犹可期也于其行遂酌酒以壮之而文余言摭而书之以为序
　　送杜孟传之石门洞序
　　儒者杜孟传其先蜀人刘氏也于前溪先生巨济为八世祖巨济之孙为文节公徳修西南学者因而尊称之为后溪先生者也其家世文学风操余知之稔矣巳亥庚子岁俱去乡闗侨处于杭一日来告余别曰吾以贫故不能忘尺寸之禄然得一山塾瘠甚恐无以给吾孥而幸前溪公之迹在焉葢括山之石门洞东距永嘉相犬牙三百里耳其初岩壁险峭草树防宻人无知其名字者徃徃不过为山魈木客之所栖托宋景平中谢康乐守永嘉寻幽得之始渐渐以诗传于人至梁天监有中书侍郎丘希范唐大厯有侍御史丘丹州刺史裴士淹继至皆有诗唐末洞废宋皇祐改元蜀李尧俞守括洞始复复五十年当绍圣三年而前溪公守括有监州杜頴行县过其地觉有异戒从徒持斧斫道见之写图归以相诧前溪公惊惬即饬吏新葺之时米元章守涟平生兄弟交也驰报属书其所为石门洞文于是林泉云物雄词丽藻相为光辉而洞遂为东吴形胜第一前溪公去洞又废废二百年又稍复洞旁官为创塾而不肖孙承人之乏实始幸得瞻余风拜遗泽虽藜羮糗饭犹将甘之余闻其言为孟传喜益賛孟传亟徃今人礼法家常轻词章厌游覧是自有説顾如石门者非遇康乐以来数公若君家先大父发明之而使稀竒诡杰之观蔵于荆棒狐兎弃于樵蘓鬼物良可痛惜孟传官虽卑禄虽窭视先大夫身为二千石徒想像缣素间不得亲徃而谢邱李杜诸贤虽得亲徃然亦有官府不能乆岂若孟传三岁居游其中朝暮仰窥岩林俯听鸣泉之为乐哉孟传行矣他无以为言矣所知襄阳孟侯年方富清而能诗今适为其州焉其又将为石门动心乎
　　送髙虎臣序
　　古之学者必始于乡七雄以来始有游学然漂流至汉而济南伏生广川仲舒之伦皆以居里着其名行示有本也宣为名州又江南部使者治所简书之宗衣冠之业舟车之冲职庠校者恒多劳而少誉非望实兼茂畴敢居焉南陵髙君虎臣醇资清裁隆齿俊业魁然为桑梓称首遂奉省符来正本学为之三期佩衿归良寮宷推平官府称贤由是道也岂惟行于乡虽达之天下其谁曰不宜君子以是知髙君之学成而将仕也满秩之日驩謡腾兴裒编载【缺】冠以序引元贞丙申十月望前进士剡源戴表元序
　　送赵生游吴序
　　邑有隽者赵生寿父美其衣冠过余门而别曰櫄孙生于燕娱长于艰虞年几壮而始知学然而未尝知游之乐也惟家世父兄尝宦于吴今将徃而渉足焉惟长者赐之言词以先之余闻而嘉之夫吴古奢国有陆海盐絺稻鱼鍜冶之饶闻于天下其地形介于荆越姬太伯之所逃夫差项籍刘濞孙权之所用也然而有言偃公子札之化故其人多闻而善譲有朱买臣机云兄弟之驰骤故其人好词章而长説谒有范蠡张季鹰之慷慨髙举故其人机变喜事而无留心其山有虎丘灵岩之嵬富峭刻其浸有松江震泽之弥绵浩滉烟云鱼鸟池台苑籞渔帆歌酒之玩日充于前故其居者抚资内足可以不出戸限而通公侯其游者轻装空行亦能谈笑跬步转易拱手而居千金昔余之少也当寿父之年则尝游之矣其君子者余尝亲之其故实犹可徴也其野人者余尝接之其质朴犹可治也迨再游之不如昔矣迨三游之又不如再之见矣今寿父之游其得如余三游之所见者乎虽然寿父之游不可巳也寿父不可巳则有一焉古人之游必择国既择国也而后择所与游寿父其既有所择于吴否乎吴之良大夫以余所尊敬莫先于方处州因处州而吴之所与游尽在焉寿父至吴其以弟子礼游于其门安知余三游之不能得者寿父不一游而尽得之山川风物盛衰荣枯外物之美皆不足为贤者道也他日充囊饱槖满欲而归则复以报我
　　送贾敏求序
　　士大夫学成于家行孚于乡而不得食一命之禄以酬其劳而至于子孙三四世停涵欝勃则徃徃有清疎秀谨之气外发而难遏君子以是占为将兴之祥若吾贾君敏求是已敏求之先髙大父府君为婺州乡先生婺之为州有苏颍濵词章之俗其人喜清言而知理道有吕东莱渊源之化其人务学而敦本风流薰滋钟于贾门府君既恬于势名即退而考槃一邱诛茅涧冈之上莳花种木终为寿蔵学徒致筑场之慕乡人修祠社之敬至今蔚蔚芊芊云滃雾积甥孙中外重裀列骑时节拜扫以为金华之阙里焉敏求収炊于既获食果于愈熟奋其妙手一出而游东诸侯诸侯嘉其才再出而来为吾州学正吾州之士师其贤余与之游三年见其嗜善如饮食之于正味虽日习之而不厌也恶不善如行路之于臭秽虽人不可违而必避之也呜呼岂非世家习礼问学之所成也哉孟子曰君子之泽五世而斩小人之泽五世而斩释之者曰其人君子矣不幸易世而非君子也者其泽犹可以五世所以厚君子也其人小人矣幸而易世非小人也者其泽犹五世而后斩所以甚小人也使世世而君子虽百世不斩可也敏求行矣可以仕矣天之厚于贾氏乆矣先君子之积至于敏求而亦可以发矣故于其行也与之饮酒与之歌诗而复赠之序
　　送贡九万诗序
　　学之于人不得而废者非欲以求仕也而有仕之道焉古之君子学成而不仕者有矣则始以其学教于其乡故仕有可能而以其学教于其乡者不可能也后之君子则不然曰吾寕不暇学而不可不仕呜呼是不亦重其易而轻其难耶宣学他时为江南儒府凡缀教职于其间非才望髙美谁敢居之而贡君九万蔚然以乡闾之英板授而来为本学正三年终更士论称善君子嘉其能学而望其仕也咸为歌诗以褒勉之而属笔于前进士剡源戴表元俾题编什之首云元贞乙未岁秋八月望日序
　　送孔明逺序
　　余儿时闻孔圣子孙有避靖康之乱而南者寓家于衢四世而枢宻公由太学发身位至两府余生于单寒长于乖蹇欲修好于其门莫之能也巳而其子明逺以公府髙选被符而来为明学正始得扳縁事分慿托意气缔交游之谊焉葢为明逺者居三难而备四有余于是乆而益嘉之明逺承圣人之宗欲守其法一难也为人师二难也少而孤三难也然明逺严于自修有泗侯持躬之愿精强嗜学有丛子纂言之勤当公能譲有岭南辞禄之洁见义力争有寕州诛妖之勇以此四有而行三难宜乎诵弦洋洋冠裳锵锵舒英乎圣林发名乎儒堂为家之祥为国之光者矣三年教成懐牒北上凡我同业声为歌诗而谓余也厚于明逺且尝从事于卜商卫宏之学属以为序
　　送唐君儒序
　　杭学为东南望其来乆矣士之自四方万里至者游多于居又多尊官贵僚博士朝暮将迎奔走仅幸不失事故尝不暇数数与诸生接而委责于其正正之为职其任重且难无疑前是典选者于学正阙辄停笔不敢轻注必择学识才行卓然有称于时而为士论所压服者然后授之大徳己亥秋欈李唐君君儒秩且满杭士贤其为人而重其去羣谂于剡源戴表元曰唐君学醇行良材通识清自其父兄家势之所振激里巷场屋之所推择则固巳当濯缨青云之渊飞居积星之林年运而迈方由诸侯賔掾佐属计日积劳进名于天府此杭学之遇而唐君以为淹也凡我同志既各为咏歌道所以殷勤恋慕之意而子为序发之何如表元不得辞因为之序
　　送王子庆序
　　宇宙间清华竒秀之气发于祥瑞者为醴泉庆云珍禽异卉珠玕寳玉之属而在人也为文章才艺殆未尝一日阙于世使一日可阙则天地之气有时息矣然自常情窥之颇若无预于治道而自古秀人才士制作精能之极必待礼乐太平全盛之日而其事始备吾观汉魏以后书学始兴逮于六朝士大夫徃徃能书如是数百年至唐贞观开元中干戈弭寕诸所以黼藻縁饰之具次第施设而欧虞禇陆阎郑王曹等辈鳞比栉拥皆极一时之选此虽人事亦天运有所啓而然与自是浮沉显晦又数百年而得宋之庆厯元祐风声气韵大畧与唐人无甚相愧而君谟才翁子瞻鲁直与可元章伯时诸公清才峻节雄词盛徳照耀掩映有出于觚翰缣楮之外则又非偶然而然也元兴运化敷功比拟唐宋于以开明堂总章之观辑康衢皇极之诵陈器车银瓮之贡展天球河图之瑞神文灵绘岩书壁篆重译而来四面而致所谓书林艺府珍蔵秘玩固千载一时之最盛者矣钱塘王子庆多闻而博览以公卿之荐陈轺诣郡遂将汗竹羣玉之堂雌黄五云之阁平生知交贺饯满道余为备古今难逢之防以劝之
　　送陈养晦逺游序
　　自余居剡源得一士焉曰陈君曰成字养晦养晦当其时年方二十许而丰姿器识如四五十者每见余狂歌剧饮叩壶击筑为沈酣痛快之适未尝不懽然与余和答以相乐及思极愁生阖门拥衾为呻吟憔悴之作又未尝不怃然与余同忧也然余平生好镌磨后生常自恨涉世太早故未齓而学未冠而游未壮而仕未老而休方气血盛时东南驰骛自许要不龌龊而岂知有今日穷居剡源欲为耕渔樵猎而不可得耶故时时愿养晦辈以为戒而不愿以相激发慕效自为此言诸少年闻者多首肯惟养晦曰不然士患不欲学耳欲学则无不可能患不欲游耳欲游则无不可遂必如公言是世之拘儒愿夫朋友不出保社之间耳目才周于几席之内时然而言时然而趋者然后为可安得聆度外之谈乎昔者孔孟之门固巳无所不逰无所不学故庄周滑稽史迁驳杂楚原驰骋而忘返扬雄污秽而不慙皆防讥后来而自适于当世吾今方将赋招隠歌逺逰洗尘冠绽敝裘不惟厉吾朝气以尽荆吴齐鲁之观而巳闻燕代之南汧陇之北有魁梧竒杰之才自埋于博徒剑客者不可胜数吾将往而求之农桑什一章句兴亡之学不足为吾事也以为公当喜而强之而反咻我为余闻之为之心热不自持葢所谓伏枥之马闻北风而嘶鸣者也属余实巳衰惫无所用于世生平有髙交友防布四方甚多养晦为我物色而问其知余者亦必有以知养晦焉
　　送郑若晦逰建业序
　　自言超迈倜傥好逰之士所喜谈山川城郭风物宫室技巧之奢丽可以动心荡目无过长安洛阳成都广陵钱塘建业而成都长安以险逺不易至惟洛阳广陵钱塘建业平途顺流一拟千里得用舟航舆骑代其跋履攀縁之劳故逰者以为便然士非有事于进取与其笃好虽钱塘有不暇至而况数百里数千里之逺乎乡友郑若晦与余同客钱塘之日乆矣自其始逰台闼之贵公方岳之名卿闻其才多礼致之而若晦毎得余间即浮沧浪穿巉岩往来南北两山间弥旬竟日若忘归焉性喜作诗以江西葛处士庆龙为师得其法当意酣气适信茟取纸自书山僧道人见之懽欣爱恱更下榻致馔食留连不听去用是益无他人羇栖旅防乏絶憔悴之色已而若晦轻装别余云将改逰建业察其势又若不止于建业者为之惊喜过当夫建业固余旧逰相去三十年残儒遗老犹有能记忆不相忘者乎旦夕亦欲一诣广陵闻其蝗旱连年民居萧然未敢举足陜洛士大夫近数数接之其人恢踈厚重称其土风者也蜀道决不可登人生何用必入蜀然后为名士耶因若晦行即道平日雅素并以广若晦之意
　　送郑圣与游阙里序
　　东南慷慨士大夫异时局于地狭不得逺游以为恨自中原道开游者响奔影赴惟恐居后然皆不能无所健羡未有无求于人而徃者也余惟见吾里中僧六七辈相结约徒步礼五台天台一黄冠思慕嵩髙缑岭踊跃既至其地而归皆侈然以道自重问以所遇城郭富贵王公大人如目未尝见葢其心不在是也先师仲尼之阙里在东鲁今为兖州由吴越计之不过三千里而近而人未有慕而游焉何耶不为儒者姑所未论为儒者平居髙谈自命动以孔氏徒相縁饰或至诋浮屠老子二家如仇如不足与吾亢而为智反出其下长缨华组雕鞍轻毂憧憧于燕赵宋魏之郊又益外而逺之逾万里不惮而其师之居在三千里之鲁则不暇至岂果力不暇哉以所为从事于游者有求于燕赵宋魏之外而无求于鲁故也江东之贵溪有郑君圣与名沂独毅然勇徃余甚异而嘉之客有靳余曰子以为圣与之游理所必应然乎夫今之为鲁者非昔之为鲁者也昔之鲁也以夫子之教止行于一邦今夫子之书遍天下而郡国所在得设庙学建像祠则徃徃皆阙里也而子何鲁之拘乎且士患不学孔氏不患不能游鲁余曰兹説是也而惧愈为游嵩髙五台者笑也古之君子其身存而人为之式其闾表其乡没而百世犹祭其社礼其邱陇甚者爱其所经歴山川草木何也为风声徳义有以芘存于人而不可忘耳夫子之道芘我如天地存我如父母其甚盛美非独余不能言而穷天下之辨博者亦未能为之辞也而诸人欲忘之乎苟诸人之不能忘则圣与之游为在所取矣圣与名在天官之板他日戴星重趼以求速化乃方徘徊蹙缩为人之所不及是尤可嘉也
　　送方中全北行序
　　曩时江南士大夫去闗洛逺尝患于难仕仕又必须材望虽有家门之行乡曲之誉而非官府公荐公卿通知则不可必得徃徃尘埋窜伏没世而无闻者多矣三国以来画疆而求尽技而用始有阀阅名字班班见于史册甚者床堆珪组庭业槐棘一门数世连绵而不絶是何天之生材偏啬于前而丰于后耶抑亦人物之显晦时运之变通有适当其逢而不可知其然也新安之在江南以山为州儒其间者是不一族当贡举法行时方君中全之先大父广西公首以毛氏诗防名乡书登集英之甲科既而君父今通议大夫建徳使君复用孔氏尚书为南宫进士第一于是新安道徳词章之士致通显于时者虽多而语家世科目宦学能名必推方氏称首铨改举罢使君驱驰之倦既淡无宦情晩岁益贫落魄觞咏自娱以养其髙年来仕路比曩时闗洛又益加逺子孙浮沉里闬间闗徃来侍养何敢出口言干禄事如是者积二十年余以事势推之则前所云江南士大夫生于秦汉间虽有家门之行乡曲之誉而沉埋窜伏没世无闻者累千百计何足怪也而岂其理当然哉久之中全一日过余而别曰存心今者行仕矣问何以行何以仕曰吾亲之名之贫之久不仕自中外诸贵僚举知而怜之于法上大夫得谢任子许授中士之秩幸而公府予之吾庶几其逢乎余曰是固官府之荐公卿之知江南士大夫愿焉而不得者也方氏家世宦学能名其将复自中全始矣请以为贺复以为勉
　　送张叔夏西游序
　　玉田张叔夏与余初相逢钱塘西湖上翩翩然飘阿锡之衣乗纎离之马于是风神散朗自以为承平故家贵游少年不翅也垂及强仕丧其行资则既牢落偃蹇尝以艺北游不遇失意亟亟南归愈不遇犹家钱塘十年久之又去东游山隂四明天台间若少遇者既又弃之西归于是余周流授徒适与相値问叔夏何以去来道途若是不惮烦耶叔夏曰不然吾之来本投所贤贤者贫依所知知者死虽少有遇而无以寕吾居吾不得巳违之吾岂乐为此哉语竟意色不能无沮然少焉饮酣气张取平生所自为乐府词自歌之噫呜宛抑流丽清畅不惟髙情旷度不可防企而一时听之亦能令人忘去穷达得丧所在葢钱塘故多大人长者叔夏之先世髙曽祖父皆钟鸣鼎食江湖髙才词客姜防尧章孙季蕃花翁之徒徃徃出入馆谷其门千金之装列驷之聘谈笑得之不以为异迨其途穷境变则亦以望于他人而不知正复尧章花翁尚存今谁知之而谁暇能念之者嗟乎士固复有家世才华如叔夏而穷甚于此者乎六月初吉轻行过门云将改游吴公子季札春申君之乡而求其人焉余曰唯唯因次第其辞以为别
　　送王月友游华阳洞序
　　松江王月友尝为余言其先人蟾客翁万里入峨眉山遇异人得道归而授其徒有林生顺衢者以岁辛酉游句容三茅之华阳洞所见竒花怪石飞台涌殿之类荘严闪烁千态万状不可胜纪因辞师友去不知所终当是时月友作诗夸饯之及他士大夫咏歌从防叹慕者甚众而皆有世累不可徃后四十年当大徳庚子岁于是月友亦以其先人之道被聘北游而能辞其官不拜归钱塘城中闲居之日久矣一日忽过余别曰吾之奔驰泥途霜露间虽幸而少休毎清晨良夜思之未尝不媿于吾林生也今将泛太湖穿灵岩略毘陵抹朱方遂寻华阳洞而访焉子亦盍有以饯我余骇而问之夫神仙之在人间世其理之有无不可知就令有之则必忠孝豪杰之士然后得焉顾寒暑饥渇衣食之欲不必皆与人同而踪迹浮沉显晦自应去人不逺但人不得而窥之自余识月友见其论平生交游至余所畏爱辄谆勤敦笃不间生死官阶俸禄可以荣妻孥昡僮仆名为有识者犹或好之而谈笑不以经意朱幡在前掉臂轻去麻鞋葛袍傲睨当世无枉求无诡谒以此荣其身虽尘埃市井烟火庐落何徃而非华阳洞乎不然襟懐气谊有一不自得将望华阳之云霞草树咫尺不得至至亦非吾所得有月友姑少徐徐何如月友茫然而思恍然而喜曰吾非不解此然吾事不可止为子薄游而归幸万一邂逅吾林生则亦以子语质之因书以为饯
　　送罗寿可归江西序
　　古之所谓士大夫者少而学成于其身壮而材闻于其国及其老而无志于用则退而以其学师于其乡是故有以一人而成千万人之俗余自知读书学文以至于今所闻见天下之士大夫略可以举其操若今庐陵刘公其非斯人也乎哉夫江西数州之在东南自二百年来常为文章议论之国庐陵之在江西数州常抗而先之若刘公则又抗庐陵而先之身在而世传其书言出而人取以为法精神气貌萧然偃薄于一室之内而环其州千百里之儒者顚倒倾动虽其怨嫉正色而不敢议焉此岂苟而然哉罗君志仁寿可之居接刘公为不迩能以文得公之言而携之逺游于浙河之濵浙河之濵之人闻其为刘公之所与也莫不爱之寿可又能自以其诗与文取知于人人叩之而不见其穷即之而不见其矫皆曰是宜为刘公之所与也莫不愈益爱之爱之则必有合寿可曰吾无意于合也吾之居吾乡不为无乐吾犹有垂白之亲吾所为仆仆而来者向也吾之至于斯也而不得尽其交游吾求以尽之今尽矣吾归也吾无意于合也余爱其言握其手而告之曰寿可贤乎葢寿可刘公客余亦刘公客余不敢不尽于寿可为寿可谋凡寿可所自道皆是也窃有以广寿可人之不得安于其居逺父母弃坟墓而出者非独以尽交也亦以学也其为吏与商贾也不与焉寿可之游将以尽交乎诚巳少足矣抑以学则子之乡既有刘公而复求刘公于他人之乡乎子归而竟其学学至于刘公之年子之乡有学子者如子之学刘公矣譬若宗子之子复将为宗不亦善乎而为寿可谋之乎虽然学必一于道寿可盛年而时时学于孔子之外不可也若刘公学成而及之可也所谓小徳出入者也然亦不可不慎也寿可之归也亦以请之剡源戴表元帅初序
　　叶茂叔之淮安序
　　人性之弛张厐凉通塞无不各縁于其土俗之所近故齐鲁多经生而赵魏饶壮士非齐鲁无壮士赵魏无经生也举其多者论耳天下名山大川一一起从西北其纡夷演迤至于长淮之广袤沃美不耕而善植少寒而耐居士大夫严荘重戴琴劒诗礼雍容喜功名谨然诺以为俗余尝官学经从见东南交游中有质直寡言不事奔谒谐媚谈谑者望而知敬其为淮客也兵兴以来几三十年加之以连岁旱蝗饥馑而民不移业士不废学非天之所资者厚而然耶髙邮叶茂叔以名家良儒为正于淮安学余既稔与之善而需余言不巳嗟乎茂叔徃而惟毋以见多者取足于己乎哉人有成言自知之为明自胜之谓强茂叔之职今非止于自知自胜而已也至淮安亦披胸倾臆尽出其蕴为同业者讲焉要必有观者茂叔其以余言为然哉
　　剡源文集巻十三
　　钦定四库全书
　　剡源文集巻十四　　　　元　戴表元　撰序
　　送邓善之序
　　大徳戊戌春巴西邓善之以材名被徴将祗役于京师于时甘泉近臣乗而致词瀛洲仙官扬镳而先途友朋星罗从徒蚁奔扳末光附余声之士饯善之于郊者退而无不颂善之于家曰嘻乎伟哉善之其果能去此而行其志也乎哉方善之清修苦学于隠约之中蓬门緼袍笔砚尔汝顾单力不可与饥冻抗则日与其徒歌吟古圣贤之説以自壮至于寒岩永夜声出风雨赤日流汗而挟书不知此其坚忍强志欲何为耶当是时有无故而与之千金度善之能辞卒然而加之连城列乗之贵较其乐亦未易以彼而易此也及乎名成行孚髙卧而车马愈喧无求而羔鴈自至然后岸帻迎谒深衣拜聘其一时风规器量雍容谈笑之际度越诸人何止万万而岂一朝一夕能偶然哉虽然善之之志初不止此也今夫人之于饮也有饮水而乐者有饮茗而乐者有饮酒而乐者有俱不饮者不饮者则过矣强饮水者以茗有不能如饮水之安也强饮茗者以酒则徃徃沉湎醉极而乱习熟之乆葢有初不堪升勺而终也能至于斗石何也彼其初自不知其乐之至此也善之前日之隠约也是安于饮水之类也荣途方开纷华嗜欲可以醉人之具不一惟无使之沉湎斗石而乱也哉古之论人也自弱冠而强以至于老老之为言考也成也他日善之取通使上大夫执珪结绶而归而余野人也将贺善之之成而因以考焉三月朔日剡源戴表元序
　　送贡仲璋序
　　天之生材犹地之产物随其风气土性虽穷厓僻谷海逺野陋之处无不有焉然而非常之珍希有之玩口不能自言足不能自运徃徃埋蔵伏匿积千百年而不得一日之遇而砮丹絺漆贝毛箘栝寻常琐细之蓄在于国容庭实不尽得之亦不足以备物而况于秀人竒士懐不可虚之艺而逢不可失之时者乎大江之南民齿多者以约计之郡不下三十万男子幸而为儒者居千之一而幸能以名字自通于上以取荣禄显仕者居万之一其选可谓至艰而得之可谓劳矣于万一之中钝堕惭惫自弃者又所不算贡君仲璋以儒隠宣城南湖上余尝遇之观其居家厚待乡顺怡亲悌长隆师敬客而余暇攻问学治文词种种不丽于流俗然亦窃怪其天资疏通爽迈可以用世而若未有所营者既而有司次第其庠序岁月之劳以名闻于中都而将授之以郡博士之秩前所谓甚艰且劳之选既可以安坐而得一日嚢粮秣骑縢觚箧笔翩翩然告余以逺役曰奎生三十有一年矣平居读古传记见才名气焰士必快慕之今纵不得如洛贾生蜀司马长卿吴陆士衡即取印绶节传为左右侍从言论之臣尚当赋两都三大礼献太平十二防遇则拱摩青霄不遇则归耕白云安能浮沉淟忍为常流凡侪而巳乎余闻其言而壮之葢夜光明月干将镆鎁之气将辞尘沙脱垢壌以发祥于时腾骧闪烁势不可止如余之徒则钝惰惭惫自弃徃愿为砮丹絺銕贝毛箘栝而亦不可得也人之贤不肖相去若是逺哉严装在途酒酣气倾书以为别
  </div>
  <div class="pagination">
   <a href="剡源文集_page6.html">
    上一页
   </a>
   <span>
    ...
   </span>
   <a href="剡源文集_page2.html">
    2
   </a>
   <a href="剡源文集_page3.html">
    3
   </a>
   <a href="剡源文集_page4.html">
    4
   </a>
   <a href="剡源文集_page5.html">
    5
   </a>
   <a href="剡源文集_page6.html">
    6
   </a>
   <span class="current-page">
    7
   </span>
   <a href="剡源文集_page8.html">
    8
   </a>
   <a href="剡源文集_page9.html">
    9
   </a>
   <a href="剡源文集_page10.html">
    10
   </a>
   <a href="剡源文集_page11.html">
    11
   </a>
   <a href="剡源文集_page12.html">
    12
   </a>
   <span>
    ...
   </span>
   <a href="剡源文集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
