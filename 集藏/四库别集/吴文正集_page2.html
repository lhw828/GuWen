<!DOCTYPE html>
<html>
 <head>
  <meta charset="utf-8"/>
  <title>
   吴文正集 - 第 2 页/共 58 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴文正集 - 第 2 页/共 58 页
  </h1>
  <div class="content">
   第四节古者天子祭七庙初受命之王为太祖其庙居中东三昭西三穆凡六庙东西之南二庙为祢为祖东西之中二庙为髙为曾此谓之四亲庙东西之北二庙祭髙祖之父与髙祖之祖为二祧庙亲四祧庙二合之为三昭三穆其有功德之王亲尽庙当毁则别立一庙于昭穆北庙之北谓之宗百世不毁与太祖同周之文世室武世室是也合六祖二宗三昭三穆则谓之九庙此天子之制也若诸侯则始封之君为大庙髙曾祖祢为四亲庙是曰二昭二穆无二祧亦无有功徳之宗故其祫祭也但有时祫而无大祫时祫者迁二昭二穆之主合祭于太庙也大祫者三昭三穆二宗之外凡庙之已毁者皆得合食于太祖之庙也大夫三庙初为大夫者居中曰太庙一昭一穆则祖祢也上士二庙惟祖与祢无太庙也中士下士一庙祢庙而已无祖庙也庶人无庙祭父于其寝而已中士下士之常祭但得祭祢若欲祭祖则于祢庙祭之上士欲祭曾髙则于祖庙中祭之大夫欲祭祖以上则于太庙祭之古者惟天子诸侯有主大夫士无主祭则设席以依神而已伊川所制之礼大夫士皆有主皆得祭及髙祖僣诸侯之礼也至若冬至祭始祖立春祭先祖则僣天子禘祫之礼矣故朱子初亦依伊川礼举此二祭后觉其僣遂不复祭后世既无封建则斟酌古今之宜三品以上得如古之诸侯祭及四世但既无封国则不当有主六品以上如大夫礼七品如上士礼八品九品如中士下士礼如此庶几近之朱子所谓二主者此言继祢之宗子载其考妣二主以行尔所谓二主常相依则精神不分者言其考妣之精神当与神主相依不别立祠板之类也于祫及其髙祖者于谓由下而达于上也髙祖本无庙若或立功于国君宠锡之则得合祭四代上及髙祖大夫则祭于其太庙上士则祭于其祖庙中下士则祭于其祢庙以上始举其大槩不及详悉也或曰礼随时制宜有损有益大夫士有主自伊川所定之礼始然亦无害于义但是有庙者有主其无庙者其主埋于墓所若欲追祭则设席依神而祭于有主者之庙况如今庙制皆非古则只当且因循伊川所定之礼行之
　　答人问性理
　　自未有天地之前至既有天地之后只是阴阳二气而已本只是一气分而言之则曰阴阳又就阴阳中细分之则为五行五气即二气二气即一气气之所以能如此者何也以理为之主宰也理者非别有一物在气中只是为气之主宰者即是无理外之气亦无气外之理人得天地之气而成形有此气即有此理所有之理谓之性此理在天地则元亨利贞是也其在人而为性则仁义礼智是也性即天理岂有不善但人之生也受气于父之时既有或清或浊之不同成质于母之时又有或美或恶之不同气之极清质之极美者为上圣葢此理在清气美质之中本然之真无所汚壊此尧舜之性所以为至善而孟子之道性善所以必称尧舜以实之也其气之至浊质之至恶者为下愚上圣以下下愚以上或清或浊或美或恶分数多寡有万不同惟其气浊而质恶则理在其中者被其拘碍沦染而非复其本然矣此性之所以不能皆善而有万不同也孟子道性善是就气质中挑出其本然之理而言然不曾分别性之所以有不善者因气质之有浊恶而汚壊其性也故虽与告子言而终不足以解告子之惑至今人读孟子亦见其未有以折倒告子而使之心服也葢孟子但论得理之无不同不曾论到气之有不同处是其言之不备也不备者谓但説得一边不曾説得一边不完备也故曰论性不论气不备此指孟子之言性而言也至若荀扬以性为恶以性为善恶混与夫世俗言人性宽性褊性缓性急皆是指气质之不同者为性而不知气质中之理谓之性此其见之不明也不明者谓其不晓得性字故曰论气不论性不明此指荀扬世俗之説性者言也程子性即理也一语正是鍼砭世俗错认性字之非所以为大有功张子言形而后有气质之性善反之则天地之性存焉故气质之性君子有弗性者焉此言最分晓而观者不能解其言反为所惑将谓性有两种葢天地之性气质之性两性字只是一般非有两等性也故曰二之则不是言人之性本是得天地之理因有人之形则所得天地之性局在本人气质中所谓形而后有气质之性也气质虽有不同而本性之善则一但气质不清不美者其本性不免有所汚壊故学者当用反之之功反之如汤武反之也之反谓反之于身而学焉以至变化其不清不美之气质则天地之性浑然全备具存于气质之中故曰善反之则天地之性存焉气质之用小学问之功大能学气质可变而不能汚壊吾天地本然之性而吾性非复如前汚壊于气质者矣故曰气质之性君子有弗性者焉
　　所谓性理之学既知得吾之性皆是天地之理即当用功以知其性以养其性能认得四端之发见谓之知既认得日用之间随其所发见保防持守不可戕贼之谓养仁之发见莫切于爱其父母爱其兄弟于此扩充则为能孝能弟之人是谓不戕贼其仁义礼智皆然有一件不当为之事而为之是戕贼其义于所当敬让而不敬让是戕贼其礼知得某事之为是某事之为非而不讨分晓仍旧糊涂是戕贼其知今不就身上实学却就文字上钻刺言某人言性如何某人言性如何非善学者也孔孟教人之法不如此如欲去燕京者观其行程节次即日雇船买马起程两月之间可到燕京则见其宫阙是如何街道是如何风沙如何习俗如何并皆了然不待问人今不求到燕京却但将曾到人所记录逐一去挨究参互比校见它人所记录者有不同愈添惑乱葢不亲到其地而但凭人之言则愈求而愈不得其真矣
　　天与七政八者皆动今人只将天做硬盘却以七政之动在天盘上行古来厯家葢非不知七政亦左行但顺行不可筭只得将其逆退与天度相直处筭之因此后遂谓日月五星逆行也譬如两船使风皆趋北其一船行缓者见前船之快但觉自己之船如倒退南行然其实只是行缓赶前船不着故也今当以太虚中作一空盘却以八者之行较其迟速天行最速一日过了太虚空盘一度镇星之行比天稍迟于太虚盘中虽畧过了些子而不及于天积二十八个月则不及天三十度嵗星之行比镇星尤迟其不及于天积十二个月与天争差三十度荧惑之行比嵗星更迟其不及于天积六十日争差三十度太阳之行比荧惑又迟但在太虚之盘中一日行一周匝无余无欠比天之行一日不及天一度积一月则不及天三十度太白之行稍迟于太阳但有疾时迟疾相凖则与太阳同辰星之行又稍迟于太白但有疾时迟速相准则与太白同太阴之行最迟一日所行比天为差十二三四度其行迟故退度最多今人不晓以为逆行则谓太阴之行最疾也今次其行之疾迟天一土二木三火四日五金六水七月八天土木火其行之速过于日金水月其行之迟又不及日此其大率也
　　私试防问【见国朝文类】
　　治天下之事多矣有司尝考今古以为其事之大者十有二稽之古而不能无疑曷可行于今欤试因识时务者议之古者冑子有教何敎乎师保有训何训乎显中诸吕之谋乱与奋节甘露变故之后者孰优精忠于贤否混淆与抗疏朝廷草创者孰劣上书美莽何谬欤醉入赋诗何迂欤愿闻所以得公族之道古者力牧之外何以有六相禹臯之外何以有十六相丞相欲斩二千石与置部刺史而相府不相干者孰非丞相欲斩戏臣与小臣加官而相府不相统者孰是萧曺旧隙何以同心姚宋不同何以戮力严明寛厚何以相资善谋善断何以相用醇谨相饬才何劣而系天下安危二十四考量何宏二党交攻量何隘而为天下轻重二十余年何才欤愿闻所以为宰相之道古者諌无官王事无阙后世置谏大夫世道不古御史为传命记事果得乎御史为平章按察果失乎擢补阙以增直臣气谓諌议有谏臣风者孰优以中大夫守东海谏官补刺史者孰劣守饶州而给事不肯草制可法与除刺史而舍人封駮可嘉欤愿闻所以得台諌之道古者金马承明之著作与中书之官孰是尚书侍郎之起草与立学士之号者孰非取誉于贞观与德音除书者同乎齐名于元和与号大手笔者异乎赐与宫锦与下诏而悍卒泣涕者孰贤赠以玉带与赐诏而王逵效顺者孰胜愿闻所以得两制之道古者东观禁中之名同乎文崇文秘书之号异乎秘书府居于外何所始秘书阁藏于外何所因刘章元成施雠周堪何官扬雄班固傅毅何职黄香卢植蔡邕马融与马怀素褚无量何所显乎贾逵丁鸿与张説徐坚元澹何以名乎愿闻所以得馆阁之道古者左右史与内史何所殊大小史与外史何以异兰台掌图籍与禁中注起居孰优太史居丞相上与史馆于门下省者孰是三坟五典纪之何人春秋梼杌作之何氏章程必付柱下元功必藏御史何意乎太史必职司马科斗必职东家何见欤郤太宗观史与郤文宗者孰贤郤张説托言与郤李德裕者孰智愿闻所以得史馆之道古者撢人巡省四方与椽史分制诸郡同乎刺史秩卑权重与州牧秩重权専异乎刺史扬州奏二千石罪与刺史冀州不察长吏者孰优不肯捄火与不肯捕蝗者孰劣补职三百不以私挠设学校变风俗与真刺史者孰胜单造贼垒不毁滛祠破禨祥与三独坐者孰负百城闻风而震悚果贤乎奸赃望风而解绶果得乎愿闻所以得监司之道古者六官掌于司马孰为将汉唐府衞孰为帅韩彭卫霍之功孰多靖勣光弼之才孰愈筑台简注而上客何以诛设坛宠拜而椒房何以罚汉中可战则战非轻乎荆州可和则和非怯乎朝受诏夕引道与军旅爼豆者孰是夘受命辰出师与庙堂朝歌者孰非请抗强晋而学春秋者何以有陈涛之奔轻裘平呉而文赋者何以有河桥之败赵不敢东匈奴不敢冦愈于毁其家以舒国难者乎胡不敢南突厥不敢顾愈于匈奴未灭何以家为者乎愿闻所以得将帅之道古者渤海頴川之良果拜守相輙见问之功乎河北二十四郡无一忠岂侧门俟进止之过乎由荥阳为田大夫与上蔡擢河南守者何如道不拾遗虫不犯境与江陵反风不期伏虎者何似肥乡之才何以称益昌山阳之才何以美滥赏王成何谓贤之不识真卿何以复国德化三异与忠信三善孰优民不敢欺与民不忍欺孰善愿闻所以得守令之道古者庠序学校之名同乎司乐学政学之制异乎六德六舞干戈羽籥之制何以殊礼乐诗书乡司徒之教何以别置子弟员五十人而至百人千人而至二千人何以盛圜桥亿万计黉舍千八百室之与毎嵗课三科嵗复増二科何以精国子三百人太学五百人四门千三百人又何以盛鹿鸣之歌燕室之琴举成送尚书何以精博士弟子领于太常得乎国子监太常寺当乎举司之幡与捄朱穆皇甫规者孰优拒朱泚之乱与褒陈仲举留阳城者孰胜敎牢修之书何以乎喉张显之诬何因乎愿闻所以得学校之道古者选部有尚书何所始尚书有吏部吏部有侍郎何所自用人不分流品故有引强蹶张致相者何法官必取之法律而财赋必取之入粟补官乎选官清鉴与详宻者何如平允与请谒不行者何若山公启事与二十年天下无遗才者孰优金背镜与二十年留得人者孰是或无藻鉴或贤否杂进与曳白之讥孰非或较覈失实或大纳贿赂与市之讥孰劣愿闻所以得铨选之道古者八元八恺谁之苗裔邓虢毛原何所自出仕者世禄与三衙三衞之制何以殊崇徳象贤与武选之较何以异多憨之夫三箧之才与元城之守节孰优细栁之屯朱崖之排与萧育之贤孰优任太子洗马太子庶子与校书郎博士弟子者孰胜任侍中司空为郎为中郎将者孰负父任与兄任孰贤族父任与宗任孰愈乎敎子以谄者何故教子以容者何为或谓任子不通古今果当乎或谓杂色入流者果宜乎愿闻所以得任子之道若此十二事曷为而不戾于古曷为而可行于今其详言之有司将以观有用之学












　　呉文正集巻二
　　钦定四库全书
　　呉文正集巻三
　　元　呉澄　撰
　　答问
　　答海南海北道亷访副使田君泽问
　　澄向于京师获识深惟足下仕今学古资纯笃而志精専世所希有嘉叹敬慕但一见之后无因再聚每思同志之难遇未尝不悠然而兴懐也忽厪贻问乃知观风岭海又喜持宪之得贤惠示贺王二君数种之书如获竒宝旋即开巻玩绎鄙见颇有未然者别纸开具幸垂省览承问及无极太极说非面难致其详姑言其略大槩古今言太极者有二当分别而言混同为一则不可也庄子云在太极之先汉志云太极函三为一唐诗云太极生天地凡此数言皆是指鸿蒙浑沌天地未分之时而言也夫子言易有太极则是指道而言也与荘子汉唐诸儒所言太极字絶不相同今儒往往合二者为一所以不明如邵子言道为太极则与夫子所言同又言太极既分两仪立矣则与诸家所言同葢夫子所言之太极指道而言则不可言分言分者是指阴阳未判之时故朱子易赞曰太一肇判阴降阳升不言太极而言太一是朱子之有特见也朱子本义解易有太极云易者阴阳之变太极者其理也朱子只以阴阳之变解易字太极者是易之本原节斋蔡氏以为易乃太极之所自出朱门学者皆疵其説来谕与蔡説相符而非朱子意也朱子语录云易之有太极如木之有根浮图之有顶然木之根浮图之顶是有形之极太极却是无形之极无方所顿放故周子曰无极而太极世儒读太极图分无极太极为二则周子之言有病故朱子合无极太极为一而曰非太极之外别有无极也又曰无极即是太极澄之説是发明朱子此义葢老庄列之意皆以为先有理而后有气至宋朝二程横渠出力辟老氏自无而有之説为非而曰理气不可分先后理是无形之物若未有气理在那处顿放又曰理与气有则俱有未甞相离非知道者孰能识之程张之所以为知道正以其能识得此与老氏之説不同故也今生于程张之后而又循袭有理而后有气之説则是本原处差了可子细取近思录程氏遗书外书张子正防及朱子语类观之四先生説得洞然明白即与愚説无异其他不能多及一往嵗防惠王防卿易春秋二书易虽与鄙説多不同然皆祖本程传程传有与易之本文不甚协者乃更易之其书最为平正穏审不敢以其不与已説合而轻议之也
　　一春秋类传极佳内虽有一二处与鄙説不同然大纲领皆精当用工之深用意之宻可敬可敬
　　一大学一书旧来只杂于礼记中河南二程子生于千余载之后独得圣道之传故能识此篇为圣人之书并中庸一篇皆自礼记中取出表而显之明道伊川二先生皆有更定大学传文次第然皆不如晦庵之当经一章浑然如玉岂可拆破第一节自大学之道至在止于至善言三纲领第二节自知止而后有定至虑而后能得覆说上文五句各有而后两字第三节物有本末至则近道矣总结上文此以上三节为前半章第四节古之欲明明徳至致知在格物言八条目与第一节相对第五节物格而后知至至国治而后天下平覆説上文七句各有而后两字与第二节相对第六节自天子至于庶人至未之有也总结上文与第三节相对此以上三节为下半章经文二百余字谨严简古真圣笔也与传之文体全然不同今乃拆破经之第二节第三节以补致知格物之传岂不识经传文体之不同乎而此两节欲强解作致知格物之义亦且不通徒见有一物字有一知字而欲以为格物致知之传无乃不识文义之甚乎且经文中除了此两节岂复成文如一玉盘打破而去其一角但存其三角岂得为浑全之器哉
　　一明德传引用三明字新民传引用三新字文法整齐严宻不可增添今于新民传增加听讼一节听讼固可为新民之事然指一事而言耳与上三节文体不类子细玩味自当见之
　　一平天下章程子故尝更定其传文矣而朱子独以旧文为正或问之言曰此章所言已足而复更端以广其意有似于易置而错陈然其端绪接续血脉贯通而丁宁反覆之意见于言外不可易也必欲以类相从则其界限虽若有余而意味反或不足不可不察也今详观防卿所更又不如程子之明且易朱子不以程子之所更定者为然愚岂敢以防卿之所更定者为然乎防卿苦学深思诚为可嘉而此一书比之易春秋二书不可同日语矣恐不可以行于世也区区老拙学浅识卑不足以窥测髙贤之所蕴然不敢不尽已之心以告
　　一毁周礼非圣经在前固有其人而皆不若吾乡宏斋包恢之甚毫分缕晰逐节诋排如法吏定罪卒难解释观者必为所惑如近年科举不用周礼者亦由包説惑之也包説印行比之防卿正义其多十倍然愚甞细观不过深叹其无识而巳今防卿所言比之于包极为平恕以包之苛细严刻识者犹笑其为蚍蜉撼大树而凡诸家之所诋愚皆有说以答之累千言未可既也今不复言
　　一洪范当更定愚自防读书即有所疑后见南康冯深居所更定然犹未满吾意深居厚斋先生之子从朱文公学正与江右心童矩堂为行辈今东冈曽为右心矩堂所前席则与深居同时此本或是曾相讲论而为之否则是与之暗合也可寻探覔冯深居所定洪范经传一观则见其与东冈之书大同小异愚亦甞有更定与冯氏之本不尽同不欲示人近为扬州秦氏于学者处传得藁本刋之今谩录呈过目幸甚
　　一无极太极说因朱子太极图解云上天之载无声无臭而实造化之枢纽品彚之根柢故曰无极而太极非太极之外复有无极也学者多不晓朱子之説故作此説为之防义以发明朱子之意而巳其愚意亦有与朱微不同者当别言也
　　答田副使第二书
　　澄夏间辱惠敎墨尝率尔奉复正以末由嗣讯为慊倐厪再书捧读忘倦惟明公方以洗寃泽物为事而又有余暇讲谈义理之精微非资识杰出一世何能若是然斯道自孟氏以后晦防者千有余年至宋程张其脉始续明公有志乎此则程氏所遗有遗书外书经説文集张氏所遗有正防理窟语录文集之类皆当愽观而细玩然后见其真得不传之学者其要领为何如若未详究而轻于立论则非中庸所谓愽学审问慎思明辨之旨所防惠教谨逐一条析于后唯明者择焉
　　孔頴达易疏云太极谓天地未分以前元气混而为一是太初太一也老子道生一即此太极也混元既分即有天地故曰太极生两仪即老子之一生二也三五厯纪云未有天地之时混沌如鸡子溟涬鸿蒙谓之太极元气函三为一庄子云夫道太极之先而不为髙【阙】　汉书云太极
　　澄按庄子及汉唐诸儒皆是以天地未分之前混元之气为太极故孔頴达防易亦用此説夫子所谓太极是指形而上之道而言孔疏之説非也自宋伊洛以后诸儒方説得太极字是邵子云道为太极朱子易本义云太极者理也蔡氏易解云太极者至极之理也蔡氏虽于易字説得未是觧太极字则不差澄之无极太极説曰太极者道也与夫子邵子朱子蔡氏所説一同而髙见不以为然葢是依孔頴达及荘子诸人之説以太极为混元之气故也然混元未判之气名为太一而不名为太极故礼记曰夫礼本于太一分而为阴阳朱子易賛曰太一肇判阴降阳升若知混元未判之气不名为太极而所谓太极者是指道理而言则不待辨而明矣
　　先次来敎言太极是理气象数浑而未分之名则又与汉唐诸儒所谓混元之气者小异葢混元太一者言此气混而为一未有轻清重浊之分及其久则阳之轻清者升而为天隂之重浊者降而为地是为混元太一之气分而为二也今曰理气象数浑而未分夫理与气之相合亘古今永无分离之时故周子谓之妙合而先儒谓推之于前而不见其始之合引之于后而不见其终之离也言太极理气浑是矣又言未分则不可葢未分则是终有分之时也其实则理气岂有时而分也哉又以象数并理气而言则象数果别为一物乎以其气之着见而可状者谓之象以其气之有次第而可数者谓之数象数两字不过言气之可状可数者尔非气之外别有象数也若以太极为至极之理则其上不容更着无极两字故朱子为周子忠臣而曰无极二字只是称賛太极之无可名状非太极之外复有无极也若以太极为一气未分之名上头却可着无极两字然自无而有非圣贤吾儒知道者之言乃老庄之言道也今录老庄言道自无而有之防及朱陆辨无极太极问答大略于后细观当自了悟
　　老子曰天下万物生于有有生于无又曰道生一一生二庄子曰太初有无无有无名一之所起
　　澄按老子所谓道庄子所谓太初即来敎所言之无极也所谓一者即来敎所言之太极也若如来敎之解无极太极即是老庄此二章之防说得周子本文固甚分晓但是押入周子在老庄队里行而不可谓之得吾圣道之传者矣朱子费尽气力为之分疏而解此二句不与世儒同者正欲明周子之所言与吾圣人之言道不异故也故澄以为周子之忠臣程子亲受学于周子周子手授此图于二程二程藏而秘之终身未尝言及盖为其辞不别白恐人误认以为老庄之言故也其后学者索之只将出通书终不出太极图程子没后于他处搜求方得此图能知程子不轻出此图之意则言之必不敢容易且知朱子之大有功于周子也
　　梭山陆子美与晦庵书云太极图説与通书不类疑非周子所为不然则是其学未成时所作不然则或是传他人之文后人不辨也葢通书言五行阴阳隂阳太极未尝加无极字假令太极图説是其所传或其少时所作则作通书时不言无极葢巳知其説之非也
　　象山陆子静与晦庵书云无极二字出于老子知其雄章吾圣人之书所无有也老子首章言无名天地之始有名万物之母此老氏宗防也无极而太极即是此防老氏见理不明所蔽在此太极图说以无极冠首而通书终篇未甞一及无极字二程言论至多亦未尝一及无极字假令其初实有是图观其后来未尝一及无极字可见其学之进而不自以为是也兄今考订注释表显尊信如此其至恐未得为善祖述者也晦庵答书云老氏之言有无以有无为二周子之言有无以有无为一正如南北水火之反未可容易讥评也近见国史濓溪传载此图説乃云自无极而为太极若使濓溪本书实有自为两字则信如老兄所言不敢辨矣然因渠添此二字却见得本无两字之意愈益分明请试思之澄按来敎所言正是以有无为二自无极而为太极也今录程子张子所言有无不分先后之防于后葢宋儒之言道周子微发其端而已其説之详而明直待张子二程子出而后人知二子所言之道与老荘所言自无而有者不同故论程张二子有功于吾道者以其能辨异端似是之非也
　　程子曰道者一阴一阳也动静无端阴阳无始非知道者孰能知之
　　澄按此程子解系辞传一阴一阳之谓道一句也葢阴阳气也所以一阴一阳者道也道只在阴阳之中虽未分天地以前而阳动阴静固已然矣非阳动即阴静非阴静即阳动无更有在阴静阳动之前而为之发端肇始者程子既言此而又以非知道者孰能知之缀于其后葢亦自负而料世人不悟必有以为道在阴阳之外而动静有端隂阳有始者惟朱子晓此故其太极图解曰此无极太极也所以动而阳静而阴之本体也然非有以离乎阴阳也即隂阳而指其本体不杂乎隂阳而为言尔言一初便是阴阳而太极在其中非是先有太极而后有隂阳动静也
　　程子曰至微者理也至著者象也体用一原显微无间澄按此程子易传序中语也葢至微之理者体也即来敎所谓易之体者然体之至微而用之至著者巳同时而有非是先有体而后有用也故曰一原至显之象而与至微之理相合为一更无间别非是显生于微也故曰无间程子尝与人言某之此八字莫不太泄漏否葢亦自担当而料世之人不能悟也
　　张子曰有无隠显通一无二则深于易者也若谓虚能生气则体用殊絶入老氏有生于无之论不识所谓有无混一之常此道不明儒佛老庄混然一途语天道性命者不囿于恍惚梦幻则定以有生于无为穷髙极微之论多见其蔽于诐而陷于滛矣
　　澄按张子此言尤为明白非是先无后有有生于无矣
　　蔡氏谓周子于太极之上加无极正是解夫子易有太极之易字而其解易字亦曰易变易也澄谓变易属乎隂阳岂可以言无极蔡氏自知其説之病乃引易无体之说以救之而曰变易无体之中有至极之理也朱子以易为阴阳之变易有太极者言阴阳变易之中有至理以为主宰也蔡氏既以变易无体为理矣而又曰中有至极之理然则理中复有一理乎变易无体已是言理而又曰有至极之理可乎粗晓文义者亦知其説之不通矣又曰流行乎乾坤中之易非易有太极之易也果有二等易乎又曰阴阳动静之间是流行中之太极与夫子所言太极降一等果有降一等之太极乎蔡氏所解卦爻彖象多有发明朱子未到处澄纂言中亦取其説但易解后别有大传易説一巻主于破其师太极在隂阳中之説于道之大本大原差了故有此两般易两般太极之谬谈朱门惟勉斋黄直卿识道理本原其次北溪陈安卿于细碎字义亦不差
　　来敎谓澄以一二三四五六七八九为洛书文然此乃数也若五行至六极则洛书之文也澄按旧説以初一曰五行至次九曰向用五福威用六极六十五字为洛书本文此六十五字者不知是介甲上有此六十五字乎抑是龟背负得一竹简或一木板写此六十五字在简板之上乎果如此则与宋真宗朝所谓天书降者何异世岂有此等怪妄之事哉来敎谓禹如何逆知一为五行二为五事澄谓设使龟书果有此六十五字禹亦如何逆知五事之为貌言视听思也如何逆知八政之为食货祀及司空司徒司寇与賔师也如何逆知五纪之为嵗月日及星辰厯数也与夫三德庶征五福六极之目皆非可以臆度必也并九畴之子目皆是龟背之文写出而后可知设若如此愚人拾得亦可传世何必圣人而后能作洪范九畴哉且河图之出亦止有五十五数伏羲则之便画成两仪四象八卦及重为六十四卦此卦画即非河图所有伏羲何以臆度而为此画邪至如邵子言方者洛书之文画州井地之法其仿如此乎亦但言洛书有九数其分天下为九州分一井之田为九个百亩者亦与洛书之九数相符尔圣人之心与天地合徳以脩身齐家治国平天下之事有九个门类此其素蕴于胸中者也一旦见龟文之有九数遂撰成洪范一书即平日所蕴修齐治平之法分作九类次其先后以配龟文之九正与伏羲见河图有竒偶之数而作竒偶二画以仿河图奇偶之数者同天乃锡禹洪范九畴如商书言天乃锡王勇智汤生得有勇智即是天锡岂必天提此勇智锡与汤邪舜有天下也天与之岂是天亲手分付而与之乎有夏多罪天命殛之岂是天亲口有言语而命之乎河图自一至十五十五防之在马背者其旋毛之圏有如星象故谓之图非五十五数之外别有所谓图也洛书自一至九四十五画之在龟背者其背文之坼有如字画故谓之书非四十五数之外别有所谓书也至今马背之旋毛如星防特无自一至十之数尔至今龟背之坼文如字画特无自一至九之数尔左传所谓有文在其手曰友亦是手掌之坼文如友字也手掌之坼文与龟背之坼甚相似今言河之图者不索图于五十五数之外而言洛之书者乃欲索书于四十五数之外不亦惑乎大槩不晓洛书之数为龟坼之文如字画而亦如河图作四十五个圆圏子看所以惑也
　　来敎谓澄槩言易为隂阳变易之易其易已连属乎阴阳之中如此是一部易书只做得一个易字字説澄窃谓伏羲当初作易时仰观天文天文只是阴阳俯察地理地理只是阴阳观鸟兽之文与地所宜之草木近取诸人之一身逺取诸一切动植及世间服食器用之物亦无一而非阴阳者适值河出马图观其后之一与六则一阳六阴也观其前之二与七则二阴七阳也观其左之三与八右之四与九中之三与十又皆有隂有阳也此天不爱道而显然以阴阳之数示人者于是始作八卦画一竒画以象阳画一偶画以象阴即此竒偶二画而为四象八卦以至重为六十四卦八卦者止是十二阳画十二阴画而已六十四卦者止是百九十二阳画百九十二隂画而已除阳画隂画外别无一句言语亦无秘宻传授即此阳画隂画之中包括天地万物之理更无遗者故可以通神明之德可以类万物之情若谓伏羲之易非阴阳变易所能尽而有不连属乎隂阳者不知当于何处寻覔文王周公之彖爻姑未暇论夫子作系辞传乃是为伏羲文王周公之易作序也首言天尊地卑而乾坤定卑髙以陈而贵贱位动静有常而刚柔断天地卑髙动静非阴阳乎乾坤之卦贵贱之位刚柔之画非易中之隂阳乎刚柔相摩八卦相荡雷霆风雨日月寒暑干男坤女非阴阳乎以至言易与天地凖而曰天地之道幽明之故天地幽明非阴阳乎曰死生之説鬼神之情状死生鬼神非阴阳乎而夫子又直指而曰一隂一阳之谓道不知舍了阴阳道于何处连属乎后章又言乾坤动静四时日月非阴阳乎效天法地天地设位而易行乎其中非阴阳乎以后不及缕数果有不连属乎阴阳之易夫子何不言之而自初至末皆必以阴阳为言何夫子之不能为髙论乎
　　来敎谓天地絪緼变化之机人物性情之理开物成务治国平天下之道夫子作易系辞发明尤为详悉止言易者阴阳相易则所以开物成务之大道不见彰著澄观夫子言昔者圣人之作易将以顺性命之理而其所谓性命之理者不过曰天之道阴与阳地之道柔与刚人之道仁与义而已柔者地之阴也刚者地之阳也仁者人之阳也义者人之阴也夫子何不舍去阴阳而别作髙虚之説以言天地人之道乎不审舍了阴阳而有天地絪緼变化之机否乎舍了阴阳而有人物性情之理否乎以至开物成务治国平天下之道无非阴阳之用今而不知其为阴阳正所谓百姓日用而不知尔先儒言世间无一事无阴阳者行便是阳止便是阴语便是阳黙便是阴开目便是阳闭目便是阴呼气便是阳吸气便是阴张忠定公咏曾见陈希夷言公事亦有阴阳未断时是阳已断时是阴以至月令逐月顺天地之阴阳而行事无一而非阴阳也欲外阴阳而语天地絪緼变化之机语人物性情之理语开物成务治国平天下之道澄识见卑下不知其为何説澄之愚见则以为人之生也因阴阳五行之气而有形形之中便具得隂阳五行之理以为健顺五常之性仁礼者健之性也属乎阳义智者顺之性也属乎阴信也者实有是阳健阴顺之性也率是性而行焉仁礼阳健之道也义智隂顺之道也其在五伦则父子兄弟之仁礼亲属而属阳者也君臣夫妇之义智人合而属阴者也又细分之则父子之仁阳之阳也兄弟之礼阳之阴也君臣之义阴之隂也夫妇之别隂之阳也又细分之则父之爱阳也子之顺阴也兄之长阳也弟之幼隂也君之尊阳也臣之卑阴也夫之倡阳也妇之随阴也开物成务治国平天下之道果有出于五常五伦之外者乎谓非隂阳变易之道可乎澄之所尊信者夫子也夫子明言一隂一阳为道明言曰隂与阳为天之道今乃以隂阳变易为不足以彰著开物成务之道则夫子之言非乎
　　来敎又谓易之为道有体有用理易之体也隂阳变易易之用也此言至当然理无形象变易者阴阳之气也隂阳之所以能变易者理也非是隂阳变易之外别有一物为理而为易之体也
　　又谓画前元有易为言易之体此是错解了康节诗然是蔡节斋错解了画者伏羲竒偶之画也有天地以来不知几千年而后有伏羲出来画卦伏羲画卦所以明隂阳之变易也然伏羲未画卦以前阴阳未尝不变易故曰画前元有易非是指画字属阴阳易字属空虚之理若曰未有隂阳之画以前先有不属乎隂阳之理在此是不知道者之言康节不如是也
　　又云无极之前隂含阳也是又先言用也亦是蔡节斋错解了康节言语然节斋并改了字以无字为太今所引幸而不曾改字邵子所谓无极即非周子所言之无极但二字相同耳无极之前隂含阳也有象之后阳分隂也此是邵子解伏羲六十四卦圎图左边自复卦至乾卦属阳阳主生言生物自无而有也右边自姤卦至坤卦属隂隂主杀言杀物自有而无也无极之前谓自坤卦右旋以至于姤也有象之后谓自复卦左旋以至于干也自坤前至姤皆属隂而阴之中有八十阳者隂中所含之阳也自复后至干皆属阳而阳之中有八十隂者阳中所分之隂也即非先言用也
　　来敎谓羲文周孔造易其道大矣广矣包罗天地揆叙万类岂象占而已哉澄谓伏羲作易仰观俯察近取逺取而画八卦以通神明之德以类万物之情此即来教所谓包罗天地揆叙万类者其时固未有占也然三百八十四画皆是象天地万物惟其所象者皆神明之德故可以包罗天地惟其所象者皆万物之情故可以揆叙万类伏羲之易只是三百八十四画而已此所谓象也故曰易者象也今谓易道广大岂止于象若舍象而言不知伏羲之易更在何处为此言者莫是不晓得象字象者伏羲之画所以象天地万物也其后卦名是指出所象之事而为名及彖辞爻辞中言龙言马等又是指出所象之物而为言也象之至大至广而可以包罗天地揆叙万类者伏羲之画也其次卦名指一事之义而言者比伏羲之画则为狭小矣彖辞爻辞中所指一物者比卦名之指一事者又狭小矣今人往往但知卦爻辞中所指一物者为象诸儒言之不甚明白惟项平庵玩辞却晓得象字伏羲既画卦之后遂作揲蓍之法敎民以所画之卦占吉凶而处事此是圣人之用易也伏羲别不曾敎人于揲蓍之外用易后世能明义理者遵用象辞之意而修身应事此则无事于占然其为善去恶趋吉避凶之道亦是自占中来此后之君子推广圣人之易而用之者也至若夫子系辞中所言用易只曰君子居则观其象而玩其辞动则观其变而玩玩其占则无他説及后章言易有圣人之道四焉曰辞曰变曰象曰占推其功效以为天下之至精天下之至变天下之至神可以通天下之志可以成天下之务可谓大矣广矣而其归宿又不过曰易有圣人之道四焉者此之谓也其所以有许大功效者亦只在辞变象占而已然则象占岂可轻忽哉若可轻忽则夫子不如此言之矣想是读夫子系辞未熟请将夫子系辞从头至尾逐一句逐一字子细详玩便知夫子之言易还有在于象占之外者否大槩近世学者渉猎乎老佛空虚无用之説故其言道皆欲超乎形器之上出乎世界之外全无依靠全无着实茫茫然妄想而已卒之自叛吾道而于老佛真处亦未尝窥见此今日学者之大病也
　　来敎又谓注易之际当于羲文周孔四圣人脚迹下驰骋今止祖程义理宗朱象占则程朱义理象占已传于世又何必赘説此论尤为可怪可骇夫子生知之圣犹曰述而不作信而好古况庸下之末学乎且程之説义理朱之説象占即羲文周孔之防舍程朱则何以能探四圣人之奥脚迹下驰骋五字是南康戴师愈所伪撰之麻衣易内有羲皇心地上驰骋周孔脚迹下盘旋二句今用其语而节缩其辞亦非所愿闻答田副使第三书
　　澄前者辱第二书玩绎之余以鄙意奉答乗便寄呈惟恐浮沉七月得今春所惠第三敎帖乃知二月已达左右甚为之喜书至之时恰值病作未及细观既而病证日増不食者近两月头目昬重双耳失聪防于危笃逮兹冬初方稍轻减然未复常未敢出外念欲附数字以谢又思已尝罄竭愚陋之见至再矣觉来皆与髙明之见不合澄自幼务学用功六十余年今年已八十资下识卑所见仅仅至此虽复凟进其説不过如前何能有补于贤达是以缀而不为忽乡人久寓长沙者还乡来过又防重笔第三帖见示深感盛意之勤勤且闻澄清底绩移寓长沙相去亦近天相吉德履平康益可喜也眷爱之隆不可虚辱但病余精神虚耗弗克详悉以报所施手颤妨于运笔命学子代写
　　一愚见以太极为道理而髙见必以为混元浑沌未判之气此其不合者一也愚见以为理在气中同时俱有而髙见必以为先有理而后有气此其不合者二也愚见以为易者阴阳之变易有太极者言阴阳变易之中有理以为之主宰夫子易有太极之言其立言犹曰臣有君子有父云尔故朱子以为易之有太极如木之有根浮图之有顶可谓明白而髙见以为其説颠倒错乱断不可以训后学此其不合者三也蔡节斋解易字作无极字此是背其师説无识之言也而髙见取之解太极字为至极之理此言却是而髙见不取愚所非者而以为是愚所是者而以为非此其不合者四也已上愚説并与周程张朱之説同皆非不肖自出已见而来书引王防卿之言以为舍祢而宗兄澄识见凡陋窃谓祢之道更秦汉以来晦蚀千有余年若非天于盛宋之时生此数兄发明吾祢之道则几于队地矣澄视吾兄有大功于吾祢者也凡吾兄所言五经之梯阶也敢问此数兄有何言语背了五经乃曰不可徒求之先儒而不本之五经乎若曰徒求之五经而不反之吾心是买椟而弃珠此则至论不肖一生切切然惟恐堕此窝臼学者来此讲问每先令其主一持敬以尊德性然后令其读书穷理以道问学有数条自警省之语又拣择数件书以开学者格致之端学徒锓之于木今谩纳去一帙是葢欲如防卿之説先反之吾心而后求之五经也仆虽老矣学之久而未得愿与足下共勉之
　　一易是形而下者太极是形而上者先儒已言澄不复赘先儒云道亦器器亦道是道器虽有形而上形而下之分然合一无间未始相离也今乃曰阴阳变易之易非本原形而上者之易则伏羲合当如周子画一圏作太极何缘但画一竒为阳画一偶为隂而已至夫子方推其本原而有阳竒阴偶之中有太极存焉夫太极者不在阳竒隂偶之外也今以阴阳为不是本原则是伏羲之易无了本原矣伏羲但有卦画别无他文若欲求易字太极字于阳竒阴偶之外窃望就伏羲卦中指出见敎何者是易何者是太极如此论易何万古大圣人之不幸也噫
　　一老子云天下万物生于有有生于无万物者指动植之类而言有字指阴阳之气而言无字指无形之道体而言此老子本防也理在气中元不相离老子以为先有理而后有气横渠张子诋其有生于无之非晦庵先生诋其有无为二之非其无字是説理字有字是説气字若澄之以精气为物为自无而有游魂为变为自有而无以先天图左边为自无而有右边为自有而无乃是言万物形体之无有有无如春夏所生之物皆去冬之所无而今忽有秋冬所杀之物皆今夏之所有而今忽无人之生也渐至于长大是自无而有人之死也遂至于杇腐是自有而无又如平地本是荆榛乃翦除草茅而葢造宫室则此宫室自无而有其后宫室销毁败壊又成瓦砾之场禾黍之墟则此宫室自有而无又如一虚室忽然排辨酒器铺设筵席聚賔客于其中歌舞欢笑是此宴防自无而有及其酒罢客防彻去筵席收去酒器依旧一虚室是此宴防自有而无凡物凡事皆然来书谓世间人物之生百姓日用之常那件不是自无而有是矣此之无而有有而无是言鬼神之屈伸往来人物之生死始终人事之兴废聚防即与指理为无指气为有之无有不同但有无二字相同尔老子谓有气之阴阳自无形之理而生以有无为二而不知理气之不可分先后与予言万物形体自无而有自有而无者防意逈别今以愚言为自相抵牾何其不通文理之甚也如孟子不言利前则曰何必曰利后则曰以利为本前之利强兵富财便利其国之谓也后之利顺其自然之理之谓也利字虽同而文义则异若不通文义必谓孟子之言自相抵牾矣来书取南轩先生张氏太极图解首章之説甚当然请博观南轩太极图全解及今文集语录诸书还曽解太极二字为浑元浑沌否还曾谓理在先气在后否南轩图解之下文云非太极之上复有所谓无极也太极本无极言其无声臭之可名也又云无极之真二五之精妙合而凝非无极之真为一物与二五之精相合也言未甞不存于其中也南轩此言即与朱子所言及老拙所言一同卖花担上前后两篮不曽遍防但见前篮一朶之花便自买取而不复顾其后篮之花为何如况望能于洛阳诸处名园中万紫千红而一一识之乎朱子初焉説太极与南轩不同后过长沙谒南轩南轩极言其説之未是初亦未甚契既而尽从南轩之説有诗谢南轩曰我昔抱冰炭从君识乾坤始知太极蕴要妙难名论及南轩死有文祭之曰始防差以毕序卒烂熳而同流是晦庵太极之説尽得之于南轩其言若合符节明公取南轩而不取晦庵何也
　　一有生于无是老氏异端之説周子无极而太极即非言自无而有晦庵南轩二先生之説灿然明白髙意必欲解此一句云自无极而为太极是押周子入老庄队也朱张二先生皆云非太极之上复有无极极力分解惟恐人错认此一句与老氏同衞道之力如此可谓忠于周子也明公必欲屈抑周子以同于老氏老拙极力唤醒而不见从是辱吾周子者明公也已自为之又自称寃何耶
　　一系辞传易有太极是生两仪两仪生四象四象生八卦此是説卦画周子因夫子之言而推广之以説造化言卦画则生者生在外有两仪时未有四象有四象时未有八卦朱子谓生如母之生子子在母外是也言造化则生者只是具于其中五行即是阴阳故曰五行一隂阳言阴阳五行之非二朱子所谓五殊二实无余欠也阴阳即是太极故曰隂阳一太极言太极阴阳之非二朱子所谓精粗本末无彼此也朱子又言生隂生阳之生犹曰为隂为阳云尔非是生出在外惟朱子能晓得太极图説之生字与易系辞之生字不同解经析理精宻如此如何不使人观之而心服此等精微豪厘之辩想明公前此之所未闻欲以麤心大眼观圣人之言何其容易耶两仪四象八卦渐次生出者也非同时而有太极隂阳五行同时而有者也非渐次生出一是言卦画一是言造化所以不同天地却是后来方有故邵子之书以为天开于子地辟于丑来书既引朱子所云是欲闻其説也今为详陈一元凡十二万九千八百嵗分为十二防一防计一万八百嵗天地之运至戌防之中为闭物两间人物俱无矣如是又五千四百年而戌防终自亥防始五千四百年当亥防之中而地之重浊凝结者悉皆融防与轻清之天混合为一故曰浑沌清浊之混逐渐转甚又五千四百年而亥防终昏暗极矣是天地之一终也贞下起元又肇一初为子防之始仍是混沌是谓太始言一元之始也是谓太一言清浊之气混合为一而未分也又谓之混元混即太一之谓元即太始之谓合二名而总称之也自此逐渐开明又五千四百年当子防之中轻清之气腾上有日有月有星有辰日月星辰四者成象而共为天故曰天开于子浊气虽抟在中间然未凝结坚实故未有地又五千四百年而子防终又自丑防之始五千四百年当丑防之中重浊之气凝结者始坚实而成土石湿润之气为水流而不凝燥烈之气为火隠而不显水火土石四者成形而共为地故曰地辟于丑又五千四百年而丑防终又自寅防之始五千四百年当寅防之中两间之人物始生故曰人生于寅开物之前浑沌太始混元之如此者太极为之也开物之后有天地有人物如此者太极为之也闭物之后人销物尽天地又合为混沌者亦太极为之也太极常常如此始终一般无増无减无分无合故以未判已判言太极者不知道之言也
　　一夫子言一阴一阳之谓道而澄言夫子以一阴一阳为道节缩之谓两字以为字代之取其言之便而已不知有何碍理夫子言形而上者谓之道形而下者谓之器程子则言形而上为道形而下为器节缩谓之两字代以为字亦合紏弹程子之过乎又如大程子言发已自尽为忠循物无违谓信上句言为下句言谓二句之意果有异同乎小程子则曰尽已之谓忠兄言为忠弟言之谓忠二先生之言果有差殊乎此等不过取其文从字顺便于口尔经史传记子集中或以为代谓或以谓代为二字通行不一而足大戴记曰夫子可谓孝乎小戴记则衍之曰夫子可以为孝乎他不悉数徧读诸书自当见之
　　一河图只是五十五圏洛书只是四十五画羲因图数竒偶而画卦禹因书数先后有叙畴此鄙见也髙见不以为然澄岂敢力争已説之是以求胜但自信则笃著论以俟百世之知尔不敢求髙明印可也故不复论图书之出圣人因此有契于心而遂画八卦叙九畴程子曰若无河图八卦亦须画愚亦曰若无洛书九畴亦须叙夫子因获麟而作春秋若不获麟春秋亦须作至若愚谓洪范乃禹自作此自字是言叙畴出于禹之已意不是传写龟背见成之文也即非説九畴是禹一人自作而箕子无与今来书谓禹至箕子千有余年安知箕子无一言乎澄之洪范注及前书中即无此意何故横生此一枝以见喻恐是不通文理之人防澄洪范注而误因对明公説而明公不自防详以致错误不然明公之髙了何缘如此昏谬邪澄弱冠时已见南康冯深居先生订定洪范印本分禹经箕传一如所惠贺氏之书澄后来重定洪范疑经传二字未甚安故改之曰纲目深居者古心江丞相同乡里之父师也古心之家自有深居洪范印本其有取于贺者亦喜其与乡里前辈之书同故尔澄前书欲得足下寻探收书之家覔冯深居订定洪范经传一观人家夫岂无之哉
　　一画前元有易画是伏羲画卦之画易是指易之书而言人但知伏羲画卦之后方有易而不知伏羲未画卦之前天地间已有此易矣画字与删字对皆是指作书修书者易字与诗字对皆是指所作所修之书名今曰画非止伏羲卦画一竒一偶之谓等而上之至于太极未判皆前也又曰易即理也若如此言试改此一句诗曰太极以前元有理则成何等言语此句诗若出粗通文理者笑之矣如此推广上句不知下句删后更无诗一句如何推广
　　一邵子所谓无极即非周子所谓无极足下所取之南轩先生亦如此説非愚之私言也今必欲以为与周所言之无极同愚意阴阳太极同时而有不可言之前二字姑如明公之意则可言阴阳之前先有太极太极之前先有无极无极则不可再有所加于其头上矣言无极之前是无极头上又加一层也不知无极之前是何物当作何名称以见敎如此则周子图説又欠一层当言云云而无极无极而太极也以无极为周子所言之无极而隂含阳乃在无极之前是先有阴阳后有无极也可谓颠倒错乱之甚矣何乃以此四字而诬朱子又以此四字而罪老拙邪
　　一项氏説象字出于一已之特见度越羣儒且非蹈袭前人之所已言谓彼知其畧而不知其详则虽得一説超乎其上然后见彼之为畧而此之为详象非偶不立数非竒不行此一偏一曲之论也识者不取蹈袭非两不立一句之陈言以説象既不该徧又不亲切不免于择焉而不精语焉而不详矣而何可议项氏之不知其详也哉项所谓象所包甚广非两不立所指甚狭一广一狭其孰为详而孰为畧乎
　　一天者干之形体干者天之性情此两语格言至论也足下疵之何哉人之著书笔削各有其意若先儒好言语都要写尽则岂可谓之成一家言澄不引用程子此言者自是用不着非以其言为有病不取之也仆幼时虽未逺出然闻人説河豚鱼江豚鱼已疑豚鱼只当作一字解后见云间田畴易解作江豚鱼犂然有当于愚心长而泛大江亲见所谓江豚鱼者又闻舟人呼之为风信于是确然从田畴之説足下既罪仆不合祖程传义理今又罪仆不合不尽用程说而以为畔程子此似市井小夫两面二舌者之言非所望于希贤希圣之君子也王巽卿一部易纯是宗程其间与程不同者甚多亦可指之以为罪乎
　　一君子所居而安者易之象也立象成器以为天下利澄各有所据纂言中载之已详今再逐一条具陆徳眀经典释文曰虞翻本序作象东莱吕先生易音训曰晁氏云虞作象説之按作象乃与下义合此是从陆晁吕三家之説立象成器以为天下利此是依荀恱汉纪所引易文如坤卦象传元本云履霜坚氷隂始凝也朱子据陈夀魏志所引云初六履霜隂始凝也上添初六二字下去坚氷二字是准此例何以守位曰人本义改仁作人而曰今本作仁吕氏从古葢所谓非众防与守邦来书谓不知何所据而添改且如上传本义谓立字下有阙文来书言之是曾读本义系辞上传也此处朱子直改了本文仁字又注説明白如此澄从朱子所改非自改也乃曰不知何据岂是不曾读本义系辞下传乎凡防人文字欲寻人疵病合当首尾洞彻真个捉着本人谬误处然后疵人而人服如考进士试巻黜落之巻更须着力精防批抹其所以不好之由又如平反狱讼须是将案巻前后一一防照精详澄纂言中三处于易之象也章末注云旧本象作序今依虞翻本立象成器以为天下利章末注云旧本无象字朱子曰立下疑有阙文澄按荀恱汉纪引此文作立象成器今増补守位曰人章末注云旧本人作仁陆氏曰王肃卞伯玉桓明僧绍作人已上并是纂言各章注文援据至甚明白今乃见问不知何据是不曾防澄所注也若澄之书纰谬不足观则当以覆酱瓿以糊屋壁或以火焚之可也既是存留欲就上寻求疵病合依平反案巻之法照刷子细防得情弊方出今乃防前不照后防此不照彼何其疏率也
　　一生生之谓易正与生四象生八卦之生同周子所谓生隂生阳生水火木金土者其义亦同但有在外在中之异大德曰生之生意却微别乾坤法象此指画卦之阴阳而言易则阴与阳之总也故主此阴与阳者谓之易占与事蓍数之未定已定者神则占与事之总也故主此占与事者谓之神凡隂阳变易道理便在其中元不相离直以道字解易字则不可而易之所以易者道也故程子言阴阳非道所以一阴一阳者道也
　　一程子随时变易以从道之言以此解易书之名则未的当然此言与中庸君子而时中之意同乃圣贤之格言也青山疵之以为道自道易自易可谓谬妄青山吾乡人长吾十嵗澄以兄事之其人善作时文却不晓义理而作文之际每喜议评先儒澄屡甞辨析其不然卒皆无辞而屈服明公于晦庵朱子尚不假借而乃引用青山之言使其言是犹可曰不以人废言其言不是而以为据依何哉舍了甘棠树缘山摘醋棃可叹也已
　　一其他诸条不能一一酬答
　　澄老耄无知卑贱无庸极荷不鄙荐赐贻问不敢不竭愚者葢恐堕于不忠不孝之域然技能识见止此而已天下之广岂无杰特明达之士过澄百倍十倍可陪明公之讲论者哉澄黾勉奉酧此纸岂能称盛心望怜其愚不必更赐第四书借视于盲借听于聋非计之得者也












　　呉文正集巻三
　　钦定四库全书
　　吴文正集巻四
　　元　吴澄　撰
　　説
　　无极太极説
　　太极者何曰道也道而称之曰太极何也曰假借之辞也道不可名也故假借可名之器以名之也以其天地万物之所共由也则名之曰道道者大路也以其条沠缕脉之微宻也则名之曰理理者五肤也皆假借而为称者也真实无妄曰诚全体自然曰天主宰造化曰帝妙用不测曰神付与万物曰命物受以生曰性得此性曰徳具于心曰仁天地万物之统防曰太极道也理也诚也天也帝也神也命也性也徳也仁也太极也名虽不同其实一也极屋栋之名也屋之脊檩曰栋就一屋而言惟脊檩至高至上无以加之故曰极而凡物之统会处因假借其义而名为极焉辰极皇极之类是也道者天地万物之统防至尊至贵无以加者故亦假借屋栋之名而称之曰极也然则何以谓之太曰太之为言大之至甚也夫屋极者屋栋为一屋之极而已辰极者北辰为天体之极而已皇极者人君一身为天下众人之极而已以至设官为民之极京师为四方之极皆不过指一物一处而言也道者天地万物之极也虽假借极之一字强为称号而曽何足以拟议其髣髴防故又尽其辞而曰太极者盖曰此极乃甚大之极非若一物一处之极然彼一物一防之极极之小者尔此天地万物之极极之至大者也故曰太极邵子曰道为太极太祖问曰何物最大答者道理最大其斯之谓与然则何以谓之无极曰道为天地万物之体而无体谓之太极而非有一物在一防可得而指名之也故曰无极易曰神无方易无体诗曰上天之载无声无臭其斯之谓与然则无极而太极者何也曰屋极辰极皇极民极四方之极凡物之号为极者皆有可得而指名者也是则有所谓极也道也者无形无象无可执着虽称曰极而无所谓极也虽则无所谓极而实为天地万物之极故曰无极而太极
　　放心説
　　其体则道其用则神一真主宰万化经纶夫如是心是为太极或已放去所宜收也于名于利于色于味妄念纷扰私意纒滞夫如是心是为剧贼或未放下不宜留也不可以放还家即次者欤不可不放觧悬弃屣者欤虽然放故不放不放故放二者相通而不相戾此学之全知不放心不知放心二者相尚而不相同此学之偏虚豁豁地无毫髪累常惺惺法无湏防离其放不放如是如是吾会其全以救其偏在吾可圣在彼可仙于乎至矣安得起邹叟防吏而与之言
　　得一説赠传道士
　　道家者流以一为基而帝之者无有也建之以常无有主之以太一古之博大真人哉此庄氏所以賛其师无有也者无名也天地之始也一也者有名也万物之毋也故曰道生一庄氏亦云泰初无名一之所起抱一抱此者也守一守此者也泊兮未兆渊兮不盈慈俭不先为之寳濡弱谦下为之表抱之守之之方也虽然中央浑沌之帝初未尝视聼食息也七者凿而一者离矣窍开而窦塞窍闭而窦通至矣哉一之体乎妙矣哉一之用乎正一师传君以得一名其已得之欤他日觧后无何有之乡宻若无言相视一笑
　　敬斋説
　　易书诗礼四经中言敬者非一训释家不过以敬为恭肃严庄祗栗戒慎之义至伊洛大儒始有主一无説之説其高第弟子又谓敬者此心收敛而常惺惺也夫彼异端者流于敬之一字葢不数数而其治心之法亦惟收敛惺惺是务然则敬者圣学之要虽彼不能外也东昌张侯汝弼敦厚详审来为抚州推官余视其威仪察其政事曰恭曰肃曰严曰庄曰祗曰栗曰戒曰慎侯其有焉名其宴居之斋曰敬非虚也虽然敬之用甚大异端者之成仙成佛而吾儒之为贤为圣以至于叅天地莫不由此侯其懋之哉昔卫武公年九十余尚作抑戒以自警一行一言兢兢惕惕诗人美之而尊之者曰睿圣侯年七十矣而志不衰倦充其所到如武公可也人美侯之徳将有嗣淇澳而诗者贤而圣圣而天一皆敬之功其法自心起而非腐儒蹈袭之常谈所可了也侯其敬之哉
　　素轩説
　　丝未染色曰素羔羊干旄之诗并托素丝以美其大夫之徳素也者不苟悦乎新以改乎其旧不外假乎文以増乎其质素位而行唯君子能之夫不安其素而悦乎新假乎文斯湏之荣不足以偿其终身之羞者有之矣余于杜子美白丝行之作所以毎三复焉而叹其深得国风之意也清江范亨自京师来称太原白贲无咎之贤皮溍亹亹为余道且言其以素名所居之轩余闻之而惊异噫是殆庶乎其安其素者因为説素之义皮范如京闻余説而喜请书以遗虽然白已仕皮将仕范未仕见贤而思与之齐一当以白君为师而于白丝行之诗之意讽诸口识诸心其勿防不然可黄可黒固墨氏之所悲也而况不为墨氏者乎
  </div>
  <div class="pagination">
   <a href="吴文正集.html">
    上一页
   </a>
   <a href="吴文正集.html">
    1
   </a>
   <span class="current-page">
    2
   </span>
   <a href="吴文正集_page3.html">
    3
   </a>
   <a href="吴文正集_page4.html">
    4
   </a>
   <a href="吴文正集_page5.html">
    5
   </a>
   <a href="吴文正集_page6.html">
    6
   </a>
   <a href="吴文正集_page7.html">
    7
   </a>
   <span>
    ...
   </span>
   <a href="吴文正集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
