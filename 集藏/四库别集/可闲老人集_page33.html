<!DOCTYPE html>
<html>
<head>
    <meta charset="UTF-8">
    <title>可闲老人集 - 第 33 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可闲老人集 - 第 33 页/共 43 页</h1>
    <div class="content">
　　饮赐黄封未几时，丹青池馆尽荒基。何人富贵可长在？自古衰荣更共之。乐事恰如春梦觉，狂情惟有杏花知。醉翁莫说当时醉，团扇题诗忘与谁。

　　紫薇楼感事

　　太尉当年宴此楼，长绳直欲系清秋。隔栏画舫是湖水，卷幔青山见越州。叠鼓夜催诸将舞，髙灯春照美人愁。大夫司马今头白，不独登临感旧游。

　　自贻

　　近年颇觉志倥侗，不复行云入梦中。听曲任教弦有悞，赋诗何必句能工？岂惟走卒知司马？还有滁人识醉翁。樊素小蛮俱未遣，几曾虚度百花风？

　　东林

　　之子青年独老成，布袍寛博称其名。李膺谩自知文举，杨意无能荐长卿。每到草堂成酩酊，偶过花径亦逢迎。卜邻自觉头加白，转信前贤畏后生。

　　虎丘寺留题

　　莓苔欲徧盘陀石，知是梁朝古道场。陈迹谩惊成俯仰，空门元不与兴亡。白漫天上俱兵气，赤伏池中是剑光。如会生公重说法，劝教东海莫栽桑。

　　送张丞之汤阴

　　试官知在两河间，此别车辕未可攀。万树秋风古台路，数峰晴雪太行山。瓮头黄酒封春色，叶底红梨染醉颜。尽解腰纒供一醉，扬州谁见鹤飞还？

　　山中夏日

　　祸福无门祗自寻，始知明哲愿山林。谁能白首儒衣敝？吟对黄鹂夏木深。赖有故书堪寓目，已无官事可婴心。凉风满扇清樽在，只此人生直万金。

　　录家人语

　　镜里霜毛已上颠，五千言以退为先。到家访旧俱为鬼，有地投闲即是仙。夜雨满樽仪狄酒，春风小幅薛涛笺。谢家诸婢犹前日，八翼无烦更梦天。

　　感事

　　忆昔银灯鼓瑟琴，屏开孔雀画堂深。头颅谩有新添雪，囊槖都无旧赐金。好梦未成春漏尽，残星犹在晓河沉。郎君自上班骓从，露满铜盘泪不禁。

　　题苏西坡编修自撰墓志后

　　笑傲中吴岂问津？风流自拟雪堂人。白头已了浮生事，黄土真埋不死身。江上鹤飞前日梦，门前花散去年春。汉家政尔论封禅，知有遗书献紫宸。

　　笼鹤

　　轩然羽翼更何之？毎见云霄忆旧时。鸣候露华生玉树，舞怜雪影散瑶池。垂头就食诚何报？侧目随人祗自悲。恩重主家看养别，不教鹅鸭混阶墀。

　　囊琴

　　锺期何在铸黄金？胶漆相投日以深。妙制偶经雷氏手，虚名已说蔡家琴。千年流水髙山趣，一旦离鸾别鹤吟。尘满敝弦虽未试，不弹还自有知音。

　　京城得家书，题示儿子同同

　　苏郎不是饮中仙，只好长斋绣佛前。蝶到枕边身是梦，花随春去日如年。芙蓉别馆还依旧，鹦鹉小窗殊可怜。纵得归来城郭在，铜驼露冷湿荒烟。

　　寄松江杨维桢儒司

　　画蛇饮酒合谁先？尘土东华四十年。海上岂无诗可和？云间还有事相牵。牡丹开后春无力，燕子归来事可怜。欲倩铁龙吹一曲，满湖风浪又回船。

　　梦梅花处，为董师程赋

　　江南枕上见梅花，一片寒光接素霞。蝶化梦魂云缥缈，香生肝肺雪槎枒。乃知姑射仙人宅，即是林逋处士家。白玉堂深帘幙静，画成疎影在窗纱。

　　中酒

　　连日醉头扶不起，记曾有说酒能医。知伤肺气终为患，不典春衣亦是痴。小阁留僧看鬬茗，矮床对雨教弹棋。余年有甚唐人癖？稍得闲情便赋诗。

　　寄韶州知府金鉴

　　自君领郡韶州去，鸿雁天涯两送秋。盛气不题鹦鹉赋，髙懐应倚仲宣楼。蹇予滞迹犹沧海，之子劳形欲白头。锺乳囊封能远寄，暮年此外更何求？

　　碧筩饮，次胡丞韵二首

　　其一

　　小刺攒攒緑满茎，看揎罗袖护轻盈。分司御史心先醉，多病相如渇又生。银浦流云虽有态，铜盘清露寂无声。当年欲博千金笑，故作风荷带雨倾。

　　其二

　　花外风来香满湖，折荷举酒笑相呼。自来四明有狂客，除却髙阳非酒徒。饮处有情丝不断，折时多刺手难扶。豪家玉斗虽云贵，有此尊前风致无？

　　送丁道士还澧陵

　　丁令还家骨已仙，更无城郭有山川。未添白髪三千丈，又见铜驼五百年。荒草茫茫连故国，孤云冉冉下寥天。澧兰歌送潺湲水，极望涔阳思惘然。

　　题古禅上人房

　　一染昙花百念空，净香吹徧古禅风。钩帘燕雨时时过，洗钵鱼波处处通。鸡有佛縁曾听法，桧因寳界渐成龙。三生谁识苏居士？惟是盐官北寺钟。

　　寄孟昉郎中

　　孟子能文自老成，早于国语亦留情。省中醉墨题犹在，阙下新知谁与行？纨扇晚凉诗自写，翠鬟情重酒同倾。接舆莫更闲歌凤，只可佯狂了此生。

　　寄周昉处士

　　为尔停骖几叩门？毎于清事得相论。山中载酒梅花过，湖上放船春水浑。闲到竹斋为解带，坐深苔径与开樽。当年醉墨留题处，风雨新添屋漏痕。

　　题福源编后

　　福縁山作魏家坟，知是唐朝宰相孙。石首令前官有考，咸通年内碣犹存。太湖渺渺连精舎，乔木阴阴拱墓门。千载凌烟勲业在，可无遗泽及诸昆？

　　谩游

　　甚矣吾衰百念慵，花间时一复支笻。邦人幸尔不予鄙，儿子乐然为我从。载酒有时寻古寺，看云终日对孤峰。林家湖上都能说，二十余年老醉翁。
</div>
    <div class="pagination">
<a href="可闲老人集_page32.html">上一页</a><span>...</span><a href="可闲老人集_page28.html">28</a><a href="可闲老人集_page29.html">29</a><a href="可闲老人集_page30.html">30</a><a href="可闲老人集_page31.html">31</a><a href="可闲老人集_page32.html">32</a><span class="current-page">33</span><a href="可闲老人集_page34.html">34</a><a href="可闲老人集_page35.html">35</a><a href="可闲老人集_page36.html">36</a><a href="可闲老人集_page37.html">37</a><a href="可闲老人集_page38.html">38</a><span>...</span><a href="可闲老人集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
