<!DOCTYPE html>
<html>
<head>
    <meta charset="UTF-8">
    <title>林蕙堂全集 - 第 5 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林蕙堂全集 - 第 5 页/共 60 页</h1>
    <div class="content">　　予与云逸同出红鞓之裔如东西裴毎为乌衣之游若大小阮则王家痴叔殊少清言而谢氏客儿颇多丽藻作观頥之室以养其亲为酣渔之篇以超乎物斯其寄托者逺矣寜复浮沉于时哉嵗之云暮将告而归爰裒其新诗以质于逋叟受而卒读窃谓不减古人于以长吟遂可前无作者时方快雪初晴寒花欲笑么凤悬于树杪此身若在罗浮雏鹤啄于庭中是日如临大庾而一编在手觉香气之盈襟数语赏心有清风而入座其为高致自当在晋魏间宁但清音有钱刘辈耶昔袁叔明爱书好古而醴陵因以纳交张志和带笠披蓑而鲁国为之结契仰懐往哲方有天际之思岂竟斯人乃在家山之内乎夫唐文三变而开其先者首推左台唐诗四传而极其胜者是为承防诗乃是吾家事子其勉之未可与俗人言吾为妄矣一防归去且赠以白雪之枝数巻擕来愿示我黄山之什
　　家駬公桂留堂暨汪少君余香草合刻序
　　予与家駬公分若木之华修竹林之好昔年虎阜曽见委以三都今日鸡台复重逢于一水久惭夙诺殊怜嬾似嵇康重见故人更喜吟同何逊词高望古颇多白雪之篇意切悼亡更续防云之句夫同心迭唱自古为难擕手聮吟于兹益鲜是以蜀都司马仅闻一曲琴声吴苑伯鸾独有五噫歌响盘龙明镜秦掾之后无闻引凤灵箫萧史以来实寡家駬公少称立鹤长擅雕龙南宫驰誉已献赋于秋风东序论文复鸣弦于化雨红绫饼馅伫待上林黄绢篇章行窥中秘文章则齐驱于贾董讴吟亦并驾于钱刘览其一编鹦鹉空惭于学语观乎诸体骊龙悉得于探珠尚论古今而既懐于俯仰穷搜山水而极致于高深洋洋乎其音在正始之间飘飘然其人亦贞元之上矣而汪少君芳兰丽质秾李清姿获作配于才人遂共称为佳偶红问字岂其不识鸳鸯紫阁裁书每欲偕装玳瑁高柔爱玩胡母信是上流天水归来清照原多韵事天寒罗袖方倚翠竹以为欢秋卷珠帘忽与黄花而比瘦神香四两叹愈疾以无征艳雪一枝乃招魂而不返金荷烛灺徒有残煤粉壁蜗停空存剰字雨中伏枕泪欲尽而留痕花下挑灯血将枯而代墨尔其啼湘怨峡都非儿女之私以至弄杼鸣砧大有古人之格此余香之草哀比猿号于桂畱之诗同存鸾啸也夫文生于义而义莫大于伉俪之间诗出于情而情莫深于死生之际三百篇所载多存闺阃之词十九首以来未尽温柔之防今所得若是或有览于斯读駬公之诗者可以兴读少君之诗者可以怨已
　　崔青峙社集诗序
　　广陵为四防之华区钟两间之秀运陈琳草檄独美冠于七才徐铉燃香亦声侔于二陆他若词高选阁集徐庾以称华近则名重文台与苏黄而竞丽斯为莫尚兹意有然则我朱其恭崔青峙二子受学鲤庭蜚声虎观叔敬乃考亭之裔品欲无双彦通是武臣之儿才堪第一夜分天上俱来益部之星秋满人间共看广陵之月爰升车以望逺遂防杖以寻幽登帝子之楼长懐金管访仙人之井重问玉钩览堤上之垂杨神伤兴废攀阁中之古树肠断别离地可吹箫梦觉长懐杜牧堂堪倚槛人归徒忆庐陵凡兹山水之间并有古今之迹莫不含毫往复执巻低回嗟盛衰之所由凄其寳瑟究哀乐之所以慨动瑶笺于是四座情深一时神往华灯朗月追七子之风流修竹茂林招羣贤而雾集人皆司马并蹑屐以游梁客有元龙时据牀而当汉咸复振衣长啸脱帽狂吟酒盌淋漓动操发哀筝之响词毫飞洒临池染寳墨之香每因擕兴同来或以言情共集亭边放鹤偶回采藻之舟沙际归鸿遂布班荆之席羣空冀北二美有若求羊品重汝南一见有同枚马入懐朗月皎然似欲照人拂座清风冷若偏能絶俗乃相投以一巻信冰雪之堪擕竟兼擅于多篇得江山之所助
　　陈北溟诗集序
　　丰溪迂叟将牵黄子之舟【黄子湖名去召伯廿里余别业在焉】湘水才人忽枉孟公之驾掀髯惊座慕高义以投珠握手分牀羡飞谈而屑玉忆当年之姓字曽因洗马传来【谓余壻赵念昔也】接此日之丰仪何幸元龙获觏于是结金兰之宻契敢谓忘年对琼树之清标相将永日悠然意逺如见南山尔情深将由北道乃出赏心秀句索加弁首芜辞夫诗之盛衰固由于风气而才之大小实本于天资故徒恃其聪明则必有空疎之诮若独资于学力复恐无灵妙之机所以气擅纵横躭懐欲兼于澄静性多沉挚命意当出以和平是非学力之有难求抑惟聪明之不易得也乃读沧洲之集悉本瀼水之遗才既高华学尤醇备情无近寄殆欲振建安以上之音言必入真不肯作贞观以下之调托闲思于丘壑防尽幽深写哀绪于蓼莪心伤孺慕探竒揽胜谢康乐工山水之吟掞藻敷华张道济得江山之助早望龙楼而染翰挹爽气于西山将登鴈塔以题名蜚英声于北海名贤雾合众已让其探骊硕彦星罗人共惊其吐凤莫不清如鸾鹤闻者尽使情移壮若鲸鲵聴之辄为心折譬千寻之皎雪辉映须眉对九夏之严冰顿凉肌骨采莲花于露下能教竟体皆香羡杨栁于风前絶爱全身是态然而华能不艳岂同温李之纎秾澹益多思不似岛郊之寒瘦纸上有英雄之气直教酒涌花飞箧中藏秀异之珍真令笔歌墨舞盖其神化出于十九首而其寝食究乎三百篇是以法律精严格调自臻纯美原夫性情爽朗词句始得清新者也嗟乎人尽操觚谁当击节谈诗之辈每自命为拾遗作序之家动亦称为皇甫虎皮羊质谬比义山牛鬼蛇神侈言昌谷甚至爱忘其丑尚云游夏以难名所以赝失其真遂令风骚之永替用起雅人之叹宁无识者之讥哉而余序沧洲之诗则大有异于是者自惭审律独推斯作迥出风尘世有知音岂以鄙言视同河汉请看惊天破石行簪平一之花应夸镂月雕云定夺延清之锦方早朝而和贾至君将得意而游当夜坐而赏李峤吾其拭目以竢矣
　　江上吹箫阁赠言序
　　西泠松柏同心挽油壁之车南国蘼芜擕手结金泥之带信相思之有地我辈岂合无情问得意之何人此生乃能不恨则有平阳隽彦亭可玩鸥淮海英流家原结驷千金作埒市骏骨而何辞十斛量珠买蛾眉而不惜佳人难得是卓女岂必无夫名士非多即使君何嫌有妇拨龛中之宿火未了余香访石上之残阳犹存旧笑于是人如碧玉还嫁汝南身似緑华长归河右桃花帘幙起来常看梳头杨栁栏杆伫立偏宜顾影居然林下儿家自有清风共在江边君意乃如春水秋宵选梦偏从暖处知香静夜凝妆每向淡中得艳或调琴于午夜能和大妇之心常擘纸于中宵自合仙郎之意是以孙家小妹见则犹怜楚国蛟人闻而下泣者矣况乎銮江胜地胥浦名都傍明月之二分得华风于六代东眺而佛狸祠下斜阳隠暎潮红西望而司马渡边朝霭横分眉翠时而凭栏一曲应知响舞鱼龙即或倚槛双吹必且声和鸾凤其为乐也可胜言哉遂使邺苑词豪咸抽兎管西州才俊竞写鱼笺点防笔于红同夸京兆绨硃丝于壁网共羡临邛信宻意之往来惟神女读之其解赋艳歌之长短岂诸君尽谓无情谓樊川不必再问紫云请郢客须且重赓白雪
　　陈素素诗集序
　　噫嘻乎此陈姬素素之诗耶姬来自众香见于羣玉缟鸾应节广寒本自清虚緑凤梳翎姑射由来绰约极艳原生于极淡多情遂至于多愁笋茁湘山已是泪盈之竹桃开露井生成命薄之花红粉凄凉哀吟昔昔朱顔飘泊长恨年年月下匀笺洒啼痕以染墨灯边织锦裁愁绪以抽丝泣类穷途究是闺房之阮籍吊懐知已可称巾帼之虞翻哭甚于歌生何如死一双红豆春风自种相思十斛真珠夜雨徒闻独叹是以言多扼腕集号断肠洛下才人感触难归之日江东词客悲生不嫁之年岂独蛾眉写怨洒玉筯以成痕鸾髻含啼对金缸而顾影也哉嗟乎痴同杜牧空结梦于青楼文比淑姬但流声于白雪此而忍孰不可忍人言愁我始欲愁矣家流章以余岸桴诗十二章谱之琴操是为序
　　偶咏杜陵之句兴懐于黄子陂头蹔效庐阜之吟避迹于白公池上程无半日即是壶山地少千峯还如镜水就菰芦以自匿为欲求闲顾桑柘以相怡非云避世然而书堪借读依然孙氏之楼酒或能沽不异陶家之里牵船岸侧拟效张融垂钓牀头略如白傅花中覔径栁下横桥凭栏而霁雪争飞望逺而斜阳不尽若厐公之夫妇时对一灯有蒋氏之賔朋频来双屐杜甫之亭可憩邵平之地堪锄实获我心不减幽岩防谷偶逢同调何殊流水高山则有家侄流章实为今时叔夜性偏谐于雅器神独重夫元音廼用无累之心叶乎宫征合有道之物养于和平得意在心手之余无复声为秦而声为楚求音于字句之外宁可聴于指而聴于弦蟹行鸾鸣十三徽各穷其变岩栖谷隠二六首尽得其幽若中郎之入清谿每一曲乃成一弄如成连之居海上有七弦而移七情可谓嵇心羊体巧妙极其兼长乐指潘文美丽诚为独擅也昔萧思话之见赏乃在松石之间俞伯牙之受知独于流峙之际子且援琴而奏我当击节以聴也
　　陶憺庵诗序
　　盖闻才由间出必有灵秀所依感而神通自赖江山之助而诗文难求于富贵要之原本至情竒伟多出于山林生也廼知杰士况乎人同骐骥应看千里腾骧运值龙蛇遂至一时隠遁经文纬武虽懐未已之心饮谷栖丘聊作终焉之志时非偶尔道岂徒哉然而名重汝南竚见蒲轮下聘望隆京兆还来纁帛遥求为海内才人先笃行于孝友作山中宰相始建业于经纶斯世诚难其人此日幸覩其作如吾友奉长陶子尊公憺庵先生足当之矣先生衍长沙之名裔承句曲之高风慧比香山早识之无之字悟同子静辄窥宇宙之竒对座上之羣贤四声能辨惊殿中之学士五赋俱成论説比于戴凭屡夺五花之簟丰神拟于李白堪登七寳之牀以是世尽知名不待范逵始重人争识面宁惟张説方夸多士授经独高卢植一龙起誉首让管宁而张倬难登乃以名经作喻刘蕡不偶翻缘忠谠兴嗟策果禆于治安徒以竒才见忌名防同于党锢转以正人得称虽未梦浴于龙池亦先身游于虎观廼望云心切坚辞郡邑之征爱日情深屡却参佐之召孝行既敦于德里令闻愈炽于清时于是邺下贤王爰求国士河间贵胄特进高人曵裾而谈敬致横经之席披裘入见优隆设醴之仪而先生志在林泉癖躭讽咏慕仲连而逺蹈羣推鲁国一男若烛武之求归转笑汉庭诸老门栽五栁依然靖节高风居号七松犹见华阳雅操志足高已事可为乎若夫性笃天良诚能色养方当舞象之日即愿为兄洎乎戯鸠之年遂能述祖牀前视疾七十日无暇求衣庐次衔哀十数载何心御肉闾阎为之感动风俗借以改观无忝所生此其大也至于驰义声于乡党笃雅好于友朋竞入清风似在许询之座频来旧雨如过杜老之家阮氏高宗不分南北张公甲族无间亲疎有东汉之英豪曽纳交于郭泰是西京之弟子尽借誉于扬雄而先生既具修能允称硕果高吟抱膝宛如秋月长凝清啸舒懐恍若朝霞独举开蒋元卿之三径竹里挥毫得谢幼舆之一丘花间染翰笔底尽烟云之致篇中悉川岳之竒莫不格压曺刘体高屈宋歌因慷慨题成不坠风流赋或悲凉味处还余忠厚真不羡鬭新声于秾丽竞藻思于繁靡者也予窃附鸡坛获交骥子莫结耆英之社望楚汉以神飞逺托声气之盟忆湘潭而心醉初为快读直教薰以名香急命珍藏还欲收之古锦序惭名作敢云皇甫之于太冲传在令嗣譬若肩吾之有开府














　　林蕙堂全集巻四
　　钦定四库全书
　　林蕙堂全集巻五
　　湖州府知府吴绮撰
　　序
　　彭爰琴词序
　　忆予久沉金马之曹将受玉麟之命齿牙不惜频闻芳誉于文通肝胆可披获订素交于汝励而彭子爰琴以及之际为歌折栁之篇千里河梁拟纒绵而指日十年湖海感惆怅于停云及乎解组苕川还辕芍郡屈原既放方从泽畔行吟王粲言归辄向庭前问讯见故人之面宛似青山读才子之文都如白雪仰追芸阁有燕许之裁防及草堂亦周秦之丽响因出酒边诸作用俾简首一言夫词号诗余体原乐府翰林三阕写怨思于寒烟博士八乂怆离情于夜雨翠翘金雀虽务极其绸缪玉宇琼楼要本原于忠厚夫何小巫日竞防自类于倚门遂至大雅云希竟难求其入室兹则法综淮海义仿屯田端丽出于性成秾秀原于自有春风杨栁是孝伯之清华初日芙蕖非顔延之雕绘七襄成锦支机得自天孙三日留香拂座都如荀令倾城有笑何须龋齿为姸照水堪怜不待捧心作态是以江郎虚已尝欲让其风流而宗子逢人还共称其雅令也予顾曲徒懐夫公瑾作序颇愧于士安入仙圃以看花心迷四照过旗亭而贳酒拜下双鬟矣
　　周屺公澄山堂词序
　　忆同范叔论四海之词人辄谓周侯为一时之才子以其丽旬索我芜词惭负诺以三年徒抱懐于千里兹来桃叶访慧逺于山中小憩旃林识伯仁于座上凌云气壮雅推司马之文聴雨情深益笃彦龙之好爰搜敝箧尽得彩毫新声罕亚于屯田藻旬独高于淮海而漳河马渡恒多吊古之文楚泽鸿飞半属思归之曲芙蓉江上日日斜阳萍荔镫前时时夜雨莫不凄其欲絶慷慨堪怜艳思纷来柔情婉转花间徙倚心伤燕燕之篇酒后悲凉耳热乌乌之唱则孤臣去国洒别泪于琵琶壮士投闲动雄心于筚篥可或歌而或泣且鼔之以舞之矣夫屺公以迈世之才负兼人之气使其得志固为公瑾一流即或知名岂让美成独步而牵丝不达制锦无成家本四明偏忘可狂之客宦游即墨复当多毁之乡托美人香草之词抒其幽愤用残月晓风之旬寄彼壮懐曲以顾而多情调以高而善怨固其宜耳复何叹乎独是仆本恨人时逢怪事乌啼门外青棠无蠲忿之花人在天涯红豆是闗情之树酒楼何在难为击筑声悲蜡烛难灰不觉唾壶口缺读离骚而无泪夫独何心歌长恨以善懐我能无感因题数语践宿约于当年更把新篇结遐思于此夕梦中寻路空望彼于渺渺波边别后相思又送君于劳劳亭上哀弦浊酒把离袂于河梁红树青山望归防于别浦耳
　　江辰六春芜词序
　　江子辰六少负隽才长多雅望花生梦里乃当代之文通璧在车中是吾家之叔寳篇章妙丽揽香草于中洲诗思清华照芙蕖以初日然而著述之暇长拟陶情击赞之余偏能顾曲牕前按律每协大晟灯下匀笺时裁小令西风汉阙发秋思于青莲宿雨闲庭长春心于红豆玉笙鸡塞南朝宫体之篇羌笛黄河北里旗亭之曲莫不调飞郢雪响遏秦云譬种萱苏见者愈三年之疾如搴兰茝佩之生十步之香固可使周栁让其姸思辛黄惭其丽唱矣尔乃半生骥坂数歴燕吴万里龙标频游梁楚一双蜡屐登览既多数曲哀筝悲歌时有闲写清晖于逸藻或传瓌思以新腔尝于斤竹岭头白纻染明霞之色时而莲花社里红弦写瀑布之声侍女倚箫姜尧章之烟波十里将军鐡板苏玉局之雪浪千堆以此豪吟还将济胜斯又极词人之雅韵备乐部之幽情者矣昔者山抹微云少游获夸于子倩门开明月德琏取重于妇家并属美谈传为轶事而予也参军已老凄清湖海之音开府空归萧瑟江闗之赋不觉闻声而起舞惟言对酒以当歌尔
　　钱葆馚湘瑟词序
　　嵗值马逢月当龙御雉媒日暖问猎苑于苎城鱼蕝波深访钓徒于莼浦时有青峰江上赋瑟才人实则紫禁云中簪毫旧侣爰开西墅许水监以哦松特馆南州共漫郎而折芰灯前侧帽既多顾影之怜酒畔鸣筝遂有缘情之制风流宛在比思曼以垂杨姿态横陈拟子京之仙杏凄清欲絶我见之始欲言愁哀乐无端人听焉浑难自主舞山香之一曲技至此耶闻水调之数声观其止矣盖词原靡丽体虽本于房中而语必遥深义实通于世说彼汉宫之衣袂固自伤淫若宋殿之屏风尤为失隽而葆馚秾纎合度摇曳成姿拗益加妍在疑雨疑云之际淡还生艳是非花非雾之间譬姑射之仙肌何妨金粉若太真之艳质更胜铅华故使淮海惭声屯田辍响美人南国叹红豆之丛生词客西昆谓青莲之再出昔天下歴三百载此道几属荆榛迨云间有一二公斯世重知花草信乎五茸之兴废闗于三李之重轻今葆馚并辔相羊齐镳髣髴彼徒惭其倚树此益美乎积薪君将奉勅以填行且闻之枫宁我且选声而聴悉以付于雪儿倘或问陆贾之装黄金防两则请诵姜防所谱白石一编耳
　　董少君挽词序
　　少君桃叶名媛也姿秾转玉品贵埋金鹤矢意于离羣鸳有懐而慕侣吾友辟疆闻声晋渡觌面苏台灯下纱醉眼曳留仙之带江边画桨同心借续命之丝乃雅韵难谐情波更折三生有石遂坚匪石之心离恨无天欲作问天之想转车轮于午夜瘦尽灯花驾艇子以秋风来逢月树遂使当时才子竞着黄衫命世清流为牵红线玉台重下温郎信是可人金屋偕归汧国遂为佳妇闲心向月并啭红箫巧笑将花同临碧镜香分博士贪烧鹧鸪之斑书学夫人戯问鸳鸯之字扇松风于林下静影如吹吮梅雪于庭前夭心自浣新橙未擘纎手讶其香留弱蕙初承小唾疑于花乱斯可谓独秀青闺恒芳彤管者矣尔乃楼通西阁琴调大妇之心馌进北堂羮谙老姑之性过华亭而聴鹤乱中存赵氏之书入臯庑而依鸿病里伴厐公之坐十年织素巧在丝前五夜弹筝韵流弦外乃惊鹦鹉之梦果有不祥伤鸾凤之身于焉速化死而可忍弥留椒蕊之筵去必有归恍惚莲花之国某偶游射雉恰值骑鸾见奉倩之神伤为安仁而气尽云高巫岭不遮伤逝之心雨入巴山尽是悼亡之泪展湘钩于遗墨覩旧日之钞书省瑶佩于生绡见春风之出画闻其语矣为之然媿乏八义之才聊代七哀之赋青牛帐里想入梦以氤氲紫玉坟边当闻歌而宛转
　　范汝受十山楼词序
　　夫词者诗之余也诗号三唐极骚坛之变化词称两宋尽乐府之源流然风雅所传不能有王韦而无温李岂声音之道乃可右周栁而左辛苏譬如五味之滋并陈醯醤若夫八音之奏同具宫商乃説者互有所持而究之皆非通论也予友范子汝受少多竒气人知孟博之名早擅贤声世重巨卿之义青箱家学闻六艺于趋庭黄绢才华夺五花于事聪明冰雪学架区中意气云霞心倾海内当年对酒同游白兎之园此夜论诗共宿青鸳之寺杯酣耳热辄发新声灯尽人归多成逸调所着十山词二巻清而兼丽直如霞引新桐澹更多姿有若云横古木聴琴弹于清夜独爱月明比花发于空山偏临流水皆以自然之韵抒其不染之懐更将独得之情出以无穷之思以视世之雕金镂玉仿优孟之衣冠筑粉涂脂学夷光之颦笑者实已有殊于河汉岂但尽洗其铅华而已哉嗟乎华屋斜阳海燕有难归之影离亭暮雪流莺惜欲别之音予既将返于江城君亦言懐其旧里乃命小红以吹笛倚曼节而歌遂浮大白以挥毫作数言而去
　　黄庭表古宫词序
　　嗟乎西京路失致叹黍离东国人归言謌麦秀仙人汉阙洒别泪于金盘商妇秦淮抗哀音于玉树盛衰之际感慨生焉而况嬴鹿虽亡道原存夫恭俭轩龙既邈事有异于荒唐蜀魄号寃难招望帝徐方感徳犹忆偃王则甲乙观书撰述无嫌于南董岂癸辛遗笔流传有禁于中防此吾友黄子庭表古宫词所由作也夫宫闱之制易近哀淫禁籞之篇多伤靡丽此则述忧勤之实事可补国史之遗忘记典礼于当年足备兴朝之考订大家亲说见闻本确于仲初臣子铺扬夸大不同于禹玉岂止青城妃子记孟蜀之偏安绣岭山翁想开元之全盛而已哉清歌一曲请浇杯酒以醉苍梧长恨千年愿系双丸而聴黄竹
　　汪晋贤桐叩词序
　　夫词之为道始于李唐而其体浸淫于五代盛于赵宋而其情原本于六朝故体以靡丽而多风情以芊绵而善入虽有花间兰畹之目实则美人香草之遗也余友汪子晋贤甸外飞才区中架学论文独妙已结契于青松顾曲偏精更留心于红豆以故鸿防高士目以瑶林鹊起才人称为玉海而汪子乃以桐叩词一册问序于余受而读之浣手濯蔷薇之露函而藏之熏衣吹兰茝之烟譬见杨环凭栏独笑如逢郑旦却扇自怜秀本出于骨中妍复生于肌外是有托而鸣者何其言之丽哉嗟乎古调寖微新声竞起效周栁则折腰龋齿以呈姿宗辛苏则努目张眉而称快安得以此颁诸乐府悬以国门花底沉香爰酌玻璃之盌灯前锦字试调玳瑁之筝
　　孙汲山山啸词序
　　予与孙子汲山论交者三十六年赋别者一十七载中间风雨无非剪烛之期到处莺花不少衔觞之防维时长沙公子常授简于西园淝水先生每征歌于南第名贤雾合竞奏新声硕彦星罗争传丽曲雪儿坐上弹筝红豆之词云母屏前击鉢青莲之旬而汲山悠然意逺不辞金谷之三升卓尔神闲时倒玉山于一夕人皆讶其莫测予独许以无俦洎乎旧事空花故人小草十年冰雪频消京洛之魂两地山川再执河梁之手询其近况示以新篇爰开古锦之囊尽出明珠之箧格传长庆已堪元白齐驱律恊大晟尤喜秦黄再见或体物而尽态或即景以妍情或慷慨于欢塲或纒绵于别绪莫不匀笺意满振笔情飞自有鸾凤之音响传山半羞作鹦鹉之语词寄篱间得兰畹之微何论栁家第七穷草堂之变宁言李氏成三遂使吴下羣贤同为刮目邺中诸子并极赏心岂非逸气横流惊才絶胜者乎昔达夫覔句在中嵗而方工子美言诗亦晩年而入细而或者偶逢龙睡遽欲阻以重云未见鹄飞遂谓量其千里是犹拘时俗之见乌足论天下之士哉
　　饮水词二刻序
　　一编侧帽旗亭竞拜双鬟千里交襟乐部惟推只手吟哦送日已教刻遍琅玕把玩忘年行且装之玳瑁矣迩因梁汾顾子高懐逺讯停云再得容若成君新制仍名饮水披函昼读吐异气于龙賔和墨晨书缀灵葩于虎仆香非兰茝经三日而难名色似蒲桃襍五纹而奚辨汉宫金粉不増飞燕之妍洛水烟波难写惊鸿之丽盖进而益宻冷暖祗在自知而闻者咸歔哀乐浑忘所主谁能为是辄唤奈何则以成子姿本神仙虽无妨于富贵而身游廊庙恒自托于江湖故语必超超言皆奕奕水非可画得字成澜花本无言闻声若笑时时夜月镜照眼而益以照心处处斜阳帘隔形而不能隔影才由骨俊疑前身或是青莲思自胎深想竟体俱成红豆也嗟乎非慧男子不能善愁惟古诗人乃云可怨公言性吾独言情多读书必先读曲江南膓断之句解唱者惟贺方回堂东弹泪之诗能言者必李商隠耳
　　佘文賔蓉镜词序
　　维兹贞嵗言归采菊之庐适我巢民亦过垂杨之苑月明无恙或聴吹箫雪意将垂时同剪烛爰遇雕龙之客频闻扪虱之谈则佘子文賔斯其人矣佘子登楼舒啸雅负豪情击筑哀吟恒多丽节遂使杨郎耳热得酒还歌屈子神伤闻弦起叹予两人用是兴十年之感而佘子益以深一往之懐也因探古锦所藏遂得新词一帙灯前展读若有人来槛外披寻如闻花笑防僧繇之画疑将破壁而飞持赵后之裾竟欲随风而去香生字里不烦燕尾留芬艳出行间未论鲛文比织此则微云半抺直登淮海之堂残月一痕已夺屯田之席者矣尔乃髯真似防气欲如虹曽事侠游不惜千金买劔长多豪举独数百尺横牀则宋广平可赋梅花张留侯宛同好女人固不可测才又何能量耶嗟乎四百年来古词几归天上三十载内新声空满人间周郎之顾曲难逢娘子之记歌谁在则词家九字不推仙李帘前而酒肆双鬟应拜芙蓉镜下也
　　史云臣蝶庵词序
　　塞巷春泥隂连人日盈庭冻雨寒甚尧年吴生方煮酒以读骚陈子乃拏舟而欵户好风拂座与客俱来朗月投懐如人未已而余与史子始聮嵇吕之交尽读秦黄之作相其体制备有风华揽厥性情雅多深至因叹今日声音之盛实为当年骚雅之衰用考诸家良由二弊一则因本房中之体务雕楮上之文量五色之真珠何闗窈窕披千丝之神锦祗益妖淫寳井琼厨似入波斯之肆烟绡雾縠徒盈织染之坊宁知人出西家那用露华遮颊品高南国不须黛叶通眉一则缘写思妇之情防顾风人之防夷光自好而偏学其捧心孙夀何堪乃独怜其龋齿本是清羸之疾回身谬作纎腰原无嬝娜之容曵足阳称巧步宁知神如处子曽何借于矜持婢学夫人祗益形其羞涩于是俳谐杂进圗画靡真识者欲矫以辛苏究至有乖于唐宋兹则以其古意用发新声丽不伤华清非近弱都梁迷迭熏炉同是荀香扶荔鲜支入苑都成汉树珊瑚挿架光鲜逸少之毫琥珀藏衣响戛丽姢之节吊鸱夷于胥浦白马银涛问帝子之湘灵青蛾锦瑟翠翘金雀皆本于读曲之篇香草幽兰无失乎寓言之意斯固屯田愧其残月淮海逊其微云者矣于是陈子为之倚声吴生因而击节邺台座上还闻车子之讴李氏筵中共聴雪儿之奏但令弓弯踏处得五斗以同倾岂待羯鼔催时随百花而竞发
　　孔东塘宫词序
　　十五国而陈风钟鼔式和于宫内三千人而为雨琴笙本叶于房中盖教化始于后妃哀乐因之而起而窈窕比诸君子讽喻由此而深是以范蔚宗之敷华因而列传王仲初之摛藻爰以名篇然而桐雨花风时为易感莺啼蝶恨事近多情三国十家有非常之雨露千门万户多不尽之风霜于是写以珊瑚传之翡翠或流于侈竞夸玉女之扉或失之靡漫洒铜仙之涕泪求其词兼丽则调合中和罕有当焉盖亦难矣东塘先生尼山寳崿泗水璇流本圣绪以维贤用今人而学古道综六籍偏传诗教之精微义总百家更得乐章之美善偶成宫体遂得百篇久擅词坛咸夸七子以忠臣孝子之义托于梦峡啼湘抒贞姬旷女之思传其憔脂瘦粉玉钗罗扇皆缘忠厚之心鸾寝羊车各极纒绵之致比诸供奉花前益有新声较以龙标月下如闻长叹此则命词之防早据上流啓秀之先无惭大雅者矣尔乃银鹅金凤制度出于累朝然蜡抱衣典礼详于四序此则铜沟月冷弗得称説于大家绣岭泉温不待传闻于宫监闻而足感应教金屋多颦歌以堪思欲令玉河皆咽红牙敲处宁无调落灯前翠黛低时定有韵流弦外岂如汉宫丽节祗传遗事于佩兰唐苑新词但得柔情于花蕋而已哉呼李峤为才子我亦云然赏佺期于婉儿君真若此
　　茅天石溯红词序
　　出湖南郭半百里而遥有山东林矗三峰而立葛仙翁之丹井于此在焉吕真人之画垣未之湮也虽黄金白酒与旧迹俱遐然碧嶂青溪具名都之胜吾友茅子天石先人数楹居梧竹之间三径在蓬蒿而外流离兵燹拜杜宇而犹怜移徙琴书听蟪蛄而未逺然而情殷与砚每眷故都遂亦兴托含毫多赓雅调栁七郎之作非为多情张三影之篇俱成絶唱爰取梦窓之句名曰溯红可入花庵之编歌而浮白盖天石之审音最细而天石之按律必严譬如李帅之旌旗能移其色亦若程营之刁斗不紊其声谱合大晟节奏长谐于钟吕法同内部短长悉恊于宫商得淮海之精岂止云高一抹具清真之妙宁惟露湿三更夫娘子记歌犹烦红豆而周郎顾曲乃在碧油亦何让焉斯可乐矣昔钟期雅奏乃知山水之音张子清言适有松石间意是可拊羑防之节聊以遗庄舄之思矣
　　陈次山香亭词序
　　予昔与陈子其年聮枚马之交具袁羊之目每谓牀横七寳合有斯人果至簟制五花终推此客迨于鬰孤台上复遇纬云遂于章贡江边仍同旧雨乃汪甥上若京洛回辕方千里而言归出一编以相示则次山陈子所作香亭词也夫系出三君长多伟士建安草檄骥骋于七子之坛颍水将军凤翥于二难之席才高良史以椽笔而着声文蔚儒宗碎胡琴而振誉或荐于元祐而诗文自是一家或文动绍兴而翰墨独高羣辈然皆间代而出或异地而生乃我次山实皆荆水心伤广武叹往者之难逢踵接毘陵觉后来而居上文推梦鸟撷八代之英华声满求莺统九州之气数焚君苗之砚不俟篇成染文通之毫每闻花放常赓八韵何殊江上峯青偶试七题宁待堦前日转固已声传洛下名重江东元礼开门竞接停车之客当时置驿争迎惊座之人乃复兴极情来酣余神王楼头击筑还为兰畹之音市上哀歌时发草堂之唱在酒边而懐友向逼乌乌过花底以言愁性同素素千里有还家之梦四时多子夜之吟行见酒酌玻璃天子命年而度曲岂但弦明翡翠雪儿按鸾板以征歌也哉夫词出骚坛实原乐府非诗非曲其妙在深浅之间可乐可悲其调以安和为主自説乖三易都忘邦彦之章而独笑七分但鬭刘几之句寝非古调岂为高言而次山独能出其清思振兹丽藻以秦栁之柔情发辛苏之逸气或芊绵而不絶如啭晓之啼莺或奔放而难羁如嘶秋之骏驷左提仲举与太白而高吟右挈尧章聴小红之低唱吾不知其所际又安量其所成乎方诸其年宁并驱而驾也乃呼上若相倚声而歌之
　　家镜秋侄香草词序
　　时当渡豕序值鞭龙将逾梅岭而南偶憩蓼洲之上聴翁老叟初访徐穉以登台族侄镜秋常就扬云而问字迨乎旋车隋苑却扫芜城复寄以数行用征言以一帙啓而卒读尽为兰畹之篇展以长吟可入花庵之选夫河山千里犹记绸缪嵗月五年未忘慨慕此其过人逺矣不防用力多乎是以錬字偏工谋篇益妙香浮楮外如披荀令之衣珠吐行间若发贾胡之椟岸留残月声韵溢于屯田山抹微云格调夺之淮海寓幽情于湘芷托骚思于蘼芜拂几清风足擅一山之馥盈笺华露可霏千步之芬所谓种自都梁全无别味烟吹薰陆不杂余滋岂曰非耶蔑以加矣盖其弱冠即负迈世之才甫及受书而具兼人之学杯浮御苑用登七寳之牀曲奏旗亭定下双鬟之拜撷中林之兰蕙吾欲移以赠君擘初日之芙蕖人又谁能及此也
　　黄仙裳诗词序
　　论交四海少慕袁丝作赋十年早逢叔度则仙裳我友此其人乎仙裳雅负俊才素懐竒节汉家童子江夏本自无双宋代才人著作斯为第一而田间艺黍恒愿为兄坐上推梨常闻与弟见孝亷于堂下独养萱亲入参佐之廨中无惭棣友是以高车竞过如看太学之碑美酒频将或问亭之字及乎时嗟改玉事异投珠将陇亩以终焉岂波涛之偶尔身充狱卒爰明李固之寃产破中人竟脱范升之罪斯其赴义足用亷顽矣仆壮聴鸡声曽同旧雨中怜鸿迹常忆暮云而仙裳不与客俱罕因人热廿年离恨相逢在桃叶渡头九月愁心共话于菊花篱下搜其敝箧示我佳篇受而读之观其止矣钱刘雅调是大厯之才人周栁新声亦宣和之丽节冰壶一片清如洗马之神镂管十寻豪匪元龙之气将见波澜独老可追步于如花岂止格律偏高足娱心于借卉也哉爰为贳酒同登孙楚之楼遂尔和歌并击荆卿之筑观者窃笑谓曩客之何狂醉而兴歌恨古人之不见也
　　毕正持松涛阁诗词序
　　余老矣未能偕少年游又卑之不喜与俗人伍而南邨晨夕独爱渊明东壤风烟恒依子美者有毕子正持焉正持雅负隽才兼居宻戚潘杨之睦既有所自来张陆之文乃因而更洽丙寅之嵗夏秋之间适仲氏之逺游喜伊人之快集于是深林着屐高榭披襟坐明月之二分当雄风于千里而正持每从客次先得予心抽架上之书尝窥鸿寳探囊中之锦早获骊珠响出行间不惊人而不止香生笔外每遇物而偏工五字城高得随州之俊爽六朝帜建有开府之清新斯则读其辞者当以蔷薇浣手思其度者谓如芍药生姿者矣至若调取青莲词填白苎花间小令直登三李之堂栁下新声欲夺诸鼂之座既吹花而嚼叶亦啸凤以鸣鸾斯又玉树惭花金荃失艳者也然而防心不逺如当濠濮之间举体非常似得江山之助何若是其异也岂别有所得乎乃正持避席而兴推琴而对曰予家白岳是在万山之间地有苍松迥出千林之表因而建阁顔以松涛秋之夕春之朝身若浮乎云海入而息出而游耳不絶乎天风虽非冰雪之文聊堪避俗窃谓烟霞之癖难以告人余曰是矣古有人焉句曲斋前日婆娑而看五鬛蓝田防下时讽咏而对双株或相号白衣而名高当代或官卑花绶而誉起同时惟于物外以摅懐故可区中而架学也子而得此我实慕之何日同归携百篇而登百尺于时朗咏每一树而歌一章
　　家镜秋侄诗词合集序
　　原夫制作之盛衰毎因其世而文章之高下惟视其人是以凤毛麟角其材不可相兼兎夜乌晨其时各有所用揆之千载考之百家信有然焉或无疑者予与族侄镜秋为鲲运之交敦籍咸之好以文义而赏防其游也不啻乌衣在江汉而相通其见也曽擕草乃滕王阁上始擅美于填词迨炀帝台前悉见长于诸体盖其豪气既啸傲于烟霞而其侠游又留连于丘壑著书系舫西岭之爽色飞来种竹寄亭东湖之晴波自绕到处春风仗劔谁识英雄吟来秋水露襟可称才子常浮画桨涉彭蠡以观澜喜载青编登匡庐而挹瀑望斜阳之千里辄叹佛狸见山色于六朝长怜司马问琼箫于隋苑聴月多声拥宫袍于敬亭看云不厌吴波别鹤种红豆于三生胥浦留鸡泛白沙之一曲廊空响屧都无麋鹿之踪弩可射潮大有鱼龙之气吴江叶下每多枫落之篇浙水涛来频咏雪飞之句于是浴朱砂之水峰是莲花搴珍珠之帘岩多榔树大好山水任彦升之所游不辍舟车马子长之所歴时逢注目日有赏心凡所身经即为兴到或如啼莺啭晓聴者恒自情怡或如朔雁惊秋闻者每为神耸或如清筝入耳哀乐不能以自由或如雅操抒懐高深悉有以想见总之义以深而得秀辞以淡而愈妍譬诸弱栁临风春到还为濯濯亦若新桐引露晓来更自亭亭以故五七言之尽神并高温李以至长短调之入妙不让周秦置以绣丝炫目蒲桃之锦装之玳瑁移情兰之香人有兼长固如是矣文多合作讵可量耶况夫九龙并产师友得之门中一鲤再过诗礼闻之庭下抽书赌茗玉台若对良朋伸楮聮吟画阁常传韵事其得之家国者既深其生于天地者非偶逢好文之令主杨得意岂尽古人遇爱士之高贤左太冲宁惟今日空堂对酒幸共坐于残春逺道飞书愿无忘于旧雨
　　王学臣杜鹃声集序
　　安仁去邑栽花犹忆河阳元亮归田种菊惟思彭泽盖古人足迹所至即为当时精意所留非但欢欣乐易之情足以传诸题咏是即悲哀劳悴之意亦足写其声音者矣学臣王子以治剧之才受烹鲜之寄当滇黔之孔道值兵燹之残黎手可独支兼方圎而靡困腰虽频折歴俛仰而无愆卒之士饱马腾时少呼庚之虑至今民懐吏畏殊无旁午之嗟濯锦江边朱仲卿祠常荐酒浣花溪上羊叔子泪欲盈碑而剔弊蠲苛恩多及物乃直情忤俗性不谐时归而选胜平山撷芳蜀岭门前垂栁犹有清风阁上观梅全消旧雪于是为谢安之拥膝何事不可以咏歌效长统以舒眉无时不成其愉快何不作鹦鹉之赋用厥长才乃独以杜鹃之声题其简首也哉盖拾遗下拜重懐古帝之魂虞部言愁啼比婴儿之痛吻边流血欲诉无从月下悬身长号不止比于戴星而出劳苦不能上闻解绶以还减分何由自白将无同也不其然乎若乃高调凄清如唳霜之鹤或而柔情婉转若啭月之莺复有奋之难齐类惊风之雁阵至于洁鲜而自喜有映水之鸾文然皆多不能语之情且与夫不得已之故流于笔墨之表传乎节奏之间以周栁之华章运辛苏之逸调非同鸜鹆之语似小子之啁嘈所为杜鹃之声使离人以起立者矣予取而竟读为之朗吟感慨多懐宛在锦城月下低徊欲絶长行玉垒山中
　　汪甥上若诗词小刻序
　　诗欲才高而过巧过拙皆为才累词须韵胜而或浓或淡咸使韵伤求得乎中实难其选而汪子上若则为近之汪子不借门基能符宅相姚崇器重曽教儿侄连名卫玠神清竟与妇翁齐誉洁如姑射本自辟尘妍似昭阳何由着粉遂使花开管上皆成五色之文锦出机中别有九光之彩此则芝心蕙质良堪俯视西昆即在兰畹草堂亦可逺追北宋敢云黄鲁直之诗句得之谢公正恐王元长之文章归于阿士耳














　　林蕙堂全集巻五
　　钦定四库全书
　　林蕙堂全集巻六
　　湖州府知府吴绮撰
　　序
　　太白亭修褉序
　　道峯之麓归云之旁有诗人孙太初之墓焉予以丙午位郡首为剪其蓬蒿迨及已酉去官乆未将乎苹藻兹逢春暮时值上除爰有名流言修禊事山隂上客方并集于兰亭庐岳幽人亦相过于栗里陈家持杖才有季方洛下将车还同叔寳于是怅髙风于既往惜胜事之难追偶尔班荆纷然借卉青樽蛮榼挥觞于下马之陵乌袷长藤布席于听鹂之墅望赤城于海上似欲逢仙聆苍籁于山中如闻招隠于时东堂雨过桃花红近竹林南涧天髙苕水碧同云影泃可乐也畴复抱琴而来何以言之可少含亳之赋罚同金谷聊分处士一瓢冩用紫丝独让右军双管矣
　　胡循蜚尺牍序
　　原夫行人执简义取疏通作者含毫辞占体要陈孟公慿几而授咸有当于亲疎陶士行削牍而书曾无遗于逺近昔维重矣今或缺焉而吾友胡子循蜚管乐才班扬丽藻早挂冠于乐岭遂拄笏于米山匡时有论断义仿之马迁玩世为心谐语同乎曼倩乃至友朋戯谑亲串问遗莫不出安石之碎金皆可当士衡之积玊一函春送字里花生半札宵投行间月照诚如对面实可移情譬积萱苏见者愈三年之疾如搴兰茝佩之生十步之香昔谯国髙贤尝矜懒慢豫章太守或听浮沈恐见斯编还忘故癖谁为匡鼎将听之而解頥得遇李膺且闻焉而捧手矣
　　江逢其地理集成序
　　盖闻燧皇幽赞肇分八位之方炎帝仰参乃备四营之数形脉测之白阜疆域步于大章于是八万余言夏演圗而首艮四十五策殷列卦而先坤艮取兼山坤由行地堪舆之説由来逺矣然严善思之建议山川上应于列星童初中之链形丘冢攸开于五炁坎峯髙揖是为彭氏之阡泗水却流永定孔林之里自非精通八索黙契三才未可析妙理于牛毛决神机于龙耳也江子逢其逰心画表得意象先似吕防之梦神人全通一部若虞翻之逢道士早饮三爻具彦辅之清言兼景纯之奥防故其集成一书以地道而合诸天人用周义而通乎殷夏四元宻诀逺契金精八字灵诠遥通玊检既拨沙而得解亦画地而成圗虎啸八垂识神仙之谶龟言百世泄水土之灵岂必闻音指桑东于裴侠何须得篆定树下于沈彬哉至若道合推蓂识髙累黍賔寅纪物曾无爽于金仪纳甲成声遂有符于玊琯斯则伯瑀之所不及延翰之所未详而徒以牛眠征竒鹤来志异沙中竹策表徐地之祥土下木根去婺人之患则占騐之小术岂河洛之真传也哉爰弁其简端以俟诸识者是为之序
</div>
    <div class="pagination">
<a href="林蕙堂全集_page4.html">上一页</a><a href="林蕙堂全集.html">1</a><a href="林蕙堂全集_page2.html">2</a><a href="林蕙堂全集_page3.html">3</a><a href="林蕙堂全集_page4.html">4</a><span class="current-page">5</span><a href="林蕙堂全集_page6.html">6</a><a href="林蕙堂全集_page7.html">7</a><a href="林蕙堂全集_page8.html">8</a><a href="林蕙堂全集_page9.html">9</a><a href="林蕙堂全集_page10.html">10</a><span>...</span><a href="林蕙堂全集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
