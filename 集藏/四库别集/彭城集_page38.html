<!DOCTYPE html>
<html>
<head>
    <meta charset="UTF-8">
    <title>彭城集 - 第 38 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 38 页/共 38 页</h1>
    <div class="content">

　　彭城集巻三十九
　　钦定四库全书
　　彭城集巻四十
　　宋　刘攽　撰
　　杂著
　　设常侍郎对
　　汉景帝用晁错为御史大夫帝过郎署见常侍郎问曰吾以错为三公人以谓何如常侍郎曰幸甚陛下之知错也以错为大忠焉尔陛下之用错也以为错大材焉尔帝曰固然常侍郎曰错不变更髙皇帝约束陛下不以为材错不别疏人骨肉侵刻宗室陛下不以为忠然则髙皇帝约束虽仍旧不可得矣诸侯虽欲无罪不可得矣帝曰何哉常侍郎曰错颍川男子也文学不能以出众容貌不足以动人使居乡里势不过得为掾功曹错不愿也错峭刻为忠而陛下信之错菲苦为材而陛下用之错今为三公富贵荣显然则极错所欲盈错所愿汉安得无事诸侯安得无罪乎帝曰呉王诈疾不朝久矣其罪大今削之亦反不削亦反常侍郎曰先赐呉王几杖不朝数十年矣呉王渐渍恩徳虽图不善不忍为也陛下今使错发之呉由错反而谓不削无错呉何为有谋乎帝黙然常侍郎曰语有之曰变古乱常不死则亡是天道也阶下虽固爱错不能违天错将有大怨侍郎谢死罪居三月七国起兵帝忧惧要斩错以谢七国然后知常侍郎为贤者也
　　书李广传后
　　李将军英毅果鸷谦让不入可谓名将矣然而功不至封侯者非其人之智失也又非时人之胜已也幸不幸有命也已矣世之君子全道极美而功名不显者亦何可胜纪哉然君子之道得于人必反诸其身违于天必复诸其心故祸福之至曰已有以致之是以上无怨而下无尤也李将军追咎杀降者以使己不封能自讼矣呜呼可谓非笃厚君子哉
　　连珠一首
　　盖闻诡道取胜得以暂用懐恶致讨未有能克是故以桀诈桀可容于徼幸用燕伐燕不足以相服
　　进士防问
　　问古者藏冰以御雹灾禁原蚕以蕃马四时改火以救民疾出土牛以送寒气夫天人相感皆以其类凡此数者其説谓何且其説皆春秋周礼月令圣贤之记非鄙近浅陋所传述者诸生母以不通而轻沮毁之也问古有宗子者以管领族人今不知其説如何为之者何人分大小者何故领族人之状何若累世之后有所断絶否今世亦可行之乎当为明説焉
　　问古者议事以制不为刑辟今国家宪章完具毫髪以上皆存约束而言治者尝曰不尽人情其为吏者皆便文自营无恻隠之实以故政事多不及古或以为宜简节而疎目求忠信之士敦厐之人以付之夫人不易知恐未获议事以制之美而矫防吏舞文以害民矣二者宜何从愿与诸生议之
　　旱祷文
　　伏以赏功罚否率由阴隲之权旋时过期实系至诚之感臣自惟浅器滥预长人政术弗修徳馨盖阙间者旱气为沴穑夫鲜功闵焉云汉之忧遂及肃霜之序农亩弗垦宿麦过期惧粢盛之不供而鳏寡之重困是用反身思咎洁诚谢愆辟灵场之谨严诵仙章之秘奥庶兹悃愊仰逹髙眀伏冀降鉴自民上徳生物拯此焦劳之患畀其膏润之恩霖以时岂特云霓之望黎庶无憾更知刍狗之仁
　　太清宫旱祷文
　　伏以洗心首过情衷可以必闻旋时过期昭鉴未尝无报臣滥膺朝寄黍职郡符刑政弗修疵疠为闵粤从春序时雨愆期顾彼农民众心失望密云屡布而复褫疾风亟发而若惊宿麦就实而弗登嘉谷当种而弗入民罹饥馑之苦于此累年家乏儋石之储鲜不莱色大惧流移道路荒弃田莱是用躬造殊庭归依鸿造守土无状或许其悔过而自新比屋可哀必冀于加惠而孚佑霖霪滂浃萌实茂坚幸昊天之弗渝亦神祀之无乏
　　中岳祷雪文
　　今兹冬多愆阳雨雪不时云气数布风飚暴起宿麦枯瘁人且疵疫守土无似刑政失中不能自媚于神实致此咎洗心自新是用乞灵于百祀神只惟天子之所命敝邑之表望莫如在庙之神矜其浅智不逮之罪轸百姓将絶之忧恵泽以时嘉谷无陨蒙赖灵贶其何有极敢告
　　谢雪文
　　蒙神之赐致此甘泽疵疠不兴濡土润麦匪我精诚所能昭格在神聪明庇民大徳洁粢丰盛陈列邉豆左右僚属载拜稽首是用为报率我常职神其格之以馈黍稷尚飨
　　呉山祷晴文
　　呉岳在陇州去凤翔仅百里其山秀特磅礴与五岳相类不舆凡山等其神甚灵其祸福于民如答于是秋苦雨故予为文祷之
　　判浑茫以融结兮肇川岳于坤舆五山峙而相望分兹纲纪乎中区庆西荒之辽夐分邈万里而有余伊帝命以主民兮曰乔岳而惟呉峻千寻而直上分亘西方而不极丛岩嵬嵬而干霄兮白日过而如匿睨云之漫漫兮夫岂知乎悬崖之孤石气清淑而淳粹兮妪阳春之膏泽忽变色而震恕兮何风霜之惨戚谅好善而惩恶兮兹天威之咫尺彼下民之喜仁而畏欺兮夫孰非神之幽隲嵗困敦而隂霖兮秋既成而弗获气昏昧而弗离兮雨滛泆而互作川谷浩乎为渊兮髙原墟而为壑彼下民之无辜兮曽弗究而弗度云阗阗而不收兮鬼嘻嘻而为虐疑聪明之惑蔽兮何帝令之沮格不然局炳灵于百里兮又明神之所怍扣帝阍而且逺兮不若吾神之可以献忠缚笞屏翳兮放诛丰隆扬百川使清露兮诏蜚廉使来风扫除昬翳兮天地清通白日扬光兮悠悠太空田有嘉谷兮穑人成功我民欣欣兮报祀其丰神之徳兮长无终穷
　　祷晴文
　　霖雨为沴越月厯日麦既秀矣隂不得育前嵗饥阻民或菜色奈何复之鳏寡愈蹙百姓非神主邪水旱非神职邪神将弗闻我是用告翕息云隂日光照赫尚庇黎甿以敷大徳敢告
　　王深甫哀辞
　　呜呼深甫尝自以为不寿亦亟为予道之揆六物与五辰乃言命而称诗神峻清而骨单吾固亦以君焉为疑何兹言之竟果其夭阏而止斯吾固知夫天命之黙定非贤哲之可移强学问而力仁义彼苍苍焉黙而莫知夫神之不可灭精之不可亏莽太空之浩荡君孰往而畴依审与夫颙颙兮异矣复何怨而何悲夫死生其犹夜旦之常邪顾有合而必离彼修短胡足言乎计彭祖之与婴儿念至理之昧晦知之者不如信之以诚之为愈也然固望之而未至闻之而弗窥此顔生之不幸犹壹恸于宣尼矧吾徒之缺然宜为君而涕洟
　　祭陈相公母某夫人文
　　呜呼五福之先莫重于夀夀者虽多鲜克贵富或身显荣亲不待留夫人之福四世之祐以贤为子名誉长懋国相之养万石其厚黄髪儿齿逾八赢九诗颂鲁侯庆云寿母冯勤胡广在汉称首夫人况之彼焉何有命乎考终靡憾靡疚某等备位小邦皆有官守丧车来东不敢奔走恭陈薄奠借词为侑
　　祭亡弟县丞文
　　前年四月汝来见我念汝当官才髙志果于以求名往无不可故我别汝思而不伤汝行无几报汝妇丧十旬未半汝继以亡何辜如此不淑不臧岂我不徳底此咎殃我心犹疑谓汝在官后来不归一别终天我年向衰六十有几前丧汝嫂儿女失恃我矜汝孤谁与抚视我重伤悼髪白目翳日月流速爰及祥祭几筵将彻在礼有制招延净寺广作佛事益乎无益自尽人意奠汝以词灵其髣髴
　　祭亡妻颍阳县君韩氏文
　　呜呼日月不居节序代逝伤悼如昨忽焉周嵗追惟话言衎衎令徳帷袵未更宛然余泽情懐摧割有涕涟洏泉壤冥漠讵复我知素心依佛觉悟至理超生净土想必去此礼制有经明当变服奠觞陈词祔筵以哭
　　祭王景彛文
　　惟公忠以卫上简以正已节惠之光兼此二美生荣没哀前圣攸臧佥论所同公也不亡嵗月之吉归葬旧封宰木有严天子之公某朋旧之好执绋是宜守官邻邦逺莫致之恭陈薄奠告公以心灵实有知庶亦来临
　　为人祭唐给事文
　　惟公之生志气洁修清不可渝如川之流博学赡辞既以周用尺牍之珍又众所共金华深严多闻是资出入两朝天子器之胡天降年福不售徳修途方骋脱轴烦轭呜呼哀哉某夙以姻娅得从儁游哲人之委使我心忧觞豆虽陈公岂来临文以叙悲公知此心
　　祭张龙图文
　　惟公亮直自躬儒术映时縁饰彬彬动为吏师大邦维屏天子是毗所居赫赫去而见思金陵都防朱邸始封大新城宇百堵穹窿洛师汶阳周鲁遗风二邦美化于古比崇龙马近臣柄辅储偫将哉相哉故事多矣天不憗遗公胡不俟殱我良硕夺兹重器呜呼哀哉某昔以庸虚预居下僚从事别都匪夕匪朝亲际轨范躬服教条薫而炙之徳音孔昭奄承讣闻震悼曷已守官小邦去公千里欲奔不能疚心如燬酒肴匪馨恭致常礼
　　为众人祭王十八学士文
　　呜呼君以文章奋志发身施于为政寛而利人凡出从事傅古则迂便文自劳又非逺图君实精心处躬不疑所居可纪去而见思南亳之都全呉之疆饥馑荐臻民卒流亡田莱既辟百堵还定问谁之劳复此完盛上嘉成功亟降命书东暨海邦北维参墟膂力方刚经营是宜金印紫服烂其有晖传车在门揭节诹日旦不能朝君忽卧疾宾来问君笑言自怡揆此吉人何虑何疑沴疹发中变若翻水晨夕俛仰君遂已矣福善之説古或不信导引而寿君复自慎莽然臻此不可推测岂天有命虽圣不释君赍所懐不得尽施以生者懐重君之悲某等辱从君游交契攸久岂伊异人兄弟甥舅哭君之伤情钧意同丹旐有翩君防遂东怳然语言晳然眉宇不见不闻邈然夐古洁馔丰盛清酒在罇一别长絶写心此文
　　祭邵龙图文
　　呜呼昔公之西拥节部符千骑上头籣弩前驱邛郲之险其足言欤贤宾去门吊者在庐祸福倚防一盈一虚今公来还丹旐首途素幕萧然敛衣涂车天理何常不亦悲乎鸣乎哀哉惟公志节清修早自挺立儒官词林栗阶跻级司言右垣衮职补缉遂主邦计畡赋经入蜀城防繁民俗轻急清徳镇浮有命既集百里之涂半于九十公实中絶车摧马絷凡我僚旧皆昔朋执朅来存公易笑以泣陈觞叙诚恻怆于邑公实临之谁谓弗及
　　祭贾中丞文
　　呜呼诗书所称君子正直亷端隅方以近有徳古今材良勉懋自力孰与天资不为外饰维昔宣尼陨涕叔向史鱼两如洁修莫尚矧惟公贤时所仰望殄瘁之悲为国凄怆呜呼哀哉公在中司懔其毅气如玉之莹亷而不刿表正众物彼曲吾避陈善责难致君无贰神之聴之景福谓何曰仁者夀公在则那淮阳卧治汲直病多公复不能独寐无吪鸣呼哀哉昔公之门居无杂賔贫贱之交在我数人情以义钟哀以志申有涕沱若沾袍陨绅丧车于南邈焉千里有泗有淮寿母稚子奠公国门公归已矣公不我忘顾此肴醴
　　祭呉中散辩叔同年兄文
　　庆厯之六同荷名第四十年间怳如暂寐逝者所余一才三四见公荆州以是为嘻为百老图如公存意别公无几公复不讳天命有定固不可避惟公夀算官爵名位虽不大逹方古无愧克有令子门戸不坠交朋之情既老必异追公昔游忼慷陨涕丧车北还丹旐曵曵抚棺一呼引绅泪奠酒伸词公乎来既
　　为三省密院祭中书相公长男新妇文
　　帷灵作嫔清门慎徳习训积善在躬罔不信顺日及陨芳弱草栖尘如何不淑失此令人殽馔佳好清酒嘉旨灵乎不遐歆此凉菲
　　汝州判司等攷词
　　襄城县主簿张尧卿第一攷
　　前件官久更事任颇积吏材迨此朞年亦无官谤其攷可书中中
　　襄城县尉寇仲闵第二攷
　　前件官勤于追捕济以公廉卒徒服从器甲犀利其攷可书中中
　　叶县尉常琮第三攷
　　前件官追胥竭力教习有方帷其鲜萑苻之奸是以寡鹰隼之效其攷可书中中
　　司法参军王辟疆第二攷
　　前件官明辩足以亭法详慎不以便文既久于官益胜其任其攷可书中中
　　司理参军王整第三攷
　　前件官操心近厚鞫狱正清其攷可书中中
　　梁县尉兼主簿髙韪第二攷
　　前件官莅事再稔取盗四人穷渊薮之奸可谓能矣贰子男之课不亦多乎其攷可书中中
　　国子监补监生牒词
　　国家以诗书礼乐教育诸生以徳行道艺应选上下相待如此其重虽未列于爵禄而士子已贵矣然国家与人不求备故占小善者皆不遗之焉而诸生有志于古人则共自任者宜勉之耳
　　晓示州学榜
　　据州学教授状诸生不遵规矩及侮玩师长毁壊晓示者
　　盖闻入孝出弟乡党之常节恭业乐羣庠序之要道诸生秀才结髪从学屈首受书大则希扬名而显亲次亦将干禄而筮仕何乃甘心佻逹极意慢游以侮玩老成为髙以抹摋箴规为逹负固不服过渉至凶不足成名秪其败徳古者大学之教严师为先或收槚楚之威或重寄之谪非不能道徳而齐礼葢将纠缪而而防愆兴言及兹良弗获已为学至此不亦恧哉然而朝过夕改君子所予先迷后得大易攸尚畏罪可以强仁克已而后复礼特愿勉亲诵恪居朝夕勿重前咎以贻后悔告示各令知悉者
　　济宁总管府敦请武子先生主善本路学校疏
　　窃以化民成俗舍学校以奚先以善及人惟贤哲之自任某等叨寄兹土俯愧菲才顾惟郡邑之氓素乏弦歌之教虽泮宫之攸宇虚绛帐而无人幸遇良师克堪主善武子先生徳望足以服乡里文艺足以为模范雅重足以镇轻浮安恬足以化侥幸有叩即应无问不知超然天爵之尊允矣国人之式某等敢摅悃愊仰渎髙明珠在渊而渊光玉处石而石润物且乃尔人益能然与其独乐乎一身曷若兼善于万众谨同愿学之诸子不胜延竚乎清光愿薫陶礼义之乡谨佩服文明之训异日而为天下之名士不言而知先生之门人为国储材有教无类赞襄唐虞得贤之盛再清洙泗絶学之源千载流芳一时称庆在后学多感多幸于先生不为不光罔敢多言敬备奔迓谨疏
　　修暨阳学宫疏
　　本学正殿虽新防门未备楼危欲压堂圯弗崇欲议増修何从取费非助我者孰能为之伏以天地之覆载皆知有帝王之师风雨所漂摇遂不见宗庙之美睠我暨阳之学创于庆厯之朝来者皆视如传舎之人去者无必葺墙屋之计车不容而门壊廉太近则堂卑尽防弗修丹楹未备舎路寝孔硕之外皆朽木不雕之余固知子骞之言旧贯何必改作恐如安石所论后人将谓无能本欲经之营之成之庶几合矣完矣美矣然则欲毁乡校岂不为郑国之羞僖公能修泮宫未必非鲁人之助用劝尔士各肩乃心【原注谢安石欲修宫室王彪之曰岂可大兴工役劳搅百姓耶安石曰宫室敝陋后人将谓无能】








　　彭城集巻四十
</div>
    <div class="pagination">
<a href="彭城集_page37.html">上一页</a><span>...</span><a href="彭城集_page33.html">33</a><a href="彭城集_page34.html">34</a><a href="彭城集_page35.html">35</a><a href="彭城集_page36.html">36</a><a href="彭城集_page37.html">37</a><span class="current-page">38</span>
    </div>
    <div class="pagination"><a href="index.html">返回目录</a></div>
</body>
</html>
