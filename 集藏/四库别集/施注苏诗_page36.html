<!DOCTYPE html>
<html>
<head>
    <meta charset="UTF-8">
    <title>施注苏诗 - 第 36 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 36 页/共 86 页</h1>
    <div class="content">　　宋　苏轼　撰
　　施元之原注
　　武进邵长蘅删补
　　诗四十八首
　　【起在彭城至元丰已未移守吴兴作】
　　云龙山观烧得云字
　　丁女真水妃寒山便火耘陨霜知已杀坯户听初焚束緼方熠燿敲石俄氤氲落防甘泉烽横烟楚塞氛穷虵上乔木潜蛟蹑浮云惊飞堕伤雁狂走迷痴麏谷蛰起蜩燕山妖窜防羵野竹爆哀声幽桂飘寃芬悲同秋照蟹快若夏燎蚊火牛入燕垒燧象奔吴军崩腾井陉口万马皆朱幩摇曵骊山隂诸姨烂红裙方随长风巻忽值絶涧分我本山中人习见匪独闻偶从二三子来访张隐君君家亦何有物象移朝曛把酒看飞烬空庭落缤纷行观农事起畦垅如缬纹细雨发春颖严霜倒秋蕡始知一炬力洗尽狐羣【韩退之陆浑火诗女丁妇壬传世婚左传昭九年郑裨灶曰火水妃也杜预曰火畏水故为之妃妃一音配史记货殖传楚越之地地广人稀饭稻羮鱼或火耕而水耨左传僖三十三年陨霜不杀草定元年冬十月陨霜杀菽月令蛰虫坯戸又是月也草木黄落乃伐薪为炭汉蒯通传束緼请火毛诗注熠燿燐也已见前柳宗元诗夜发敲石火杜子美烽火诗云邉落防残汉匈奴传孝文帝时胡骑入代句注邉烽火通于甘泉长安闗辅记甘泉宫在今池阳县西去长安三百里左传襄二十七年伯夙谓赵孟曰楚氛甚恶汉志天马歌籋浮云籋音蹑国语木石之怪曰防魍魉水之怪曰龙罔象土之怪曰羵羊白乐天别东林诗春星攒寻蟹火注余杭风俗寒食后家家持烛寻蟹欧阳公憎蚊诗熏檐苦烟埃燎壁疲照烛史记田单传灌脂束苇于牛尾烧其端夜縦之牛尾热怒而奔燕军所触尽死左传定四年楚鍼尹固与昭王同舟王使执燧象以奔吴师杜预曰烧火燧系象尾使赴吴师惊郤之谢灵运诗崩腾永嘉末韩退之诗崩腾相排拶汉韩信传未至井径口三十里止舍夜半传发选骑二千人人持一赤帜从间道萆山而望赵军戒曰赵见我走必空壁逐我若疾入防赵帜立汉帜赵军还归壁壁皆汉赤帜大惊遂乱遁走毛诗硕人注朱幩以朱纒镳扇汗也旧唐书杨贵妃传姊三人皆有才貌宗并封夫人长曰大姨封韩国三姨封虢国八姨封秦国每年十月幸华清宫国忠姊妹五家扈从毎家一队着五色衣五家合队照映如百花之焕发互见八巻和苏州太守诗注宗纪天寳六载改骊山温泉为华清宫】
　　和田国博喜雪
　　畴昔月如昼晓来云暗天玉花飞半夜翠浪舞明年螟螣无遗种流亡稍占田嵗丰君不乐钟磬几时编【公自注田有服不乐】
　　【礼记檀弓余畴昔之夜王注玉花言雪翠浪言麦雪盛则麦熟也柳子厚诗麦芒际天摇青波诗小雅去其螟螣及其蟊贼汉宣帝记流民自占八万余口周礼磬师注宫悬有编钟编磬】
　　祈雪雾猪泉出城马上作赠舒尧文
　　三年走吴越踏遍千重山朝随白云去暮与栖鸦还翩如得木狖飞步谁能攀一为符竹累坐老敲榜闲此行亦何事聊散腰脚顽浩荡城西南乱山如玦环山下野人家桑柘杂榛菅嵗晏风日暖人牛相对闲薄雪不盖土麦苗稀可删愿君发豪句嘲诙破天悭【韩退之诗青玉刻佩聨玦环果州清居和尚述牧牛图第十章露地白牛安眠牧者禅寂第十一章牛亡而鞭棰尚在第十二章人牛俱亡】
　　次韵舒尧文祈雪雾猪泉
　　长笑医一寸腹衔水吐雹何时足苍鹅无罪亦可怜斩颈横盘不敢哭岂知泉下有猪龙卧枕雷车踏隂轴前年太守为旱请防随人如撒菽【公自注傅钦之曾祷此泉得】太守归国龙归泉至今人咏淇园绿我今又复罹此旱凛凛疲民在沟渎郤寻旧迹叩神泉坐客仍携王子渊【公自注钦之时客惟舒在矣】看草中和乐职颂新声妙语慰华颠晓来泉上东风急须上氷珠老蛟泣怪词欲逼龙飞起崄韵不量吾所及行看积雪厚埋牛谁与春工掀百蛰此时还复借君诗余力汰辀仍贯笠挥毫落纸勿言疲惊龙再起震失匙
　　【酉阳杂爼王彦威镇汴夏旱季圯曰欲甚易耳求虵医四头十石瓮二枚每瓮二虵医水浮其中木盖泥之分置闲处设席烧香选小儿十嵗已下十余令执小青竹昼夜击之不得少辍一日两夜大注蛇医蜥蝪别名夷坚乙志刘居中隐嵩山巅有大蜥蜴数百皆长三四尺人以食就手饲之拊摩其体滑腻如脂一日聚绕水盎邉各就取水才入口即吐出已圆结似弹丸积之于侧俄顷间累累满地忽震雷一声弹丸皆失去明日人来言昨午雨雹大作乃知蜥蜴所为者此也王注祈法刑白鹅景徳皇祐中诏以其法颁下诸道又志林云鹅能警盗亦能郤蛇且又有祈厄悲夫北梦言卭州有湫有牝豕出入号猪龙湫又元和末建州山寺夜半门外喧然人于窓中窥见数人运斤造雷车博物志地下四柱三十六万轴犬牙相牵汉王褒字子渊作中和乐职宣布诗详见十巻次韵章传道喜雨诗注后汉崔骃传包胥单辞而存楚唐且华颠以悟秦注华颠谓白首也左传宣四年伯棼射王汰辀以贯笠毂三国蜀先主传方食失匕箸注已见】
　　石炭【幷引】
　　彭城旧无石炭元丰元年十二月始遣人访获于州之西南白土镇之北冶铁作兵犀利胜常云
　　君不见前年雪行人断城中居民风裂骭湿薪半束抱衾裯日暮敲门无处换岂料山中有遗寳磊落如防【音衣】万车炭流膏迸液无人知阵阵腥风自吹散根苗一发浩无际万人鼓舞千人看投泥泼水愈光明烁玉流金见精悍南山栗林渐可息北山顽鑛何劳鍜为君铸作百链刀要斩长鲸为万叚
　　【杜子美诗城中斗米换衾裯相许宁论两相直唐韵防美石黑色楚辞宋玊招魂十日代出流金烁石晋载记赫连勃勃造百链刚刀为龙雀大镮李白王节士歌安得倚天剑跨海斩长鲸唐叚秀实传骂朱泚云狂贼可斩万段】
　　人日猎城南会者十人以身轻一鸟过枪急万人呼为韵得鸟字【京东第二将雷胜陇西人以勇敢应募得官武力絶人骑射敏妙按阅于徐徐人欲观其能公为小猎城西是日小雨甫晴土润风和观者数千人公作猎防诗序】
　　儿童笑使君忧愠长悄悄谁拈白接防令跨金騕褭东风吹湿雪手冷怯清晓忽发两鸣髇【虚交切】相趁飞蝱小放弓一长啸目送孤鸿矫吟诗忘鞭辔不语头自掉归来仍脱粟盐防煮芹蓼何似雷将军两眼霜鹘皎黑头已为将百战意未了马上倒银瓶得不暇燎少年负竒志蹭蹬百忧绕囘首英雄人老死已不少青春还一梦余年真过鸟莫上呼鹰台平生笑刘表
　　【诗国风忧心悄悄愠于羣小唐韵接防白帽也晋山简事注再见杜子美诗细马时鸣金騕褭唐韵髇箭即鸣镝也汉匈奴传冒顿廼作鸣镝习勒其骑射因话録杨巨源年老头数掉言吟诗多致得白乐天诗闲倚小桥立掉头时一吟唐书令狐潮围雍丘雷万春立城上靣中六矢而不动潮遥谓张廵曰向见雷将军乃知足下军令矣晋诸葛恢传王导尝谓曰明府当为黒头公杜子美诗马上谁家白靣郎又指防银瓶索酒尝世说魏武将见匈奴使自以形陋不足雄逺国使崔季珪代帝自捉刀立牀头既毕使间谍问曰魏王何如匈奴使答曰魏王雅望非常然牀头捉刀人此乃英雄也张景阳杂诗人生瀛海内忽如鸟过目杜子美诗余生如过鸟襄阳耆旧传刘表为荆州刺史筑台名呼鹰仍作野应来曲襄沔记刘表呼鹰台在县东七里髙三丈周七十丈】
　　将官雷胜得过字代作
　　胡骑入云中【一作囘中】急烽连夜过短刀穿卤阵溅血貂裘涴一来辇毂下愁闷惟欲卧今朝从公猎稍觉天宇大一防铁丝箭未发手先唾射杀雪毛狐腰间余一个【汉匈奴传孝文后四年匈奴大入上郡云中各三万骑汉书注囘中地在安定其中有宫刘禹锡登天坛诗俯观羣动静始觉天宇大杜子美期王将军不至诗忆尔腰下铁丝箭射杀林中雪色鹿后汉公孙瓒传始天下兵起我谓唾掌可决】
　　台头寺歩月得人字
　　风吹河汉扫微云歩屧中庭月趁人浥浥炉香初泛夜离离花影欲摇春遥知金阙同清景想见氊车碾暗尘囘首旧游真是梦一簪华发岸纶巾
　　台头寺送宋希元
　　相从倾盖只今年送别南台便黯然入夜更歌金缕曲他时莫忘角弓篇【公自注是日与宋君同栽松寺中】三年不顾东邻女【公自注取宋玉】二顷方求负郭田【公自注取季子】我欲归休君未可茂先方议斸龙泉
　　【江文通别赋黯然消防者唯别而已杜牧之秋娘诗秋持玉斚醉与唱金缕衣左传昭二年晋侯使韩宣子来聘享之韩子赋角弓既亨宴于季氏有嘉树焉韩宣子誉之武子曰宿敢不封殖此树以无忘角弓宋玉好色赋臣东家之子登墙闚臣三年至今未许也晋张华传字茂先初牛斗间常有紫气华闻豫章人雷焕妙逹纬象乃要问之焕曰寳剑之精上彻于天耳问何郡焕曰在豫章丰城即补焕为丰城令焕到县掘狱基入地四大得石函中有双剑竝刻题一曰龙泉二曰太阿是夕斗牛间气不复见杜子美诗徒劳望牛斗无计斸龙泉】
　　种松得徕字【公自注其四在懐古堂其六在石经院】
　　春风吹榆林乱荚飞作堆荒园一雨过戢戢千万栽青松种不生百株望一枚一枚已有余气压千亩槐野人易斗粟云自鲁徂徕鲁人不知贵万灶飞青煤束防同一车胡为乎来哉然解其缚清泉洗浮埃枝伤叶尚困生意未肎回山僧老无子养防如婴孩坐待走龙虵清隂满南台孤根裂山石直干排风雷我今百日客【公自注时去替不百日】养此千岁材茯苓无消息双鬓日夜摧古今一俛仰作诗寄余哀
　　【诗鲁颂徂徕之松新甫之栢杜子美诗干排雷犹力争淮南子千岁之松下有茯苓上有丝抱朴子松脂入地千年变为茯苓又任子季服茯苓十八年不复食谷靣体玉光】
　　作书寄王晋卿忽忆前年寒食北城之游走笔爲此诗【王晋卿名诜太原人徙开封能诗善画以选尚魏国贤惠公主母宣仁髙后于神宗为同产晋卿慕东坡与相游从尝为作宝绘堂记】
　　北城寒食烟火防落花胡蜨作团飞王孙出游乐忘归门前骢马紫金鞿吹笙帐底烟霏霏行人举头谁敢睎扣门狂客君不麾更遣倾城出翠帷书生老眼省见稀画图但觉周昉肥别来春物已再菲西望不见红日围何时东山歌采薇把盏一听金缕衣
　　【李贺秦宫词帐底吹笙香雾浓再见唐韵睎望也盼也柳子厚闻歌诗翠帷双巻出倾城歴代画断周昉画子女爲古今之冠王注东山东征之诗也采薇三章皆言曰归曰归】
　　往在东武与人往反作粲字韵诗四首今黄鲁直亦次韵见寄复和答
　　苻坚破荆州止获一人半中郎老不遇但喜识元叹我今独何幸文字厌竒玩又得天下才相从百忧散隂求我辈人规作林泉伴宁当待垂老仓卒收一旦不见梁伯鸾空对孟光案才难不其然妇女厠周乱世岂无作者于我如既盥【一作灌】独喜诵君诗咸韶音节缓夜光一已多矧获累累贯相思君欲瘦不往我真懦吾侪眷微禄寒夜抱寸炭何时定相过径就我乎馆飘然东南去江水清且暖相与访名山微言师忍粲
　　【晋习凿齿传襄阳防于苻坚坚素闻其名与释道安俱舆而至以其有蹇疾与诸镇书云昔晋氏平吴利在二陆今破汉南获士才一人半耳又髙僧传云苻坚谓安公一人凿齿半人也晋地理志魏尽得荆州之地分南郡以北立襄阳郡江表传蔡伯喈贵异顾雍谓曰卿必成名今以吾名与卿故名雍吴録顾雍为蔡邕所叹故字元叹蔡邕初平元年拜左中郎将晋石苞传许允谓苞曰卿是我辈人杜子美严别驾相从歌垂老遇君未恨晚似君当向古人求韩退之别知赋惟知心而难得斯一旦而为收述异记有珠夜可以鉴故名夜光赵后外传真腊夷献万年蛤不夜珠光彩皆若月照献帝春秋吕布问曹公明公何瘦答曰所以瘦恨不蚤相得故也杜子美寄岑参诗思君令人瘦家语孔子曰生于我乎馆杜子美听许十诵诗余亦师粲可身犹防禅寂传灯録第三十祖僧粲三十二祖忍即中华三祖五祖也】
　　雪斋【公自注杭僧法言作雪山于斋中】
　　君不见峩睂山西雪千里北望成都如井底春风百日吹不消五月行人如冻蚁纷纷市人争夺中谁信言公似赞公人间热恼无处洗故向西斋作雪峰我梦扁舟入呉越长廊静院灯如月开门不见人与牛【公自注言有诗见寄云林下闲看水牯牛】惟见空庭满山雪
　　【楚辞招防曽冰峩峩飞雪千里旧唐书杜悰传吐蕃维州南界江阳岷山连岭而西不知其极北望陇山积雪如玉东望成都若在井底卤号无忧城李德裕传亦云新书吐蕃传削去成都井底语杜子美诗赞公释门老放逐还上国华严经以白旃檀涂身能除一切热恼白乐天诗既无白旃檀何以除热恼人牛注见夲巻】
　　以双刀遗子由子由有诗次其韵
　　宝刀匣不见但见龙雀环何曾斩蛟亦未切琅玕胡为穿窬辈见之要领寒吾刀不汝问有媿在其肝念此力自藏包之虎皮斑湛然如古井终岁不复澜不忧无所用忧在用者难佩之非其人匣中自长叹我老众所易屡遭非意干惟有王通堦庭秀芝兰知子后必大故择刀所便屠狗非不用一岁六七刓欲试百链刚要须更泥蟠作诗铭其背以待知者看
　　【龙雀镮用赫连勃勃事注见本巻王粲刀铭陆剸犀兕水截鲸鲵列子汤问篇周穆王征西戎西戎献昆吾之剑用之切玉如切泥焉汉张骞传竟不得月氐要领杜子美诗妖腰乱领敢欣喜礼记倒载干戈包之以虎皮白乐天古剑诗湛然玉匣中秋水澄不流又诗无波古井水韩退之诗法曹贫贱众所易晋卫玠云非意相干可以理遣再见晋王览传览字通吕防有佩刀工相之以为必登三公可佩此刀防谓览兄祥曰卿有公辅之量故以相与祥临薨以刀授览曰汝后必兴足称此刀览后奕世多才兴于江左左传闵元年卜偃曰毕万之后必大史记刺客传荆轲爱燕之狗屠及善击筑者髙渐离又樊哙传沛人也以屠狗为事汉书注刓圭角冺铄也庄子飬生主族庖月更刀折也扬子龙蟠于泥蚖其肆矣家语周庙金人三缄其口而铭其背】游桓山会者十人以春水满四泽夏云多竒峰爲韵得泽字
　　东郊欲寻春未见鸎花迹春风在流水凫雁先拍拍孤帆信溶漾弄此半篙碧舟桓山下长啸理轻策弹琴石室中幽响清磔磔吊彼泉下人野火失枯腊悟此人闲世何者为真宅暮回百歩洪散坐洪上石愧我非王襄子渊肎见客临流吹洞箫水月照连璧此欢真不朽回首岁月隔想像斜川游作诗继彭泽
　　【韩退之病鸱诗青泥揜两翅拍拍不得离桓山在彭城泗水上即宋司马桓魋墓又先生游桓山记云登桓山入石室使道士戴日祥鼔雷氏之琴此诗盖纪实也庄子有人间世篇汉杨王孙传报祈侯书曰支体束络口含玉石欲化不得郁为枯腊千载之后棺椁朽腐乃得归土就其真宅汉王褒有洞箫赋子渊褒字又王襄为益州刺史得王褒荐之详已见前连璧谓王氏兄弟子立子敏也晋夏侯湛传与潘安仁同舆接茵京都人谓之连璧陶渊明游斜川诗引云辛丑岁正月五日与二三邻曲同游斜川欣对不足共尔赋诗渊明尝为彭泽令】
　　戴道士得四字代作【戴日祥江南人也】
　　少小家江南寄迹方外士偶随白云出卖药彭城市雪霜侵鬓发尘土污冠袂頼此三尺桐中有山水意自从夷夏乱七丝【一作弦】久已弃【一作废】心知鹿鸣三不及胡琴四使君独慕古嗜好与众异共吊桓魋宫一洒孟尝泪归来锁尘匣独对断弦喟挂名石壁间寂寞千岁事【韩退之送张道士诗序寄迹老子法中庄子大宗师孔子曰彼游方之外者也后汉韩康传常采药名山卖于长安市琴操琴长三尺六寸六分以象三百六十六日列子汤问篇伯牙善鼔琴钟子期善听伯牙鼔琴志在髙山子期曰善哉峩峩乎若太山志在流水子期曰善哉洋洋乎若江河古今乐录天寳十三载始诏道调法曲与胡部新声合作自尔夷夏之声相乱无复辨者左传襄四年歌鹿鸣之三三拜琴操有鹿鸣曲三疉胡琴琵琶也本胡中马上所鼔四弦以象四时详五巻宋叔达家听琵琶诗注孟尝泪用雍门周鼔琴事详见四巻甘露寺诗注吕氏春秋钟子期死伯牙破琴絶弦终身不复鼔琴杜子美诗千秋万岁名寂寞身后事】
　　次韵田国博部夫南京见寄二絶
　　岁月翩翩下坂轮归来杏子已生人深红落尽东风恶柳絮榆钱不当春
　　火冷饧稀杏粥稠青裙缟袂饷田头大夫行役家人怨应羡居乡马少游
　　【玉烛寳典寒食为大麦粥硏杏仁为酪引饧沃之李义山诗粥香饧白杏花天白乐天诗留和冷食出火煮新茶马少游语在后汉马援传详见六巻山村诗注】
　　月夜与客饮杏花下【真迹草书在武宁宰呉节夫家今刻于黄州先生诗话仆在徐州王子立子敏皆馆于予蜀人张师厚来过二王方年少吹洞箫饮酒杏花下】
　　杏花飞帘散【石刻作报】余春明月入户寻幽人褰衣歩月踏花影炯如流水涵青苹花闲置酒清香发争挽长条落香雪山城薄酒不堪饮劝君且吸杯中月洞箫声断月明中惟忧月落酒杯空明朝卷地春风恶但见绿叶栖残红
　　送蜀人张师厚赴殿试二首
　　忘归不觉鬓毛斑好事乡人尚往还断岭不遮西望眼送君直过楚王山
　　【韩退之西山诗为遮西望眼终是懒回头史记项羽纪自立为西楚覇王王九郡都彭城王注此地有楚王山】云龙山下试春衣放鹤亭前送落晖一色杏花三十里新郎君去马如飞
　　【公放鹤亭记云龙山人张天骥于故居之东作亭山人有二鹤旦则望西山之缺以放焉暮则傃东山而归故名之曰放鹤亭摭言神龙以来新进士杏园宴后皆于慈恩塔下题名又薛监逢值新进士出前导曰廻避新郎君又沈嵩得新膀封示罗隠隠诗曰人如流电马如飞】
　　再次韵答田国博部夫还二首
　　西郊黄土没车轮满靣风埃笑路人已放役夫三万指从教积雨洗残春
　　枝上稀疎地上稠忽看红糁落墙头风流别乘多才思归趁西园秉烛游
　　【白乐天诗枝上稀疎地上多韩退之诗始见洛阳春桃枝缀红糁唐置别驾为太守之贰谓之别乘魏文帝诗乘辇夜行游逍遥歩西园古诗何不秉烛游】
　　田国博见示石炭诗有铸剑斩佞臣之句次韵答之
　　楚山铁炭皆竒物知君欲斫奸邪窟属镂无眼不识人楚国何曽斩无极玉川狂直古遗民救月裁诗语最真千里妖蟇一寸铁地上空愁虮虱臣
　　【左传哀十一年呉王赐子胥属镂以死又昭二十七年楚令尹子常杀费无极王注无眼不识人暗用国志云此箭无眼不识人语周礼夏官大仆救日月亦如之秋官庭氏救月之矢夜射之卢仝月蚀诗传闻古老説月蚀虾蟇精径围千尺入汝腹如此痴騃阿谁生又地上虮虱臣仝告诉帝天皇臣心有铁一寸可刳妖蟇痴肠仝号玉川子】
　　答郡中同僚贺雨
　　水旱行十年饥疫遍九土竒穷所向恶岁岁祈晴雨虽非为已求重请终愧古鬼神亦知我老病入腰膂何曽拜向人此意难不许重云萋已合防润先流础萧萧止还作坐听及三鼔天明将吏集泥土满鞾屦登城望麰麦绿浪风掀舞愧我贤友生雄篇鬭新语君看大熟岁风雨占十五天地本无功祈禳何足数渡河不入境岂若无蝗虎而况刑白鹅下策君勿取
　　【谷梁子雩者为旱求者也求者请也古人重请何重乎请人之所以为人者让也请道去让也唐书田承嗣盗有贝博魏卫相磁洺七州未尝入朝每对诏使言辞不逊郭子仪遣使至承嗣西望拜曰兹膝不屈于人久矣今为公拜诗小雅有渰萋萋注渰云兴貎淮南子山云蒸而柱础润京房易太平之世五日一风十日一雨后汉刘昆传为农太守虎皆负子渡河卓茂传为宻令时天下大蝗河南二十余县皆被其灾独不入宻县界刑鹅用以祈雨事具景德皇祐诏书又见本巻后汉匈奴传汉得下防世说周仲智饮酒醉瞠目还靣举蜡烛火掷伯仁伯仁笑曰阿奴火攻固出下防耳】
　　罢徐州往南京马上走笔寄子由五首
　　吏民莫扳援歌管莫凄咽吾生如寄耳宁独为此别别离随处有悲恼缘爱结而我本无恩此涕谁为设纷纷等儿戏鞭遭割截道边双石人几见太守发有知当解笑抚掌冠缨绝
　　【法华经大通智胜如来广说十二因缘触缘受受缘爱又生缘老死忧悲苦恼汉周亚夫传覇上棘门特儿戏耳开元天寳遗事姚崇牧荆州受代日吏民泣拥马首截畱鞭以为遗爱汉百官表郡守秦官景帝中二年更名太守晋陆云传张华抚掌大笑史记滑稽传淳于髠仰天大笑冠缨索絶】
　　父老何自来花枝褭长红洗盏拜马前请寿使君公前年无使君鱼鼈化児童举鞭谢父老正坐使君穷穷人命分恶所向招灾防水来非吾过去亦非吾功
　　【后汉刘宠传自会稽太守徴为将作大匠山隂县有五六老叟厖睂皓髪人赍百钱以送宠宠劳之曰父老何自苦王注方俗送官罢任以花枝挂防谓之长红白乐天初到江州诗将迎劳动使君公左传昭元年刘子曰微禹吾其鱼乎】
　　古汴从西来迎我向南京东流入淮泗送我东南行蹔别复还见依然有余情春雨【一作风】涨防波一夜到彭城过我黄楼下朱栏照飞甍可怜洪上石谁听月中声前年过南京麦老樱桃熟今来旧防处樱麦半黄绿岁月如宿昔人事几反覆青衫老从事坐穏生髀肉联翩阅三守迎送如转毂归耕何时决田舍我已卜
　　【杜子美魏将军歌将军昔着从事衫九州春秋刘备在荆州尝于刘表坐起至厠见髀里肉生流涕曰平常身不离鞍髀肉皆消今不复骑髀里肉生日月若驰老将至矣而功业不建是以悲耳贾岛诗碌碌复碌碌百年转双毂】
　　卜田向何许石佛山南路下有尔家川千畦种秔稌山泉宅龙蜃平地走膏乳异时亩一金近欲为逃户逝将解簪绂卖剑买牛具故山岂不怀废宅生蒿稆便恐桐乡人长祠仲卿墓
　　【王注石佛山在睂州睂山县之南汉东方朔传酆镐之间号为土膏其贾亩一金李太白诗几日相别离门前生稆葵汉朱邑传字仲卿少时为桐郷啬夫遇民有恩吏民敬爱焉及死其子葬之桐乡西郭外民共为邑起冡立祠嵗时祠祭又互见二巻送任伋通判诗注】
　　次韵曹九章见赠
　　蘧瑗知非我所师流年已似手中蓍正平独肎从文举中散何曾靳孝尼卖剑买牛真欲老得钱沽酒更无疑鸡豚异日为同社应有千篇唱和诗
　　【蘧瑗事出淮南子注已见周易大衍之数五十其用四十有九后汉祢衡传字正平唯善孔融及杨修常曰大儿孔文举小儿杨徳祖融亦深爱其才上疏荐之融字文举晋嵇康传将刑东市索琴弹之曰昔袁孝尼尝从吾学广陵散每靳固之广陵散于今絶矣康仕魏为中散大夫袁淮字孝尼杜子美醉时歌得钱即相覔沽酒不复疑韩退之南谿诗愿为同社人鸡豚燕春秋】
　　书泗州孙景山西轩
　　落日明孤塔青山绕病身知君向西望不愧塔中人【泗州有僧伽塔塔中人盖指僧伽】
　　过淮三首赠景山兼寄子由
　　好在长淮水十年三往来功名眞已矣归计亦悠哉今日风怜客平时浪作堆晚来洪泽口捍索响如雷【离骚已矣国无人莫我知兮汉苏武传李陵曰已矣令子卿知吾心耳诗国风悠哉悠哉九域志楚州淮阴县洪泽镇】
　　过淮山渐好松桧亦苍然蔼蔼藏孤寺泠泠出细泉故人眞吏隠小槛带岩偏郤望临淮市东风语笑传【杜子美髙斋诗吏隠适性情汝南先贤传郑钦吏隠于蚁陂之阳】
　　囘首濉阳幕簿书髙没人何时桐栢水一洗庾公尘此去渐佳境独游长惨神待君诗百首来写浙西春【桐栢山在唐州桐栢县淮水所出庾公尘用王导语庾亮字元规注见上巻次韵王廷老退居晋顾恺之传每食甘蔗常自尾至夲人或怪之云渐入佳境】
　　舟中夜起
　　微风萧萧吹菰蒲开门看雨月满湖舟人水鸟两同梦大鱼惊窜如奔狐夜深人物不相管我独形影相嬉娱暗潮生渚吊寒蚓落月挂柳看悬蛛此生忽忽忧患里清境过眼能须臾鸡鸣钟动百鸟散船头击鼓还相呼余去金山五年而复至次旧诗韵赠寳觉长老
　　谁能斗酒博西凉但爱斋厨法防香旧事真成一梦过髙谭为洗五年忙清风偶与山阿曲明月聊随屋角方稽首愿师怜久客直将归路指茫茫
　　【斗酒西凉用后汉孟陀事注再见法防出金山他处莫能及僧每以小罂餽遗逺客诗大雅有巻者阿飘风自南郑氏云大陵曰阿有大陵巻然而曲廻风从长养之方来入之刘禹锡生公讲堂诗一方明月可中庭韩退之喜侯喜至诗欹眠听新诗屋角月艳艳】
　　游惠山【幷引】
　　余昔爲钱塘倅徃来无锡未尝不至惠山既去五年复为湖州与髙邮秦太虚杭僧参寥同至览唐处士王武陵窦羣朱宿所赋诗爱其语清简萧然有出尘之姿追用其韵各赋三首
　　梦里五年过觉来双鬓苍还将尘土足一歩漪澜堂俯窥松桂影仰见鸿鹤翔炯然肝肺闲已作冰玉光虚明中有色清净自生香还从世俗去永与世俗忘
　　【漪澜堂寺中堂名】
　　薄云不遮山疎雨不湿人萧萧松径滑策防芒鞵新嘉我二三子皎然无缁磷胜游岂殊昔清句仍絶尘吊古泣旧史疾谗歌小旻哀哉扶风子难与巢许邻【公自注谓窦羣毛诗小旻大夫刺幽王也唐窦羣传兄弟皆擢进士第独羣以处士客隠毘陵苏州刺史韦夏卿荐之朝幷表其书报闻不召后夏卿入为京兆尹复言之德宗擢为左拾遗后为御史中丞上言李吉甫隂事宪宗靣覆得其情大怒将诛羣吉甫为之觧乃免子姓编窦望出扶风】
　　敲火发山泉烹茶避林樾明牕倾紫盏色味两竒絶吾生眠食耳一饱万想灭颇笑玉川子饥弄三百月岂如山中人睡起山花发一瓯谁与共门外无来辙
　　【卢仝诗手阅月团三百片注再见】
　　赠惠山僧惠表
　　行遍天涯意未阑将心到处遣人安山中老宿依然在案上楞严巳不防欹枕落花余几片闭门新竹自千竿客来茶罢空无有卢橘杨梅尚带酸
　　【安心二祖公案注屡见司马相如上林赋卢橘夏熟黄柑橙榛枇杷燃杮】
</div>
    <div class="pagination">
<a href="施注苏诗_page35.html">上一页</a><span>...</span><a href="施注苏诗_page31.html">31</a><a href="施注苏诗_page32.html">32</a><a href="施注苏诗_page33.html">33</a><a href="施注苏诗_page34.html">34</a><a href="施注苏诗_page35.html">35</a><span class="current-page">36</span><a href="施注苏诗_page37.html">37</a><a href="施注苏诗_page38.html">38</a><a href="施注苏诗_page39.html">39</a><a href="施注苏诗_page40.html">40</a><a href="施注苏诗_page41.html">41</a><span>...</span><a href="施注苏诗_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
