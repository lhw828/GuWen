<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 328 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 328 页/共 361 页</h1>
    <div class="content">监建州丰国监，中书舍人吕公居仁。著作郎何公晋之，皆屈年辈与之游，绍兴间有名士方
德亨者是也。予尝序其文，今行于世。伯谟甫所自出，曰兵部尚书吕公安老，尚书以临大
节不挠，死淮西之难，载在国史。
伯谟甫遭父忧，时才十二岁，从太夫人依外家，居邵武军。执丧，已能无违礼，而事
太夫人及庶祖母以孝谨称。入小学，与他童子从师授经，既退，意不满，为朋侪剖析义理。
师闻之，悚然自失。既冠，游乡校，试屡在高等。闻侍讲朱公元晦倡道学于建安，往从之。
朱公之徒数百千人，伯谟甫年尚少，而学甚敏，不数年，称高第。因徙家从之于崇安五夫
籍溪之上。所以熏陶器质，涵养德业，磨砻渍，以至于广大高明者，盖朱公作成之妙，而
伯谟甫有以受之也。伯谟甫既见朱公，即厌科举之习，久之，遂自废，不为进士，专以传
道为后学师。六经。皆通，尤长于。易。亦颇好。老子。尝叹曰。老子之言，盖有所
激者。生于衰周，不得不然，世或黜之，以为申韩惨刻，原于道德，亦过矣。又曰。释
氏固夷也，至于立志坚决，吾亦有取焉。其博学兼取，不以百家之驳掩所长如此，亦足见
其资之宽裕忠厚，与世俗异也。
伯谟甫晚得脾弱之疾，春夏之交辄作，不能食者弥月乃已。庆元五年夏，病如常岁。至
五月庚申，忽命家人为之总发，既毕，取镜自照，正冠危坐而殁，得年五十有二。娶黄氏曹氏。男女各三。男曰丕。曰立。曰平。女嫁张崟。刘学稼，幼未行。明年，卜葬于武夷
山石门寺之原。六月，丕书来请铭，其辞指甚哀。予虽老病昏眊，亦重违孝子之意。且伯
谟甫之贤，固愿有所述，遂不敢辞。
初，德亨之文，豪迈警绝，人莫能追及。而伯谟甫之作，则闲澹简远，有一唱三叹之
音，世莫能优劣之也。工于书，自篆籀分隶行草诸体，皆极其妙。又能讲其时世之变，与
圆方腴瘠之法，听之终日忘倦。遗稿数百篇，与它著书甚众。丕等方辑之未成。好方技，治
疾有奇验，能逆决生死，著。伤寒括要。亦未成。尝谓予曰。士贫，惟卖药可为。然子
孙继为之，有怠且欺，则不免害人，不若不为之愈也。大抵伯谟甫多才艺，所能辄过人，
其思虑精诣又若此。然在伯谟甫，皆不足言，故不详著。铭曰。
方氏三徙，而不出闽，君从朱公，始为建人。武夷山麓，郁有封树，车过必式，曰是
为伯谟甫之墓。
留夫人墓志铭
庆元六年十月，余之友信安徐赓赴告其母夫人之丧于山阴泽中曰。赓不天，早失先人。
先人无他子，赓与母氏，相恃为命。稍长，娶妇韩。赓出游，获从一时知名士学问。母氏
与妇韩，治家事以待赓归。赓虽游，不敢甚远。母氏寿而康，间有小疾，则驰归省，到家，
往往已愈。母氏见赓所与诸公论议辨质文章，则大喜曰。使汝尝在吾傍，讵有是哉。今
年六月，赓客都下，得报母氏有疾，赓即日归，行二日而遭大变。至家，已无及矣。俯仰

天地，岂能生存。大事未终，不敢致毁，惟是幽隧之铭，敢请于执事。赓忍死以须，执事
忍却乎。
按状。夫人姓留氏，常山之马人。曾大父唐，大父永，父师古，世为儒。夫人适西
安人徐君讳国润。徐君，一乡善士。其卒也，故尚书谢公谔状其行，而内相洪公迈志其葬不知徐君者，以二公许与，可信其贤。夫人资端重，色庄言厉，然遇慢己者，辄退自省曰。
吾其有以致之。舅姑御家严，夫人左右无违。嫁女妹，凡己嫁时服饰妆泽无所惜。与先
后处，自始逮终，欢如一日。凡徐君行事，见称于族党闾里者，多夫人相之。而赓之学识
卓然闻于世者，抑又夫人教诲之力也，是可以得铭矣夫人享年七十。生丈夫子一，赓也。女子子三，知武当县刘钅官。新知乐安县刘王寿。前
监太平县税韩朴，其甥也。孙男曰鲁。孙女长适进士翁时敏，余二尚处。卒之岁，某月某
日，葬于清平乡官山，硋徐君之墓。铭曰。
三代益远，世废女史，岂无淑人，曾莫之纪。玉埋于泉，孰知贞坚，我文尚传，夫人
与焉。
文集卷三十七
墓志铭五首
朝议大夫张公墓志铭
呜呼，士有才足以任重责成。谋足以折冲经远。而不见知于人。不获用于时者。世固
有矣。人犹未以为憾也。至于知之而不尽。用之而不极。利安元元之功。卒不克见。则后
世读其事。至于悲伤叹息。有不能自已者。某自壮岁客游四方。获识其豪杰。如朝议大夫
张公。其殆是已公讳郯。字知彦。和州乌江人。曾大父讳延庆。大父讳补。蓄德深厚。然皆不仕。父
讳几。才尤高。以子贵。赠金紫光禄大夫。公少用兄待制邵出使恩。授右迪功郎。调开化
尉。兼主簿。历平江府西比较务。监南岳庙。平江府录事参军。全椒令。复监南岳庙。监
行在激赏酒库所糯米场。枢密院编修官。通判建康府。主管台州崇道观。主管淮西转般仓。
监登闻检院。太府寺丞。知真州。鄂州。提举江南东路常平茶盐公事。复主管崇道观。建
宁府武夷山冲佑观。积九迁至朝奉大夫。遂请老。以子遇郊祀恩。积四封至朝议大夫公为人魁磊不凡。学问识其大者。临事前见逆决。若烛照龟卜。无秋毫疑滞。他人极
思虑不能可否者。公一言处之。常有余裕。初为编修官。公府吏素容养。习为奸利。无所
畏忌。视掾属无如也。公因事时白发其甚不可者。群吏缩栗。至相语以公白事为忧。未几。
坐台评免归孝宗皇帝受内禅。虏犹窥江淮。上慨然思却虏复中原。庙堂共谋拔擢人材。分任两淮
事。筑城浚隍。什伍民兵。漕上江之粟。以储兵食。乃自散地起公主管淮西转般仓。然初
议乃欲概付以淮西边事。不独治仓庾也。会更用大臣。所议不果行。乃以公监匦院丞。大
府无深知公者。求试外。出守仪真。得对。言。臣疏贱。历州县。颇熟民间事。今蒙恩使
治郡。不敢不力。惟淮南新被虏祸。民散徙未还。臣当体圣意。安辑抚摩。察其蠹弊。一
皆上闻。惟陛下省察。如臣不任职。固不敢逃罪。前守员琦。献羡缗八万。皆文具。实不
有一金。公到郡。悉以实闻。讫得免输俄诏两淮郡守及部使者。各上用钱券利害。公力言。券用于四蜀全盛之地。故能流转。
然犹有弊。今两淮凋瘵如此。诸郡赖以给用度者。不过酒税。新为战场。无复土产可以贸
易。独赖钱币而已。若用券。商贾且不行。何以为郡。时议者多妄揣时事。谋开边隙。公
密奏虏盟固不足恃。然其主孱懦。惩故酋败盟之失。方幸无事。其任事之臣。又皆龊龊。日
事琴弈。无远略可知。我若惑浮言遽动。不惟力有未给。又激彼使生事。朝廷且旰食矣。上
颇采用其说公因言。真为扬楚之冲。当城此郡。以固人心。度费缗钱十万。米三千斛。而郡有上
供与经制羡数。可得大半。止乞给降三万缗。发傍近屯兵二千人。臣身自督役。不再阅月
可成。既得请。果以四十有四日告毕。楼橹屹立。而民不与知。上闻。益知公可用。代归
入对。所陈又合上指。乃有武昌之命。入辞。上慰谕曰。卿真州之政不苟。鄂上游重地是以委卿。卿便宜体此意。到郡。有事第奏来御前。当遣金字牌报卿。公感奋。益尽力。
鄂为江湖间一都会。总领转运及都统制。三司鼎立。异时多纵肆。虽幕府僚属。皆下
视郡守。公素刚介难犯。人固已震畏其名。及视事。衣冠视瞻甚伟。号令设施皆当人心。由
是莫不敬惮。而军中犹倔强自如。纵群卒入市。视民及郡兵有长身中度程者。辄驱以往。公
捕至郡庭。呼吏作奏。军吏罗拜。请后不敢。自是讫公去。无敢犯。都统入朝。有营卒夜
挟刃贷于富室。胁使不敢言。公廉得之。驰入提举军事张平家。平素以兄事公。呼家人置
酒。公曰。我来正欲饮。但当得劫富民者。行军法。乃快饮尔。平惶恐。立捕治如公言。
妖人吴兴居属邑。有诏名捕。公求得善捕盗者唐青。厚资给之。且授以方略。遣行。而
方士皇甫坦挟禁奥势。为私请。公弗听。俄获兴以献。及公还朝。上首问获兴之状。公谢
曰。妖人在郡境。不即置法。至烦诏命。臣乃有罪。然唐青实尽力。赏未偿劳。敢昧死以
为请。
蜀士以丧归。遇名盗破舟杀人。又欲斲其棺。公厚赏捕之。竟伏法。由是江路清夷。有
误触舟者。舵师大言曰。今张公在此。汝尚敢尔耶。岁大疫。公为之营医药。以全否为
医殿最。饿给之食。死予之槥。民家一牛死。贷钱三万以买犊。治声闻于行在。
及使江东。公言部中旱。饶南康尤甚。济之当如救焚拯溺。今当奏事。往返且两月。请
先驰至部。议所以赈恤者。又条上其事甚悉。上皆从其请。事略定。乃入对。且以闻。上
恻然曰。何以使吾民得食至麦熟耶。公又具以计画对。上劳勉遣行。会诏诸路诸郡陈事
之不便于民者。公因言。岁饥民流。去年渡江而北者殆数百万。至淮南。亦无所得食。死
者相枕藉。今仅中熟。而郡县不度民力。督常赋及私负甚厉。加之造寨屋。教民兵。行和
籴。创马棚。铸钱币。未见其利。已不胜其扰。愿发德音。一切罢之。此数事。有主之者施行方力。而公尽言乃如此。武臣提点刑狱。怙权侵官。公略不为屈。职业所及。必力争
得直乃已。至甚不可者。又以互察法劾上之。其人惧。乃与池州守相附结。排公。赖上素
知公。谮不得行。岁满。请奉祠而归。
初。待制治命。以遗恩官诸侄。仲兄秘阁公祁辞不取。以予公之子。初不告也。公闻亦固辞。而乞官孤侄孝严。寓家萧山。收养孤嫠。与同甘苦。视所居之乡。如其宗党。进
善人。诲责其有过者。俗为一变。门当吴越大道。有病于旅。死于行。公以私财疗治敛瘗
之。无遗力。岁恶。饥民争归公。公为设食。不可数计。然用度初不给足。食或不肉也。间
无事。时出门徜徉。扶一童立里巷。老稚遥见。稽首祝之曰。愿吾父寿百千岁。为穷民归。
淳熙十六年八月七日晨辟户。有方外士二人来谒。公接之如平时。将食。曰。吾今日病不能同汝食。家人请命医。公不许。且麾使去。家人行数步。回视之。奄然逝矣。享年八
十有七。
娶余氏。进士芾之女。封恭人。赠硕人。先公三年卒。诸孤以公捐馆之明年十月二十
</div>
    <div class="pagination">
<a href="陆放翁全集剑南诗稿渭南文集_page327.html">上一页</a><span>...</span><a href="陆放翁全集剑南诗稿渭南文集_page323.html">323</a><a href="陆放翁全集剑南诗稿渭南文集_page324.html">324</a><a href="陆放翁全集剑南诗稿渭南文集_page325.html">325</a><a href="陆放翁全集剑南诗稿渭南文集_page326.html">326</a><a href="陆放翁全集剑南诗稿渭南文集_page327.html">327</a><span class="current-page">328</span><a href="陆放翁全集剑南诗稿渭南文集_page329.html">329</a><a href="陆放翁全集剑南诗稿渭南文集_page330.html">330</a><a href="陆放翁全集剑南诗稿渭南文集_page331.html">331</a><a href="陆放翁全集剑南诗稿渭南文集_page332.html">332</a><a href="陆放翁全集剑南诗稿渭南文集_page333.html">333</a><span>...</span><a href="陆放翁全集剑南诗稿渭南文集_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
