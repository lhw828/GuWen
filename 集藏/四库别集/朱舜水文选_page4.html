<!DOCTYPE html>
<html>
 <head>
  <meta charset="utf-8"/>
  <title>
   朱舜水文选 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   朱舜水文选 - 第 4 页/共 5 页
  </h1>
  <div class="content">
   良辰届在仲春，值兹初度；不能称觞而上寿，胡乃灌鬯以降神！涕长陨而摧心，哀矣久伤彼岵；罪难穷于擢发，生而早丧其天！适当百岁之期，已抱过甲之痛；恨人事至不齐之极，故君子有终身之丧！冀酬罔极于将来，历溯有怀乎既往。未九龄而背父，早知匪蔚而伊蒿；逾六旬而思亲，空自呼天而抢地！老莱之子犹着斑烂之衣，戏庭何豫；方龀之雏递服斩衰之重，泣隅何辜！虽天性禀于父精，而式榖未渐庭训。黄口之伎俩有尽，止希乞怀抱之怜；蓼莪之少好非其，何足测方圆之用！音容已不能得诸想象，心神岂尚能识其规恢！恍惚可追，颂难述肖。翘首跂足，不能及几杖之父书，加膝和颜，惟日哺豆觞之口泽。孝亲教长之大略，仅仅得之故老之传闻；弟弟怡怡之款诚，种种犹是儿时之目击。方且昧于东西南北，奥莫窥于礼乐弓箕。乡先达爱屋及乌，谬有头角之誉、公辅之期，岂真如仲谋之子；我后人肯堂贻燕，乃至世德莫传、墓田莫扫，何容愈伯道之儿！故天下有无食、无庐、无衣、无褐之人，而莫穷于无怙；世间亦有瘖聋、痿痹、狂谵、孑疠之疾，而莫病于少孤！见人可喜之事而伤情，过遇伤情之事而泣血。家国地涂一败，吾亲舍违廿年；不敢自同于犬羊，又复两乖于忠孝！昔在交趾，慨慷辨折，风节或善于平陵；今居日本，学陋德凉，闻望犹惭于潞国。既不堪是父之子，又何足为人之师！岁饩粟于安东，无忝食伯夷之树；生自绝于嬴博，何日凭延陵之碑？诚知至亲之无文，宁敢陈芜词而将父；奈何疾痛而无告，庶几沥血诚以吁天！一滴格于九泉，谁云有酒之既载？肆筵越在两国，妄希「如在」而来歆！其以庶孙大咸（字咸一）、孙女高（字柔端）祔享。尚飨！
　　●答小宅生顺（清康熙三年甲辰）
　　初识荆颜，惓惓慰谕；深铭厚意，敢效区区！仆以中华丧乱，义不应死；漂零海外，已二十年。幸蒙樾荫，许得留止贵邦，全忠臣孝子之节；非独有大造于仆，远近莫不闻知，亦所以章贵国之明于大义也。兹得偃仰栖迟，毕其余生足矣；宁敢有厚望哉！
　　仆初学之时，固有用行之志。逮夫弱冠不偶，彼时时事大非，即有退耕之心；荆妻颇能一德，饶有孟光、桓少君之风。而父兄、宗族、戚友不听，不得不勉强应世，实无心于富贵矣。壮年谬膺主眷，起家远过东山。然国是颠危艰难，十倍典午；是以屡违诏命。依稀蔡道明竟日临轩，举朝纠劾，祸将不测；星夜潜踪，自窜海曲。仆素民物为怀，绥安念切；非敢以石隐为高，自矜名誉。但一木之微，支人既倾之厦，近则为他人任过，远则使后之君子执笔而讥笑之，无为也；故忍死不为耳。仆事事不如人，独于富贵不能淫、贫贱不能移、威武不能屈，似可无媿于古圣先贤万分之一；一身亲历之事，固与士子纸上空谈者异也。今寂寥海壖，祗希十亩之园，闲闲泄泄；多者十余亩，种植瓜蔬易粟餬口。非为固厄，何有咨嗟！至于我道泰否、气运盛衰，仆不敢与闻；仆固非其人也。若果士大夫专意兴圣人之学，此诚天下国家莫大之福、莫重之典、莫良之务！惟台台共相敦勉焉。仆虽远人，不惟举手加頞，亦日夜拭目思见德化之成也！
　　又曰「除一方之害」；愚窃以为不然。仆闻之：本必先拨也，而后风颠之；心必先惑也，而后谗乘之。高堂广厦，主人旷而弗居，则必有狐狸鬼怪从旁窃入而据之矣；元神荣卫，不能自固，则寒热风邪交至侵寻而为之祟矣。上公元侯、大夫君子，果能知先王之道之为美，修而明之、力而行之、作而兴之、威而惩之，则政治自善而风物聿新；洪水平而鸟兽之害人者消、圣教明而异端之害民者亦消，又何待于除之而后去哉！此非和阳五山、京师五山能遗臭流毒巢穴而蓁塞之，是乃主持政务者之过也。武将悍卒闲居退处，得禄而无所用、积金而无所泄；又上畏宪令，不敢有所举行。及夫细民富室黠慧之士饱食煖衣，群居无事，安能郁郁兀坐屋子下；乃思招提兰若引类呼朋，说法听经、谈因论果，冀忏从前之罪过，妄希身后之福缘。于是穷愁抑郁、罪恶过多之流，一皷而牢笼之矣。彼释子恣其颠诬，万千变化；愚迷欲生极乐，一味贪痴。政如寒热风邪交侵迭乘而不已，岂非元气不固之患哉？彼诚知圣王之道之为美，则名教之中自有乐地，君臣、父子之际无限精微；家修之尚惧不足，何有余功及于邪径耶！仆故曰：是主持政教者之过也。
　　或者谓贵国尚武，何必读书！是未知古来名将读书者之多也。为将而不读书，则恃勇力而干礼义；能读书，则广才智而善功名：彼恶知之！
　　谬承深爱，故敢自献其愚；任笔极言，不顾忌讳。若夫自伤落魄，至烦援天以明诏之，仆实未尝有此。草庐容膝，歌咏先王，有敝门人安东省庵一人：志同道合，亦足为不孤；断虀划粥，亦足以不馁。生中国不用而不悔，安望居贵邦乃得行圣人之道：况景在桑榆耶！厚意诚无限，仆自揣陋劣，故不敢有此奢望也。连日以敝门人事须，报复迟迟，幸惟原宥！
　　●答小宅生顺问
　　问：交趾去南京几千里？所谓台湾、东京、安南皆交趾之种否？交趾，古五溪蛮否？
　　答：交趾先为布政司；以其数反覆，宣宗皇帝弃之。贡道由广西南宁，几及万里至京。东京、安南，即交趾也。台湾为海中一岛，近福州。五溪蛮，则湖广沅、辰之峒蛮也，非交趾。
　　顺曰：古来中国称我邦曰「倭奴」，是非我邦之通号；近世入寇贵国，皆筑紫九州之人乘乱逃逸，钞略沿澥，遂视之为盗贼。此不可不辨！
　　答：中国与贵国不通之故，皆边吏之罪；天子远在万里，竟不能知其情。仆久有此志，又平心夷气，绝无客气为梗于中：倘有中兴之日，仆得仗节归朝，特当奏陈其颠末。若先朝露填沟壑，贵国之污名永永不白；而中国之边疆，未得无事也。入寇之时，淫乱惨毒备至；加之恶名，不宜入乎？
　　●与安东守约（清康熙四年乙巳）
　　贤契两次过长崎探我，五月初十日无故坚意欲回，有恙亦留之不住；致有前日之疾，■〈兀王〉羸困惫，心甚忧之！未知目下何如？腹痛泄泻，岂堪久而不止；久则脾泄矣。惟加意调摄；早痊，速寄我知之！前言江户寄书极便，云每月两次飞报；别来五十日矣，岂遂无一报耶！
　　不佞于七月十一日到东武，因冒暑致疾。十八日见水户上公，礼貌甚优；上下俱已申饬，肃然可观。次日早，即令儒生小宅兄到寓致谢；云『昨日有劳，诚恐受热，相公心不自安；特令某来致意』。此礼甚好。又云不佞老人有道，朱鲁璵乃字也，不敢称；欲得一庵斋之号称之。不佞答言『无有』。三次致言，今已将「舜水」为号。舜水者，敝邑之水名；古来大名公多有此等，如瞿昆湖、冯巨区、王阳明，皆本乡山水也。今拨住中房，修理完日入屋。十九月，上公奉命就国；来月初三、五启行。即日已画图遣去，复造房于水户；房屋完日，不佞复当至水户居住。明年夏秋，方得回江户。一别之后，遂与贤契如此辽阔；人生之事，何可意料！
　　上公大约有建学校之举；入境以来，德誉日隆，未闻疵政。久与之后，另当一一奉闻。必得款语，方可及于他事。奈适逢其匆匆，尚须异时也。观三省一事如此温言相答，必非不好士之君矣。三省近来颇跳跃，不循礼；小儿难驯易败，故须重慎也。且看后来如何耳。
　　时下令宠已当弥月之期，既得佳儿，即当速速于贵国主处附信闻报。仁者有后，不卜可知；然亦须一听佳音也。并将贵恙如何？详细寄我！外来往书稿三篇，附览。移房之后，或者少闲；然初到，往返必不能已也。
　　尊公不另书，幸藉贤契详悉奉闻。
　　●与陈遵之（清康熙五年丙午）
　　往时弟与兄数日不晤对，便胸中作恶；今乃以世事迁变，遂致分处各天。冉冉岁月，总无音耗；孤踪独处，何以为情！
　　己亥春，咸儿至，才闻动定。知兄悦豫安好，门阑亨泰；尊嫂亦康健无恙，令爱王伶俐足以悦亲：稍慰阔怀。兄性安舒和厚，其得上寿者，理也；嫂氏如此弱质、如此重病，乃亦至今安宁，此诚喜出望外。
　　十余年来，在交趾时，已知小女柔端故于七月十四日；然此书之到已迟数年，书尾不载年月，未知其终于何年也！小女性刚决，身佩利器者多年，日夜不离；弟素忧之，嫂氏亦素忧之。今未知其死之故！但闻嫂氏与令爱哭泣无度；又闻兄家祭毕，次日别设祭筵，为位陈设裳衣，嫂氏酹酒痛哭，令爱哭之甚哀。诚感嫂氏过爱此女！吾女明德淑顺，动合矩度，不独乡邦称之；即璵嘉兄之主自命一世人豪，且于纲常伦纪之间不甚关切，亦深为叹服曰：『非此父，不生此女』！弟宁不痛之！且乱离以来，诸家祭典隳废，弟岂不欲嫂氏数数而祀之，即吾女可以无馁；但异姓之女而专祭于陈氏之门，恐于礼不合。惟兄酌之！乞兄将其死之年与月日时示知，并将其死之故寄我！辛丑年烦许疑之寄书，内言此事；未知其沈浮也。吾女举世无与比，又弟所钟爱，岂致疑于骨肉之间；弟今当为文以祭之。但恐一时少有差违，而弟直言其生平，便有誉儿之失。此文一出，虽无媿于人之耳目，而有愧于天地。故宁迟之一、二年，必待兄与我子侄之书至而后成之、而后为位而哭之也；千万千万！
　　咸儿即于此年六月十七日患伤寒；五日而热除，弟禁其饮食。次日，虞氏之母昌言曰：『老相公没主张！如此热天，久不进食，必致不起；后生强旺，必不能堪此』！时宾客如云，必要求见；弟出见客，而窃以稀粥餔之。是夕即复热，喘急一夜而亡。此子惑于邪言，以口腹而丧其身，固不足惜；特弟老年失壮子，更觉伶俜孤苦耳！寄柩他山，未知存毁。
　　叔公处何如？叔婆安好否？弟不能尽分毫情礼，于心歉然！彼时候四舅不至，故致此大欠缺也。元实兄、斗东弟，近状何似？欲如往时欢聚，复可得耶？姚亲家近况必佳？兄曾产育佳儿否？共有几子、几女？兄家本不甚饶，祗以伯母勤力所致；迁革之后，不致销落否？诸家祈兄乘机一问之！彼此耆耄之年，不能少有寄将，而但空口问讯，诚媿于歆！然情之所至，自不能已也。令甥必佳招官老成来（？），与前应不同。
　　弟飘流无已时，近亦留住日本。日本国之禁，三十余年不留唐人；留弟乃异数也。
　　去年六月，应宰相源上公之招，来至江户，极蒙优礼；在日本国，共诧以为未尝经见之事。上公乃为当今之至亲尊属、封建大国，列为三家。盛德仁武，聪明博雅；从谏弗咈，古今罕有。弟处宾旅之位，不能有所裨益；而尸位廪饩，深用为媿。上公让国一事，为之而泯然无迹，真大手段；旧称泰伯、夷、齐为至德，然为之而有其迹，尚未是敌手。世人必曰古人高于今人、中国胜于外国；此是眼界逼窄，作此三家村语。若如此人君而生于中国，而佐之以名贤硕辅，何难立致雍熙之理。世子亦能仰体尊意，近更婉曲绸缪。弟于如许大功名、大权势，弃之如敝屣、逃之如没溺；岂今墓木已拱，乃思立功异域！但遭遇如此，虽分在远人，亦乐观其德化之成也。
　　此书与兄作永诀，故缕缕至此。闲暇之时，每饭心未尝不在兄所；然今生岂能有再见之期，徒虚想耳。倘弟诸孙中有可者，兄但预先点简一人，八岁以上至十余岁皆可；英俊有耻者为上、性行纯洁者次之、循循雅饬者又次之，若粗野顽劣者则不如不来为愈。俟明年有便，当为之计也。先父母坟墓事，在小儿书中；幸祈阅之！兹不能尽，种种均附来友口道；来友颇似真实，不必过于惊疑。中怀无限，不能尽悉，心炤而已。
　　●答黄德舍
　　十月二十二日得贤侄手书，欢喜之极！此书得之意外，不及开缄，执书而与二三门人言贤侄少年老成，在舟周全，到贵乡事事周匝，宛然如在目前。其年事不如意以后，竟不相闻问。今忽得此书，遂如面晤。今相去数千里，安能使至此欢然道故！
　　开缄知尊翁、尊堂相继辞世；七年困顿，惨然心目！令弟几人？颇能成立否？若贤侄独力赡养之则大费拮据，奈何！然无父之子，更须加意收衄教训，不可使之失所！
　　令亲延到东宁，景况何如？先年曾有附候书，彼时已知事绪不佳，亦有少物寄将；大约托俊使，今已失记的确矣。蓝三官既已不幸，有令郎否？其家何如？兴官何如？许仕官何如？
　　承寄细袜一双领到，谢谢。此间无物可以申意，薄具白金十两，少展畴昔之意；惟祈监存！来书无月日；已后有书，须一到即寄，迟则无及也。
　　●答奥村庸礼（清康熙八年己酉）
　　二月十三日接贤弟手书，知公务填委；询来使，知新禧骈集，又知有益禄之庆：深为慰悦！凡在知交，亦与荣施；况不佞谊更深切乎！
　　不佞今年七十，拟于旧冬告老；适值宰相上公无暇，延至今年正月二十四日，此书方得上达，而上公不允。不佞以老迈愦昏，意在辞谢西归；书到时，事在未定，故不即答。其后上公屡屡遣人致意，谓不佞客也，与他仕者礼异。而上公日夕亲近之人，到寓备言上公礼意之厚，且云『任凭先生如何说，上公如何肯放先生去』。其人又缜密，言必不苟。不佞思归亦无家，与中原人居中原者不同。且上公意思勤勤恳恳，而必欲辞归，近于要君徼名矣；于礼未为至当，故不敢复言。明年会当辞禄，惟留少许以养生耳。目下拟作身后之事，材木既难得，但市一中下者以为之殓手足形，使之速朽已耳。三月来，遂有游赏文字之役。四月初二日病起，遂连连绵绵一病缠身，无三、四日清燕；至十一日来稍可。
　　七月间，复惠翰札，兼承越中白麻布五疋、能登鲭鱼二十尾；即欲作书奉答，而次日即病，至今缺然！而贤弟惓惓勿替，问遗相继；时于木顺老处展转问询，又于门人弘济处访察贱体何如。贤弟之于不佞，可谓深挚而婉曲矣，谢何能尽！至于七十贱辰，本不足称庆。荷上公厚恩，无所不至；虽至微细事，莫不精虔恳恻：富而不骄、贵而能降，使人感刻涕零，不独几杖之锡而已。闻之于远，未能详尽；且人能见其外，未能知其诚。不佞际此殊遇，深愧无以为报。贤弟闻之而喜，宜乎其喜也；乃又远颁厚贶，受之为赧！但谊在通家，势无可却，惟怀铭佩也。
　　令郎于今冬完姻，又闻子舍甚嘉；此是诒谋大节，高、曾以下咸宠赖焉，深为贤弟喜之！外具湖笔、斗方二种，其乃秀才人情而已；惟希炤存不宣。
　　●答王师吉
　　展读翰教，真有再生之喜。前年弟力劝亲翁稍迟观望，而亲翁急于求富，攘臂先登。去后遂闻闽、广凶耗，深怀危惧；内地大哄，而外船自投罗网，岂能安全！嗣后频闻异同之言，益致忧疑；每每与高尾兵左卫门言此事，深咎亲翁好勇。八、九月间，忽书中有「三官」字样而不言姓，心固疑之。岁终忽接手书，抵掌大笑；无端别得一益友，喜可知矣！虽资本亏损，然当以身为重，不可熊掌、生鱼必求兼；果有此，彼苍亦不佑也。
　　弟六月间行，欲与诸亲友一晤而不可得；诸事当备于兵左卫门家报中，更不复赘。近者上公礼待日益隆重，今年正月以来，赐肩舆直入朝中。二月间，弟下体患一肿毒。上公亲临视疾，事事周挚；使命馈遗络绎于道，诸卿大夫无不亲来视问。半月之间，上卿有视问八次者。方之于古，惟魏文侯之于卜子夏、田子方、段干木或者庶几。今上公聪明仁武远过文侯，而弟朴■〈木敕〉椎鲁，大媿此三贤矣。特恐黔驴技尽，为诸乡亲羞耳！
　　上公谕令接取小孙来此；若得一可意者，晚景少为愉悦，稍解离忧耳。一到长崎，便须蓄发如大明童子旧式；另做明朝衣服，不须华美。其头帽、衣装，一件不许携入江户；弟不喜见此也。其随来之人，不妨以日本衣易之，亦不可以彼衣被体。祈亲翁与文伯兄商之教之！
　　●与诸孙男（清康熙十六年丁巳四月二十一日）
　　我离家三十三年，汝辈之生，尚不得知，况能育养成长。汝父教授餬口；前箬里堰杨姓者来，云我孙甚多，食指繁，则家道益致艰难矣。然汝曾祖清风两袖，所遗者四海空囊。我自幼食贫，虀盐疏布；年二十岁，遭逢七载饥荒，养赡一家数十口，无有不得其所者。汝伯祖官至开府，今日罢职，不及一两月家无余人。宗戚过我门者，必指示人曰：『此清官家』；以为嗤笑，非赞美之也。岂但我今日独薄于汝辈；勿怨可也。
　　我今年七十八岁，衰惫不可胜言；思欲得一子孙，朝夕侍奉。汝父虽无恙，年将六十，不可远行；且又一家资以为生者。汝兄弟中，择一性行和顺、举止端谨者来。有才者不可来，留以力养父母、主持家门。年十五、六以上，即可。汝辈既贫窘，能闭户读书为上；农圃渔樵，孝养二亲，亦上也。百工技艺，自食其力者，次之；万不得已，佣工度日，又次之；惟有虏官不可为耳。古人版筑鱼盐，不亏志节；况彼在安平无事之时耶！发黄齿豁、手足胼胝，来亦无妨。汉王章为京兆尹，见其子面貌蠢恶、毛发焦枯，对僚属便黯然销声；我则不然也。为贫而仕，抱关击柝，亦不足羞；惟有治民管兵之官，必不可为！既为虏官者，必不可来。既为虏官，虽眉宇英发、气度娴雅，我亦不以为孙。凡事但禀命十七叔公同汝外祖而行，亦须各讨一亲笔书以为验；勿谓我无书遂不答也。
　　十七叔公及汝外祖姚亲翁皆盛德君子，敦重温和，理当有寿。十七叔婆无恙为慰；为汝姑娘数年痛伤，哭泣不已，恐或以此致疾未可知！十七叔公今年七十四，汝外祖与我同年生，若得回籍叙述兴亡，足为一乐；未知有此日否？祖宗坟墓托汝，亦力不能及。来时，须往汝姑娘殡前辞行，直言所往；汝姑娘性至孝，且魂气无不之，或自随来也。十七叔公书，略则不可、详则恐为渠家累，故不为也；即以此书送看。汝来时，须得二人跟来。我家旧仆，老者凋零、壮者星散，阿钟、大招、小招虽最小，亦将六十，随行亦自无用；且亦不知在否。
　　闻汝表姑哭汝姑娘，每祭必致哀恸，数岁何能如此；今适谁氏？伯祖尚存否？汝从母几人平安？往年呼汝二伯，此信曾到否？今来亦不能见矣！姚亲翁家，不待访问，自然知悉。马渚陈四太叔婆尚健否？惟庶出一子，今何如？西门南城下邹元实一家，此我自幼同窗；其东邻斗东叔公，元实长我一岁、斗东少吾一岁，亦同窗：俱无恙？东门成我叶年伯讳大受者，其家无恙否？大约住黄山桥园中三亩田头。恕铭先生讳锦者，其家无恙否？其余欲问者颇多；但汝来不宜昭彰，止问此数家最相切者而已。
　　外阁部陈木叔老师讳函辉（原名炜），台州临海人；乃我本房座师，与我最相契。
　　今有子孙否？子孙何如？住宁海亦未可知。礼部尚书吴稚山老师讳钟峦，常州武进人。此我恩贡座师也；我贡劄「为开国来第一」，乃吴老师笔也。今其子孙何如？吏部侍郎朱闻远老师讳永佑，松江华亭人。其子望侯，今何如？我欲携其幼子某官来，老师见识不明，而止留得一人；斯幸已。已上三家，汝不能亲往，须汝兄弟一人特去；或不能及待，汝行后问得的确，寄书亦可。常州五、六日程，台州三、四日；若至松江，须便问阁部张鲵渊家何如？鲵老张肯堂，松江华亭人；欲与我相亲，我三次拒绝之，是以与我极不相好。然其临死一节可取，不料其能决烈至此！其子张至大无恙否？住松江东门外张塔桥北。胡钟有家何如？令尊号慰余，尚健否？住寿星桥下塘（即张塔桥东）。
　　四月二十一日书。
　　此书本与汝父元楷（字是士则否？今忘之已）；旧年有一卢姓者来，云已物故。我虽不信，然五十七岁人，死亦常事；故寄与汝辈耳。
　　● 与孙男毓仁（清康熙十八年己未）
　　日本禁留唐人，已四十年。先年，南京七船同住长崎十九富商连名具呈恳留，累次俱不准；我故无意于此。乃安东省庵苦苦恳留，转展央人，故留驻在此；是特为我一人开此厉禁也。既留之后，乃分半俸供给我；省庵薄俸二百石、实米八十石，去其半止四十石矣。每年两次到崎省我，一次费银五十两，二次共一百两；苜蓿先生之俸，尽于此矣。又土仪时物，络绎差人送来。其自奉敝衣、粝饭、菜羹而已；或时丰腆，鱼鰕数枚耳。家止一唐锅，经时无物烹调，尘封铁锈。其宗亲朋友，咸共非笑之、谏沮之；省庵恬然不顾，惟日夜读书乐道而已。我今来此十五年，稍稍寄物表意，前后皆不受；过于矫激，我甚不乐，然不能改也。此等人，中原亦自少有；汝不知名义，亦当铭心刻骨，世世不忘也。奈此间法度严，不能出境奉候，无可如何！若能作书恳恳相谢，甚好；又恐汝不能也！
　　●答野节问
　　问曰：贵国恢复之事，自周之衰以来，汉、晋、唐、宋一破而难再续；上无龙德之人、下无风云之化，则民庶皆有励志，然谁适从乎？况夫诸豪各抱自计之心，遂不得恢复之功，可深叹也！
　　先生答曰：胜兵先胜而后求战，败兵先战而后求胜。恢复之兵，誓心天地、忘身忘家，然后天心格、民志一，东征西怨、南征北怨；一有自私自利之心，则豪杰窥其衅而四方解体矣。袁本初、曹孟德，其榜样也；况才略又万万不及孟德者耶！
　　问：明季先生交游之际，必有怀义秉志而不屈虏廷之士；若能有以礼招之者，肯至于日本乎？
　　答：三、四月前致书奥村显思云：『不佞视贵国如一家昆弟、父子，尝怪周虓量窄意偏，尊中国而贬秦邦，岂足语于圣贤之道』！仆虽浅陋，非无此意。但见贵国人意思殊不如此，所以此念灰冷。倘国君好善，厚礼招贤，自应有至者；但患无移风易俗、发政施仁之志耳。惟是近来士人，既已剃头辫发，甘心从虏；虽筑黄金之台，恐来者无乐毅、邹忌之徒也。
　　问：文章之士，党首者何人乎？吴三桂亦其徒乎？
　　答：吴三桂，武人也、世胄也。文章之士之为党首者，其初起于李三才之躁进，邵辅忠、尚葵之轻薄卑微；其后，周延儒、许誉卿、钱龙锡之徒，纷纷不可数矣。
　　问：前日闻刘宗周，道学之徒也；吴甡、郑三俊，亦其徒乎？尝见「明季遗闻」有「北京殉死之士皆赐谥」之事。顷日考之，不载王侍郎；无赐谥乎？邹漪不知而不载乎？
　　答：刘念台盛谈通学，专言正心、诚意。郑三俊先任大司农，颇着政绩；后为大塚宰，亦有清操，方正不逊于刘。吴鹿友有用之才，其制行则与二公不同；惜乎时不足以展其才，初叩枚卜，事已不可为矣。王侍郎为浙直经略，其事在后。
　　问：施邦曜，先生之所亲也；亦在赐谥之中？
　　答：施四老，为仆表兄。在围城之外，入城就死；其促家兄曰：『汝领敕已久，何故不出城！此城旦夕间必破，吾特来就死耳』。观此，知其烈烈过于诸公矣。
　　问：前所呈「明季遗闻」及「心史」，未开卷否？
　　答：明季以道学之故，与文学之士互相标榜，大概党同伐异。邹漪南直之常镇人，朋党之俗不能除；故其毁誉，不足尽信。且其笔亦非史才，但取其时事以备釆择耳。
　　问：邹漪亦文章之徒乎？
　　答：大明之党有二：一为道学诸先生，而文章之士之黠者附之；其实，踏两船占望风色，而为进身之地耳。一为科目诸公，本无实学，一旦登第，厌忌群公，高谈性命；一居当路，遂多方排斥道学，而文章之士亦附之。仆平日曰：明朝之失，非鞑虏能取之也，诸进士驱之也；进士之能举天下而倾之者，八股害之也。
　　●附录
　　●舜水先生行实日本今井弘济、安积觉同撰
　　文恭先生，讳之瑜，字鲁璵（鲁作楚，非也。印章讹「楚璵」，不复改刻；故人或称楚璵），姓朱氏，号舜水；明浙江余姚人。其先封邾，「春秋」所谓邾子也；后改为邹。秦、楚之际，去「邑」为朱。汉兴，流转鲁、魏间。在东汉时曰翬、曰穆，俱显于世，亦其先也。元季，明太祖高皇帝定鼎金陵，当时远祖某（名阙），帝之族兄也；雅不欲以天潢为累。帝物色累征，而某甘卧不起，帝不能夺。家居终身，改姓为诸（汉音：朱、诸音相同）；及祔主入庙，题姓为朱，子孙复今姓。高祖龙山处士（名阙），不仕；卒家。高祖妣黄氏。曾祖讳诏，号守愚；累历显职，诰赠荣禄大夫。曾祖妣孟氏，诰赠夫人。祖讳孔孟，号惠翁；诰赠光禄大夫。祖妣杨氏，诰赠夫人。父讳正，字存之，号定寰，别号位垣，累迁总督漕运军门；及卒，诰赠光禄大夫、上柱国。妣金氏，前封安人，诰赠一品夫人。先生，其第三子也；以明万历二十八年（庚子）十月十二日申时生焉。
　　幼而颖悟绝伦，殆若成人。九岁丧父，哀毁踰礼。初从慈谿李契玄学；及长，受业于吏部左侍郎朱永佑（永佑字爰启，号闻远。登甲戌进士第，历太常寺卿。松江华亭人）及东阁大学士兼吏、户、工三部尚书张肯堂（号鲵渊。为福建巡抚。松江华亭人）、礼部尚书吴钟峦（钟峦字峦稚，号霞舟。登甲戌进士第，历广东广西等处提刑按察使司按察使佥事。常州武进人），研究古学，特明诗书。初为南京松江府儒学学生，所谓秀才也。少抱经济之志，动辄适礼；宗族及乡先生，多以公辅相期。弱冠，见世道日坏、国是日非，慨然绝进仕之怀，而有高蹈之致。每对妻子云：『我若第一进士、作一县令，初年必逮系；次年、三年，百姓诵德、上官称誉，必得科道。由此建言，必获大罪，身家不保。自揣浅衷激烈，不能隐忍含弘，故绝志于上进耳』。乡党每有疑难，先生片言折之。尝有人携家谱来，谓曰：『我朱文公之裔也；文公之子为余姚令，子孙因家焉』。意欲认先生为同族。及阅谱，世系大同，而唯有一世可疑者。宗族皆欲从之，先生正色曰：『一世不明，则余不足据。方今九族尚不能敦睦，何用舍近求远耶！狄青武人，尚不认仁杰。若能自立，自我作祖；弃其先德，则四凶非圣人之后乎』？宗族皆服其卓识而从其言。
　　先生始娶叶氏，先殁；继娶陈氏，志意克谐，事姑尽孝，能安贫贱，有短裳挽鹿之风。年至四十，欲弃举子业，退安耕凿；诸父兄弟爱其器度可大用而不许。于是每逢大比，徒作游戏了事而已。或有劝显达者，则恬然不省。崇祯某年，提督苏松等处学政监察御史牙某（名阙）举文武全才第一名，蔫于礼部。崇祯十六年（癸未）十月，幕府辟为监纪同知，不受。寻擢恩贡生；考官吴钟峦贡劄称为「开国来第一」。十七年（甲申），诏特征，不受。弘光元年（乙酉）正月，又诏征，亦不受。四月，即授江西提刑按察司副使兼兵部职方清吏司郎中（就家拜官为即授），监荆国公方国安军，不拜。于是台省交章论劾『之瑜偃蹇，不奉朝命，无人臣礼』。先生即不别家人，星夜逃避海滨。此时左良玉之子梦庚背叛报急，羽檄张皇，故得免于逮捕。既而自舟山至日本，转抵交趾。未几，还舟山。隆武三年（丁亥、永历元年），舟山守将招讨大将军威虏侯黄某（名阙）承制授昌国县知县，不受。十月，又题请监察御史管理屯田事务，亦不受；聘请军前赞画，不就。
　　永历五年（辛卯），舟山诸将互抱疑贰，欲相屠杀。清兵将至，先生豫料祸败，欲自舟山至安南而阻风，转至日本。先生素与经略直浙兵部左侍郎王翊（号完勳）深相缔结，且与舟山诸将密定恢复之策。时王翊兵势颇振，屡立战功。盖先生所以屡至日本者，欲以王翊为主，将乡导而借援兵也。然在日本，未尝露情泄机。既而王翊战败被擒，不屈而死。久之，先生得闻其讣，然莫详其月日，乃以八月十五日设祭祀焉；哀悼激烈，发于其文。尔来每逢八月十五日，杜门谢客，怆然不乐，终身废中秋赏月。
　　自是而后，先生归路梗塞，然以日本禁淹留外邦人，复过舟山。六年（壬辰、监国鲁王五年）监国鲁王驻跸舟山时，安洋军门刘世勳疏荐监纪推官，不受；吏部左侍郎朱永佑拟兵科给事中、旋改吏科给事中，亦不受；礼部尚书吴钟峦拟授翰林院官（先生自书履历曰：『翰林院官，大则坊、谕、赞、允，小则修、撰、编、简。乘命未下，再三力辞，故不知保何官』），辞而不就。时先生有浮海之志，偶在舟中为清兵所迫胁，白刃合围，欲使就降髡发；先生誓以必死，谈笑自若。同舟刘文高等七人感其义烈，驾舟送还舟山。因是巡按直浙监察御史王某（名阙）嘉其节操，荐举孝廉，不受，上疏固辞。时天下大乱，宪纲荡然；先生虽有志于匡救，而时事不可为，故累蒙征辟十有二次，前后力辞。
　　七年（癸巳、监国六年）七月，复来日本。十二月，复赴安南。先生雅有意于经历外邦，以资恢复之势。是故东南海外，虽暹罗小夷亦曾至焉。监国九年（丙申）三月，鲁王特敕征，敕书降自舟山，而先生东漂西落，莫能速达；至明年（丁酉）正月，始达交趾。先生特制处士衣巾，设香案开读，叩头谢恩，歔欷慷慨。欲自海路赴思明而就征，适遭安南之役，不果。
　　所谓役者，是时安南国王檄取中国识字人，差官举以先生；一时掩捕，如擒寇虏。而使先生面试作诗写字；先生不作诗，但书『朱之瑜，浙江余姚人，南直隶松江籍。因中国折柱缺维、天倾日丧，不甘薙发从虏，逃避贵邦。于今一十二年，弃捐坟墓妻子。虏氛未灭，国族难归；溃耄忧焚，作诗无取』。该艚作色（该艚，交趾吏目），百般恐吓，欲令屈服；而先生毫无沮色。其间往复之言，忠愤义烈，激切慨然；夷人亦为之改容。遂将至外营沙（国王屯兵之所），即日命见。文武大臣悉集，露刃环立者数千人，意欲令拜国王；或慰谕焉，或怒逼焉。先生故为不解其状；差官举仗画一「拜」字于沙上，先生乃借其仗加一「不」字于「拜」字上。又牵袖按抑令拜，先生挥而脱之。国王大怒，令长刀手押出西行。先生毫无顾盻，挥手即行，心决一死耳；遂将赴该艚所。于是阖国君臣震怒，必欲杀之。而先生执意弥固；有黎医官者，从容劝谕曰：『君必不拜，见杀无疑。何不自爱至此』！先生厉声曰：『今日守礼而死，含笑入地耳。何必多言』！次日黎明，自取牖下水洗沐更衣，撮土向北拜辞讫；俟天明，内楼供奉敕书拜讫，附吕苏吾嘱托后事。谓黎医官曰：『我死后，料尔辈不敢收骨；如可收，乞题曰「明征君朱某之墓」。国人稍稍探知其无事遭难，乃有叹服而称奇者。国王亦差人访知举动，知其履历事实，于是擅杀之计弛而任用之心萌矣。然先生未之知焉，独在困厄之际，惟恐身名埋没于外夷而无达于天朝，乃密草奏疏，且录遭役本末，封付王凤，使上于鲁王。数日，国王致书于先生，令仕；有『太公佐周而周王、陈平在汉而汉兴』等语。先生复书拒之。自此而后，阖国君臣悉知先生贞烈义勇，凛乎不可犯，反相敬重；如国王之弟亦至，称为「大人」。其敬服如此。时国王遣人书一「确」字来问，先生解以「坚确」之义；遂使先生作「坚确赋」。先生既无拘留之患，欲浮海而归，乃书辞国王。归至会安寓中，盗窃罄空，亲友皆言是居停所为，显有证据；而先生明察非寓主之所为，一概不究，诸人笑以为痴。后事发竟与寓主无涉，诸人嗟叹，谓非常人所能也。其后先生录遭役本末往复事实，名曰「安南供役纪事」。
　　先生欲归桑梓潜察中兴之势，而屡经窘迫，资装匮耗；乃又上疏鲁王，陈其情状。明年（戊戌）夏，又至日本。盖因鲁王之召而欲从日本抵思明，亲据情实而决去就也。是时海内幅裂，兵革鼎沸，欲从安南直赴，则行路艰涩，是以欲取海路。而舟山既陷，先生师友拥兵怀忠者，如朱永佑、吴钟峦等皆已死节；先生闻之，进退狼狈。然欲审察时势，密料成败，故濡滞沿海，艰厄危险，万死如发。于是熟知声势不可敌、壤地不可复、败将不可振，若处内地，则不得不从清朝之俗，毁冕裂裳、髡头束手；乃决蹈海全节之志。以明年己亥（日本万治二年），又至日本。
　　先是，筑后柳川有安东守约者（号省斋），钦其学植德望，师事之，深体先生忠义之心。知其归路绝、宿望沮，固请先生留日本，先生从焉。乃与同志者连署，白长崎镇巡，镇巡许之。然先生流离屯蹇，四海空囊，孤身飘然，不能自支。守约乃分禄奉其半，先生辞以过多；守约曰：『先贤有以麦舟救朋友之急者。古人称师与君父，所在致死；况其余哉！然则义当悉献年俸，自取其三之一；然辱爱之深，恐不许之故，今取其中，以分其半。若非其义、非其道，则奉者、受者犹之匪人。老师高风峻节，必不受不义之禄，岂以守约之所奉为不义之禄乎！守约百事不如人，惟于取与欲尽心以合理；若拒之，则为匪人也，岂相爱之道哉』！先生重辞以心不安；答曰：『守约为生丰于老师，则岂于心安乎？纵使倾家奉之，志则在矣，难以致久，故酌其宜以中分之；有余则不在此限，不足则亦不必如此：愿不过为虑也。守约尊信老师，本非为名；老师爱守约，亦岂有私！惟欲斯道之明而已』。先生乃知其志不可移而许其所请。自是守约任宦之暇，穷微探颐，学术顿进。先生虽客寓于兹，莫不日向乡而泣血、时背北而切齿，惟以邦雠未雪为憾、不以阖室既破为悲。所恃者旧邦二、三之忠臣，所仰者明室累世之积德耳。
　　辛丑岁（宽文元年），守约问明室致乱之由及恢复兵势，先生乃撰书一卷答之，名曰「中原阳九述略」。先生幼时，尝梦「夜暖溶霜月，风轻薄露冰」二句；因以「溶霜」名斋，而未知其兆。及在日本，习其风土，恍然自悟曰：『吾漂零海外，命也夫』！
　　癸卯（三年）春，长崎大火，先生侨屋亦荡尽，因寄寓于皓台寺庑下；风雨不蔽，盗贼充斥，不保旦夕。守约闻之曰：『我养老师，四方所俱知也。使老师饥死，则我何面目立乎世哉』！即时赴之，拮据绸缪而还。
　　甲辰（四年），我宰相上公遣儒臣小宅生顺于长崎，采访硕德耆儒。生顺屡诣先生，谈论古今；谓先生曰：『东武若有奉先生为师者，能东游否』？先生曰：『兴学设教，是国家大典，而在贵国为更重。我深有望于贵国，但以我才德菲薄，何遽足为庠序之师。至若招我，不论禄而论礼，恐今日未易轻言也；惟看其意何如耳』。及顺归，上公备闻先生才德文行。明年乙巳（五年），禀明公廷，聘召先生。先生乃与译者及门人，议其去就；皆曰：『上公好贤嗜学，特召先生，不可违拒』！先生乃应其聘。七月，至武江。自是礼接郑重，待以师友。八月，上公就邦；九月，迎先生至水户。十二月，归武江。丁未（七年）八月，又至水户。每引见谈论，先生援引占义，弥缝规讽，曲尽忠告善道之意。上公亦与之论难经史，讲究道义。冬，上公铸钟簴于城楼以备警时，乃使先生作铭，自书于钟。及上公构高枕亭于绿冈，又使志其亭。
　　先是，上公欲为先生起第于驹笼别庄。先生力辞数四；且曰：『吾藉上公之眷顾，孤踪于外邦，得养志守节而保明室之衣冠，感恩浴德，莫之大焉，而不能报其万一；至于衣之、食之、居之或丰或俭，则未尝置之怀抱也。且吾祖宗坟墓乔木秀美，想必为虏发掘剪除；每念及此，五内惨裂。耻逆虏之未灭、痛祭祀之有阙，若丰屋而安居，非我志也』。上公慰谕恳至，乃勉从之。
　　戊申（八年）二月，归武江新第。先生常念守约倾心之笃，每通书信。或寄黄金衣服，以据情素；守约领其轻，还其重。先生乃代金以绢帛，书谕之曰：『昔及相见，分微禄以其半赡不佞；贤契敝衣粝食，乐在其中。盖以我为能贤以为道在是也，岂有有道之人而忘人之德者乎！贤契而忘之，则可也；不佞而忘之，尚得谓之人乎？大凡贤者处世，既当量己，又当量人；贤契自居高洁，则不佞处于不肖矣。不几与初心相纰缪乎？况非所谓高洁乎』！自是不敢拒而受之。
　　己酉（九年），先生岁七十；自以年老神耗，欲辞西归，乃启陈其意。上公嘉其肫笃，慰勉款曲；先生不得已而从之。十一月十二日先生诞日，上公设养老之礼，飨先生于后乐园，授几杖而礼养焉。十六日，亲临其第，酒殽币帛，礼接稠叠；新制屏风，画以倭、汉年邵德高者六人（武内宿称、藤原在衡、藤原俊成、太公望、桓荣、文彦博）祝其遐寿，尽欢而归。是岁，先生作「诸侯五庙图说」，博采众说，通会经史，旁考古今，以理折衷；识者皆谓不朽之盛典。
　　庚戌（十年），先生以桧木作寿器，制度周密，漆而藏之。先是，每岁欲用油杉制之，而终无良材称意者，故以桧木代焉。乃谓门人曰：『我既老在异邦，自誓非中国恢复不归也。而或一旦老疾不起，则骸骨无所归，必当葬于兹土。然汝曹素不知制棺之法，临期苟作，则工手不精、制度不密；数年之后，必致朽败。后来倘有逆虏败亡之日，我子若孙有志气者，或欲请之归葬；而墓木未拱，棺椁朽敝，则非徒二三子之羞，亦日域之玷也。吾之所以作此者，非为手足也，为后日虑耳；况礼有七十月制之文乎』！是岁，上公使先生作「学宫图说」，商确古今，剖微索隐，览者若烛照而数计焉。上公乃使梓人依其图而以木模焉；大居其三十分之一，栋梁枅椽莫不悉备。而殿堂结构之法，梓人所不能通晓者，先生亲指授之；及度量分寸，凑离机巧，教喻缜密，经岁而毕。文庙、启圣宫、明伦堂、尊经阁、学舍、进贤楼、廊庑、射圃、门楼、墙垣等，皆极精巧。及上公作石桥于后乐园，先生亦授梓人以制度，梓人自愧其能之不及。又命造祭器之合古典者。先生乃作古升、古尺，揣其称胜；作簠、簋、笾、豆、豋、鉶之属，古意焕然溢目。如周庙欹器，唐、宋以来图虽存而制莫传；先生依图考古，研核其法，指画精到；授之工师，工师谘受频烦，未能洞达。乃为之揣轻重、定尺寸，关机运动，教之弥年，卒得成之。
　　壬子（十一年）冬，上公使先生率儒生习释奠礼；改定仪注，详明礼节，学者通其梗概。明年癸丑（延宝元年），复于别庄权装学宫，使再习之；于是学者皆精究其礼。甲寅（二年），先是上公使先生制明室衣冠，至是而成；朝服、角带、野服、道服、明道巾、纱帽、幞头之类也。
　　上公素遇先生以殊礼，寒暑风雨，必问起居；殽馔牲牢，莫不备焉。常念先生客居他邦，精节厉操，乡信阻绝，而言不及子孙；乃谕先生寄书于家，问其家信，且召一孙侍养焉。先生作书寄之。先生之在乡也，兄曰启明，一名之琦，号苍曙；登进士第。因忤阉宦，妄为所劾，虽两奉明旨昭雪，而不赂权要，故十年不得复。后漕运缺御笔亲除，时因流贼破北京，未得到任，遂归。南京洋务军门缺理应启明推补，而时相马士英惟赂是图，又起奸党阮大钺为兵部侍郎以为羽翼，而共推刘安行补焉。启明摈落，但奉朝请而已。清朝欲强用之不可，部院陈锦欲杀之，以操江唐际盛力救得免。后锢于南京，屏居灌园。及先生流离海外，莫知其存亡。次兄某（名阙）字仲琳；未弱冠而卒。先生继妻陈氏，亦先没；后聘胡氏。先是，妻父胡公必欲配之先生，而先生固辞者三，且作书苦辞；胡公不许。聘后，先生适会母丧，未娶。后值乱离奔逃，数寄书而使别许配，而胡公坚执不允；后亦莫知其存亡。先生有二子、一女。长大成，字集之；次大咸，字咸一（据先生与诸孙男书，有『汝父元楷，字是士则否？今忘之』之语，则先生之子不止于是。然平日所话，只有二男，则元楷或是大成、大咸之改名者；今莫能详）。女高，字柔端；即陈氏所生也。高忠孝性成，聪明绝世。儿时三岁，便如成人；一言一动，俱有矩矱。长者皆爱之惮之。六岁丧母，哭泣之惨，吊祭者哀不能起。遇事先意承志，先生藉以忘忧。变革以来，年十二、三，严备利刃，昼夜不去身。其妗骇焉，问之曰：『佩此作何事』？曰：『今夷虏犬羊，岂知礼义。儿若有不幸，即以此自刎，宁肯辱身』！其妗与同卧起，欲窃其刀，四年不能得。幼字同邑何氏，因其舅为满官，日夜思父，又愧愤其舅失节，忿懑遘疾，未嫁而亡。是时先生在外，不知其亡年，大约在壬辰、癸巳间也。大成隐居教授，不就清朝考试；以己酉年卒。大成先没，无子。大咸有二子，曰毓仁、毓德；孤贫，养于外祖姚泰家（泰字步瀛）。先生所寄书达姚家，家人相与惊叹；始知其尚在天壤间，且悲且喜。然未审海外险夷禁讳，是以切欲访求而不敢轻动，乃托外家亲姚江（字虞山）赴日本候察邦宪及先生安否。泰谓先生离乡年久，不识姚江，故授之以先生所尝有金扇及命纸等为证，而附以家书。丙辰（四年），江至长崎。先生览书，始知大成之死，泫然陨涕。江之在崎也，备识先生与上公相得而保明室衣冠及召一孙之意。及归，被清朝官吏监察，而以犯禁充于军。后泰及毓仁、毓德传闻先生消息明确，戊午（六年）毓仁直来日本。十二月，至长崎而碍法禁，不能诣武江；先生亦老疾，不能赴长崎，唯以书通情而已。上公闻之闵恻，欲召毓仁侍养；而毓仁受母命而来，当归报母，故踟躇不敢遵命也。于是上公谕先生，使门人今井弘济往长崎赐赉毓仁甚优渥。先生寄书审问祖宗之坟墓、旧友之存亡，且警之以国亡家破，农圃渔樵自食其力，百工技艺亦自不妨，惟有虏官决不可为耳；竟不及其他。己未（七年）四月，弘济抵长崎与毓仁相见，备述先生之意，且谕毓仁侍养；毓仁谓弘济曰：『毓仁幼失父，家有母及弟，而无负郭之田。我之来也，欲问家祖安否，面陈情实；归告母及外祖，以慰其渴望。然后辞母再来，而终侍养之孝耳。前者姚江之来，不及至家，中途遭事，而毓仁家贫不能续，常之居郁陶；忽焉浮海而长留不归，虽有事祖之诚，而实缺倚门之望。今且归而报母，必图后举；然则于祖于母，孝心两得矣』。七月，弘济归都，备述毓仁之意及桑梓之信，先生怃然感怆。
　　是岁，先生年八十矣。及先生诞日，上公又设养老礼。前一日亲就祝寿，奉以羔裘、鸠杖、龟鹤屏等凡二十品。明日，先生设香烛拜告天地，祝以逆虏未亡，故土为墟；而身在异邦，迟暮衰疾，久受上公隆恩，无以报之。歔欷流涕，感动傍人。是日，上公命奏古乐而乐之。
　　庚申（八年），先生素患咳血二十余年，精神俊爽，苟无惰容；年逾八十，老疾稍渐：肤燥体寝，因生疥疮，不胜起坐，岑岑在床。明年辛酉（天和元年），衰损日甚。上公屡使人问候，馈以果殽，且使医官奥山玄建诊察进药。先是，先生每疾，常服玄建之药；至此，先生辞曰：『玄建者，常在公侯之门医疗权要者也。今吾之疾也，疥痒浸淫，手足污烂；而使之诊脉，恐传染医手，则累人居多，未必不由吾也。利己而损人，君子戒之。且犬马之齿既过耄耋，而欲用药石延旦夕之命，未为知命者也。吾必不敢承命矣』。上公为之慰喻恳款，玄建亦屡至累请，而先生力辞，不使诊脉；玄建乃望闻而制药，先生服之，意在重上公之命而已。壬戌（二年）三月，设宴招亲友及门人等，力疾起坐，谆谆教诲，盖永诀也。四月十七日，无有他疾，语言声色不异平日；未时奄然而逝，年八十三。先生既制棺，又逆备葬具，门人敛毕，上公叹惜不已，临送其葬，亲题神主；世子亦会焉。以四月二十六日葬于常陆久慈郡大田乡瑞龙山麓，依明朝式成坟焉。
　　癸亥（三年）七月十二日，上公与群臣议谥曰「文恭先生」。亲诣墓荐少牢；文曰：『呜呼！先生道德坤厚，才望高崧。生于明季之衰，遭于阳九之厄；危行砥节，屯蹇隐居。鹤书连征，确乎不拔；身陷贼窟，守正不移。流离转徙，经几年所；衣冠慕古，未曾变夷。呕血尝胆，至诚无息；韬光肥遯，谢恩远辞。皷翼南溟，奋鳞东海；风饕雪虐，义气益坚。宽文乙巳夏六月，惠然寓我，我兹师资；终日谆谆，论文讲礼。呜呼！先生博学强记，靡事不知；起废开蒙，孜孜善诱。斅我未半，天不假年；去岁夏初，奄忽〔□〕逝！呜呼先生，生有懿行，死不可无美谥。古言曰：「道德博闻曰文，执事坚固曰恭」；盖先生之谓乎！故谥曰「文恭」。肃摅哀诚，敢告茔墓。呜呼哀哉！伏尚先生之灵，来听来飨』！甲子（贞享元年），上公构祠堂于驹笼别庄。十二月十二日，迁主葬，用少牢；自作文祝之曰：『呜呼先生！明之遗民。避难乘槎，来止秋津；寤寐忧国，老泪沾巾。衡门常杜，箪瓢乐贫；韬光晦迹，德必有邻。天下所仰，众星拱辰。既见既觐，真希世人。温然其声，俨然其身；威容堂堂，文质彬彬。学贯古今，思出风尘；道德循备，家保国珍。函丈师事，恭礼夤宾。呜呼哀哉！齿超八旬；遽尔捐馆，今及三春。情所不忍，结不能伸！相攸构庙，轮奂维新。簠簋笾豆，云设云陈；牲醴粢盛，克祀克禋。敢告微诚，焚香参神；神若有知，来绥来臻！尚飨』！自是每忌日，亲举祭礼。然是日适当东照公之忌日，有事于大庙；故移祭于明日，率以为常。
　　先生性质谨慎，强记神敏。虽老而疾，手不释卷。凡所经览，钩深体实；博而约，达而醇。尝谓门人曰曰：『学问之道，如治裘遴其粹然者而取之。若曰吾某氏学、某氏学」，则非所谓博学审问之谓也』。又曰：『为学之道，外修其名者无益也。必须身体力行，方为有得。故子贡天资颖悟，不得与圣道之传；无他，华而不实也』。作文雄壮古雅，持论逸宕；笔翰如流，随手成章。尝曰：『大凡作文须本六经，佐以子、史而润泽之。以古文内既充溢，则下笔自然凑泊，不期文而自文。若有意为文，便非文章之至也』。硕儒学生常造其门者，相与讨论讲习，善诱以道；于是学问之方、简牍之式、科试之制、用字之法，皆与有闻焉。先生饬身以礼，燕居俨若也。平居见客，虽亲昵必具衣冠。谦而接物，不尽人欢；严而自持，苟无虚饰。冶家以俭，量入为出。离家四十年，不接妇女；或谕以置妾以备药饵之奉，而先生不许焉。格物穷理，志虑精纯。古今礼仪而下，虽农圃梓匠之事、衣冠器用之制，皆审其法度、穷其工巧，识者服其多能而不伐、该博而精密也。为人刚毅方直，操履中规。择交而慎言，晦迹以远疑；如其祖宗官衔及身蒙征辟之荣者，虽亲友门人，未尝与之言也。鲁王敕谕，亦不示人。及卒，有古匣锁而封焉，于中得所自书祖宗以下纸牌及奏疏履历等；敕书，别藏于描龙箱。于是人皆服其深密谨厚，而知本末事实云。
　　●明故征君文恭先生碑阴日本安积觉
　　征君姓朱氏，讳之瑜，字鲁璵，号舜水；明浙江绍兴府余姚县人。曾祖诏，诰赠荣禄大夫。祖孔孟，诰赠光禄大夫。考正，总督漕军门，诰赠光禄大夫、上柱国。妣金氏，前封安人，诰赠一品夫人。有三子焉，征君其季也；生于万历二十八年，颖悟夙成。九岁丧父，哀毁踰礼。
　　及长，受业吏部左侍郎朱永佑，精研「六经」，特通「毛诗」。少抱经济之志，有识期以公辅。擢自南京松江府儒学学生，举恩贡生，考官吴钟峦贡札称为「开国来第一」。天启以降，政理废弛，国是日非；故绝志于仕进，而有高蹈之风。崇祯末，蒙征辟不就。弘光元年又征，即授重职。其荐出于荆国公方国安，而大学士马士英当国，征君不欲累于奸党，故辞不受。台省交章，劾其偃蹇，不奉朝命；征君星夜逃于舟山。时清兵渡江，天下靡然；薙发变服，征君恶之。乃浮于海，直来我邦；转抵交趾，复还舟山。监国鲁王驻跸舟山，文武诸臣交荐之；豫料其败，上疏固辞。凡蒙征辟，始自崇祯，前后十二，皆力辞焉。
　　监国九年，鲁王特敕征之，征君适在交趾，奉敕歔欷，欲往赴之。会安南国王檄取流寓识字之人，官差应以征君。国王召见，逼而使拜，征君长揖不拜。君臣大怒，将杀之。征君毫无沮丧，辨折弥厉；久而感其义烈，反相敬重。既而欲还舟山，谢恩陈情。闻其已陷，进退失据。于是熟察时势已去，不可复振，决意税驾。因往长崎，实我万治之二年也。流落海外几十五年，数至我邦，漂泊交趾、暹罗之间，艰苦万状。往而复返，盖志有为而事竟无成也。
　　其在长崎，贫不能支，门人安东守约折俸之半而养之。宽文五年，我水户侯梅里公闻其学植德望，厚礼而聘，征君慨然赴焉；待以宾师礼，遇甚隆。每引见谈论，依经守义，启沃备至。教授学者，亹亹不倦。虽老而疾，手不释卷。
　　天和二年四月十七日，卒于江户驹笼之第，享年八十有三，葬于常陆久慈郡大田乡瑞龙山下。梅里公谥曰「文恭先生」，彰其德也；亲题其墓曰「明征君」，成其志也。其在乡里，子男二人：大成、大咸；妻叶氏所出。女高，继室陈氏所出。皆先殁。
　　征君严毅刚直，动必以礼。学务适用，博而能约；为文典雅庄重，笔翰如流。平居不妄言笑，惟以邦雠未复为憾；切齿流涕，至老不衰。明室衣冠，始终如一。鲁王敕书，奉持随身，未尝示人；殁后始出，今犹见在。凡古今礼仪大典，皆能讲究，致其精详。至于宫室器用之制、农圃播殖之业，靡不通晓。如其遗文，则有集存焉。
　　●长崎祭舜水朱先生文张斐
　　登彼西山兮，蹈此东海；夷、齐千古兮，而有公在。公之不死兮，将有所待；公而既死兮，痛讵有艾！嗟予小子兮，有志未逮。独行寡和兮，群刺为怪；天乎知我兮，心则已惫。既穷域内兮，复之海外。初至国门兮，阍者以戒。忧从中来兮，谁与为解？异方之人兮，鬼神是赖；公其佑我兮，无即于殆！
  </div>
  <div class="pagination">
   <a href="朱舜水文选_page3.html">
    上一页
   </a>
   <a href="朱舜水文选.html">
    1
   </a>
   <a href="朱舜水文选_page2.html">
    2
   </a>
   <a href="朱舜水文选_page3.html">
    3
   </a>
   <span class="current-page">
    4
   </span>
   <a href="朱舜水文选_page5.html">
    5
   </a>
   <a href="朱舜水文选_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
