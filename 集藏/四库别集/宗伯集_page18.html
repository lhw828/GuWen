<!DOCTYPE html>
<html>
<head>
    <meta charset="UTF-8">
    <title>宗伯集 - 第 18 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗伯集 - 第 18 页/共 42 页</h1>
    <div class="content">　　
　　答诸醴陵留方
　　
　　不肖之以南宫捷急公等殆有甚于公等之自为急也虽然士亦在所自树耳有如仕而为德于一方使其民尸而祝之勲名亦何可限量醴陵之行愿无自菲薄清慎勤司民社者三字符也贱辰何足烦记忆而公于捧檄倥偬间犹割修脯之余相问遗敢不勉拜用佐汤饼光樽俎乃币贶则非所宜滥也惟亮之率谢并复词不宣懐
　　
　　答杨中丞沧屿
　　
　　翰使忽至亟启函疾读娓娓数百言回环绎之悃欵甚挚叙致甚真不啻连床接席把臂而披腹也慰喜无以喻窃惟公提戈异域墨缞从戎此国家所未有之役而亲督将士躬冒矢石几生繋两倭酋致之阙下此臣子所未有之伐乃天不欲厌祸滛雨为祟人不欲成美谗口为殃进以为退功以为罪嗟乎寃矣中山之箧何必乐羊然哉林居阅邸报上业深雪公且拊髀思公而顷者九边方汲汲多故微公谁可急使者即家畀节钺为疆场扞为社稷卫斯其时也语不云乎失之东隅收之桑榆开虎门绘麟阁勲业炳炳照寰宇无复叹髀里肉生矣惟是不肖梦断木天心安草野而去腊乃不幸夭吾长儿生而劬于书自经史外往往从异县捜异书缮写翻阅参互考订颇博洽举子业亦颇雅正而一疾顿不起是不肖积有衅孽而神降之罚也天乎长者如此少者更何望已矣百感俱集百念俱灰摧楚正新敢具以闻大贶以币将又以参饵参固病子所急需者诸儿胡亦挂公胸次承亦遣惠使布楮墨公独高于世谊也遂率之西望九顿谢聊展不腆以侑报牍非所为称惟澄鉴幸幸情长纸蹙未悉所懐
　　
　　与吴学士复所
　　
　　不肖以虚薄滥殊遇积有岁年自惟林卧善病凡起居都阙如即大礼亦堕废而公顾不惜枉车骑贲我罗雀之巷荣感可知已遥闻旌旄北指光华载途亲知间歌骊折柳极衣冠饯送之盛而不肖方在繁忧中惆怅不前谨遣一介泥首津庭赍献不腆聊附于行必以赆之义惟是俨然麾顿为幸圣度容言衮阙待补伏蒲焚草想闻风议虽然论事持大体不以细苛论人观大节不以微瞹斯老成所以主国是而迂腐所以赠知己也公其谓然否率尔不一
　　
　　答孙大司马月峰
　　
　　林中见邸报知翁丈以定乱事为言者所波及既以叹大臣任事之难而中旨勉留甚温倚毗甚切又以叹明主任贤之笃然而恨道远不克相与把臂一询事理始末惟有耿耿弟近况盖强自排遣改面对人耳岂其慕旷达而忘苦楚屡辱垂慰悲感而已率谢不次
　　
　　答华商丘本素
　　
　　郑非弹丸宋盖岩邑当事者为氓庶借才英声四驰矣管内向困河患继以秋霖虑妨穑事约已饬吏简讼缓刑以一身救百姓度茂宰饶为之愿言努力高少师诸刻最不易致兹获睹其大全大快事也沈少保社约大学八条目似都在此书吾辈之社于乡而止于嚼酒噉饭而已读此媿矣媿矣倘更有别刻毋论谁所撰不惜续惠是惟陇蜀之望仓卒占谢词不宣尽
　　
　　答施嵊县
　　
　　不肖自以年衰矣足力尚堪济胜不以此时了名山縁更何待因以视次儿为名裹粮蜡屐直走白门遵江问竒登楼礼佛值贱生则于牛首峰头一面自寿盖生平大快事也凡半月余而归见使者得书如见大兄情事弥畅矣不肖寛慰可知聊此占复临笔神驰
　　
　　答周抚院懐鲁
　　
　　松陵津头晤对还而台承奉芝牍竢我乎衡门矣伏惟牙纛移镇真不啻天回地转吴氓戴香扶杖攀拥呼号声震门闗不肖从旁耳而目之窃以为大府崇严体貌隔絶非诚心闿泽下彻骨髓胡以来赤子之慕若斯之深也即令忌者睹兹景略亦当动心咋舌诧其希有悔其失言以方彼超拜登朝而闾阎了不相闗者荣华不倍万乎哉敢侈盛事以慰苦心飡钱割贶下拜惭汗仓皇布谢临笔神往
　　
　　答叶相公台山
　　
　　纶扉岩岩丽在霄汉老先生犹毋忘林莽弃物因张孝亷以书来某离席再拜启函捧诵遥祇师言俨然衮舄矣荣幸无比窃惟老先生精忠亮节独秉政几当此之时上病于壅阏下病于轇轕而苦心极虑一切代言批答传布海宇亦惟是坚持国是力为振刷盖社稷倚为盘石而簪绅望若砥柱久之亦委心而听元老亦造膝而谟格天回天相业光华未有量也某不肖辟于败辕之犊涸辙之鲋已矣不复作春明梦矣昔人有言举世有一人知我我可以不恨夫以某之无用于世而相师尝有意青黄之太宰公又齿牙及焉是两也庙堂之上有两大知己衰年病骨虽终老丘壑何恨之有敢仍因孝亷以手牍报谢感激之私曕依之悃殊不宣尽仰希台慈崇鉴吐握之月葆护为期
　　
　　答陈户部磵云
　　
　　午之冬而有亡儿之事其明年冬而有孽奴之事年衰运退咎积衅深以及于此命也乃今弱体亦竟病矣病得之泻泻五日而肌肉顿脱精神渐销冉冉业六阅月虽食饮不大减而瘦损良自怜不审尚得还昔健否也稍可喜者两孤孙皆已业文而大者尽已明习间有劲节或天之闵逝者而不坠其后耳门墙雅故想亦乐闻之为破颜焉力疾不尽
　　
　　答陈侍御中湛
　　
　　西台风纪获藉纲维入而簪笔出而持斧重矣而门下犹眷焉兴懐踰三千里问林中人眠食无恙不肖又自叹衰年祚薄形神销减已矣不复作春明梦矣孰其推毂而望弹冠乎区区之私第愿大知已以赤忠回主心以正论扶国是抉疑通壅安危定倾使朝有太和之风而野有太平之乐斯之盛烈则不肖翘首跂足而望者也飡钱割贶下拜惭感空椷附谢词不宣尽
　　
　　答吴兵马文石
　　
　　久不获晤对有懐缕缕郁陶不可言兹病中忽得翰示承留都新例之擢而后喜可知也此例隆庆间新郑相国曽一行之今太宰前柄铨不肖佐之亦尝与光禄署正同一题总之多繇言官建言覆有俞旨乃选择而使殆以京师浩穰奸宄百出非居恒强项有执者不以注也公此转或考语中见处乌生一事号为强力乎矧官在留都去旧辖不远诸台察诸司理声息尚相及物论官评访闻较易兹尤一便利事愿决策早赴无有前郄祗虞猥庸循袭非一朝夕从今体统规模却宜另议诘慝剔蠧全赖神采似必于上事前后打出一畨精神酌为欵目呈明巡视衙门恳其特为严饬奉而行之乃可一新观听耳惟高明努力损贶敢不拜赐伏枕占谢空椷皇恐
　　
　　与顾宪副襟宇
　　
　　曩游长安犹获与丈数通闻问今云萍万里矣瞻慕可知林居閴寂每思风波起时忌者相与含血喷我而刘济沧大諌独昌言夫夫亷洁士也吾得诸吾霸州使君云昔贤葢言之世但有一人知我我以不恨信公道如白日弟即长摈菰芦中怡然安之矣几谋因风寄讯一舒耿耿而今永平千戸王九思者还自征播来见弟告将回卫縁而寓此王颖人故将家子少尝为小吏事弟后以事隶尺籍然善技撃业用倭功得此官顷播事又获功矣实撄锋犯难脱万死易一生非比它人借资攘级者且其所收养家丁可三十人皆健勇足以相死故所向而克也丈勲名位望日隆以峻计望建钺开府眉睫间事耳倘推恩用此人备缓急令更得御敌其必能出死力报府主无疑不揣以名闻惟赐财择甚幸折冲良苦慎旃加爱
　　
　　与冯吴江起衡
　　
　　日获望履綦高山之仰慰忭可知晤对时所谈逋租诸贫氓絶不知何许人也偶縁其乞哀庭中不揣为儌恩几以奉扬仁闻而慈君转圜听之立散之归畊盖不肖抵家可月余客从松陵来有啧啧传诵者而后有以知老父母之于刍荛误采也倾葢不相疑荣幸无比会令叔督学公见过扶病占此聊以志感不烦批答
　　
　　宗伯集巻六
　　

　　●钦定四库全书
　　
　　宗伯集巻七
　　
　　（明）孙继皋 撰
　　
　　○行状
　　
　　通议大夫吏部左侍郎兼翰林院侍读学士掌詹事府事赠礼部尚书谥文恪儆庵周公行状
　　
　　万厯丙戌十二月二十九日故吏部左侍郎兼翰林院侍读学士掌詹事府事儆庵周公卒于长安之私第明年丁亥二月大明会典成政府疏纂修劳最公有诏予公恤其毋以卒官掩成绩于是吏部奉诏疏赠公礼部尚书礼部檄所司致祭工部治葬遣行人董厥事并获视二品翰林议谥上特赐谥曰文恪隆恩异数自国朝二百年来于卿贰无两呜呼休哉公之子官生炳文等徒跣数千里且哭且扶以公丧还里门卜以今年戊子十一月十五日葬公九龙山谕茔私惧纯懿鸿烁湮郁弗章无以示后世明不朽将沥血乞哀于当代之元老巨公怜而惠之铭若表若传而属后学继皋为之状状曰公讳子义字以方儆庵其所自号世为我常州无锡人其先有讳志善者累髙赀髙皇帝时以养老召见阙下抽一子从军滇南籍始隶军是为公髙祖志善五子次讳昌言是为公曽祖昌言子明逺公讳鉴美文行是为公祖明逺公子月川公讳浚工古歌诗书工小揩荐绅学士慕好其风雅是为公父盖自公祖父皆倜傥喜施予不屑屑事家人生产而家遂落然皆以公贵赠通议大夫吏部左侍郎兼翰林院侍读学士祖妣陆妣吴并赠淑人始月川公举子晩长曰沛泉公子敬其次为公公生则月川公艾矣公又羸善病月川公絶怜爱之甚于爱沛泉公而公五岁即善诵书一覧輙记不忘十二善属文十五游里中殷孝亷先生之门殷荆川先生髙第弟子也意不可一世独见公逊谢自以不及十八就学使者试御史冯公寘髙等以儒士试应天不第归而下帷发愤以为俗学徇华絶根要以梯荣阶进则可耳不可谓本领工夫也乃取五经及宋诸儒书暨国朝文清文成虚斋诸说切磋究之口诵心维久若有得间本章句参互注疏辑为一家言用以羽翼经传曰诸书彀语凡二十巻而复摅所自得别为日録见闻凡十巻自是公于理学特邃所为制举义亦特髙而不幸连持月川公呉淑人丧服除为嘉靖辛酉始举应天试乙丑举进士髙第改庶吉士读书翰林公故嗜书业被选则多购求书穷日夜读不休月再试内阁所为诗赋流传藉甚而公殊不自喜曰儒者经世亦欲以实学济实用耳独奈何薾然敝精神于壮夫所不为者哉诎诗赋不谭即谭不欲求工然有所独至卒未尝不工也隆庆改元授编修与修世庙实録戊辰分校礼闱己巳持节充正使册封荆藩还朝秩满给恩命如制寻奉命管理文官诰勅充经筵展书官仍修实録当肃皇帝初年稽古礼文之事最巨以繁而公所纂自五年至十二年靡所不搜采心独苦壬申升南京国子监司业南中诸曹见谓简逺相习为具文而国子尤窳惰不振公至则摄大司成事奋然曰留都成均夫非丰镐辟雍耶圣域贤闗于是乎在讵令陵夷若是升堂容礼甚严退则检功令进诸生相与剖析疑义诸生执经圜桥而听者人人自以虚而往实而归也一切差假视试次试次视其文即故人邑子不借以私而公实行之以寛有不率譬之百方不轻扞以法以故后先陟大司成至者按公成事相守若宪令而最后稍行督责荼毒周全之謡且形奏牍矣初江陵当国用操切为政公所首举士余给事■〈樊，心代大〉学居南垣抗疏指摘言极恺切江陵疑公所授意衔之甚然无以中也乙亥满考赴部词林前辈若今大学士申公王公皆以公且留不当复南而公竟守故秩以去会内计掌南铨者尝以他请不行故亦衔公又希江陵指思齮龁公以为媚而一时清议閧然不平其人则佯惊此非予意也公以此杜门请自免而诸生毎晨起大集跪门外哭泣愿夫子无终弃二三子如是者累日公为感动复勉出视事无何江陵夺情议起南中九列业具疏留有谓监寺不可无疏者同列商之公公指所名堂颜此何也卒不具疏留冬量移国子监司业戊寅夏抵京师六品且再考始进司经局洗马兼翰林院修撰己卯秋典试顺天俄奉命清理武黄庚辰再分校礼闱夏进国子监祭酒寻充经筵讲官公为祭酒如司业而法加毖绳贵幸子一若寒素寒素子精力于业未尝不津津宠异之也诸小侯以习礼至者必与语忠孝大节卒业受事絶不复与通时江陵用事久公卿多出其门造请无虚日而公独耽守寂寞课士之暇兀坐一堂以谓国家更二百余禩典制大备著述弥详贤士大夫言行烂焉多佚不传爰稽实録采稗官思述一代掌故勒为成书以自表见往往至夜分不停披焉故事诸生例月给餐钱惟是南雍赋郡县时羡北雍多倚办九闗税主者毎告乏诸生有满岁不得给一钱者而奸胥猥持其空劵责之官如责负甚或贷私钱佐公费屑越几不赀公约已绳下省烦节冗约诸生非亲持劵不得给盖朞年而足踰年而贫生得预请三年而所积余千金钱几十万乃大修葺公廨不仰费将作余且以赈诸生之死而无归者其综理周密皆此类也壬午以皇长子生给封诰如制癸未晋礼部右侍郎兼翰林院侍读学士未几转左比祭酒未有三年淹者而公独竟江陵没始徙官二月知会试贡举寻充会典副总裁先是会典修数岁无成功公故明习国家事则自命此余职也安可使此书不成于余手乃辍向所辑故实一意会典字勘句栉寒暑无所间卒以籍奏厥功茂焉夏奉命教习庶吉士冬改吏部左侍郎掌詹事府事兼官如故甲申议文庙从祀公疏王阳明陈白沙二先生可祀胡敬斋蔡虚斋吕泾野章枫山四先生不妨以渐议祀而深着紫阳内外兼体之学非徒求诸外者且证以所与吕伯恭书学者以求放心为主等语大惧后学弃循序渐进之阶梯希躐等径入之门路将道术多岐无以持一统而同教化虑至深逺廷论倚之冬礼部尚书阙吏部以今尚书沈公及公名上上用沈公然中外固心仪公旦夕且大拜也而会上置相今大学士王公即家召起于公为前辈山阴王公自讲席延登两公同日入政府实上所特简以故公不与推毂人意公不自得公正色曰夫当官任职亦惧不称耳谁能越职而希卿相之位乎且古贞臣志士闻以位譲未闻以位争入而考定会典出而课诸吉士切劘其器业意殊得也乙酉冬公病痔疏请假上为予假遣中使视疾赐蔬豕酒米等物寻满三品最闻上复遣中使赐羊酒钞锭吏部请给勲阶诰荫如制丙戌奉命副王公会试天下贡士寻充廷试读巻官于是公所病痔旋发旋已自以精力向减慨然欲上宫端印绶遽去走谒大学士许公王公且陈将疏请状二公咸重公端亮博雅不可使去朝廷力慰止之而公请愈益力许公则危言曰我固当避贤坐此公缩舌然未尝一日忘去也御史某新从外来将撼公洗垢吹毛无间置喙则谓公前不与推毂当亟去语侵公甚頼上明圣却弗省俄降温旨以公学行素优勉留公公再疏乞骸骨明人臣分义且曰臣实有狗马病不能终事陛下旨再下特峻不得请而三相君亦再至邸谕上意又岁逼除履端大庆非逺公为不得已出顾意有所不可一日召其子诲之曰尔识亷耻字乎夫古所谓耻在行已之间而今所谓耻在势位之际此正忧在世道尔小子识之春日大官设春饼公与宴归而荐岁事检点架上书雍容如平常厥明奄逝实无少疾云公天性孝友内行淳至木讷寡言笑欵欵若愚而蹈矩履绳望之知为正人君子事月川公吴淑人以寿终然月朔荐新岁时致飨輙泫然掩涕以为生晩不获早贵逮禄养也事兄沛泉公恭甚以日月上起居不乏絶姊孀于陈力抚其遗孤曰幸逮吾禄也居恒无疾言遽色闺门之内不啻如宾诸子偶得过不诮让惟色怒对之改而止不言而躬行家庭化之有万石君之风焉日有日程即一言一行读何书所接见何人备书以自镜夜犹卜之梦寐晨起家人望其色而知其夜梦有惬不惬也与人交不解为寒暄软语亦不习为龌龊疏节自揖公辅逮疏贱斤斤一禀于礼惟是敦旧笃故扶颠振急如恐不及友人陆应贡守都下生馆殁殡亲为铭其墓邑陈丞死纲运赙而归其丧诸如此类不可枚举架上书积万余巻多所手校朱墨沸焉至世所称古尊彛图画珍奇之玩不以闗目也室无衣帛之妾饮食供帐觕于寒士数贻书戒诸子慎毋买田宅为富人居贫者士之常也其简俭如此繇史官歴卿贰抡才造士所识拔士大夫遍天下而絶不肯以咫尺书私于人人亦不敢干以私请托无所许问遗无所受当晋詹府一边臣馈可百金公恚曰焉有人臣縻帑金若是而能饱战士扞疆场者吾不忍受也郄之固忠清孤介一心营职中间国是屡揺公屹焉中立终不与时俯仰持方枘纳圆凿不无龃龉于世然众方走势利如骛而公独块然迹与众逺故虽忮者卒亦莫之忌云盖公殁而举朝之士无不惊悼悲惋抱贤人之嗟及易名之旨下而又无不举手加额以为此吾君吾相万世之公也呜呼亦可以观公生平矣公所订正书梓在南雍者有周礼史记五代史而子彚则所自编辑者也未梓者有纲目纂要史汉类纂所撰着则自彀语日録见闻外有中书直阁记谓相臣系天下安危人为品隲媺慝具载以征往诏来顾不以示人有国朝故实则巻几二百草创未就所谓辍之辑会典者也所评选则有左国诸子韩非唐诗皆藏于家公生嘉靖己丑四月初十日迨卒得年仅五十有八配赵氏封淑人子男四长即炳文次炳谟继皋无似于公为桑梓后进而又踵武词林逮事公为宫寮公之逝也启手启足继皋实与焉退而痛公诚心直道完名亮节士林所宗仰自惟卑且近不敢逖引古名臣旧徳挈而张公归求之乡之先贤则公者邵公文庄之后一人而已盖文庄当弘正间文章政迹云蒸龙变业跻崇膴矣而以忤权阉废乃复兴晩宗伯之召坚卧不起论者以为天之不欲究公之用也公致身禁近闇然真修早负公辅之望而以忤权相徘徊两都时异事异渐迩枢轴而公不待矣寅清愍綍宣在幽壤亦岂非天哉然而勲名满朝著述满家嘉言善行蔚可师法者满邑里不朽大业后先辉映异时倘俎豆两公于九龙二泉之间虽百世可也继皋无似何敢輙评隲公谨因官生炳文所摭遗事聊为条具而复缀之如此伏惟当代之元老巨公覧而财择焉
　　
　　通议大夫太常寺卿掌尚宝司事仰斋徐公行状
　　
　　当肃皇帝朝社稷钧衡之辅时则有若华亭徐文贞公澄浊拄壊决疑扶危功徳隆隆烂焉信史矣而趋庭禀训家而忘其官官而忘其家以安文贞公相位几二十年维是长君太常公力多焉皋生晩辱词臣后不幸不及事文贞公而幸获偕其冢孙元春举进士甲戌元春亦嗣为太常也于是公卒且葬今太常手遗事属为状皋习公显懿熟矣其何敢不卒役公讳璠字鲁卿初号云岩中更号仰斋仰斋云者以文贞公尝颜其斋存斋也文贞公讳阶仕特进光禄大夫柱国少师兼太子太师吏部尚书建极殿大学士薨而赠太师得今谥名寿荣哀于人臣无两天子尝推恩于其父寜都丞黼祖礼曽祖贤并累赠如文贞公官母顾祖母黄曽祖母沈并一品夫人华亭之所谓佛子徐者始大以炽为江左鼎族而公之为文贞公子又贤也公兄弟凡三人仲琨季瑛并以四品服俸守尚宝司卿而公居长公生故文贞公编修翰林时也母曰沈夫人文贞公论孔子祀典不合谪推官延平而沈没公甫踰朞睟耳则鞠于其祖母顾太夫人自延平擢佥事提学浙江始置继而公复育于其继张夫人自少凝逺不好弄稍长治毛诗精其奥义为文伸纸落笔不点窜而公纔十五遂为其郡诸生试輙魁其曹人无不心仪公一第芥拾矣而都肄应天即报罢公弗为挫愈益发愤结知名士为文社切磋究之会文贞公召拜祭酒国子陟侍郎礼吏二部用三品满荫公国子生复藉甚六馆诸生间人且不敢以一第尽公而一夕蜚语公闻掷巻流涕仰天太息士何必甲乙贤书而后茂且竖乎夫汲长孺范忠宣不任子起耶何凛烈也归而尽弃故所习举子业一意读古人书间考论朝家故实四方利病搜猎揣摩几得一当而文贞公俄以旧学臣延登公如京师省觐遂为选人吏部授都事右府再岁转署经歴后府又一岁考满转署经歴宗人府于是大臣子官参军者往往相仿效为贵倨事幕府示骄蹇以为固当而公执礼独恭相竞为鲜衣怒马沈湎陆博以明得意而公独兢兢思其职右府羁降卒百余曹也人或犬豕畜之公为给毳衣酪饮必丰必时毋违其性后府校戍遣必据实毋饰空文收内供薪苇必衡其值毋以金钱饱猾胥而身染指其羡宗人勘王国名封必权县官费几何以为忧毋第庋髙阁盖公负用世实才而又抱其实心乃尔迁知府云南广南文贞公援故事请留侍得尚宝司司丞永寿宫灾司丞兼营缮主事佐将作拮据擘画肤裂而足趼不百日奏功上大悦赐白金云雁衣盖异数也超拜太常寺少卿久之以少卿领尚宝司事最后用文贞公一品十八年恩晋为其寺卿领司事如故公之领尚宝始与其竂钧礼惟是勲臣卫士铜符鱼钥夙夜出纳必慎必亲符政一新焉遭今上登极公受三品诰亦荫一子国子生公果茂且竖不必逊甲乙贤书也而一日忽念父子乘肩舆入朝得无虞盈满疏乞致其仕部议持不可引辞禄养亲例以覆而文贞公寻谢政公遽以闲身扶侍行朝绅始大服公蚤见云初文贞公位亚相也分宜实柄事分宜老且悖厥子世蕃专盗上威福以行其恣睢官以贿成若列肆然又好逢上怒为文致刻深起诏狱杕系贤士大夫风天下附已文贞公身秉素丝之节而无以易也抑心笃缁衣之好而有所弗能争公行文贞公令请托无所许馈送无所受务为粹白以相磨砺而又行文贞公意先后保护诏逮诸臣若袁公世荣杨公允绳吴公时来董公传策张公翀生者进药食死者调棺敛几中分宜螫无所惮天下以此多公且喁喁向文贞公矣而自文贞公请老公复縁其意为徳于乡乡人窘赋役则剏义田子弟艰于学则置义塾囚系郡狱而隘则辟其门三楹岁凶人饥则捐粟设糜疫则施医药给槥具大寒则散绨絮目触心惕所以施惠非一而公之从兄弟死无嗣者嫠妇孤女无依者疏族之吉凶无告者姑之子姨之子若女而窭者母夫人之所自出而餧者执友之才而贫者公倒囷倾槖为置后以祀为授室以爨为置田以赡为入赀以贡人人各如其意所出而宗党鲜不榖之子不祭之鬼贡者且领京闱解骤贵矣则乡人复以此多公而公顾不责酬海中丞为政齐民望风指齮龁公家几破公弗恨新郑修郄监司守令望风指齮龁公里中无贵贱眈眈幸鱼肉家又几破公亦弗恨吁而呼天文贞公东山无恙于吾愿足矣新郑败而事立释家得复完今太常捷狎至文贞公优游开八袠天子遣大行人赍玺书存问恩宠希特照耀宇内向谋鱼肉公者乃皆啮指咋舌不自得世以为有天道焉公丧文贞公易戚两至葬而庐于墓生恨不识母夫人事继母如母也诸父为少司冦觉庵公奉之极恭谨处仲季间白首无间言少而食贫老而甘麤粝山海珍奇之味不以入口花石禽鱼古尊罍敦彛之属不以闗目衣冠古朴不问不知为九卿巨僚也恬愉澹泊不知为宰相子也盖文贞公相业独盛乃所从道徳性命之学有原本焉意嗣哲绍闻公家庭所濡染深矣公素强无疾晩而病痿痹又三年而病疟竟以不起是为万厯壬辰二月九日距生嘉靖己丑五月二十日子十一人皋帷国朝名执政盖两文贞云其一为庐陵公庐陵相四朝为国宗臣开八袠卒官休矣而独以汰子故功名损于末路华亭笃棐平格君臣始终以方庐陵不啻过之而又幸有贤子若公也居则能其家仕则能其官父子同日出长安城门比于二疏身名俱泰荣华到今不亦完福欤今太常撰遗事犹痛念其厄夫不厄不亨假令分宜不共政天下不多公忠亷新郑不修郄文贞公不睹十余年之安里中儿不构衅公健不病今太常不急请公疏乞身御软舆更诸子家饮极欢效陆贾故事也夫惟亨故思厄思厄故见亨之乐矣公之为文贞公贤子而又今太常之得为公贤子者岂非天哉皋不敏谨摭其大都如左以备当代立言大君子采择
　　
　　周母赵太夫人行状
　　
　　太夫人赵氏故吏部左侍郎兼翰林院侍读学士掌詹事府事赠礼部尚书谥文恪周公之配也太夫人累封淑人而文恪公卒官厥子炳文以父任仕都察院都事岁满太夫人晋今封视文恪公二品赠云太夫人之卒也而都事君业前卒其仲国子生炳谟将拜疏请恤于朝以日月之吉袝太夫人谕茔先期谋丐所不朽于当代之巨公元老而条事行使皋为之状皋文恪公后进士且姻也乡者则尝状文恪公矣于太夫人奚辞按吾无锡之赵相传出宋申恭裕王徳父之系讳公玑者始来占籍族蕃以雄凡若干传而为太夫人父小江公勉之饶于赀倜傥好义负人伦鉴母顾实生太夫人太夫人生而有贵征稍长凝重端慎言动矩矩小江公奇爱之不欲以耦挑达少年而阴求敦厚有器识者而文恪公少而成诸生魁其曹嶷然悫士小江公一见喜曰此真吾婿矣太夫人乃字年十九归文恪公文恪公父赠侍郎月川公母吴淑人皆己老家适中落文恪公则授书里中资修脯以养十九在外而太夫人以时候起居无阙吴淑人治家严朝夕饔飱一糜一饭须白乃许太夫人身立井臼间亲问姑所欲米几溢耶而后敢即炊以为常吴淑人病太夫人亲为抱持栉沐浣中裠调进汤药三岁靡所厌苦盖惟太夫人妇而后二老人安匕箸且安簟褥也亦惟太夫人妇而后文恪公安馆谷已二老人相次没文恪公废着以葬少资僦屋不足则太夫人脱簮裾佐之而后逝者安于兆而生者安于居且安于读于是文恪公辛酉举应天乙丑举礼部选吉士翰林遂为其院编修出为南国子司业久之改北转洗马司经局晋祭酒擢礼部侍郎已秩吏部视詹事篆太夫人皆从文恪公故嗜书自以通籍词林得竟其生平所欲读矻矻不减诸生下帷时而太夫人念子女繁手纫缉不少休亦不减诸生妇时文恪公不欲家于官砥砺冰蘗而太夫人谨身操作亦不去蔬布从南雍产最少女襁而自乳或劝太夫人贵矣何乃自苦为太夫人顾谓我数自乳儿今胡不然且我纵自逸乃公苜蓿斋中有余糈耶文恪公则叹以为今荐绅家淑媛清徳往往不乏至如此件实人情所独难咨嗟称异焉文恪公在南雍也而江陵相当国南垣余给事者文恪公所首举士也上疏诋时政江陵夺情公卿聨疏留而文恪公不肯署名留京为京察南铨有希旨相齮龁者文恪公不自得思引疾去太夫人好慰曰士在所自处耳显晦命用舍时也即去能违之乎乃希旨者卒亦无以中也而冉冉逼两考始量移北则江陵愈益侈文恪公以其钝口朴貌与相角立无改度太夫人守蔬布修鸡鸣之警无易操后江陵败朝局有所更易一时士大夫畸立成党文恪公位卿贰独无党孤立独介然中流不能无龃龉太夫人则进曰乡者固欲归今殆其时矣文恪公唯唯曰会典吾专责幸垂上上而请庻以明吾为人臣无素食也乎顷之书垂上而文恪公亦夕逝而太夫人痛可知也曰天乎吾夫子职之务尽而其身之不暇恤也则又曰夫子少而瘁于学老而瘁于职以死繄命也耶絶而苏者再维时方隆冬诸公方就卧诀见布衾练帐觕于寒士咸惊哀泣下既以贤文恪公而以贤太夫人嫓徳云太夫人哭文恪公可数年而哭都事君初都事君簿奉常用使事归所辞郄甚众太夫人问而知状曰此而父家法也勉旃报国恩使人慕称清白吏子使还徙台幕人之誉郁起书绩最然亡何亦一夕逝而太夫人痛又可知也而中又一哭女再哭妇忧能伤人浸淫病痰病良己又二年骤剧竟以不起太夫人为令哲非一其舅若姑微独生事死葬为之尽而己惟是伏腊祠烝必五鼓起治具在邸舍将事唯谨父母家圯于役为继乏絶老且死为调棺殓又为收恤其子弟之有才质者使无堕落文恪公有兄为诸生子敬同居二十年妯娌间无片言文恪公贵而让所僦屋太夫人忘其脱簮裾办也无子遣叔子为之后叔子者侧室子也而太夫人爱之如己子然夫人慈而严觇诸子所交名胜所行徳谊事则色喜无事而华其衣间口语小失輙对案不食以故诸子率美文行得佳公子声居平囷鲜赢粟槖鲜羡镪而独不忍人危厄毋论外内亲即在京师乡人有丧资斧困逆旅者缓急来叩门终不令空手去陆贡士死宦塾曰是惟吾子师仓皇缝衣衾纳之棺其敦仁重义多此类文恪公四肄乡会士三为国师再为吉士师所领校悉朝家着令藜杖皋席几以徇老不恒入内入亦嗃嗃数语闺闱肃穆宾如也而出而太夫人为谨扃钥束家众惟惧弗饬晩称未亡人弛严为寛扫一室奉大士像其中顶礼持诵若有契西方净慈之旨者寿甫开七袠宾筵之觞甫撤而溘焉终矣先是炳谟兄弟逼秋试将之南都太夫人属之曰孺子努力绍前光吾倚闾望之试竣心动驰而还而太夫人已前一日卒卒之日独叔子在炳谟兄弟自以违而弗及诀也呼天踊地若无所容于世而欲藉手如椽笔以纾其极痛语不云乎妇人之徳如玉在璞如珠在渊追惟文恪公名徳亮节幸已垂琬琰照泉壤而太夫人幽潜之懿实襄文恪公以昌厥家微兹玄宫一片石安所托不朽信来世乎谨次第摭而书之以备采择太夫人生嘉靖辛卯正月二十八日卒万厯庚子八月十八日得年七十子男四谕茔在龙山黄家坞之原
　　
　　特旨晋太仆寺卿致仕继山王公暨配鲍宜人合葬行状
　　
　　岁己丑南京鸿胪寺卿臣鉴言臣行年七十老矣臣位列卿于例不得用年请顾臣衰且病筋骨怠惰礼文之事臣力不任愿早放归田里避贤路书奏上为下吏部吏部为言臣鉴久废强起其人亷于进勇于退所请宜曲徇或稍増秩益级以明陛下惜才奬恬至意诏曰可其进鸿胪卿为太仆卿致其仕于是中外簮绅之士无不相与咨嗟叹息慕太仆公之贤而颂天子之圣也曰当官弗尸其禄爱士弗穷其力君臣之间具有终始如此公归甫半岁则病脾又半岁称笃忽而捐宾客逝矣悲夫悲夫国亡耆硕邑丧典型风流可师月旦非邈我思哲人岂复有宗族称孝乡党称弟如公者乎岂复有独行不媿影独寝不媿衾如公者乎岂复有清如水介如石如公者乎岂复有知足不辱知止不殆如公者乎公之子孝亷将以今年辛卯葬公青山莲花峰之麓启其母鲍宜人兆来合而手遗事属为状余故尝执经仲山先生之门于公通家子也然生晩不敢以雁行进而公行甚髙余北面事公久乃受简状焉谨按公字汝明别号继山王于江左为大姓入明有讳宏者居锡之三登里用人材判两浙盐运卒官有清惠称子二长惟一次惟新惟新抽戍辽而惟一自浙还葬运判公锡山下生子五长伯常公经有任侠风伯常公生槐庵公宗槐庵公生乐莘公泽乐莘公故诸生有名然不售以其业授二子先后成进士遂以其官累封奉政大夫南京兵部车驾司郎中配钱宜人二子为戸部员外郎南山公召广东按察司佥事致仕仲山先生问仲山先生余所执经其门者也嘉迹满郎曹鸿述满家塾翰墨声华满天下居而逺近师尊之殁而祀之乡贤祠之泉石之间配李宜人实生公公生纯悫端古自其少时仲山先生守南兵部其尊人奉政公耄难邸中养公业代为子家内外事无所不总统矣而公不以其故妨业结约誉髦才彦相与切磋其艺艺日以有闻二十补博士弟子员己酉举于乡己未捷南宫会闻奉政公丧辍大廷对归而慰仲山先生草土之次益读书深山中所谓誉髦才彦乃皆执经称弟子依然河汾教授矣乙丑对大廷赐进士出身授山东武定州知州公下车则矢诸神曰守不徳辱在兹土惟是钱谷刑狱守所职也守今与神约无私羡无私锾否者神立殛无赦升堂吏抱牍而趋第两人余鼠窜雏伏不可迹公怪而问而知以逋赋故不胜上官掠也下教与百姓更始自今征用条编法征必以限限外有罚百姓安其有程而又乐其无羡也大家牛车小家担负不逾时逋为清吏亦稍稍来而又会当编戸戸则凡九公虚心推腹间助以咨访所下上一州称神无论贫者获减损额手歌徳即富者踊跃骛义矣州故任种马马不蕃息县官索马往往赍厚直买青兖马以充民最为苦公言上官银马等耳折银易马便州自此遂不苦马而所谓商税者凡数千而多故守所囊槖也公絶不为染指第以其余招流移给牛种垦荒荒为熟戸口来复无算公曰民可以教矣则创书院课士膏火之资捐俸入以给士感且奋朝弦暮灯彬彬顾化也公又最慎狱有李让以微误大辟公一讯出之十年沉寃复见天日而元凶若髙若胡凡数辈横行墟市官司莫敢诘公以计擒之悉伏其辜一水必酬之钱一衣必倍之直亷公有威吏慑而民安一时当涂如河道镇山朱公巡抚芳洲洪公臬司念山罗公无不引公为助所条上着为宪令旁郡邑有疑事必借公为平亭公亦为之尽力飞檄嘉奬举尤异非一俄应召入为戸部浙江司员外郎武定民不能留也当是时襄毅杨公佐太宰以为公贤者其公清可以表俗其纯白可以秉鍳疏改公吏部验封司员外郎歴考功再歴文选陟稽勲司郎中公在事所司吏役办拨故事出都吏手公弗许也为阄而定之所名罚班罚赎纳办等例以资仆马公一切弗用请托无所与馈遗无所受自太宰而下愈益敬公倚为重而公忽念仲山先生春秋髙力请告归侍归可数岁许中间即家起者再公坚不赴久之持仲山先生服服除又数岁许公自以吾木强人也吾不能刓方而为圆揉直而为曲吾其将终焉甲申朝政一新搜剔岩穴几尽台省交荐公宜超拜乃起公故官公幡然曰吾今乃可以仕矣遂理装出公还稽勲则公向所与同官及同年举者皆已翱翔至大官公陈人古物踆踆郎中岿如鲁灵光官长皆屈位次降接公逊谢弗为亢也亡何陟尚宝司卿尚宝所职曰牙牌铜牌常参官所悬以出入而禁士所佩以宿卫者也岁久法弛多遗蔑不可问公则有稽核之疏又所职曰诰勅用宝宝不时用即无以重纶綍殊荣宠公则有画一之疏上皆嘉纳令所司遵行至今牌面五载为一清宝以春秋季递用云踰年益世子当封公奉命充正使持节往册礼成从中道请告不允固请南乃得南京鸿胪寺卿鸿胪于南中最冷局而其属转相习为冗散溺其职公弗自菲薄也亦弗鄙夷其属行求得演礼亭故址白大将作葺焉以月朔望令寺官习礼其中传趋赞拜威仪卒度雍然改旧观矣于是公辞疾上哀怜老臣闵劳以事乃进卿太仆致其仕公既致仕而直指使者雍野李公犹移文榜公门报命举佚才犹褎然首公也公孝友自其至性仲山先生雅善病病怔忡竟夕无寐公亦竟夕束带侍如是者凡几月其后筑庵郊垧曰緑萝数召所善客陪杖屦往来其间以娱志游目而寝乃始甘病脾经数医弗疗公率子姓露祷庭下皈心斗极夜仲山先生梦天神降药一丸者嚼之愈盖公少失母其事仲山先生姝姝媛媛若不似人间父子者继而阅两试始释褐予告归侍再起再不赴则皆以亲故继母为袁宜人其齿于公五岁而长公谨事之如母袁殁有妾曰徐曰陈实善事仲山先生以顺适其余年陈尤烈絶未尝以色进殁而公制服以报公始配为刘宜人继乃为鲍鲍归公一年卒公拊膺曰吾失良友矣且吾幸有子曾参王骏吾之师也时公年才三十二耳从老苍头一二人幞被屏外舍坚忍割断寥閴孤苦四十年如一日贤者以为难公女兄归陈陈寒门也而特好学白首不衰止公遇之犹兄妹袁出也归殷殷馆贰室获亲贤师友以学以卒有立其贫也割田以佐薪水戸部南山公有子金窘逋赋为里胥所窘公曰其倾吾囷奉政公耄而生子怡公曰吾大人行也事之甚恭内外亲待公而举火者若干家婚待室者疾待砭者死待槥者讼而待白者若干人周急解悬人人各如其意所出而于师门年谱尤深所隆重翰林含斋曹公公座主也送往事居以无隳厥绪公力为多太守明庵徐公御史莲渠胡公孝亷虹泉王公皆先后与公同举受遗扶弱所以覆露之如一公蹈仁扶义不以踈间亲不以新间旧皆此类公居平足不迹公府口不挂时事而言及民艰慷慨持议事闗公举身当领袖漆塘湖堧也髙者连山麓易旱下者连湖波易涝向署平坦科上粮民困于输矣当丈田公为言邑令杜山张公截髙分下轻其徭赋而民以苏息岁大旱邑之荐绅坛野外而雩公日必扶病往掖而拜不言罢也客劝公何不少休公嚬蹙曰夫古有焚身而禳者吾岂以微躯不为元元请命哉日一往如初公为利不私其家为徳不私其身故生而邑之人膻附焉卒而巷哭市罢狂走失次用此始公之诞也仲山先生实梦一老僧从邵文庄公舆而入寤而后房报举公公弥留之际忽举手曰邵公趣我矣言讫而逝此其于生灭去来岂有所谓宿因证果者耶何其异也公所著有禹贡山川图释五经摘要楚越游纪宝界集书工小楷画工白描然不多作以寄兴而已鲍宜人先公四十年卒父曰心本公芝以例授王国官母曰李媪宜人孝谨明肃十八而归公公事奉政代仲山先生子以宜人能代李宜人妇也公最思慕李宜人李有妹适袁而嫠宜人迎而养之恒曰吾不及事吾姑事其似吾姑者犹事吾姑也则犹公之思慕其母也夫嫓徳而啬于数身有令名而弗享其年公盛年相失矢不再娶虽惕于践霜衣絮之事哉亦其思贤悼亡之感深矣嗟乎贞气久漓俗化相嬗体用乖刺故鲜完徳出处悖谬故鲜完名世但见公前启后承家有文献以为极衣冠阀阅之盛而不知公灯檠木榻萧然送老生人乐事百弗尝一世但见公履绳约矩淳朴未散以为擅贞夫介士之节而不知公当官尽职所居而理经纶大业百弗试一世但见公旋起旋卧若仕若隐急流勇退置散投闲以为上若不能尽用公公若不能尽为上用而不知臣行志君行令臣遗荣君赐秩所以励风植教以视积日月算功效百不当一也公不亦完徳完名者哉余不敏无所能窥公一斑聊摭遗事为彷佛其生平而以鲍宜人附焉明徳渐遐髙山在仰幽扃永闭片石难泐立言君子尚赐覧观垂采择幸甚
　　
　　先儒林行状
　　
　　呜呼痛哉继皋不肖积孽积愆罪通乎天其身之不诛灭而以祸吾亲若斯之烈也葢不肖守宫竂甫踰期也而吾父捐邸中养以卒寿不及七十不肖守服舍亦甫踰期而吾母亦又卒寿不及六十一年之间夺我两人顾瞻庭闱空余响像今者儌天之幸与吾父若母之灵卜兆而食蓍日而吉将以今年辛卯三月十一日丁未忍死毕力扶而葬之吴县山师家岭之新阡而所托为不朽者未有请也本之不肖抱至痛伸纸约结苦不能为端而又吾父朴淳于世也若遗吾母病而癎于世也若梦事行稀简黯弗忍为饰虽然古固有独行而传片言而永者不肖业廹事敢不摭所睹记大凡上状立言大君子庶几怜而赐之铭若碑表若传以幸吾先骨不肖死不恨吾父讳臣字国英别号雪窗吾孙世居邑双河望梁溪城五里而遥家本农也系牒无传焉吾髙祖士安曾祖礼吾祖守益府君友谅始入居城为陈赘守益府君故长者能为痘疹医察色脉决凶吉生死十不失一人称为神吾父吾祖母陈出也生而凝静寡言笑资禀秀异才十余岁固已从里中师受毛诗读之既骎骎向举子业矣而以食贫力不能游他师罢而更向医从守益府君受素难诸书读之亦以既亦以力不能游他明医罢而吾父爰授室室为吾前母刘安人前母而得称安人则以不肖乞诏恩得特赠云刘安人父母家少饶间能絶甘私余佐乏絶而吾父亦自旦暮仆仆耕舌佣腕以餬其口当是时虽贫父母子妇相乐也亡何守益府君卒刘安人亦卒而吾父茕茕孑孑以断弦结蒯之身奉母嫠以活送往事居母子相为命生人之趣良有独苦者而久之吾母安人来吾母亦氏刘父处士鼎母杨媪也家贫不如刘安人父母饶然吾母特敏慧纂组刺纴之事不式而巧不饬而办能以十指佐吾父奉母为稍给而不幸病俄而吾祖母复不幸瞽姑妇交困中馈无所主而不肖兄妹又最稚弱冬绨夏褴罔与缀纫家日以洗逋日以起吾父一俯仰愈益苦于十载前情事矣而其后不肖颇习为举子业推择邑诸生遂娶于曹子衿弱冠携荆布拜堂下而吾父始为一伸眉也又明年直指使者兵使者试不肖髙等资膏火课之艺郡太守闽施公试必举首不肖损飡钱偿其逋先后檄入书院扬其声名而吾父始为一解頥也又明年不肖晋食廪寻举于乡连举南宫廷对蒙恩擢第一而吾父始乃大愉悦自谓过望然吾母病不衰止吾祖母亦既以寿终吾父出见客乐入室即不乐伤吾母负沉抱痼而不悟其子之幸有立也外为驩而中恫如痛吾祖母茹荼饮蘗歴艰危长其孙而不及见也于是吾父自苦自知自知而自怜之矣而不肖官修撰翰林则迎吾父若母京师满考复蒙恩即阙下封吾父翰林院修撰儒林郎吾母安人明年不肖充节使册唐藩以吾父若母归归一年当报命谋中道请告不可则留吾妇侍而身独往又一年始得请归省而吾父开六袠生辰与长至日会不肖归而张所乞公卿才彦锦绮琳琅之词尽召邑之缙绅长老为髙会而吾父升降揖让从容中礼虽夜分罢不惰观者以为百岁人也又三年不肖还官翰林复奉吾父若母京师不肖用九载考又用会典劳荐跻今秩然封命不再进而吾父溘焉捐矣朞而吾母复继之则不肖兹苦其又谁知而谁怜之乎呜呼痛哉吾父为人甚质絶不解人间世有所谓机锋械巧亦絶不解有甘言便利可欺可逝勿羡勿援颓然葛天无懐之遗也甚厚不以疎间亲不以新间旧刘安人父母死曰于我殡里中胥尝逼胁酒食为所侵凌置之不复念也甚孝岁时享祀呜呜泣数行下祖墓夷于豪宦宛转以复戒毋讼讼伤先人心也甚让遇新进小生必引与钧礼吾儿子师在塾必食与相对不一饔飱自便也甚介不以突无烟衣无襦偻而干人不以暴贵意得造请郡邑守长居间取金钱曰吾封君素宦自其体也甚俭澣衣敝冠阅数岁不忍弃病矣跣而下床不肖跽进暖履曰新吾不忍御也而在不肖初第时世俗人情尤最易动心改度者吾父厚自贬抑慎厥原本门祚至单薄也有以通谱见谨谢曰吾未敢知家用至窘廹也有以婚请谨谢曰吾鲜有弱息一角巾不肯易一肩舆不肯驾韦布而徒曰吾安之何冠葢为一僮奴不肯纳曰吾何以饱若属凡此皆始于日用彛伦之间发于至诚恻怛之意习于家庭唯诺之常信于闾巷流传之口任真见愊匪雕与斵不肖所能想象而求寻声而思者也而其不言而躬行人不知而天知之实则伏于方寸游于澹泊所谓不思善不思恶不肖无所从极其彷佛总之不欲有一念欺人一言忤人一事先人强名之曰守分曰存天理而已吾母为令哲非一而自不肖微有知则每见吾母凌晨而盥中夜犹课女红以为常吾祖母严多絮吾母事之宛如也于吾父宾如也于不肖兄妹龂如也而于臧获斩如也顾性似少容而郁不发舒志似太奢而阨弗慰遂愤懑所积己潜病萌而会吾父误匠氏撤圮庐建一小楼吾母实赞其成力之弗任悉脱簮珥又弗任出劵债家又弗任亲拾瓦砾暴风日与佣作分功而病以忧劳深矣始痰发于心颠顿失次横不可近者二年其稍定而屹不下楼者四三年其又定而贴床卧者几终其身病中非时歌泣而吾母故端凝不轻笑嚬病中数壊什器而吾母故纎啬不■〈扌弃〉丝粟紏纒荒忽半生筦簟计中间仅就养而北蹶然登途遭丧而归忽拈缝线外若差强者而中愦如懵如膏沐仍废则其子不孝而无天之明效也而不肖转思髫龀追感劬劳恨徳业之无成怆爱劳其罔极始不肖劣也吾父引手一击其额不肖泣吾父亦泣自此絶不忍诮诃不肖矣而吾母却以不肖饭邻妪跪庭下痛掠之顶为出血曰吾第令儿起居何輙饭也吾父不甚督不肖读惟是旁引髙贤显名相诱勉而吾母却诲勅无巳时每晨起必就傅必令背诵所受书忆已更诵凡数四度畅乃已不以不谙习书传置不问也不肖以此则仰天而呼吾父畜不肖媛媛姝姝若不似人间父子然者而吾母操不肖以勤励不肖以耻身为严师以成吾父慈藉不病或当有所禀成磨钝以就其学而今皆已矣亡矣丧矣不可复追矣呜呼痛哉吾父居平无靡丽纷华之好第好杜工部诗其选能倒帙诵也好书法数使不肖懐箑祈名人书暇则把玩以乐好象戏双陆遭其敌为忘寝食好客主觞政征事射覆杯罚纵横服其坐人忽有所不自得病脾侵寻减飱饭废酒竟用以不起万厯丁亥九月二十日距生为正徳辛巳十一月初五日吾母病为癎一切事不了了而独弗昧药药投日夜哭并食饮废矣以故不肖一再还里窃有意寻医访方而逡巡不敢行晩而痰注于膝漏弗收体反复肿亦竟用不起万厯戊子十月初八日距生为嘉靖壬辰十一月十六日不肖痛念箕畴衍福兼本寿康至孝显亲要归扬立而吾父母渉世赤贫百罹孤苦一何殢也言遘奇疾闇沕而终又何厄也见蒙推恩罔貤二命复何靳也踰艾踰耆弗臻下中又何啬也而不肖且碌碌落落浮沉进退葢上之不能黼猷藻业仰副文字之职下之不能礲徳砥行近收乡曲之誉亲恩君宠两俱辜负则不肖所以称人子而无媿其所生者岂复有俟哉嗟乎嗟乎言有重于九鼎大吕而人有传于寸珉尺石者今日之事是也不肖实不胜痛心椎骨讼其身而思不朽其亲輙藉手遗事扶服门下以请一字一泪一泪一颡伏惟当世有道仁人俯垂哀矜留采择幸甚谨上状
　　
　　○碑铭
　　
　　山西太原府代州繁峙县知县累赠光禄大夫太子太保礼部尚书兼文渊阁大学士马公神道碑铭
　　
　　当成化间繁峙令同州马公卒官其葬也在某州之某原后二十年为嘉靖改元以子丞宛平赠阶文林郎又五十年为隆庆壬申以孙文庄公官宫詹赠通议大夫詹事兼翰林院侍读学士又七年为万厯戊寅文庄公入相今上再赠光禄大夫太子太保尚书大学士嘻宠矣法得树石神道而未有举也又二十九年为丙午其孙凤阳郡丞协谋举兹役以荣国典耀先徳而以皋年家子也使文其石谨按郡丞所为状公讳通字致逺世陜之同州人父讳文母闗夫人并得逮文庄公一品恩赠如制所生子凡八而公居长公自童子时其志量恢乎大也又克自检束言动矩矩十二补州诸生有隽声景泰初有诏诸生纳马佐边费得升太学公应例游太学成化中用太学生久次称选人谒吏部得真定之博野丞丞于事无専成惟是令所授记得收讯公才敏习文法见无不游刃立决者台使者闻以为能檄署其旁县束鹿篆束鹿人健讼讼多于博野公为衡曲直立决如博野公间呼讼者来尔胡苦角溷乃公为夫丛怨伤和气非吾良民也两家头抢地涕泣辞去矣民大和悦讼亦衰止满九载吏部亦闻以为能超拜公县令还博野公既为真乃大发舒下教罢兴其利病诘奸惠良多所条画与百姓更始凡昔之悯然有慨于中而压弗克展者次第见施用闾井改观焉不轻科人赎锾科即籍而登之听勾校备赈贷独理自丞尉者予勿籍曰以佐亷也僚吏感奋相戒毋朘民一钱并心修其职而邑大治台使者行部则又盛推公以媿他县令曰士何必问资地博野可师也诸计偕士之道公境者闯堂皇觇公退而额其手神君神君吾侪即异日博一令者乃无敢望下风其心屈如此居四载持闗夫人服归槖如洗室人交谪公夷然不屑也寻又持赠公服先后葬祭一禀紫阳家礼服除补山西繁峙令繁峙山僻俗犷悍善逋赋公不鄙夷其地与民所以化诲懐服甚至悍几以驯逋亦几以清俄而公病病且剧公有所雪死囚者富人也向惮公清严衔恩弗敢言及是乃懐金跽合外明府实活某某永惧不报此聊以志耳家人逡巡言盍少内佐归骨公张目叱我凛凛毕一生而墨泉下耶众释之出乃瞑于是公之定力征矣得年五十有六公所至大得民当捧檄署束鹿博野人塞车下不听发辕为折已自束鹿拜令博野两邑人守阙下上书噪而争借公吏部举成命慰遣乃肯罢在繁峙教少年掾习字读爰书后多用文毋害得官有尉蜀出墓下扶服洒泪镌名以去者公真实心所为入人深也公好为徳其乡无独其家食时然惟宦游亦然博野官衙堧亶衍埒区脱公树之桑命夫人蚕焉犁为田耕亦有获会陜饥里党来就食公出所积设粥糜食之不令伤饱其还也人一囊粟或一束缣益割俸买驴给资斧以行且诫曰斯非民间物也慎毋侈夫公不家于官而以官为其家不以吾乡人来病吾民而亦不以吾民故秦越乡人仁人哉纯懿孚神明而福祚流子孙矣文庄公由文学侍从位宰辅宏勲亮节为社稷毗重纶炳焉今去公甫百年而曽玄如云无虑百余人诗书代兴簮绂世美有非海内士大夫家所易颉颃者嗟乎公之明徳逺矣公配某赠夫人子男五瑞珝璠皆有官瑜廪生珍宛平丞以文林郎赠者也孙十五自勉判顺天自强赠少保谥文庄者也曽孙三十二今郡丞协藩参怡吾同年举者南尚宝卿慥以科第起家者也玄孙五十三守朴来孙若干乡举士从朱其通籍者也葢自孙而下仕丞倅官师儒肄成均列庠校者林立不可胜书书其著者窃惟于公髙门王氏植槐若操券责偿一言而一售何其中欤某不佞以谓为善无近名亦无儌福繁峙公孶孳勤其官以和其民清不蕲人知惠不蕲人懐尚计吾身后食鼎铉报哉大德不德是以有德夫惟无近名名乃闻宸聪无儌福福乃滋丰天之道乎吾不知马氏之盛之所极矣系以铭铭曰
　　
　　明于闗西始相文庄今皇之朝惟明惟良文荘有祖繄良邑宰勤民以瘁以俎畏垒是祖是孙以贻以绳亦有宛平是启是承孰公惭卿孰卿惭长三世齐德异代罕两惟成弘间化醲道醇乃挺循吏乃毓元臣于皇卜相咨厥原本白麻宣墀紫诰敷衮贲尔铜墨绾玉纡朱曽玄锵锵金绯是都玄云兆霖坚石韫寳闇闇穆穆乃契苍昊惟天不替有耀斯潜峨峨丰碑百世之瞻
　　
　　累封通议大夫山东按察使司按察使例晋从二品服色頥庵袁公神道碑
　　
　　累封通议大夫山东按察使晋从二品服色颐庵袁公卒且塟厥子湖广布政使一骥大治冢域以谓公官封髙得视京卿三品以上例辟神道伐石树碑而手所自为状谒余使文焉以侈国恩耀先徳用示永久余从交亲耳习公姱行稔矣方布政君郎仪制余为其部贰雅相重也敢不敬诺按公讳禹臣字承谟頥庵其号尝一名谊号震庵后复今讳更頥庵云江阴之袁当汴宋南渡有郡马党者止而家邑之东乡乡人名之曰袁庄数传而入国朝为沧江钓者宾又数传而为僎僎生■〈糹正〉■〈糹正〉生龙溪公甫亦以布政君贵赠按察者也赠公四子公之生也而嫡母周淑人前已举伯若仲长矣公生十一年而其生母赵淑人卒其嫡实抚之忘乎公之非所出也公亦忘乎非周淑人出也赠公固怜爱公不欲耦公于伯仲间以句读妨举子业而公退而以其私彷为文英英露奇赠公窥得之大惊赏曰儿慕属文耶亟延他师一意课督公之业亦猛进年十七以童子试郡名在第二而有力者窜以去罢台试又十年为甲子始成诸生则赠公没八年徃矣赠公之没也所受分田不四十畆而受公私逋无虑数倍公既从伯若仲赠公诸人毕来责逋所以窘辱诟詈殊不忍见闻而公安之公受室为赵淑人赵淑人产布政君襁而力十指佐饔飱犹时时悬釡断炊而公亦安之惟是日夜切磋其艺幸得挂博士籍而赵淑人病病得之产女殇痼床笫八年百方不可疗而公悲悼可知也伯若仲者故名诸生也业后先举乡书而布政君甫弱冠名遽出两伯父上取进士如掇公积困暴起旁睨者妄意且改度而公逡巡守故步自如后布政君由京国援涉清曹称大郎外擢都藩臬称大吏再遇恩益封公至金绯而公益伛偻屏车葢■〈敝〉■〈敝〉行道中不轩眉髙趾向人或诮公宦门转畏人乎公笑曰惟宦门乃畏人耳方贫时宗党间鲜有推升斗相呴沫者女弟家间遣奴馈食亦复峻却之然公好缓急人尤笃宗党亡者待槥殡者待塟所为徳非一不欲广斥田宅即有所贸买必倍其直坐欺绐不悔敬伯若仲如父今独其伯在白首无违言友爱其季没而植其孤如子无异视感风树为缮丘垄懐水木为叙谱牒晩谋营废址建家庙则未竟之志也哭赵淑人而后房虚无人矢义鳏居者十五年隠操亮节可通神明凛然鲁男子之风焉艾而强勉再置室而室中蔑翠羽明珰之餙玄黄绮縠之御也盖清约简澹所操持长逺矣郡士大夫终岁不一见毎言偃室不入是儒者守身分内事而当时诩为得人客有请事者不循理直应曰伐国不问仁人此非吾所闻也危坐一小楼于书鲜所不观有得则书有感则书积久成帙题曰秉烛漫抄可二十巻又着安分尊生各十巻楼下杂莳花木品题点缀率有致雅不好佛老第言于佛吾师其慈师其忍于老师其俭师其退而己政得两家三昧尝名忍为一字经方便为二字经依本分为三字经曰吾以一经起家而以三经守之庶其免夫公少而饱艰危善病思子即又病尝扶病走京授廨见朝廷宗庙百官之盛以为愉快病良已及是开七袠矣介小侮病脾走右辖廨几尽覧楚三湘七泽之竒因观涛霍然而病加剧布政君投牒不待报侍公浮江踰采石望家五百里而近竟卒布政君所为痛心摧肝不自比人子数用此然公命于朝而宾于乡乡之人咨嗟涕洟相吊失典型也公之所以为布政君父者其已无憾矣公世寿七十有二赵淑人所生子女各一子即布政君而后室亦氏赵淑人所生二子一骏一骅生卒嫁娶聘字之详具志中余惟否泰时也通塞命也故达人待时君子俟命公孑然贫诸生父子相守空闺短檐之下虑不免空乏何荣膴敢望而一朝用式谷显身服重褒极其品外台而公贞遇齐物培德轨训又何兢兢不忘故也天之所以大袁氏讵独在布政君一身焉而己哉余既以慰布政君因为铭勒诸石俾过者式焉铭曰
　　
　　汝南诸袁世载明徳有来江干光沉景匿孰开美度风流未忘嶷嶷方伯昭哉义方尔伯尔仲骈起擢桂小阮捷发芥取甲第含香秉宪帝嘉曰能匪臣实能一经家承煌煌赞册爰旌式谷公拜稽首起就章服再命而偻老臣何修敢夸里闬弁髦旧游思昔蓬累釜悬壁立今我滥恩儿有禄入空房再春有属于毛伤心往事哀鸣嗷嗷上下俯仰悲歌感激曷以报国以训以廸以谦以和以俗不偷于藩于宣于儿殚猷驾言西迈言观楚政稍慰庭趋其如道病瞻彼采石锦袍何仙公无往从骑鲸上天公神行天公魄埋此山川出云草树笼紫素风质行金镌石书有出墓下考德停车
　　
　　勅封翰林院编修文林郎景南孙公暨配唐孺人合塟墓碑铭
　　
</div>
    <div class="pagination">
<a href="宗伯集_page17.html">上一页</a><span>...</span><a href="宗伯集_page13.html">13</a><a href="宗伯集_page14.html">14</a><a href="宗伯集_page15.html">15</a><a href="宗伯集_page16.html">16</a><a href="宗伯集_page17.html">17</a><span class="current-page">18</span><a href="宗伯集_page19.html">19</a><a href="宗伯集_page20.html">20</a><a href="宗伯集_page21.html">21</a><a href="宗伯集_page22.html">22</a><a href="宗伯集_page23.html">23</a><span>...</span><a href="宗伯集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
