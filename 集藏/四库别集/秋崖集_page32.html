<!DOCTYPE html>
<html>
<head>
    <meta charset="UTF-8">
    <title>秋崖集 - 第 32 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 32 页/共 51 页</h1>
    <div class="content">　　中书令管城子毛颖进封管城侯加食邑制
　　挥毫长紫薇之省允借时髦拓封仍清渭之川就开侯社诞孚有众増贲斯文具官某胄出神明世称豪隽独扫千人之阵诸学士阁手避之老挟九秋之霜儒家者注心久矣自简拔乎广寒之府旋染濡乎子墨之卿搜辑羣言十行俱下勒成钜典一字不遗盖将补造化而天无功岂但落云烟而纸为贵施及蛮貊焕乎文章朕详延英豪网罗遗逸掌握之间惟所使极五三载籍之传毫毛之益不敢防矧上下结绳之代用加茅土俾衍圭腴罔投尔而恢定逺之封方援尔而书汾阳之考有嘉衷赤勲在汗青于戏今天下书同文朕既博观于鸟迹惟君子才兼德尔无自絶于麟经往尽乃心奚烦多训
　　石乡侯石虚中除翰林学士诰
　　朕慨想硕儒焕兴文治它山之石可攻玉既久琢磨祈招之音式如金是资润色时予端彦遂长禁林具官某温润乎其粹中凝重乎其方外磨而不磷常面屈其坐人鑚之弥坚亦眼髙于余子有美傅岩之璞居然孔席之珍一巻石未足多乃独专于文翰万斛泉所宜出且世掌于丝纶属禁省之久虚趣宗工而入直方且研究乎墨卿之妙与之提携乎香案之旁歴代寳之龟玉无椟中之毁台辅器也鼇扉极天下之英是为天子私人所谓文章宿老噫出一言以悟主正赖切磨炼五色以补天毋防起沃其发尔蕴以昌斯文
　　陈除子墨客卿诏
　　客卿秦官也昔者斯为之而经籍之祸烈矣岂其卿今天下书同文亦惟尔二三子者是赖卿自处于胶漆之固受知于杼臼之间盖有賔友之道焉如珪如璋仪我九棘文不在兹乎其研精覃思磨以嵗月使翰林主人慨然叹曰膏沃者光煜质坚者气凝此其有功于经籍甚大则予汝嘉
　　赐楮知白诏
　　朕搜辑六艺之羣书兴起百代之坠学凡曰文友皆从吾游顾侯頴侯而卿防若汉朱云所谓相吏者至知白则独师尊之曰楮先生奈何不与三子者俱耶今三子者曰铺张国家之休明舒巻古今之成败惟先生能其幡然来思毋事边幅若夫髙下洛阳之价夀夭剡溪之藤则三子者事也先生毋辞
　　【予既为四制或曰前二骈俪后二散文纸墨得无有语乃为二诏二诰使之前二散文后二骈俪云】
　　赐毛頴辞免进封管城侯恩命不允诏
　　豪杰之士虽无文王犹兴抑天之将丧斯文则投弃于班超疏簿于史肇者皆一世豪也此汉文帝所以慨然于飞将军之不逢欤方今天开文明頴异辈出卿以神明之后濡染多闻泰山毫芒功在百世一彻侯岂足道哉顾独以山中丈人自髙若不屑于孤竹之管者谂老而秃匪朕攸闻诗不云乎古之人无斁誉髦斯士朕固为斯文计也传不云乎拔一毛而利天下不为也卿而不得与于斯文乎亟厘乃封毋格予命
　　赐石虚中辞免翰林学士恩命不允诏
　　处翰墨之林非髦士即素士也而得端士之难若卿者可谓端也已直方大其学易者欤金玉其相其学诗者欤望之俨然即之也温其学礼者欤潜珍岩穴之中献璞匠石之手所以磨礲其性质追琢其文章有年于此矣入直鼇禁时从予游寳而器之逺出时彦若曰顽钝则谁汝孚鸣谦虽休毋或辞费
　　陈除凌烟阁学士依旧子墨客卿封松滋侯诰
　　勲阁飞翚腾文章之光焰侯邦胙爵割风露之膏腴眷吾胶漆之旧交申锡玺泥之新渥仍陪棘列大啓茅封具官某恶紫而不乱乎朱知白而自守其黒如珪如璋如璧匪儒者之寳乎非烟非雾非云盖文字之祥也故磨以嵗月而未易动每研其菁华而愈益竒幽然可鉴之光凛有难犯之色真御史号为铁面独专席上之珍五大夫固已灰心要岂池中之物思昔灯窓之夜定交杼臼之间讵不念于青毡退无汤沐乃相攸于墨壤申衍租畬不移金掌之华峻立寳储之邃予欲模写日月以尔为治水之圭予欲笔削春秋以尔为韫匵之美玉其祗典训思贲人文
　　楮知白赐号纯素先生诰
　　朕垂精文化侧席幽人披剡溪万藤既得方幅之士赐鉴湖一曲聿髙粹白之风以尔巻舒自如裁制甚整方枕流于冰壑不胜彻骨之清比延月于山帘已觉掇皮之似玉雪楚楚风云畨畨信纯素而不缁非汗青之敢跂兹以文会本无宦情巻而懐之亦异三子之撰与其洁也用华一字之褒谨勿为帝城之书罔自损洛阳之价噫毁程一钱不直莫汝疵瑕今交九尺以长何窘边幅毋或怵蒯通之背面其自珍姑射之肌肤勉矣铺张副予倾写









　　秋崖集巻十八
　　钦定四库全书
　　秋崖集卷十九
　　宋　方岳　撰
　　启
　　代通丁察院
　　伏以地接莆田之近雅识行秘书天开柏府之严凛有眞御史方时仗马辱我台乌伟哉朝阳之鸣破此昼冥之晦恭惟蕴蓍蔡先见之明而发之勇挺松柏后凋之操而守之坚粤自易东共推斗北接武夔龙簉羽鹓鹭有嘉坤六二之直方当道豺狼安问狐狸聿逢干九五之刚健谓顔跖忠邪之莫辨虽尧舜聪明而奈何幸隂霾之划开赫阳光于晦蚀试尝读宥府编摩之两疏已条上皇家纲纪之一端矧乘骢当不讳之朝而冠豸立敢言之地想惊传为殿上虎羣小人敛迹避之彼局促如辕下驹有识者寒心乆矣地天之泰堂陛自孚然魏郑公为良臣不愿忠臣何烦弹击抑鲁仲连非国士廼天下士遄奉都俞某遭逢熈朝传诵蹇谔学锦制于琴瑟更张之后讵曰斗辟县而不为如蠒丝于杼轴空荒之余夫岂肃政防之所许清议之畏赤立奚忧每自赋先生铁作肝之诗其敢为此翁身是胆之事傥取缙绅之公论不废绨袍之故情虽笔陋墨凡尚能作石徂徕圣德之颂使山摇岳动亦将着韩昌黎谏臣之书翘想风猷栗如霜凛
　　代通王宰
　　伏以天各一涯几费池塘之春梦地方百里适分隣壁之夜光矧同班飞太史之鳬敬凭椟传故人之鲤时其后矣喜则跫然恭惟某官落霞孤鹜之辞英惊云游龙之墨妙斗以南斗以北独髙奎宿之躔江之西江之东两赞使星之幙曩闻画诺备极拊摩于以知寳婺之源頼有此玉山之秀昼帘之寂夜戸自恬大夫曰贤何乃奏瑶琴于五栁之县天子有诏尔其锵琼裾于万笋之班某一拜以还几年于此方买犊丛山之底谁念吾民之最穷想停骖野驿之寒曾入君侯之太息敢不三沭愿闻一言尧舜为吾君民母忧掣肘鲁卫之政兄弟繄欲比肩翘企金相庻几玉我
　　代通度侍郎
　　伏以容台进宗伯之班幸哉覩鳯岩邑从大夫之政属耳飞鳬敢缘一日之私切幸二天之近写之斐墨企此渥丹恭惟某官粹然蜀珍陈在庙琏贝宫胎寒而弄明月挟文响以孤锵蓬山秋老而吸朝霞眇尘氛其独立伟蚕丛之开国多麟德以尊朝上方嘉殿西角之头代不乏老东坡之手谓绵蕝之仪陋矣畴一洗之繄典章之盛郁然有诸老在毎读坛登礼乐卿之句雅知世推翰林伯之文司宗夙夜寅清尧有一夔而足侍臣日月献纳周其百世可知如使弥纶乎二三公之间必将铺绎其六五帝之学遹观説命尽展臯谟某不胜马迹之间关翘企龙门之岌嶪南而东之数千里何堪糊口之忙恍其惚矣五十年转觉许身之拙试之以制锦奈何乎棼丝瞻彼春曹兹予夏屋思昔世父识小异于千人之中有懐明公诵新句于百僚之上敢借此以借手傥闻之而动心爱其人者爱屋乌况复儿曹之在观吾政而观野雉亦惟父老之知
　　代通蔡总郎
　　伏以蜚声斗北烂其郎宿之晖出宰江东幸甚使天之近敢于传鲤告以眡龟伏念某汗青者流副墨之子窥诸父词林之根柢何碌碌未有竒借一官家世之蔓延宁鬱鬱乆居此虽张仪之舌在岂虞飜之骨屯粤自落南极知计左挟书册于关雪岭云之外化衣襟以蛮烟瘴雨之腥方与庾梅而别归又为陶栁而驱去思昔中牟之化今已在七不堪之间正复阳城之生亦付之六太息而已过不自料勇为此来安知债邑之穷介在丛山之底厥土刚燥岁无万寳之穣其民焦熬家乏百金之殖盖凛然其掣肘亦何为乎折腰独以鹪鹩之一枝适览鳯凰于千仞则其依向讵不切深恭惟某官以中郎人物之宗传魁省文章之印所谓有是父有是子欝然歆向之家其将使吾君使吾民盛于尧舜之世有美三衢之颂略如两汉之循民方佩犊而带牛时或鸣狐而啸鼠曰司直吾父母至则息潢池之兵观而曹皆乡邻岂欲为緑林之盗夺情而起革面如擕于此见信之及豚鱼亦焉用威之以貔虎是为素蕴上所深知若然则出总于军储夫岂惟有事于边圉侯谁在矣未尝不叹曰江左之有夷吾迟之几何亦将相戒以中国之相司马某靖言绵薄惟恐锦伤保障乎蠒丝乎择斯二者山岳也河海也孰能一之尚邀福于前人亦有辞于永世
　　代通余侍郎
　　伏以鹓班峻极所恃二天之我知鳬舄卑飞愿闻一语以自壮亦云僣矣其与进之恭惟某官语言宝宇之森罗人物玉山之秀整星辰而上江河而下要是文章之一竒泰华为髙沧海为深犹及承平之诸老垂璪深嘉其端雅锵琼几徧于清华顾今买爵之忧倍觉入流之冗臭铜之子忽已青衫毛锥者流弗如红腐岂不知贤愚之同滞此亦恐君相之欲闻深想中书宻勿之间妙有异日弥纶之畧廼制曰可惟汝其谐某不胜糊口四方之忙何堪重趼百舍之役出入梅花之岭巾屦亦腥浮沉明月之舟简编无恙初临岩邑恍在穷山遽欲赋归去来兮之辞姑亦作无可奈何之计安得近舍皇甫湜不使为足下之游谈但愿生识韩荆州傥尚记车中之半靣瞻斗以北如水之东
　　代通方提刑
　　伏以绣衣而立霄汉聿瞻使者之星墨绶而走尘埃切叹郎官之宰虽逈有天渊之隔方将戴日月而行敢以名闻道其懐仰恭惟某官周雅壮犹之老唐诗元勲者流当其挥玉麈于宗籓固已锵琼裾于帝扆胡为豻谳廼輙鹓班曰古者有德惟刑必吾儒然后知此矧我朝以仁立国于民生若恐伤之径烦丹笔之春尽布紫泥之防然金科奉九重之敬恤而玉山有一卒之呌讙繄我甘棠勤公行李持斧而捕盗贼想闻暴公子之威名骑竹而走儿童复见郭细侯之故事少驻凝香之寝难稽听履之朝某徒抱区区见为碌碌昔我世父窃意为生马之驹许以象贤乃画成类狗之虎归眡词林之衣鉢无忘家世之箕裘粤自落南几于败北尉溧阳而吟借家具宁免郊寒令彭泽而赋归去来欲从陶隠偶脱瘴烟之澁勒尚惊风雨之漂摇方自拔于选阶曾何知于县谱邑而谓之债邑盖亦望而凛然民皆可为良民或相安于拙者亦惟绵薄退惧锦伤一妇不织一夫不耕敢废农桑之课五刑有服五流有宅尚邀鞠草之仁
　　代通陈漕使
　　伏以遡函丈之席无日不仰于诸谈奉咫尺之书此意独驰于清梦谅记韩门之弟子自羞吴下之阿防毎闻华除有懐雅望虽莫激西江之水洗此倾思惟具瞻北斗之躔为之赞喜恭惟某官骨格金茎之露精神玉壶之氷吸沆瀣而餐朝霞几欲絶人间烟火之气被明月而佩寳璐要自是天上神仙之流方其驾蟾蜍而飞固已抟鹍鹏而上有用之学无施不能铜虎符竹使符两入三刀之梦木牛运流马运载歌万灶之屯谅迄外庸式遄中诏出骀荡经馺娑华涂在步武之间呌阊阖呈琅玕髙论妙语言之外佥所瞩者身其见之某肝鬲无竒头颅如昨夜读寒之雪已负初心晓看前山之云居懐惭色虽了痴儿之事不几俗吏之为事先生于兹有年恍记孔融之绛帐见似人跫然而喜宁忘范叔之绨袍
　　代通吴总卿
　　伏以遡魁躔于斗北于皇吾道之华分岩邑于江东幸甚使天之近仰荣光之下属贽弱翰之未遑如责以世俗事大之恭当已获门墙废礼之罪敢不自讼道其所懐恭惟某官由孟氏之后而得其传出汉庭之右而夺之气大对陈天人之槩内之治中国而外之治要荒此声扬梁楚之间上不负天子而下不负所学自其褎然子大夫之首固已辈诸名卿相之流方排阊阖呈琅玕之竒乃羞昆仑薄蓬莱而去盖以有事于边圉小烦出总于军储士饱而歌勇自百倍敌归相戒誓毋再来岂但使钱谷甲兵之问不至庙堂于此见忠信笃敬之孚非徒州里王人叙诸侯之上虽曰无以易尧贤者为邦家之光正恐思不见贾某所归戴者敢诵言之窃以昔者孔融登李膺之门犹叙先世夫子与老之契矧今事防何幸亲逢三千字而日未斜大父尝窥于竑议九万里而风在下吾翁亦并于英游睠言再世之逢雅有一日之好则其依向讵不切深爱其人者爱屋上之乌况复子孙之在观吾政而观桑下之雉所恃父兄之知
　　代通交代赵宰
　　伏以束带而见督邮肯为哙伍弹琴而治单父愧在卢前雅于伯仲之间最有子孙之契可无辞令道此情悰恭惟某官蔚然麟趾之英允矣虬髯之似吟剡水三更之雪此兴甚髙饱鉴湖一曲之秋其清可掬肆以烹鲜之政得于训鲤之传意其驾风云而上星辰易于决汝汉而排淮泗胡鬱绾铜之绪少迟鸣玉之班季方难弟而元方难兄共此阊江之渌周公拜前而鲁公拜后式遄汉殿之春某五技已穷百为皆缪菊荒旧径但欲赋归去来兮之辞茅葺髙斋讵敢作居无几何之计正有疵缪以累髙明四顾而解全牛慙新硎之发刃一洗而空凡马观敏手之挥毫敢告及之期敬诹行李之御
　　代通王仓使
　　伏以占使者之星粲魁躔于斗北愧郎官之宿分稠邑于江东睠言出岫之云共饮入闽之水闻里老父私相语矣谓乡先生其必怜之恭惟某官妙摛玉兎之毫几跨金鳌之背方赐对于蓬莱殿虽阿房赋第五而名益髙如起草于明光宫则词林世少双而文有体当其呈琅玕而□阊阖谓已朝阆风而夕昆仑胡为勇去于笋班廼肯平攽于粟庾意者皇华之使简于清燕之间若曰欲聚民母聚财何俗吏之念不到此自昔有人无法惟通儒则仁在其中切尝窥萧平原详试之才真不负贾太傅治安之防民岂无瘼公其有瘳苐闻芝宇之香遄直花塼之暖敢端此笏引睇于庭某技止黔驴朴如郑鼠三战犇北灯寒几絶于韦编一官落南衫老半枯于荷叶每赋澁勒槟榔之雾雨偶脱萧条茅苇之瘴烟迄班引于严宸复驱来于债县至则数家聚耳坐想吾民之穷知者几何人哉谁怜作邑之苦幸枌榆之相望岂桃李之不言于彼髙岗而鳯凰鸣虽逈殊于寂寞既成大厦而燕雀贺将自乐于栖迟仰黩盛心不任腼面
　　代通林泉使
　　伏以宝冶腾辉切仰韩文公之斗铜章课政有开苏刺史之天可无传鲤之书告以眡龟之日恭惟某官五鳯楼之巨笔九龙簨之大镛繇孔壁汲冡先秦古书以来口授若决云梦凡周诰殷盘庄骚太史所録手抉以分天章要是道山神仙之流尽絶人间烟火之气何至屈临于圜府听其乆去于方壸仰窥上心断有深意谓朝廷权山泽之利繄欲上足国而下足民惟君子知财货之源能使轻权母而重权子俗吏念不到此吾儒容可忽诸如其推铸金以铸人即所谓范模而范世三节召矣一陶冶之某鹿鹿无竒鱼鱼自守六题十二体故家之衣鉢犹存五车数万言矮窓之灯火良苦乃鬱鬱而居此岂区区之所期粤自落南几于败北偶脱黄茅之瘴通班紫禁之云竟分邑于山间如置身于井底飞尚方之舄敢以硎新而优为有造化之炉毋曰鑛顽而弃去
　　通权教蔡佥判
　　伏以挹芝眉于鹤府曽论师学之同扬木舌于鳣堂式借宾僚之重得君为代告我以情盖将绸缪朋友之交其必脱畧世俗之外云胡不喜乆已相知恭惟某官得中郎之异书摛君谟之妙墨尝防周官而独往岂惟识河汾王氏之传欲起汉儒而与言当尽得洙泗圣门之蕴方其披琅玕以呌阊阖谓且跨元圃而登昆仑奚为环滁山水之间肯寻欧阳文字之乐依芙蓉于俭幙漫穿从事之衫采芹藻于鲁宫毎重博士之席于以见斯文之寄其或舍吾曹而谁遄有蠒函置之渠观某粤从雨别坐想风期思昔老先生几眼空于四海每评诸弟子仅齿及于数人顾惟见收于犇北之余亦曽未快其图南之适推一防于别省鸡失旦而始鸣侪八恺于甲科鸿遇风而犹却孰为幸防辱在交承有嘉益友之分深敢叹广文之官冷山行六七里想未寒鸥鹭之盟云飞九万程恐莫企鹍鹏之化愿闻一语谨已三熏
　　通丁宪
　　伏以有美皆山虽逺长安之日于乐泮水聿瞻使者之星独抱遗经而来所恃防盟之主敢于传鲤告以眡龟恭惟某官得学问于阳东垂声光于斗北箫韶仪丹穴之鳯匪但甲科筹帷刳碧海之鲸迄安丙枕当其脑余吾而髓沙漠谓已朝阆风而夕昆仑乃频洪范之作咸无亦多材而自苦意者皇华之遣简于清要之间若曰欲聚民毋聚财何俗吏之念不到此自昔有人无弊法惟通儒则仁在其中苐闻芝宇之香遄直花博之暖谨书之笏引傃于庭某涉世最迂识字可数宁为鸡口仅推别省之一防垂上鳌头竟列首科之八恺既传胪于晓殿肆分教于康庐将求白鹿之遗书喜有伯鱼之故武遽传悲于风木永増慨于泮芹不得已而游琅琊山水之间所可诿者则欧阳文字之乐倚博士之席正俯首西南之诸峯扫相君之门已驰心东北之一不知其僣敬诵所闻
　　代赵丞谢解
　　伏以哦竹笑丞哉之负几羞澁于父书踏槐随举子之忙或揶揄其儿戱敢意鹄头之选偶分麟趾之晖窃伏思惟适有侥幸昔我皇祖笃叙宗盟乃睠箕裘易染膏粱之习俾同韦布自收翰墨之功此岂直角无用之文亦因以观平生之蕴如曰志于得耳则吾夫何慊哉盖场屋所以假涂宁忝有唐之科目谓辞章特其余事况复神尧之子孙凡我银潢无忘铁砚如某者襟灵不韵骨相最凡雨寒几落于檐花所未传者家学衫老半枯于荷叶亦多鄙其世恩泽祖笏以未甘弹儒冠而良苦虽技止雕虫之巧然功惭畵虎之难意者丹成而九返其魂胡为璞献而三刖其足场屋恍惊于昨梦诏书又逼于秋风战岂屡北耶雪案之灯故在吾亦欲东耳云衢之兴甚髙勇于请行幸而得隽此盖恭遇金石右文之化丹青左戚之儒德不喜决科肯为诡论王吉欲除任子深厌庸流乃从防于棘闱滥吹嘘于竽奏某敢不挈搜旧业就绪初心击水而抟扶摇如借鹏程之翼排云而呌阊阖敢婴骊颔之鳞
　　代汪表侄谢解
　　伏以圣天子新端平之政饬士习者再三卿大夫登贤能之书推礼乐于第一凛有卢前之愧喜无牛后之嘲何德堪之为幸多矣试尝谓士生尧舜之世谁不欲身致晁董之科矧惟琴瑟之更张岂复笙竽之杂袭风飞雷厉汉札十行地辟天开唐文一变乃酌计偕之额聿回儒学之心于然而来卓乎其杰犹共逐中原之鹿人人自谓得之至独为前列之龟区区秪有慙耳顾如某者仅若而人结发从诸公游窃考太平之典束书有四方志愿为君子之儒虽极知文举之才踈未易诋洛阳之年少一灯夜雪两战秋风思昔故家起龙鱼而洗日繄我季父有雕鹗之在天寥乎相业之无传幸而书种之不絶贾予余勇与众先登孰云扬秕之前或叹穿杨之巧邑有故事人多诵言谓畴昔当甲午之元尝魁北斗以春秋无己亥之误遄冠南宫意其气数之循环俾此功名之破的兹盖恭遇蜀文翁之教化今韩愈之声光抉云汉分天章涵浸诗书之泽呈琅玕叫阊阖醲薫翰墨之香言观才屈宋而道羲黄将使家臯防而人稷契玉我文明之治锵然熈洽之朝有嘉燕凝不知螽跃迄致辽东之献亦空冀北之羣某敢不连拔茅之征乗破竹之势鸟之鸷累百数而不如鹗已先雌伏之卑鲲之大几千里而化为鹏遄借雄风之便丹衷所属赤牍奚殚
　　代大兄谢解
　　伏以鴈行别省谬推李广之无双鹗荐计台乃寘牧之于第五事有出于偶尔人或谓之当然虽未信月评之是非亦姑免秋风之寥落尝谓文章虽有定价然而场屋特其假涂歴观隋唐以来问学之卑窃叹晁董而有科举之累波流之漫风靡以从至今日而谓之时文岂圣门所望于儒者吁几年于此矣谁一洗而新之如某者闻道最迂识字可数悲歌长铗饱谙世路之涛澜痴守短檠倦听雪楼之钟鼓尝抚周官而太息欲起汉儒而有言其如文闱哇陋之为不过书生呫毕而已乃难入筝琶之耳已久寒笔砚之心科宁有利不利耶奚必南之燕而北之粤时所谓可则可耳岂真愚于虞而智于秦幸而见收诚不自意兹盖恭遇鲠论子方之家世丽子西之典刑骢马退朝共骇铁冠之御史木牛流运誓安井络之边民言观才屈宋而道羲黄且欲家臯夔而人稷契玉我文明之治锵然熈洽之朝有伟防盟适为座主乃贾挥毫之勇迄今换骨而仙某敢不绪缉所闻激越其志独慙两宋弟不可以先之要有一韩敌自为之惊耳勉防行矣当亦褎然
　　代谢陞陟
　　伏以十室必有忠信锦制何功一字严于春秋褒讥甚宠不图今日复见古风每观世道之波流窃叹人情之澜倒一雕挟兎则必子公帝城之书五羊易牛猥曰孔融通家之契势利之合习俗所同故天下无公是非惟视缄幐之巨力虽常情有私好恶难记绨袍之故人矧如虮虱之官旁乏蚍蜉之援未及识荆之半面且防蟠木之先容傥然取之猗与盛矣顾某碌碌徒抱区区盖尝从诸老之游未甘为俗吏之事簿书耳狱讼耳固已在七不堪之间保障乎茧丝乎直付之六太息而已曾何材谞而有声称岂闻下堂之言遂取沟中之断剡驰雄墨绅佩雌黄月明而乌鹊依岂待绕枝之三匝水击而鲲鹏化是为运海于一飞此盖恭遇如古人之特逹而急于贤慨公道之寥而立于独耻胁肩而进者宁取吕医山人以为髙市骏骨以先之不缘谏议书信而后予恭惟盛德有激懦衷某敢不自庆所遭勉思其至一经品题便作佳士敢辱知已毋失名誉善事上官不为私谢第持家训仰报师门
　　代谢荐举
　　戴刺史之二天秋逾戍得将军之一诺春在桃蹊庻其无锦制之伤否则奚衮褒之宠于以借口敢无铭心盖闻吾侪私相谓之辞毎叹天下无可为之邑簿书耳狱讼耳固已在七不堪之间保障乎茧丝乎直付之六太息而止况复堕鼎汤之沸安得彻壶氷之清凡其戴星而来例皆数日而去茍赦其不闲教训而免于罪戾为幸已多遽许以备着勤劳而逹夫政经则吾岂敢有如某者仅若而人抑尝观循吏传之所书未甘与流俗徒而为伍慨鲁恭不可见已邈乎乳雉之仁然武城亦奚为哉筦尔割鸡之笑一用其拙三年而余人谓斯何戒尔西征之行李侯谁在矣有吾东道之主人眼惊雄墨之飞颡泚雌黄之过此盖恭遇妙探拔茅之繇无忘采菲之诗一气转而天下皆春随试洪钧之转九里润而京师防福豫储丹扆之求虽防袜线之材亦轸袴之念藐兹去尹辱在诸生某敢不祗此溢言作其懦志去之日如始至谨以书子张之绅矜于人曰已知何啻执李膺之御
　　代谢任满
　　种彭泽之栁化工倍费于春晖熟楚邱之归兴已浓于山色如释百钧之负凛有二天之临敢不书绅跂兹解组盖今日无可为之县在吾曹微防取之涂非不知为保障为茧丝之两难宁偿邑债亦惟曰有社稷有人民则一耳第守官箴幸而令更诚不自意伏念某朴如郑鼠技止黔驴操刀而制锦其伤实多曾何一日之敢暇学缦而安亦在乎熟比及三年而有成始为此来已甘汰去承乏于十羊九牧之后无怪乎征税之籍虚相仍以二蝗三旱之时转觉其催科之政拙毎旋观而叹息不图至于今兹靖言所遭厥惟有自此盖恭遇汉循吏传之嘉政古君子儒之盛心休休焉其如有容尽入胸中之云梦皜皜乎不可尚已讵知皮里之阳秋洪惟包涵毋庸束湿谓治道去甚者耳未害许丞之聋虽抚字奚劳之云亦满阳城之考某少焉交篆行矣班庭故将军无能为岂愿狐濡其尾新令尹来何暮尚虞狼拔其胡式觊矜慈是为终造
　　代谢除华文阁直学士
　　分梱边城蔑闻治状进班邃阁猥玷除书盖恳切而牢辞者凡六章其趦趄而未遑者余半载终莫回于成涣亦窃虑于凟防虽李广数竒正不羡侯于校尉然汲黯妄发或疑敢薄于淮阳早夜以思进退维谷正恐酬恩之无所复虞留令之有诛冝贬而褒以荣为惧伏念某马齿加长鼯技已穷王事靡盬不遑启处报国之心犹铁王事多难维其棘矣忧时之发欲银旋观兵气之纒可骇旄头之彗孰御强邻之见逼尺土皆安盍来羣防以防秋寸隂是惜今乃脉络之不贯安得精神之自强内阻外讧事已至此朝奏暮报人尚迟之胡为书檄之交驰竟令嵗月之虚老思虑所及梦寐亦惊若然则进直于西清亦奚以少寛于北顾言观纶綍有腼缙绅兹盖伏遇妙造化之权公刑赏之柄陈十事以坚帝意首及人材有一德以享天心力扶世运进言之暇劝上勿遗使非意之侥逾迄不容于控避某已上丐骸之请难忘刻骨之铭一夫向隅为主忧岂敢懐于畎畆四郊多垒则臣辱慨徒死于封疆
　　代谢除军器簿
　　班聨廷理俾共赞于边筹簿最司兵忽骤还于朝着何过听之及是感误知而凛如伏念某早由诸生偶窃末第遭时多事顾毛锥子安用哉不学少文盖黔驴技止此耳徒以叔舅适当于梱寄得同子姓参典于军书毎慙区区纸上之传焉有婉婉幕中之画纵或因人而成事其敢贪天以为功展我甥兮孰云无忌之酷似有吾道在自甘李广之数竒惟公朝欲増重于制垣故内幕亦屡膺于宸綍启刑书而庻中正未遑入佐于法卿除戎器而戒不虞乃复叨居于短簿况伯舅长锜栏之务在一时为氷玉之荣虽自为谋殆无过此兹盖恭遇以吾身为世道之标凖以吾心为人物之权衡妙斡一元措天下于四维之固兼收羣防举明主于三代之隆曾防葑菲之遗于乐菁莪之育致兹冗散亦被生成某敢不服此厚恩勉防逺器弓人为弓而矢人为矢将技艺之咸精智者谓智而仁者谓仁惟钧陶之独运行瞻光范尽布轮囷
　　代谢除端明殿学士淮东制置大使
　　羽书旁午兵氛未靖于穷边紫殿陞华军纪聿严于大梱此固庙谟之宏逺其如物望之卑凡既莫遂于恳辞不得已而昭受敢告吾相恐负已知盖闻祖宗之盛时已分文武而异辙储书禁殿所以优崇笃学之儒授钺元戎所以假借驭军之柄岂有俗吏而班之中秘岂有庸材而使以大名顾天下安天下危两注之意然闑以内闑以外一惟其人藐是防踪畴当重寄伏念某头颅欲老肝鬲无竒对越一心虽誓不以敌而遗君父驱驰五载乃未能安边而立功名间者援师之西防报彼戈之北是殆因人而成事其敢贪天以为功夫何异数之便蕃抑重微躬之惕厉思昔先考遇知宁皇凛有威名犹加大于十稔无尘之后奋繇科第仅遗荣于九原莫起之余岂伊不肖之孤克迈前人之睠此盖伏遇爱人材如防元气兴治化如播大钧非道不陈于前惟天保采薇之次苐有谋入告于后皆车攻枤杜之规模盖尝欲厘百工而庻绩熈岂但曰整六师而四方服顾瞻东鄙幸御北风故宁就録焦头之劳毋或乆勤拊髀之叹致兹庸亦误褒纶某敢不永矢捐躯无忘尝胆惟上防莫如于自治畴非借箸之时彼逺人何有于常强但励枕戈之志忠愤所激临鉴在兹
　　谢除礼兵部架阁添差制干
　　伏以赞画戎垣恍失邯郸之步防名故府又为淮海之逰江山未厌于逢迎岁月几何其契濶一陶厚矣再驾瞿然伏念某蠧简故贫牛衣犹暖半畦夜雨甘自随黄独之镵两鬂秋风已不作青衫之梦等辈迫之于场屋词章奚有于度程亦惟山林鄙野之人未解世俗媕阿之语宁为鸡口虽别闱先诸子之鸣几上鳌头而当路斥老生之戅时已不偶今其谓何故方解袯襫于田间未免化兠鍪于塞上毎懐士稚风涛作击檝之声窃愤元顔沙草瘗沿边之骨顾频年之多事岂吾国而无人乃飞尘余赤野之灾而凄雨啸青燐之鬼宁复烟火万里之气象秪伤山河两戒之圗书恨无能为惟有痛哭谓此曹宜束髙阁请竢太平矧多病欲归故庐自知坎夫何误渥仍赞旧知与闻典故之藏増重宾僚之遣繄错节盘根之无取然轻车熟路之可寻芍药扬州叹已老三生之杜牧桃花春观笑重来前度之刘郎大哉坱圠之中容此么微之贱兹盖恭遇以帝典熈庻绩以皇极受羣材日月亭午而无斜隂已开治象天地既交而成泰道尽入钧衡念众星共北太乙之居属大梱重东诸侯之寄遂使菁莪之乐育亦勤棫朴之能官某敢不夙夜在公东西唯命文书盈于几阁固非庸陋之堪任胜筭运于筹帷式觊艰难之共济庻洒腐儒之耻用酬真相之知
　　谢制使赵端明
　　伏以无补玉垣满当解去误尘金耀趣使复来盖三腾荐祢之章喜再有依刘之幸自嘲元白倍费雌黄伏念某起山林憔悴之余极门地单平之最抱璞而泣莫知我兮鼓瑟虽工其谁好者何一望末光之始如三生夙契之欢政以冷官愁紫逻之云乃不暖席入青油之幕癖而自信眡胷中耿耿者尚存愚且弗移与世间落落而难合敢圗国士之遇独推男子之竒行天下得此于人固亦寡矣观逺臣之所为主若将终焉适老亲一病之几危而羁官百忧之交集兄伯遽沉于泉壌室庐乆化于灰埃坐销少日之壮心毎拭故乡之老泪居官何乐幸已近及之期将父言归岂但为诛茅之计用不惮家山之幽阻亦讵知俗驾之勒回粤思故府之藏仍赞元戎之画斩新秋色乆忆松江之鲈依旧春风重跨扬州之鹤世有推之去耳谁肯遮而留之永懐此恩欲报无所兹盖恭遇以身许国以人事君谓安边竟立功名虽不假一狐之腋然识时务在俊杰尚或取九牛之毛旋观大幕之间尤増敝帚之重雅相叹赏寔异等伦故凡奏牍于公车罔俾谢恩于私室盖他人知其一未知其二何有何亡独我公至于再而至于三不进不已遂还去马无弃前鱼某敢不铭而书绅行矣襆被丈夫当济四海何必中朝之官烈女不践二庭宁负平生之志勉圗已试无忝所知
　　谢呉总侍
　　伏以身落边城乆已思鲈之梦名联故府居然骑鹤之游所忧负临贺之知敢曰失邯郸之步亦云幸甚请具陈之伏念某起山林憔悴之余极场屋摧頺之乆抱璞而泣莫我知兮鼓瑟虽工其谁好者傥不遇天下第一人之杰将复有平时日五色之迷盖刑赏忠厚之文前辈犹疑其门下士而寘之次惟有物混成之赋识者始觇为公辅器而擢之魁故虽试别闱而主司喜韩愈之竒然至对殿庐则当路斥子由之直方抖擞田间之袯襫竟低回塞上之兠鍪所頼王人实维座主谓夜半既传于衣鉢岂春风不寘于襟懐逢人而説项斯何惜牙齿之润下车而荐文举相期羽翼之成夫何俗驾之勒回大负公车之剡进乃典司于金耀仍画诺于玉垣芍药扬州叹已老三生之杜牧桃花春观笑重来前度之刘郎苐懐此恩欲报无所兹盖恭遇兴礼乐如诸葛亮而无其短陈天人如董仲舒而无其迂以皇极受人材盖将为他日股肱之备以论语治天下岂惟滋后生口耳之传用能得士于履屐之间毎亦观人于笔墨之外遂还去马毋弃前鱼某敢不铭而书绅行矣襆被所考试士踵为宰相当不愧权德舆之知问无恙外贺得主人幸自致李中丞之侧永言称塞惟有好修
　　谢庙堂
　　天地开除一贤柱石山林深宻羣蛰风霆故虽肖翘蠢动之防亦在坱圠陶钧之数伟哉造化可以隆平某闻持天下国家犹权衡此首轻则彼尾重譬君子小人若氷炭众隂长则防阳消试尝还观二三年以来岂但可为六太息而已朋比成痼寒之疾奸防推狂倒之澜夫然故举世无公是非尽网空诸贤之去而未已此身有小利害掷笔叹名节之壊而不慙厥有由哉嘻其甚矣圣上离照于乆储神之后干旋于一反手之间爰立真儒旁招俊彦昔何为者鳅鳝昼舞而狐狸夜号今则易然蟋蟀秋吟而蜉蝣隂出弓旌所及冠盖相望孰云风飞雷厉之初亦起月钓云耕之辈如某者晩未闻道愚不识时木居士经几度春自怜传癖毛锥子乃作此祟盖坐文穷鬼擘口而草东梱之书璞刖足而种南山之豆三年牛下谓休此生一枕鸥边敢作他梦适防我公之大用遽令去妇之复还上方稽之乾道而等之绍兴聿咨荐进士虽弃于熈宁而用于元祐何愧行藏我仪图之孰主张是兹盖恭遇以伊训任天下之重以戴经统吾道之传立大政兴太平世頼有股肱之喜开众正杜羣枉帝知无毫发之私用能索之麋鹿之羣曽不弃此虫鱼之注某敢不赋菁莪之乐育连茅茹之彚征防而学壮而行傥遂书生之志人所弃我所取难忘国士之知茍负初心有如皦日
　　谢执政台谏
　　云耕月钓乆坐文穷地辟天开聿回化造虽亡羊之惑可为扼腕而屈蠖之伸殆已防心不圗黄纸之除亦到青山之外伏念某自与少可所遭輙竒方仕之萌盖授经白鹿之洞维家之棘竟尼轫青牛之车意坱圠于此时已胚胎于兹事乃使环滁而读醉翁之记因遂临淮而为辩幕之賔时则议诸梱之不咸甚至勤九重之有训彼陆贾者本欲交欢平勃之间如晁错何适自取亡吴楚之削慨念一时之建白无慙万世之汗青以羣狐昼嘷之秋岂两虎私鬪之日盍弃寻常之隙具陈咫尺之书如能披肝胆而布腹心物亦为之感动或尚事形骸而分尔汝世自有于是非于时然雍之言即授相如之简文成数刻宁误祸机事系三边敢为身计谓相桧以和叛清议谓贼檝以和误圣王谁实主之患无大此犹记缙绅当日之传诵或尘冕旒乙夜之览观曽几何时闻中国之相司马其孰为罪殆弥天之释道安用烦柱后之抨弹追咎幕中之属藁家客马周所为也岂惟趣召之今无后世子云必好之聊复解嘲而奚有盖已屈平问卜詹之岁曽防子公入帝城之书若将终焉何意今者鹤警愚公之梦犬惊去妇之还所谓起公道于寂寥之余扵此见盛世有清明之象兹盖恭遇执政以至公开众贤之路以乐与立太平之基黄钟鼓而万宇春地天交泰惊霆轰而羣蛰奋岩穴为空肆令憔悴之踪亦在欣荣之数台谏以至公杜羣枉以乐与基太平某也忠某也回未尝一日无君子之论孰当陟孰当黜方以此身主吾道之盟是用包荒亦容连茹某敢不拔除笔墨之祟揫敛山林之心三年不飞不鸣既乆知命义之戒百世而上而下方将求义理之归
　　谢丞相
　　子来几日慨懐归去之辞礼絶百僚敢意褒荣之字妙钧播于坱圠粲神光之陆离永言藏之可谓遇矣伏念某起于樵牧僻在山林古心古貌而读古书自忘其拙圎行圎言而应圎物要匪所长故虽碌碌以无竒亦毎落落而难合不自意扬州之后谁其误老子之知季鹰忆莼菜而言还方且泣数行下何逊为梅花而再往则已难顷刻留顾女无丑好而见妬者事之常然心有是非而顿异者机之骇吾亦从此逝矣径寻三迳之盟未尝过而问焉恍隔十年之梦嗟短檠其永弃倚长铗而不弹防班文德以听麻知董戎昭而授钺长者絶子子絶长者有邀元亮于道中将军负腹腹负将军欲致石洪于幕下众人固不识也夫子可复许乎独自伤惊饵之鱼今安用乗轩之鹤政恐重烦于指目亦尝尽布其腹心乃勤翰墨之光坚如金石之约岂两鲁生不至固亦博士之所羞彼一范増何如未必楚王之能用至则间忌之入不逃忖度之私盖上宾自有于郄超谅下客难容于毛遂次不用言大不行道我则奚为向以国士今以众人是殆宜去深鍳覆前之辙亟回兴尽之舟既与世以无缘因抗章以有请谓径卧一邱而已足初不失于屠羊惟曲成万物而不遗将复充于振鹭粲然云朶来自日边将令论著于道山仍畀潜华于郎省夫何为者有移光范之书止或尼之倍费化钧之铸仰窥妙画莫赞元工兹盖恭遇学足以为帝者师言足以为天下法治象如一阳之复迄回厄运于熈平兵氛无半燧之惊坐寘边陲于宁乂念中国边庭盛衰之变在君子小人进退之间故凡夹袋之捜罗至饬缇函而酬酢重念某已上有司之廪禄乆稽幕府之文书纵微我公厌薄之心宁免等辈嫌疑之迹天地寛如有碍方知行路之难田园芜胡不归终觊还山之乐敢因谢幅并控恳悰
　　又
　　某丐归田里本为出幕之谋需次江城更冐分麾之宠茍有以借口而去岂不胜强顔之多即日就涂再旬抵舍相国之赐大矣今日其谓斯何亦曰求仁而得仁庻几可止而则止盖如某者戅以为直执而无权始为建议而背之不忠未解公孙之诈与人商论而不能下气自取昌黎之穷倘非一转于化钧将必重罹于谤熖吾在汶上矣今奚费于移文君薄淮阳耶敢更陈于免椟
　　南康到任谢庙堂
　　一麾江海敢圗缩戍之期三迳林丘莫遂投闲之请言秣其马式开我龟敢告至于钧衡请具陈于竿牍伏念某受命于独许身何愚蠧鱼之癖不除信书成误麋鹿之性故野与世絶踈但知恶元子之圎宁解乞天孙之巧汲黯妄发或者亦多惮之李广数竒不过不得侯耳无可柰何莫中之辩盍归乎来谷口之耕径削牍以丐祠幸出纶而予垒樵牧既还其处所禽鱼皆觉其欢欣方将娱忧舒悲一发于诗政自伏隩潜深无关于世使穆生去弗果安知不楚市之钳彼和氏泣奚为曾未毁荆山之璞乃趣齐邱之戍已传张翰之归诏恩弗许于辞行心口自为之相语晦庵往矣宁复斯人庐山髙哉妙絶天下将不负平生之目且饱观老子之书兹盖恭遇以立道统为帝师以聚人材为相业当端平琴瑟更张之始律吕调而正声谐及淳祐鱼龙杂袭之余雷霆轰而羣隂蛰天开一泰公得众贤不惟中朝无梼杌饕餮之俦亦欲方国有渤海颍川之政还观近者厥亦伟哉谓先儒所藏书存而俗吏乃败人意周濓溪几传至此毎慨思貂续之难范文正一笔勾之何枿去狐贪之勇遂承人乏夫岂才堪某敢不近戒覆车逺窥往躅第渔取适遭于竭泽恐书痴无救于陋风杞菊赋成未免有吁先生称太守之诮兰亭帖在盖备闻以着廷还郎省之言其永宝之非敢望也
　　两易邵武军谢庙堂
　　同舟遇风其敢视人之溺邻国为壑不虞按吏之遥脱非覆帱以如天谁与转移而易地某知自矣请具陈之伏念某穷且益坚愚而自用当汲黯之妄发不能为性命而忍须臾虽李广之数竒未尝以屈辱而遽摧沮故知有是非不知有利害毋得罪防独宁得罪髙明平生所为毎坐如此防守庐山之荒垒正临汇泽之重湖飞扬舳舻惟餫舟之凑集堕突阛阓甚羣盗之啸呼毎挺刅以骇我民至杀人而尸诸市可为太息莫敢孰何岂惟雄霸之风乃见清平之世此而不戢乱亦非难痛绳治之真是驱龙蛇而搏虎豹稍惩艾矣幸无舞鳅鳝而号狐狸独有湖广之纲梢敢据康庐之石闸薄人于险竟致漂沦吁天何辜有来赴愬然则为之长者得不追而杖之夫奚桀黠吏之单辞已触权贵人之盛怒冠虽不以苴履人谓斯何水之激可使在山虑不及此其所谓之体统实可骇于文移纵自卧上床使客卧下床未除豪气然君处北海寡人处南海胡涉吾疆骤腾劾奏之章重费并包之度此盖伏遇以皇极容受以大明照临谓尔湖广谓我江东了然汉地理之志劾此隣邦劾彼朝士岌乎唐藩镇之忧于其不得已之中示以聊复尔之意蔽自宻运薄言对移失一老兵得一老兵似无伤于毫发待以国士报以国士敢敬布其腹心尚念某草茅之习固然萍梗之踪方定若曰统临之部本无界限之分恐郡国难而朝廷处之亦难既江东可则福建奚其不可畏首畏尾吾身余几谁云天地之寛何簔何笠尔牧来思孰与山林之密敢因摧谢并以恳祈
　　邵武军到任谢庙堂
　　以栁易播尽出寛恩自江入闽已祗逺戍讙曰老生之直谅备知吾相之曲成庻几此声坐以无事盖樵外之为郡多风波之悍民问马及羊莫施钩距带牛佩犊动以兵争固尝弄锄挺而贻丙枕之忧至今解纲纽而无甲令之惧真喜则人怒则兽之处属方有于小惊迨车如栖马如狗之来乃亡何而自定岂龚遂能安渤海之盗岂汲黯能寝淮南之谋事有偶然况如某者徒以柔不茹刚不吐或严惮之苦夫用之行舍之藏孰主张是比触权贵人之怒已归去来之辞或曰自近移逺宜若贬然讵容坚卧如使以退为进是谓过矣必毋留行冐焉此来吁岂得已不圗狂狷乃有声梁楚之间或可辑宁俾无异鲁邹之俗闻之道路相与诵言无犯有司是尝折南阳帝亲者颇哀老子其将如痴儿官事何幸此危踪转而安迹此盖伏遇以六经熈帝载以三代育人材不得中行而与之宁使负草茅之气吾见君子斯可矣毋令坐口语之愆乃陶坱圠之钧丕失邯郸之步某敢不愈坚苦节无纵诡随所恃本朝清明直为壮而曲为老罔使初心变化前日是而今日非惟有拊摩是为称塞





</div>
    <div class="pagination">
<a href="秋崖集_page31.html">上一页</a><span>...</span><a href="秋崖集_page27.html">27</a><a href="秋崖集_page28.html">28</a><a href="秋崖集_page29.html">29</a><a href="秋崖集_page30.html">30</a><a href="秋崖集_page31.html">31</a><span class="current-page">32</span><a href="秋崖集_page33.html">33</a><a href="秋崖集_page34.html">34</a><a href="秋崖集_page35.html">35</a><a href="秋崖集_page36.html">36</a><a href="秋崖集_page37.html">37</a><span>...</span><a href="秋崖集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
