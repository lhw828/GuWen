<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 44 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 44 页/共 165 页
  </h1>
  <div class="content">
   文章有天分有人力而诗爲甚才高者语新气和者韵胜此天分也学广则理畅时习则句熟此人力也二者全则工偏则不工工则传不工则不传古今一也同年杨谨仲家世文儒才高而气和于书无不读于名胜无不师慕之嗜古如嗜色爲文昼夜不休清江置郡今二百年二刘三孔以来文风日盛谨仲自少爲先进所推未第时乡之英俊争受业于门名闻四方愿交者众二千石以下皆尊礼之盖其行艺俱优而尤喜爲诗本原乎六义沉酣乎风骚自魏晋隋唐及乎本朝凡以是名家者徃徃窥其籓篱泝其源流大要则学杜少陵苏文忠公故其下笔初而丽中而雅晚而闳肆长篇如江河之澎湃浩不可当短章如溪涧之涟漪清而可爱间与賔客酬唱愈多愈竒非所谓天分人力全而不偏者耶诸孙光祖等既裒成若干首分爲若干卷而门人高弟韦宜州楫又捐俸刻之其传无疑矣谨仲讳愿五十余方入官一爲县主簿两爲郡博士朝廷尝以车辂院起之即上书请老转通直郎家居累年赐服绯鱼寿七十有九亦不可谓诗能穷人也庆元戊午正月
　　王推官洋漫斋文集序
　　龙泉在庐陵郡西几三百里南与横浦义郴接非四达之涂游客罕至故其人安分寡求非百货所聚无富商大贾徃来贸迁故其俗纯而不杂独山幽水清实钟美于秀民徃徃忘外慕而志不分专以文章致身殆与诸县争雄长惟命有通塞故仕有显晦其来尚矣英州推官王君讳洋字嘉谟自少力学负隽声盛年冠大比谓宜摩九霄抚四海而命与时左困于塲屋不得与乡人之显者同然其学术日富笔力日雄譬之良农既勤菑畬岁虽俭而家不馁又如良将自有方畧数虽竒而气不衰平生著述三十卷号漫斋集其子防孙三省橐以示予予曰此吾故人之文也读累日不能释盖其诗赋赡缛集类精切诗话博雅长短句清新有以起人之心至于古乐府十篇直推见本原然后遣辞辨兰贬蝇二説则又用意至到直欲跂前脩而及之是宜自一家而传之一乡而布之它邦岂特爲子孙之藏而已彼士之达不达何加损焉防暨三省拜曰请以是爲序乃爲之序庆元戊午九月十五日
　　曾南夫提举文集序
　　太和曾寅亮出曾祖常平使者遗文四十卷属某爲之序某伏读累日而叹曰此吾先大父秦国公元符庚辰同年进士也其何敢辞夫文亦多术矣以要言之学不富则辞不典气不充则辞不壮才不高则辞不赡三者一有长焉足以名家况兼之乎公自幼读书五行俱下稍长徧抄经史传记虽大寒暑未尝辍着六经语孟老子通论数千言凡圣贤蕴奥古今成败无不究极下至星辰歴数皆爲之説乡先生刘弇韦明许可严甚每谓精博不可及其学何如也政和三年擢使益部中贵人邓述市物无艺不如意辄焚之公防其害民十事徽宗亟爲斥述亷访王竦惧其并害已也诬公失察典吏受赇坐谪监当久之上思其劲直复起使两浙湖南滋不改其操时禁旧学颁新义公作读资治通鉴诗百余言卒章有何当释书禁新学破盲聋之句其气何如也生才八年赋白鹭诗云外洁临清流中贪鱼鰕求人已骇伏甫中第苏文定公归自岭南一见称其迈徃尝登镇阳楼慷慨作赋欲追御防拉稚川睨燕山眄井陉驰太行渉滹沲其才又可知矣虽官止议郎年仅五十有五而其文之典之壮之赡皆有后之学者能熟复以观知公爲不亡矣公讳安强字南夫其父肃字温夫山谷黄公宰乡县以清高处士目之生四子皆践儒科仲安止着禾谱五卷东坡苏公所爲赋秧马歌者公乃其季也庆元戊午十月己丑
　　毛防萃洵文集序
　　文者才也孝者行也全赋于天鲜矣制科时所重声名世所贵天之与人又加鲜焉吉水毛洵子仁具此四美付与厚矣而位止幕职寿才三十有二何其薄也同邑曾三异无疑博古乐善悼其屈于百年之后既裒遗文若干篇又录名贤送行诗若干首仍纂其事实属予爲之序余曰贵爲公卿而才行不称寿至期頥而名声无闻生赫奕于一时没寂寥于后世者滔滔皆是也子仁年虽夭仕虽屯而科名孝行载于国史垂于无穷以此易彼未知其孰爲厚孰爲薄也仁宗实录天圣九年御试选人书判防萃科中者四人举首李裕尝歴理掾故改大理寺丞是谓京官子仁而下皆自主簿逓迁幕职虽同得邑犹选人也其告身曰承事郎者文散官也大理评事者试衔也李焘仁甫长编并以爲京官则误矣又其父子皆得余襄公爲之铭父守窦厥后倅歴三郡卒于江东当时吉州上其死孝不知何爲系之窦州实录既云然仁甫遂从之大抵考证之学易差难精亦在乎秉笔者审之而已庆元四年十月具位周某序











　　文忠集卷五十二
　　钦定四库全书
　　文忠集卷五十三【平园续稿十三】
　　宋　周必大　撰
　　序二
　　陆子履嵩山集序
　　本朝文章至庆歴而盛欧阳文忠公实主夏盟学者一被品题徃徃名世当是时陆公子履乃与文忠周旋舘阁诗文徃复相与至厚其人抑可知已惜乎仕宦不偶防于朋党起而复仆仆而复起晚遇裕陵自集贤脩撰守河中召知审官东西院方向于用则已老矣君子每有不遇之叹焉今其曾孙知龢于公既没百年之后兵火抢攘之余防搜博求仅得遗文十有二卷属予爲序将刻而传之予尝叹尹师鲁苏子美江隣几梅圣俞丁元珍皆着美名负屈称与子履大畧相似彼五贤者得文忠铭其藏序其文姓名铿轰炳耀至今荡人耳目独公以后死不得与于斯文或者遂谓公生既不遇其没又重不幸也予曰不然公当古文复兴时文忠实与爲友其出倅宿州送以诗曰子履自少声名驰落笔文章天下知开怀吐胸不自疑世路廹窄多穽机髩毛零落风霜摧十年江湖千首诗又曰一自苏梅闭九泉始闻东頴播新篇暮年酬唱尤多有怕逄诗敌力难当及敢期佳句报琅玕之句是则公之生也已爲文忠所称道如此尚何待于身后其垂名不朽亦岂下于五贤哉予故表而出之公讳经字子履洛阳人故以嵩山老人名其集庆元五年二月一日少傅观文殿大学士致仕益国公周某具
　　赵训之忠节录序
　　功烈有大小死节无轻重惟能捐躯狥国则求仁得仁岂必论其功之何如哉国家自靖康后金人蹂践中原羣盗溃兵所在破城屠邑守官者奉头鼠窜之不暇于此有人焉视死如归其爲节也重矣当建炎三年岁己酉十一月隆祐太后自洪上贑防衞诸军道有叛者既犯吉之永丰皇族训之字诲道以承议郎实爲县宰率弓兵拒战力不敌遇害明年有司以闻特赠直秘阁仍官二子有女归太和萧氏奉其防葬于卢原今七十年松槚郁然女尚无恙其孙江州别驾彦橚捧檄来拜墓下既裒制词史传又以宗人吉州推官子琇所着行状及诸公记防共爲一卷命曰忠节录属予爲序予尝观书太史氏是岁有直龙图阁令守黄州城陷不屈而死初赠右文殿脩撰再赠徽猷阁待制隆兴改元张忠献公宣抚两淮复用父老之言奏乞立庙遂赐忠显之额今永丰才以君像附城隍祠殆阙典也按子琇及与君联事而行状成于次年其书南幸并君之死皆差一岁惟永丰志题名载君以二年至县者是也其死在三年冬而叙君本末反云四年涖官则又误矣夫当日之行状邑人之纪次或尚讹舛况传疑于后世乎虽然此不足辨也此以详言之者使士大夫知同时宗室爲守爲令死职如此于以彰祖宗涵飬作成之效岂特慰其子孙而已庆元己未四月
　　临江军三孔文集序
　　行有余力则以学文圣人之言万世是程或疑文行忠信之序是不然四科有先后四教非先后特因其材而进德焉绘事后素不容紊也本朝人物至元祐而盛其兄弟杰然则有临江之孔氏曰文仲字经父曰武仲字常父曰平仲字毅父先圣四十八代孙也居家孝悌行已谨信涖官敬事上忠其行美矣冠礼部冠国学登高第应制举经自谏垣入词掖常歴师儒掌内外制毅父尤精史学更践中外天下共称其文号曰三孔今才百余年而集稿散逸罕传诚故郡之阙典也庆元四年太守濡湏王迈实来政脩教明瞻乔木而慕先贤既奠谒其像于学宫又博访遗文而刻之虽曰存一二于千百然读之者知爲有德之言而非雕篆之习也总成若干卷属某以序者太史黄鲁直颂当世之人才有曰二苏联璧三孔分鼎张丞相天觉在元符中诋元祐词臣极其荒唐谓两苏爲狂率则刚直也谓公兄弟爲濶踈则高古也夫鲁直于苏氏分兼师友天觉于眉山心伏其能皆以公兄弟配之文行何如哉若其出处载国史博雅具别着此不备书五年四月甲戌具位周某序
　　孙尚书鸿庆集序
　　大凡文人才士少之时屈首受书未能多阅天下之义理壮则从事四方志有所分及其老也血气既衰聪明随之虽有著述鲜克名家此古今之通患也其或轶羣迈徃赋才独异而复天假之年磨淬鍜链重之以湖山之助名章俊语少而成壮而盈晚而愈精有若户部尚书晋陵孙公盖千万人中时一遇焉公生于元丰辛酉当大观政和间士惟王氏三经义是集而公博学笃志如韩退之谓礼部所试可无学而能者第进士冠词科笔势翩翩高出流辈将及知命靖康俶扰爲执法爲词臣旋由闼歴吏户长贰连守大邦其章疏制诰表奏徃徃如陆敬舆明辩骏发每一篇出世争传诵绍兴而后遭口语斥居象郡久之归隐太湖上舍蛮蜑而狎鸥鹭去茅苇而友松菊于是繙北堂万卷之钞袖明光起草之手黙观物化吟咏情性烟波万顷纳之胸次风云变态日接于前如是二纪所得不可胜计毋怪乎笔端之滚滚也天门划开诉章上达论撰次对玺书继下年虽耋老亲爲谢表至于宰执侍从台谏则人致一启各出新意其用意属辞少壮所不逮又后十载当孝宗朝尝命编类蔡京王黼等事实上之史官此与伏生年九十余诏太常徃受尚书何异是岂可以他人老少常理论也哉没既一世其子兴国太守介宗以书谓某曰先君文稿中更兵烬存者无几而闽蜀所刻复杂翟忠惠之文大惧不足传信今定爲四十二卷其未备者方裒次外集爲我序之忆乾道丁亥遇公阳羡公八十有七矣论文之余语及前朝旧事健论滔滔如洪河东注绪言纚纚如聚蠒缫丝屡更仆不能休然后知公非特文绛不可当而老如赵充国犹善爲兵也兹幸挂名集端因具列之近岁吏部侍郎葛公立方作韵语阳秋载东坡自海南归公方髫齓坡命对衡门稚子璠璵器公应声云翰苑仙人锦綉肠坡叹曰真璠璵也以公早慧固应有此然坡北归实靖国辛巳公已二十一得非元丰乙丑自便还常公才五岁时手所记讹耳乡人户传亦不得而畧也公讳觌字仲益尝以龙图阁学士提举南京鸿庆宫故自号鸿庆居士云庆元五年十一月
　　初寮先生前后集序
　　一代文章必有宗惟名世者得其传天生斯人固已不数向非君师作而成之则其道不坠于地者几希若稽本朝太祖以神武基王业文治兴斯文一传爲太宗翰林王公元之出焉再传爲真宗杨文公大年出焉长养尊用风示学者虽间以刚直被排斥而眷顾终不少衰至于仁宗英宗神宗然后异才充满中外其杰出如欧阳文忠公又逢时得政同心德于三朝阅八年之久相与化成天下功不少矣故其门人高第尤多惟东坡苏公崛起西蜀嘉祐收以异科治平欲躐寘翰苑熈宁首待以国士及遇哲宗遂光显于朝中间小人敲撼挫揠欲杀不果者天意也上赐也晚守中山尚书左丞王公世家是邦博学工文词年十六即贡京师后二年坡至竒之公亦自谓得师也明年坡南迁不能卒业公防登第辟初寮于精舍日夜读书着文年二十有七游五台爲竹林泉赋以将相喻泉石格高而意新送某曾大父诗云不论与汝小一月政自容君数百人专用吾宗公瑾伯仁事致推尊年德之意精切浑成不类少作时方讳言苏学而公已潜启其秘钥久之徽宗旁求文士召寘舘阁给札亲试骤掌书命由中司入北门歴二辖其诏制表章诗文大率雅重温润而时发秀杰之语定功继伐等碑睿谟曲宴百韵诗多出特命上恩与天通矣万目睽睽徒谓其鹤鸣九臯而不知夺胎换骨自有仙手故未尝以曲学指之今前集四十卷是也中兴南渡四海名胜迁谪避萃于湖广而公壻赵竒子辟章又家之游夏大篇短章更唱迭和既已尽发平昔之所蕴且复躬阅事物之变益以江山之助心与境防意随辞达韵遇险而反夷事积故而逾新他人瞠乎其后我乃绰有余裕至于桂栁佛寺诸记闳深辩丽近坡暮年之作黄张晁秦既没系文统接坠绪谁出公右岂止袭其裳佩其环而已今后集十卷是也初公与先大父同爲元符庚辰进士政和中公典贡举擢先公第二故公季子承议郎辟纲及公孙刑部侍郎秬曾孙今邕守宗孟继以集序爲请久负诺责夫岂无説葢公内制十八卷外制八卷李文敏公汉老实题其首且谓公天才英迈笔力有余于文于诗瓌竒高妙无所不能用是序公全书所谓一言以蔽之者某尚何所伸其喙若夫本天人之相因考源流之所自以申叙累世之契好而告诸来者则不敢辞也公讳安中字履道享年若干后学尊之曰初寮先生故以名集庆元六年二月日
　　续后汉书序
　　曹氏代汉名禅实簒特新莽之流亚丕方登坛自形舜禹之言固不敢欺其心矣今向千载好恶岂复相沿而苏轼记王彭之説以爲涂巷谈三国时事儿童听者闻刘败则颦蹙曹败则称快遂谓君子小人之泽百世不斩兹岂人力强致也欤陈寿身爲蜀人徒以仕屡见黜父又爲诸葛亮所髠于刘氏君臣不能无憾着三国志以魏爲帝而指汉爲蜀与孙氏俱谓之主设心已偏故凡当时祫祭高帝以下昭穆制度皆畧而勿书方且乞米于人欲爲佳传私意如此史笔可知矣其死未几习凿齿作汉晋春秋起汉光武终晋愍帝以蜀爲正魏爲簒谓汉亡仅一二年则已爲晋炎兴之名天实命之是葢公论也然五十四卷徒见于唐艺文志及本朝太平御览之目逮仁宗时脩崇文总目其书已逸或谓世亦有之而未之见也幸晋史载所著论千三百余言大防昭然刘知几史通云备王道则曹逆而刘顺本朝欧阳脩论正统而不黜魏其宾客章望之着明统论非之见于国史近世张栻经世纪年直以先主上继献帝爲汉而附魏吴于下方皆是物也今庐陵贡士萧常潜心史学谓古以班固史爲汉书范晔史爲后汉书乃起昭烈章武元年辛丑尽少帝炎兴元年癸未爲续后汉书既正其名复择注文之善者并书之积勤二十年成帝纪年表各二卷列传十八卷吴载记十一卷魏载记九卷别爲音义四卷惜乎寿疏畧于前使常不得追记英贤宪章于后以释裴松之遗恨也昔周东迁浸以防弱至春秋时仅存王城而吴楚强大绵地数千里皆僭称王圣人断然以夷狄予之昭烈土地甲兵甚非周比兴于汉中适与沛公始封国号同天时人事决非偶然孔子复生必有以处此乃爲首探魏文当日之心次举苏氏百世之説以合习氏之论而证旧志之非作续后汉书序庆元六年庚申二月望
　　高端叔变离骚序
　　诗国风及秦不及楚已而屈原离骚出焉衍风雅于诗亡之后发乎情主乎忠直殆先王之遗泽也谓之文章之祖宜矣厥后宋玉之九辩王褒之九怀刘向之九叹王逸之九思曹植之九愁九咏陆云之九愍皆九章九歌之苗裔自扬雄至刘勰则或反或广或爲之辩祖述摹仿不可胜数迄今本朝晁太史补之始重编楚辞十六卷续楚辞二十卷又上起荀卿下逮王令集变离骚二十卷每篇之首各述其意本根枝叶备于是矣今高君元之复着变离骚九篇其友南康周令大受刻而传之属予一言予观晁氏所谓变者言歴代每有所作其则愈逺如唐兵三变之变也君盖泝流求其源由终复于初如齐鲁一变之变也二者文同而防殊君之上下序议论尤平正既不溢美亦不失实愍竒志等既缵其词复循其义非深于斯道能如是乎故爲推明之以俟知者元之字端叔武烈王琼六世孙生以绍兴壬戌苦学笃志假寐絶床不就枕者累年尤嗜春秋学尝从科举两荐于四明有诗千篇大抵学广而辞畅自号荼甘集死已二年席珍如此埋光不耀重可叹也庆元庚申四月旦
　　王参政文集序
　　儒生文士或不足于事业名卿才大夫于文辞又不屑爲自西汉以来二者已难兼矣班固作儒林传记二十七人丁寛以易名家爲説至三万言及景帝时乃爲梁王将兵距吴楚号丁将军与韩安国等俱有功固遂推爲儒林之冠复于京房高相传中一再称将军而不名以示别异盖有深意存焉故参知政事襄阳王公讳之望字瞻叔生于羊杜成功之地慕其爲人博学能文知畧辐辏绍兴八年试南宫蜀士孙道夫竒其文力白知举请寘魁选位卑不见听然亦名在第八十三年行都太学成高选学者明年以公爲录即兼博士坐阅五年每值谈经同僚徃徃避席四方英俊争求指授作成爲多其杰然如王詹事十朋皆是也便乡求守荆门遂持节入蜀徧歴外台以王官总军赋适金人渝平王师十万攻取郡县保守关隘累日不解甲公与将帅议论徃复费金谷钜万计而储衍素备蜀民不知也孝宗即位公出使九年矣官至太府卿而难其代诏侍从台谏集议于是特增置户部侍郎升堂谕使留公于蜀某忝御史实发此议明年始还朝仍以版曹叅赞都督府初见上奏疏二千余言极论人主注治兵与臣下不同当如舜禹汉唐及祖宗所以奉承天意者援据经史开陈时事上大喜有大用意旋自铨曹直翰苑易谏大夫宣谕淮西措画边防讲明军政上益注意即拜参贰兼行右府时和战未决众论不齐仅三月除职奉祠而去眷倚殊未靳也起典帅籓超进资政殿大学士而公病不能兴矣其季子铅通敏好学念公遗文刻于蜀者讹舛特甚手加编校定爲汉滨集六十卷谓某之先大父与公先正爲同年进士以序见属惟公学根于经故有渊源文适于用故无枝叶奏劄甚多皆可行之言内制虽少得坦明之体酷嗜吟咏词赡而理到尝游大峨赋长韵与客赓和至六七篇下语如珠之走盘用韵如射之破的其他著述大率近是世论文章事业公实兼之岂与夫一偏一曲之士校短量长而已惜乎时虽逢而未能尽其才位虽高而不能久其任后之人读公之文尚可以想见其爲人而秉笔太史氏者亦或有攷于斯焉庆元六年四月日序
　　陆氏翼孟音解序
　　八卦画而万象分此文字所由作也自五帝迄战国虽六书之法形制或异然篆籀犹存未失本意秦便末俗始改散后世益以僞谬传冩六经论孟间改旧文而诸儒用今字爲注解因今韵立音训道随説隐义逐时晦爲不少矣韩退之云凡爲文辞宜畧识古字故寳蓄科斗孝经及汉衞宏官书以爲依据奈何后之人不复致意于斯也临川陆嘉材讳筠一字元礼博习脩防登绍兴乙丑进士第不汲汲进取惟尽心于所涖初主贵溪簿辟邪説而正官廨王右史洋爲之记厥后魔贼焚县相戒独留簿防其感人心如此仕至朝奉大夫浙西安抚使叅议官赐服金紫享年七十有六平生笃志孟子着翼孟音解九十一条择春秋左氏传庄列楚词西汉书説文之存古文者深思互考遂成此书如以折枝爲磬折腰肢读乐酒乐山乐水角招爲韶眸子爲牟杀三苖本作□二女果本作婐之类皆粲若白黑至论舜生于诸冯迁于负夏卒于鸣条视汉儒所记檀弓苍梧之语孰近孰逺孰信孰疑此古今学者议论所未及也且舜居河东歴山雷泽各有其地而越人别指歴山舜井象田仍以余姚上虞名县风土记曲爲之辞人不谓然盖异端之作其来也久于舜平居附防已类此况身后乎所谓九疑之葬二妃之溺宜退之黄陵碑云皆不可信彼孔安国解书以陟方训升道其説尤拘书固曰升高必自下陟遐必自迩陟岂专训升乎然退之近舍孟子而逺引竹书纪年何也予毎叹恨不得质疑于韩门而喜嘉材嗜古著书有益后觉藏其本殆三十年今嗣子新融水尉孝溥追叙先志请题卷首始爲推而广之昔唐彭城刘轲慕孟子而命名著翼孟三卷白乐天记其事頼以不朽嘉材视刘何愧特予非乐天比其能使嘉材不朽乎庆元六年四月戊戌序











　　文忠集卷五十三
　　钦定四库全书
　　文忠集卷五十四【平园续稿十四】
　　宋　周必大　撰
　　序三
　　澈溪居士文集序
　　孔子曰君子疾没世而名不称惟有其实则名从之是不可求也虽然贤如夷齐学如顔渊皆得夫子而名益彰彼身居岩谷砥行立名非附青云之士湮没无传者多矣此司马迁所以深嗟而屡叹也朝奉大夫庐陵彭公讳醇字道原生而頴悟六嵗时赋中秋不见月诗有警句自是以词章经术驰声乡闾年三十一登第常摄行临川靖安二邑已而令石首令湘隂守康守贺守南安所至儒雅餙吏在循良之目垂七十纳禄而归自号定庵又曰卧云翁有澈溪居士集五十卷议论平正如其为人今四世孙乡贡进士叔夏既谱公出处侄孙信州永丰主簿汝翼复裒遗文于兵火之余得二十卷求序于余共惟本朝元祐以来人才盛矣忠言正论著于籍者三百九人极天下之选颁之郡国载之国史垂之万世而公姓名在焉则公之贤为何如六一先生之后文章莫如东坡时人或得一语终身荣之考前后集答士大夫啓四十篇而获麟骑箕之嵗回贺州啓在焉既曰赐以尺书借之余论又曰温辞下逮陋贺増华则公之文为何如孔子之所言太史公之所叹公一无憾托名不朽尚何疑焉况叔夏与其兄叔夜皆有文行而汝翼及其弟浏阳尉梦弼以家学同榜登科又将立身行道扬名于后世斯文也岂特如孔悝鼎铭称其先祖之美而已嘉泰元年三月辛未
　　杉溪居士文集序
　　登文章之箓固难矣诗于其中抑又艰哉刘梦得曰心之精微发而为文文之神妙咏而为诗司空表圣亦云文之难而诗尤难又尝喻以饮食不可无盐梅而其美常在咸酸之外之二说者前軰有取焉古者教士以四术教子于过庭皆以诗为首本朝苏氏自编东坡前后集亦先列诗篇其所从来逺矣今杉溪居士刘公殆有得于斯欤始予少时闻公赋咏一出辄手抄而口诵之味清江引则欲进乎技而凝于神歌出塞行则如视旗影而聆鼓声也读大堤曲长相思则又如望归舟对斜月而听情人思妇之语切切也其他摹冩物象美今懐古登临比兴酬赠祖饯皆凌厉乎先贤度越乎流辈葢得于天者气和而心平勉于己者学富而功深故于所谓至难者既优为之则其制诰有体议论有源铭志能叙事偈颂多达理固余事也藻餙王度冠冕诸儒领防乡党有以也夫公讳才邵字美中世居庐陵年二十四大观三年释褐甲科宣和初复中词学第二两登舘阁一掌外制再直翰苑仕至工部侍郎兼权吏部尚书丐归优进显谟阁直学士奉祠卒于家年七十二其孙承议郎恪类公集为二十二卷授其子国学生千龄至是以序为请故为追述见闻而题其端杉溪公自号也嘉泰元年二月旦
　　汉兵本末序
　　临江自三刘有功汉史其学盛行今徐筠孟坚既为汉官考四卷季天麟仲祥又惜司马迁班固不为兵志于是究极本末类成一书注以史氏本文具有条理凡中外诸军若将帅之名与夫赏功罚罪繇戍简稽兵器马政参互讨论略无遗者数请予序其意予观周礼虽分六职而小宰以官府六聨合邦治每措军旅于祭祀賔客七事之中司马名为治兵多及坐作进退而徒役旗常车甲之属散于六官大师用众之礼乃在宗伯后世趣便一时古制遂亡人徒知井田一壊为四民之害而不知兴衰治乱举出于兵此邦家之害也人徒以开阡陌罪秦而不知变内政以作俑者齐也葢古者卿大夫家曰百乗诸侯国曰千乗天子则曰万乗始于四丘为甸甸有戎马有兵车有牛有甲士有步卒是以师田共务文武同方汉承秦后兵农幸未全分如欲复古犹易为力至武帝穷师黩武加以横敛其又奚言国不足于兵将每难其人有自来矣予故因汉氏之失防及先王之遗意使学者有考焉嘉泰元年二月既望
　　求斋遗稿序
　　庆元戊午春永丰邓傅之年十有九防书过予谓尧时教化已明虽康衢小童击壤老农歌謡皆可传诵况于卿士其乐之和上仪飞鳯下舞走兽况于蒸民予异而礼之自是数相过每切于师友问诸乡人皆言传之资质早成积学笃勤十三作祭叔祖文十五作登山赋语多老苍十六七时从儒先曽丰防度邑宰黄景説岩老讲习诗文复侍族伯约礼文范官永嘉因防叶适正则之门归作求斋记大槩欲自求于内收放心于外又论顔子之乐惟在博学藻绘组织何有哉用志如此予方期之逺大忽以疾告亟馈之药遽以讣来是可惜也他日其父自裒遗稿四帙丐题其端葢传之于六经尤好读易有系辞说一卷评论史汉名臣及诗赋记序箴铭杂説皆出入经传推防义理举业亦不废也予闻李观元賔第于贞元壬申明年中词科又明年年二十九卒韩退之为识其墓厥后李汉编韩集凡铭志十二卷近七十篇乃起于元賔由是文行益章今传之财二十一耳加以数年进而不止岂减元賔而未霑一命仅存遗书时无退之谁能取信姑详述本末少塞其父之悲云嘉泰元年二月二十日序
　　仲并文集序【辛酉夏】
　　江都仲并弥性自少卓荦不群潜心问学力排王氏一偏之説惟六艺孔孟是师笔势翩翩隽声借甚绍兴壬子擢进士第髙宗方汲汲人才嵗在甲寅丞相胜非执政松年与一二侍从相继荐对上一见褒赏特改京秩词臣王居正草制云学知是非邪正庶几孔子所谓可与共学者当是时人之期君君之自期皆谓公卿可立至或疑年少资浅宜试以事补外而去三年丁巳丞相浚执政与求守与义复以名闻召至阙而枢密使桧颇不谓然君即移疾出倅京口自是栖迟闲退者二十年孝宗初元擢丞光禄晚知蕲州议论才畧既未尽见于用而平生著述亦多散失外孙南安太守孟猷嗜学好修渊源有自裒成浮山集十六卷以序见属予妇家于君有连且尝同朝熟其才华故乐为言之夫文体众矣吟咏情性莫重于诗仕途应用莫急牋啓诗也者造意深则辞或龃龉次韵多则句或牵帅君之古律如王良造父驭骏马驾轻车有犇轶絶尘之势其赓险韵如茧抽丝印印泥愈出愈新送妹长篇孝友慈爱溢于言外殆欲上规风雅一何盛也其四六叙事虽闳肆而关键寔宻对属虽切而非骈俪所能拘最后蕲州谢上表以古文就今体自成一家凡为国抚民据旧图新之意无愧前哲此由学广闻多非特天才骏发而已其他论时事条利害深切明白务在可行为荘安常行状见谓三长杂著题防清雅可爱复以余力出入释氏防戯歌词无不过人夫其才学如此幸早为君宰所知而不得雍容禁省歌颂大业其命也夫虽然裕于才者薄于命文士常然独君乎哉姑详着以释南安凯风寒泉之思云
　　程洵尊德性斋小集序
　　自元祐间苏文忠公有诋伊川程氏之语门人怨怒力排苏氏由是学问文章遂分洛蜀识者非之绍兴甲寅予自湘中归庐陵有録事参军婺源程洵允夫防长书及所业一通相过合苏程为一家心窃异之已乃知其于朱熹元晦为中表自其先世相与讲学又酷嗜眉山之文为三苏纪年十卷间以示予凡其父子出处诗文先后前辈议论之所及编纂畧尽未几洵以病卒官后累年其宗人法曹万里出君尊德性斋小集一编合古律诗百余篇记序书铭各二防四説一志表行状祭文叙事劄子五表啓五十一大抵议论正平辞气和粹葢尝记其师里人李缯之言曰道有逺近学无止法不可见其近而自止必造深逺然后有成此程氏学也又曰文以载道物有是理辞者达是而已此苏氏学也君之所得寔本于缯学者果可无渊源乎惜夫久困塲屋五十由恩科入官主簿衡阳一转而止不得发闻于世予故序其书以告来者
　　帝王经世图谱题辞
　　汉司马谈父子贯穿经传驰骋古今谓当时六艺已千万数故有儒者博而寡要劳而少功之言唐韩愈文不絶唫编不停披然亦记事提其要纂言钩其深矧去古逾逺众说日繁才学未迨于前贤宜其用力劳而见功防此图谱所由作也虽然分门类事者固多其能旁搜逺绍合异为同则鲜矣金华唐仲友字与政于书无不观于理无不究凡天文地志礼乐刑政隂阳度数兵农王伯皆本之经典兼采传注类聚羣分旁通午贯使事时相参形声相配或推消长之象或列休咎之证而于郊庙学校畿疆井野尤致详焉各为总説附其后始终条理如指诸掌每一篇成门人金式辄缮冩藏去积百三十有二篇又得与政犹子别本相与校雠厘为十卷以类相从防分教庐陵将镂板校官而郡守赵侯善鐻助成之属予题辞夫水之流东惟海是归车之指南其涂不迷今是书折衷于圣人示适治之路故名曰帝王经世图谱非其他类书比昔汉儒专通一经仍守师説居家用以修身莅官取以决事况乎六经防趣百世轨范皆聚于此学者能因广记备言精思博考守以卓约则他日见诸行事岂不要而有功也欤与政名臣少登两科歴秘省正字著作佐郎出知信台二州擢江西提防刑狱孝宗深知其才不幸得年五十三凡所蕴蓄百未究一予每与士大夫共惜之因序其书并告来者嘉泰元年七月日前进士周某书
　　曾氏农器谱题辞
　　绍圣初元苏文忠公轼南迁过太和邑人宣德郎致仕曽公安止献所着禾谱文忠美其温雅详寔为作秧马歌又惜不谱农器时曽公已防明不暇为也后不余年其侄孙来阳令之谨始续成之凡耒耜耨鏄车戽簔笠铚刈蓧蒉杵臼斗斛釡甑仓庾厥类惟十附以杂记勒成三卷皆考之经传参合今制无不备者是可补伯祖之书成苏公之志矣其叙牛犂葢一编之錧鎋予尝学稼因演其説山海经云后稷之孙叔均始作牛耕世以为起于三代予谓不然牛若常在畎畆武王平定天下胡不归之三农而放之桃林之野乎故周礼祭牛之外以享賔驾车犒师而已未及耕也不然牵以蹊田正使借稻何足为异乃设夺而罪之之喻耶在诗有云载芟载柞其耕泽泽千耦其耘徂隰徂畛又曰有畧其耜俶载南畆以明竭作于春皆人力也至于获之积之如墉如栉然后杀时犉牡有捄其角以为社稷之报若果使之耕曽不如迎猫迎虎列于蜡祭乎厥后王弼传易以为稼穑之资宋景文公祁辟之曰古者牛惟服车书肇牵车牛易服牛乗马汉赵过始教牛耕葢本贾思勰齐民要术予谓辅嗣固失矣贾氏及景文亦未为得也按论语子谓仲弓曰犂牛之子骍且角虽欲勿用山川其舍诸此圣人格言也葢犂田之牛纯杂牝牡皆可祭牛则非纯非牡不可故曰骍且角也注疏乃以犂为杂色骍为赤纯色角为周正近世诸儒并从此义今观周礼牧人时祀牲必用牷牷纯色也外祭毁事用尨尨杂色也是则纯杂之辨也封人设其楅衡鲁颂夏而楅衡白牡骍刚是则言角之意也窃疑耕犂起于春秋之间故孔子有犂牛之言而弟子冉耕亦字伯牛彼礼记吕氏月令季冬出土牛示农知耕早晚贾谊新书刘向新序俱载邹穆公曰百姓饱牛而耕暴背而耘大率在秦汉之际何待赵过特教人耦犂共二牛费省而功倍尔易传出于魏晋第见牛耕不复考其初而贾公彦考工正义遂谓起于后汉其失尤甚然则山海经果荒唐欤曰班固艺文志山海经十三篇而刘歆所校凡三十二篇定为一十八篇固已不同歆又云出于唐虞之际今考史记以不窋为稷子谯周已谓世代不合况叔均乎故无锡尤袤定为先秦之书非夏禹及伯翳所作甚明其在春秋之后无可疑者世人习熟见闻多惑是説予之谵谆亦可哂哉若杷之属扬雄方言徃徃三名耒阳既书之矣宦防寖遂他日所至枚举名物采方言而附之非所谓后世复有子云者耶嘉泰辛酉八月
　　曽无愧三英南北边筹序
　　髙宗南渡之初金人方强未暇吊伐士大夫日夜为防守江淮计是时右正言吕祉献言最切后以直龙图阁帅金陵遂与僚属呉若陈克着东南防守利便三卷上之事既详寔文亦条畅葢若克皆文士而祉则以功名自许者也绍兴辛巳完顔亮叛盟明年孝宗即位鋭意恢复不但守淮防江时则有尚书郎临川呉曽着南北征伐编年二十三卷起三国终五代凡古今形势师旅胜负该贯无遗仍集当时君臣议论为分门事类一十二卷其相谋相应攻守通好可指诸掌视祉之书益加详焉今临江曽君三英复为边筹十八篇南之攻北其事有九诸葛亮纪瞻禇裒元温刘裕宋文帝陈显逹沈庆之呉明彻是也北之图南其事亦九曹操魏明帝羊祐苻坚拓防太武孝文元英邢峦北齐是也人为一论论指一事皆援昔以证今因迹以求心即成而究败考古可谓勤而用志可谓切矣他日上之枢庭必有运良平之筹者传之良将必有合孙呉之法者苟非其人道不虚行岂特刻舟记劔按图索马而已哉嘉泰元年三月旦
　　张良臣雪集序
　　富贵击乎天一定不能易安之可也诗文则不然尽心力而为之期至乎古人乃止耳虽然天之降才正自不同孟穷苦累累韩富浩穰穰宫商合奏斯有取焉襄邑张良臣字武子家于四明笃学好古擢龙兴进士第日从魏南夫史直翁二丞相游仕宦二十余年他人朱紫君困青衫他人钟鼎君乐箪瓢方二公荐士如林君芒鞵藤杖日与髙僧逸人徃来莲社问不复以名官为意淳熈末始管库行都则又蹇驴破防苦其心志于灞桥风雪中朝士稍稍知而爱之佥谓宜掌故六曹驯致舘学予间两社有意啓拟而君病不可为然后知二公前日遗君者命也命乃在天无可奈何孰使君惫心疲精昼鍜夕錬自苦于吟咏欲效陈无已之简古吕居仁之淡泊至于古赋乐曲又将推而上之忘其心力之艰勤此岂非天乎后十五年君之弟尧臣裒古赋四篇古律诗数百首号雪窓集介友人曽三异属予以序嗟夫富贵不可致君固安焉择术复自苦有郊之穷而交防无韩之富相和成音天之与人两不相遇予诚怜而悲之故为详记本末尧臣亦工诗殆所谓二难者耶嘉泰元年十二月日
　　忠正德文集序
　　髙宗中兴用宰相十五人曰忠曰正曰德曰文兼而有之者其惟赵公元镇乎此非私言髙宗大书赐公云尔方建炎三年车驾巡幸江浙内外多故公初为尚书郎上已用其言罢王安石配享俄被简擢嵗中歴司谏殿中侍御史遂为中丞上语苑宗尹云鼎在言路极举职所言四十事已施行三十有六葢祖宗初除言官即置簿载所言事目考多寡当否已行即朱销其下外庭未必知也先是政和以后爵赏日轻公请惜名器抑侥幸诸将恃功恣横刘光世部将王德至杀韩世忠之将陈彦章而世忠亦躬率部曲攘金陵守连南夫府廨公摄德鞫于防中累疏乞正世忠罪悍将稍稍知畏内侍冯益挟旧恩诟张俊公极论其横卒斥逐之遂以中正进登西府坐沮辛企宗节钺补外暨入相明元祐臣僚非辜荐任申先张焘范冲朱震王居正等布列清近一洗章惇蔡京王黼轻用侍从之金震合淝决防亲征江淮庶定复还临安皆身任安危虑无遗防葢公解梁人气节端方学术纯正笔力又过于人凡处分军国机务多其视草然后御劄付外惟德与文又孰加此当是时邪正洞分纪纲大振国势日尊指期恢复适恩平郡王出阁封拜与孝宗一等公请稍示降杀同僚谗间遂行罢政之后继以南迁言者每指公不主和议而公平居未尝有一偏之説也高宗更化复特进观文殿大学士孝宗继志赐谥忠简又赠太傅追封丰国公侑食髙宗庙廷擢用诸孙惟韫暨谧为郎为监为部刺史二千石宠灵焜燿已歴三朝公论既伸九京可无憾矣某尝读唐史李德裕传爱其上丹扆六箴禁止戚里请求奏停盘条缭绫忠言正论著于中外及大用则欲尊朝廷肃臣下政出宰相挟术诡时以进者毎辟之不使中人监军掣诸将之肘用兵伐叛诏书付宰司乃下处报机急武宗必命德裕起草与公事业如出一揆其最可异者德裕自分司东都贬潮州司马公奉祠四明以散官安置于潮德裕明年贬朱崖司户而卒公亦移置其地薨焉得年俱六十三始终相类复如此岂后身欤始公谪潮潮人敬爱不忘天道好还谧今来守此土追懐祖烈将刻遗稿附昌黎文以传凡拟诏百有十杂著八古律诗四百余首奏疏表劄各二百余篇号得全居士集而以乐府四十为别集属某题辞某按国朝故事眷待故相多赐嘉名掲碑首或二字或倍之公之生也幸拜宸奎褒称四美某已敷衍于前矣盍就以名集昭示万世视碑额庶有光焉谧曰诺哉是为序嘉泰元年腊日
　　抚州登科题序
　　大江之南分东西两道自东而西首曰抚州其为郡在三国孙氏至隋唐虽易置不常然今建昌军治南城统南丰入闽为邵武军本皆抚之属邑非特地大人庶冠冕一路而文物盛多亦异他邦本朝最重儒科临川图志载题名记一卷起太平兴国五年乐史而下至淳熈七年姓名具焉今州学教授富沙刘填将増广刻之石使来者可继而郡人太学博士王克勤士子涂公逹见属题辞夫为已之学垂世之文固不专为禄仕计然防起耕钓今异乎古特诏举辟久置不讲士进德脩业懐才抱艺大欲平治天下次将黼黻斯文拾科举安出哉是以二百余年间贤逹相望试言其显显者晏元献公之进贤好善王文公之文学行谊曽子固巩之主盟斯文此一身所当勉也乐氏曽氏王氏父子兄弟相继防名此一家所当勉也名士如谢逸与其弟薖学术渊源砥节砺行厌塲屋而舍之肆其孙源曽孙枢继预黄甲盖不在其身必昌厥后此又一乡所当勉也若乃汪革以竒才冠南省陈儒因版授逊大魁是皆杰出人上者后生得不思齐乎近乙未嵗罗防廷试为榜眼刘尧夫释褐冠上舍克勤由童子举入舘阁是又盛事参集者诸生得不踵武乎凡此五者有美有劝教官作成之意深矣克勤再第进士公逹之先由元祐至今登科者十余人二君于此惓惓故嘉其志并及之嘉泰二年二月旦
　　张文靖公文集序
　　德之盛者必有言言之文则行也逺肇自帝王之世臯陶迈种德尹躬享天心即其人也昔者孔子定书举臯陶矢厥谟于三谟之首赓帝之歌至于一再而伊训咸有一德太甲上中下千有余言并载百篇之中以其可为万世法也扬雄汉儒之杰然者尝赋甘泉称颂人主捜逑索耦岂无他人独曰臯伊之徒冠伦魁能其深知圣人之意也欤后世文士平居道古今官逹掌制命论议于侍从訏谟于廊庙暇则作为诗歌以寓比兴体虽不一要皆出谟训然德有差等言有精粗其传久近亦必随之若参知政事毘陵文靖张公殆有徳之言行逺之文也初以经明行修发为词章连中科第驰声四方在髙宗时为名御史掌内外制遂践二府上以端人正士目之大诏令多出其手陈善闭邪防贤引类功不少矣再贰国钧垂登宰席方且逡廵退避或入侍经筵或出典大藩虽权臣专国勲业不容尽究而文集五十卷奏议二十五卷盛行于时今公之孙户部尚书抑学世其家数请为序某固尝考公之徳诵公之文知其学术本原乎臯伊谋猷遇合于虞商盖中兴人物之冠冕也敬题卷首以补任昉文章縁起之未备云公讳守字子固一字全真其出处事业则有故相张忠献公志铭在嘉泰二年九月
　　王氏济美集序
　　大名王氏有讳言者唐末起家令黎阳子彻仕五代为左拾遗是生晋国公以雄文厚徳为艺祖简知擢监察御史选守乡邦有昼锦之褒尝植三槐于庭期后人之兴太宗朝仕至兵部侍郎知开封三子长秘书丞终袁州太守次丞相魏国文正公也季知应天府孙曽繁衍为宋大家淳熈六年黎阳八世孙知信州讳从系出秘丞稽其族属自晋公三子别支分曰世系曰世谱又为槐庭杂记宣阳因亲録以授其子淹淹倅庐陵既刻其曽祖讳震元丰懐遇集请予为序又裒晋公以来史传铭志前贤纪述先世遗文总为十卷号济美録而以文正子懿敏公所纂遗事及懿敏子巩杂记三编与其父书并为一集而刻之自庐陵擢守筠州将再刻以广其传复属予以序粤自周衰贤者之类弃功臣之世絶故孟子告齐宣王以故国非乔木王无亲臣矣盖讽其上也虽然有位于朝不守其业而忘其所甚至公侯之家降在皂则荜门圭窦得以陵之此岂独上之人罪也哉今筠州父子不陨世业以贻厥后其贤于人逺矣初文正公以大理评事宰岳之平江图经载二事其一公将至山鬼避舍是特防公之贵勿书可也而国史杨文公志墓乃备书之其一死囚当论公通夕不寐思所以为计五鼓有叱直更者起云相公将出防湏防公果出囚竟末减民懐徳政至今奉祠而传与碑反不之载予故特书之使后人知公仁心隂徳肇于为邑况秉钧乎居官者勉以为法则王氏之昌与淮水俱长何但三槐蔽芾于堂而已嘉泰二年闰十二月
　　芮氏家蔵集序
　　夫子曰有徳必有言谓其和顺积中英华发外也今于呉兴芮公见之公讳字仲防一字国器孝弟忠信博习脩絜登第后每有慷慨忧时之志乡里前辈如刘一止沈玠诸贤皆敬爱之绍兴末髙宗将内禅殿中侍御史蜀名士张震以名闻髙宗曰是能古文者即日擢监察御史已而出入中外为孝宗深知许以侍从两朝眷遇葢如此不幸自司成移疾而终年才五十八予在从班与六曹长贰给舍相与悼叹共为奏云伏见故国子祭酒芮徳配前修文髙当世恂恂自守未尝与物竞及当官而行则秉谊据正有不可夺之志故相秦桧时乡人沈长卿作牡丹诗有讦以为谤讪者引为证廷尉捕治力辩其非长卿不任笞掠亲书诬伏狱吏以示曰长卿诬伏则可岂敢诬证吏别擿尉仁和时所作诗有今作尘埃奔走人之句坐以怨望及应言上不言上逺窜武冈畧不自明公道宏开收寘台省已而出使东广节操弥厉凡旧例供馈积至数千缗潜输公帑归过曲江班犒郡县吏之乏月给者和不违众清不近名大率类此陛下自司业升之祭酒知其经明行脩谕宰臣云侍从阙亟用之防请祠优进右文殿脩撰两学生员祖道千计观者太息按初除司业在乾道五年八月家居一昔可至是时官已员郎供职满嵗则六年冬祀法当任子逡巡逾时乃起遇郊不及者两旬又按祭酒从四品序位太常宗正秘书少列之上疾未革少留累日必迁不然休致遗奏亦官二子而前缓其来后果于去为子孙计者肯如是乎愿録众美还其恩数使天下知圣朝尊贤厉俗不间存【阙】书之史册足劝廉逊非创与也众皆称善惟公同年生给事中者难之众自欲上奏或曰银台异论如格诏何众惘然而止其后上念公不已用其弟煇为八座公之诸子遂有入官者此非天乎予为学官舘职史官御史皆未暖席公辄继至为正字也公有吕防赠刀之梦暨闻公讣予复梦作文祭公觉而记其四句曲尽公徳云君子所恃而亦不比小人所畏而亦不忌此殆神交也今公子邵武太守立言上髙宰及等裒公易传一卷诗四卷奏议二卷表啓书劄论防记序杂著长短句共七卷属予为序惟公博通诸经尤长于易坎之象曰君子以常徳行习教事人多以治已治人为説公独曰坎惟素习则在险不失其常险至方习亦复何益故初爻独云习坎他爻曰坎而已虽然习当出险乃复入于坎窞者为隂柔小才设也其论离卦九三曰日中必昃人生必死当如曽参易箦子路结缨怡然死生之际嗟则惑惑则凶矣即二者考公平生所谓非苟知之亦允蹈之者欤至于他文正大而辞逹诗篇醇粹而味永皆有徳之言也予故首陈两朝圣鍳次列侍臣公论然后记予与公亲厚本末如元城刘忠定公序丞相忠肃公集过于详云嘉泰三年正月




　　文忠集卷五十四
　　钦定四库全书
　　文忠集卷五十五【平园　稿十五】
　　宋　周必大　撰
　　序四【斋说　堂庵说　字说附】
　　沈氏论语解序
　　扬子曰圣人之言逺如天贤人之言近如地易更三圣诗书礼乐春秋皆删定笔削于夫子之手此圣言也孟荀杨韩发明经训羽翼治道此贤言也兼是二者其惟论语乎葢齐家治国立身行道夫子平居形诸言者如三辰着明有目咸覩莫知所以明如四时运行无物不遂莫知所以行非天乎门弟子或求益或质疑徃徃指事而请譬之山川有定体髙深犹可度草木有定形名物或可辨非地乎是诚五经之錧鎋六艺之喉衿学者如欲时习圣人之言舍此何以哉呉兴沈文炳字尧文家世儒者少有声国学养亲不仕惟留意于是书其子数抱遗编求予一言易不云乎仁者见之谓之仁知者见之谓之知亦资道以尽吾之分而已其视作无益而攻异端者葢相万也嘉泰壬戌腊日
　　呉康肃公芾湖山集并奏议序
　　才气可以任事而以学术本之未有不为名臣者也龙图阁直学士天台呉康肃公以进士起家受知髙庙爰及孝宗在内为御史歴吏户礼刑少常伯给事中又尝典治内史在外则五为帅守处剧繁以平易其才气何待言至于履正奉公仁民爱物如嗜饮食发为诗文身簮绂而心丘壑此则学术之力也其子嘉兴太守洪裒公遗文号湖山集二十五卷长短句三卷别集一卷奏议八卷逺来谒序予与公同朝久知公熟公虽志在功名而议论专以恤民为主复躬行之自非才气学术两皆有余何以臻此当乾道庚寅公帅豫章胡忠简公邦衡以泉守予以闽宪俱入奏事过焉燕集欵甚将别各为二词以送备载集中自是力请奉祠继以挂冠享林下之乐者十有六年其诗词益多意逺而辞逹使人读之萧然有出尘之想予尝评论公侍从如严徐弹压如赵张循良如龚黄止足如广受凡西汉名臣殆可兼之然尚有一说始绍兴甲子六月以秘书省正字轮对奏江浙昔号粒米狼戾虽歉嵗斗值二百今嵗丰反倍之葢由州县重征税监官觊美赏廵拦利掊取若蠲其价自平矣髙宗大喜七月有防从之仁言之利其溥如此当路忌其直谅是月出倅括苍予为秘书少监得此事于日厯厥后上用公执法主计岂徒然哉勅局编类绍兴寛恤诏令载之七十一卷之首例曰臣僚奏请当时士大夫固未知出于公今奏议复不载予故特书之以彰髙宗爱民用人之美意且明儒术可当天下之大端云嘉泰三年五月日具位周某序
  </div>
  <div class="pagination">
   <a href="文忠集（宋周必大）_page43.html">
    上一页
   </a>
   <span>
    ...
   </span>
   <a href="文忠集（宋周必大）_page39.html">
    39
   </a>
   <a href="文忠集（宋周必大）_page40.html">
    40
   </a>
   <a href="文忠集（宋周必大）_page41.html">
    41
   </a>
   <a href="文忠集（宋周必大）_page42.html">
    42
   </a>
   <a href="文忠集（宋周必大）_page43.html">
    43
   </a>
   <span class="current-page">
    44
   </span>
   <a href="文忠集（宋周必大）_page45.html">
    45
   </a>
   <a href="文忠集（宋周必大）_page46.html">
    46
   </a>
   <a href="文忠集（宋周必大）_page47.html">
    47
   </a>
   <a href="文忠集（宋周必大）_page48.html">
    48
   </a>
   <a href="文忠集（宋周必大）_page49.html">
    49
   </a>
   <span>
    ...
   </span>
   <a href="文忠集（宋周必大）_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
