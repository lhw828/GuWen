<!DOCTYPE html>
<html>
<head>
    <meta charset="UTF-8">
    <title>西河集 - 第 95 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 95 页/共 136 页</h1>
    <div class="content">　　讷斋诗题史四廷栢南园新居
　　讷斋先生好园居前庭一池长种鱼垂幔或临右军墨满牀尽叠张华书庐蜗车蠋苦未展更辟南园重修翦泥水空纒邺下垣丘樊自卫山中饍当堦红药映虚牖桂树团团拂清昼径外争看求仲来墙东谁是君公后君今弟子喜更彊公超成市非虚扬绛纱前后郁相望悠然丝竹弹深堂堂中顾盻总芬洁别榜一轩名煑雪童子饥然土锉寒袁安醉抱冰壶裂南山敝庐空自怜陆居非屋水非船难寻西瀼浣花去仅留北干松风前从君愿续小园赋兼赋园中桂之树他日能同汗漫游应记南园读书处
　　看月书事【有序】
　　七月十五夜中元偕吴二卿祯饮商太宰宅楼酒酣望月去广寜桥顾见龙华寺说法事鬼食漂灯流燎幡幢钹铎男女鳞脊如昼便相走观卿祯躅足顾予曰子才士需立赋所见务其覈实使人省得知勿以虚叶何如予效元白长蹋歌使商命说征说各记忆书于篇
　　七月十五天气凉酒酣浴罢单衫长出门连臂看月去同到广寜桥下路广寜桥上坐万人项背轧札如鱼鳞广寜桥下水波浅大船小船波上转船中所有更奇絶云是中元鬼时节明灯灼灼浮水来万盏千瓯乍明灭初疑火树蔽江渚旋道流萤堕秋雨横波落石飞彩星极浦衔珠散龙女旌幢高引纸葢扬旋风吹葢隂燐翔吹螺击钹撞法鼔迎照当年净饭王饭王大坐正设食盆供盂兰有名色龙华作法甘露殊细洒杨枝散涓滴桥邉妇女坐相待各守亡人纸牌在女为爷母妇为夫熖食从教涤清瀣呦呦壮女向天哭少妇羞人隐牌宿苦无纨扇障灯红幸有珠旛裹头緑呉生顾此发长叹谓我长才屈柔翰相逢若此赋不成空复从前惜良旦我歌数句月自来终歌此曲纎云开广寜桥上人无数忽听歌声首尽回
　　雨中听三弦子适女士王玉映将之呉下过宿萧城西河里因作长句书感却示
　　汝不闻三弦声最悲啁嘐哳轧谁所为天心雨落风迸裂坐客一时双泪垂三弦初开彷鞉鼔万厯年来重张甫曹刚不作甫不传何处新声到江浒当前拨拉如诉説漴漴嘈嘈渐相接弦声复襍风雨声拍散音繁语呜唈江东女士当代希防稽王氏留乌衣著书不让汉时史织素自怜机上诗清晖阁中父书在防笔长濡旧螺黛吟成红雨滴口脂行得青藤绕裙带风流遗世姿独殊将从秦氏听啼乌朝行卖珠暮无粟天寒防薄凉肌肤可怜兵革满衢路欲望西陵过江去﨑岖宛转进退难只恐行来且多误昨宵行李深巷宿闻汝空奁脱车轴今朝寂厯风雨来令我停弦抚心曲梧宫木落愁复愁女坟湖畔今难留君行欲向何所长江浩浩还东流蛾眉掩抑自今古况复哀弹最凄楚今朝自雨昨自晴不尽三弦此中苦从来出处难复难愿君弦絶勿再弹
　　半面将军歌赠陈左府
　　半面将军年四十南战羊城北马邑归来十载青门前可怜立功尚少年当时投笔出闗去万里鸣沙暗云雾弭节曾留都防邉连营不倚将军树乗秋代马向风发烽火萧闗动京阙判将防阵入邉云谁道张弓效闗月长驱汗血仗蝥弧撒却腰间金仆姑论功较战课先后不让唐李那让呉十年埋剑在田野欲向蛮天洗花马岭树丛丛蔽眼来泷川浩浩当胸泻楼船南下共杨仆射猎重教起军曲从燔礟火燎顚毛不拊珠裈泣髀肉焦头灭耳志未成独留半面哀人情谁怜射柳亭邉住竟使垂杨肘后生
　　汝隂萧大行将赴阙东渡过访抒笔赠别
　　君不见中牟丈人本负刍与君并坐氊毺又不见郢人垩鼻颇未洁相对挥斤叹竒絶丈夫有才贵知己伯乐盐车两依倚何况萧君司马之鉴且无比鸾鳯集门亦可喜吾闻萧君奉使持节南海头还乡彤马将淹留忽当绳缨菅屦呼啾啾迄今负土已成室汉相三年将就职我读愁吟尚惨凄况复哀号在畴昔君家忠孝眞莫当趋庭又有乌衣郎相随千里学诗礼在道一时称骕骦与之偕上谢安阁洞口蔷薇正花落急返平台拜紫泥勿教同舍占乌鹊阳春三月风雨多离亭樽酒应高歌胥江渺烟波里欲别萧郎奈尔何
　　书意赠西昌萧伯升白鹭洲高楼
　　北风吹雪下江郭白鹭洲长暗寥廓萧郎开幕燃桂枝重饮洲头最高阁江天飞雪千古情萧郎意气逾平生清飚遥洗蜀江峡流云欲撼西昌城连朝高防来鹭渚争蹑湖西讲堂履我登杰阁望江河君向空亭考钟鼔荒洲相接千百人东西十郡双江濵寒能予衣饥予食悠然歌咏忘昏晨丈夫谁不重意气挥斥千金偶然事独成良防向千秋那羡平原与无忌春浮园头枯草香双江雪霁开春阳奉常旧有好花竹至今人説平泉庄期君更作春浮醉谁道双江雪路长
　　集曲水即事
　　青山百屏向南郭积翠横开曲池曲高楼一望秦山阳流云断续梅雨凉夜来布锦错灯火列坐庭深对歌舞行童十二唱柘枝招摇背防低参差酒酣彻幙烛垂地芗泽微闻堕环细主人潦倒脱绛帻尚引清樽照容色交尽海内为名高相逢不醉徒自豪骊驹在门车在路看杀庭前石榴树
　　送任云蛟公车
　　九月芙蓉蔽江渚孝亷船载江头雨金樽相把潮欲来一曲离歌醉南浦公车十载怜计偕怀书屡上昭王台旗亭雪暖紫貂堕蓟门酒醒黄云开春官新制改书义汉帝临轩策竒秘郄氏中林选一枝平津东阁推高第长安春转花又红玉騧鞭落惊游龙秋江潮上金鱼美尽在任公一钓中
　　金鉴冰壶吟为张推官作
　　金鉴挂高阙百里无近光冰壶贮前庭彻底成清霜龙山嵳峩起东府别搆莲堂建钟鼔金鉴朝悬紫峤曦冰壶夜滴清江雨冰壶金鉴絶世清臯陶淑问称明刑外台分节下神谳朱花绿雀摇空防张衡机宻弃文网张释寛平析民枉从来张姓本连天何必张星在天上君不见张公金镜献宸听高鉴千秋着为令余光并照寒士庐伏枥长鸣解驰骋又不见庭前绠绠朱丝绳银牀百尺缒寒冰冰花井乳相映发一时谁与同亷凌持壶寿公公饮冰
　　读荔裳集安雅堂集感赋
　　当今作者谁擅塲山东赵王与莱阳王公士桢赵进美妙与莱阳正相峙崇祯以还大雅絶逺溯嘉隆绍前哲总是山东李白豪能使人间歌白雪今来三子起方驾不数风流旧厯下几囬东岱互称雄一出中原便成霸黄河九曲到海难东临碣石流漫漫天垂百折乱云雾风吹万里廻波澜丹崖山前日初晓眞见蓬莱接瑶岛汉武看成朱雁来秦王渡处丹龙绕君文初著名荔裳集成安雅斯为堂大文既布锦贝息黄钟在御瓦缶凉琅琊天水渺难即惟见延清好顔色到溉忻从御史游王筠故受昭明识每惜今人事工巧大雅当前罕分晓但道江郎襍拟工谁言谢客新声好往读衍波词輙思王礼部长宪与大叅郁若两珠树可怜同体异工曲白玊分沙桂分木从教鳯羽蔽天涯寜止鹰扬距河朔于今大雅烦若林钟嵘三品空沉吟东看无数沧溟水一望苍茫何处寻
　　别王恒
　　蟋蟀方在堂倐忽岁云暮穷冬雪霏霏游子戒归路东亭酒暖草叶稀临行欲换征人衣城南王恒负意气慷慨向予歌式微踌躇上马不能别韩信台前看飞雪
　　将归赠丘四象随
　　昔饮江南伯通里便记淮隂有丘子我今转作淮上吟赠君愧乏双南金淮河荡荡淮水浊丘子风流絶凡俗一见应教胜郭生再观何必推羊叔逢来三四是子渊倾樽畅饮黄花前道傍不数假王钓城头空觅甘罗钱凉风萧槭度秋暮倐见寒冰满江路芳草萋萋春又生愁杀王孙欲归去君家兄弟眞不羣元方曾侍金华君在堂循吏未白髪中闺金母摇青裙最怜丘子本孝弟欲渡庐江见毛义问寝尝逾世子篇敬兄不辨乡人至况曾仗节急朋友一死一生见要乆白马南驰范巨车炙鸡逺酹桥酒吁嗟友道不复持东行杵臼将依谁见君不忍辞君去我欲从君那得知
　　毛甡将行张公子礽祎赠甡踏冰行率笔酬之
　　我行淮隂非得已不共王孙钓秋水乞食潜行射泽间避人还向珠湖里曲江才子好我奇谓我落拓诚相宜中秋高防并重九人前徃徃称予诗飞光如流岁如骛渌酒黄花等闲度火树长留烟水寒美人竟下芜城路严风朔雪旅食凉倦游客子思还乡踌躇不忍遽分手君还赠我哀歌长穷冬孤客易生感况复哀歌更缱绻一曲秦青雁鹜飞数声羗笛闗山逺嗟君家世本曲江趋庭得侍尚书郎茂先有叔总博学苍梧无弟非文章君才独绝鲜俦侣淮海相逢骤相许曾来梦里遇江淹顿使花前忆伧父赠我长歌眞有神恍若寒宵对君语对君语感君情此曲名作踏冰行层冰皓皓环江城踏冰我欲冰中度忼慨徘徊百思生

　　西河集巻一百五十九
　　钦定四库全书
　　西河集巻一百六十
　　翰林院检讨毛竒龄撰
　　七言古诗【六】
　　题畵
　　薰风乍起午梦长石榴花发蔷薇香枝头好鸟最宛转啼破一声枕簟凉谁持并剪剪江水绘出青黄与红紫醉卧闲亭日坠时几度含毫思无已
　　奉和叶掌院夫子亭下杂花原韵
　　先生有亭最爽垲倚槛如坐春风中况当三月艳阳发夸条蔓枝匝地红綷防不用金错翦韘岂与凡葩同始知大匠贵自得巧者不若拙者工有时薄醉坐花下门纱旒裂逊马融岂徒纷纷隔堦觑宛若女乐塡厢栊裛衣发藻光愈灿摇砌擢秀神所钟寜题丹棘作野客不使翠羽称殊翁论化羞比漆园蝶吐饭偶集蒲卢蜂情闲有触便生兴道大于物何不容长安花少客无頼莳塲艺圃眞难逢但留阶戺一顾盻煌扈安辨澹与秾子房门下多荐逹当时尚有东园公
　　和理防杙歌【并序】
　　卓防闽中僮徽之曾与之渡湖思不可得王双白言见在金陵仪凤门能寄之徽之起制歌令王歌授名曰理防杙因而属和言卓防当理焉
　　只在石头城下住莫过长干小桥去但恐年年细草生不识青溪旧时路桐花绥绥夜雨多三春又尽花如何可怜同在罝罘侧犹自城头理防杙
　　双珠篇【有叙】
　　頴川隣宣公晩丧子哭之哀然曾用佛莲花经一奁供楣间至是还经甡以内家过慰并为文祈之迨再过公褓一儿携一儿出拜曰君记之乎举此六龄矣
　　谁家老蚌生双珠大秦明月皆不如圆泉璧水产有殊老翁垂白多根株前年恍逐隋侯趋今年又入鲛女庐小珠焜燿照里闾大珠灼灼盘中居暮年有子称商瞿我翁得此岂晩乎毕逋共哺头白乌龙门百尺孙枝扶老人得子草得荂况复老徤彊肌肤汉家祷嗣张玉弧灵池百子宫台孤采莲西海莲未枯莲花今且开东湖雨余花底珠溇溇
　　罗三行【有叙】
　　罗三百骈杭州教歌头有称名甲午集绍兴东昌坊罗三率娈童十六人按歌酒酣执酒起为寿慷慨言曰罗三非优人盍赠我长句歌使人知罗三苦沉沦也甡唯唯乙未复集绍兴九曲里祁兵宪第诸伎毕奏罗三复引声乃悲怀激扬顾笙笛弦索均失执歌竟为言寜得忆赠句乎甡时颇失意闻其言感动骤起援笔丐兵宪展绢忆唐元和白居易与元稹作霓裳谱歌惟恐湮失歌句中且藏谱数犹可按切影响今亦畧溯缘要便可寻按故益多曼吟耳
　　周秦以后古歌絶汉代延年尚能説逡巡魏晋中再亡杜防左徒倡狂开元神武兴法曲高头教坊谱相续华原骠国襍甘凉立部声喧坐歌促金元起创防舞辞因之变伎歌参差九宫分谱限南北一十九韵音调防明兴一代本无乐鼓吹铙歌苦交错优伶防弄习转深南曲浸繁北浸落相传南曲始呉下梧苑风流宛如乍呉侬创调絜古歌翻出新声美无价当年絶唱称昆山松常折嗓浙齿顽张芸朱美魏亮父至今嗣续犹艰难杭州罗三重意气誓欲寻原夺高第摄聪絶慧通鬼神一雪从来品题异依声按律节奏竒宫商相接复相离涵融便防莺语澁急决噭嘹鸧鸣迟声沿板定寸为韵七字三前与后新生故死黍粒分迫度缓稽肌理辏一声将发坐客定数变将终动神性流离迁客涕泪倾窈窕新娘怨思迸搊筝摘阮徒自豪吹师失管弦工逃呉中谭如并张燕到此不敢争鸣号东昌坊头合歌板首坐毛甡泣何满哀吟失职贫士情那问终趋共前缓罗三歌罢拉瑶瑟手把金巵揖甡出自言不是寻常人耻作当年李恊律生平好酒名酒徒结交满座皆屠酤上之不屈古王者其下讵嫌今大夫千金散尽独长啸故作歌吟襍啼噪娈童十万蒲伏前不足当予日调笑毛公落笔能有神悲能写哭怒写嗔貎予令予使不朽至今予作忘言人昔年听歌及寒食桃花满树风前拆歌来倐忽又一年今夕听歌是何夕今歌旣驩且复苦坐者停声立停舞寒蝉数弄咽栁条孤雁一声堕江浦洞庭秋风刚叶下去春在昼今在夜霜繁露白月欲明竹断弦弛鼔初罢宛如花底摘生叶少妇缲丝自成节严钢锲处银锷凉冰瓮开时水晶裂又如石齿决金薤刓核吹芦擘风籁屏高烛短坐叹愁昔日梨园近何在蹉跎相失淹嵗月非我能忘弃前説我亦沉沦年又年顦顇相看总离别东昌坊里九曲园高车驷马塡前轩听歌满堂勿相问此中惟见毛甡寃毛甡沉沦本无极那复罗三又失职罗三当复歌此歌莫道声繁歌不得
　　憇螺川胡推官虞胄过访因赠
　　策杖登嵩高遥望天中山羽翼不得前薄暮空来还南行入匡庐逝将上衡岳浮舟渡螺川遂憇川上阁螺川濯濯古司谳山木清秋晓行县云是天中驰檄来知我穷愁且来见天中岞崿产异人振衣独对清江濵宛如嵩高上登日郁然相望眞嶙峋嶙峋万仭动寒色玉井冰花映天白不向空防列鼎书长悬孤榻留行客我曾读君文叹君似长卿金门献赋后当入承明庭今来江上作司理谳狱如君复有几伯始从教博似云胡威只是清如水越人乆作汗漫防横江又见红螺浮清秋一饮郇公酒醉看朝霞江上楼
　　题秋山读书图送旧京邹山人还紫微兼询沈耕嵓徴君
　　晨星漠漠东阳路斜傍双溪晩来渡耕嵓何在高复高云是秋山读书处秋山嶻嶪跨紫防相看同着靑荷衣王孙逺道怨迟暮春草欲生归不归
　　题抱瓮丈人濯足图为顾有孝徴君
　　君不见彭城画工有竒技姜肱拥被终咨嗟又不见华阳高士善图画笼头龌龊空随车羡君孤处笠泽中世人谁得窥君容俨如岌岌千丈深岩松置之茅屋长蓬茸呉山之长水之冽浩浩溪流白如雪潆薄高随万里风沿洄皎带千山月君来抱瓮畜畦水日傍清泠思无已新蒲早薤纷渺弥碧芋青蒋覆溶防踌躇落日犹徬徨頺然濯足清溪傍触埼激石共奔迫浩歌睥睨投沧浪潇潇隐见溪流长
　　醉歌行同周司理令树饮于庐陵作
　　贑江冽冽吹朔风司刑官舰沙棠红庐陵古署倚江郭漉酒夜倾花树中中原才子蓟城杰佩剑争看截镠铁草屩牛衣共绣茵铜槃兽火飞寒雪司刑自言苦志乖江高不道能重来秋鹰脱臂朱电削神鲸掣浪青天开闻言坐客醉起舞我亦哀歌胜梁父紞紞城头夜漏长起视明星落如雨
　　謿胡东嵓被窃诗【并序】
　　甲辰首夏胡子东嵓从郡归夫何暴客者伏隐东嵓之室窃赀以奔西河毛甡闻而笑之曰东嵓有十盗而无四封向氏探其前而司厉不得揭其后东嵓殆困哉虽然银船虽化铁公尚存篚箧乆罄何曾予壁间之儿杼柚其空不能赠梁上之子幸青氊之未亡何赭衣之可问所惧者未揭箧而縢已絶甫穿牖而垣已頺窃装者只覆其书怀璧者但看其舌似兹寠士之形将来主人之憎于是慰其薄失而謿以放言
　　东嵓先生家四壁夜有何人壁间匿杼纬机丝总是空缾麻罂菽悲无色从来胠箧羞担囊野庐賔客徒相翔但将国士虚无意説与河东王彦方
　　雨夜断桥闻笛声和丁起曹
　　杨花飞飞落江渚苏小坟前夜来雨平船两桨何处寻东风吹落杨花深前湖水满欲归去草暗裙腰湿花絮断桥西上系锦舷何处一声彻云路初疑江徼吹胡笳旋听索索筝琵琶野塘无复折杨柳春山自有落梅花咿哑水靣断还接反覆分明诉天末龙吟潭底水浅清鹤唳寒滩雨呜咽红楼高对十二重梦回三峡流漴漴陇头万里碧天外武陵一曲清宵中我闻桓伊夜吹笛愁煞清溪赴都客扶风夜听洛下吟尚在平阳里中宅杭州千顷西水头新声吹出伊凉州楼船箫鼔日无尽长笛一声愁不愁
　　赠商绘
　　商生太宰之防孙风流卓荦随诸昆瑚寳铗映明月茏葱佳气开朝暾永恩楼髙百余尺旦暮登临借遗泽玉树还荣谢傅庭朱衣自绕韦公宅生裁二十意惘然蹉跎深悔终军年手持一编已了了心中万事空悬悬自言少孤遘荼苦鶵乳低飞罹网罟析理难教兄子知无才不爲家公数辎軿冠葢耻追逐日对遗书冀能读池上需为彩凤吟灯前私啓青箱哭我之从防商雨臣王孙矫矫其兄伦惭予不尽柳下学多君犹慕相如人从来琥珀谢腐草惟尔中情最坚好纵使成连到海难却怜侯氏求早君家兄弟定无敌良友为龙骥为匹荀文未获侍诸宗商子终当弃三术丈夫有志百事能少年何用哀无成高楼百尺且长啸防看万里风云生
　　留别刘琯兄弟
　　昭华兄弟雄楚州一时借借称诸刘论文伟丽过鲍谢兴酣意气凌王侯西陵防人看秋柳邂逅逢君大淮口拂麈高听眞长谭刳匏直饮公荣酒层冰落落解棹归严飚吹折黄绵衣他时若问江南信只看春鸿向北飞
　　别戴大金黄大世贵
　　淮隂城南有飞雁游子穷冬返乡县雪满孤舟恋戴逵波连千顷思黄宪寒风截截霜满裾临行出入还踌躇倾罇不尽此时语开椷频订他年书淮流一曲下江浒渺渺长帆去西楚何处思君最怆神三月江南楝花雨
　　送沈九嗣笵同姜启赴都
　　纨绮游上京翩翩盛裘马丈夫贵立名饰志取相下怀珠恐迷时抱匵以待贾所念在得朋唱高和靡寡徐乐论甲兵欧阳防风雅欧阳受诗章句成上书欲共严徐行汉京力学五十士惟此乃得当贤名扺掌不为辨士策拂毛直作惊人鸣三街九市五衢道列辔聨车并騕褭时向尚书省里行谁来丞相门前扫我本羁迟子羡君似飞鸟横云一去几千尺送汝将行动顔色江舘留题夜火红扬州去路春衫白桃花初开柳叶新春江细草波粼粼作歌当饮饯欲别还逡巡到京若问严生荐勿道行歌朱买臣
　　古歌詶贑南严抚军过访
　　挺之抱伟畧武也多髙懐悠然沧浪兴却遇子陵来子陵汗漫走荒谷越女滩头种山麓衣悬贡埜春茧丝目断湘南旧丛竹手把长竿生郁孤城头哑哑听啼乌仲秋旣望得萧行人嗣竒讣适向阳将归过别各抆泪哭以长句并寄孝子荃以使者行促援笔烦乱无所次序
　　八月旣望白日防坐客向阳将逺归为言夜梦颇凶恶故人信音傍乌鹊荆门剥啄野花坠忽传合肥讣书至行人萧君六月死有子哀号数行字白日在上客在前分明绢素疑云烟星轺曾饯广陵驿回颿寜返浮槎川询之四月乃还棹五月居庐病难疗太君先赴白玉楼痛杀王戎死亲孝天乎萧君君果亡行人更作修文郎顾荣璧轸已推絶庾公玉树眞埋藏生平有心感知己邂逅曾逢故都市鸣驴动地几失声化鹤冲天恨无翅遗书数簏过孔融尝唫君赋秋风中桓谭自能惜遗轶平原何用忧穷通但道棘人漫哀毁扶杖观棋鎭尔尔我欲贻诗寄慰言使者旋行不移晷中心烦乱写无句顷刻封将泪如注欲晰当年知己心更问将归向阳去
　　党太守挽词
　　薤上露一何晞城头望乌欲飞乌飞不飞呌将曙月落城西白杨树不见车驱鎭海台但见旌摇汜桥路汜桥西去江水清翦钱怀送何为情
　　舒城黄母胡太君挽歌辞【有序】
　　夫讴来斥苦庄生引绋之章歌在挽留汉史吹箫之节则辞铭未尽借以申哀碑碣难忘用彰遗德无他母仪已极显融史诵必开幽竁也黄母者龙舒黄畏庵先生之母平子先生之大母也阀阅攸传本娴家训英华所钟余及闺则故谢家栁絮咏之庭前姬氏葛覃习诸壸内不惟扶风之诫旦晩堪型抑且德曜之光后先难纪宜乎经贻子而有丸熊之风砚与孙而具戴鼇之庆矣乃当先生出宰西陵忆太母咸来湘水潘郎西去共传板舆御母之文曹氏东征犹有农野安民之句虽莱芜介吏贫自生鱼奈浔阳哲帏力能封鲊以故人之称之者可谓使众以慈而已之推本之必曰伊予有母无如月蚀中闺星流古署玉棺降于邺下白防裂之南徐陶侃自亡母浔阳二客欲冲天安石未还山江左遗民如丧妣故既礼夺苴蔴节哀邳国权移金革屈职山涛然而灵旗摇曳于江令之祠丹綍牵援于许公之宅龙门虽逺刍前奠酒多人马鬛未加石上留题有字返舒江而防葬发哀者定多武昌名士之车渡浙水而停绥留殡者岂无杜曲惊人之调况乎洛阳贾谊乆着膝前江夏黄童竝推孙子歌鹿鸣而嗣服骋龙驹于再传是则百药因大母命名文若以小孙起誉犹且心摧洗马不育于母而育于刘腹痛元卿不慈于亲而慈于祖四龄哺育口授毛诗十载艰难躬先顔训彼抚琴长恸本多罔极之思乃负栁将归又有陈情之请则仁人孝子安少蔡邕防愧之辞晓葢晨輼可乏袁子难行之唱哉因作哀歌各成长句
　　涂车且勿行刍马且勿追劝君摇大铃听我歌挽词君不见尸乡从人惜朝露白日防娑郭东路又不见浔阳处士怨空水湛湛春觞夜浮緑人生修短安足知芳名要在能留贻不见舒城黄母今还归輤帷缥缈江之涯江东士女咸哀思不减伊吾执绋为歌词问母何以竟得之母之扶桐倚车者曰萧之父母躬导亲舆莅兹土墨绶垂来挂防凉清泉煮就遗羮苦方春山县花满堂后庭有母来称觞冰鱼自贮雕盘献防凤还衔紫诰翔雕盘献饍接晨暮防凤飞来倐飞去人云东海亡所师我亦西州哭何怙冡孙平子对我説四岁慈帏舍呱咥情苦难教李密陈心慈早为元卿竭流离十载兵革间旅茅断舶荒烟寒毛诗口授甫了读蜀防手缝犹未安我思太君初太息更复闻言重唧唧贤哉有母长若兹万载千秋似一日君不见将归召父不可求一时台使争相留又不见膝前孝亷最憔悴不作陈情亦流泪
　　为商生赠呉太保诗
　　鉴湖八月秋水融金塘十里青芙蓉越中遗老尽耆俊其中尤健推呉公呉公少小射猛虎羽猎曾经负彊弩夺得翘闗第一人望重燕城数千戸金书铁劵累代传中朝司马前名贤绍衣两世公再振钩陈羽卫相盘旋东宫出傅长宴见至尊复召南薫殿晩食尝餐防帐糜朝阳亲赐雕轮扇予之内舅公难兄同官先作金吾公公之难弟悬豹尾侍御南台掌文史鸣珂旧里三棨列相见还留半牀笏悠然故国山泽肥共返金塘看新月沉沉甲第绕鉴湖花间畵防垂朱弧酒酣耳热尚拊髀青天白眼谁吾徒生平负气喜壮节毎叹袁丝少竒烈信陵何处访夷门越石终敎觧缧絏公家事业留史编公家世绪长聨绵独难志节永皦皦秋霄健翮争攀骞君不见芙蓉八月鼔兰棹七十呉公似年少
　　古蓟门行
　　少年结束从邉防腰悬寳带金呉钩新随彊弩出怀卫跃马欲行双泪流青天银鹘渡榆水昨日羽书来蓟丘烽烟四起塞垣动朔风一夜闗城秋燕兵索战破紫岭汉将近前逾白沟此去定追朱鬛马临行不换黑貂裘但随彊弩后何日大刀头
　　羽檄起疆塲神兵下朔方谁言无所恃大将出中堂驱车扬风沙防剑销欃枪北经月支窟西扺楼烦王薄暮宿南亭朝行过东光战阵逾骠骑军营作防羗寒风效矢急白日同沙黄杀气薄寒铁敌运犹枯杨可怜流荡三城戍复有招来六郡良突骑不收司马节擒生羞逐羽林郎采花判结于阗女醉舞新成石国装但教塞外春风发那道城南秋夜长













　　西河集巻一百六十
　　钦定四库全书
　　西河集巻一百六十一
　　翰林院检讨毛奇龄撰
　　七言古诗【七】
　　泛舟过秦园留赠秦翰林松龄有作
　　芙蓉湖上晓云生畵舫还为湖上行碧草千丝含日映红妆几处照波明平桥入路开朱榭曲涧潨潨林里泻防伯城随南沜廻春申祠在东峰下祠前流水自年年宛转潆洄最可怜不从梁氏花溪度只在秦家桂树邉秦家桂树生乌子文石为池荡秋水别巷应通觧玉坊前闗并筑烧金垒乌椑紫木夹层楼大府钱堆马埓沟北谷绳床春自偃西园翠盖夜为逰暗通瓴甓衔环转细激连珠波面卷出地疑分太液来去天不道承明逺沧州自古惜沉沦花底偏逢翰苑人潘岳娱亲推緑辇谢公携妓坐红茵风流尽日开三径自笑多年隠名姓门投张俭已还乡庑下梁鸿岂亡命一自浮家愿屡违吴中筑室故人稀君家尚有清泠水何日重来一浣衣鸳湖黄子锡自号丽农住苕南癸亭种瓜自给予在淮西道遥题此诗
</div>
    <div class="pagination">
<a href="西河集_page94.html">上一页</a><span>...</span><a href="西河集_page90.html">90</a><a href="西河集_page91.html">91</a><a href="西河集_page92.html">92</a><a href="西河集_page93.html">93</a><a href="西河集_page94.html">94</a><span class="current-page">95</span><a href="西河集_page96.html">96</a><a href="西河集_page97.html">97</a><a href="西河集_page98.html">98</a><a href="西河集_page99.html">99</a><a href="西河集_page100.html">100</a><span>...</span><a href="西河集_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
