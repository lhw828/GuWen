<!DOCTYPE html>
<html>
<head>
    <meta charset="UTF-8">
    <title>苏轼集 - 第 295 页/共 332 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏轼集 - 第 295 页/共 332 页</h1>
    <div class="content">
　　【答张文潜四首（之一）】

　　某启。久不奉书，忽辱专人手教，伏读感叹。且审为郡多暇，起居佳胜，至慰！至慰！疾久已扫除，但凡害生者无复有，则真气日滋骨髓，余益形神，卓然复壮，无三年之功也。某清净独居，一年有半尔。已有所觉，此理易晓无疑也。然绝欲，天下之难事也，殆似断肉。今使人一生食菜，必不肯。且断肉百日，似易听也，百日之后，复展百日，以及期年，几忘肉矣。但且立期展限，决有成也。已验之方思以奉传，想识此意也。蒙远致儿子书信，感激不可言。子由在筠，甚自适，养气存神，几于有成，吾侪殆不如也。闻淳父、鲁直远贬，为之凄然。此等必皆有以处之也。某见寓监司行馆，下临二江，有楼，刘梦得《楚望赋》句句是也。瘴疠虽薄有，然不恶，与小儿不曾病也。过甚有干蛊之才，举业亦少进。侍其父亦然。恐欲知之，解忧尔。会合未期，临书怅惘。惟万为道自重。不宣。

　　【答张文潜四首（之二）】

　　某启。屏居荒服，真无一物为信。有桄榔方杖一枚，前此土人不知以为杖也。勿诮微陋，收其远意尔。荔枝正出林下，恣食亦一快也。罗浮曾一游，每出劳人，不如闭户之有味也。术不辍服。无咎竟坐修造，不肖累之也，愧怍。家有婢，能造酒，极佳，全似王晋卿家碧香，但乏可与饮者尔。罗浮有道士邓守安，虽朴野，养练有功，至行清苦，常欲济人，深可钦爱。见邀之在此，又颇集医药，极有益也。曾子开、陆农师俱不免，以知默定非智力所能避就也。小儿承问，不欲令拜状烦览也。

　　【答张文潜四首（之三）】

　　少游得信否？奉亲必不失所。

　　【答张文潜四首（之四）】

　　来兵王告者，极忠厚。方某流离道路时，告奉事无少懈，又不惮万里再来，非独走卒中无有也。愿公以某之故，少优假之，置一好科坐处。当时与同来者顾成，亦极小心。今来江海者，亦谨恪。远来极不易，可念，愧愧。

　　【答李端叔二首（之一）】

　　某启。辱简，承起居佳胜。近读近稿，讽味达晨，辄附小诗。更蒙酬和，益深感叹，朝夕就局中会话也。

　　【答李端叔二首（之二）】

　　子由近得书，度已至岳矣。养炼极有功，可喜！可喜！三儿子在此，甚安健，不敢令拜状。黄鲁直、张文潜、晁无咎各得信否？文潜旧疾，必已全愈乎？

　　【与赵德麟八首（之一）】

　　《字说》改多，写了纳去。背时两叶，实糊合之，仍用皂绫夹衤票纪之。（一片皂绫夹之衤票两面也。）仍请前后各着一空叶。

　　【与赵德麟八首（之二）】

　　某启。钦服下风，为日久矣。迟暮相从，倾盖如故。非独气类自然，抑亦夙昔缘契。人来，辱手教，得闻起居佳胜，堂上康福，感慰深矣。某凡百如昨。又得无咎相切磨之，幸德麟替后，想必有殊命。万一尚未，一来为无咎交承亦佳，又闻欲寄居此间，可先示谕也。万万自重。不宣。

　　【与赵德麟八首（之三）】

　　惠示二诗，伏读慰不可言。某途中及到此，绝少暇，止有数首，不佳。又未有工夫录去，容稍积多，并奉呈也。今且次韵二首，为一笑。

　　【与赵德麟八首（之四）】

　　某启。宦游无定，得友君子，又复别去，怅惘可量。数日，窃想起居佳胜。到寿淮山，渐有佳思。懒不作诗，亦无人唱和也。乍远，万万自重。不宣。

　　【与赵德麟八首（之五）】

　　淮南夏颇熟，然积欠为害，疾瘵殆未有安理。浙西疲甚，岁事亦未可知。余非书所能尽。德麟孤风超然，愿少贬以忍济为念。必亮此意。此中有干，幸示及。杭州买物人已回，内中所欠俞君钱，此有便，当先为寄还之。如遣还之，可速示，免重寄也。滑盏，得钱都正书，已琢磨，兼与钱讫。非久必寄来。即附上。

　　【与赵德麟八首（之六）】

　　文广狱断敕下，可略示也。李尉推恩有耗否？尹遇案必已上。古人云：雷霆之下，恐难独当。愿挂一名。以今观之，此人真难得也。亦勿深怪之。知颍尾夏田损半，秋有望否？淮南东西秋夏皆大熟，亦一乐土也。狱官不惟庇为前勘，乃是深为不待结案而移司者周虑也。若勘作故出，则指挥移司官不得不问。上下欺罔，不得不令人愤愤，某亦无由入文字。亦有以论之，恐不济事，太息而已。

　　【与赵德麟八首（之七）】

　　某启。鲁直寄书来，甚安，并得少双井，今附纳上。蒙惠奇茗，绝妙。因见太守，为致意。为适病在告，数日未果。奉书，要《临淄堂记》，秋凉稍暇，可作也。月老亦致意。热甚，又多病，未暇作《法施堂铭》。不一一。

　　【与赵德麟八首（之八）】

　　某启。近承专使手书，为使者云，往西洛还，当取书，故未答。辱教字，具审起居佳胜，感慰兼集。公未即解去，与俗子久处，良不易。然有忍乃济，愿以不见不同无尽待之。某到此半月，无可乐者。过大礼，即重乞会稽尔。无缘面谢，幸恕草草。

　　【与陈伯修五首（之一）】

　　辱书，承孝履如宜。日月如昨，奄换新岁，追慕摧怛，愈远无及，奈何。未缘面慰，伏冀简哀自重。不宣。

　　【与陈伯修五首（之二）】

　　盐官尉以阻节诉灾，致邑民纷然喧讼，不得不问。然已州罚讫，奏知而已。承谕及，幸悉！幸悉！

　　【与陈伯修五首（之三）】

　　某启。久不通问，愧仰深矣。远辱专使手书，眷念之重，不减畴昔，幸甚！幸甚！比日履兹暑溽，起居佳胜。始闻出使畿甸，旋又移守解梁。伯修平生厄滞，得丧毫末，本不足云，但恨材用不展，有孤天授。今兹小试，已恨迟暮，惟勉之一日千里，副士友之望也，秋热，万万以时保重。不宣。

　　【与陈伯修五首（之四）】

　　某谪居粗遣。筠州时得书甚安。长子已授仁化令，今挈家来矣。某以买地结茅，为终焉之计，独未墓尔。行亦当作。杜门绝念，犹治少饮食，欲于适口。近又丧一庖婢，乃悟此事亦有分定，遂不复择。脱粟连毛，遇辄尽之尔。惠示佳茗，极感厚意，然亦安所施之。扇子极妙，奉养村陋，凡百不能称也。佩公高义，不忘于心。千里劳人，以致口腹之养，甚非所安也。

　　【与陈伯修五首（之五）】

　　某近日甚能刳心省事，不独省外事也，几于寂然无念矣。所谓诗文之类，皆不复经心，亦自不能措辞矣。辱示清风堂石刻，幸得荣观，仍传之好事以为美谈。然竟无一字少答来贶，公见知之深，必识鄙意也。新居在一峰上，父老云，古白鹤观基也。下临大江，见数百里间。柳子厚云：“孰使予乐居夷而忘故土者，非兹丘也欤？”只此便是东坡新文也。谭文之，南方之瑚琏杞梓也，恨老尔，颇相欢否？毛泽民高文，恨知之者少，公能援达之乎？徐得之书信已领，当递中答谢也。

　　【与张嘉父六首（之一）】

　　某启。都下纷纷，不遂款奉，别来思渴深矣。比日起居何如？某凡百粗遣，汝阴僻陋，但一味闲，真衰病所乐也。合会未期，千万保重。不宣。

　　【与张嘉父六首（之二）】

　　某启。今日与嘉父道别，浩然笑仆醉后草书，虽不通他心，信手乱书，亦有祸福也。公少年高才，不患不达，但志于存养，孟子所谓“心勿忘勿助长”者，此当铭之坐右。世人学道，非助长也，则忘而已矣。仆少时曾作《杂说》一首送叔毅，其首云“曷尝观于富人之稼者”是也，愿一阅之。承过听，见语甚重，不敢不尽。

　　【与张嘉父六首（之三）】

　　某启。君为狱吏，人命至重，愿深加意。大寒大暑，囚人求死不获；及病者多，为吏卒所不视，有非病而致死者。仆为郡守，未尝不躬亲按视。若能留意于此，远到之福也。

　　【与张嘉父六首（之四）】

　　某启。君年少气盛，但愿积学，不忧无人知。譬如农夫，是キ是{艹衮}，虽有饥馑，必有丰年。敢以为赠。

　　【与张嘉父六首（之五）】

　　某启。公文章自已得之于心，应之于手矣。譬之百货，自有定价，岂小子区区所能贵贱哉。“潜虽伏矣，亦孔之章。”足下虽欲不闻于人，不可得。愿自信不疑而已。

　　【与张嘉父六首（之六）】

　　某启。借示赋论诸文，遂得厌观，殊发老思。西汉一首尤精确。文帝不诛七国，世未有知其说者，独张安道尝言之于神考，其疏，人亦莫之见也。今公所论，若合符节，非学识至到，不能及此。仰钦！仰钦！
</div>
    <div class="pagination">
<a href="苏轼集_page294.html">上一页</a><span>...</span><a href="苏轼集_page290.html">290</a><a href="苏轼集_page291.html">291</a><a href="苏轼集_page292.html">292</a><a href="苏轼集_page293.html">293</a><a href="苏轼集_page294.html">294</a><span class="current-page">295</span><a href="苏轼集_page296.html">296</a><a href="苏轼集_page297.html">297</a><a href="苏轼集_page298.html">298</a><a href="苏轼集_page299.html">299</a><a href="苏轼集_page300.html">300</a><span>...</span><a href="苏轼集_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
