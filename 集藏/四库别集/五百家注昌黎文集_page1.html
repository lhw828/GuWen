<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 1 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 1 页/共 28 页</h1>
    <div class="content">　　御制题宋版韩昌黎文集
　　载道惟文语不磨齐昌黎者更伊何唐家制度传垂露宋氏椠铅存擘窠真是起衰空八代弗慙济弱息千波言宜长短因气盛玩味多年受益多












　　御制读韩愈对禹问
　　韩愈为对禹问所云尧舜之利民大禹之利民深亦既理畅辞明足为千古定论矣其论孟子所谓与贤与子乃云求其説而不得从而为之辞余以为愈于此亦不免有求其説而不得从而为之辞者矣夫
　　天何言防与贤与子何以命之是宜观泰誓所云天视自我民视
　　天听自我民听民之所与即
　　天之所与是以人君祈
　　天永命莫先于爱民得民心则为贤而与之失民心则为否而夺之可不慎乎可不惧乎或曰三代以下率与子而不与贤是诚
　　天意乎是皆得民心而应与之者乎曰利民之大与深韩愈固言之详矣兹不赘论三代以下其嬗代不一氏是非不与子而与贤乎虽其中亦有奸雄攘窃如曹司马懿之伦不可为之贤然必其继世之子之不可与者也若继世之子上能防其祖下能得其民
　　天必不以与他人也是语也人或不敢言而余因读韩文阐义为辞其意正重乎此有守噐之责者可不熟读是文而知慎知惧乎储贰金鉴之书已成因命续録于篇向所着读公羊传等六篇皆有系于
　　天命人心嫡庶贤否之要并着续録焉










　　御制读韩昌黎杂説
　　昌黎杂説凡四首余姑弗论其第二篇论善医善计者之察脉理审纪纲而归要于忧其所可恃惧其所可矜所以告后世以忧盛危明三致意焉予向选文醇固已申论其义而题之殿壁矣【养心殿东暖阁书此二语为聨】独所云不恃天下之安危而察纪纲之理乱二语所谓尽美而有未尽善昌黎盖未之深思也夫人之生死固不闗肥瘠而闗乎脉天下之安危岂得谓不闗纪纲之理乱防自古及今未有纪纲理而天下不安者亦未有纪纲乱而天下不危者安危纪纲理乱呼吸相通岂若皮肤之肥瘠不闗脉之病否所可同日而语者乎至若周过其歴秦不及期秦之倾固因纪纲亡而周虽未倾王若缀旒亦尚何纪纲之可存而谓彼时天下不危得乎昌黎之意盖犹以封建为韪不知今古异宜汉明封建或致危唐宋不封建亦茍安盖纪纲在人主一心一念敬即纪纲理一念怠即纪纲乱天下之安危于是乎系而岂系众建诸侯之云乎昌黎所谓知其一未知其二予故叙而论之














　　御题五百家注昌黎文集
　　子厚退之昔并传论文可拟以诗诠韩如杜也柳如李此则圣而彼则仙注五百家孰窥奥【名为五百家注其实姓名可考者仅一百四十八家余二百三十家逸其姓氏合计亦不能足数而所采用之注更不能适及又柳宗元集亦有五百家注所载姓名更少于此耳】垂千万代独钩元学焉有志知难到难到犹然励勉旃
　　五百家注昌黎集实宋椠之佳者柳子厚集虽亦五百家注版式行款标题并同而纸色墨香逊韩集逺甚且正集二十二巻以下至末皆阙又改目录终以弥缝之更非完善第柳集注刋本今鲜存者亦觉片羽可珍惟当居韩之次耳附识题韩集诗之末并书柳集巻端




　　钦定四库全书　　　　　集部二
　　五百家注昌黎文集　　　别集类一【唐】
　　提要
　　【臣】等谨案五百家注昌黎文集四十巻宋魏仲举编仲举建安人书前题庆元六年刻于家塾实当时坊本也首列评论诂训音释诸儒名氏一篇自唐燕山刘氏迄颍人王氏共一百四十八家又附以新添集注五十家补注五十家广注五十家释事二十家补音二十家协音十家正误二十家考异十家统计只三百六十八家不足五百之数而所云新添诸家皆不著名氏大抵虚搆其目务以炫博非实有其书即所列一百四十八家如皇甫湜孟郊张籍等皆同时倡和之人刘昫宋祁范祖禹等亦仅撰述唐史均未尝诠释文集乃引其片语即列为一家亦殊牵合盖与所刋五百家注栁集均书肆之习气然其间如洪兴祖朱子程敦厚朱廷玉樊汝霖蒋璨任渊孙汝聴韩醇刘崧祝充张敦颐严有翼方崧卿李樗郑耕老陈汝义刘安世谢无逸李朴周行已蔡梦弼髙元之陆九渊陆九龄郭忠孝郭雍程至道许开周必大史深大等有考证音训者凡数十家原书世多失传犹赖此以获见一二亦不可谓非仲举之功也朱彛尊称此书向有宋椠本在长洲文氏后归李日华家正集之外尚有外集十巻别集一巻附论语笔解十巻此本止四十巻而外集别集不与焉盖流传既久又有所缺佚矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　五百家注昌黎文集评论诂训音释诸儒名氏
　　唐燕山刘氏【名昫撰旧书传】
　　蒋氏【名系撰旧书賛】
　　天水赵氏【名徳编集韩文号文録有序】
　　陇西李氏【名汉字南纪编集并序】
　　李氏【名翺字习之撰韩行状祭文与公以文字往来见集】
　　安定皇甫氏【名湜字持正撰韩神道碑祭文与公以文字徃来见集】
　　张氏【名籍字文昌撰韩祭诗与公以文字徃来见集】
　　孟氏【名郊字东野与公唱和诗章见集】
　　元氏【名积字防之与公徃来文字见集】
　　白氏【名居易字乐天与公唱和诗章见集】
　　令狐陶氏【名澄校定韩桞文集】
　　宋河南宋氏【名祁字文京撰新史本传余议论见文集】
　　庐陵欧阳氏【名脩字永叔撰新史纪志表并校韩文书集后余议论见文集】
　　徂徕石氏【名介字守道议论见唐鉴及辨谤文】
　　阳翟孙氏【名甫字之翰议论见唐论防】
　　成都范氏【名祖禹字淳甫议论见唐鉴】
　　橘林石氏【名字敏若议论见唐史发挥或以发挥为郑少防作】
　　建安王氏【名崇字次山撰唐书训辨十巻及注唐文八巻】
　　谢氏【名参字任伯校正韩桞文】
　　赵氏【名明诚字徳父着金石録】
　　董氏【名昭字彦逺跋韩桞文集】
　　蜀人蘓氏【名校正韩桞文集】
　　宰相李氏【名昉集文苑英华】
　　姚氏【名字寳臣集唐文粹】
　　窦氏【名玶撰唐书音辨】
　　洓水司马氏【名光字君实议论见资治通鉴考异及文集等书】
　　伊川程氏【名頥字正叔议论见文集】
　　河东桞氏【名开字仲涂撰韩双鸟诗全觧并后序余议论见文集】
　　河南尹氏【名洙字师鲁议论见文集】
　　河南穆氏【名脩字伯长校定韩文】
　　临川晏氏【名殊字同叔校定韩文】
　　吕氏【名夏卿校正韩文并作后序】
　　金陵王氏【名安石字介甫议论见文集】
　　眉山苏氏【名洵字明允议论见老泉文】
　　眉山苏氏【名轼字子瞻撰韩公潮州庙记并议论见东坡文集】
　　眉山苏氏【名辙字子由议论见颍滨文集】
</div>
    <div class="pagination">
<span class="current-page">1</span><a href="五百家注昌黎文集_page2.html">2</a><a href="五百家注昌黎文集_page3.html">3</a><a href="五百家注昌黎文集_page4.html">4</a><a href="五百家注昌黎文集_page5.html">5</a><a href="五百家注昌黎文集_page6.html">6</a><span>...</span><a href="五百家注昌黎文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
