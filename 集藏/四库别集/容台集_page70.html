<!DOCTYPE html>
<html>
 <head>
  <meta charset="utf-8"/>
  <title>
   容台集 - 第 70 页/共 140 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   容台集 - 第 70 页/共 140 页
  </h1>
  <div class="content">
   熊侯为华亭以治行为天下最应　召行有日矣则手抱　玺书一轴而请曰此先君子所得制词也九原华衮奚取繁称抑闻之王言有体宁束而就裁无广而就核虽明纶有耀而表异实难惟遏佚前人光是惧敢徼之信史先是侯之考绩曾次第赠公遗事贻代言者兹复理前语为小传熊赠公者名澄处士之振奇者也熊为丰城有族累叶贵盛公以布衣颉颃缨緌间用名捡自立无敢易之者雅有鉴裁每预策人善败后皆验白里中儿早慧者必属公试之一为品题无弗酬者持论慷慨蕴义生风尝挟赀远游所至必倾其贤豪长者公所居辄致千里客家以游道废至鬻产以佐壶觞不令客知也公好方书能以秘方起奇疾又好形家言登山临水指其要会往往与青囊玉髓契家藏法畵名画考其人大节不足称者虽复工亦置败箧中戊子岁俭公曰饥饿与人同患尽焚券不收责兄弟没齿无分财里中有争言率以公口为三尺其忠寔心诚信于人也公豪上自喜居家以矜庄见惮程督诸子画绳而蹈不少纵既心奇令君则使为谭氏学谭氏者名汝魁其教以慎独为宗趣与俗学左公独以为人师经师终可严事葢至令君以砥砺有立而人始服公之远识焉令君屡踬于里选意公不能无动公为好语酌酒慰之曰吾所望儿不止此嗟乎管敬仲有云生我者父母知我者鲍子知子亦不易也若公之教子有进于禄养者耶斯事皆可书也 
　　董子曰余读熊赠公　制词有云里称仁孝夫仁孝之为德大矣赠公虽施不出里而托于令君以恢弘其未究今之施于南海东海者皆赠公之仁孝也夫谓　制词不能尽公者岂然哉岂然哉 

　　○吴礼部敦之传 

　　余以乙未分较南宫举吴敦之使君乃得士之名不大着葢君为临朐冯文敏宗伯所拔戊子楚闱第一人称天下士余即非目迷五色而价爽连城知人故未易也先是礼闱挍文皆以制义为重制义有当然后求其论策余独离而为三各加裁鉴三者合而后收读敦之论大奇之谓必天下士以视袁伯修陶周望皆咄咄叹赏周望因是以捡论得汤嘉宾余又谓袁伯修曰此卷壹似渐于李卓吾者岂即楚黄吴解元耶伯修曰论则饶为之制义当更奇也一日道遇冯宗伯宗伯驻马语曰始敦之出棘诵制义平平耳余不许也敦之曰然则不终试乎余曰若有佳论仍遇主司重论者亦见收矣何以若合符也是时方有宏词之科余力不能为敦之先宗伯亦尔葢敦之磊轲任运竞进为羞岂惟词馆即司理有声宗伯且荐为吏部郎敦之固辞仅平进礼部竟宗伯之世感知而巳感恩则无有也其司理润州常镇多忠谏逐臣提衡在口时有司或附之以买名声或背之以媚津要敦之落落穆穆相与于无相与不可得而亲不可得而疏假令敦之今尚在党祸何从来耶敦之没十余年而余官南都其子光龙相见汨交于颐以京山李先生之埋志视余且请为传余则何能辞敦之名化号曲罗生而早慧儿时尝闭目跏趺坐空囷中家人迹得之不知其所从习似从高僧中来者年十三巳博通五经子史邑令号之圣童嘉禾姚少宰为楚学使置异等过萧以占祭酒坐上摇笔千言有如宿构祭酒叹服自以为不如然屡困名场戊子楚闱业巳受嗤拙目矣忽风引一卷长丈许至案前主司取视之欢呼起舞遂录第一乙未成进士授镇江理台察倚重平亭疑狱数出意表民有压死而讼诸生扑杀者君案之曰扑人者右其手理宜横今纵而左非扑势讼家情立得远近神之军吏讥关有御史客抗而鬪军吏杀之御史当军吏杀人狱词具无敢反者君据律争军吏得免虽御史不能为其客报也海上有大盗台察檄君捕之为出狱中盗问状贼就擒征播之役司马征兵饷江南诸郡猝无以应君具白假漕粟应而徐督诸郡还漕岁终虑囚闻有　诏赦未至御史欲行刑不果君抗言曰律有决不待时之文　诏未至则从律可众称其敏练先后五载擢礼部客曹主事出使襄邸却襄王馈金王令人置之途已莫测所往踰岁补膳曹主事晋江李文节署部事曹郎竞以细谨迎合君独率其常度或中酒不以时入曹即对谈谐谑笑傲若有意相忤者遂中以考功法不俟除而归归则稍作园圃浇花种竹狎忘机客为文客饮入不迎出不送人人乐其简易居久之补河东盐宫聊复应之一行边塞遂投劾归期年擢户部主事朝议方向用而君巳病手足厥矣医者以药饵进或以修西方进皆笑谢之终不止酒弥留之际神色不乱葢其童时巳有定力验矣志又言君虽坦率无肠迹于高旷至于伦常取予大有坊表父光禄公卒于京师徒步扶丧哀感行路父所幸诸姬二所名他人子悉以田庐童仆赡之自司理归几于垂橐第储有奉入为季父太学公寿太学公圽遗孤五龄朝夕于侧提奖顾复长则督之学俾有成立太学公第宅不能保归之豪家时时饮恨君以倍值取归詶遗命也举族兄不能葬之榇更恤其子宗族乡党待以举火客至如归必厌所欲生平不能握筭惟听之纪纲萧祭酒尝推百金之惠君固郄乏曰柰何以贫故累长者清节其介如此又好为不闻不见之德某子甲未知名誉之萧祭酒得录弟子籍祭酒曰非吴君几失子某子甲请谢避不见有奇才生负气而为邑令所抑闱中得君卷误以为生匿不出事后知为敦之殊悔泊舟赤壁过访以出亡为解意深远矣所著遗集若于卷李先生评其文曰骨力沉雄气韵生动旁睨横绝变化无方人以为笃论始余所疑敦之为李氏学者及询乃雅非所归向特其性得之而持论与焚书合者惣之不名一器任真似达气义以侠啬取似狷生死去来之间似禅即冯宗伯以文章政事推君亦为知之不尽矣光龙俊爽有父风恂恂轨于度葢善继志者敦之为不没夫 

　　○佥宪俞毅夫传 

　　俞之先为吴兴世家宋时有退翁者举进士王荆公行新法以御史招之不就子有仕郡司理孙侔龙图学士曾孙澄工部侍郎宋季徙居华亭终元世不仕高皇帝时有山月公允举洪武甲戌进士擢仪曹郎与祭酒胡公俨洗马杨公溥同纂修大典仪部公生悦悦生伦伦生琳举癸卯应天乡试官至临江司理司理公生郡博士绪绪生封司马大夫寅山公明时即公之考也公名汝为字毅夫号新宇生时太母宋宜人梦朱衣使者有金盘双龙之授字之曰龙六岁以蚤慧称口授书即成诵十七岁就里中林太常学与冯元敏称两才子学使者楚黄耿简肃拔置郡庠试辄高等丁卯举应天乡试辛未举进士出山阴王文瑞之门以才品相器重壬申选授德化令德化当九江孔道士瘠民贫公至决十年疑狱老吏丧胆竟公任无敢欺绐为奸公精心吏事守藏无践更之村农对簿无追摄之豪隶行县无供饷之富室书版取绝产之羡金又作义仓以备岁凶给囚食以捄疾死而永赖之利在筑堤事濒江有田数千顷每江涨荡为洪流灾民以筑堤请监司守长辄同道谋公审势度地独称筑之便未有左验也会岁饥使者檄发粟食饥民公令曰能操畚锸从我为堤者倍给之赴工者云集不日成堤数百丈乃以滨江可堤状为图以请大中丞杨公大喜遂定全堤之计自小池西岸抵德化觜延袤三千八百余丈蓄泄有备旱涝无虞西距楚黄东达安庆上下三四百里间列防如隧皆象公条画也丙子以内艰归服除谒选则故相江陵之客修隙中以考功法改令寿阳公治之如德化两台使者廉治状调建德建德壮邑也公治之才益赡去深文释冤狱育人材奖后进两浙履亩期会迫甚公以一人总摄三邑因民情授方畧竣事旬月间民不知扰诸旁邑有大政大狱当事者必决于公语具郡志循吏传中甲申量移丞括苍与豫章喻公均楚黄周公弘禴同官皆名流拙宦相得甚欢公事之暇杨搉风雅江山开涤寻补陪京驾部郎驾部主乘舆侍卫及驿逓诸务而船政最称繁巨祖制额设风马快船以千计夫役以二万计武库支金钱司农支衣粮络绎江淮天津以中贵输上供诸物实备非常虑至深远也久之役夫多虗额而公家之费如故先臣王公问议令岁造如千艘夫役有缺不尽补垂七十年库积至数十万有先任驾部者更是其役夫之籍不三四年左藏为一空公于是议清虗诡士大夫有一家而占二三十役者公所革千余人仍还王公故例而省直岁解以宽公私两利即得罪于巨室不顾也又定为造船之式为修船之式官出缗钱而不以累军军领缗钱赴役而不以累商窦尽祛矣因上船政补救事宜疏下部具覆奉　俞旨行吏部纪录壬辰擢山东按察司佥事备兵曹濮时岛夷躏入朝鲜　朝议所在增兵加饷山东尤急公亟趋省会陈议于两台谓朝鲜虽弱我师徂征合彼士着倭必不能据有朝鲜关白行长各握重兵不相下会须有变柰何聚不逞之徒坐食靡饷我先自乱巳两台韪之又时有议征商抑末以禆军兴者公争之力所辖故有张秋税局自公在事始罢履任甫十月竟以留都船政为前任驾部者所忌大计得调是年南察唯公与闽中李比部多见最为诬善人尽冤之公故怡然以侍养太公为乐都无宦情太公病公与弟文学汝楫深夜露祷愿以身代葢周旋子舍者七年太公捐养遗命无忘国恩既服除出补沁阳精心吏事不减筮仕时如李奉常本宁所为祠记缓赋期平役法时散敛招流移罢行户绝馈遗缮城浚隍说经训士复沁故隶不远隶汾条上治河八议一一中窾奉有廷俞皆实录也直指新安汪公以冀南道请总河曾公以河道疏请铨曹亦以岢岚道疏请皆不报公以病归徐补司空郎公坚卧不出多方外之游故从耿简肃讲学金陵邃于性命之旨及是善病出入空玄衷三教而一之易箦时属弟道济说金刚了义至应无所住而生其心曰止勿复葛藤手指其心而化所著有皇明史稗四十卷黄河考杞筹各上下卷荒政要览泖■〈土龠〉记缶音集留枢稿铜鞮稿藏于家忆余以癸巳入都门值公解组归晤于淮北公豪气薄眉宇间不作风尘消沮态惟自叙船政本末甚具葢最得意之事最失意之繇也余既以外补悬车公赋七言律四首相慰劳多孤愤不平语余则何能当然知巳之感深矣故因长公廷谔之请而传其大者如此 
　　旧史氏曰昔人有学文而嗣主好武去而学武而嗣主好少者俞公所事惟神祖耳当公蒙忌而赐玦易及公巳见知于当路屡入启事庶几晚达而赐环复难可柰何李赞皇云官不前定何名真宰非达识闻道如公几无以自广矣 

　　○张唯卿传 

　　记曰七十老而传谓传其行事非车传谓也张唯卿七十寿矣有属余祝觞之言者公闻而辞曰子知我且知我阅世之变若有言也请必以金石之事夫物固有寿于金石者乎余谢不获作张唯卿传张唯卿者名希曾檇李人其先自宋进士图南以来代有显者公少而孤育于兄嫂嫂待之虐尝令凿氷汲水肌尽裂邻媪怜之为代汲茹荼婴苦读书不辍岛夷之乱公伏匿田野间梦青衣道人扶其首趣之入城觉而亟走贼巳尾接公繇间道得脱缒城而上依外亲孙氏遂从孙氏理旧业再岁补邑博士弟子以文行有声日进时吾郡荐绅先生莫方伯好持名捡斤斤依邹鲁姚参知隽爽自喜尚老庄公两交之两先生皆心重公遣子从公游或友之或师之而参知称死生交云有子孟端早岁能传家学公则令徧交诸名士极其所诣曰是安取厉之类我者至乙未孟端成进士为宜春令孟端既令宜春适学使者御史饶公较吾郡士读公文奇之寘高等其余勇犹能使后生退舍如此计公为邑诸生四十年其饩于学宫者二十余年其试于棘闱者几阅月气未尝少挫虽以子贵受天子章服称封公不谓不荣矣识者尚以为惜公也坦中直道俶傥而造事有韬世之量孟端既贵公耻为贵人父徒步行里门泊如也纪纲之仆旧日之长须供事研削者半亩之宫席门委巷但加棹楔而巳及孟端没于官而里俗升沉寒燠之态一无所加于公余尝谓公以不张饱帆故石尤无力东门之不忧可能也徐公之有常不可能也公以余为知言然公之子原嘉宗嘉公之孙汝开皆有逸才汝开一出而冠多士公则故吾也而公家故物不远矣 

　　○吴次公传 

　　吴次公者字子登名世科里人称为瀛洲先生歙之有吴也自唐御史少微公始也宋庆元间自吴田徙岩镇遂为岩镇望族有修处士之行者曰南坡公则南坡公之仲子也公生而早慧嗜书南坡公怜爱之不欲苦以占■〈亻毕〉公益自攻苦同舍生目为书笥游太学为大司成姜公所器重名高六馆入棘者数矣中岁病辍业虽巳辍业每课子弟犹时时技痒诵故所为帖括所记持经史剌剌不自休也公于孝友盖天性伯兄圽南坡公倚为家督主出入修息之事伯兄有子公字之倍至恐伤厥考心南坡公病公以身祷愿捐十龄益亲筭南坡公开九袠祝觞者交错公自喜得请命于天而为所亲告人始知之公游道颇广既病始屏居息交自隐药褁茶灶间曰今而后三益之言不至于吾耳矣吾其畸人哉虽然所受父师之格言岂其以为瑱也葢公自谓于士行无所愧愧以病废礼耳里中传公有危道得天幸者数事当矿税事起邑子实先倡望屋平吞豪贾大家争先厚遗丐免独易公可顺风下勿为急乃首事者中败竟无以难公人皆异之公所市邻人庐舍将徙矣有病夫垂绝可为构端故弗徙忽一日病者蹶然起谢公去去之日辄死盖行尸也守藏者病狂自经其宗人利其死将不利于公公药之更生公有质库在盐官完于烈焰中必有为善于阴者耶公仲子之瑗有隽才交于洪奉常平叔平叔不为谀墓者余故按其状而传公 
　　旧史氏曰世吞火矣次公所居机利之辏乃以拙自全哉或谓公始孱弱于法不当多男且寿公竟多男且寿则非拙者之效也夫孝弟通乎神明古记之矣 

　　○赠参知冲宇戴公传 

　　诸侯夺宗孝子收族古风邈矣南楚犹有存者而涔阳之戴为最着葢赠奉政冲宇公自其为大学生时即以行谊为众所推择司其族政公廉且贞平而恕念里中多讦讼多公逋欲化里人自族始欲化族人自身始乃计一年之通亟输井税而凛凛德让风示子姓有忍有容解纷息争质成家庙不烦宫府环公而居者经岁无追呼之声无勾摄之隶亦犹宗法之遗也公讳有光字仲弢自号冲宇少有蚤慧名工举子业巳入北雍大司成武陵陈春宇公奇其器业谓可张楚留使竟学适家邮至知二尊人念之甚公曰去乡千里宁能俟啮指乎即日具牍请归司成公嘉其孝情作诗歌赠别犹以我辈人相期望也乃公巳绝意远游惟菽水是恋其尊人西溪公倚为家督内外之事虽复倦勤莫不赡举公自谓汜胜之书不减贤良之策北山之咏何如南陔之诗融融怡怡甚乐也然书有种经有畬伯子参藩君竟振公之绪云公兄弟四人友于倍笃分甘共被急难让肥不颛以奉养为足乐亲之志若使孝弟力田之科不废于近世则公当为举首矣公甘淡泊好施予汉南千亩粟其秩比封君而布衣蔬食终身不厌一绿绨袍御之十余年色尝若新至于荒有赈急有济婚葬不能举者有助里中称为众人之母公葢以积为散非以啬为积也长公负异资博闻疆记读可等身晒惟摩腹公指箧中藏书诘其成诵否长公言之易公怒而谯诃曰狐裘须千腋而温鸡跖非百余不饱汝所记者岂古人之糟粕巳夫其义方之教多类此参藩君蚤岁应南金之贡公将之北上临分训之曰京师俗尚侈靡吾先世以俭德贻谋小子志之无制美服无购玩物无逐燕会戒此三者长安易为居矣公所见参藩君之成立止此而自后巍科庑仕皆不及待参藩君衔哀风水恨切终天者有以也参藩君为西蜀治兵使者有勘定功天子御午门宣捷告　庙得貤赠三品与京朝卿参藩固辞当事者成其劳谦之美故公仅赠如子官赏不酬功亦足嗟矣 
　　史氏曰用兵家立枹鼓之下则忘其亲太公有才而不用其才为亲隐耳参藩君若有异焉间关戒马身劘虎穴系渠魁而献之阙下此其险巇宁止叱驭九折坂哉要以战阵无勇非孝显亲扬名为孝则太公之庭训素矣 

　　○处士高南泉传 

　　公讳年字志远自号南泉处士生而岳立风仪魁岸见者神竦吐声如洪钟不妄言笑少从两兄受书长为吏部验封郎次为丰城学博而公以病辍业独家居翁性高旷喜宾客公日饬酒脯甘毳以佐文酒退而总束臧获课力作龂龂如也翁掀髯笑曰大儿明经次儿茂才儿其孝悌力田乎汉四科萃我一门矣嘉靖壬子迫倭警公奉翁与安人避之苕溪日聚群从置酒高会每戒客幸无语倭事惧伤两尊人心既归扫故庐之烬辅验封公筑两堂以居翁■〈浦上女下〉娑甚乐也公尝往都下心动趣装归则翁困背疽濒死公祷请以身代至手浣牏厕衣不解目不睫者一月而病良巳又数年而翁安人相继逝公哀慕骨立即岁时伏腊上冢必洁蠲以从晚病足犹扶掖起拜如礼从兄南汀公疾革日二岁孤藉而属之公公翼之终身曰敢负藐诸孤以遗地下忧者如日女兄弟朱氏瞽且聋顾氏老且贫公饷遗相属奚氏病公操文祷于神愿减筭益之周宗之夫妇夭殁埋田间公出其槥易新者且衾褥藏焉自是内外族洎故人交知无不推公为长者以缓急急公而橐若洗矣公既好行其德而又先公税毕婚嫁遂不免贷子钱然券约无爽独罄产延名师并日夜督诸子伯氏斤斤好修仲氏元锡以己卯荐于乡壬辰举进士入读中秘矣公居恒无施他嗜嗜异书酿名酒勘古方而不喜习大人先生游客至辄闭户不与通去亦无所报谢垂老益罕出即出未尝一御巾车曰四夫骤贵饬车骑炫乡里小儿势去则更徒步如初吾甚耻之故太史君既通籍里门萧然至今德素加寒畯则公之教也公创家谱又访先墓于盘龙塘为封树立石其诸昆弟后先茔圹皆倚办公识者服其敏而有礼公尝为验封公营别墅遣一婢侍公峻却之有囊金寿公请为验封居间者公面赤挥去绝不与通又绝不喜言人过闻则解护之不能则抚几叹息而巳是皆古人所难呜呼宜公之有太史子也虽然一史官不足以重公子元锡足子矣 

　　○汪隐君传 

　　余读钱公辅义田记范龙图所捐田五百亩耳在庆历时巳为一代创见今新都之为义仓义屋义塾以振族人者且不赀矣乃其名不出乡亦有不出家者太史公曰仁义附富或以富掩者岂少哉若乃小宗有专祠士庶不寝祭庶几礼所谓治宫室先立宗庙者三吴右族多阙如而新都之君子克举之矣岂非渐于紫阳之遗教乎余所闻汪隐君唯和可述为君少而孤其大父环山公子之环山公有子敬环则君之季父也与君同受学学成环山公为治装趣二子游南国学君辞曰不有居者孰操家秉焉用是匏系为葢以韦布竟其世不改步焉君有心计能推心任人所至以廉贾闻赢得过当或说之曰试驰而之五都五都之豪可鞭棰使也君笑曰岂其逐什一而忘丘壑哉吾息矣于是一切付纪纲不复出先是岩多大贾其俗尝数岁不一归即归辄复出老不得休市朝同态故君之蚤息也人以为达君修息由拳一夕心动间关归省环山公环山公故不病及旬云亡而视含得无憾也即啮指之诚不笃于此巳平生口不道人过当其急人之困畧无难色抚孤甥若方生者赡妻党若闵生者周恤塾师若黄生者保持某医之穷而避雠者经纪某友之垂死而无殡者施药以疗茕人之病者设粥以活俭岁之饿者输谷以佐县官之赈者所费钱刀以千百计至于为宗人立义约岁入子钱吉凶之事于是乎给之又倡族人建宗祠与敬环独肩飨堂之役轮奂崇饰则新都故以此为重而君知重之矣邑侯江右刘公旌为善人棹楔在门君巳即世伤哉君之子太学启基问业于余甚久往余从白岳下山访君于环山楼察其气貌一似静者且自言曾受道于叶氏服气炼精业有端绪巳知为容成之术弃去不竟学有意乎其尊生也而仅得中寿独其事有可书者故因启基之请而传之君名丞煦号继环居士诸世次姻娅生卒之详弗具论 

　　○韩太公传 

　　卢龙韩公鹏南筮仕为清浦令有异爱于民巳移治长洲复然客有征公治状者公曰余惟服家大人之教以服官也诚不敢陨越以辱清白他何知焉于是识者知公有贤父然太公实未常至两邑手诫自远严于过庭无何公以内召为尚书郎即趣归省觐甫朞月而太公卒两邑之民闻者为哭罢市茧足数千里负刍踵于门寻胪太公逸事及志状请余为传余久庇公棠荫当太公寿日曾为歌佐酌者兹奚辞按公讳应箕字希皋号南玄居士先世籍赵城永乐中始迁平卢五传而为太公父龙湾公以倜傥尚谊闻举三子伯为御史季任岩邑而公独以逢掖老晚以贡入对大廷迄不仕虽用子贵受章服一再御之藏笥中耳当御史公出按青齐太公醮笔授之曰此南斗注生者也为老亲祈寿无逾此御史铭其言按狱多纵舍至活二百余人其勖季亦然兄弟政成归率归功太公公为引满故青浦长洲神明之治人以为有县谱甚秘不知韩氏之家传止平恕二字也太公既不就两邑养日率亲故置酒高会短裘皂帽浮沉里社间而数数问南来使孺子饮吴水外复何事至斥产贻之以佐廉长洲上计为天下最当得台省会失时贵意仅平进太公闻之喜孺子惟不瘠赤子以媚当路也清华半席何足吓志士葢父子间守道恬进类如此公家世本素封以累宦挫业然行其德不衰疏族贫交涤釜待火者甚众有负责者焚券不复索构宗祠修世墓缮义塾动费不赀无几微恡色天郅孝友事御史公如父卒之前数日犹经纪其后事以孤侄托之子遗诫谆笃临逝不乱凡公所为长者行甚烈悉孙宗伯志中不具载独鹏南公六年宦游一日归侍敛含自躬纤发靡憾循吏孝子之报如此吾吴人所为哀慕永思者庶可释哉有丈夫子四人皆传家学鹏南公先显鳯羽鸿逵骎骎继起公为不死矣 
　　旧史氏曰以余闻韩太公文武材也绩学不试白首逢掖晚受赐章稍通显非其志也公雅精骑射白猿黄老之秘悉紬之腹钤常出两婴孺于剧盗手有古剑客风而啬精自藏不露圭角又何穆穆也至于酿元气崇世德如筑九重之台日加层累宫其上而隆隆不至于天曷止乎彼以簪组门第为足夸者陋矣 

　　○李太公传 

　　沾益李太公以子给谏尊尼贵再徼纶衮列在夕郎而世称康义先生最着葢公之没而公之友少司空钟公左方伯顾公皆一时惇史节其一惠锡以嘉名私谥之核严于国典者也遥遥名冑更仆不详厥考广文公为善于阴可书厚德录公其次子蚤慧有闻以病足辍业青紫道绝黯然自伤宁为博徒游呼卢豪举既受广文公诫乃舍旃而事修息赀用温给以廉贾名居久之厌其纤趋本务所外遂用其心计专力田功胼胝作劳岁入过当甘脆于是修脯于是上以奉亲下以教子经师人师就其塾者趾相错也谓尊尼兄弟曰孝弟力田科吾将老焉贤良方正直言极谏尔曹勉之哉葢至尊尼以魁士名臣闻而延长诗书之泽恢弘广文之绪者公也既藨既蔉终有丰年李氏之农乎公虽不多诵读而资性开敏内行纯备执丧孺慕哀感路衢辞腴取瘠产无常主迎养祖姑耄耋益谨内外仰以举火者无数赴人缓急惟力是视终无德色尝行游道上遇一隶临桥而睨朱提有失不胜主人榜掠鱼腹是甘公探怀中数镮授之轻于脱屣广文公官灵璧令上谒台察公摄筦库有客托为御史父乘传相过者骑从甚多视瞻有异公从屏后窥之白于广文公曰此盗也当严为备大集游徼吏卒践更环卫刁斗之声竟夕不歇客解去无何有劫富家刘氏千金者客矣邑大水无所泄客有为公言者公曰滨海之区以水导水何患其壅时方饮次即取案上盘盂为喻决盂则盘受之决盘则盂受之比决尽则无水矣吏以此法行之灌溉数百顷始相叹服郑白渠在乃公盘盂中其胆智多大畧如此公课尊尼兄弟不为小慈闻说古今时送一难老宿心折尊尼筮仕邢台公扶杖送之郊皆谆谆六廉语谓公不竟学乎可不可也姻媾卒葬之详具少保魏公埋志中不复列 
　　史氏曰入观定出观变为学日益为道日损损自变生也太公仁心为质蕴义生风其遇事也应手辄办改步必雅修计然之策而不滓精汜胜之术而不椎慕原郭之侠而不横食义方之报而不骄既雕既琢复归于朴绪言遗教大亢厥宗天之佑善谁其能亘之哉 

　　○郭太公传 

　　夫清白之泽遗之于子治县之谱受之于父固有闻于史矣至若循良之与隐逸潜见分镳而贻厥之与绍闻渊源一贯则孝友为政施可及于国而学道爱人训可移于官彼为卓鲁之传而不本其所自者非世家之体例也作郭太公传太公者庐陵之笃行君子也自其少娴于文词试必倾其曹偶食饩射宫与省试者十垂得而失者至于再至于三始以岁贡赴礼部再应廷试拟以教职候选而是时治郭氏易者巳百余人皆一时之选公念即广文所造士宁复过此乃绝意仕进与有志者讲学西原山中揭夫时时觉念念止之义或难之曰不近于禅家止观乎公曰吾所谓觉者孟氏之集义吾所谓止者周子之无欲葢于伦常事物中求心体而非若止观者之离见闻觉知外求空寂也识者以为传习录之脚注云公尝谓讲学者使人悟不若使人信故细行不矜力追古道恩抚孤侄虔事孀嫂后生小子正容以对之罔敢以狎进族党里巷闻风顾化片言解纷凛于公府所谓独行不媿影独寝不媿衾者八十年如一日也诸子以文行称而次公成进士宰莆田三年不以一缣一钱进廉善之教所服膺者深矣先生既没而庠士请祀之瞽宗修神庙寔录辑遗书者以公入隐逸传公名某号某 
　　太史公曰宋时之为洛社也乡党有为不善者恐司马端明邵先生知吉水有御史大夫邹先生今之端明也而太公以一贡籍参其间能令学者宗仰无异藉非笃行能不为所掩乎且闻太公赋诗数百篇有尧夫击壤风吉水先生慎许可而称说先生不啻口宛然洛社故事甚矣其有似于尧夫也独次公之宰吾邑兼六廉三善而有之不知伯温而仕能办此否请以是为郭氏世家 

　　○星海潘公传 

　　语曰曲如钩为公侯直如弦死道边以余观于星海潘公可慨焉公自在射宫以博雅籍籍称名士中岁举贤科官博士者再同时侪偶齐名者都致身日月之际公才不后人官不先人而落落青毡竟不自保以佗傺死此海内怜才者所为五岳方寸也迹其生平坦衷负气无柔肠媚骨与人交洞见底里酒后耳热掀髯抵掌或独往独来突兀自致百人亦见千人亦见彼脂韦窥瞷察见眉睫嗫嚅进语者反谓公为狂公乃逢人辄作庄语非狂也娄水王文肃尝一见公而奇其人东阿于公则固公之师以畏友目公矣公为博士时视学监司杜公以所为诗属公评公曰落韵诗不足金石请更之监司大以为恨公之解官繇此余友黄明字令慈水中考功法语牵公公既殁数年黄访余菰芦中黄日公不负我公不负我此足以志之矣若乃市义好修之槩具公子震开状中前令楚黄金公者以尊宾飨公邑人士皆称服所谓乡先生殁可祭于社者非公其谁哉余受交于公最蚤晚而结山中之契公既殁又习于震开尝叹公为古之遗直其世美不坠有以也聊叙论如此 

　　○太仆弘斋林公传 

　　嘉隆间吾郡之以庶常起家者四人陆文定尚矣若乃朱司业象玄之博雅陈太史伯求之孝介皆坎壈无禄宗祊若扫有足悲者太仆林公最后起虽以宅忧辍业不在承明著作之庭抑其致身九列疏恩三世登年载德天廸子保得全全昌公复何憾而犹以未究公之用为惜呜呼此可以观公矣公之先上海人徙华亭为华亭名家公生而早慧骈语响答舞象时补博士弟子员试辄高等受饩学宫使者许以国器年稍进颛门明经师郡中治诗者多称林氏学往往有与公同朝者会有家难身自对簿终不以雀角遗封公忧事既得直益肆力本业名益起辛酉举于乡戊辰成进士选翰林院庶吉士徐文贞犹在首揆以乡里后进属意公劳问公曰不苦桂玉乎公谢幸自给朝夕卒无所濡迹时论重之时同馆二十有八人皆天下之选穆皇帝推择望臣为教习师济南殷文通好谈文章西川赵文肃好谈理学公两为服膺而尤注意于西川每有所闻必书之简曰吾向为人师今之得师耳庚午丁内艰服除授礼科给事中公自念出入禁闼得随事献替主恩不薄何必回翔金马足重乎所条上皆天下大计上初即位公进圣治十二箴上嘉纳焉又请正文体禁士子读非圣书督学使较士必一岁周历其幅员辽远者若南直之江北以属接臣湖广之湖南广东之琼州以属巡道良便又请大明会典详议宗藩事例皆有诏允行寻转兵科左至礼科都给事中公在兵科议军政勾补比试操练皆洞晳夙弊其巡视京营也议广召募置选锋均粮饷勤教演等十余事具公奏疏中甲戌　册封荆藩　荆王觞公以俳优进及吴驾不巳公若弗闻也者山居二十年未尝以子公入长安日与相知耆旧为酒人游意豁如也公惩俗之汰以营池台教歌舞饰舟舆薮臧获为士大夫四戒终身守之城南一亩之园花竹稍具竟弃弗有其慎如此公又有造于吾郡者二事金山卫去郡七十里鱼盐所凑用是多盗议者欲改卫为州公遗书两台谓改州必多设官多设官则掾史胥徒一时骤加官所治者少而掾史胥徒所扰者大且廨宇之役时诎举羸非计两台感其言事遂寝胡中丞执礼议官民田出践更钱为助每七十亩加一金公固争谓苏松岁输县官以百万计民力余几顾安得重困且一絜为令有日益耳民隐谓何卒减十之七徐文贞叹曰仁者有后在此举矣公性至孝居丧孺慕哀毁柴立待宗党有恩割上腴百亩以赡青衿三百亩以赡族之贫者族有节妇以贫故不能自闻公语宪大夫表其闾有蜀争荆州事公正言止之荆王改容谢丁丑分较礼闱得士为是科最若大宗伯临朐冯公少宗伯高安敖公冏卿南城邓公中丞济河房公方伯泾水赵公皆当世名硕人以服公鉴哉焉以资望擢太常少卿圜丘礼成公受命将事有白金文绮之赐方见柄用公深念时事有所不可数请当事者求改南为迎养地当事者知公有意远之也竟白主爵改南通政寻晋太仆卿太仆署在滁山川清远公讨求牧政之暇与士子扬搉文萟又斥俸羡修治平山丰乐酿泉诸名迹盖悠然仕隐无热慕云壬午皇太子生覃恩追赠祖父及父俱如公官荫一子太学生未几丁封公艰公既归忌者遂乘间螫公天子未尝赐公玦壮发盛年直须时复耳而公巳坚卧不出前后中丞直指使者惜公才剡疏无虗岁遂昌项黄门特以边事荐门下士之当涂者劝从父当公微时佐豪家掎扢公父子既老贫甚公迎养毕世且厚葬之不问旧怨公以讼贷子钱冯太学太学圽其家无有知者公归所贷有加焉曰人有德于我者不可忘也公昂藏伉爽矜庄自置动循绳尺耻为末俗夸毗敦尚本实有先民风范寿七十有五易箦之前擘画家政细碎事皆可传守几于无怛化者忆余为诸生时方伯莫公甚爱其幼子且委禽宦家有日矣其家用妇言中格公闻之竟以女室其子托孤之义终始不贰余以此多公而入史局后以后进之礼事公公亦数引为忘年友谓相识晚也衷简肃自南司空入都时唐宗伯杨官谕尚在史馆与余郊逆之简肃者吾郡守也语次询公起居无恙寻论公去国事曰诸黄门长上疏逓为先者江陵时有疏出同舍生手而借公名当时以此为言端今白矣嗟乎此海内所以惜公而公终不以自明也冑君仁甫既征之于当时作者而猥及于余余逡巡不敢应盖三载而讨诺责不休则亦以余为能知公者耶公名景旸字绍熙学者称为弘斋先生前史氏曰古之贤者以人事君不必出于巳林公既坚卧老矣先二岁闻敖高安圽则哭之恸巳闻冯临昫圽则又哭之恸若曰今而无以报　国也岂顾私门哉宋王旦张咏皆有门下士裒其遗言厚德以传于后假令两君子不先公死足任此矣繇斯以观公又何得无恸虽然公之不朽者自有在矣 

　　○渐川兄传 

　　按谱余家厥初为汴人自扈宋南迁更居华亭上世有官一公始着数传为思贤思忠思贤又三传至冕为母姨钱氏后袭其姓又三传而为余兄今廷评渐川公公仕于穆皇帝时上疏曰臣学幸以幽介待罪刑曹遇明恩宠锡封章光施泉壤惟是宗系之未正先臣有绪言焉不胜呜咽且惧春秋灭鄫之讥敢请于是有　诏复故姓事具家乘中公世有令德自先伯父静轩翁以孝廉文学称然困名场者数矣公少善病清羸年十四犹读小学静轩翁谓所善友白斋顾公曰吾为青袍所误不欲复以苦是儿令守家教乡里称善人足矣乃顾犹识公谓必国器第竟学及见其成不晚也公以此稍稍治举子业居久之御史南湖徐公号人伦鉴有所钟爱长女而难其配一日过静轩翁见公卓荦沉远心奇之试以文摇笔立就多出人语即静轩翁亦不知公学成乃尔也于是徐公谓静轩翁曰非此子莫能当吾壻非吾不能当而子师遂纳公甥馆尽出所藏书授公读而更为扬搉大义公遂覃精著述寒暑靡倦旧疴间发则书死字百余置坐右终不辄业病亦不能为害而名大起诸生间矣庚子岁遂领乡荐是科也最称得人余家则公及五泉公郡中则今宗伯陆平泉先生而下数人皆相继脱颖去而公与今孝廉冯敕斋先生一一辈凡几上春官不遇中复下　静轩翁忧痛念以柔翰故不蚤事禄养至乙丑岁公乃叹曰固也先君子不苦我学几复为所误遂谒选得河南归德府司理公素慈祥恺悌且久诸生间洞晓人情世故莅官行法人无伏奸案无留牍尤特重断罪当其有所平反风裁自持即贵豪请谒无路上官示以旨亦不能夺也时御史李公廉巨恶若干属公考讯公鞫之乃为怨家所中者即疏其冤状并怨家罪状白之老吏跽请两端恐重忤直指意公叱曰吾岂以三尺为豪民报仇者即不大创之乱法卒白之诸无辜得尽出而挟雠伤人者抵罪郡中大快李公以公为能遂令公悉行按郡县事政声籍甚焉白莲倡乱既获有司引绳批根颇为平民累太学胡大案者宁陵巨族也以苍头与党罗入狱狱巳具公廉知其情为三请于郡将得释公迁行生追送于疆赆以金币公怒叱之生大惭感泣而去视郡篆郡中有富室无子族亦无继嗣者而妇寡颇不修内行家僮争产讼于郡公乃敕妇得从父母更嫁而以其夫家之田赡学宫以其所居为义塾一讲院一诸家僮俱以法遣人服其详当又某县有巨室数十人上书告寡妇淫行宜去公讯之妇有所生子年可十四五词与族人不殊义不能玷污祖父乃使母子共系一室且唱言数日后听族人缢妇祠墓矣及更出讯之是子持母哭叩头为请命公于是令幽寘之既二载其宗人相率拜谢称妇巳改行遂为母子如初其顺人情类此属有　藩府藩府例有子粒收而无赖者从中为奸往往缩其出而倍收其入小民不能堪要结相抗上书抚台动至数百人郡守下其事于公公为立法稍宽子粒额令收者自运于是藩府与小民两便之群聚者遂散视篆某州州故有里役其器皿驴骡马匹之类毕役日悉归之官其代役者更自置至有破家者公定制满役之家即以诸供应具授之代者自一甲至十甲周而复始州置对簿官不得渔猎民甚便之上其事于抚按抚按檄诸州县悉注为令甲他若均田平赋皆称是台章交荐凡七疏乃以治行高第擢为北大理评事　朝命赠静轩翁如其官赠母夫人潘氏配徐氏为孺人当是时公经畧巳露一斑而当事诸公将不次用公尊显有日矣乃公急流勇退思静轩翁雅志遽乞休归归而闭门教子厚洽宗盟施德乡里日与二三先达结社林泉有以自适庶几乐天知命者耶公至性笃于孝弟事静轩翁备礼色养居二尊人丧哀毁骨立公始卜葬郡中有大姓走币豫章致堪舆家黄翁且以百金为寿公亦往谒翁见公寒士乃谬为大言尝公公曰此身非我有有可以实地下者都不复恤黄翁乃愧谢卒为先生行营善地既报以兼金翁曰君孝子也夫某氏之子虽金多顾尝使坐客与吾同饭吾熟察君意殷殷一蔬食必与老人俱是吾所以见君孝情者也郄金而去乙未公堂弟宗孟死于盗时舟人兄弟俱被伤公闻变心动且思曰盗不过劫财耳宁怨毒至是且舟子何与焉其以同难也穷治之果获原镪与凶械抵之法公又抚其孤婺几四十年今聂氏以节显而其子士鸿用公教成名士矣静轩翁没有所遗产悉以让兄雪潭公弟养讱公且育雪潭公二文为之择配治装而抚养讱公二子传纲传绅并至成立各捐赀以助其婚娶复给之以田宅皆世人所难者族之人待以举火者甚众岁时问遗不绝于路遇婚丧时为倾橐于所穷交解衣推食了无厌色赈穷悯乏旁及闾里脱■〈车参〉助殓施恩不报岛寇之乱士大夫乡村庄舍一经焚劫居民随取其余公两庄米谷布帛不尽于寇而尽于乡人里甲廉知名姓具以白公且讼之官公怜而释之所全甚众然公携家避寇尝一宿村舍中宵心战亟登舟人皆恠之俄而寇巳接踵刄交于室独公家不及于难实有天助矣公有二子长传绪次九皋初公年四十余无子忽所置某氏女者姑苏人也入门其父母辞去公恠其女有所悲结者问故葢尝受某氏之聘以贫故更鬻身时巳深更公亟召其父以女属之曰即至诘旦玷尔女名节并以簪珥与之俱不责所负女家感泣又徐侍御季君午泉育子允治其所生母不敢举潜溺之公闻急救得免因抚养成立未几公以礼聘侧室徐氏而竟生二子皆儁才可谓阴德之报云传绪垂髫时游郡庠诗文在汉唐之际生福孙俱蚤卒九皋即陆宗伯壻博洽好古恂恂醇厚补博士弟子员今为太学生弟其昌曰一家之中必有宗老敦诗书服孝义为族人领袖若渐川先生之于吾宗屹然典型矣岂非子弟之厚幸乎然先生位不称才厚修其德而薄收其报犹比不遇之士余以信其后之必盛也其昌于宗人中尤辱先生白眉之畜本与先生长子伯长所谓传绪者同起童子科铅椠征逐形影相附中道而伯长夭殁余殆不复鼓琴每思之未尝不泪沾襟也志欲采伯长遗文序行于世力未暇举独以所闻先生遗事百一不可以不传稍录次如左以备家乘之记录云 

　　○许配汪太孺人传 

　　神宗朝相门家法之肃雍吾师许文穆公最着没之日家无余藏公有四子柝田庐为三汪太夫人出者各授其一汪太孺人出者两子共其一非柝之法应尔也诎于力也然公捐馆及今二十余年两幼子各成立能读父之书能师公之俭世载其德曾不坠其家声则太孺人之慈训居多文穆公之刑于贻厥远矣太孺人者汪氏即太夫人之从妹生有巨雷绕室之祥端淑聪慧动应女史文穆公中年悼内始操家秉嗃嗃如也文穆公素廓落不问米盐细碎又好留客牢醴取非时应声至太孺人能咄嗟办方为宫詹时令携家属入都道遇贵人巨舰薄之险舟几覆太孺人曰此奴辈自为意气耳令没人白诸主者主者愧谢人服其有智文穆公居政府十年太孺人佐之约束臧获庭以内肃然不闻人声文穆公尝买田阳羡俟明农之日将家焉及以争定　储事归且偿初志太孺人以为此及身之谋不能百世盛衰何尝客子多畏不如安乡井守坟墓便文穆公颔之议遂寝逮治文穆之丧几欲身殉汪太公谕之曰其若藐诸姑为人鱼肉何始受命强起启户开縢徧召族属视其箧以明文穆之无偏私有以太孺人所居第当属嫡长者太孺人曰此一第也而共居何复言乎必有覸之以为利者直于官可也既伐其谋讼遂巳相臣身后之恤荫一子中书舍人时立礼方在襁褓旁人交构其间异议纷起太孺人闻之畧不动容曰此有朝典非可以力争也后卒归立礼太孺人持正知大体类此至如训两子敦望逢年严明整肃为择人师无狎友诸子妇皆里中大家太孺人御之皆以礼晨昏定省无少假借如赈嫡女之困治庶女之装不知其非巳出也其助文穆为德于亲故者不胜书书其大者如此 

　　○朱母程孺人传 

　　司马子长不为妇人立传但附书其事耳政姊以侠陵母以智其得书固也巴寡妇清为财雄者而次于范大夫之后何哉夫以匹妇修县官之急至天子为筑怀清之台国体亵矣斯史家之微文乎　国家令甲妇非以节烈闻者不受旌书非从子与夫贵者不受　制书岂不一湔汉事之陋哉朱母者故奉　恩纶封为孺人者也作朱母传朱母者程氏封征仕郎中书舍人上园朱公配也程为学士篁墩公之裔朱则徽国文公之裔世相嫁娶如朱陈村孺人生而有大在其手法当贵孺人考文彩公难其配心奇封公竟归之两家俱素封孺人入门能黜纨绮习以荆布从事即贫家女不啻也封公少有迈种意伏首治一经孺人篝灯佐读即寒士妻不啻也封公至孝常割股啖父竹亭翁而孺人所以孝事翁者与封公等又以姑金孺人不逮养为恨岁时馈祀不胜怆凄若有盻蠁妯娌宗党称之曰孝妇孝妇云竹亭公捐馆舍封公既免丧以家之多故不能竟学将远服贾邅回其行孺人察其色曰男子生而桒弧蓬矢安能牵于帷墙坐隳先业不有行者孰任化居不有居者孰操家秉行矣毋顾内也于是封公得壹意修息淮以南江以北汉以东游踪且徧每数岁一归归浃旬辄复往而孺人所拮据无问细巨莫不赡举中岁遘疾或强起治家事或卧而治之家人少踰其约束事辄偾孺人尝曰行子冐霜露涉河山廉取赢羡而屑越用之是漏卮喻也于是家大饶裕施及州闾矣孺人奉西方之教常斋沐讽经以慈俭为宝里之人有逋租者没毋钱者度不能偿或反颜谇语子姓弗能忍孺人力止之甚者更以酒肉金帛慰遣之语曰侮观量迫观守有忍乃济可以觇毋仪矣孺人有丈夫子三人封公行役几于呱呱弗子在乳哺则孺人母之离襁褓则孺人父之师之程督甚严无敢偷惰视其性质所近士者士贾者贾各有成立诸子孙若妇每旦诣寝门问安月朔望率而朝祖庙门以内龂龂如也封公年它士思始税驾于里与孺人白首同牢三子逓视膳奉觞就无方养而家用仕于朝供奉　秘殿会　储宫册立覃恩京朝官得疏　恩父母孺人始翟车茀裳式慰瘁劬云先是孺人家数见异征有伏鸡一生三卵者有巨蟒夜蟠轩窓孺人亟拜视即逸去者有乌巢园亭之松上群雏次第相反哺者占之者曰鸡三卵将雏兆也蟒逸者慈慑暴也乌反哺孝感之征也葢物恠竟为祥而邑中乌反哺之歌最着朱氏之盛岂虗哉孺人后封公两岁卒年七十四卒之日无怛化诸子若女若妇犹能诵其遗言外典所云慈善根力寿尽乃见信矣孺人细碎事皆可书不具论论其大者诸生卒子孙姻娅之详具载状中 
　　内史氏曰余昔簪笔承明掌　纶制则阁学相戒曰代言有体无若谀墓然葢其余也虽然志墓有不愧者以此为　制辞何谀之有朱母之制辞故在余本其意广之比于范史则鲍太君传近之矣彼怀清之事何足道哉何足道哉 

　　○李太公传 

　　管幼安渡海居辽东四方避乱者辐辏并集以为依归豺虎纵横不入其境史载幼安惟皂帽布袍深居简出善闭关耳曾无斗粟寸镮以望人之腹而辽倚为金汤始知虞氏三成周官九两不虗也吾读王觉斯太史所作李玉夫传而有感焉李于睢阳世称甲族玉夫者大司徒之介弟苐五名高与骠骑埒郡邑守长所就而问政虑无弗意喻色授高下在心者公独固自匿迹少所容接耻车上儛类谷中愚步趋常混于里门尺牍不入于公府有以田庐售者必厚其值巧取豪敓无为也常曰古人遗子孙以安何如当吾世而梦寝以安乎有范太学与王商构讼持千金求公解者公曰长者为行不使人疑此何为至于我乎立挥之去益自讼于是公之不取信于儿童走卒而苞苴请托者望尘退矣虽然世有严冷自持而溪刻太甚不复知人痛痒者公则清而有容公正发愤如父执扬令之没也周其舍敛恤其藐孤迨子殇而禁止其族之耽耽且买田若干以奉蒸尝而镂诸石见豪家以追逋穽人者则阴为脱其械诸所为德于乡皆类此梁宋之问千里诵声矣夫国家以六廉计吏士大夫解薜登朝清议在前官刑在后而象齿为灾而蚕食无厌者间亦有之公则浮湛里居在绳之外而斤斤独行至老不衰以万石之恭谨兼关西之清白所谓乡先生没可祭于社者真父鹄矣公仲子黄门梦辰以兵垣奏满书奉　恩纶貤赠公兵科给中中州方有秦晋饥民之变寇聚于垣藉令得公数辈以为甲冑干橹众心成城于弭盗何有是黄门所永怀孝思者也迩者莱州困于剧贼几不保赖乡士大夫拮据之力危而复安何难弭群盗哉 

　　○参和夷度祁公传 

　　金蕳琅函羽陵石纽帝之策府散在九有祖龙一灼朴灭匪久大地为笥百灵为守金齿天中世藏亦厚能藏能读能用或否用之三立道乃不朽文苑循良宜左宜右长袖善舞洪钟待叩作参和祁公传公为晋祁奚后徙梅福里五世丈夫阀甲于越是公之世系也紫溪苏公慕渠萧公识公于茂才毅庵黄公器公于成均玄白李公平华林公宾吾魏公青屿熊公冲白周公缉敬李公才公于郎署青螺郭公南皋邹公明自刘公贤公于治郡是公之质友也两治剧邑二守名郡徘徊南曹韩佐中枢备兵河朔是公之仕版也在宁国则绝外谳建芜仓最着在长洲则清逋赋勘荒亩活饿人最着在宿则严邮符练义勇解散煤徒最着在南则修舫政裁匠局最着在北则卢龙兵议标兵营制最着在河朔则部勒训练弓社村鼓铸的诸事最着贮之不盈如万斛器酌之不竭如千顷波是公之政谱也自先秦两京迄隆万经史子集荟蕞成书为古今四大籍一百卷杂着百倍是离钩易测可空太玄征信史苑足光石室他如司舫袽言治兵虞言明民略爰书案符离弭变宋西事牧津诸书凿凿可见施行惜用之不尽是公之著述也橅幼弟食同器寝同被分甘绝少老而弥笃闻从子豸佳得隽辄数日喜侍御公彪佳少年两魁如拾未尝几微动颜色第五伦不愧死乎尤所难者公既卓异征应受华选落落屏居萧寺仅得南比部此于人情且传舍视而孜孜尽职官下有若筮仕当其去吉也宵人用南考功法中公南皋邹公辈以顺逆两言介介相慰公绝不为意舟出严先生祠赋园居乐见志呜呼是公之忠孝大节也公为诸生即以天下为巳任端凝如山不妄言笑食无重器室鲜姬姜家世鸣珂扬历中外素袍布被图书之外仅立四壁当沈恭人姙公梦黄冠入怀自少巳闻周海门先生之教既而好易深悟无生临化竟无一语及私惟以国恩未报勉之世世此岂偶然者耶公名承■〈火业〉字尔光学者称为夷度先生太史公曰古者立右史记事其意甚远钦使千百载后为考镜得失之林也尧典开编首言置闰意必有精言之者而谓皋夔时无书可读非笃论矣祁先生不善宦独善用书观其所至着绩若吏弊戎机边情民瘼四面应之悉中窽要一一得之于史家成局其所贮书与用修晦伯鬪胜有以矣名无虗士用不称才博雅夙好照暎当代侍御诸昆大振厥绪俎豆于杜征南元道州之间何愧哉公宰邑时倒屣命觞引不佞昌为重客今再入都而侍御公以金石之事相属言言实录故为状其略如此比于挂剑之义云尔 

　　◆赞传 

　　督同杜公赞传 
　　张太公葆我先生传 

　　○督同杜公赞传 

　　桓桓将军忠廉勇义昔镇三陲奇功鲜二歌凯献俘告成饮至史不绝书府不停　赐蹀血穷边角巾私第帝鉴忠勋拊髀兴喟鄂国汾阳适当吾世含毫削牍用书厥事作杜镇西传鹤林杜公者赠特进荣禄大夫右都督汉之季子镇西将军特进右都督桐之母弟镇西将军都督佥事文焕之季父也少英伟慨慷负气节不嗜货利尤善骑射矫徤如飞人咸以飞将目之生二十九岁袭职总旗例力副千户非其好也浮湛里中且十年所巡抚贾公仁元擢守鱼河即巳颖脱兵部尚书石公星闻其谋勇推守宁塞营宁本公梓里公行法无所狥人咸畏服时酋首火落赤台吉图内讧公日谨斥堠严讥察常于道上遥见一人于众中令左右械之曰疾视而郄步必间谍也致诘之则所谓刘应隆者以罪投赤为之觇我虗实遂请诸当事磔于市赤闻应隆死为之寝谋甲午八月赤复紏大众谋犯宁塞公曰彼众我寡恐其侵轶我也曷先出不意以制之乃统骁骑出乱窑涧直薄虏营虏恃秋高不为备忽见我兵至遂乱众击斩虏首十九级虏复紏套长吉能大众入犯定边盐池公从镇守麻公贵为前锋与虏大战走之擢领正兵坐营中军二月麻公复出常乐塞公以兵从令部将王宠等先诸军殊死战斩虏首八十五级视各营不啻过之三月出清平东击火落赤等公身先三战斩首二十五级奏凯而还四月虏入寇保宁堡公将轻骑赴敌斩其名哈走之六月奉　敕进署都指挥佥事充游击将军管参将军分守清平路八月镇守麻公檄调公将亲兵出常乐塞逐虏台瓮山公从便道直薄虏营大呼虏惊散邀斩其徤虏十有六级而归虏不敢逼吉能耻其酋长屡败遂紏众大举入犯宁塞长驱数百里分兵抄掠将入环庆公提师驰援至叶家岔与虏相接为阵时虏势众而镇兵道远未齐人甚危惧公跃马誓众贾勇先登合战十余阵公师益奋无不以一当百虏扶伤遁去弃所掳掠万计陕西巡按御史林公奏公血战以少破众忠勇为诸将冠十一月兵部叙常乐功有　诏升实授参将照旧管事仍赏银二十两丙申二月套长吉能谋大举巡抚李公春先镇守麻公贵檄各路出剿时虏巳有备公将本路兵出清平斩虏十五级公不悦谓诸部将曰虏今见我获级归必且弛备可再一出须大获焉乃令部将李义等从波罗堡绕出虏后多持火鼓夜犯虏营虏果不备遽惊起公统众　至合兵大破之义等逐北至单树梁又斩虏首　十五级酋长啮指徙幕李公与总督李公汶闻于上上诏兵部议叙寻加升副总兵职衔丁酉六月酋首庄秃赖明爱等七台吉大举入犯延东永兴诸堡时特进公桐再镇延绥统兵往御相持者二十余日特进公屡出奇兵击虏虏势怯稍稍散去公闻报趋援与特进公合击之公挺身而前斩其名哈七级秃赖等相顾错愕曰杜家兄弟兵劲不可当遂遁还七月兵部叙叶家岔御虏功奉　旨厚加赏赉十二月协守定边副总兵缺总督李公巡抚王公见宾交章荐公奉　敕以原官协守延绥西路驻札定边营节制安边镇靖宁塞诸路己亥二月甘肃巡抚田公乐镇守达公云拓河西地筑松山为内固而套酋方谋扰功　诏下令延宁分道邀击以牵制之时公方赴西协道出安边适奉镇守檄令公出塞遂挥兵出安边口仍檄协属分道捣剿公适与火落赤遇赤巳预备拥众四起扼公公身集二矢勇气益倍赤不能敌遂率众走共斩虏首三百六十有一级虏获尤众功为一镇冠诸将无不推服焉四月酋首铁雷等入犯宁塞营公率众斩其前锋走之闰四月火落赤等入犯宁夏安定堡而花马池副总兵李昆被围甚急公曰延宁虽曰二镇实俱天子封疆且吾兄方镇宁宁去安定远而定边去安定近余敢不恤同室之患而急在原之难乎遂飞驰赴敌与大虏接战者两移晷杀伤过当而安定围解宁抚杨公时宁以奇功奏　闻七月火落赤等谋入犯公遣轻骑出定边塞至明水湖与虏战斩其骁骑走之八月赤复紏铁雷等东犯宁塞公驰援转战至关门墩走之九月套长吉能大举入犯延东高家诸堡直薄葭州而雷赤等俱率众东随吉能大掠延东岌岌朝野危之公乃请于总督李公愿以本协精骑直走火酋巢穴以牵其势李公壮而许之公将兵夜出定边塞直捣雷赤二部所杀伤不可胜数雷赤等适自东路归率万人追袭公后公返兵与战终日身集数矢而气愈厉虏不敢逼遂挥众围之时行粮巳尽有以浊醪进者公挥去曰众皆渴矣吾安忍独饮乎于是众益感奋咸下马为步阵奋击虏围解公驰斩其名哈三级杂虏五十一级虏乃燃狼烽遥集宁虏宰僧等部与雷赤等合复围之而公兄桐闻警自兴武营驰至虏遂解围遁去全军而归庚子六月铁雷台吉大举入犯砖井败之其年请告归卧三峡别墅甲辰以总督李公巡抚孙公维城缙云郑公汝璧交荐奉　敕以原官协守延绥东路九月炒忽儿等七酋拥众入犯孤山之红崖公先驱与战虏众云集公继至不再合而斩虏名哈十二级夺其驼马甲仗过当复追击其二旗炒忽子以夺旗中矢死虏遂号哭遁去先是公屡出塞破虏虏不能支虏每入又辄失利去虏中畏公曰杜将军勇如虎狼吾辈当谨避之因号公为红狼公又以其面赤故也自是知公守孤山乃相戒曰是红狼公出矣吾辈不可轻犯乙巳九月延绥镇臣缺兵部以公为首推因奉制敕以右军都督府署都督佥事挂镇西将军印充总兵官镇守延绥公以酋首火落赤数为边患虽于往时数败赤顾牵于节制不得一大创今专钺在我时哉不可失也因兴师出安边塞俘其部虏一百一十有二人因而问之罪赤悚惧遣使请如约受罚公不从赤窘甚乃转凂其婶母切尽比吉并其兄弟六台吉等为赤请罪公始受罚释其俘丙午四月火落赤愤俘虏之耻遂聚众谋内犯公飞驰迎击于安边塞下公身先士卒援枹而鼓三军奋勇转战三十余里从午及酉至明水湖虏合众自固公张两翼夹攻之虏遂披靡四散共斩其名哈以下二百四十有七级所杀伤尤众赤恚甚欲自刭遂发癫右臂痹焉总督李公巡抚郑公露布以　闻五月中路酋首摆言太台吉等乘公西征两犯保宁公闻报弃大军轻兵从间道赴击之太等不虞公至仓卒四奔遂不能合公挥兵斩其首虏五十九级七月太耻仓卒致败复聚众保宁塞外欲潜入掩我不备公与巡抚涂公宗浚议欲逆击之于塞外时公侄都司佥书文焕自安边　予告在里公命文焕将千骑为前锋公率五千骑后继出塞数十里太统众虏迎战文焕督众贾勇奋击十余阵斩虏首四十六级会公众继至虏遂狼狈北走八月沙计等七台吉入犯高家堡公曰镇城至高家几二百里而遥驰援必难骤至不若直走其巢而邀其归路此孙膑所以胜庞涓也遂出常乐塞命子指挥佥事文烨将徤儿二千人为前锋公统大众继之至塞外蛇井梁适遇沙计自高家路归短兵相接喧呼声动山岳至晚斩其名哈端大以下六十六级火炮所毙无筭十二月蓟镇酋首暖兔白言等为蓟患当事苦之帝正急畿辅而镇守左都督尤公继先又以收夷丁过当为总督蹇公达所紏参于是奉　敕移镇蓟蓟当承平久兼以重守讳战武备大废将不知兵兵不习战公乃喟然兴叹者久之因遍巡各路严加选练如法者辄出橐中赀以犒之不则以军律从事所至自褁行粮不取行间一菜苞苴屏迹巡抚刘公四科称公曰武穆有云文官不爱钱武官不怕死今乃兼之乎戊申四月兵部叙延绥建安前后功奉　敕赏银三十两大红纻丝二表里六月辽东虏方猖獗而镇守适缺　诏推名帅代之兵部举公遂奉制敕挂征虏前将军印充总兵官镇守辽东地方兼管备倭七月蓟酋暖兔等以公既调辽遂渐渐临边挟赏因相与聚族而谋曰蓟门以守为功即一犯无敢主战者必与增赏而后可和红狼公业巳调辽无暇御我矣复何畏而不犯乎于是遂以精骑千人入寇界岭口公闻警誓师曰蓟虽以匹马不入为功虏势寔以是而骄我备亦以是而废若不一创之则虏骄益甚我废益极汝曹其誓克此丑赏罚俱在吾必依军法行之不以移镇故为汝贷也众跃然曰诺遂腾踊赴之虏素轻蓟兵且不虞公猝至亦踊跃来敌公挥兵亟击之不再合而虏惊愕相谓曰红狼公至矣遂大犇公率众追斩其劲虏二十三级所全活者以百千计捷　闻　朝臣无不举忻忻相告以为蓟门仅见之功而同事者或虑虏报复恐滋多事然虏气既夺卒不敢犯而赏亦无加焉八月兵部叙延绥安边大捷功宜宣捷告庙行赏上然之进公署都督同知荫一子本卫正千户世袭仍赏银四十两大红纻丝二表里十二月酋首来晕大台吉入犯蓟镇河流口大掠而去蓟兵莫敢谁何晕大得志复谋紏合辽酋插汉儿台吉诸部虏十余万骑声言复犯蓟门震恐蓟辽总督王公象干蓟镇巡抚刘公及巡按黄公等合辞奏请令公亲提劲兵捣插汉之巢牵其内顾事下兵部尚书李公化龙覆奏如制府议上俞之公集师卷甲疾趋出中左所之长岭山深入二百余里与插汉虏遇转战至哈流兔时插汉巳西行闻报急归接战于中途公张两翼分道亟击之虏遂北向走斩其名哈爪儿兔以下二百四十有六级驼马甲仗倍之总督王公巡抚李公炳方露布以　闻而随以锦州之役虏破大靖屯公麾下王宠等轻骑赴敌不及事没于阵为同事所中公归卧三峡矣乙卯四月以巡抚马公从骋荐　敕下兵部遇缺起用八月套长吉能等以挟讨王封金印十事不得遂大举入犯延绥各路东虏沙计等攻围大栢油堡副将孙弘谟全军殒而复令西虏火落赤等分犯宁塞公侄镇守宁夏督佥公文焕破之九月赤谋令宁虏合犯清水营遣督佥公西援而赤复深入大掠公闻虏警遂自嘉岭归虏获我路人路人语曰汝曹母狂逞我杜公归矣虏惊曰是红狼公耶遂走报赤赤顾谓众酋曰白彪方自西返红狼又复南来谓之柰何白彪者虏称公侄督佥公号也虏哈闻赤言遽扬鞭招南下诸虏弃所掠辎重人畜星散遁归赤不能止亦遁归其威名震摄虏众者如此吉能既自大栢归气益骄驰书延镇复欲益大众攻围中路城堡挟讲十事其氛甚恶总督刘公敏宽撽公统领固原及延西主客官兵应援中路公出治兵而延固两镇将士无不乐为公用吉能闻公且将遂散归巢穴令火落赤等七台吉更迭西出以疲公师十月赤等入犯靖边公闻警驰赴之虏至红柳河方半渡公邀击之斩其前锋七人虏遂大败尽夺其所掠而还十一月赤等以靖边之败大聚于旗杆山一点沙诸处火光亘数十里欲临边设伏诱公于伏所而甘心焉公谍知之调集西路协守萧捷等四路兵自宁塞守口涧绕出虏后多持火鼓乘夜夹击之虏方图入犯不虏我兵出其后遂惊乱赤惶遽不知所为跨马率众逆战公身先诸将大呼奋击之赤遂惊溃公挥众逐之明水湖斩虏首四十二级公班师归宁塞谓诸将曰虏虽小挫计必复来宜乘其散亡未定再一击之乃从间道出砖井堡枣茨梁黎明与赤左部遇虏畏公积威又衄于新败遂不敢战而走赤等举狼烟聚众数千骑遮公于柳门力战者十余合虏左部复先溃赤止之不可众俱溃公挥亲兵直冲其中搴其皂纛众益不可止其斩虏首一百六十九级其毙于炮矢者无数赤遂远徙不敢出　朝野无不嘉悦先是公自砖井奏捷归调降夷于靖边守守难之公固争而左辖李公左袒守间公于督抚故定边明水湖诸捷俱不叙叙于公在镇之后云葢公结发从戎亲冐矢石所当名王黠虏几数十载前后俘馘累千六百级降附者合二千部九塞称勇将者无与比顾其成功所自乃得之于廉惟廉故士卒乐为之死亦以廉故贵人不乐为之用虽累立大功或忌功或分功或不为上功公竟归私第称故将军虽然他弁一失足不难以溪壑相点竟公之世而无以薏苡明珠谤者则廉征也荐公于　朝者有曰报　国心真吞胡志壮有曰遇敌曾经百战养士不爱一钱言言实录矣呜呼自欵塞以来文法吏不胜畸重一二名将皆仰鼻息功成则如隆冬之絺绤有急则如大旱之士龙故有言县官不足为尽力者临淮不免矣公无伦心无怼色可以解印而归可以擐甲而出庶几哉汾阳之风乎公名松字来青自号鹤林居士延绥榆林人 
　　旧史氏曰当世将门有将者称榆杜三杰其以大将镇西同其善为兵又同其屡奏大捷天子为之告成太庙玺书褒而河山誓者则又同然则督同仗节而二杰者益生色于是家声太华重矣夫李陵兵败降虏太史公犹忍极刑以相明藉令见杜公之忠廉勇义且若为扬厉哉 

　　○张太公葆我先生传 

　　郡国循吏声闻于朝者则考功氏核其绩太史氏掌其制以貤恩于亲礼也然而中书省有约曰无以君誉臣君誉臣则体不庄无以子誉父子誉父则笔不直盖始未尝不谨严而令稍委夷也夫史官非有肉谱能稽世系非有仕籍能考世德而一尺之捶易穷齐吹之竿难辨时有摭入岂曰貌言至于卿士大夫之孝谓之誉子之事父犹臣之事君嘉谋嘉猷我后之德乃自古记之矣何况以蕳为贵摹写家常实历在雕绘之外者哉八闽张使君之宰吾华政成三载奏最有日矣以予旧掌词头习代言之槩乃叙太公葆我先生之略请作传以待史氏之采吾闻太公年逾艾无几耳益修汜士之节无取赵孟之偷七十老而传今非其时也夫游武夷者以九曲为止乃初曲棹歌予不敢让作张太公传太公名　　字得昌号葆我系出河南固始元季有司训建州者因家富沙入国朝高祖秀公登弘治丙辰第历户部郎奉制犒大同军忤逆瑾逮狱几毙是生庠生东鲁东鲁生孝廉应诏令广之和平卒于官公时弱冠御广桺归哀感行路廉吏子为官装甚薄拆产时无所不让独以养寡母为任盖肩其重者不问行次云既授室耻事家人产兄弟力学期振家声摇笔伸纸千言立就籍籍黉序间会三兄沦丧诸孤弱植殓殡大事皆身为拮据力尽则馆谷继之而　孺人亦斥奁具奉甘毳夫妇尝并日食勿令刘孺人知也刘孺人晚遘疾公侍汤药唯谨因谙药性而兼厮养之役躬执盥栉涤床褥者经年无少懈刘孺人不起公毁几灭性惫而复苏疆起视事殡葬如礼不累孤儿寡妇及少弟也自是謩范益尊执经问字者日进咸谓公身入孝经中人师哉居怕恂恂若不胜衣至赴人之急气义勃发急病让夷人人称为长者家有祖山地名磨窠累代守之无妄觊者会公从兄封都宪俨竹将营高敞族人以啚进公闻而持论不少假封都宪顾独叹服遂以大义晓族人事乃寝其守正不阿又如此使君令吾邑迎养公干署中公乐其韦弦在室枯鱼在悬鲜敲朴声居甚安适乃枕经藉史手不停披口不辍吟将贾余男再事榆收使君以达生语路难语委命语宛曲谏止犹数日不怡也公岂为殉禄谋哉心怀济世饮有所用其未足耳太史公曰吾尝宦游富沙富沙山深俗厚朱蔡胡真四大儒之遗教存焉士之贤者皆以重伦常植名节为本务而张公尤表表者间关三纪不离逢掖何遇合之难也虽然父子一身耳使君所得于义方者足沾溉我华邑今而后触肤出云霖雨八表之功德曾何涯涘世有不遇如如此者无有哉 

　　广 
　　孙男庭　阅 
　　廙 
　　容台集七卷终 

　　●容台文集卷之八
  </div>
  <div class="pagination">
   <a href="容台集_page69.html">
    上一页
   </a>
   <span>
    ...
   </span>
   <a href="容台集_page65.html">
    65
   </a>
   <a href="容台集_page66.html">
    66
   </a>
   <a href="容台集_page67.html">
    67
   </a>
   <a href="容台集_page68.html">
    68
   </a>
   <a href="容台集_page69.html">
    69
   </a>
   <span class="current-page">
    70
   </span>
   <a href="容台集_page71.html">
    71
   </a>
   <a href="容台集_page72.html">
    72
   </a>
   <a href="容台集_page73.html">
    73
   </a>
   <a href="容台集_page74.html">
    74
   </a>
   <a href="容台集_page75.html">
    75
   </a>
   <span>
    ...
   </span>
   <a href="容台集_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
