<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 34 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 34 页/共 103 页</h1>
    <div class="content">

　　文忠集卷六十二
　　钦定四库全书
　　文忠集巻六十三
　　宋　欧阳修　撰
　　外集十三
　　记
　　河南府重修使院记
　　郡府统理民务调发赋税稽功防事事无不举代君理物政教系之汉承秦余精意牧民之官置部刺吏以督察出御史以监掌之太守二千石莫不尽诚率下奉上李唐酌用旧典使天下以大权小故有州有府刺史专守理所大镇观察旁郡后増置胥吏史以总治诸州绳寛刺善理务详焉府之有使院也厥惟尚矣皇朝政教清明制度适中虽镇守自占总领委于均输惟使幕置吏用而不革洛都天下之仪表提封万井县十九王事浩穰百倍他邑而典司之局甚陋不称彭城相居守之明年若曰政教之废兴出于是官吏之缓猛系于是义不可忽始谋新之乃度地于府之西偏斥大其旧居列司存整按牒以图经久之制夏某月工徒告成制作虽壮不逾矩官司虽冗执其方君子谓是举也得爲政之本焉乌有端其本而末不正者哉冝乎书厥防以示方来且志嵗月也
　　河南府重修净垢院记
　　河南自古天子之都王公戚里富商大姓处其地喜于事佛者徃徃割脂田沭邑货布之赢奉祠宇爲庄严故浮屠氏之居与侯家主第之楼台屋瓦髙下相望于洛水之南北若奕棊然及汴建庙社称京师河南空而不都贵人大贾废散浮屠之奉飬亦衰嵗壊月隳其居多不克完与夫逰台钓池并爲榛芜者十有八九净垢院在洛北废最甚无刻识【一作石】不知谁氏之爲独牓其梁曰长兴四年建丞相彭城钱公来镇洛之明年祷雨九龙祠下过之叹其空濶且呼主藏者给缗钱二十万洛阳知县李宋卿干而辑焉于是规其广而小之即其旧而新之即旧焉所以速于集工损小焉所以易于完修【一作守】易壊补阙三十六间工既毕宋卿愿刻于石以纪夫修旧起废由彭城公赐也且志其复兴之之【一无此字】嵗月云从事欧阳修遂爲【一无二字】记
　　陈氏荣乡亭记
　　什邡汉某县戸若干可征役者家若干任里胥给吏事又若干其豪又若干县大以饶吏与民尤骜恶猾骄善货法爲蠧孽中州之人凡仕宦之蜀者皆逺客孤寓思归以苟满嵗脱过失得去爲幸居官既不久又不究知其俗常不暇抉剔已輙易去而县之大吏皆宿老其事根坚穴深爲其长者非甚明锐难卒攻破故一县之政吏常把持而上下之然其特不喜秀才儒者以能接见官府知已短长以谗之爲已病也每儒服持谒向县门者吏輙坐门下嘲咻踞骂辱之俾慙以去甚则隂用里人无赖苦之罗中以法期必破壊之而后已民既素饶乐乡里不急禄仕又苦吏之所爲故未尝有儒其业与服以游者甚好学者不过专一经工歌诗优防自养爲乡丈人而已比年蜀之士人以进士举试有司者稍稍増多而仆邡独絶少陈君什邡之乡丈人有贤子曰岩夫岩夫防喜读书爲进士力学甚有志然亦未尝敢儒其衣冠以谒县门出入闾闬必乡其服乡人莫知其所爲也已而州下天子诏书索乡举秀才岩夫始改衣诣门应诏【一作书】吏方相惊然莫能爲也既州试之送礼部将行陈君戒且约曰嘻吾知恶进士之病已而不知可以爲荣君行逹得选于有司吾将有以旌志之使荣吾乡以劝也于是呼工理材若将构筑者明年岩夫中丙科以归陈君成是亭与乡人宴其下县之吏悔且叹曰陈氏有善子而吾乡有才进士岂不荣邪岩夫初爲伊阙县主簿时予爲西京留守推官尝语予如此欲予之志之也岩夫爲县吏材而有内行不求闻知于上官而上官荐用下吏之能者嵗无员数然卒亦不及噫岩夫爲乡进士而乡人始不知之卒能荣之爲下吏有可进之势而不肯一鬻所长以干其上其守道自修可知矣陈君有子如此亦贤丈人也予既友岩夫恨不一登是亭徃拜陈君之下且以识彼邦之长者也又嘉岩夫之果能荣是乡也因以命名其亭且志之也某年某月欧阳修记
　　明因大师塔记
　　明因大师道诠姓衞氏并州文水县民家子生于太平兴国辛巳之嵗终于明道癸酉之正月夀五十有三年始爲童子辞家人入洛阳妙觉禅院依眞行大师惠璿学浮屠法咸平五年始去氏削髪入僧籍后二十四年赐紫衣遂主其众又四年赐号明因兼领右街教门事凡爲僧三十有一年卒之明年其徒以骨城南龙门山下始道诠未死时予过其庐问其年几何曰五十有二矣问其何许人也曰本太原农家也因与语曰诗唐风言晋本唐之俗其民被尧之徳化且诗多以俭刺然其勤生以俭啬朴厚而纯固最得古之遗风今能言其土风乎其民俗何若信若诗之所谓乎诗去今余千嵗矣犹若诗之时乎其亦随世而迁变也曰树麻而衣陶瓦而食筑土而室甘辛苦薄滋味嵗耕日积有余则窖而藏之率千百年不輙发其勤且俭诚有古之遗风至今而不变也又言爲儿时闻长老语晋自春秋爲盛国至唐基并以兴世爲北京及朱氏有中土后唐倚并爲雄亦卒以王既而晋祖又以王汉又以王遭时之故相次出三天子刘崇父子又自爲国故民熟兵鬬饟军死战劳苦几百年不得息既而圣人出四方次第平一日兵临城门系继元以归并民然后被政教弃兵专农休息劳苦爲太平之幸人并平后二嵗我始生防又依浮屠生不见干戈长不执耒耜衣不麻食不瓦室不土力不穑而休乃并人之又幸者也今老矣且病即死无恨予爱其语朴而详他日复过其庐莫见也访之曰死矣爲之恻然及其塟其徒有求予志其始终者因并书其常语予者志嵗月云尔
　　丛翠亭记
　　九州皆有名山以爲镇而洛阳天下中周营【一作宫】汉都自古常【一作皆】以王者制度临四方冝其山川之势雄深伟丽以壮万邦之所曕由都城而南以东山之近者阙塞万安轘辕缑氏以连嵩室【一作少】首尾盘屈逾百里从城中因髙以望之众山逶迤或见或否惟嵩最逺最【一作而】独出其崭岩耸秀防立诸峯上而不可掩蔽葢其名在祀典与四岳俱备天子廵狩望祭其秩甚尊则其髙大殊杰当然城中可以望而见者若廵检署之居洛北者爲尤髙廵检使内殿崇班李君始入其署即相其西南隅而増筑之治【一作爲】亭于上敞其南北向以望焉见山之连者峯者岫者骆驿【二字或从系】聫亘卑相附髙相摩亭然起崪然止来而向去而背倾崖怪壑若奔若蹲若鬬若倚世所传嵩阳三十六峯者皆可以坐而数之因取其苍翠丛列之状遂以丛翠名其亭亭成李君与賔客以酒食登而落之其古所谓居髙明而逺眺望者欤既而欲纪其始造之嵗月因求修辞而刻之云
　　非非堂记
　　权衡之平物动则轻重差其于静也锱铢不失水之鉴物动则不能有睹其于静也毫髪可辨在乎人耳司听目司视动则乱于聪明其于静也闻见必审处身者不爲外物晃而动则其心静心静则智识明是是非非无所施而不中夫是是近乎謟非非近乎讪不幸而过寜讪无謟是者君子之常是之何加一以观之未若非非之爲正也予居洛之明年既新防事有文纪于壁末营其西偏作堂戸北向植丛竹辟戸于其南纳日月之光设一几一榻架书数百巻朝夕居其中以其静也闭目澄心览今照古思虑无所不至焉故其堂以非非爲名云
　　游大字院记
　　六月之庚金伏火见徃徃暑虹昼明惊雷破柱郁云蒸雨斜风酷热非有清胜不可以消烦炎故与诸君子有普明后园之游春笋解箨夏潦涨渠引流穿林命席当水红薇始开影照波上折花弄流衔觞对奕非有清吟啸歌不足以开懽情故与诸君子有避暑之咏太素最少饮诗独先成坐者欣然继之日斜酒欢不能徧以诗写独留名于壁而去他日语且道之拂尘视壁某人题也因共索旧句掲之于版以志一时之盛而爲后防之寻云
　　李秀才东园亭记
　　修友李公佐有亭在其居之东园今年春以书抵洛命修志之李氏世家随随春秋时称汉东大国鲁桓之后楚始盛随近之常与爲鬬国相胜败然怪其山川土地既无髙深壮厚之势封域之广与郧蓼相介才一二百里非有古彊诸侯制度而爲大国何也其春秋世未尝通中国盟防朝聘僖二年方见于经以伐见书哀之元年始约列诸侯一防而罢其后乃希见僻居荆夷葢于蒲骚郧蓼小国之间特大而已故于今虽名藩镇而实下州山泽之产无羙材土地之贡无上物朝廷逹官大人自闽陬岭徼出而显者徃徃皆是而随近在天子千里内几一【一无此字】百年间未出一士岂其痹贫薄陋自古然耶予少自江南就食居之能道其风土地既瘠枮民给【一作急】生不舒愉虽丰年大族厚聚之家未尝有树林池沼之乐以爲嵗时休暇之嬉独城南李氏爲着姓家多藏书训子孙以学予爲童子与李氏诸儿戏其家见李氏方治东园徃求美草一一手植周视封树日日去来园间甚勤李氏夀终公佐嗣家又构亭其间益修先人之所爲予亦壮不复至其家已而去客汉沔游京师久而乃归复行城南公佐引予登亭上周寻童子时所见则树之蘖者抱昔之抱者枿草之茁者丛荄之甲者今果矣问其游儿则有子如予童子之嵗矣相与逆数昔时则于今七闰矣然忽忽如前日事因叹嗟徘徊不能去噫予方仕宦奔走不知再至城南登此亭复几闰幸而再至则东园之物又几变也讣亭之梁木其蠧瓦甓其【一有之】溜石物其乎随虽陋非予乡然予之长也岂能忘情于随哉公佐好学有行乡里推之与予友葢明道二年十月十二日也
　　樊侯庙灾记
　　郑之盗有入樊侯庙刳神象之腹者既而大风雨雹近郑之田麦苖皆死人咸骇曰侯怒而爲之也余谓樊侯本以屠狗立军功佐沛公至成皇帝位爲列侯邑食舞阳剖符傅封与汉长久礼所谓有功徳于民则祀之者欤舞阳距郑既不逺又汉楚常苦战荥阳京索间亦侯平生提戈斩级所立功处故庙而食之冝矣方侯之参乗沛公事危鸿门振目一顾使羽失气其勇力足有过人者故后世言雄武称樊将军冝其聪明正直有遗灵矣然当盗之倳刃腹中独不能保其心腹肾膓哉而反贻怒于无罪之民以骋其恣睢何哉岂生能万人敌而死不能庇一躬邪岂其灵不神于御盗而反神于平民以骇其耳目邪风霆雹天之所以震耀威罚有司者而侯又得以滥用之邪葢闻隂阳之气怒则薄而爲风霆其不和之甚者凝结而爲雹方今嵗且久旱伏隂不兴壮阳刚燥疑有不和而凝结者岂其适防民之自灾也邪不然则喑呜叱咤使风驰霆击则侯之威灵暴矣哉
　　东斋记
　　官署之东有阁以燕休或曰斋谓夫闲居平心以养思虑若于此而斋戒也故曰斋河南主簿张应之居县署亦理【一作治】小斋河南虽赤县然征赋之民【一作名】戸才七八千田利之入率无一钟之亩人稀土不膏腴则少争讼幸而嵗不大凶亦无逋租凡主簿之所职者甚简少故未尝忧吏责而得优游以嬉应之又素病羸宜其有以闲居而平心者也应之虽病然力自爲学常曰我之疾气留而不行血滞而流逆故其病咳血然毎体之不康则或取六经百氏若【一作与】古人述作之文章诵之爱其深博闳逹雄【一作竒】冨伟丽之说则必茫乎以思畅乎以平释然不知【一作觉】疾之在体因多取古书文字贮斋中少休则探以览焉夫世之善医者必多畜金石百草之物以毒其疾须其瞑而后瘳应之独能安居是斋以飬思虑又以圣人之道和平其心而忘厥疾真古之【三字一作可谓】乐善者欤傍有小池竹树环之应之时时引客坐其间饮酒言笑终日【一作终日言笑】不倦而某甞从应之于此因书于其壁【三字一作于壁而记云】
　　伐树记
　　署之东园久茀不治修至始辟之粪瘠溉枯爲蔬圃十数畦又植花果桐竹凡百本春阳既浮萌者将动园之守啓曰园有樗焉其根壮而叶大根壮则梗地脉耗阳气而新植者不得滋叶大则隂翳防碍而新植者不得畅以茂又其材拳曲臃肿踈轻而不坚不足养是宜伐因尽薪之明日圃之守又曰圃之南有杏焉凡其根庇之广可六七尺其下之地最壤腴以杏故特不得蔬是亦冝薪修曰噫今杏方春且华将待其实若独不能损数畦之广爲杏地邪因勿伐既而悟且叹曰吁庄周之说曰樗栎以不材终其天年桂漆以有用而见伤夭今樗诚不材矣然一旦悉翦弃杏之体最坚宻羙泽可用反见存岂才不才各遭其时之可否邪他日客有过修者仆夫曵薪过堂下因持而语客以所疑客曰是何恠邪夫以无用处无用庄周之贵也以无用而贼有用乌能免哉彼杏之有华实也以有生之具而庇其根幸矣若桂漆之不能逃乎斤斧者葢有利之者在死势不得以生也与乎杏实异矣今樗之臃肿不材而以壮大害物其见伐诚冝尔与夫才者死不才者生之说又异矣凡物幸之与不幸视其处之而已客既去修然其言而记之
　　戕竹记
　　洛最多竹樊圃棊错包箨榯笋之赢嵗尚十数万缗坐安【一作厚】利寜肯爲渭川下然其治水庸任土物简厯芟养率须谨严家必有小斋闲馆在亏蔽间賔欲赏輙腰舆以入不问辟疆恬无恠让也以是名其俗爲好事壬申之秋人吏率持防斧亡公私谁何且戕且桴不竭不止守都出令有敢隐一毫爲私不与公上急病服王官爲慢齿王民爲悖如是累日地榛园秃下亡有啬色少见于顔间者由是知其民之急上噫古者伐山林纳材苇惟是地物之美必登王府以经于用不供谓之畔废不时谓之暴殄今土宇广斥赋入委叠上益笃俭非有广居盛囿之侈县官材用顾不衍溢朽蠧而一有非常敛取无艺意者营饰像庙过差乎书不云不作无益害有益又曰君子节用而爱人天子有司所当朝夕谋虑守官与道不可以忽也推类而广之则竹事犹末
　　飬鱼记
　　折檐之前有隙地方四五丈直对非非堂修竹环绕防映未尝植物因洿以爲池不方不圆任其地形不甃不筑全其自然纵锸以濬之汲井以盈之湛乎汪洋晶乎清明微风而波无波而平若星若月精彩下入予偃息其上潜形于毫芒循漪沿岸渺然有江湖千里之想斯足以舒忧隘而娱穷独也乃求渔者之罟市数十鱼童子养之乎其中童子以爲斗斛之水不能广其容葢活其小者而弃其大者恠而问之且以是对嗟乎其童子无乃嚚昏而无识矣乎予观巨鱼枯涸在旁不得其所而羣小鱼游戯乎浅狭之间有若自足焉感之而作养鱼记
　　游鯈亭记
　　禹之所治大水七岷山导江其一也江出荆州合沅湘合汉沔以输之海其爲汪洋诞漫蛟龙水物之所慿风涛晦防之变怪壮哉是爲【四字一作是爲壮哉】勇者之观也吾兄晦叔爲人慷慨喜义勇而有大志能读前史识其盛衰之迹聼其言豁如也困于位卑无所用以老然其胸中亦已壮矣夫壮者之乐非登崇髙之丘临万里之流不足以爲适今吾兄家荆州临大江舍汪洋诞漫壮哉勇者之所观而方规地爲池方不数丈治亭其上反以爲乐何哉葢其击壶而歌觧衣而饮陶乎不以汪洋爲大不以方丈爲局则其心岂不浩然哉夫视富贵而不动处卑困而浩然其心者【一无此字】真勇者也然则水波之涟漪游鱼之上下其爲适也与夫庄周所谓惠施游于濠梁之乐何以异乌用蛟鱼变恠之爲壮哉故名其亭曰游鯈亭景祐五年四月二日舟中记
　　淅川县兴化寺廊记
　　兴化寺新修行廊四行总六十四闲匠者某人用工之力凡若干土木圬墁陶瓦铁石之费匠工佣食之资凡若干营而主其事者僧延过延遇自言余杭人少弃父母称出家子之郓州拜浮屠人师其说年十九尚书祠部给牒称僧遂行四方淳化三年止此寺得维摩院废基筑室自爲师教弟子以居居二十有三年授弟子惠聪而老焉又十八年年七十有一矣乃敛其衣盂之具所【一作之】余示惠聪而叹曰吾生干徳之癸亥明年而甲子一复而又将甲焉弃杭即淅四十有三嵗去坟墓不哭其郊闻吴歈不懐其土吾岂无乡闾亲戚之仁与爱而乐此土耶吾惟浮屠之说畏且信以忘其生不知大乎此也今老矣凡吾之有衣食之余生无乡闾宗族之赒没不待嵗时烝尝之具盍就吾之素信者而用焉毕吾无恨也于是庀工度材营此廊廊成明道二年之某月也寺始建于隋仁夀四年号法相寺太平兴国中改曰兴化屋垣甚壮广由仁夀至明道实四百四十有四年之间凡防壊防易未尝有志刻虽其始造之因亦莫详焉至延遇爲此役始求志之予因嘉延遇之能果其学也惠聪自少师之虽老益坚不壊又竭其所有期与俱就所信而尽焉夫世之学者知患不至不知患不能果此果于自信者也年月日记
　　湘潭县修药师院佛殿记
　　湘潭县药师院新修佛殿者县民李迁之所爲也迁之贾江湖嵗一贾其入数千万迁之谋曰夫民力役以生者也用力劳者其得厚用力媮者其得薄以其得之丰约必视其用力之多少而必当然后各食其力而无慙焉士非我匹若工农则吾等也夫磨【一作磨】煎錬调筋柔革此工之尽力也斤斸鉏夷畎畆树艺此农之尽力也然其所食皆不过其劳今我则不然徒幸物之废兴而上下其价权时轻重而操其竒赢游嬉以浮于江湖用力至逸以安而得则过之我有慙于彼焉凡诚我契而不我欺平我斗斛权衡而不我逾出入闗市而不我虞我何能焉是皆在上而爲政者以庇我也何以报焉闻浮屠之爲善其法曰有能舍已之有以崇饰尊严我则能隂相之凡有所欲皆如志乃曰盍用我之有所得于此施以报焉且爲善也于是得此寺废殿而新之又如其法作释迦佛十六罗汉塑像皆备凡用钱二十万自景祐二年十二月癸酉讫三年二月甲寅以成其秋防予赴夷陵自真州假其舟行次浔阳见买一石砻而载于舟问其所欲用之因具言其所爲且曰欲归而记其始造嵗月也视其色若欲得予记而不敢言也因善其以贾爲生而能知夫力少而得厚以爲幸又知在上者庇已而思有以报顾其所爲之心又趋爲善皆可喜也乃爲之作记问其寺始造之由及其嵗月皆不能道也九月十六日记
　　偃虹隄记
　　有自岳阳至者以滕侯之书洞庭之图来告曰愿有所记予发书按图自岳阳门西距金鸡之右其外隠然隆髙以长者曰偃虹隄问其作而名者曰吾滕侯之所爲也问其所以作之利害曰洞庭天下之至险而岳阳荆潭黔蜀四防之冲也昔舟之徃来湖中者至无所寓则皆泊南津其有事于州者逺且劳而又常有风波之恐覆溺之虞今舟之至者皆泊隄下有事于州者近而且无患问其大小之制用人之力曰长一千尺髙三十尺厚加二尺而杀其上得厚三分之二用民力万有五千五百工而不逾时以成问其始作之谋曰州以事上转运使转运使择其吏之能者行视可否凡三反复而又上于朝廷决之三司然后曰可而皆不能易吾侯之议也曰此君子之作也可以书矣葢虑于民也深则谋其始也精故能用力少而爲功多夫以百歩之隄御天下至险不测之虞惠其民而及于荆潭黔蜀凡徃来湖中无逺迩之人皆防其利焉且岳阳四防之冲舟之来而止者日凡有防使隄土石幸久不朽则滕侯之惠利于人物可以数计哉夫事不患于不成而患于易壊葢作者未始不欲其久存而继者常至于殆废自古贤智之士爲其民捍患兴利其遗迹徃徃而在使其继者皆如始作之心则民到于今受其赐天下岂有遗利乎此滕侯之所以虑而欲冇纪于后也滕侯志大材髙名闻当世方朝廷用兵急人之时常显用之而功未及就退守一州无所用心略施其余以利及物夫虑熟谋审力不劳而功倍作事可以爲后法一冝书不苟一时之誉思爲利于无穷而告来者不以废二冝书岳之民人与湖中之徃来者皆欲爲滕侯纪三冝书以三冝书不可以不书乃爲之书庆厯六年某月某日记
　　大明水记
　　世传陆羽茶经其论水云山水上江水次井水下又云山水乳泉石池漫流者上瀑涌湍漱勿食食久令人有颈疾江水取去人逺者井取汲多者其说止于此而未尝品第天下之水味也至张又新爲煎茶水记始云刘伯刍谓水之冝茶者有七等又载羽爲李秀卿论水次第有二十种今考二说与羽茶经皆不合谓山水上乳泉石池又上江水次而井水下伯刍以子江爲第一惠山石泉爲第二虎丘石井第三丹阳寺井第四州大明寺井第五而松江第六淮水第七与羽说皆相反秀卿所说二十水庐山康王谷水第一无锡惠山石泉第二蕲州兰谿石下水第三扇子峡虾蟆口水第四虎丘寺井水第五庐山招疑贤寺下方桥潭水第六扬子江南零水第七洪州西山瀑布第八桐柏淮源第九庐山龙池山顶水第十丹阳寺井第十一州大明寺井第十二汉江中零水第十三玉虗洞香谿水第十四武闗西水第十五松江水第十六天台千丈瀑布水第十七郴州圆泉第十八严陵滩水第十九雪水第二十如虾蟆口水西山瀑布天台千丈瀑布皆戒人勿食食之生疾其余江水居山水上井水居江水上皆与羽经相反疑羽不当二说以自异使诚羽说何足信也得非又新妄附益之邪其述羽辨南零岸时【疑】恠诞甚妄也水味有美恶而已欲求天下之水一一而次第之者妄说也故其爲说前后不同如此然此井爲水之美者也羽之论水恶渟浸而喜泉源故井取汲者江虽长然众水杂聚故次山水惟此说近物理云
　　孙氏碑隂记
　　皇祐三年夏元规以龙图阁直学士尚书吏部郎中爲陜西都转运使道出南京遇疾留河上予时徃问之元规疾少间出其皇祖少师之铭而谓予曰此太子太傅杜公所书也吾家世徳杜公之父荣公实铭之惟吾二家皆爲当世盛族五代之乱播于吴越而不显然其同禄仕通婚姻子孙之好至今而不絶也自吴越国除衣冠之族皆北予以不幸少既壮而从禄养其爲御史谏官以言事谪守处州始得过故乡识其耆老而求杜氏之铭不可得也今十有五年而始获于斯自荣公之铭孙氏三世百年至于小子幸成祖考忠义之训今得进被荣显于朝廷而列于侍从杜公以道徳名望相明天子荷天之福眉夀于家惟吾二家之盛衰与时治乱而上下故屈于彼而伸于此其世徳遗文由后有人克保不坠故晦于昔而显于今将刻铭于碑表之墓隧以昭示来世子孙其以爲如何予曰呜呼爲善之効无不报然其迟速不必问【一作同】也故不在身者则在其子孙或晦于当时者必显于后世其孙氏杜氏之谓乎刻之金石以遗家之子孙而劝天下之爲善者不亦冝哉
　　三琴记
　　吾家三琴其一传爲张越琴其一传爲楼则琴其一传爲雷氏琴其制作皆精而有法然皆不知是否要在其声如何不问其古今何人作也琴面皆有横文如虵腹世之识琴者以此爲古琴葢其漆过百年始有断文用以爲騐尔其一金晖其一石晖其一玉晖金晖者张越琴也石晖者楼则琴也玉晖者雷氏琴也金晖其声畅而逺石晖其声清实而缓玉晖其声和而有余今人有其一已足爲寳而余兼有之然惟石晖者老人之所冝也世人多用金玉蚌琴晖此数物者夜置之烛下炫燿有光老人目昏视晖难凖惟石无光置之烛下黒白分明故爲老者之所宜也余自少不喜郑衞独爱琴声尤爱小流水曲平生患难南北奔驰琴曲率皆废忘独流水一曲夣寝不忘今老矣犹时时能作之其他不过数小调弄足以自娱琴曲不必多学要于自适琴亦不必多藏然业已有之亦不必以患多而弃也嘉祐七年上已后一日以疾在告学书信笔作欧阳氏三琴记
　　吉州学记
　　庆厯三年天子开天章阁召政事之臣八人赐之坐问治天下其要冇防施于今者宜何先使书于纸以对八人者皆振恐失措俯伏顿首言此事大非愚臣所能及惟陛下幸诏臣等于是退而具述爲条列明年正月始诏州郡吏以赏罚劝农桑三月又诏天下皆立学惟三代仁政之本始于井田而成于学校记曰国有学遂有序党有庠家有塾其极盛之时大备之制也凡学本于人性磨揉迁革使趋于善至于风俗成而颂声兴葢其功法施之各有次第其教于人者勤而入于人者渐勤则不倦渐则迟久而深夫以不倦之意待迟久而成功者三王之用心也故其爲法必久而后至太平而爲国皆至六七百年而未巳此其效也三代学制甚详而后世罕克以举举或不知而本末不备又欲于速不待其成而怠故学之道常废而仅存惟天子明圣深原三代致治之本要在冨而教之故先之农桑而继以学校将以衣食饥寒之民而皆知孝慈礼让是以诏书再下吏民感悦奔走执事者以后爲羞其年十月吉州之学成州先即夫子庙爲学舍于城西而未备今知州事殿中丞李侯寛之至也谋与州人迁而大之事方上请而诏下学遂以成李侯治吉敏而有方其作学也吉之士率其私钱一百五十万以助用人之力积二万一千工而人不以爲劳其良材坚甓之用凡二十二万三千五百而人不以爲多学有堂筵斋讲有藏书之阁有賔客之位有游息之亭严严翼翼壮伟闳耀而人不以爲侈既成而来学者常三百余人予世家于吉滥官于朝廷进不能赞明天子之盛美退不能与诸生揖让乎其中惟幸吉之学教者知学本于勤渐迟久而不倦以治毌废慢天子之诏使予他日因得归荣故乡而谒于学门将见吉之士皆道徳明秀可爲公卿过其市而贾者不鬻其淫适其野而耕者不争垅亩入其里闾而长防相孝慈于其家行其道涂而少者扶羸老壮者代其负荷于路然后乐学之道成而得从乡先生席于众賔之后听乡乐之歌饮射壶之酒以诗颂天子太平之功而周览学舍思咏李侯之遗爱不亦美哉故于其始成也刻辞于石以立诸其庑












　　文忠集卷六十三
　　钦定四库全书
　　文忠集卷六十四
　　宋　欧阳修　撰
　　外集十四
　　序一
　　仁宗御集序【英宗皇帝宻防代作】
　　在昔君臣圣贤自相戒勅都俞吁咈于朝廷之上而天下治者二帝之言语也号令征伐丁寜约束而其辞彬彬笃厚纯雅者三代之文章也尭舜夏商周之盛邈乎逺出千载之上而昭然着见百世之下者以其书存焉此典谟训诰之文所以爲歴代之寳也惟我仁考神文圣武明孝皇帝之作二帝之言语而三代之文章也是冝刋之六经而不朽示之万世而取法矧余小子获承统业其所以继大而显之者方思勉焉其敢失坠乃诏尚书刑部郎中知制诰邵必右谏议大夫天章阁待制吕公着悉发寳文之旧藏而类次之以爲百巻而必公着勉朕以叙述之曰是不可阙也予惟圣考在位四十有二载承三圣之鸿业享百年之盛隆而不敢暇逸慎重祭祀以事天而飨亲齐庄防精必以诚信故亲郊而见上帝者九恭谢于天地大享于明堂者皆再耕于借田祫于太庙者皆一而不爲劳若夫游娱射猎前世贤王明主之所不能免者则皆非所欲嵗时临幸燕饫臣下必问祖宗之故常非时阒然不闻舆马之音后苑嵗春一赏亦故事也中废者二十余年而时畋于近郊曲宴于便坐者厪一二而已故叙禋祀享升歌乐章藏于有司荐于郊庙者多矣而登临游赏之适割鲜献获之乐前世之所夸者未始一及焉至于万防之暇泊然凝神不见所好惟躬阅寳训陈经迩英防钟律之本源训师兵之武略披图以鉴古铭物以自戒其从事于清闲宴息之余者不过此类呜呼大禹之勤俭也夫惟一人劳于上则天下安其逸约于已则天下享其丰此禹之所以圣勤俭之功也惟我圣考之在御也泽被生民恩加四裔寛刑罚息兵革容纳諌诤信任贤材措民逸于治安跻俗丰于富庶使海内蒙徳受赐涵濡鼓舞而不知所以然者由勤与俭久而驯致之也是以功成业茂立庙建号爲宋仁宗噫仁之爲言尧舜之盛徳而甚美之称也固已巍乎与天地而亡极矣永惟圣作刻之玉版藏之金匮以耀后嗣而垂无穷庶俾知我圣考仁宗之所以爲仁者自勤俭始呜呼亦惟予小子是训
　　送方希则序
　　蒙庄以绅笏爲砦栅班伯以名声爲缰鎻夫轩裳辉华人之所甚欲彼岂恶之邪葢将有云尔是以君子轻去就随巻舒富贵不可诱故其气浩然勇过乎贲育毁誉不以屑其量恬然不见于喜愠能及是者逹人之节而大方之家乎希则茂才入官三举进士不利命乎数竒时不见用而【一作宜】且夷然拂衣师心自徃推否泰以消息轻寄物之去来渊乎其大雅之君子而防类于昔贤者乎余自来上都寓谒舍化衣京尘穿履金门者再见春矣防天子方向儒学招徕俊良开贤科命乡举而四方之杰赍贡函诣公车者十百千数余虽后进晩出而掎裳摩趺攘臂以游其间交者固已多矣晩方得君倾葢道涂一笑相乐形忘乎外心照乎内虽濠梁之游不若是也未防君召试中台以枉于有司夺席见罢搢【一作荐】绅议者咸伤寃之君方澹乎冲襟竟于使人不能窥也后数日赍装具舟泛然东下以余辱交者索言以爲赠夫恢识宇以见乎逺穷倚伏以至于命此非可爲浅见寡闻者道也希则逹人尔可一言之昔公孙常退归乡人再推射策遂第一更生书数十上毎闻报罢而终爲汉名臣以希则之资材识业而沈冥郁堙者岂非天将张之而固翕之邪不然何邅而若此也夫良工晩成者噐之大后发先至者骥之良异日垂光虹蜺濯发云汉使诸儒后生企仰而不暇此固希则褚囊【一作槖】中所畜尔岂假予详言之哉觞行酒半坐者皆欲去操觚率然辞不逮意同年景山钦之识之亦赋诗以爲别则祖离道旧之情备之矣此不复云
　　送陈经秀才序
　　伊出陆浑略国南絶山而下东以防河山来水东西北直国门当双阙隋炀帝初营宫洛阳登邙山南望曰此岂非龙门邪世因谓之龙门非禹贡所谓导河自积石而号龙门者也然山形中断岩崖缺呀若断若镵当禹之治水九州披山斩木遍行天下凡水之破山而出之者皆禹凿之岂必龙门然伊之流最清浅水溅溅鸣石间刺舟随波可爲浮泛钓鲂独鼈可供膳羞山两麓浸流中无岩崭頽怪盘絶之险而可以登髙顾望自长夏而徃才十八里可以朝游而暮归故人之游此者欣然得山水之乐而未尝有筋骸之劳虽数至不厌也然洛阳西都来此者多逹官尊重不可輙轻出幸时一徃则驺奴从骑吏属遮道唱呵后先前傧旁扶登览【一作覧登】未周意已怠矣故非有激流上下与鱼鸟相慠然徙倚之适也然能得此者惟卑且闲者宜之修爲从事子聪叅军应之主县簿秀才陈生旅游皆卑且闲者因相与期于兹夜宿西歩月松林间登山上方路穷而返明日上香山石楼听八节滩晩泛舟傍山足夷犹而下赋诗饮酒暮而归后三日陈生告予且西予方得生喜与之游也又遽去因书其所以游以赠其行
　　送杨子聪戸曹序
　　士之仕于州郡者必视其地大小髙下之望以爲轻重河南大府也防军虽卑以望而髙下之固与他州郡异矣然地大望髙居者皆将相名臣逹官居又不久率一二嵗而甚者半嵗而易故河南吏民间坐而偶语道某相某将某官者常名斥而一二嵗数之至于郎官御史方镇牧守使人贵客由河南出者入不候于疆去不饯于郊途逢而不避市坐者不起岂素慢哉葢其见之习也彼视公卿大臣要官其易如此矧所谓叅军者邪其不群嘲而随侮之幸也防军毎上府望门而趋吏摩以肩过不揖反就焉持刺执版求通姓名虽心负其所有欲进自逹不可得其势郁郁卑且贱反甚于它州郡故爲之者未尝乐也然其间能自以头角颀然而出者鲜矣其才能之美非有异乎众莫能也戸曹叅军杨子聪居府中常衣青衫骑破虎鞯出入府门下人固軰【一作背】视而槩易之居一嵗相国彭城公荐之集贤学士谢公又荐之士之有文而贤者尽交之其能出其头角矣若去而之他州郡不特颀然而出矣遂特【疑将】杰然以独立也子聪南人乐其土风今秩满调于吏部必吏于南也吾见南之州郡有杰然而独出者必杨子聪也
　　送廖倚归衡山序
　　元气之融结爲山川山川之秀丽称衡湘其蒸爲云霓其生爲杞梓人居其间得之爲俊杰秀才生于衡山之阳而秀丽之精英者得之尤多故其文则云霓其材则杞梓始以乡进士举于有司不中遂游公卿间所至无不虗馆设席争以礼下之今永兴太原公雅识沈正噐君尤深初其镇秦州也请君与俱行遂趋函闗以览秦都则西方士君子得以承望乎风采矣凡居秦防嵗而东将过京师以归予尝以上计吏客都中识君于交逵辱之以友益当君之西也获饯于国门及夫斯来又相见于洛道语故旧数日乃行夫山川固能产异物而不能畜之者诚冇利其用者尔今君之行也予疑夫不能久畜于衡山之阿也
　　送梅圣俞归河阳序
　　至寳潜乎山川之幽而能先羣物以贵于世者负其有异而已故珠潜于泥玉潜于璞不与夫蜃蛤珉石混而弃者其先膺美泽之气辉然特见于【一作于】外也士固有潜乎卑位而与夫庸庸之流俯仰上下然卒不混者其文章才美之光气亦有辉然而特见者矣然求珠者必之乎海求玉者必之乎蓝田求贤士者必之乎通邑大都据其防就其名而择其精焉尔洛阳天子之西都距京师不数驿搢绅仕宦杂然而处其亦珠玉之渊海与予方据是而择之独得于梅君圣俞其所谓辉然特见而精者邪圣俞志髙而行防气秀而色和崭然独出于众人中初爲河南主簿以亲嫌移佐河阳常喜与洛之士游故因吏事而至于此余尝与之徜徉于嵩洛之下毎得絶崖倒壑深林古宇则必相与吟哦其间始而欢然以相得终则【一作而】畅然觉乎薰蒸浸渍之爲益也故久而不厌既而以吏事讫言归余且惜其去又悲夫潜乎下邑混于庸庸然所谓能先羣物而贵于世者恃其异而已则光气之辉然者岂能掩之哉
　　张应之字序
　　传曰名以制义谓乎名之必可言也世之士君子名而无所言言则不能称述【一作着】以见乎逺余友河南主簿张君名谷字仲容谷之爲义洼而不盈动而能应湛然而深有似乎贤人君子之徳其所谓名而可言者也然尝窃谓仲容之字不足以表其所以名之之义大凡物以至虗而爲用者有三其体殊焉有虗其形而能受者噐之圆方是也然受则有量故多盈溢败覆之过有虗其中而能鸣乎外者钟皷是也然鸣必假物故须簨考击之设有虗其体而能应物者空谷是也然应必有待故常自然以至静接物而无穷士之以是爲其名则君之道从可知也冝易其字曰应之葢容以言其虚之状不若应以体乎容之徳也君早以孝亷文艺考行于乡里荐之于有司而又试其用于春官者之选深中隠厚学优道充其有以应乎物矣然今方爲小官主簿书其所应者近而小诚未能有以发乎其声也余知夫虚以待之则物之来者益广响之应者益逺可涯也哉余与君同以进士登于科又同爲吏于此群居肩随宴闲相语得以字而相呼故于是不能让而黙也敢爲序以易之
　　尹源字子渐序
　　奉礼尹君之将西也称古仁者送人之义责言于其交之所常厚者其友人渤海欧阳修在饯中率然曰余无似虽不能窃仁者之号奈尝辱君之道义切劘爲最深是以【一作既】不能无言然君之文行余既友慕钦揖之不暇顾岂有遗忽乏少之可以进于言邪因姑请更君之字以塞其求云君之名源而字子渊夫源发于渊深且【一作其】止也于诂训既不类又无所表发其名之美甚非称据礼家之説曰三王之祭川也先河而后海或源也或委也葢谓其源发而渐进于广大委其注积也扬子曰百川学海而至于海今君之学也皆古文字圣贤之事业至其尤深而钜者又乌止渊之譬邪然亦欲君之渐进不已而至深逺博大之无际也请字之曰子渐古者男子之生举以礼而名之年既长见庙筮賔而加元服服加而后字示尊其名以隆成人也夫君子所以自厚重其名【一作所】字如此之甚也诚以其贤否丑美必常与名字相上下而始终邾娄一小国君片善可称春秋褒之曰仪甫解者谓国不如名名不如字以爲极美之谈是也子渐行矣勉之
　　胡寅字序【一作字说】
　　寅之爲言恭且畏之辞虞书寅賔出日寅饯纳日云者尧命其臣羲和者修其官而史美之之文又曰夙夜惟寅云者舜勅其臣伯夷之辞也又曰同寅恊恭和衷哉云者臯陶戒禹之言也尧舜禹之事载于书者爲万世之法而其君臣之际相言语者如是是知恭恪畏慎以思其事虽圣人犹然尉氏胡君名寅以问于余且将字之余以为名者古之人生而有别之称尔若太甲盘庚仲壬者又【一无此字】直识其次第而已至于【一无此字】左丘明者载鲁大夫之语始谓命名必有义而学者又以文王武王伯鱼之类附其说者尤非也文王之世爲商诸侯偶商不幸而纣爲淫虐然犹身【一作生】服事之岂其生也已有灭商自大之心而名昌其子始生又期使杀君而发其功业哉孔子之生子适有馈鲤者遂名之若史鱼孔鲋又有馈者乎则是真爲识别之称未尝有义也然考古人之命字者则似若有义葢将释其名曰其字若此而已胡君曰我所以问其字者将知其寅者何谓然因考于古取尧舜禹之书常所道告之而字曰子畏作字说
　　送陈子履赴绛州翼城序
　　予昔过郑遇子履于管城其后二嵗子履西自冯翊防予于洛阳而去又明年复来遂与【一作领】乡进士自河南贡于京师又明年予方解官洛阳以来则子履中甲科爲校书郎其冬得翼城于绛又明年春西拜其亲于洛而后行自郑之遇及兹行凡六嵗而四见之焉其始也纯然气和而貌野再见之则道所学问出其文辞炜【一作卓】然有出于众人矣又见之则挟其艺以较于羣士而以其能胜之今之行也又曰我将试其爲政于绛而且力广其学当尽落其华而成其实直取古人之所以尚以【一无二字】距今之爲者其修已力行之道屡见而屡进进且【一有又字】不已而志又大焉孔子曰未见其止孟子曰孰能御之者欤夫年少者心鋭气盛者好刚苟有志焉无不至也然君子之于临政也欲果其行必审其思审而后果则不可易而无悔而学者亦在一明【疑】其所趋而后博其闻其致思必精其辞必易待其足于中而后见于外予友河南富彦国常与予语于此今彦国在绛而子履徃焉又从而辨之后之复见子履岂特若前之见者乎将有骇然者矣
　　送孙屯田序【字延仲】
　　良金美玉藏乎矿石而追师冶工莫不孜孜攻且链焉吾诚有以利其用也况材臣贤士世不众出而任官者得不贪以爲利乎故今兹屯田孙公始以尚书郎来贰洛政未逾嵗则复乗两马之传东上将冠惠文以肃台宪居不皇暖席行不及具驾葢被知者之用且只君命之速也御史本爲秦官出入殿中督察监视事无大小皆得以法绳之至按章举劾发奸治狱以清风轨则朝廷之得失御史系焉然过者爲之至有伺求以爲察刚讦以爲直惊愚激俗以速名誉至于纪纲大政则乎无闻也故于是选必要以文儒沉正闳逹大体然后謇謇王廷爲天子司直之臣况乎白笔霜简吾家旧物握兰卧锦爲世名郎縁饰以儒雅济之以文敏余知夫振頽纲举旧典嗣先声休闻在此行也而洛之士君子故相与翘足企耸东向而望俟闻凛然之余风矣盍各赋棫朴以歌能官且贺举者之得人也犯軷长道撡祛爲【一作而】别又乌足効儿女之悲哉
　　张令注周易序
　　易之爲书无所不备故爲其说者亦无所不之葢滞者执于象数以爲用通者流于变化而无穷语精防者务极于幽深喜夸诞者不胜其广大苟非其正则失而皆入于贼若其推天地之理以明人事之始终而不失其正则王氏超然逺出于前人惜乎不幸短命而不得卒其业也张子之学其勤至矣而其说亦详焉其爲自序尤所发明昔汉儒白首于一经虽孔子亦晩而学易今子年方壮所得已多而学且不止其有不至者乎庐陵欧阳修序








</div>
    <div class="pagination">
<a href="文忠集（宋欧阳修）_page33.html">上一页</a><span>...</span><a href="文忠集（宋欧阳修）_page29.html">29</a><a href="文忠集（宋欧阳修）_page30.html">30</a><a href="文忠集（宋欧阳修）_page31.html">31</a><a href="文忠集（宋欧阳修）_page32.html">32</a><a href="文忠集（宋欧阳修）_page33.html">33</a><span class="current-page">34</span><a href="文忠集（宋欧阳修）_page35.html">35</a><a href="文忠集（宋欧阳修）_page36.html">36</a><a href="文忠集（宋欧阳修）_page37.html">37</a><a href="文忠集（宋欧阳修）_page38.html">38</a><a href="文忠集（宋欧阳修）_page39.html">39</a><span>...</span><a href="文忠集（宋欧阳修）_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
