<!DOCTYPE html>
<html>
<head>
    <meta charset="UTF-8">
    <title>东里集 - 第 40 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 40 页/共 87 页</h1>
    <div class="content">




　　东里续集巻二十二
　　钦定四库全书
　　东里续集巻二十三　　　明　杨士竒　撰跋
　　重识杨氏族谱后
　　近观宋史于上世谱防不合故此本序文重补窜廿九字始祖增注四十一字总七十字而悉用图书葢之
　　重题雪夜清兴倡和后
　　士竒既集倡和之诗而识之又辱馆阁诸公素于吾两人交好者题及和章聮珠叠璧光彩辉映胡公所云后日佳话者不在兹乎不在兹乎
　　杨氏族谱始祖府君位下增注
　　此据旧谱所录然唐官制无虞部侍郎一曰为贠外郎且覃已仕宋不应其孙尚仕南唐姑仍旧录以俟考
　　罗氏族谱文后
　　右西昌旌孝坊罗氏族谱之文凡十篇皆邑中先辈名公之作多出亲书惟藩先生序出先伯益民府君之笔先叔祖平洲府君跋语出先伯通判府君之笔广平刘先生序出其徒兴宁主簿陈士瞻笔谱盖德安贰守罗公所集前四篇为德安公作后六篇为德安公之叔寛则作今谱已亡独存此文耳德安公持行如玉雪为政一本于仁厚官满坐诬谪戍甘肃节行至老死不毫发变既老官取其长子宪代役数年宪死又取其季子京代士竒幼尝荷德安公教育至是白其情于仁宗皇帝遂命免京并免宪遗孤独归乡今罗氏之族无防人独德安公有子孙知慕诗书仁宗皇帝天地大恩臣士竒与罗氏万代子孙铭刻肝心何以报何以能忘而亦德安公之德有以迓承之欤宪之子升近来北京省余余衰老暂留扶持而京寄此文令升装潢属余题盖罗氏上世已具前诸公之文余特着德安公大槩以示公之后人云
　　刘士传雅寓斋巻后
　　雅之为言正也常也寓之为言旅也寄也夫居一室之中与天地之内一朝一夕与数千百年皆旅而寄也不可以常也正而常也其惟道乎其体极乎精一先天地不见其始后天地不见其终常久不忘者也然无处而不有焉察而由之吉昧而违之防惟君子者于大而君臣父子之际小而动静语黙造次颠沛之顷不敢以去道虽知其所不可常而不敢忽其所常久不忘者不务是以无所处而不当无所徃而不自得也士传谦谨好善官侍近有年今奉藩宣之命而西其必不以所处之不常而或变其道之常者乎将行出此巻求题故为书此士传勉哉
　　源泉处士墓表后
　　余始至京师数徃还太学识吾郡之士刘长谦于诸生中和易忠信其学笃实不浮其言弗倍于道心爱重之与之交其后长谦被擢为中书舍人予亦迁翰林居相接出入相偕与长谦益宻也长谦内外一致益久而益信此虽其生质之良亦必本于教乎今观学士解公所为其祖源泉处士墓表称处士在元时亲炙呉文正虞文靖及乡先生刘申斋解竹梧诸君子故其趣向知解髙明正大有异于人而退守数十年竟不辱其门又称处士晚年拳拳教其孙以务学成家不可为傲惰骄易尝指长谦曰成吾志者必在是以此观之长谦信本于学乎孔子曰鲁无君子斯焉取斯然究处士之所本又后矣噫世之人有能成其德而谓非本乎父师之贤殆未必然哉
　　袁氏谱后
　　族谱之作所以明源本系孝敬亦有昭先德之义焉今世士大夫家能存其谱牒者什裁三二或遭时多故丧失不存或虽存之而无贤子孙为之缉理卒使后世无所于考斯二者皆可谓不幸也已中书舍人四明袁忠彻示余以其家君前太常寺丞庭玉所作袁氏族谱观之盖有可嘅者矣袁氏有谱谱厯时变故独完中为族人诡利者所匿防废矣頼太常之父菊村先生力追修之至太常又衍为此图以永其传夫使袁氏世世子孙观于此图以克究知其源本而敦于孝敬不至为行道之人者岂非不幸之后有至幸者乎菊村父子非袁氏贤子孙哉袁氏积忠累厚代有显者菊村之曾祖又尝为吾邑大夫即旧德之难忘睹名贤之有后嘅叹之余益增起敬
　　萧以軏哀辞后
　　前永新令四明乌继善先生所为泰和萧以軏哀辞以軏之子德邻介其从兄德蕡求余识一言余少识以軏知其有厚德因三复斯文叹曰此于以軏非有所溢誉而乌先生亦非可以溢誉人者言虽约而意已切至事虽畧而他可类见其可寳也已夫孝弟百行之源也心存乎孝弟积诚不已可以通天地格鬼神致福祥以軏孝弟之行着矣而乌先生惜其年不永若有疑于天道夫天道报施固有不在其身在其后之人如三槐王氏之类者以軏虽不幸蚤卒卒之时惟有德邻才数岁而今既壮矣温然端厚日勉于善以植其身兴其家数子森然蚤莫力督其学皆有可望天道之于以軏岂不信乎乌先生特未之蚤见耳见之乌有所疑哉惟夫谇箕防墙者而终获福祥则是天之道不可信然此亦必无之事矣孔子曰积善之家必有余庆积不善之家必有余殃夫善莫先于孝弟弃孝弟不善莫大焉故因乌先生所言而推明之萧氏之子孙宜世世寳此以知所务也
　　出师图颂后
　　此出师图今太子太保成国公朱公所藏厥考东平武烈王永乐四年出师之图也间出示余属识岁月士竒伏自思惟师出之岁叨职词林实与扈从亲覩文皇帝之誓师东平王之祗命及军容之甚盛天日之融霁欢切于中尝作出师颂以纪当时之盛事兹敬书于图上以复于公于戯惟东平王忠精义气大功伟烈褎然中兴诸将之首其规模之宏逺经畧之深长简在上心是以特受股肱心膂之寄虽天不憖遗大星坠营于今三十有八年太保公敬承爵位恭事四圣纯诚茂绩焯着于庭江汉之诗曰召公是似其太保公之谓乎光啓于前光绍于后大雅云不显亦世猗欤盛哉
　　族孙俊本宗谱系后
　　此吾族兄仲素先生谪居淮安时手録其本宗一谱系以遗其子之纪使不忘所本也仲素之考经厯公在故元时赀业之富号杨半州而身没之后子孙沦落散徙防不能自存盖盛极而衰亦理之常而仲素先生虽颠沛囏难之中守身如铁石持行如玉雪则先世流风遗泽故在也先生没三十年之纪死亦二十年之纪之子俊持此巻来谒余感嘅之余书以归之
　　尹务厚寄子诗后
　　右吾邑尹务厚先生寄子之诗盖以代家书也澂江距庐陵万里而自道居官数年所得家书惟此无防先生谢世遂为絶笔夫士君子大节立身事亲事君三者而已观此足以知先生所存而自道用之虽终身不厌可也后先生没之四年里契家生杨士竒得拜观焉敬识于后
　　书康仲矩墓表后
　　民献从季望运赋至京师遂求余此文民献拜季望亦拜文成授之又皆拜皆欣欣然喜动顔色盖季望之爱兄不减民献之爱父也辞去十余日渡江暴风覆舟叔侄皆溺死行李无一存者余闻之悲悼泣下夫以康氏一家雍睦之行积之有素而季望民献淳笃务善犹难得一旦至此造物者之意果何如哉遂重书此文寄民阜民则并悼季望民献之不幸又以少慰老姑之悲云尔
　　彭氏族谱后
　　世之所谓故家者必其先世有勲业有德义有文学表着乎当时或传诸国史或见诸钜公硕儒文章之所记载后世观其所录知其人因思识其子孙则其有存而不至乎絶续者盖百中得十而已而十之中求其皆良善不愧其先者又仅得三二焉岂其先世所积者不足以贻谋垂裕哉抑或后之人有不克善承者乎其亦必有系得不得于天者然矣吾邑以勳业德义文学称故家者亡虑累数十姓而邑中为盛屡更时变邑中故家其子孙不凋丧灭絶则迁徙离散如风涛烟絮播荡无极故虽有良善不愧其先者人亦鲜知其为某氏之遗也是以求其连十数世合族而居尊卑耄穉朝夕必聚出入必偕人皆知其为某氏之遗者仅见月池彭氏一姓而已彭氏之先以德义文学跻荣仕板者相望也见诸周文忠公杨文节公及公之子东山先生以下诸钜公与彭氏诸祖徃还文若诗粲然可征而其子孙业诗书持操节以承其先者虽数更时变而益逺益盛无离散之患其盖有以得于天之保佑者矣夫所以得于天者未必不由乎人也昔张公艺其家当五代兵戈纷扰之时而独能保族完家聚处敦睦如一日夫当时之人其智力加雄张氏者何限而称能保宜其家族如张氏者何其鲜也非世服仁义积忠信有以得夫天之保佑者其能之乎然则天之所以保佑于彭氏者其亦必有所自矣今与智先生方仕为香山丞将见于勳业与和先生又以德义文学表率乡后进仰止二君而兴起乎下者益多士升亦其一矣则天之于彭氏其意讵可量哉士升为二先生从孙为原泰君长子质美而善学今年来受业女兄之夫萧直史用道于京师将归示余此谱以余家于彭氏世好也又欲余题其后輙为歆羡书此士升其归而益思脩其所以得乎天者可也
　　书时思仪畧
　　前四川布政司左叅政天台夏公庭简作时思仪畧一巻授其家之子若孙使遵之以岁时祀其祖考者也仪文噐物具有成式盖本之朱子所定而叅以国朝之制至明且备俾将事之际不待考论古今循而行之无一不合于度者厚哉公之用心也凡祭祀之理有其诚即有其神然莫切于祖考者气脉之相通实理之相关也是以孝子慈孙事死如生事亡如存颛颛乎其诚而仪文器物之详皆所以将其诚焉况供祭有田经画有素而无临事仓卒之虞使得以专一志意于对越交感之间非用心之厚其能周备如此哉士大夫之家其礼之大者曰冠婚丧祭而严祖考交神明又其大者也观公是举非致隆其大者欤抑将不止于此乎君子之行道也自亲以及民由内而逹外夏公今佐方伯旬宣之任治数千里之地诚推广是心使所被及者咸归于公之厚其亦必始于此欤因公示此编輙为题诸巻端
　　书赠地理师罗仁则巻后
　　右诗文一巻凡若干首武昌艾仲宣求诸大夫士以赠其友宜阳地理师罗仁则者也悉称仁则端乎术慎乎德不志乎利矣最后求余言自天地定位而川岳形焉川岳古今不易人事恒昕是而夕非地理若无与也惟人之体祖父所遗一气之感其理亦有不得废者然今之抱斯术者徃徃张为吉凶祸福之説为人子孙习闻其说谓吉与福可立致而凶祸可终身不及也于是竭力殚财今年葬某原明年改某向四寸之棺播迁者无宁岁矣夫仁人孝子岂如是其用心哉何者使吾亲体魄复于土不坏于卑湿狐防不以旦莫速朽其可矣彼吉凶祸福出于天之所命德之所召者其可以茍为哉号其为亲而为已之吉凶祸福是计吉凶祸福不可计而吾亲之体魄其弊已有不忍言者此非操术之不端事亲之不诚而皆汲汲利已者之过乎仁则端乎术慎乎德不志乎利仲宣惓惓于张人之善徒以友谊之厚亦非有所图利于已者是宜大夫士言之而不厌欤
　　刘尚书譔拙存萧先生墓碣铭后
　　槎翁先生文章行义为当世名臣于人不易许可然闻一善行輙喜称道之不置口或见诸文字以传矧于乡邑辈行之尊撡履之笃又有世戚之好如拙存先生者宜其惓惓不能已于言也拙存先生茹清涵淳而引恬养髙足乎中无慕乎外超然自得此非世所谓有道者乎至今乡人老长犹有能言当时事者斯文真不愧郭有道者矣司马子长云闾巷之人欲砥行立名者非附青云之士恶能施于后世拙存先生为不亡矣后作铭之四十五年拙存曾孙仲德以示余题三复起敬輙书于后
　　上模曾氏族谱后
　　西昌曾氏故儒家始居邑西郭宋盛际有孝子肃其诸子皆举进士有禄位其族散处不一而居澄江之南上模里者子孙蕃衍赀产丰硕且世笃于善儒不乏继盖数百年矣非本于其先世积累之厚乎乔柟钜桧根柢深固斯其枝条敷畅茂宻干云蔽日理之常也今骤起之家朝荣夕谢猝立遽仆者盖无本故也本者何德善是已曾氏可征矣使继今为其后者愈益积累无已焉其有征又可量乎刑部主事翚为此谱求一言故推本致朂励之意
　　书杨氏训子诗后
　　右太子少傅工部尚书兼谨身殿大学士建安杨公训其长子恭之诗五十韵前自有序于畴昔离合之故与夫激励期勉之意何其周且悉哉虽庸众人承父训若此当知自奋矧恭乎哉恭字允寛余与公同官二十有六年及见允寛丱角入小学淳实粹然执礼不妄语时既失恃公扈从在北京允寛独留南京未尝少纵也无防归闽不相见十六七年余雅爱允寛遇从闽来者每询其所进皆以为桂林之翘秀蓝田之温润也尝念初同官七人七人之子其克谨静谦让而有立盖允寛为首非独心重之入以励余之子出以扬于朋友未尝不举允寛也其年今三十有三于不忝杨氏可必矣而公犹不已于训者盖父之于子如天之于物岂以既成而遂辍夫雨露之养哉然君子有身训者焉公为今名臣凡发诸心施诸事上为圣天子所宠任下为士大夫所誉道乡慕者允寛亦必黙观而思承之哉允寛省觐北京不数月奉命南归出此巻求志故为书此
　　鲁王书正固先生巻后
　　右鲁王殿下大书正固先生四字赐纪善王贞矩度端严神采飞越虽即其名之义亦重其行之有以副乎此也贞博学慎行不矫激以为异不阿狥以取容言动雍容率由于礼盖文学德义于今伟然藩国老成人而非贤王乐道重儒知之明遇之厚贞虽贤亦未尝以得此也可为盛矣士竒于贞交久前二十七八年尝同事翰林昔之同事者廿余人今存三四人惟贞春秋髙而无忝职任则又余之有愧贞也故拜观此书惟起敬
　　杨氏族谱图后
　　杨氏旧有祠在延真观存古堂祠有二碑其一为族谱图今存古堂主海云彭公少时犹亲见之观燬于兵祠与碑俱废后之人不复得见也余重修此图海云览之为道少时事厯厯余深有感焉已而海云恳求此纸盖其祖母孺人实吾容斋府君之子敦本重义之心有不能自已此岂寻常方外之士谨识以归之则吾杨氏子孙览斯图者其敦本重义之心有能自已乎
　　许岳墓志铭后
　　许岳吾友中书舍人鸣鹤之冢子十余岁从其父来京师是时乡郡朋友子弟居京者多也而求如岳端重向学不务外盖鲜矣永乐已丑鸣鹤扈从赴北京岳治家之隙数执所业就余请益骎骎见端绪矣而持身尤谨余爱重之每对之意欣然相亲也徃徃称道之于缙绅间以为许氏有子而无防岳卒盖余深悼惜之又以为许氏之不幸今忽忽六七年每遇后生晚学有不当人意者輙复思岳矣一日其父出学士胡公所为墓志之文读之余能已于情哉呜呼于余如此于其父之情宜何如哉
　　萧氏与春堂巻后
　　余少与子震子巽同学海桑先生之门尝登与春堂拜天与翁苍顔白发风流儒雅而兰桂森森光采照映何其乐也时先生方为文记与春而缙绅君子相继咏歌之沨沨乎又何盛也翁既没子巽亦物故于今二十余年每展诵斯文未尝不嘅焉以思肃焉以敬而不能忘夫二十余年之间光华富贵倐忽消灭如烟云飞鸟之过目而不留于心者多矣独与春堂犹使人思之敬之不忘文章固不可少哉堂中今独子震在而白发纷如子孙绕膝其乐殆不减若翁而学士大夫续为之文若诗亦富矣其将使人不忘之于后者益无已耶盖事因文而着文称德而传萧氏忠厚乐善着闻乡闾久矣斯文可传无疑后之观于萧氏有所兴起欲托文以光逺者其亦懋修于己乎
　　韩复阳墓碣后
　　国初文章浑厚髙古者金华胡仲申先生杰出羣辈宋学士景濂尝谓见世之士多矣心之所仰而服者惟先生先生之文岂独今之所难遇哉又谓先生于人鲜所推让所许者众必以为贤信斯言哉余少得其文集见所铭墓六人韩复阳其一也称复阳孝于亲力学好古处乱世而不污其以医名盖寓耳当时论呉中之士必以复阳为首称余尝心识之今与复阳仲子公逹同朝公逹恂恂小心方自御医陞太医院判宠遇日隆天道之报施韩氏有在哉因暇与论及斯文遂出示所摹刻本盖与集中不同百余字审之当是刻本为正刻本詹公孟举所书予平生见公小楷此为第一盖公法书亦国朝之杰出者夫发潜德之幽光稡词翰于二杰韩氏子孙尚世世寳此以图继弗隳哉
　　呉氏族谱后
　　右新喻吟峯呉氏族谱着自始徙吟峯之祖栖筠至于今刑部郎中方大凡十七世其间诗书科第仕宦累累有纪文献足征矣周礼小史掌邦国之制奠系世辨昭穆世者诸侯世本今世谱始此盖古之人以仁其族者也然世谱非有贤子孙则不知作之呉氏其代有贤者故纪载详明继继不絶欤谱前有包孝肃后有梁石门之序孝肃于栖筠之孙为同年石门于呉氏之居为同里此其言岂茍然者哉余每读苏文定公浩然堂记思识呉氏之后世今大司寇南康魏公于人不茍许可数为余道其属官之防公闿敏者方大必在甲乙数呉氏之庆泽其未艾哉其未艾哉
　　都城览胜诗后
　　正统四年重作北京城之九门成崇台杰宇岿巍壮环城之池既浚既筑隄坚水深澄洁如镜焕然一新耆耄聚观忻悦嗟叹以为前所未有盖京都之伟观万年之盛致也于是少师建安杨公少保南郡杨公偕学士诸公以暇日登正阳门之楼而纵览焉髙山长川之环固平原广甸之衍迤泰坛清庙之崇严宫阙楼观之壮丽官府居民之鳞次廛市衢道之棋布朝觐防同之麇至车骑徃来之坌集粲然明云霞滃然含烟雾四顾毕得之而胸次轩豁趣与景防乐哉乎游也南郡公有诗诸公皆倚和之缀辑成巻是时仆以赐告南归不及与游既获覩群什而歆艳焉皆所谓登髙能赋之大夫者也讽咏之余因嘅叹凡事之成各有其时太宗皇帝肇建北京既作郊庙宫殿将及城池防有事未暇及也已而国家屡有事久未暇及皇上嗣大位之五年仁恩覃霈海宇乂宁始及于斯而不日成之岂非得其时者乎夫得其时而不得其人犹未也盖尝闻之命之初下工部侍郎蔡信飏言于众曰役大非征十八万民不可材木诸费称是上遂命大监阮安董其役取京师聚操之卒万余停操而用之厚其既廪均其劳逸材木诸费一出公府之所有有司不预百姓不知而岁中告成盖一出安之忠于奉公勤于恤下且善为画也谓事之成非由于人乎嗟夫一事之成犹必得人则于为国家天下之重且大不可推见乎
　　白云山房记后
　　右白云山房记二篇前吏部尚书吾邑刘子髙安成刘云章两先生为前山东塩运副使吾邑萧鹏举先生作也前七八十年吾郡斯文巨擘如尚书冠冕佩玉之文安成道德性命之学学者皆重山斗之仰若运副仁义之行氷蘗之操上追古人近代寡见也士竒今获拜观此巻于运副之子翰林编脩镃所盖三絶具焉谨识敬仰之意如左萧氏子孙尚永寳之
　　黄教谕资深斋巻后
　　浦城黄友文教谕清江时与余舅氏陈孔立先生相善余尝一访之清江邑庠弗遭也今年相见于京师友文端雅重厚言动不违探其装得所蓄资深斋诗文一巻读之葢知其所用心焉友文求余识一言于是坐客有谈农家力穑之事者曰方春和时有事播种迨其既逹驿驿厌厌勤耕耔之务谨旱涝之备一以时不违其宜小大毕劳不揠不息力勤而功厚至于秋之时薿薿乎其盛矣由是厚获而博敛休休焉油油焉凡旦暮寒暑公私百务之所需不假外求一取给于家无不充然如其意欲者斯皆为之得其理不遗其力是以其获之厚而用之不可尽也余闻其言以为有合乎圣贤论学之防故采之以缀于诸君歌咏之次
　　桃源萧氏族谱后
　　余少时先生长者防学则闻邑中故家若桃源萧氏者系出梁祭酒子云有所从来其时思贤及其弟思和皆春秋髙思贤端重负气义思和爽朗特逹两翁既没世思贤之子安常安韶思和之子安正亦杰然拔出前六七年安韶冢子德蕡请余教授塾中时德蕡诸父惟安正甫一人独在岁时高堂广防安正甫东位坐余賔位诸弟子侄孙从次序列两行下无虑百数十人衣冠礼秩雍容敬爱蔼如也余闲暇无事輙与德蕡兄弟出所居縁石台渉溪登槎峯之颠引目四望山水环抱原田衍沃迤逦数百顷皆不出萧氏余尝徘徊爱之因究其先自宋贡士讳汉卿者始居于此其家所藏汉卿铸钟犹在葢至今若干世矣其子孙庶富益盛而谭诗书治儒者之业未尝乏焉尝窃自叹以为凡物之盛必因其本萧氏之盛必本于祖考积仁累厚之所致乎如使其子孙继今所存所施皆惟厥祖考仁厚是继则又将以敷遗于后者岂有涯乎德蕡有才谞慷慨尚义洪武中尝从事秋官今退处家食汲汲以继先裕后为事今来京师出此谱求题谱盖德蕡所重脩者观此可以知其仁厚之意夫惟仁厚可以继先而裕后也德蕡归见其族之人尚以余言告之
　　东莱黄公训子书后
　　父于子至亲莫加焉故致爱亦莫加焉然人之爱不同君子者以义细人者茍利之而已工部尚书兼詹事府詹事东莱黄公再命徃交阯也手书数事留训其子琮皆持身治家处人之要道所谓君子之爱其子也琮能敬父之教装潢为巻用旦夕览省以余父之执求志一言昔赵伯鲁受简于父无防而忘之彼亦人子也琮可谓难矣然善承教者必因其言而明诸心力诸行不徒文具以炫观也朂哉琮也且君子有身教者焉公秉心正大介然义利之辨以直道事君以寛惠逮民在交阯二十年其人无老穉皆戴之如父母天下士大夫无论识不识皆知其为君子也士茍有志立身行道犹将视公为法而况公之子哉朂哉琮也庸众人之子犹有卓然力进于善者况产于昆冈而非备温润缜栗特逹之善其亦奚所取贵乎琮朂之哉琮秀敏好学吾故喜为之言
　　题家谱与仲郢弟
　　仲郢弟来京师求家谱实清溪之派也并以先世事实授之诗曰无念尔祖聿修厥德吾弟其务饬躬修行以及诸子皆图继承使人称曰是无忝清溪者也则庶防矣此简亦什袭勿示人盖薄俗不可不戒
　　题家谱辨冐妄
　　复亨絶近年四十三都源塘杨世充之子孟辨言其先是复亨之后又闻孟辨已请行俭为文载其先世出复亨吾家居时识世充尝问其宗派世充言余幼丧父自祖以上讳字行号皆不能知亲戚老长咸无存者无从质问但存一先祖神主牌题云理定县尉应真先母王氏云此累世所奉祀者吾考吉州科举录应真宋进士而吾家先谱不载非吾同宗明矣近与行俭同在馆阁间谭及孟辨请文事俭翁云一时止据孟辨之言书之实未有他据也故具识之以示吾后人
　　槎翁先生书郭氏家录后
　　西昌冠朝里郭佺及其子同登宋景祐元年第佺官至祠部员外郎河南府运判其子官至屯田员外郎通判定国军自宋以来西昌之士父子以科名显者多矣而至于今虽闾阎畎亩能啧啧誉道之者独冠朝郭氏盖重其父子同榜也虽西昌世科之家不可【阙】　而其世次先德泯没不传亦多矣独郭氏传其当时勅赐之诗及诰词及庆源本末等文厯厯具在余又重其子孙之能不泯其先也刘槎翁先生既悉为亲书之又为文题其后将其传岂有穷哉自余少时所见乡邑诸老于脩辑其先世谱牒事行独刘先生克殚其心为无遗憾而又惓惓于乡里故家文献惟恐其不传夫惟其所厚于家者以及于乡先生真盛德君子哉通判之后今乡贡进士某出此巻求题三复不胜景慕谨书其后而归之
　　张德翁墓志铭后
　　元良医张德翁墓志铭一通先伯祖清江府君之所作也德翁之孙日昭来京师以示余求识一言于后且曰惟待制公亦尝辱文叙先祖父瑞芝事世称实录无溢美先祖父旧假宠君杨氏实侈君幸不忘先好待制公又余之曾祖府君也余岂敢续先人之末哉然念上世文章行义皆挺挺拔出而皆于人重许可德翁其必有以得之矣余家所居与张氏同里今去德翁之世亦才五十年时时闻乡人老长说德翁事甚备与铭文所载如出一口又说德翁尝遇神人授异方故其术益精而济于人益众而铭畧之夫神人遇不遇不足论昔太史公叙长桑君教扁鹊事君子尚以为言渉神怪不足征也余闻德翁之先世业儒迨其祖才甫始兼治医自是世为儒医儒者于察道为至矣则德翁之为医虽无所遇神人其术盖未有不精者然而闾阎巷陌数十年之间髙门大第忽然衰薄变故者何可胜算而德翁传之其子若孙至于今蕃衍益盛而皆恂恂读书好礼脩其祖之业不坠益勤谓非德翁有所济于人乌足以致此乎铭称德翁有隂德夫有隂德者其后宜大于今岂不良然哉此铭所谓真实录无溢美者也张氏之子孙尚世世寳之
　　书沙湖萧氏族谱后
　　自宗法既废而族谱盛行固人心世道之一助也古者宗法之明有百世不迁之大宗有五世则迁之小宗继祢继祖继曾祖继髙祖者小宗也小宗虽不一然皆管摄于大宗冠娶必告死亡必赴祭祀不敢尸故自源徂流条理分明而脉络有序也然此法不举久矣于是士大夫之家莫不有谱焉谱上至始祖则宗法立大宗之意也下至髙祖则宗法立小宗之意也合大小宗而存其槩于彷佛合千百年之统绪归诸数叶之楮惨淡之墨呜呼亦士大夫能之流俗人则不屑矣吾乡沙湖萧氏其出汉相国何流及齐梁江左蔚为名宗至唐萧瑀八叶宰相盛莫与京五代时讳昶者为巡察判官避马氏乱始自湖南徙家泰和之禾溪则沙湖之始祖也其后景定二年讳德升者贡于礼部则沙湖之族祖也载诸谱者班班可考且如左丞相王黼参政董公德元及诸名贤志跋序文兹不赘述予所愿望者湖边之族之盛代有俊秀而天与二嗣子震子巽皆秀而文绵厯世逺则方来之祉未有涯也不其盛欤吾故为书谱后以相期于无穷云
　　题袁进士镛传后
　　余读林公辅传宋进士袁镛死节事何其伟哉镛尝举进士与将作少监谢昌元华文阁直学士赵孟頫友善时宋运益蹇三人者相结尽忠报国德祐丙子元兵入宋都镛竟死国事其家十七人闻镛死亦皆赴水死岂非烈乎谢赵后皆去为元臣掲文安公尝论宋以弱亡与周同且叹周死节之臣不能如宋岂非谓有如镛者之众乎然镛不见录于史何耶吾尝观宋季野史当时自荐绅大夫下至工艺及方外之徒奋身死王事者不可胜数而考之国史所载十无二三则史之所遗者独镛哉至镛曾孙太常丞庭玉太常之子尚寳司丞忠彻皆登显用于时镛之事遂暴白于后世而谢赵今不闻有后天道之佑善信矣诗曰无念尔祖聿修厥德夫有肇之于前又有绍之于后庶乎人之贤子孙袁氏子孙尚世世懋敬之哉因忠彻出此求题遂书以归之
　　题全室集
　　全室集者释泐季潭所作诗也泐龙翔忻笑隐髙徒工诗洪武中与复见心齐名复坐法死其诗无传独泐有此集亦其徒之力也
　　题蒲庵诗集
　　蒲庵诗释见心复公所作余初得之陆伯阳皆七言古近体其五言古近体及文尝见之而未得也余藏之久矣近防僧录觉义南浦言及之南浦忻然请刻以传复公江右丰城人虽从释凡其所交游徃还论议率儒者少壮防燕都亲炙虞文靖公欧阳楚文公诸君子而与张潞公交尤厚蚤有诗名元政不纲遂航海至鄞止焉洪武初公与季潭泐公皆用髙僧召至京二公诗于时表表丛林中泐公清淡古雅复公丰腴条鬯中朝大夫士多所推让而求者日接踵戸限吾闻乡先生刘子髙言见心学博而才敏于诗援笔立成未尝苦思日虽十数篇如源泉混混无难者丁鹤年云见心澹泊寡欲至于加礼逢掖士有呉全节风致噫此其诗之所由昌欤南浦既刻属予一言于后复公诗宋学士言之备矣余特着其平生之槩与南浦之好义云
　　黄文节公槐安阁诗后
　　山谷先生元丰四年春来官太和东禅槐安阁诗考年谱是初到官时作集中又有与东禅长老梦偈一首长老意即槐安诗序所称述文者盖梦说必因槐安而发也先生元丰六年冬官满去在太和三岁于慈恩普觉观山及诸山寺题咏颇多今惟东禅有槐安一诗此石本亦非旧刻必洪武中重刻者盖洪武三年始改太和为泰和而此石今亦不存惟存此纸寺主僧鉴辉重装潢以求余识岁月并录梦偈授之如能求片石合二书皆刻以传亦山门不朽之盛事也
　　赵文敏公书后
　　赵文敏公书入妙品有得之者如寳拱璧其外孙王蒙叔明承公家传髙致雅韵名重呉越皆于空王心存敬礼余得此巻什袭有年云海上人重作广福寺功德无量持用布施永镇山门
　　张真人画后
　　右西璧真人写北真灵岩靖通岘泉四图以赠今神乐提防徐善渊者也四境皆在上清北真者道家筑观以祠北斗之神灵岩者相传张氏祖天师链丹处也靖通者虚靖真人之所居岘泉则无为真人遗蜕之所藏也善渊徃年奉命使上清既毕事真人陪使者宴游于此其别也善渊不能忘情于神明之境此图之所以赠也观其山水木石与夫烟云开阖变化四时之趣皆极天机流动之意吾闻道家之极致多异能不可测此岂其一耶即其发诸外如此将所存诸中者亦未可测耶古称至道之士盛德容貌若愚抑不可以其外观其中耶提防于真人相契以道必有得乎其中者则余不能知也
　　海禅师螺川送别图后
　　吾邑海禅师久游名山诸老宿间此巻皆其交防所赠也夫不知其人视所与师岂常流者哉今霜清木落之余师岿然独存徃徃观此者不能不系存没之感亦人之情也然吾闻师之所宗以外情为道师果于此何如耶
　　心经金刚经
　　右心经金刚二经洪武中僧宗泐奉诏注释者也前有我太祖皇帝御制序所论空相之防迷望之故简明精切圣知超出盖自古帝王名通佛法者未能有及学佛者必考诸此而后可以有得
　　录金丹奥后
　　右金丹奥一册神仙家养精气神之说用之云尝见汉中道士有此书以为精粹不杂不传之秘也于视服丹药以求长生者盖不侔矣然其间传写之误徃徃有之余不晓不能正也
　　列仙传
　　右刘向列仙传一册今刻板在朝天宫余得之同邑道士萧凤梧汉人所纪者如此而已或云非向作以其文不类西汉也而汉史向传亦不云着此书
　　真仙体道通鉴
　　右真仙体道通鉴三十六巻浮云山道士赵道一所编盖防稡刘葛诸家之书为之者也有须溪先生序然亦有后人续增者矣道一与须溪同时安得复纪赵元阳此板今在朝天宫其殆渊然之不泯其师者乎余家十册得之道录掌书萧凤梧
　　坛经
　　右坛经余在武昌时有于生者从余学以见赠生家甚富其父拳拳于施经饭僧以此为善功不数年费用且尽为讐家所衔致之死妻子皆徙边此岂施经饭僧者之所愿乎其所感非所应如于叟者常接踵矣而世之为之愈不厌何耶
</div>
    <div class="pagination">
<a href="东里集_page39.html">上一页</a><span>...</span><a href="东里集_page35.html">35</a><a href="东里集_page36.html">36</a><a href="东里集_page37.html">37</a><a href="东里集_page38.html">38</a><a href="东里集_page39.html">39</a><span class="current-page">40</span><a href="东里集_page41.html">41</a><a href="东里集_page42.html">42</a><a href="东里集_page43.html">43</a><a href="东里集_page44.html">44</a><a href="东里集_page45.html">45</a><span>...</span><a href="东里集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
