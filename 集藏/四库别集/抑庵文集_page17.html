<!DOCTYPE html>
<html>
<head>
    <meta charset="UTF-8">
    <title>抑庵文集 - 第 17 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 17 页/共 37 页</h1>
    <div class="content">　　送金先生序
　　金先生原祺永嘉人自洪武中为教谕其后为教授为纪善凡三十余年年已六十八矣今年以疾告乞归田里吏部以闻诏许之先生喜曰盈吾志矣或谓先生曰朝廷着令仕者七十乃致事有章服之荣公何汲汲于退而以初服返乎先生曰吾故永嘉布衣也忝窃防位亦已久矣顾不能报万一今既老病假令更一二年亦何能有立于世语曰知足不辱知止不殆吾今知之庶几免于殆与辱也且吾观之昔之仕者亦有名为知止足者矣然卒贪恋而不去至于疾病内攻殃咎外至乃并其身而失之奚章服之能得哉今吾遭遇圣明布寛大之恩于是乞身而去其所得多矣尚奚言予闻而叹曰达哉金先生也君子之仕所以行君臣之义也是故壮而仕老病而去进无旷官之讥退无留禄之嫌皆义也先生可谓审于义矣或者之言其能免于患得患失之谓哉患得患失非君子之所宜也且君子之去固未尝忘报也必以其道教乡人子弟以成其徳达其才使处则为良士出则为良臣其为报亦可矣与夫昧止足之分卒无所立于世而及于殆且辱焉者岂不大相逺哉先生将行进士鲍辉秀才黄采求予文以赠行予与先生有斯文之契故为说如此以送之既以祛夫或者之蔽亦因以警夫昧者焉
　　赠参议邢君序
　　邢君旭字景旸与予同登永乐甲申进士第其初为县已有贤名闻于人及为工部员外郎而其名益显既九年陞河南参议河南之为布政使者李君昌祺萧君省身皆同年进士而又皆贤也益相与为莫逆于职所当务益尽心不懈予尝闻之邢君景旸敬慎而有为每出行部凡事之属布政司者无不问事有当操纵缓急必制之尽其方故凡景旸所过鲜有滞事其他则亟于所治而已余若无与也予闻而益信其贤今布政司统郡县多者至百余少者亦六七十其事不可一二计也使主乎内佐或涖乎外当以治家之勤治之小大精粗无不理也若止于已所治而置其他而又须一人焉则在位之贤岂能称夫事之多哉景旸之临事如此殆古人所谓孜孜为国知无不为者其贤于人盖逺矣抑尝念之永乐之初同升者四百七十人今三十年其佐六卿当方面者盖无几果能勤于其职而卓然有立于世则予辈之愚庶乎有耀矣若景旸者固予所深望也然予闻之孔子答仲弓之问政曰先有司赦小过举贤才家臣之所宜施尚如此况方面之重哉郡县之职事之所由理也其人贤否当别白而进退之果贤矣则勿以小而害大不贤则黜之而更用贤者焉今朝廷以考察黜陟之柄付之藩宪大臣矣藩宪大臣公以行之使在下者皆贤而上之人又有若景旸之贤以临之则事虽多可以不劳而治矣媕婀姑息非此所宜也此愚者之得也景旸考绩来京师当复归河南予重同年之谊愿相与诵焉而其友工部郎中楼文昌适求予言故书以赠之然景旸岂待于予言哉
　　送刘教谕序
　　万安刘有临为太学生以经术知名今年吏部言天下教官多缺不敢轻授之匪人请于太学拔其尤者而授焉于是两京太学公选举得五百人上命翰林严试之有临文在优等得临武教谕其从弟刑部主事广衡请予文赠之曰此亦吾兄意也予谓有临之学既足为人师矣而何待于予言然犹有请者其不自满足之意哉世之仕者少能此茍得一命则肆于人上于身之所宜处事之所宜施皆悍然不之顾故能称其任者少矣有临之志如此其贤于人盖逺哉则予之言乌可以已邪予闻安定先生之于苏湖也明圣人体用之学以教其人体者何仁义礼智之得于已者是也推而施之于人使有所持循以善其身者其用也是以学者皆有以自立而天下皆取法焉则今之为教者岂有加于此然周子曰师道立则善人多师之身乃为教之本凡其所以教之之道皆体诸其身然后学者有所观法而化则善人安得不盛哉然则师道奚可以不立师道不立而欲责人之成才是犹弃规矩准绳而欲物之方圆平直恶可得邪今师之所教弟子之所学其能明体适用者盖甚少徒习其文者比比皆是也然文非已之自为也取诸人而已矣亦有词义之不通操觚染翰而不能正其行列句读者是于文事之末亦莫之知如此岂育材兴治者之所乐哉学校之弊至于如此呜呼甚矣今天子大新学政既去诸生之无良者又严择师儒以教之其所望于学校也至矣以有临之贤当何如其用心哉先立乎其本而明夫体用相与讲说俾服行之而又兼美乎其文则善人之多将不复自兹始乎有临勉之予深有望也
　　陈氏宗谱序
　　贵州按察佥事陈辉字伯炜脩辑其宗谱既成书矣持来京师求予为之序按陈氏居福州不知其所自徙至今盖十世矣其始祖讳僖尝为军从事靖康中军乱杀守臣诏按籍诛之公叹曰一军非尽为逆者而可尽诛邪火其籍谕其是非由是多得不死其有德于斯人甚厚二世讳衡以忠厚世其家三世讳孔硕尝受学于晦庵先生知道德之要官至秘阁脩撰积之之久而大发于脩撰之子少师忠肃公韡当宁宗理宗之世以嘉谋谠论号为名臣朝廷加恩其三世皆追爵从一品忠肃公之后衣冠而仕者不絶至伯炜又大显于今天之报陈氏何其盛哉夫君子之亢其宗必有大功德于时其本深厚则其发也必盛长昔王晋公以百口保符彦卿不反当时虽不至宰辅至其子魏国文正公相真宗皇帝勲业在朝廷利泽满天下福禄之盛无与为比文正之子懿敏公又以直道事仁宗皇帝出入侍从将帅三十余年懿敏之子巩又好德而文以世其家故三槐王氏人到于今称之非其积之厚故传之者逺欤陈氏之先其所积累盖与王氏等则其传世之逺可必矣夫谱之作所以明其本聨其支使后世知所自出与所由分而思承借维持之者也则为陈氏子孙者当何如其用心哉诗曰无念尔祖聿脩厥德此承借维持之道也栾武子为晋卿晋人思其德如甘棠之思召公不可谓不至也其子黡不能嗣而汰虐甚焉然赖武子之德终其身及武子之施已殁而黡之恶实彰故盈受其毒以偾其宗是以君子不恃其先人之有德而思嗣其德焉然后得于天者益盛传世既逺而弥昌此为人后者之所当知也故予为序此谱而相与道之所以劝陈氏之为子孙者而亦伯炜之意也欤
　　赠徐佥事谢病诗序
　　山西按察佥事徐君崇威以内艰起复来京师有病乞去其位天子怜而从之徐君角巾杖屦择日就道还故郷吾党之士重交游之谊相与饮饯于文明门外盖徐君初自中书舎人出典一州以绩最陞按察佥事明于道理老于世务达于人情故所至有声今年未七十而以病去贤于贪冒无耻者逺矣时春气既和天日明丽草木禽鱼皆有自得之意徐君虽病察其心盖已快然乐也酒半右庶子王直执爵而言曰士之仕也蕲以行道义也以病而退不敢旷其职亦义也然而有不能自遂者尽瘁以仕宁莫我有此小雅之所刺也今君遇圣明之朝以仁逮下而得以遂其志如此其为幸大矣敢以是为君贺又酌而言曰昔之仕且病者患不能得归或又无以为归今君归矣居室足以安山水足以娱田园之入足以供祭祀賔客往来足以遂燕游子孙之贤又足以娱养于朝夕之间而君之疾瘳矣请以是为君夀又酌而言曰古之君子既仕而归则以其道教乡人之子弟盖大夫为父师士为少师朝夕坐里门教之以孝弟忠信而各勤于所事故当时人人有士君子之行今君之归乡人之子弟所以成其才且良者皆于君是望矣敢以是为君祝君喜且拜曰子之言是也某敢不拜于是坐者益重徐君之贤赋诗以赠之而直书其说以为序
　　送周教谕诗序
　　吉水周源仁本与其叔功载同防试于有司皆得为教谕功载盖翰林编脩功叙之弟仁本其从子也皆循循守礼法予爱之既而功载之武陵士大夫以诗赠之属予为序而监察御史罗君汝敬与仁本世有连又以诸公赠仁本之德清者求予序之予尝叹周氏衣冠之盛盖二十年来所见者台州府同知仲方吉安府学训导仲容长洲教谕公明大理少卿彦竒功叙之尊府今兵部员外郎岐鳯公明之子襄阳训导迪及功载仁本凡九人皆表表可敬者而仁本乃长洲之孙襄阳之侄予所见者三世矣则于序其诗可已邪夫学校者育才之地教官者育才之本也其任盖重矣故朝廷每加意焉以为进士者庶官之任非成才所系也宁寡取之而多委其贤者于学校故今之为教谕者皆昔时进士之选也任之重选之精而期之大则为教谕者可不思所以自重乎夫汲汲于外诱而侈然自放者皆众人之事非师道之所宜故为师者言必以礼行必以义从容于规矩法度之中而后为弟子者有所观法而化当然之道盖如此今之为学官弟子皆县人俊秀之选也然鲜能自约以礼义奔趍于流俗之末者比比皆然盖有示之以道而不化者矣况以非道示之邪德清浙右大邑其人多秀而有才然如予前之所云者亦不少也则仁本之去为教官其自重宜加焉传曰师道立则善人多仁本慎其所以示之之道也周氏世以文行为人师仁本之得于家者深矣然予犹云尔者亦论其所当然者而已仁本勉之诗凡若干首
　　赠陈员外省墓序
　　陈君亢宗永嘉人其大父民初先生元末为福建行省左右司员外郎罢归国朝洪武中起为丹徒教谕久之陞广州府学教授亢宗随父母皆在侍先生以其故业遭乱而废也欲谋居姑苏未获如志以卒权厝广州之城西其后自亢宗父母而下祔塟者又五丧亢宗因留居之而吾州前太守呉郡顾侯国初为广东行省员外郎卒于官其子存信先生亦留居广州遂以女妻亢宗亢宗负衣冠之旧又自力学遂以文名知于时昔予先公守琼州家兄行敏数随侍往来岭海间因存信先生以识亢宗相交为莫逆予闻于父兄而慕之久矣其后诏求贤才有司举亢宗至京授刑部主事即奉命董役于苏州凡六七年既归陞南京兵部员外郎与予叙殷勤申交好者未几而亢宗往矣则其心岂能忘哉今年以职事来北京防恩赐诰命且赠其父为兵部员外郎母为宜人又得告归省坟墓亢宗喜曰是足以毕吾事矣盖亢宗买地呉县灵岩山下欲举六丧往葬焉以成其祖之志而未能也至是乃得请其友工部主事楼文昌知予与亢宗善也徴予文赠之嗟夫亢宗予文何足以张其美哉孔子之论孝盖曰立身行道以显父母至论周公则曰善继人之志善述人之事予于亢宗有以见其然矣民初先生赍其志以没三十年乃成于亢宗非所谓善于继述者邪恭慎不懈以脩其职致位其亲第五品赫然为当时之光非所谓立身行道以显父母者邪嗟夫亢宗子之所爱且重者岂独文也哉虽然君子之孝盖终身焉非偶而为之也脩其身善其言行而忠于事君至于啓手足然后为孝之成茍一息之尚存而有一事之未至足以辱其亲非孝之至也亢宗学道君子也盖不待于予言然予以谓莫加于此者故书以赠之归而质于存信先生以为何如也
　　赠曽训导序
　　用济吾友也居泰和北门外与予家相距数里许故予少时数与其诸兄弟游有曰用楫者最聪敏好学未成名而卒曰用常读书励行领郷荐防试礼部皆髙等未廷对而卒曰泉字本清曰字士皆取进士入翰林为庶吉士士今为兵部主事有名称于时用济端重简静而勤于自脩亦以郷贡试礼部中教官选初为掖县学训导以忧去起服改富阳将行过予求一言予谓朝廷之于养士厚矣以为政教之本在是也然士之能无负者不多焉给之廪禄徒以充饮博之资复其身家徒以遂逸防之乐诗书之不习礼乐之不知絶意兴贤之科而侥幸于嵗贡之得茍得矣即傲然自足而骋其所欲为以陷于罪戾者比比也其狡猾无耻者则多巧为之所以自脱于有司其又甚者甘受黜辱而不辞呜呼此岂所望于为弟子者哉然非特为弟子者之罪也师亦有过焉盖人皆可教在随其髙下而成就之使为师者朝夕坐堂上相与谈诗书陈法戒开导其善心禁制其邪念镌磨之久濡染之深其文行将必有可观者而乃自溺于利欲晏乐之私视弟子之学与否漠然若不相预也其能以师道自任者甚鲜则学校之安得不至于此极哉故今朝廷训厉百司而于学校为尤切则为师弟子者可不思自奋邪用济前教掖县诸生既赖以有成矣今去富阳富阳之学校盖未有其者用济宜益尽其道也传曰师道立则善人多善人邦家之本也予深有望于天下之学校而于用济乎发之故歴序其相好之旧与其所以属望之意以为赠云
　　送罗教谕序
　　今天子在位大正庶官以新天下之治知学校之怠废也诏国子生歴事诸司者虽慎勤皆还读书监中俾由科举入仕复命礼部凡天下所贡士必严试之茍为有用虽百得一二可矣盖异时诸生歴事满三月其髙等者类得五品官及为主事御史其次亦不失为县而以进士出身者反不及由是诸生多不务学为进士惟于嵗贡侥幸焉礼部试之非不严也虑黜落者多故稍寛之懒学者得志而中庸之士亦怠矣典教者亦不复思举其职相师成风其弛弊至有不可胜言者宜乎今日之严也夫待之严者重之至也则为师弟子者可不思革其弊乎且师之于教成物也弟子之所以学成已也有志之士而何待乎上之督责邪诚能相与致力于诗书六艺以明圣贤之道脩于身行于家信于郷党然后升于有司进于天子而宜于职任则师弟子皆无负于圣朝作人之意岂不光逺有耀哉此凡为儒而欲昌其道者所以朝夕兾也予友罗汝寛庐陵故家其父养防先生敦厚有学行伟然君子也其兄汝敬为翰林侍讲文行称于当时汝寛承家学之懿始举明经分教临江邵武二郡学诸生受其指教多相继举进士既九年考绩来京师陞常熟县学教谕将行朝之士大夫相知者皆赋诗送之而属予序汝寛盖能举其职者也今往教常熟使其诸生皆力于学也汝寛惟加勉之而已若亦不免于怠废也汝寛当有以大振起之可也毋狃也毋激也从容化导必有以称上意则善矣予于汝寛谊不薄故为之序如此汝寛其以为然乎哉
　　刘士哲挽诗序
　　士哲抚之崇仁人始与予同举进士虽相知而未熟也久之士哲得官为临汾知县以清慎持已以仁恕理民民德之既三年以忧去服除用荐举擢拜浙江按察佥事其所以持已理民者不异在临汾而于摧奸剔蠧加严焉士大夫皆誉之予耳熟而心识不忘未几士哲坐累谪临清予以忧去官往来过焉见士哲褒衣巍冠从容谈论未尝有迁谪不平之意予信其果贤而知其非终困者也数欲上章荐之不果其后释免归崇仁仁宗皇帝即位下诏求贤士哲首被荐授文选主事恭勤脩职时誉归焉予因得以闲暇从之游其正直之行忠厚之言相长者多矣予私窃自喜而惜相好之晚也今年礼部防试天下士尚书胡公严择在位之清慎者预其事得士哲士哲以病辞弗获既入院犹力疾不懈撤棘而归日饮药不出予再往视之犹相与谈笑如平时意谓其旦夕且起既月余闻病亟又往视之頽然卧床上其体瘠甚而精明不衰令家人经理其后事予尤幸其不然不二日而士哲已矣呜呼痛哉天之生人也既赋之以恒性又与之以良才其得之者能自脩饰以徇乎天如予士哲盖鲜矣天固当黙佑以存之而乃不得中夀以卒何邪谓天之未定邪则士哲之亨而屯屯而复亨者皆天也其定也久矣奚独不假以年而异于士哲者乃得长久以欺世予不知其何说也果士哲之不幸邪则于其死士大夫皆惜之而形于言其善盖久存而不冺而彼人者生而人恶之况死邪则士哲之死盖命也不可谓不幸也愚独悲夫知士哲者三十年而得其相好以相益者无几今遂已矣予将何恃以自善哉则予之哀伤可知矣故书以为挽诗序
　　送万主簿序
　　国家用有虞之法以熈庶绩而天下之治道盛矣盖凡仕者必以三年上其绩于吏部吏部按状而考察之定其能称与否然皆俾复职通九年而后黜陟焉其法至备也由是能者益勉于事功中才之士莫不奋激有为不肯碌碌在人后是以治道之盛焕然不可及矣抑尝观之舜咨命九官禹皋稷契之流皆圣贤之徒也若四岳十二牧虽不着其名亦必当时之贤俊能举其职可知矣而何待于惩劝哉然考绩黜陟之法不废者法非为圣贤之徒者设也使人而皆圣贤之徒也则不必惩劝可矣茍或下乎此而有过不及焉则劝惩可废哉知人安民虽帝尧亦难能之舜盖不能以自必也于是考核而黜陟焉此庶绩所以咸熈也圣人之举岂有过也哉后世命官自公卿至于州县百司之执事视唐虞所建相什百也岂能皆得才而用之不能皆得才而用之则考绩黜陟之法宜如何其严也故今之仕于县者则先考于府若州然后定于布政司又定于按察司而以上于吏部吏部既课其绩又设问以试之以观其中之所存其严如是至于九载而黜陟不以贷故人用竞劝治道安得不盛乎南昌万瓛宗义为保定府唐县主簿予未及识之往往传其名今年考绩来吏部以其未九年俾归复职刑部主事钟禄与其叔定州学正景纶为友以予尝识景纶也介予友太常博士杨希章求一言为赠予故道考绩兴治如此瓛益勉于其职则他日之陞擢可必矣遂书以赠其行
　　抑庵文后集巻十二
　　钦定四库全书
　　抑庵文后集巻十三　　　　明　王直　撰序
　　北京郷试小録序
　　国朝设科取士以兴文明之治至于今久矣其待士也厚士亦得以行其志遭遇之盛何其幸哉今宣德元年寔当賔兴之嵗北京行部尚书臣友直侍郎臣昶恭循故事合太学及圻内之士试之而以考试官为请皇帝命臣直臣钰其同考则山东按察佥事臣顺汉阳府同知臣文奎建安县学教谕臣夀夫汉阴县学教谕臣萼其监试则监察御史臣鼎臣时暨诸执事皆遴选也时就试者九百余人拔其尤者五十人而进之初科举解额未定也仁宗皇帝在位时思尽得真才实学之士而用之以为所取者多则所择或未审于是定解额俾慎择焉今皇帝圣明恪遵先志其所以待士者加厚矣盖譬诸良金美玉求之愈严则所得益精所得益精则人视之益重视之益重则其用于世也益相惜于无穷其所遭遇岂非尤幸也哉然则登名于此者可不思所以称上意乎古之为士者皆曰幼学壮行盖以圣人之道脩诸身必将见诸行事岂徒语言文字而已哉以语言文字为足以尽为士之道盖末矣亦非朝廷所以慎择之意也由是而进防试于礼部奉对于大廷以发舒其素蕴而施于用随所遇而必尽其道焉使人皆曰科举真足以得士则庶几报称万一也尚慎勉哉小録锓成故书此以为序
　　赠曾侍读归省序
　　国家着省亲之令以待仕者前代之所无也夫委身于国而不顾其亲为臣之义当然矣然子之于父母乃天理人情所宜厚者而岂可废哉在乎上之人有以处之耳使为忠为孝得以兼全而无害则善之尤者也知出乎此岂非仁之至义之尽与四牡之五章劳使臣之诗也嘉其勤于王事而不暇顾私亲反复咏叹至于卒章乃言将母来谂盖探其情而设言之非真有是事而犹足以感人心是诗乃武王以后所作成康之际治道可谓盛矣而所以待仕者如此及乎后世祈父北山之诗作而怨刺兴则所谓仁义之道盖亦微矣此世之所以降也故予尝论夫仕者皆欲为忠与孝而莫大于逢时其有得于此不得于彼或遂两失之者皆时使之然矣则今之着令凡仕者得以次省其亲盖可谓两得之也圣明恩德逮乎下诚非前代之所能及所谓如天之仁也仕者之遭遇盖莫大之幸其所以感乎心者当不尤甚矣哉吾邑曾君鹤龄以明经取进士第一遂入翰林为脩譔满九年陞侍读其文行卓著久矣朝廷既封赠其亲而母安人在堂年八十余尚康彊无恙曾君日夜念之不置防有省亲之令而縻于职务不得行今年稍间乃得告而归邑之仕者刑部郎中独孤乐善等谓予宜赠以言嗟夫曾君读圣人之书逢极盛之时其所防恩乃前代之所未有则曾君之感激图报当复以寻常之为臣者自处乎不以寻常之为臣者自处则孜孜矻矻尽心于职务当何如其至茍徇乎私而久淹于外忘其所当务者予未见其可也曾君明慎其不如是审矣而予尤厚于君而欲其无媿古人故歴道其然以为赠行序
　　赠陈训导序
　　陈永德清予故人一敬子也一敬有文学议论达于为政仕止于县丞不及大用以卒德清能自刻励初受业于从兄翰林侍讲学士德遵后从郷先生梁叔庄受诗经骎骎有造诣遂以名闻于人去年常州府学缺训导以币走其门请德清德清至京师诸大臣群试于禁中在优等既授职而去予邑之仕者刑部郎中独孤乐善等属予赠以言嗟夫予好古而迂者也其以言赠人屡矣而多不见用然考其人之所行盖鲜有不悖于古者因窃自叹岂古之道为不足用欤抑迂者之言固人所厌闻也予用是悔其言今德清之去复何取于迂者之言哉然德清为教官将以古道教人若予之言庶几可无忤矣试复与言之夫所谓古之道者非他也孔子孟子所云之道也其目则仁义礼智而施之君臣父子夫妇长幼朋友之间三代之学皆以明此而已师之所教弟子之所学舍是无以为道矣昔者尝闻之孟子曰大匠诲人以规矩学者亦必以规矩盖为方员之法在是也规矩极乎方员而后能成物师者所以成贤才之本也师不能体是道而行之而欲学者之中乎道譬之坏规折矩而欲物之方员自合乎程度其可得耶今之为师者多矣言行必以道者诚少也身不由道则为之弟子者将何所取法贤才之不成职此之由也呜呼可胜叹哉德清恭让和厚以礼法自持盖能谨于道者今之去益笃于是而已矣朝夕相与诵圣贤之言讲明而佩服之言必由是行必由是则贤才之成足以为邦家之光而不负乎兴学图治之意矣德清勉之今常州教授余先生学奭德清外兄也试以予言质焉当必有相发者若复以为迂则予之悔于言也滋甚矣
　　赠刘用寛序
　　用寛庐陵曲塘故家其尊府士英号忠厚长者县大夫推择长其郷粮赋今年用寛以父命告足来北京予舅氏欧阳先生为文赠之取蛊之初六以明用寛为贤子及其毕事而归复徴言于予予辞不获试举蛊之成卦为用寛诵焉夫蛊合艮巽二体风薄山下振荡万物故为坏而有事之象初六以柔在下为子能干父之蛊子能干父之蛊则为有子而考得无咎然必惕励乃可终吉九二虽刚中而所应者柔当巽顺行事故戒以不可贞九三过刚不中故必有悔六四过于阴柔乃优游以治蛊者蛊将日深而羞吝及之六五柔而得中且应九二刚明之才故治蛊而有誉至于上九则超然于事之外者也故曰髙尚其事以今观之超然于事之外者其士英甫之谓乎用寛兄弟皆所谓治蛊者也世之人有子以治蛊者多矣然不知戒谨而终防者有焉坚强矫拂而害于事者有焉过于刚柔而取悔吝者又有焉其能致誉者盖少也用寛兄弟之治蛊果何所用心哉三过乎刚四过乎柔皆不足用也初六固善矣然保终吉为甚难合二五之德以刚柔相济则事治而誉隆此用寛兄弟所宜用心也如是则诚可谓贤子而士英甫亦诚可以超然无累矣虽然不止此也大象有之曰山下有风蛊君子以振民育德谓当有事之际莫大于振济斯民而养育已德然能惠民乃所以养德也今之豪杰往往幸民之有事以肆渔取不竭不餍昔贤所谓相时射利遑恤厥德者欲免于防难矣此尤用寛兄弟所宜用心也如是则岂独为贤子人将谓子君子矣用寛兄用宏清雅而好学予知之久矣而用寛亦不异其兄盖可与言此者故相与言焉其果有取于斯也夫
　　赠曾生归泰和序
　　曾生名庠予故人椿龄之子今翰林脩譔鹤龄之侄也椿龄举进士为翰林庶吉士以卒鹤龄抚而教之去年来省侍于北京因留卒业焉今将归请予一言为赠盖予自弱冠与椿龄相交其器质端重而学问深博与人处必相切以道其益予也多矣不幸而早失之今见生伟然不异其父而进学方未巳予既爱之则于其行可无一言相益耶曾氏世儒家自宋以来固多贤者予闻而知之若生之祖父则见而知之彼诚无愧于前人者也夫人之立身固难然为贤者之子孙则尤难何也闾巷之人卒然立于众人之中茍有一言一行之几于道君子取之曰彼固难能也若贤者之子孙则不如是观也言可采矣则必考其行行可观矣则又复其言有一不至则曰彼贤者之子孙而若是不亦忝且愧乎此其相爱也厚矣盖春秋责备之意也是以为贤者之子孙必孝于亲友于兄弟仁于宗族信于朋友睦于郷防姻戚毋恃气毋矜能毋沉湎于酒毋贪黩于货言出而身践之必不违于理焉使人皆曰此诚贤者之子孙则善矣此予之所望于生也且君子之仕皆将砥名砺行以不辱其先而仕者之家能体之者甚少也故每以为累生之父叔为时名人其所以砥名砺行以不辱其先者尤切切焉生慎体之他之为妄子弟者非生之所宜效也予告生者止于此矣生归见予诸子亦以予言谂之作诗赠生者凡八首皆系于下方云
　　荣恩堂诗序
　　荣恩堂诗若干首士大夫为大理评事上官民望作也民望家建昌始游郷校业成陞太学遂擢官大理兄某领辛卯郷贡为兴化教授而二亲皆在堂康宁夀考食其子之禄朝廷以民望之称任也推本于父母之教封其父评事母为孺人赐之勅命郷人荣之名其堂曰荣恩之堂今年民望得告归省求士大夫歌咏之而请予序予谓诗者感于物而形于言者也周诗三百篇美刺俱见作于千载之上而形是非于千载之下至今读其诗则知当时人事之得失王化之盛衰而是非之公不可冺后有作者亦如是矣故曰诗可以观民望父母兄弟受恩者凡四人衣冠文物盖可谓盛矣世之人孰无父母兄弟哉其受恩之多若此者未必有也借曰有之其能懽然偕乐于一堂者诚不多也然则上官氏之荣可知矣故虽以名堂而歌咏之亦岂过哉后之人读是诗岂徒有以见其家之福而朝廷之盛恩泽之隆亦于此而见将必有低佪叹羡于无穷者诗之所系岂细也哉抑闻之诗曰无言不酬无德不报言受施之必宜报也故古之义烈有感人一饭而委身以图报者今上官氏之所受盖所谓如天之仁也报之宜何如其厚哉民望尚勉之故书以为诗序
　　赠蒋瑛序
　　蒋瑛钱塘人予故人礼部侍郎良夫之子也良夫在翰林与予处三十年相好如一日及陞礼部而相好加焉间过其家瑛在侍恂恂然可爱也予盖以逺大期之瑛尝从翰林庶吉士林补讲春秋骎骎有造诣既而归钱塘其心固未忘学也今年卒业来京师而适当兴贤之日乃以其学羣试于有司不偶众皆为瑛惜之曰我学未至耳归而求之学果至矣孰忍弃我哉将行其所厚者庶吉士逯端请予文为赠予既交其父而又喜瑛之志如此虽不有请犹将勉而进之况重以端之请乎姑就瑛之所学者而为瑛诵焉昔者圣人之立教也所以明道也道岂逺于人哉在人伦之间而已矣夫其谨之以礼者所以维持乎此也及周之衰维持之具废而人道坏矣圣人于是而作春秋凡春秋之所贬必其违于礼者也由是言之使天叙之典天秩之礼皆笃厚而有常则春秋不作矣然则学春秋者其可不究圣人之意乎盖必以春秋之所贬者为戒而以礼所当务者自勉君君臣臣父父子子夫夫妇妇长幼序朋友信则圣人之意得矣由是而发为文辞则皆载道之文岂徒取快于科日而已哉世之学经者诵其文而履其道者固有矣诵其文悖其道者加多焉甚者并其文而弃之唯诵他人之陈言以徼幸于一时卒不能有立于世偷惰至此则亦奚贵于学哉此非予所望于瑛也瑛宜服予前之所言者而朝夕勉焉则无悖于圣人无愧于亲无负于予辈之所望也
　　送黄知县序
　　黄惠有孚杭之仁和人其始为太学生擢授工部主事以忧去官服除改刑部既而有疾欲得一县以自便遂除知延平之顺昌满九年改惠安其友翰林编脩叶蓁仲容命画者绘送别图求诸能赋者题诗其上以赠之而请予序予谓临别赠言古之道也烝民诸诗可见矣而未有绘为图者至汉二疏归其郷后之工画者始图之而非用于当时也然则赠言自足以见朋友笃厚之意不系乎画之有无也今诗与画兼有之意已加厚矣而又求予序不亦谆复矣乎虽然序者序所以作诗之意也诸公之诗予未能道之姑以古人所赋者为有孚诵焉烝民之诗尹吉甫送仲山甫而作也论其德则曰小心翼翼古训是式论其行则曰不侮矜寡不畏强御夫既有敬慎之心而取法古人至其行事又公平正大此所以为贤也世之仕者有不当如是邪况于县令受百里之地有以事乎上有以临乎下尤宜以仲山甫为法有孚之仕久矣其加意于是乎今诸公之诗其亦此之意乎予未识有孚姑因仲容之请而为之序他日政成德立而兴诵焉尚当为有孚贺也
　　赠蔡太守序
　　圣天子嗣大歴服抚绥万邦慨然思与亿兆之人相安于无事防吏部以缺守闻诏诸大臣慎简择自郎官御史而下凡在位者茍才行称任不问其秩次即以命之得二十五人稽勲员外郎蔡君祥与焉既上名即拜延安府知府赐勅奬励俾乘传至官蔡君字彦嘉临海人由诸生入太学擢授刑部司务改吏部用举者陞行在刑部员外郎未几复改吏部其才名闻于人久矣其出守延安知彦嘉者莫不以为宜而其僚友文选郎中吴君敬等咸惜其去求予文赠之夫今之为天子养民者令也县令得百里之地而治之虽亲于民其所施者狭也郡守古诸侯之任其地方千余里民之多者至四五十万者少亦不下十数万自令丞而下仰望而奉令者亦以百十计仁如春温威如秋凛凡在下者孰敢悖且慢哉其尊荣可知矣然民之多也寒者欲衣饥者欲食劳者之欲得其安郁不平者之欲得其理皆于郡守是望有以副其欲则不孤所望矣然则为守者岂不难哉世之论治者以为上之爱民至矣任其责者在守令茍一郡得贤守使察其属吏之贤否令丞而下能防以持已仁以养民公以集事者则留之不然则锄而去之如是民将无不得其所者则为守虽难亦未见其诚难也延安逺郡也其民之望于守者亦岂止十数万彦嘉享其尊荣必当思其难而尽心焉有以慰民之所望斯不负圣天子简畀之意彦嘉通书经书之所载为治之大者而何难于治郡哉彦嘉勉之他日政成将与汉之循吏等矣是为序
　　赠武选龚郎中序
　　武以卫国自古圣人用之未尝废也其初寓兵于农后世兵农既分于是其患亦滋出唐之府兵盖本古遗意论兵者以为善今天下置卫以百计卫置兵五千人量其地险易而制屯守之数既不失防御又足于馈饷此古者寓兵于农之意万世可行之良法也虽然法则美矣茍非其人犹为无法也故以用人为重夫一卫之长为指挥使其次为同知佥事其下则为千百户镇抚凡职守者若干人将屯者若千人皆有定制因其定制而各尽心焉长久之术莫过于此今之任将领者予知之娴于韬畧通于礼义者盖有矣然不能多也其他不习于艺者有之习于艺而不知书者有之习于艺者自以为足矣于书则以为不当务然武之七德禁暴其一也而戢兵保大定功安民和众丰财乃居其六不求之书则安知其义哉以是而居将领之任无怪其苛暴以虐下朘剥以自肥者之多也今武臣选授皆自兵部尚书侍郎主于上若详其可否白而行之则郎中与其僚之职非精白勤慎者不足以当之金华龚永吉为职方主事才六年其名誉闻于上下尚书王公举以为武选郎中知永吉者莫不以为宜予同年友职方龚郎中与诸僚宷喜永吉之进于位也属予文为赠予闻兵家之利病如此故相与言之永吉于选授宜加之意也使所用皆得人脩其武德以利我国家则永吉之福禄荣名有穷哉
　　赠按察副使严君序
　　金华严君继先为监察御史满九年超拜山西按察副使初继先为御史在云南道与子姻家欧阳允和为同僚允和数称其才行贤于众后予友罗君汝敬自翰林侍讲出掌云南道又与继先为同僚亦亟称之如允和而北京文武吏士与畿内八府之有事于云南道者亦莫不誉叹其贤夫既见誉于同僚又得誉于众非有其实不能也而继先又以其余力发为文章以自见于世故当时论名御史如继先者无几人人固以逺大期之矣则今受命持宪于山西岂非宜也哉或者曰御史之与副使其品秩髙下可知矣然地有内外故其势相悬也以继先之贤使得陞秩于内而行其所欲为不亦可乎今乃为副使于外何邪予以为不然君子之仕也将以其道及民也凡为民者必治于郡县之吏吏之贤否民之休戚系焉虽统于布政司然防察而进退之势不若按察司之易也朝廷严黜陟之典以课吏其所仰者监察御史按察司而已御史虽自内而出其势隆赫矣然非久于外者按察之职临之切别之精得与御史审度而去留之若属吏皆贤则民将不皆得所乎其惠有不及于民也乎使继先陞秩于内则去民也逺其惠之及于民也难则又不若副使之愈也继先诚贤于人其心宜无不可者山西之民予知受其惠也必矣且今之由御史当方面又入为卿佐长宪府者常常有之继先加勉焉则安得久于外哉将行其僚友包君德怀等求赠言于予故为序如此以送之
　　赠李郎中使西域序
　　太宗文皇帝在位时西域诸国皆入贡愿臣属请遣使镇抚焉于是择可为使者而长安李暹賔旸以户部主事往副之賔旸姿仪秀整志气不凡所至宣布天子德意嘉赉其部长而安慰其人莫不忻悦爱戴奔走送迎复遣其酋从入谢凡三【缺】往返及録劳序迁賔旸遂进位郎中然未尝矜衒其能今天子承大统西域复相率朝贡益勤诏复择使往抚之众皆以賔旸为宜于是賔旸复辅行或者曰西域诸国逺者去京师数万里道途之险阻山川之限隔四时气之不同诚非易事也賔旸数往返其间盖备尝之矣今复毅然上马以往无几微厌怠意何哉予曰古者男子之生以桑弧蓬矢射上下四方盖示其所有事也则天地之间茍人力可通皆志士所宜经营而致力者而何逺近之择哉夏啇之世裂地而君之百里之外有不得而通者况荒服乎及周之衰猃狁内侵至于泾阳去镐京甚迩也斯时也士欲有事于逺可得邪我朝圣圣相承恩德广被凡天覆日临之地皆称臣奉贡不烦干戈服逺之效前古所无者賔旸之去西域虽有车马之劳然从容往来比之内地皆圣德所及也天下之士盖有愿行而不得者宜賔旸之不怠也彼有惮劳烦就卑近局促茍安若斥鷃之于藩篱乌足以语鹍鹏之髙举哉然观之四牡之诗而知使臣欲得以副君之意则其怀思常若有所不及然后能咨谋度询以尽其职賔旸诚加意焉归而以闻乎上圣仁如天益有以绥抚而化诲之使其人益安乐而仰戴焉则使职尽矣将行其友礼科给事中仪君铭等求予文以赠行故序其说如此以送之
　　送廖知县复职诗序
　　长沙令廖谟字子谟予故人蒙城教谕潜仲子也初予与教谕君游子谟虽少已岐嶷不凡其后明经取进士入翰林为庶吉士才思英发而气节伟然士大夫莫不贤之子谟常言国家文运日隆缙绅先生所在林列若谟等使措置州县为天子牧小民当不负任使何矻矻于笔砚哉当路者闻之验其语实即奏为颍上令其治以抑豪猾抚善柔为务未几以忧去官服除改长沙长沙当交广要冲赋繁役重奸蚝兴最号难治子谟治之如颍上而益思所以惠利其民凡逋租之不能偿者奏请纳其直事有不便于民与民之所欲者皆次第罢行之县人悦服事无巨细缓急一以办闻湖广藩宪大臣及长沙士人仕于朝与朝之显人过长沙者皆誉之今年吏部侍郎黄公须材湖湘归为予言廖知县治长沙湖广之冠也于乎子谟其诚贤于人者矣令民之父母也然使民父母之岂有他道哉岂以强教之弟以悦安之于是民尊亲之如父母求事之不治不可得也世之为令或有昧乎此者非厉威严任智术则媕婀循黙而莫之省忧父母之道亡矣求民事之如子而事无不治亦不可得也子谟其有父母之道哉然予闻之孔子曰事君慎始而敬终士之仕也有其始者多矣于其后鲜不变节易虑者故福禄荣名亦唯见其始而已非怠胜之验欤子谟诚贤于人矣茍敬慎自持而不渝其始则其得于天者有已哉敬慎之吉此予所望于子谟也子谟今以考绩归长沙其表叔刑部郎中独孤乐善等求学士大夫作诗送之予最故故为序如此云
　　送罗仪范照磨诗序
　　仪范家庐陵大安罗氏旧以赀富得名于今多业儒故仪范遂以儒进试事兵部少傅兵部尚书兼华盖殿大学士杨先生嘉其笃实俾为其子师仪范朝夕坐斋中循循善诱随其所业开导而课励之二子皆乐从京师之善教者皆不及仪范于是学者弥众先生尝曰仪范学博而志专慎于言行率是而不变其于仕也何有予亦尝过之相与语问其子之业而怪其不一来仪范曰吾家素贫有子三人皆为童子师可以自足吾之来也以家事付之矣今幸安于此故不使其来且尝见夫世之初仕者其子皆从之从之者岂人人诚爱其父哉盖为他日计也幸其父沾一命往往求偿所欲焉由是鲜不败者吾之无望于子亦兾其无望于我也庶几能有立乎予闻而深善之夫士之仕也将以行其义也岂茍为妻子计哉人皆能知而言之然有败者盖怙侈灭义之人以妻子为累故也今之达官要人以至为郡守县令坐此而辱其身偾其家者非一人非尽愚也守之不固而为其所移者有矣戒之不改而驯至其极者亦有矣此仁人君子之所深悼也仪范而虑乎此其可谓智矣照磨官九品于郡僚为卑然一郡之文移必由之非止阅成案而已其势可以轩轾于一时昔之任此而裕其妻子者多矣然卒享之与否予不能尽知也今仪范为是官茍持志不变而尽其心于义所当为则其所立必有过人者凡怙侈灭义之人皆有愧于仪范也仪范将行杨先生率诸学士大夫作诗送之而命予序予故序其所尝言与所尝见者以冠篇端诚兾仪范之终勉也予兄善学为髙要县丞当日计事府庭下其为人虽不茍为非义仪范尚以斯言告之亦相厚之道也
　　赠徐孟隆序
　　国家之待士厚矣其学于府州县者业成而贡之太学所以教之之法甚备既三年则归省其亲亲亡则致祀焉盖谓教之以仁义将使措之天下以为化民成俗之本然而遗其亲则恶在其为仁义也仁义君子之道也以仁义愿天下之士矣意岂不厚哉夫自三代立学皆以人伦为本仁之于父子义之于君臣此其大者也士之未仕虽未能尽君臣之义而当尽其道于亲事君之忠即事亲之孝也今于其未仕而教之以此则所以期其效可知故曰待士厚矣岂虚也哉予尝读栁子与太学诸生书谓其尝有志于太学以闻善植身既而以其习之陋也过太学而不敢局顾未尝不骇其言及读韩子何蕃传知太学之士所以不果于从贼者以蕃斥之也蕃纯孝人也孝于亲故能忠于君如此然后信韩子之言而知三代之所以教者虽百世可行也国家仿古立教待士以君子之道士亦当以此待其身然不为栁子之所鄙者亦未见其必无也于是有欲荣其身而反辱焉者盖奉法循理之意少而诡欺薄恶之习胜也夫能脩之于未达之时然后能有为于既达之日是故非道不言非理不行如是而可以事亲斯亦可以事君矣夫能以此自脩则其为君子孰御哉建安徐盛孟隆为太学生三年得告归祀其亲其友礼部主事苏镒良金求予言赠之予推其意岂特荣其归而已哉盖以君子之道相勉也夫朋友之能相勉以道者少矣予故为之喜而乐道夫待士之意以赠之孟隆其益思所以无负哉
　　李氏羣英墨妙序
　　弋阳李文奎为保昌县学教谕能以所学教诸生而恬澹自足凡世俗之所尚者皆无意于其间而独好图画一时善画者皆有以足其所好文奎取其襍碎者装类成巻名之曰羣英墨妙持来北京因予友郭公承求予序予谓物之有形者皆出于自然画者乃以适然之兴而欲臻其自然之妙非深于其理未易能也昔之善能画者以为常理之不当则举废之盖谓是矣而人之好之者亦必深明乎此然后能审其是非得失之真不如是则亦徒好而已矣虽然此特论其常也若君子之心则异乎是盖君子以天下为乐者也天下之物皆适其宜则其乐也大矣然而山川之流峙人物之动植有得于此而遗于彼不能皆接于见闻茍不能皆接于见闻则君子之乐有未尽也故能见之图画因其似以想其真如身行乎山水之间而与夫万物者皆有自得之趣则于其心岂不乐哉况乎因山以益吾仁因水以广吾智因鸢飞鱼跃而有以见夫理之着于上下物物而推之而皆有得焉又岂非乐之尤者哉君子之好画意盖如此不然岂无他物之可好而必画哉文奎学圣贤之道者也其存心必几乎是故予相与道之其以为何如也
　　赠朱副使诗序
　　朱君与言之为湖广按察佥事也以清慎直谅见称久矣盖自朝之大臣有事于湖广与其属郡县吏学校之诸生茍有是非之公者咸称之吾党之士知与言者皆为喜与言诚无负于所任者也今年考绩来京师任风宪之长当考课之重者皆以为贤超拜四川按察副使吾党之士益为之喜非特喜与言之进于位也盖大公之道行焉国家考绩之法必参于风宪以定其黜陟示公也先是任宪长者好恶不以公率以情其属多化之内外之职贤而受抑者有矣中才之士往往变移所守以徇其欲风俗靡然日入于弊圣天子大正宪度明黜陟择贤以任之于是公道大行而贤者益劝则予于与言之进安得不益为之喜哉夫为天下者任人而已人之所以兴于事功者黜陟之公而已然患不能尽其人故托于耳目之任任耳目者而反易其是非则亦恶用是耳目哉予尝论夫为治之要内而都察院得贤以任之而俾察夫按察司按察司亦皆得贤则徧察内外百司执事之贤否而行夫是非黜陟之公则有志之士孰肯自弃于不肖之地而皆为才且良治道之盛虽唐虞不过是也今大公已行于内与言为按察副使而亦推行于外使属吏之贤者皆乐于有为其余亦皆勉于为善声绩之美有加于昔时则吾党之于与言又当何如其喜也以与言之贤其能副朋友之望审矣故于其行皆作诗送之而予为序与言之同僚有刘君鼎贯亦吾党之所喜也愿以予言谂之
　　送王教授诗序
　　予友王经用常初典教大康大康之士赖以有成者盖多今年以绩最得兖州教授将行徴赠言于予予谓兖州离曲阜三十余里去圣人之居若此其甚迩也用常依圣人之宫墙而教其邦人之子弟其可有悖于道哉圣人之所教者四文行忠信是也夫学诗书六艺之文脩其孝弟之行而皆以忠信为本焉兖之子弟诚能乎此也则无愧于圣人之邦矣不然在用常有以教之也然用常之教岂直云云而已哉要必本之于身身有之则下化之其教可不劳而成矣夫不以圣人之道脩诸身是谓弃其身不以圣人之道教夫人是谓弃其人之二者无所可也而况于圣人之邦乎圣人天下万世之师也然惟于其居之所近遗风余韵切于见闻者易以感发而兴起则兖之师弟子其所立当何如可知矣予安得不惓惓然也夫以圣人之道教人固宜慎于其职况施于圣人之邦其所慎宜加焉茍有锱铢悖于道则人将曰教圣人之邦而不以圣人之道是非圣人之徒矣可不慎哉然世之为教官者多自放于绳检之外而忘其所教故学者卒无成此君子之所深叹也予知用常必加慎而能副予之所望矣故为序以赠之而诸公之诗则系于下云
　　赠刘子钦诗序
　　刘先生子钦与予同年取进士为翰林庶吉士同受太宗皇帝命读书于中秘先生学博行脩其文肆而有法凡为士者传诵之予不能及也其后先生去为刑部主事日有名久之罢去而士之好学者闻先生皆乐从惟恐不列于弟子于是新淦县学缺训导乃以币走其门请焉而左春坊大学士兼翰林侍读学士曾君子啓亦以先生文学行谊荐于朝徴至吏部先生请曰某老矣不能从政愿止为训导以教学者吏部以闻如其请将之新淦曾君又率其所厚者赋诗以送之而俾予序予谓治天下者必用天下之才学校才之所出而教官者乃所以成其才譬工之为器防矩准绳之制定而后物之方员平直足用也今天下之学多矣其所以教养之具无不备而小大之才皆于是取焉则为教官者其所系甚重可知矣然而方百里之县相接或不能得贤教官则士之欲学文脩行以自显于世者将何所法哉故今之论治者必以得贤教官为急于乎此非特今之论盖古之论皆然也然则有如刘先生者宜其见重于世矣今之新淦新淦之士之欲学文脩行以自显于世者得先生为之师则他日之褎然而升者其视昔将不加盛矣乎诗以送之非徒示重先生且为新淦幸也赋者凡四人以鲁颂思乐泮水薄采其芹二句为韵人赋二篇篇八韵四人者曾君子啓监察御史罗君汝敬左春坊左谕德兼翰林侍读周君崇述右春坊大学士兼翰林侍读学士王君时彦盖以齿为序皆同年友云
　　赠周员外之任诗序
　　予始为翰林庶吉士周先生岐鳯已为国子监学正其后选为王府纪善又出教长洲复为国子博士其文学卓然有声于当时仁宗皇帝在东宫雅知之未及大用洪熈元年秋先生以内艰起复来京师防朝廷下诏求贤监察御史陈绍防首以先生荐在廷之臣亦多誉先生者遂陞授职方员外郎士大夫皆为喜于其行也皆赋诗送之先生之子功叙为翰林编脩尝与予同居金城坊故先生之来也予得数见焉听其言论设施非迂儒曲士之所能及予又以知先生非特文学可敬也古之为士者盖曰幼学壮行先生明圣贤之大道以教学者然皆托之空言今去为郎官将以所学见之于行事儒效之不白于天下久矣不知者以为不足用故于儒者率诋訾为迂阔夫儒者之道可以参天地宰万物诗不云乎左之左之君子宜之右之右之君子有之使其无也则已若诚有之则施之小大剧易无不宜而谓不足用者岂非谬论哉先生之所积者久而人之俟于先生者亦逺大而无穷河出昆仑至于积石龃龉而不得肆一旦决而导之则浩然莫之能御矣先生蓄极而通盖类此吾党之士亦深俟先生之有以副人望也使人知儒者果有用不敢訾以为迂阔将不自先生见之乎先生年六十须髪郁然耳目聪明不衰而好学不倦推其所有而施于用则谁能御之昔卫武公为周卿士年过九十而犹勤不懈故其后也谓之睿圣武公此非先生之所宜尚友者乎予郡人也慕先生盖久而先生亦辱交焉故以是进先生而以为赠行诗序
　　送杨允谦诗序
　　建安杨让允谦今文渊阁大学士兼翰林学士杨先生之仲子也先生官京师去其郷殆万里故允谦来省焉朝夕侍左右听诲言退复展巻吟诵求古圣贤之训而服行之其所从受益者国子祭酒胡公非理之言不正之行盖未尝有也缙绅大夫皆贤之夫京师者四方万国防同之所也其人之贤愚习之髙下技术声色之邪正饮食衣服之典则侈丽者无不有也随人好慕皆足以充其欲乐其心故君子欲知人者常于是而观其所从则善恶不容掩矣而富贵之家子弟之秀美者多自放其从事于道德文章者盖少也故君子不独以知人之善恶而其父兄之所以为教者亦可知矣先生以德行之懿文学之醇受知圣天子出入侍从二十余年恩遇重于当时名声显于天下而允谦退然自持勤于学问凡诸人之所欲者皆无动于中虽其资质之良天性之美亦先生之教于家者有以致然矣古之人称人之善而本于父兄师友岂虚也哉允谦留京且数年今以先生之命归其郷吾党之士知允谦者咸惜其去于是相率而赠之以言夫赠人者不于其所有而于其所无斯善矣允谦素受教于家而习闻于师友尚何待于赠言哉虽然学问之道无穷而言各有当也孔子尝以诗礼教其子矣今先生之教亦犹是也而吾党之所为言者岂外是哉其曰不学诗无以言不学礼无以立者允谦以之其曰思无邪曰无不敬则吾党所以进允谦之意也此为学之要也允谦其懋勉哉故书以为赠行诗序
　　赠参政李君序
　　圣天子尊临万邦厉精为治勅大臣三品以上举贤才之堪重任者诸大臣皆慎所举久之未有以复命上又出所赋招隠歌猗兰操以示羣臣复勅吏部督促之于是大臣晓然知上意所亟越数日乃具所举者以闻诏皆授藩宪之任而行在工部虞衡郎中李君新克铭在其列既授陜西右参政然终惜其才而不听其去乃留在京师脩仓庾受粮饷李君感上之恩厚也益尽心不懈其郷之仕者翰林脩譔黄裳等皆深为之喜思有以赠之而谓莫宜于文字乃谒予请焉君南阳内郷人其天性刚毅不阿而才气俊逸足以有为初为建宁检校用荐陞兵马副指挥寻迁监察御史及营建北京亟于用才改工部主事董诸役仁宗皇帝雅知之及即位遂有虞衡之命凡所践歴而名随之予尝闻少传杨公云君初在建宁董脩学之役其经营布置皆有条理可以经久而不坏人至今道之其小试已如此宜其任愈显而名愈着也北京天下防同之都其人盖百万计故以粮饷为先务东南之餽运相继而不穷其所出纳前此皆尚书领之今以委李君其任之重可知矣且当时非无贤也而必留李君其任之之意又可知矣李君其益务所以称上意哉惟其仁而已矣仁则公公则事得其平有益于国家有惠于下人则李君之名将不益大着矣乎爵禄之来将不益大显矣乎此皆朋友愿望之心也故为序以赠之
　　送刘御史赴南京序
　　叔用名准予泰和珠林人珠林之刘世儒家自唐以来累有以科第显者国朝洪武初叔用之伯祖子髙先生累官至礼部侍郎权吏部尚书最后为国子司业以卒叔用之祖子彦先生为丰城教谕二先生学行政事表然赫着于当时人至于今称之不衰予生也后不得从二先生而得与叔用之尊府士方君游其刚毅正直非流俗所敢近而超然自得于山水之间兴之所至发为文章皆清丽典则而于诗尤竒然终未仕以卒君子盖深惜之谓其世德之积后必有继者至叔用遂以明经取进士今擢拜监察御史君子皆以为宜叔用当赴任南京邑之仕者刑部郎中独孤乐善等俾予赠以言于乎予何敢爱于叔用哉窃尝思之今之七品官惟御史为最难盖兼前代諌官察官之任其职甚重矣凡政令有当行纲纪有当脩民隠有当恤贤人在下者有当用憸人在位者有当去寃抑者有当理利之可以及乎民者有当施耳目所接皆得言而行之职任之重盖如此惟其心之公其行之正其量之寛裕其气之和平然后能从容专静以观夫理之所宜而行之适其中此岂可易而为之哉孔子曰不患无位患所以立然则立乎其位而无愧焉者固圣人之所欲也由是观之徇已私由非僻褊迫苛暴以加于人施于事而昧夫理之所宜者皆有愧于其位也嗟夫叔用尚思其难而图其所立者哉夫士之仕也贵不忝其世而君子之观人亦必论其世彼作于前者既已髙明硕大矣而乃以卑污猥琐继之此之谓忝其世而君子之所贬也叔用惟无忝其世则其所立必无愧于其位矣叔用勉之
　　赠范主事诗序
　　德伦上虞人始自太学生擢礼部主事又改刑部皆有名朝廷以其称任也推本于父母之贤于是以所居官赠其父而母亦赠安人锡之勅命德伦念二亲之不及见也乃谒告归焚黄于墓下翰林诸公多与之游谋所以赠其行者侍读学士钱先生首为诗一章从而和者九人得诗十首而以属予序自洪熈以来至于今仕者之蒙恩而谒告以归也多矣予为诗若文以赠者亦不少皆本德音之深厚推君子之所宜盖谓以言赠人者固当有益于人也夫为士君子缨冠束袵而立于朝凡上之所施如此非茍为荣也所以劝忠与孝也劝孝云者使既有以显其亲而益思不辱焉也劝忠云者使推所以事亲者事君而求无愧焉也斯二者固君子之所务而何待于劝哉然既劝之矣则其务乎此当何如其至也且封赠之典汉唐以上未之有也于宋则有之矣然着为令使皆得谒告归省如今者有之乎无也谒告或有之矣赐之楮币使归得以享祀如今者又有之乎无也凡前代之所未有而今则备焉圣明之厚于待下诚所谓如天之仁也由是言之仕者之图报其可以庸常自处乎德伦在诸公间进退容止恂恂然以礼义相上则能尽其道可知矣故予亦乐言之至于冠盖之华意气之盛足以震耀乎郷里与夫肆然而自得俛然而自营淹留于外而忘其所当务此非君子之所贵无足为德伦道也是为序
　　送布政使周君诗序
　　国家定天下为十四布政司以统理其民盖古方伯之治也其官之长为左右布政使其次有参政有参议而使之职重矣凡上之所以治化斯民而施其政教以抚循之霈其恩泽以浸灌之者必使之溥博周徧而皆安于其所若赋税之出力役之供狱讼之是非与凡民事之纷纷襍出者亦使之正平均一而各适其分之所当得其设施措置之方虽或虞于众然制其宜决其可则使实专之故上之所任与下之所望皆于使注意焉使之职岂不诚重矣哉然事有繁简剧易则视其地之所当今之福建可谓繁且剧者也盖地连大海海外之国以百计嵗时贡水土物与朝廷之使臣往抚其君长者冠盖相望而他有事于其地者尤多送往迎来皆有司事也此可以易言哉均之为布政司而福建为难盖彼皆道其常者也然则为使者其尤重可知矣惟仁足以爱人明足以烛理刚足以去私智足以应事寛裕足以有容强忍足以有济者然后能当其任周君克敬松江之杰然者也永乐中擢为广西左布政使以内艰去服除改福建能尽心于其职盖其才行有若予前之所云者故能胜其重而不见其难今年以考绩来北京既书最而归士大夫皆作诗送之而属予序昔者召公尝为方伯矣循行南国以布文王之化而歌咏兴焉诗之召南是也周君之任召公之任也古今人岂相逺哉以其心行其政而已周君推行天子之德以化下而以身率之使凡仕者皆节俭正直又推而及于闾阎使皆秉礼而遵法则治功盛矣歌咏之兴将与召南并传而甘棠之思亦岂有穷哉故为序之以致意云
　　送文选员外郎萧君序
　　萧君名寛字雅容予同郡人也永乐初与予同取进士入翰林为庶吉士又五六年萧君与脩永乐大典成擢兵部武选主事兵部之属四独武选为最繁萧君有温厚之德有清慎之操有通敏之才盖为之裕然无难者于是自尚书以下莫不贤之既满陞吏部文选员外郎时车驾在北京凡所选授皆自行在吏部而南京吏部事浸简萧君敛其所长以恬澹自守退然其中若无所能者于是众益贤之夫士之仕也虽皆欲行其所学以自见于世然亦循夫道之当然而已矣方其要且剧也则勤劳夙夜而勉于事功及既简而静矣则从容进退而安于其分斯二者皆道之当然也然士鲜不以功名为心往往乐于立朝奋其才力之所能以自托于天子若既逺于朝廷而才不见用亦罕不失其故丧其守者李唐之时分务东洛人皆以为戚而视升朝者如登仙此其情可知矣士之不能以道自重盖如此今之仕者多学道之士况又如吾萧君宜夫众之贤之也予念初擢第时同郡几五十人今仕两京者五六人而已然予辈多老且病矣萧君年尚少而才行如此其为郷郡之光增科目之重者不能无望于君也况圣天子简贤任能鋭意图治其副六卿当方面者多自郎官焉取之萧君虽欲久于静退以恬澹自守予惧不能也亦循夫道之当然而已矣萧君在文选六年以考绩来北京既书最而归行在吏部郎中吴敬孟寅等重僚友之谊求予文以赠之予故为序如此亦以致予之意也
　　赠易员外郎序
　　礼部之属有四而祠祭所掌乃郊庙之事最为严重然祀飨之节礼乐之制皆已素定不必复有所为独僧道祷祠阴阳医卜之务或当有施设措置然亦鲜矣故祠祭之职尤为清选其从容间暇举莫之及也均之为郎官在礼部已优矣而祠祭又如此岂非仕者之幸遇哉宜春易节时中始以明经取进士为行人其使于四方虽足以尽天下之竒观然山川之险峻道路之纡阻车马之驰逐风雨寒暑之侵加葢亦已劳矣秩满得祠祭员外郎以今之优秩偿其前劳天之于时中何其曲尽如此哉今三载考绩吏部以为称俾复任其郷邑仕者刑科给事中郭瑾等求予文赠之夫三载考绩三考黜陟幽明者有虞之法国家之所行也时中之复任亦循其常而已而何必赠言哉然而欲有赠者非徒以为悦也君子相辅以德相正以义而相勉以成功名故美其已能而勉其未至风流习尚葢有足嘉者故予于其求虽不暇应而不得辞昔者尝闻子路问政而请益也孔子告之曰无倦而孔子亦尝曰我学不厌而教不倦解之者亦曰学不厌所以成已教不倦所以成物圣人之自为与教人若此则未至圣人者其可厌倦哉葢天下之理无穷而事之当为者非可以一二计故君子之穷理行道葢孜孜矻矻终其身而后已焉彼学安于小成官怠于宦成者皆君子之所不贵也时中其尚加之意哉今之郎官累累佐六卿时中何患其不至此法乎圣人所以充其本也此诸公求赠言之意也
　　赠周太守序
　　周侯名监字【缺】　其守保定六年矣当再考绩赴吏部定兴令丞冯【缺】周【缺】相与谋曰保定之繁剧天下之共知也而吾辈为邑于斯所以承乎上抚乎下而皆适其宜者侯之德使然其惠及于吏民多矣今之去既不可餽以财若求世之能文辞者为赠言以彰之亦庶几古之道也皆曰然予友郭诚适为定兴县儒学训导乃使致书请于予其言曰侯有防静寛厚之德疏通敏给之才而其所施则又均平正大而无私非特其属之吏民爱之至于武弁之士亦莫不爱焉于乎侯之贤如此宜乎其欲彰之也国家有天下置为府百数十其地皆千余里其民多至数十万其事非可以一二计也为之守者固足以为荣然亦难矣若又当夫舟车之冲四通五达之地送往迎来趣办于一时其临之者不以仁则徒见其难而不见其荣也惟其德素着其才素具有以感乎人然后能如其志以治则有其荣而无其难若此者葢不多见也保定去北京三百里其赋税力役皆有常制而其地实当西南往来之途凡朝廷达官显人有事于河南山西湖广贵州黔蜀秦陇与西南诸夷西域诸国朝贡之使之陆出者必由之送迎无虚日其难可知矣而侯之得人心如此其才德之美岂不诚贤于人逺哉今天子笃意养民慎郡守之选诏大臣荐举玺书奬励而遣之此岂独为郡守荣哉葢以为民也士茍有志于民可以行道也故视有得之者心特重之若侯久于其任而政绩弥显不尤可重乎昔汉黄霸守颍川得吏民心及入为京兆吏民日夜思之不能忘逮其临也其化益易行郡中愈治至今称为郡者以黄霸为首今保定之人之于侯不亦犹頴川之于霸乎侯益有以副其所望哉予既重周侯故探其吏民之意而为序以赠之
　　赠谢郎中诗序
　　肃敬名庄常州武进人以明经取永乐乙未进士为兵部主事秩满陞刑部广东清吏司郎中其为主事已蔼然有时誉及陞正郎益以勤慎得名既三年吏部考绩以为称言于上进阶奉政大夫以所居官赠其父而封母为太宜人妻亦封宜人皆锡之诰命君子咸以为宜时太宜人在堂尚康强无恙肃敬于是谒告归省焉其同列之贤皆赋诗以送之而请予为序予尝窃叹国朝之待仕者诚可谓厚矣葢前代之所未有也周家忠厚之泽至文武而极盛当时仕者莫不尽心于王事而不顾其亲然四牡之诗探其情而劳之惟曰将母来谂葢设言以慰之而已若使之遂其情以伸一日之养则未见其必然也汉唐之世封赠之典归省之令未之有考宋之盛时封赠则有之矣使之归省而着为令则无也归省或有之矣给之楮币使得以将其意则无也夫既加之以封赠之美申之以归省之荣而又与之以费而遣之皆前代之所未备则其待仕者岂不诚厚矣乎列圣之仁所以与天地并也仕者之遭遇若此岂非幸哉然则诸公于肃敬之归而赠之诗以致其颂美之意葢宜矣抑予尝闻之君子之仕也所以行君臣之义也虽相与道其常而所以事君者不可以不厚况施之厚者乎施之厚则其报也宜加厚矣国家之厚于仕者已超于前代仕者岂可以寻常图报哉尽心于其道而每加厚焉至于终而后已犹恐不足以为报也则肃敬之归其可以久于外乎君尽仁臣尽忠此予相勉之意也故因序其诗而道之
　　赠太医胡秉常序
　　予滥官京师于他术无所好惟于医特重以谓医者人之司命有缓急可托也故当时之名能医者皆乐与之游而学士曾公又亟称胡君秉常为人予心重之然未得见也间过中书舍人解君祯期而秉常适在焉因得识之而秉常之意亦若喜与予接者葢胡氏本庐陵人其徙居番昜才四世秉常重水木本源之义而于庐陵之士特厚是故喜与予接也听其言察其所行葢守礼而好仁者守礼而好仁斯其贤于人也矣未几予有病不能朝葢身热头痛气促而神昏而又加焉秉常闻之亟来视饮予以善药逾六七日而疾解然尚不能饮食形颇羸惫秉常视予脉曰此脾胃弱耳今当理脾胃脾胃胜则食进而体充矣又数戒予宜平心易气勿暴怒怒则肝气旺而脾气益弱予谨用其言又服药半月而全安既而予妇有病亦求秉常秉常皆欣然切脉投剂无骄心无吝色其词气益温然谦慎若未尝有所施者秉常其诚贤于人逺哉予尝谓圣人制医药以济人夭死其心之仁葢与天地之心同也为是道者亦当以仁存心而施之不怠然后无负于圣人无愧于天地古之君子既皆如是矣而后之君子则有未尽然者盖贪利务得之心胜慈爱恻怛之意微也于是而吝于所施茍有所施则意傲然不可近甚者致其浮诞之说抑扬髙下以求快于已卒亦少见其成功圣人仁同天地而斯人以是心行之则将谓之何哉秉常其庶乎古之君子也夫人有善于已而使之闇而不彰不可也予故序以赠之俾传焉
　　万安邓塘张氏族谱序
　　邓塘张氏于万安为大家其初谱谍甚详遭元季兵燹之余虽仅有存者然皆残缺失次洪武中有子常者叹旧谱之不全无以示后人乃质前闻参稽故牍録为谱图断以景达为始祖由景达而上不能详不能详者则缺焉録其可知而缺其不可知此作谱之法也今三十余年复荣又增脩之凡十五世然尚未成书因来京师介予表弟彭仕清求予序予谓古者世族大家必有宗法支庶虽繁而皆统于宗嵗时有事于祖庙则凡为子孙者皆至焉尊卑有伦少长有礼孝弟之心生仁厚之俗成矣后世宗法废而族无所统其流之弊至相视如途人于是士大夫家有谱谍着其本而聨其支犹足以正伦理笃恩谊为子孙者亦得以究其所自出则思善继于无穷而不敢轻其身所系之重如此其可废哉张氏之先多以科第显由他岐进仕者亦有之其官自州县以至典学校职戎行者相望于前后迨乎国朝礼部侍郎子平为最显葢自其先积善储祉而能学问以成之故若此其盛也岂偶然也哉于乎善者天之道也故为善者天佑之天佑之则其盛也固宜歴观前代以来阀阅之家至久而益盛皆善以啓之善以继之其中或有少衰者要之如贞松劲柏虽不免于雪霜然终不与小草同腐及其时至则复滋茂葢所禀者厚故也若或以善为不足为而甘为不善虽暂逞于一时鲜有不危其身而辱其先然则为故家大族之后者可不知所务哉勤于诗书之习笃于德义之脩相继而不渝则虽百世犹盛也予嘉复荣能脩谱牒足以正伦理而笃恩谊又欲张氏子孙皆勉其大者逺者而不轻其身故为之序













</div>
    <div class="pagination">
<a href="抑庵文集_page16.html">上一页</a><span>...</span><a href="抑庵文集_page12.html">12</a><a href="抑庵文集_page13.html">13</a><a href="抑庵文集_page14.html">14</a><a href="抑庵文集_page15.html">15</a><a href="抑庵文集_page16.html">16</a><span class="current-page">17</span><a href="抑庵文集_page18.html">18</a><a href="抑庵文集_page19.html">19</a><a href="抑庵文集_page20.html">20</a><a href="抑庵文集_page21.html">21</a><a href="抑庵文集_page22.html">22</a><span>...</span><a href="抑庵文集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
