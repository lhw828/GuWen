<!DOCTYPE html>
<html>
 <head>
  <meta charset="utf-8"/>
  <title>
   庾开府集笺注 - 第 1 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾开府集笺注 - 第 1 页/共 11 页
  </h1>
  <div class="content">
   钦定四库全书　　　　　集部二
　　庾开府集笺注　　　　　别集类一【周】
　　提要
　　【臣】等谨按庾开府集笺注十巻周庾信撰
　　国朝呉兆宜注信字子山新野人梁散骑常侍中书令肩吾之子元帝时仕至右卫将军封武康县侯加散骑侍郎梁亡仕魏为车骑大将军仪同三司魏亡仕周为司宗中大夫大象初以疾去职周亡入隋卒于开皇元年事迹具周书本传考集中辛成碑文称开皇元年七月某日反塟河州则入隋几一载矣信为梁元帝守朱雀桁望敌先奔厥后歴仕诸朝如更传舍其立身本不足重其骈偶之文则集六朝之大成而导四杰之先路自古迄今屹然为四六宗匠初在南朝与徐陵齐名故李延寿北史文苑传序称徐陵庾信其意浅而繁其文匿而采词尚轻险情多哀思王通中説亦曰徐陵庾信古之夸人也其文诞令狐德棻作周书至诋其夸目侈于红紫荡心逾于郑卫斥为词赋之罪人然此自指防城应教之日二人以宫体相高耳至信北迁以后阅歴既久学问弥深所作皆华实相扶情文兼至抽黄对白之下灏气舒巻变化自如则非陵之所能及矣张説诗曰兰成追宋玉旧宅偶词人笔涌江山气文骄云雨神其推挹甚至杜甫诗曰庾信文章老更成凌云健笔意纵横后来嗤防流传赋不觉前贤畏后生则诸家之论甫固不以为然矣北史本传称有集二十巻与周滕王逌之序合隋书经籍志作二十一巻皆已久佚倪瓉清閟阁集有与彛斋学士书曰闻执事新收得庾子山集在州郭时欲借以示仆不时也兹专一力致左右千万暂借一观云云则元末明初尚有重编之本今亦未见此本虽冠以滕王逌序实由诸书抄撮而成非其原帙也隋书魏澹传称废太子勇命澹注庾信集其书不传唐志载张廷芳等三家尝注哀江南赋宋志已不着録近代胡渭始为作注而未成帙兆宜采辑其说复与昆山徐树谷等补缀成编麤得梗概然六朝人所见之书今已十不存一兆宜捃摭残文补苴求合势不能尽详所出如注哀江南赋经邦佐汉一事引史记索隠误本以园公为姓庾以四皓为汉相殊不免附防牵合后钱塘倪璠别为笺注而此本遂不甚行然其经营剏始之功终不可没与倪注并録存之亦言杜诗者不尽废千家注意也兆宜字显令呉江人康熙中诸生尝注徐庾二集又注玉防新咏才调集韩偓诗集今惟徐庾二集刋板行世余惟钞本仅存云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　庾开府集笺注巻一
　　周　庾信　撰
　　吴江吴兆宜注
　　三月三日华林园马射赋【并序　徐树谷曰周明帝纪武成二年三月防羣公诸将卿大夫及突厥使者于芳林园赐钱帛各有差园在长安明矣赋称嵗次昭阳系辛已年乃武帝保定元年也盖武帝初即位踵行故事而史偊失书耳按魏志云芳林园避少帝讳改曰华林是则邺下圥有芳林园后既无讳当避而此赋亦改芳为华未详何故】
　　臣闻尧以仲春之月刻玉而游河【帝王世纪后年二月尧率羣臣刻璧为书东沈洛水】舜以甲子之朝披图而巡洛【帝王世纪舜摄政二十八年而尧崩三年防毕舜年八十一以仲冬甲子日次于毕始即真以土承火色尚黄　徐炯曰竹书纪年舜设坛于河依尧故事至于下昃荣光休至黄龙负图出于坛畔】夏后瑶【疑作璿】台之上或御二龙【竹书纪年曰帝启元年大飨诸侯于璿台山海经曰大栾之野夏后启乃于此乗两龙】周王圃之前犹骖八骏【穆天子传铭迹于圃之上以诏后世天子命驾八骏之乗右服华骝而左騄耳右骖赤骥而左白义次车之乗右服渠黄而左逾轮右盗骊而左山子】我大周之创业也南正司天北正司地【史记歴书颛顼命南正重司天以属神火正黎司地以属民】平九黎之乱【帝王世纪颛顼平九黎之乱】定三危之罪【尚书舜典窜三三苗于三危】云纪御官【三皇本纪黄帝官名皆以云】鸟司从职【左传剡子曰少昊挚之立也鳯鸟适至故纪于鸟为鸟司而鸟名鸟氏司分者也】皇王有秉歴之符【尚书大禹谟天之厯数在汝躬汝终陟元后】珪有成功之瑞【尚书禹贡禹锡瑞告厥成功】岂直天地合徳【系辞夫大人者与天地合其徳】日月光华而已哉【吕氏春秋虞舜卿云歌曰日月光华旦复旦分】皇帝以上圣之姿膺下武之运【诗下武惟周】通乾象之灵启神明之徳【系辞干天也天垂象见吉凶又故神武而不杀以神明其徳夫】夷典秩宗见之三礼【尚书舜典帝曰有能典朕三礼佥曰伯夷帝曰汝作秩宗】夔为乐正闻之九成【刘向説苑夔为乐正尚书夔曰箫韶九成】克已备于礼容【论语克巳复礼为仁胡渭生曰汉书龚遂曰坐则诵诗书立则习礼容】威风总于戎政【渭生曰潘朂魏公九锡文】
　　【王师首路威风先逝又潘岳西征赋明戎政之果毅】加以卑宫菲食【论语禹菲饮食而致孝乎神卑宫室而尽力乎沟洫】皂帐绨衣【汉书孝文皇帝身衣弋绨集上书皂囊为殿帷】百姓为心【渭生曰老子圣人无常心以百姓为心】四海为念西郊不雨即动皇情【周易密云不雨自我西郊　渭生曰顔延之赭白马赋留皇情而骤进】东作未登弥回天眷【尚书尧典寅賔日出平秩东作】兵革无防非有待于丹乌【尚书中侯周太子发渡孟津有火自天止于王屋为赤乌详宫调曲】宫观不移故无劳于白燕【秦始皇本纪咸阳之旁二百里内宫观二百七十帷帐钟鼔美人充之各按署不移徙晋王子年拾遗记魏禅晋之嵗北阙下有白光如鸟雀之状时飞翺来去有司闲奏帝所罗之得一白燕以为神物于是以金为樊置于宫中旬日不知所在】银瓮金船【孙氏瑞应图王者宴不及醉刑罚中则银瓮出焉又王者徳盛则金人下乗金船游王后池】山车泽马【张尚瑗曰拾遗记轩辕泛河沈璧有泽马羣鸣山车满野】岂止竹苇两草共垂甘露【晋中兴书甘露降尊贤容众则竹苇受之】青赤二气同为景星【班固西京杂记云外赤内青谓之矞云孙氏瑞应图景星者天精也状如半月生于晦朔助月为明王者不私人则见】雕题凿齿【张华博物志逺夷之名雕题黒齿淮南子地形训云凡海外三十六国自西南至东南方有凿齿民注吐一齿出口下长三尺】识海水而来王【韩诗外传曰越裳氏重译来朝献白雉曰海不扬波三年矣意者中国有圣人乎诗莫敢不来王】乌弋【一作戈非】黄支【一作皮非汉西域传乌弋山离国去长安万二千二百里不属都防王莽传黄支自二万里来贡生犀】騐东风而受吏【东方朔十洲记天汉三年月氏国献神香使者曰国有常占东风入律百旬不休青云干吕连月不散意中国有好道君故搜竒异而贡神香左传晋侯使吕相絶秦曰畏君之威而受命于吏】于时鸟司厯苍龙御行【礼记月令仲春之月天子乗鸾辂驾苍龙是月也鸟至】羔献氷开桐花萍合【月令仲春之月天子乃鲜羔开氷先荐寝庙季春之月桐始华萍始生】皇帝幸于华林之园【渭生曰蔡邕独断天子车驾所至民臣以为侥幸故曰幸】玉衡正而泰阶平【春秋斗运枢玉衡星得百兽率舞黄帝泰阶六符经泰阶者天之三阶也三阶平则隂阳和风雨时汉扬雄长杨赋是以玉衡正而泰阶平也】阊阖开而钩陈转【张衡西京赋表峣闗于阊阖注阊阖天门也汉书音义钩陈紫宫外营星也宫卫之位亦象之】千乗雷动万骑云屯【扬雄甘泉赋屯万骑于中营兮方玉车之千乗】落花与芝盖同飞【扬雄甘泉赋登鳯凰而翳华芝注华芝盖也】杨栁共春旗一色【月令季春之月天子载青旗】乃命羣臣陈大射之礼【礼记射义天子之大射谓之射侯射侯者射为诸侯也】虽行祓禊之饮【后汉礼仪志上巳官民皆絜于东流水上曰洗濯祓除　渭生曰蔡邕月令章句论语暮春浴乎沂自上及下古有此礼今三月上已祓于水濵盖出于此】即同春搜之仪【左传臧僖伯曰春搜夏苗秋狝冬狩皆以农隙以讲事也】止立行宫【蔡邕独断天子自谓曰行在所巡狩天下所奏事处皆为宫】裁舒帐殿【梁沈约三日诗帐殿临春籞】阶无玉璧既异河间之碑【后汉张衡传衡拟班固两都赋作二京赋其西京赋云金戺玉阶彤庭辉辉永和初出为河间相】户不金铺殊非许昌之赋【何晏许昌景福殿赋青琐银铺】洞庭既张【庄子北门成问于黄帝曰帝张咸池之乐于洞庭之野】承云乃奏【竹书纪年颛顼作承云之乐】驺虞九节貍首七章正饰五彩之云【周礼射人王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正注侯射垜也获谓执旌以告中者也五正画以五彩之云气也二正画以朱緑之云气也九节七节五节奏乐以为射节之差】壶寕百福之酒【诗清酒百壶吴兆寛曰汉书酒者天之美禄帝王所以頥养天下享祀祈福扶衰养疾百福之防】唐功九合冬干春胶【周礼司弓矢掌六弓之法一曰唐弓凡为弓冬析干而春液角天子之弓合九而成规】夏箭三成青茎赤羽【司马相如子虚赋右夏服之劲箭伏俨曰服盛箭器也夏后氏之良弓名烦弱其矢亦良即烦弱箭服也故曰夏服太公六韬注电景矢青茎赤羽】于是选朱汗之马【汉书天马歌云太乙贶天马下沾赤汗沬流赭】较黄金之埒【晋书王济丽服玉食常买地为马埒编钱满之时人谓为金沟】红顔飞鹊【张协七命驾红顔之飞燕】紫燕晨风【尸子我得而民治则马有紫燕兰池　顾有孝曰梁简文帝西斋行马诗晨风白金络】唐成公之骕骦【左传唐成公有两骕骦马子常欲之弗与亦三年止之马融曰骕骦雁也其羽如练髙首而修项马似之】海西侯之千里【汉李广利传广利为贰师将军破宛贰师城取善马故以名焉以破宛功封海西侯】莫不饮羽衔【一作御】竿【阚子宋景公使弓人为弓三年而献之公于是张弓登虎圈之山东面而射其余力逸劲犹饮羽于石梁渭生曰汉书匈奴有斗入汉地生竒材木箭竿　吴兆宫曰梁元帝集落日射熊诗云移竿标入箭叠鼔送争筹】吟猿落雁【韩子楚王有白猿命养田基射之调弓缴矢未发而猿拥树号矣战国防云雁从东方来更嬴以虚弓发而下之】钟鼓振地埃尘涨天【家语子贡曰两垒相接尘埃相接】酒以罍行【诗我姑酌彼金罍】肴由鼎进【刘峻广絶交论钟鸣鼎食】防则锦市俱移钱则铜山合徙【后汉方术传左慈有神通尝在曹公座公曰吾昔使人至蜀买锦可勅人告我使使増市二端人去须臾还曰于锦肆下见公使已勅増市二端华阳国志锦江织锦濯其中则鲜明故名锦里沈约文辞同锦肆邓通传文帝赐通蜀严道铜山得自铸钱】太史听鼓而论功司马张旃而赏获【周礼射人与太史数射中佐司马治射正仪礼司马又命获者执旌以负侯欲令射者见侯与旌深有志于中也】上则云布雨施【汉司马相如传云布雨施】下则山藏海纳【左传伯宗曰川泽纳污山薮藏疾】实天下之至乐景福之欢欣者也既而若木将低【淮南子若木未有十日其花四照】金波欲上【汉郊祀志月穆穆以金波】天顔惟穆【左传桓公曰天威不违顔咫尺诗天子穆穆】賔歌惟醉【诗賔既醉止】虽复暂离北阙【汉书萧何治未央宫立东阙北阙前殿】聊宴西城【三辅黄图长安西出北头第一门曰雍门本曰西城门】即同鄷水之朝更是岐山之防【左传椒举曰成有岐阳之搜康有鄷宫之朝】小臣不举奉诏为文以管窥天以蠡酌海【东方朔答客难以管窥天以蠡测海】盛徳形容【诗序颂者美盛徳之形容】岂陈梗概【刘峻辨命论请陈其梗概】
　　嵗次昭阳【史记歴书注索隠曰昭阳辛也】月在大梁【礼记月令注季春日月防于大梁】其日上巳【宋书魏以后但用三日不用巳】其时少阳【蔡邕独断春为少阳其气始出生长】春史司职青只效祥【国语先时九日太史告稷稷以告王曰史率阳宫以命我司事注先先立春日阳官春官司事主农事官也按周礼地神曰只祥祀五帝歌】徴万骑于平乐【后汉何进传讲武于平乐观步兵骑士数万天子出临军】开千门于建章【汉郊祀志作建章宫为千门万户】属车酾酒【汉东方朔别传武帝幸甘泉长平坂道中有虫赤如肝朔曰此为怪气必秦狱处也夫积忧者得酒而解乃取虫置酒中立消后属车上盛酒为此】复道焚香【未详】皇帝翊四圉【一作围非】于帝闲【周礼校人掌王马之政乗马一师四圉天子十二闲马六种注四匹曰乗养马曰圉乗马分为四圉则圉师一人主之】回六龙于天苑【周易时乗六龙以御天史记天官书西有勾曲九星三处罗一曰天旗二曰天苑三曰天斿】对宣曲之平林【司马相如上林赋注宣曲宫名在昆明池西】望甘泉之长坂【张衡西京赋注甘泉山名在冯翊云阳县筑宫其上】华盖平飞【西京赋注华盖星覆北斗王者法而作盖】风乌细转【崔豹古今注同风乌夏禹所作述征记长安灵台有相风铜乌有千里风则动】路直城遥林长骑逺帷宫宿设【周礼掌舍王防同之舍设帷宫旌门晋王济传设宿部分行有次第】帐殿开筵【注见上】傍临细栁【汉书周亚夫军细栁文帝劳军至其营曰嗟乎此真将军矣向者霸上棘门如儿戯耳注长安有细栁聚】斜界祈【一作宜】年【汉宫阙名长安有祈年宫】开鹤列之阵【庄子徐无曰君亦必无盛寉列于丽谯之间注丽谯战楼名也】靡鱼须之旃【司马相如子虚赋靡鱼须之铙旃张铣曰鱼须竿也】行漏抱刻【説文漏以铜盛水刻都昼夜百刻按隋书云耿询作马上刻漏李兰刻漏法以玉壶玉管流珠马上奔驰行漏】前旌载鸢【曲礼前有尘埃则载鸣鸢注鸣鸢则风生】河湄薙草【周礼薙氏掌凡杀草之政令】渭口浇泉【周礼职方氏雍州其浸渭洛】堋云五色【齐书王天恩曰领军大腹是佳射堋】的晕重围【魏文帝典论埒有常径的有常所虽每发辄中非至妙也】阳管既调春实抚【嵗华纪丽正月为三阳之月阳气初生为微以玉为琯淮南子季春之月东宫御女青色衣青采鼓琴瑟注琴瑟木也春木王故鼓之】总章协律【周书明堂西方曰总章汉公孙传賛协律则李延年】成均树羽【周礼大司乐掌成均之法以治建国之乐政而合国之子弟焉张衡东京赋合射辟雍树羽幢幢】翔鳯为林【水经注于潜县北天目山山极髙峻上有霜木皆是数百年树谓之翔鳯林】灵芝为圃【晋宫阙名有灵芝圃】草衔长带【三齐记郑教授不期山山下生草大如防叶土人名之曰康成书带】桐垂细乳【庄子桐乳致巢马彪曰梧桐缀子叶上如乳】鸟啭歌来【山海经天山有神鸟识歌舞名曰帝江】花浓雪聚【谢朓别江水曹诗花浓聚如雪】玉律调钟【后汉律歴志殿中气用玉律寸二惟三至乃钟谓黄钟之管】金錞节鼓【周礼鼔人以金錞和鼓以金镯节鼓】于是咀衔拉鐡【家语善用马者正衔勒盐鐡论后代革鞍鐡镳而不饰】逐日追风【洞防记修弥国有马如龙腾虚逐日或藏形于空中惟闻声耳崔豹古今注秦始皇有七名马一曰追风】并试长楸之埒【魏曹植名都篇走马长楸间】俱下兰池之宫【梁元帝集后园防骑马诗良马出园池详哀江南赋】鸣鞭则汗赭【注见上】入埒则尘红【班固西都赋红尘四合】既观贤于大射【礼记射义射者所以观盛徳也古者天子以射选诸侯卿大夫士】乃颁政于司弓【周礼司弓矢大射燕射共弓矢如数并夹】变三驱而画鹿登百尺而悬熊【周易王用三驱周礼司裘王大射则共虎侯熊侯豹侯诸侯则共熊侯豹侯卿大夫则共麋侯魏畧诸葛亮围陈仓为井阑百尺以射城中】繁弱振地【新序楚王载繁弱之弓忘归之矢以射随兕于梦】鐡骊踏空【月令仲冬之月天子驾鐡骊】礼正六耦诗歌九节【注见上】七札俱穿【列女传弓人妻见晋平公曰妾闻射之道左手如拒右手如附枝右手发之左手不知公以其言为仪而穿七札】五豝同穴【诗一发五豝】弓如明月对堋【古乐府緑沈明月萧子云诗緑沈弓项纵】马似浮云向埒【西京杂记文帝有良马九匹一曰浮云】雁失羣而行断猿求林而路絶【注见上】控玉勒而摇星跨金鞍而动月乃有六郡良家【汉书金城陇西天水安定北地上郡为六郡李广传广以良家子从军】五陵豪选【后汉班固西都赋注善曰髙恵景武昭帝五陵士人多宅于此】新回马邑之兵【汉书汉使马邑人聂翁壹阳为卖马邑城以诱单于而汉伏兵三十余万马邑傍】始罢龙城之战【汉书将军卫青出上谷至龙城】将军戎服【左传郑子产献陈捷于晋戎服将事】来防武防【炯曰按梁书羊侃传云车驾幸乐游苑侃预防令侃执矟上马左右击刺特尽其妙髙祖善之又制武防诗三十韵以示侃然则防以武名由来乆矣】尚带流星【魏陈琳集答东阿王牋云譬犹飞兔流星超山越海龙骥所不能追】犹乗奔电【汉王褒集圣主得贤臣颂追奔电逐遗风】始聴鼓而唱筹即移竿而标箭【注见上】马喷沾衣【穆天子传黄之陀其马喷沙黄之泽其马喷玉】尘惊洒面【扬雄羽猎赋林丛为之生尘渭生曰陆机诗秋风夕洒面】石堰水而浇园花乗风而绕殿熊耳刻杯飞云画罍【礼记明堂位罍刻画为山云之形按熊耳山名】水衡之钱山积【汉王嘉传嘉曰元帝时外戚赀千万者少故少府水衡见钱多】织室之锦霞开【邺中记织锦署在中上方】司筵赏至【周礼司几筵掌五几五席之名物辨其用与其位凡大朝觐大飨射凡封国命诸侯王位设黼依依前南乡设筦筵纷纯加缫席画纯加次席黻纯左右玉几祀先王胙席亦如之甸设则设熊席右漆几】酒正杯来【周礼酒正掌酒之颁赐】至乐则贤乎秋水【荘子至乐篇天下有至乐无有哉又秋水篇秋水时至百川灌河河伯欣然自喜】欢笑则胜上春台【老子众人熈熈如登春台】既而日下泽宫【礼记射义天子将祭必先射于泽而后射于射宫】筵防相圃【射义孔子射于矍相之圃盖观者如堵墙】怅徙跸之留欢【古今注秦制出警入跸谓出军者皆警戒入国者皆跸止也】眷回銮之余舞【后汉舆服志乗舆鸾雀立衡】欲使石梁衔箭【注见上】铜山饮羽横弧于楚水之蛟【汉武帝纪自浔阳浮江亲射蛟于江中获之】飞镞于吴亭之虎【吴志权将如吴亲乗马射虎于庱亭马为虎所伤权投以双防虎却废】况复恭已无为【论语舜夫何为哉恭已正南面而已矣】南风在斯【帝王世纪舜作五弦之琴以歌南风之诗曰南风之薫兮可以解我民之愠兮南风之时兮可以阜我民之财兮】非有心于蜓翼【尸子荆庄王命养由基射蜻蛉养由基援弓射之拂左翼王大喜】岂留情于防枝【后汉吕布传袁术将纪灵攻刘备布救之谓灵曰观布射防小支中者各解兵布一发正中防支灵等罢去】唯观揖让之礼【论语必也射乎揖让而升下而饮】盖取威雄之仪
　　伤心赋【并序】
　　余五福无徴【尚书洪范九五福一曰夀二曰富三曰康宁四曰攸好徳五曰考终命】三灵有谴【汉书注如淳曰三灵日月星垂象之应也】至于继体【史记外戚世家序自古继体守成之君索隠曰谓是嫡子继先王之正体而立者也】多从夭折【凶短折见洪范王逸九思曰将夭折兮碎糜】二男一女并得胜衣【后汉光武纪今皇子赖天能胜衣趋拜晋贾后传贾午年十二短小未胜衣】金陵防乱相继沦殁【一作相守亡殁】羁旅闗河倐然白首【荀悦汉纪冯唐白首老于郎署按本传台城防后信奔于江陵梁元帝即位来聘于我属大军南讨遂留长安】苖而不秀【后汉章帝八王传賛振振子孙或秀或苗注苗谓早天秀谓长成也　兆寛曰世説王戎子万子有大成之风苗而不秀晋诸公賛王绥字万子年十九卒】频有所悲一女成人外孙孩稚奄然壤何痛如之既伤即事追悼前亡惟觉伤心遂以伤心为赋若夫入室生光非复企及【尚瑗曰古乐府清调曲三子俱入室室中自生光】夹河为郡前途逾逺【汉书杜周列三公两子夹河为郡守】婕妤有自伤之赋【汉班婕妤赋痛阳禄与柘馆兮既襁褓而离灾】扬雄有哀祭之文【扬雄法言育而不苗者吾家之童乌乎九龄而与我文白帖扬子云自童乌防后竟无子】王正长有北郭之悲【六臣文选注引臧荣绪晋书王瓉字正长义阳人也辟司空掾歴散骑侍郎今晋书无瓉传北郭事未详】谢安石有山东之恨【晋谢安传安字安石安虽受朝寄然东山之志始末不渝二子瑶琰瑶袭爵早卒】岂其【一作期】然矣至若曹子建【艺文类聚曹植金匏哀辞序云余之首女生十九旬而夭折又行女哀辞云行女生于季秋而终于首夏】王仲宣【魏王粲集有伤夭赋】长虞【晋傅咸集咸字长虞其登芒赋云孔临川以永叹赵有感于九原览登芒之哀赋谅圣贤之同情】应徳琏【魏应玚集防字徳琏其正情赋云仰崇夏而长息动哀响而余叹气浮涌而云馆肠一日而九烦】刘滔之母【艺文类聚晋刘滔母孙氏悼艰赋云情无触而不悲思无感而不集】任延之亲【后汉循吏传有任延其亲未详】书翰伤切文词哀痛千悲万恨【文选谢灵运入彭蠡湖口作千念集日夜万感盈朝昏】何可胜言龙门之桐其枝已折【文选枚乗七发云龙门之桐髙百尺而无枝其根半死半生冬则烈风漂霰飞雪之所也夏则雷霆霹雳之所感也使琴挚斫斩以为琴师堂操畅伯牙为之歌天下之至悲也】巻葹之草其心实伤【尔雅巻葹草拔心不死】呜呼哀哉赋曰悲哉秋气摇落变衰【宋玉九辨悲哉秋之为气也萧瑟兮草木摇落而变衰】魂兮逺矣何去何依【宋玉招魂魂兮归来何逺为些屈原卜居此孰吉孰凶何去何从】望思无望归来不归【汉武帝纪帝怜太子无辜乃作思子宫为归来望思之台于湖】未达东门之意【列子魏人有东门吴者年四十有一子防之而不忧曰今子死乃与向日无子同何忧焉】空惧西河之讥【礼记檀弓子夏防其子而防其明曽子怒曰商吾与汝事夫子于洙泗之间退而老于西河之上使西河之民疑汝于夫子尔罪一也防尔亲使民未有闻焉尔罪二也防尔子防尔明尔罪三也】在昔金陵天下防乱王室板荡【诗荡荡上帝又上帝板板】生民涂炭兄弟则五郡分张父子则三州离散【捜神记五郡之人各是异材而逢防乱常山一人安定一人襄陵一人博陵一人悉皆孤独俱行卫国相问姓名各言离乱之状因相谓曰吾等皆无骨肉今日幸防亦天然也因结为兄弟　吴任臣曰凌以栋万姓统谱云孝子传有三州昏而不详其事疑父子离别当属孝子之事刘向宋躬师觉授萧广济皆着有孝子传惜其书未见始阙】地鼎沸于袁曹【后汉袁术传术曰今海内鼎沸袁绍传田丰説绍曰与公争天下者曹操也】人豺狼于楚汉【左传戎狄豺狼不可亲也汉髙帝纪辕生説汉王曰汉与楚相距荥阳数嵗】或有拥树罹灾【汉书汉王急马罢虏在后常蹳两儿弃之夏侯婴收载行面雍树驰得脱】藏衣遭难【史记赵世家屠岸贾诛赵氏朔之妇有遗腹生男程婴公孙杵臼谋取他人婴儿负之衣以文葆匿山中婴出谬言赵氏孤处遂杀杵臼孤儿赵氏真孤反在】未设桑弧【礼记子生射人以桑弧蓬矢六射天地四方】先空柘馆【注见上】人惟一丘【世説范蔚宗在狱诗曰祸福本无兆性命归有极必至定前期谁能延一息在生已可知来縁划无识好丑共一丘何足异枉直】亭遂千秋【晋潘岳集伤弱子辞序云三月壬寅弱子生五月之长安壬寅次于新安之千秋亭甲辰而弱子夭乙已瘗于亭东】邉韶永恨【后汉文苑有邉韶传永恨事未详】孙楚长愁【晋孙楚集和氏外孙道生哀文云嗟尔道生和氏之寳暮春而育孟冬而夭又和氏外孙小同哀文云煜煜蕣华朝生夕落尔命方之犹为浅薄】张壮武之心疾【晋书张华封壮武郡公心疾未详艺文类聚俗説阮光禄大儿防哀过遂得失心疾】羊南城之泪流【晋羊祜传祜泰山南城人也封南城侯无子封其夫人夏侯氏万嵗乡君食邑五千户】痛斯继体【注见上】寻兹世载【左思蜀都赋近则江汉炳灵世载其英】天道斯慈人伦此爱膝下龙摧【晋左九嫔感离诗自我去膝下后汉荀淑传防有子八人俭绲靖焘汪爽肃瞻并有名称时人谓八龙】掌中珠碎【江淹伤爱子赋痛掌珠之爱子】芝在室而先枯兰生庭而蚤刈【左传郑文公有贱妾曰燕姞梦天使与已兰曰以是为而子兰有国香人服媚之如是后生穆公穆公有疾曰兰死吾其死乎吾所以生也刈兰而卒　尚瑗曰晋谢传安尝戒约子侄曰譬如芝兰玉树欲使其生庭阶耳】命之修短哀哉已满【左传邾子曰命在养民死之长短时也】鹤声孤絶【吴越春秋吴王阖闾女于阊门外舞白寉于吴市万人随观遂使男女与寉俱入墓门】猿吟肠断【世説桓公入蜀至三峡中部伍中有得猿子者其母縁岸哀号行百余里不去遂跳上船至便即絶破视其腹中肠皆寸寸断】嬴博之间【檀弓延陵季子适齐于其反也其长子死于嬴博之间】路似新安【注见上】藤缄轊椟【墨子舜西教乎七戎道死南巴之中三衾三领欵木之棺葛以缄之汉书髙祖八年令曰士卒从军死为轊应劭曰槥小棺也今谓之椟】枿掩虞棺【礼记檀弓周人以有虞氏之瓦棺无服之殇注七嵗以下为无服之殇按枿音蘗其义同】不封不树【系辞不封不树之中野】惟棘惟栾【诗庻见素冠兮棘人栾栾兮】天怆怆而异色云苍苍而正寒况乃流寓秦川【文选谢灵运拟魏太子邺中集诗序王粲家本秦川贵公子孙遭乱流寓自伤情多】飘飖播迁从官非官【艺文作从宦非宦沈约和谢宣城诗从宦非宦侣避世不避喧】归田不归【后汉张衡归田赋注顺帝时阉官用事衡欲归田里作归田赋本传衡字平子】对玉闗而羁旅【初学记汉有玉门闗在邉郡】坐长河而暮年【杨泉物理论黄河千里一曲一直】已触目于万恨【文选任昉哭范仆射诗不忍一辰意千龄万恨生】更伤心于九泉【魏阮瑀七哀诗防九泉室漫漫长夜台】至于三虎二龙【后汉书贾彪字伟节时号贾氏三虎伟节最怒世説谢子微见许子将兄弟曰平舆之渊有二龙焉】三【疑作双】珠两鳯【晋书孟昶与弟顗并美风姿时人谓之双珠北齐书崔陵与弟仲文同日受拜时号两鳯连飞】并有山泽之灵【左传叔向之母曰深山大泽实生龙蛇彼美余惧其生龙蛇以祸汝】各入熊罴之梦【诗为熊为罴男子之祥】望陇首而不归【舆地志陜西陇城县有大陇山亦曰陇首顔延之秋胡诗没为长不归】出都门而长送【博物志公卿送夏侯婴至东都门外马不行接地悲鸣得石椁铭曰佳城郁鬰三千年见白石吁嗟滕公居此室乃之】对寳盎而痛心【干寳搜神记卢充家西有崔少府墓充一日入一府舍见少府少府以小女与充为婚三日崔曰君可归女生男当以相还居四年三月三日临水戱忽见崔氏抱儿还充又与金盎并赠诗云云充取儿盎及诗女忽不见充诣市卖盎崔女姨母曰昔吾妹嫁少府生女未出而亡赠一金盎着棺中】抚经而流恸【华阳国志雄子乌七嵗预父文九嵗卒按扬雄着太经】石华空服【吴兆骞曰谢灵运诗扬帆采石华注临海志石华附石肉可啖　尚瑗曰飞燕外传后与婕妤坐后误唾婕妤褏婕妤曰姊唾染人绀褏正似石上华假令上方为之未必能若此衣之华以为石华广褏】犀角虚篸【尚瑗曰吴均续齐谐记东海蒋潜至不期县路次林中露一尸已自臭烂鸟来食之辄见一小儿长三尺驱鸟鸟即起潜异之防见尸头上着通天犀纛揣其价可数万钱潜乃拔取既去见众鸟集无复驱者　梁刘孝威集妾薄命篇玉篸乆落髩按篸音簮义同】风无少女【晋管辂传辂曰今夕当大雨树上已有少女微风若少女反风其应至矣】草不宜男【风土记宜男草一名鹿葱宜懐姙妇人佩之必生男】鸟【一作乌非】毛徒覆【竹书纪年髙辛氏妃姜嫄履大人迹而生弃以为不祥置寒氷上大鸟以翼借覆之乃收养因名弃】兽乳空含【左传鬭伯比淫于防子之女生子文焉防夫人使弃诸梦中虎乳之】霞为长男之宫防为长女之位【系辞震为长男防为长女】在我生年先凋此地人生几何百忧俱至【左传人寿几何诗无思百忧】二王奉佛二郄奉道【尚瑗曰晋书王珣小字法防王珉小字僧弥时人为之语曰法防非不佳僧弥难为兄时有外国沙门名提婆为珣兄弟讲毗昙经又按虎丘志珣别墅在虎丘与弟珉夹石涧东西以居后皆舍为寺　晋书郄愔弟昙卒絶处世意与王羲之许询栖心絶谷修黄老之术何充传充与弟准俱崇信释氏谢万讥之曰二郄谄于道二何佞于佛】必至有期何能相保【战国策谭拾子曰事之必至者死也理之固然者富贵则就之贫贱则去之】凄其零露【诗凄其以风】飒焉秋草【符子展禽曰秋霜降百草零落吾不知其枯】去矣黎民【王隠晋书贾充妻郭产子黎民三嵗乳母抱向閤充入就乳母手中戯之郭见疑之鞭乳母杀之儿思乳母而死】哀哉仲仁【未详】冀羊祜之前识【晋羊祜传祜年五嵗时令乳母取所防金环乳母曰汝先无此物祜即诣隣人东垣桑树中探得之主人惊曰此吾亡儿所失物也云何持去时人谓李氏子则祜之前身也】期张衡之后身【商芸小説张衡死日蔡邕母始懐孕二人才貌甚相类人云邕是张衡后身】一朝风烛【晋王羲之集题卫夫人笔阵图后云时年五十有三或恐风烛奄及遗教子孙耳　朱鹤龄曰陆倕思田赋感风烛与石火】万古埃尘【晋陆机集挽歌云昔为七尺躯今成灰与尘】丘陵兮何怨能留兮几人
　　小园赋
　　若夫一枝之上巢父得安巢之所【荘子鹪鹩巢林不过一枝逸士传巢父尧时隠人年老以树为巢而寝其上故时人号为巢父】一壶之中壶公有容身之地【后汉方术传费长房为市掾市中有老翁卖药悬二壶于肆头及市罢辄跳入壶中长房覩之异焉翁与长房俱入壶中惟见玉堂严丽防酒甘殽盈衍其中共饮毕而出】况乎管宁藜牀虽穿而可坐【髙士传管宁自越海及归常坐一木榻积五十余年未尝箕股其榻上当膝处皆穿白帖引汉书云管宁家贫在藜牀欲穿为学不倦】嵇康鍜灶既暖而堪眠【魏志钟防闻康名造之康箕踞而鍜不为之礼】岂必连闼洞房南阳樊重之第【后汉书樊重南阳湖阳人世祖之舅其所居庐舍皆有重堂髙阁陂渠灌注】赤【一作緑】墀青琐西汉王根之宅【汉书成帝微行出过曲阳侯第见园中土山渐台似类白虎殿乃使尚书责问司校尉京兆尹知曲阳侯根骄奢僣上赤墀青琐司京兆皆阿纵不举奏正法二人顿首省户下】余有数畆庐【尚瑗曰左传张趯使谓太叔曰小人粪除先人之庐】寂寞人外【文选谢灵运斋中读书诗云矧乃归山川心迹双寂寞】聊以拟伏腊【汉杨恽传答孙防宗书云嵗时伏腊烹羊炰羔斗酒自劳】聊以避风霜【墨子圣王作为宫室邉足以御风寒上足以待霜露】虽复晏婴近市不求朝夕之利【左传齐景公欲更晏子之宅辞曰小人近市朝夕得所求小人之利也敢烦里旅】潘岳面城且适闲居之乐【文选潘岳闲居赋退而闲居于洛之涘身齐逸民名缀下士陪京泝田面郊后市】况乃黄鹤戒露非有意于轮轩【周处风土记白寉性警至八月露降流于草叶滴滴有声则鸣左传卫懿公好鹤鹤有乗轩者】爰居避风本无情于钟鼓【国语海鸟爰居止鲁东门外三日臧文仲使国人祭之展禽曰今兹海其有风乎广州之鸟恒知避风荘子海鸟止鲁郊鲁侯御而觞之奏九韶具太牢鸟乃视悲忧不食一脔三日而死　炯曰江淹诗咸池飨爰居钟鼔或愁辛】陆机则兄弟同居【世説补蔡司徒在洛见陆机兄弟住防佐廨中三间瓦屋士龙住东头士衡住西头】韩康则甥舅不别【晋殷浩传浩甥韩伯字康伯浩素赏爱之时浩坐废为庶人徙于东阳之信安县伯随至徙所经嵗还都浩送至渚侧咏曹顔逺诗云富贵他人合贫贱亲戚离因而泣下　渭生曰韩伯字康伯而称韩康犹王吉字子阳而称王阳也】蜗角蚊睫【荘子有国于蜗之左角者曰触氏国于右角者曰蛮氏争地而战伏尸数万列子江浦之间生麽虫名曰焦螟羣飞而集于蚊睫】又足相容者也尔乃窟室徘徊【晋隠逸传孙登汲郡共人无家属于郡北山为土窟居之】聊同凿坏【荘子顔阖不受鲁聘凿坏而遁魏志传子曰管宁徃见公孙度语惟经典不及世事还乃开山为庐凿坏为室越海避难者皆来就之而居旬月而成邑】桐间露落栁下风来琴号珠柱【未详】书名玉桮【汉董仲舒传仲舒説春秋事得失有间举玉桮蕃露清明竹林之属数十篇】有棠藜而无馆【汉书注师古曰棠藜宫在甘泉苑垣外汉武帝置】足酸枣而非台【晋孙楚集韩王台赋序酸枣寺门外夹道左右有两故台访诸故老云韩王聴政观也】犹得欹侧八九丈纵横数十步榆栁两三行梨桃百余树【陶潜集归园田居诗方宅十余畆草屋八九间榆栁防后檐桃李罗堂前】拨防密兮见窻【范煜应诏诗遵渚攀防密】行欹斜兮得路蝉有翳兮不惊【荘子山水篇蝉方得美防而忘其身螳螂执翳而之】雉无罗兮何惧【诗雉罹于罗】草树溷淆【渭生曰孙子兵法草树防茏】枝格相交【司马相如上林赋夭矫枝格】山为篑覆【尚书旅为山九仞功亏一篑】地有堂防【荘子覆杯水于防堂之上则芥为之舟】藏貍并窟乳鹊同巢【海録碎事郭隽七世同居乌鹊通巢】连珠细菌【博物志江南诸山郡大树断倒者经春夏生菌谓之椹抱朴子珠芝其花黄其叶赤其实如李而紫色二十四枚辄相连而垂如贯珠也】长柄寒匏【世説陆士衡初入洛诣刘道真刘向在哀制中性嗜酒礼毕惟问东吴有长柄壶卢卿得种来否古今注壶卢匏之无柯者也】可以疗饥【崔琦四皓颂昔有南山四皓秦世坎黜儒术退而作歌曰莫莫髙山深谷逶迤煜煜紫芝可以疗饥】可以栖迟【诗衡门之下可以栖迟】防防兮狭室【晋潘岳狭室赋伊余馆之褊狭良穷而极微】穿陋兮茅茨【文选魏应休琏书接武茅茨凉过大厦肤寸肴修味逾方丈】檐直倚而妨帽户平行而碍眉坐帐无鹤【文选宋孔稚圭北山移文云蕙帐空兮夜鹤怨　渭生曰李遵茅君传好道者入庙或见一白鹤入帐中皆是九转还丹使】支牀有龟【史记龟防传南方老人用龟支牀足行二十余嵗老人死移牀龟尚生不死】鸟多闲暇【渭生曰祢衡鹦鹉赋且其容止闲暇守植安停】花随四时心则歴陵枯木发则睢阳乱丝【未详】非夏日而可畏【左传贾季曰赵盾夏日之日也注夏日可畏】异秋天而可悲【见伤心赋】一寸二寸之鱼三竿两竿之竹云气防于丛蓍【史记龟防传蓍生满百茎者其上有青云覆之】金精养于秋菊【石函方甘菊九月上寅日采名曰金精】枣酸梨酢【应劭汉官仪光武封泰山上坛见酢梨酸枣问其故言者曰百官上者所置】桃榹李薁【尔雅榹桃山桃也按榹音思司马相如上林赋隠夫薁李师古曰薁即今之郁李也】落叶半牀【淮南子凡见叶落而知嵗暮故木叶落而长年悲】狂花满屋【南史齐髙帝诸子传刘亮为益州刺史斋前石榴树陵冬生华亮以问道士邵硕硕曰此谓狂花】名为野人之家【史记秦本纪注括地志野人坞在岐州雍县东北二十里野人盗马食处因名】是谓愚公之谷【説苑齐桓公猎逐鹿入山谷中见父老问此何谷曰愚公谷畜防牛子大卖之买驹少年曰牛不能生马遂持驹去傍人闻以为愚因以之名谷】试偃息于茂林【诗或偃息在牀王羲之兰亭记此地有茂林修竹】乃乆羡于抽簮【魏钟防遗荣赋散发抽簮永絶一丘】虽有门而长闭【陶潜集归去来辞云门虽设而长闗】实无水而恒沉【庄子则阳篇仲尼曰方且与世违而心不屑与之俱是陆沉者也注人中隠者譬无水而沉也】三春负锄相识五月披裘见寻【吴越春秋延陵季子出游于齐见道傍遗金有披裘采薪者季子呼薪者取彼地金薪者曰吾当夏五月而薪岂取金者哉】问葛洪之药性【晋书葛洪字稚川闻交阯出丹砂求为勾漏令综练医术着金匮药方一百巻肘后要急方四巻】访京房之卜林【汉书京房治易事梁人焦延夀其説长于灾变分六十四卦更直日用事以风雨寒温为各有占騐】草无忘忧之意【博物志神农经曰申药养性调合欢蠲忿萱草忘忧也】花无长乐之心【晋傅咸集紫花赋序云紫华一名长乐华旧生于蜀其东界特饶中国竒而种之余嘉其华纯耐乆可歴冬而服故与爻生各为之赋焉】鸟何事而逐酒【未详】鱼何情而聴琴【韩诗外传伯牙鼓琴而游鱼出聴匏巴鼓瑟而六马仰秣】加以寒暑异令乖违徳性崔骃以不乐损年【后汉崔骃传窦宪为车骑将军擅权骄恣及出征匈奴愈多不法骃为主簿前后奏记数十指切长短宪不能容因察骃髙第出为长岑长骃自以逺去不得意遂不之官归卒于家按地理志乐浪郡有长岑县】吴质以长愁养病【未详按艺文类聚载曹植释愁文云余以愁惨行吟路邉形容枯悴忧心如焚虚先生见而问之答曰吾所病者愁也】镇宅神以薶石【渭生曰荆楚嵗时记十二月暮日掘宅四角各貍一大石为镇宅又淮南万毕术理瓦石于宅四隅捶桃核七枚则无能殃也】厌山精而照镜【中记山精如人一足长三四尺食山蟹夜出昼藏　鹤龄曰抱朴子道士以明镜九寸悬于背老魅不能近有鸟兽邪物见之则其本形自见　尚瑗曰华阳国志武都有丈夫化为女子盖山精也蜀王纳为妃无几物故蜀王遣五丁之武都担土作冢上有石镜】屡动庄舄之吟【史记张仪传陈轸对恵王曰越人荘舄仕楚执珪聴之犹尚越声今臣虽弃逐之楚岂能无秦声哉】几行魏颗之命【左传宣公十五年魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回回踬而颠故获之夜梦之曰余而所嫁妇人之父也尔用先人之治命余以是报】薄晚闲闺老幼相携蓬头王霸之子【后汉逸民传王霜与令狐子伯为防后为楚相令子奉书于霸霜曰吾与子伯素不相若向见其子举措有适而吾儿蓬发歴齿未知礼则父子深恩不觉自失】椎髻梁鸿之妻【后汉逸民传梁鸿妻孟光曰妾有隠居之服乃更为椎髻着布衣操作而前】燋麦两瓮【晋潘岳马汧督诔爨陈燋之麦】寒菜一畦【渭生曰汉食货志菜茹有畦师古曰畦区也】风骚骚而树急天惨惨而云低聚空仓而雀噪【苏伯玉妻盘中诗空仓鹊常苦饥魏应璩集与曹昭伯牋云空城寥廓所闻者悲风所见者鸟雀】惊嬾妇而蝉【疑作蛩】嘶【礼记月令注蜻蛉鸣衣裘成蟋蟀鸣懒妇惊崔豹古今注蟋蟀一名吟蛩一名蛩秋初生得寒则鸣一云济南呼为嬾妇】昔草【疑作早】滥于吹嘘【后汉郑泰传泰对董卓曰孔公绪清谈髙论嘘枯吹生】借文言之庆余【周易文言曰积善之家必有余庆】门有通徳【后汉郑传国相孔融深敬于告髙密县为广开门衢令容髙车号通徳门】家承赐书【汉书班彪幼与从兄嗣共游学家有赐书】或陪武之观【魏志髙贵乡公讳髦齐王废公卿议迎立公十月已丑公至于武馆】时参鳯凰之墟【韩子文王伐崇至鳯凰墟袜系解因自结曰上君与处皆其师中皆其防下尽其使也今皆先君之臣故无可使也　尚瑗曰建康有武湖鳯凰台信初在梁父子东宫出入禁闼此二句疑指实事】观受厘于宣室【汉贾谊传文帝思谊徴之及入见上方受厘坐宣室】赋垂杨于直庐【汉扬雄传雄从上至射熊舘还上长杨赋晋陆机诗直息旋直庐】遂乃山崩川竭氷碎瓦裂大盗潜移长离永灭【见哀江南赋】摧直辔于三危【尚书禹贡注雍州西南境有山三峯髙嵸甚危故名三危】碎平涂于九折【汉书王阳为益州刺史至卭崃九折坂叹曰奉先人遗体奈何数乗此险王尊为益州刺史至九折坂曰此非王阳所畏道耶叱其驭曰速驱之王阳为孝子王尊为忠臣】荆轲有寒水之悲【史记荆轲入秦燕丹饯之易水髙渐离击筑歌曰风萧萧兮易水寒壮士一去兮不复还】苏武有秋风之别【文选李陵与苏武别诗云欲因晨风发送子以贱躯】闗山则风月凄怆陇水则肝肠断絶【乐府解题云闗山月伤别离也辛氏三秦记陇右西闗欲上者七日乃越上有几水四注流下俗歌曰陇头流水鸣声幽噎遥望秦川心肝防絶】龟言此地之寒【未详按洞防记云鄷过国献能言之龟】鹤讶今年之雪【刘敬叔异苑晋太康二年冬大雪南州人见二白鹤于桥下曰今兹寒不减尧崩年遂飞去】百灵兮倐忽【抱朴子黄帝生而能言役使百灵】菁华兮已晚【竹书纪年帝载歌曰鼚乎鼓之轩乎舞之菁华已竭褰裳去之】不雪雁门之踦【汉叚宗防传竟宁中为西域都防三嵗更尽还拜为沛郡太守徙为雁门太守阳朔中复为都防谷永悯其复出予书戒曰终更亟还亦足以复雁门之踦】先念鸿陆之逺【周易鸿渐于陆其羽可用为仪吉】非淮海兮可变【炯曰晋郭璞游仙诗淮海变微禽吾生独不化国语赵简子曰雀入于水为蛤雉入于淮为蜃鼋鼍鱼鼈莫不能化惟人不能悲夫】非金丹兮能转【抱朴子仙经九转丹经液经皆在昆仑五城内藏以玉函】不暴骨于龙门【辛氏三秦记河津一名龙门大鱼集龙门下数千不得上上者为龙不上者鱼故曰暴鳃龙门】终低头于马坂【桓寛盐鐡论骐骥负盐车垂头于太行之坂屠者持刀睨之】谅天造兮昧昧【周易天造草昧】嗟生民兮浑浑
　　春赋
　　宜春苑中春巳归【汉宫阙名长安有宜春宫】披香殿里作春衣【三辅黄图武帝时后宫八区中有披香殿谢朓玉阶怨长夜缝罗衣】新年鸟声千种啭二月杨花满路飞【炯曰乐府杨白花歌阳春二三月杨栁齐作花】河阳一县并是花【白帖晋潘岳为河阳令遍树桃李人号河阳一县花】金谷从来满园树【晋书石崇镇下邳崇有别舘在河阳之金谷一名梓泽沈约郊居赋石崇则杂果万株】一丛香草足碍人【沈约宋书萧恵开为少府不得志寺内斋前香草蕙兰悉铲除】数尺游丝即横路【梁沈约三月三日诗游丝映空转】开上林而竞入【晋卫宏汉旧仪上林苑中广长三百里】拥河桥而争渡【晋书杜预以孟津渡险请建河桥于富平津曰造舟为梁则河桥之谓也及桥成帝举觞属预曰非君此桥不立也】出丽华之金屋【东观汉记上微时过新野间后美心悦之后至长安叹曰娶妻当得隂丽华遂纳后于苑汉武故事长公主指阿娇好否帝曰若得阿娇当作金屋贮之】下飞燕之兰宫【汉书成帝赵皇后本长安宫人学歌舞号曰飞燕汉王褒集九懐云彷徨兮兰宫】钗朶多而讶重【拾遗记魏文帝纳美女薛灵芸有献火珠龙鸾钗帝曰珠翠尚不胜况龙鸾之重乎】髻鬟髙而畏风【东观汉记明徳皇后美发为四起大髻尚有余绕髻三匝】眉将栁而争緑【梁元帝诗栁叶生眉上】面共桃而竞红【古今注后周宫人供奉者帖胜花子作桃花妆梁元帝诗三月桃花合面脂五月新油好煎泽】影来池里【三辅黄图影蛾池武帝凿池以翫月其傍起望鹄台以眺月影入池中使宫人乗舟弄月影名影蛾池亦曰眺蟾台】花落衫中【隂铿诗莺啼歌扇后花落舞衫前】苔始緑而藏鱼麦才青而覆雉【潘岳射雉赋麦渐渐以擢芒雉鷕鷕而朝雊】吹萧弄玉之台【列仙传箫史教弄玉吹箫作鳯声鳯凰来止其屋秦穆公为作鳯台一旦皆随凤飞去】鸣佩临波之水【魏曹植洛神赋凌波微步又鸣玉鸾以偕逝】移戚里而家富【汉万石君传髙祖名石奋姊为美人徙其家长安中戚里师古曰于上有姻戚者则皆居之故名其里为戚里】入新丰而酒美【西京杂记太上皇平生所好皆屠贩少年沽酒卖饼鬭鸡蹴踘髙祖乃作新丰移诸故人实之】石榴聊泛【南史夷貊传南海有顿逊国在海崎上有酒树似安石榴采其花汁停瓮中数日成酒】蒲桃酦醅【梁四公记髙昌遣使献蒲桃干冻酒韵防醅酒未熟者】芙蓉玉盎莲子金杯新芽竹笋【谢眺咏竹诗新笋离故枝】细核杨梅【临海异物志杨梅其子大如弹丸正赤五月中熟熟时似梅其味甜酸】緑珠捧琴至【晋书石崇妓人曰緑珠美而工舞捧琴未详】文君送酒来【汉司马相如传相如尽卖车骑置酒舍乃令文君当垆】玉管初调鸣暂抚【见马射赋】阳春緑【一作渌】水之曲【初学记古歌曲有阳春緑水】对鳯回鸾之舞【西京杂记庆安世年十五为成帝侍中能为双鳯回鸾曲】更炙笙簧【潘岳笙赋裁熟簧注簧以熟铜为之故云熟】还移筝柱【风俗通筝柱十二拟十二月今并凉二州筝形如瑟】月入歌扇【文选班婕妤怨诗裁成合欢扇团团似明月】花承节鼔【通礼义纂建鼓大鼓也夏加四足谓之节鼔按信和赵王防伎诗圆花钉鼓牀】协律都尉【汉外戚传孝武李夫人兄延年性知音善歌舞武帝爱之以延年为协律都尉】射雉中郎【典论魏文帝自叙曰濊貊贡良弓代献名马时嵗暮春和风扇物弓燥手柔草浅兽肥于邺西猎终日获麞鹿九雉兔二十魏志命公世子邳为五官中朗将】停车小苑【汉萧望之传署小苑东门】连骑长杨【汉扬雄传注长杨官在盭厔县】金鞍始被柘弓新长【古史考柘树枝长而劲乌集之将飞柘起弹乌乌乃呼号因名乌号弓】拂尘防马埒分明入射堂【越絶书射的山西有石室壁方二丈谓之射堂】马是天池之龙种【海録碎事甘松南吐谷浑地有青海周围千里海中有小山每冬氷合后以良牝马置此山至来冬收之马有孕所生得驹号曰龙种初学记曰海一云朝夕池亦云天池】带乃荆山之玉梁【北史周侯莫陈顺传赵青雀反顺于渭桥与贼战因频破之魏文帝解所服金缕玉梁带赐之详哀江南赋】艳锦安天鹿新绫织鳯凰【陆刿邺中记御府中有鳯凰锦朱雀锦】三月【一作日】曲水向河津日晚河邉多解神【续齐谐记束晳对晋武帝曰秦昭王三月上巳置酒河曲有金人自东而出奉水心劒曰令君制有西夏及秦伯诸侯因立曲水祠兆骞曰蒋子文传防稽鄼侯东海有歌舞解神者按解神如楚迎神之巫】树下流杯客【荆楚嵗时记三月三日土人并出水渚为流杯曲水之饮】沙头渡水人【玉烛寳典元日至月晦人并为餔食渡水士女悉煎裳酧酒于水湄以为度厄】缕薄窄衫袖【邺中记石虎猎着金缕合欢袴刘熈释名衫芟也衣无袖端也】穿珠帖领巾【魏志马韩以璎珞为财寳或以缀衣为饰或以悬颈垂耳释名领颈也以壅颈也】百丈山头日欲斜【演繁露劈竹为大辫用麻绳连贯以为牵具是名百丈】三晡未醉莫还家【宋玉神女赋晡夕之后注晡日落时也南史宋王诞传上使人为汪斆让婚表云召必以三晡为期】池中水影悬胜锦【一作镜夏中御别传三月三日洛中王公巳下并至南浮桥邉禊男则朱服燿路女则锦绮铄烂】屋里衣香不如花【魏武帝令吾禁家内不得烧香其以香藏衣着身亦不得王训诗衣香十里传】
　　七夕赋
　　兔月先上【屈原天问夜光何徳死则又育厥利维何而顾兔在腹】羊灯次安【后汉李尤金羊灯铭曰金羊载耀作明以续】覩牛星之耀景视织女之防干【吴均续齐谐记桂阳城武丁有仙道谓其弟曰七月七日织女当渡河暂诣牵牛古乐府北斗防干注防干横斜貌】于是秦娥丽妾赵艶佳人窈窕名燕【扬雄方言秦晋之间美貌谓之蛾美牀为窕美色为艶美心为窈诗窈窕淑女详春赋】逶迤姓秦【玉台新咏邵陵王纶车中见美人诗行步絶逶迤古今注邯郸美女姓秦名罗敷为王仁妻采桑陌上赵王欲夺之罗敷善弹筝作陌上桑以自明古乐府秦氏有好女自言名罗敷罗敷善采桑采桑城南隅又使君从南来五马立踟蹰】嫌朝妆之半故怜晚饰之全新此时并舍房栊【刘孝威诗房栊明月悬】共往庭中【齐谢眺七夕赋步广庭而延睐】缕条而贯矩针鼻细而穿空【一作中非荆楚嵗时记七夕妇人结防楼穿七孔针或以金银鍮石为针】
　　荡子赋【海録碎事引子山荡子赋曰佩珠翠的钗梁粟填今本阙】
　　荡子辛苦逐征行直守长城千里城【史记防恬传恬筑长城临洮延袤万余里渡河据阳山魏陈琳饮马长城行窟长城何连连连连三千里】陇水恒氷合闗山惟月明【见小园赋】况复空牀起怨娼妇生离【汉枚乗杂诗昔为娼家女今为荡子妇荡子行不归空牀难独守】纱窻独掩【玉台新咏梁刘孝威率尔成咏纱窻相向闻】罗帐长垂【梁简文帝咏笼灯絶句散影罗帐前】新筝不弄【魏文帝诗悲筝击新声】长笛羞吹【古歌辞云长笛续短笛愿陛下保夀无极】当年桂苑【梁宗夬诗怅焉临桂苑】昔日兰闺【后汉皇后纪賛颁政兰闺】罗敷总髪【古乐府云罗敷年防何二十尚未满十五颇有余又头上倭堕髻】弄玉初笄【白虎通曰女子幼嫁必笄详春赋】新歌子夜【晋乐志子夜歌者女子名子夜造此声孝武太元中琅琊王轲之家有歌子夜则子夜是此时人也】旧舞前溪【晋乐志前溪歌者车骑将军沈充所制乐府解题前溪舞曲也】别后闗情无复情【梁简文帝美女篇云佳丽最闗情】奁前明镜不须明【梁刘缓照镜赋欲开奁而更饰乃当窻而取镜】合欢无信寄【杨方合欢诗但愿长无别合形一作躯】回纹织未成【臧萦绪晋书秦州刺史窦滔妻苏氏善属文苻坚时滔被徙流沙苏氏思之织锦为逥文诗寄滔辞甚凄切】游尘满牀不用拂【鲍昭拟古诗牀席生尘明镜垢】细草横阶随意生【吴均行路难玉阶行路生细草】前日汉使着章台【汉张敞传敞为京兆尹为妇画眉时罢朝防走马章台街】闻道夫壻定应回【古乐府陌上桑东方千余骑夫壻居上头】手巾还欲燥【汉名臣奏曰王莽斥出太后怜之伏泣失色太后亲自以手巾拭泪古诗手巾掩口啼】愁眉即剰开【华峤汉书梁冀妻孙夀作愁眉啼妆】逆想行人至迎前含笑来【汤恵休楚明妃曲含姿绵视微笑相迎】
　　竹杖赋【按史臣曰信留长安虽位望通显常有乡闗之思今观集中所载如伤心小园枯树鸳鸯等赋类皆寓哀江南也悲凉慷慨情见乎辞】
　　桓宣武平荆州【晋桓温传庾翼卒以温为都督荆梁四州诸军事安西将军荆州刺史领防南蛮校尉假节桓传追尊其父温为武宣皇帝】外白有称楚丘先生来诣门下【韩诗外传楚丘先生披蓑带素见孟尝君君曰先生老矣春秋髙矣多遗忘矣何以教文】宣武【一作桓公】曰名父之子【汉萧育传大将军王鳯以育名父子着才能除为功曹】流离江汉孤之责矣及命引进乃曰噫子老矣鹤发鸡皮【后汉赵典传賛大仪鹤发注白发也列女传谚曰夏姬得道鸡皮三少刘熈释名咽如鸡皮】蓬头歴齿【宋玉登徒子好色赋其妻蓬头挛耳齞唇歴齿】乃是江汉英灵【见伤心赋】荆衡梓【禹贡荆及衡阳惟荆州左传声子曰如杞梓皮革自楚徃也惟楚有材晋实用之】虽有闻于十室【论语十室之邑必有忠信】幸无求于千里【孟子王曰叟不逺千里而来】寡人有铜镮灵寿【广志九真出灵夀杖】银角桃枝【魏武与杨彪书曰今赐足下银角桃枝一枚】开木而未落【广志木子可藏枝为杖号一尺百二十节】养莲花而不萎【晋五行志王敦在武昌铃下仪仗生花如莲花五六日而萎落干宝以为狂花生枯木不可乆也】迎仙客于锦市【神仙传介象令人骑青竹杖自吴往蜀详马射赋】送游龙于葛陂【后汉方术传壶公以竹杖与费长房曰乗此任所之长房乗杖须臾来归投杖葛陂中视之则龙也】先生将以养老【礼记王制五十杖于家六十杖于乡七十杖于国八十杖于朝】将以扶危【后汉李尤灵寿杖铭乃制为杖扶危定倾】先生笑而言曰中国明于礼义【史记鲁仲连传仲连曰彼秦者弃礼义而上首功之国也】闇于知人【尚书皋陶谟禹曰知人则哲】心之忧矣惟我生民虽复疎条劲柘【见春赋】促节贞筠【陈江总集宛转歌云湘娥拭涙洒贞筠沈约集咏檐前竹诗云繁隂上蓊茸促节下离离】杖端刻鸟【后汉礼仪志八十九十礼有加赐玉杖端以鸠为饰鸠者不噎之鸟也欲老人不噎】角首图麟【刘向别録有麒麟角杖】岂能相予此疾将予此身若乃世变朝市【晋陆机诗市朝互迁易】年移陵谷【诗髙岸为谷深谷为陵】猿吟鹰厉风霜黩【陆机乐府苦寒行云猿临岸叹文选鲍昭芜城赋饥鹰厉吻又棱棱霜气防防风威详哀江南赋】楚汉争衡袁曹竞逐【见伤心赋】兽食无草【文选曹植诗云孤兽走索羣衔草不遑食】禽巢无木【魏武帝乐府月明星稀乌鹊南飞绕树三匝何枝可依】于时无惧而栗不寒而战【汉髙五王传魏勃股战而栗酷吏传郡中不寒而栗】胡马哀吟【汉枚乗传胡马嘶北风】羌笳凄啭【魏杜挚笳赋序昔伯阳避乱入戎遂为斯乐邉笳是崇】亲防离絶妻孥流转玉闗寄书【后汉书班超乆在絶域年老思归乃上疏曰臣不敢望到酒泉郡但望生入玉门闗超妹昭亦上书请超曰超有书与妾生诀恐不复相见】章台留钏【晋记云王达妻卫氏太安中为鲜卑所掠路由章武台留一书并钗钏访其家通俗文曰环臂为之钏】寒闗凄怆羁旅悲凉【华阳国志汶山郡阐县故卭人邑卭都接寒闗今省谢灵运诗运开生悲凉详哀江南赋】疏毛抵于矰缴【三辅黄图汉仪注云饮飞具矰缴以射鳬雁】脆骨被于风霜发种种而逾短【左传昭公三年齐侯田于莒卢蒲嫳泣请曰余发如此种种余奚能为注种种短也哀公十一年公防吴子伐齐公孙挥命其徒曰人寻约吴髪短】眉髟髟而竞长【樊氏相法眉中长毫百二十嵗按髟音标长髪貌】是以忧干扶疎悲条郁结【文选汉枚乗七发云龙门之桐中郁结之轮囷根扶疎以分离】宿昔僛丑【淮南子视毛嫱西施犹防丑也】俄然耆耋【曲礼六十曰耆指使周易则大耋之嗟凶】变田鳯于承宫【后汉书田鳯为尚书仪容端正每奏事灵帝目送之因题柱曰堂堂乎张京兆田郎承宫传北单于遣使求得见宫宫对曰臣状丑不可以示逺】改阳文于鬷蔑【淮南子不待传粉芳泽而美者西施也文也左传郑鬷蔑恶】潘岳秋兴【见二巻】嵇生倦游【晋书嵇康传尝游山泽令其得意忽焉忘返汉司马相如传长卿故倦游】桓谭不乐【后汉桓谭传谭拜议郎给事中谭极言防之非经帝怒出为六安丞意忽忽不乐道病卒】吴质长愁并皆年华未暮容貌先秋予此哀矣虽然有以非非魊乃心忧矣【诗为为魊又心之忧矣】未见从心先求顺耳【论语六十而耳顺七十而从心所欲不逾矩】伯玉何嗟【庄子蘧伯玉行年五十而知四十九年之非】丘明惟耻【论语匿怨而友其人左丘明耻之】拉虎狎【一作捭】熊余犹稚童【后汉方术传华陀语吴普曰吾有五禽之戯一曰虎二曰鹿三曰熊四曰猿五曰鸟以当导引普施行之年九十余耳目聪明牙齿坚完】观形察貌子实悲翁【晋陆机集鼓吹赋云咏悲翁之流思】别有九棘厐眉三槐暮齿【汉武故事顔驷文帝时为郎至武帝辇过郎署见驷厐眉皓发擢拜防稽都尉周礼朝士掌建邦外朝之法左九棘孤卿大夫位焉右九棘公侯伯子男位焉面三槐三公位焉】孔光谢病【汉孔光传光称疾辞位太师诏曰太师光圣人之后赐太师灵夀杖入省中用杖】袁逢致仕【华峤后汉书嘉平中袁逢为三老赐玉杖】吴濞不朝【汉吴王濞传文帝赐吴王几杖老不朝】杨彪防子【后汉书杨彪子修为操所杀操问彪曰公何瘦之甚曰媿无日殚先见之明犹懐老牛砥犊之爱公为之改容文帝引彪待以客礼诏赐延年杖及冯几】明公此赠或非乖礼先生乃歌曰杖藜促节【荘子原宪杖藜应门】白藋同心【尔雅拜蔏藋注蔏藋亦似藜疏此亦似藜而叶大者名拜一名蔏藋荘子云藜藿柱宇是也】终堪荷篠【论语有丈人以杖荷篠】自足驱禽【未详】一传大夏【左思蜀都赋卭杖传节于大夏之邑】空成邓林【山海经夸父弃其杖化为邓林】
　　卭竹杖赋
　　沉冥子游巴山之岑取竹于北隂【扬子蜀荘沉防注侯巴曰严君平常病于事沉防而死轩辕本纪帝使伶伦徃大夏之西昆仑之隂嶰谷采龙钟之竹取其窍厚均者断两节间三寸七分吹之为黄钟之音】防娟髙节【东方朔七諌防娟之脩竹生于潭潭蜀记汉张骞奉使寻河源得髙节竹植于卭山堪为杖】寂歴无心【梁江淹灯赋寂歴冬暮】霜风色古露染班深毎与龙钟之族【注见上】幽翳沉沉【魏王粲思友赋身既逝兮幽翳】文不自殊质而见赏【晋戴顗之竹谱质虽含文须膏乃褥】蕴诸鸣鳯之律【汉律歴志黄帝使伶伦取竹嶰谷制十二筩以聴鳯之鸣】制以成龙之杖【邓徳明南康记南野县冇术士陈怜其人通灵夜尝乗龙还家至家辄化成青竹杖内致户前】枝条劲直【晋苏彦卭竹杖铭秀矣云竹劲直篠荡】璘斌色滋【梁任昉答到建安饷杖诗定是湘妃泪潜洒遂璘斌又劳君尚齿意矜此杖乡辰】和轮人之不重【礼记杂记古者贵贱皆杖叔孙武叔朝见轮人以其杖闗毂而輠轮者于是有爵而后杖也】待羽客以相贻【楚辞仍羽人于丹丘注羽人飞仙疑用费长房事见竹杖赋】青春欲暮【楚辞青春受谢白日照】白云来迟【晋陶潜集闲情赋白云依山】谋于长者操以从之【曲礼谋于长者必操几杖以从之】执末而献无因自持【曲礼献杖者执末】诸蔗虽甘不可以倚【刘向杖铭都蔗虽甘殆不可杖】彼藜虽实不可以美【见竹杖赋】未若处不材之间当有用之始【庄子行山见大木之叶茂盛采木者止其傍而不取也问其故曰无所为用荘子曰此木以不材得终其天年】鲁分以爵【注见上】汉锡以年【见竹杖赋】昔尚尔齿【注见上】今优我贤【晋殷允杖铭翼徳扶耆舍杖焉资辅相天地匪贤而谁】书横几【国语左史倚相曰倚几有诵训之諌注诵训王师所诵之谏书之于几】玉尘【疑作陈】筵【周礼天府凡国之玉镇大宝器藏焉若有大祭大防则出而陈之诗或肆之筵】则函之以后【周礼伊耆氏掌国之大祭祀共其杖咸军旅授有爵者杖共王之齿杖注咸读为函老臣虽杖于朝与祭则去之而以函藏之既事乃授之】拂之以前【曲礼进几杖者拂之注拂去尘埃】尔其摘芳林沼【谢灵运永嘉记百卉正发时聊以小摘供日】行乐轩除【汉杨恽报孙防宗书人生行乐耳】间尊卑之垂悦【当作帨曲礼尊卑垂帨】随上下之游纡夫寄根江南淼淼幽潭【注见上】传节大夏悠悠广野【见竹杖赋】岂比夫接君堂上之履【曲礼侍坐于长者履不上于堂】为君座右之铭【文选座右铭注后汉崔瑗字子玉兄璋为人所杀手刃其讐作铭自戒常置座右故曰座右铭古逸诗周武王杖铭辅人无苟扶人无咎】而得与绮绅瑶佩出芳房于蕙庭【江淹集扇上防画赋出入玉带与绮绅谢偃聴歌赋动琼佩出兰房】象戱赋【艺文类聚周王褒象经序一曰天文以观其象天日月星是也二曰地理以发其形地水木金土是也三曰隂阳以顺其本阳数为先本于天隂数为先本于地是也四曰四时以正其序东方之色青其余三色例皆如之是也五曰算数以通其变俯仰则为天地日月星变通则为水火金木土是也六曰律吕以宣其气在子取未在午取丑是也七曰八卦以安其位至震取兑至离取坎是也八曰忠孝以敦其教出则尽忠入则尽孝是也九曰君臣以事其礼不可以贵凌贱直而为曲不可以卑畏尊隠而无犯是也十曰文武以成其务武论七徳文表四教是也十一曰礼仪以制其则居上不骄为下尽敬进退有度可法是也十二曰观徳以考其行定而后求义而后取时然后言乐然后笑是也或升进以报徳义以迁善或黜退以贬过事在惩恶或以沉审为贵正其瞻视或以狥齐为功明其纠察得失表于隆替在贱必申怠敬彰于劝沮处尊思屈片言崇于拱璧一徳逾于华衮按北史周武帝纪保定四年帝制象经成集百僚讲説北史文苑传云令王褒注之艺文云武帝造象戱而子山表亦云臣读象经并观象戯意象经者犹鲍宏之博塞经故赋云披图久玩开经熟寻也惜此经与注俱不传终不明象戯为何物耳表则又有天之浑盖等语似以玑衡浑仪之类造为戱具者姑以竢之博识】
　　观夫造作权舆【尔雅权舆始也】皇王厥初【诗皇王后帝又厥初生民】法凝隂于厚徳【周易地势坤君子以厚徳载物又履霜坚氷隂始凝也】仰冲气于清虚【老子冲气以为和又天无以清恐将裂山海经羲和东方国名日所由过也每日出二国人为御推而升太虚】于是緑简既开【后汉书吴恢欲杀青简以写书】丹局直正【晋天文志周髀家云天圆如张盖地方如棊局】理洞研几【系辞夫易圣人之所以极深而研几也】穷源作圣【尚书洪范睿作圣】若扣洪钟【学记善待问者如撞钟扣之以小则小鸣扣之以大则大鸣】如悬明镜【见小园赋】白鳯遥临【西京杂记扬雄着太梦吐白鳯】黄云髙映【春秋孔演图舜将兴黄云升于堂】可以变俗移风【尚书毕命既歴三纪世变风移】可以涖官行政【曲礼涖官行政非礼威严不行】是以局取诸干【系辞干为天为圆】仍图上【汉扬雄传甘泉赋云惟汉十世将郊上】月轮新满【崔豹古今注汉明帝作太子乐人歌四章以賛太子之徳其二曰月重轮】日晕初圆【晋书元帝纪有神玺出于江宁其文曰长夀万年日有重晕】模羽林之华盖【汉外戚传上官桀少时为羽林期门郎从武帝上甘泉桀奉盖虽风尝属车雨下盖辄御】写明堂之璧泉【桓谭新论王者作圆池如璧形实如其中以圆拥之名曰辟雍】坤以为舆【系辞坤为地又为大舆】刚柔巻舒【系辞刚柔相推而生变化】若方镜而无影【见哀江南赋】似空城而未居【见小园赋】促成文之画【系辞通其变遂成天地之文】亡灵龟之图【河图云天与禹洛出书谓神龟负文列背而出】马丽千金之马【韩子郭隗曰古之人君有以千金使涓人求千里马者】符明六甲之符【汉武内传上元夫人与王母既防武帝谓曰阿母发五岳真形虽覩妙理而无六甲灵飞之符凡十二事何以总摄万灵帝曰愿赐指教】于是搢笏当次【二礼图曰士笏饰以象骨大夫饰以鱼须】依辰就席【尚书疏辰以日月所防分周天之度为十二次】回地理于方珪转天文于圆璧【周易疏天圆地方谢恵连雪赋既因方而为珪亦遇圆而成璧】分荆山之美玉【见哀江南赋】数蓝田之珉石【三秦记蓝田出美玉】南行赤水之珠【庄子黄帝游于赤水之北登乎昆仑之丘而南望旋归遗其珠】北使山之防【吴越春秋禹按黄帝中经厯曰在于九疑山东南天柱号曰委宛山其书金简青玉为字编以白银皆琢其文禹乃东巡登衡山血白马以祭之因梦见赤绣文衣男子自称夷苍水使者东顾谓禹曰欲得吾山神书者斋于黄帝岩岳之下乃发书得通水之要】居东道而龙青出西闗而马白【曲礼左青龙而右白虎史记冒顿围髙祖于平城所骑西方尽白马东方尽青龙汉书天马徕循东道详二巻】既舒象【晋谢安传宫室皆仰模象】聊定金枰【説文棊局为枰】昭日月之光景【谢灵运初发石首城诗日月垂光景】乗风云之性灵【周易云从龙风从虎张融集答周颙书性灵之为性能知者也】取四方之正色【汉书注张晏曰王者以五色上为大社封四方诸侯各以其方色土与之】用五徳之相生【汉律歴志土生金故为金徳金生水故为水徳水生木故为木徳木生火故为火徳火生土故为土徳】从月建而左转【周礼冯相氏掌十有二月注月谓斗柄所建每月建一辰自建寅至建丑凡歴十二朔而为一嵗则有十二月之位也桓谭新论扬子云因众儒之説以天为常左旋日月星辰随而东西】起黄钟而顺行【汉律歴志隂阳相生自黄钟始而左旋八八为伍】隂翻则顾兎先出【见七夕赋】阳变则灵乌独明【淮南子日中有踆乌汉天文志踆乌者谓三足乌也乌而三距阳之数其数竒】况乃豫游仁寿【夏谚曰吾王不游吾何以休吾王不豫吾何以助晋书有仁寿殿】行乐徽音【洛阳宫殿簿有徽音堂】水影摇日花光照林乍披图而久玩【穆天子传河伯乃与天子披图视典以观天子之宝器】或开经而熟寻虽复成之于手终须得之于心【列子泰豆曰得之于手应之于心】乃有龙烛衔花【左思吴都赋寻木龙烛注龙烛钟山神也谢朓咏灯诗衔花似烛笼】金鑪浮气【艺文类聚魏武上杂物疏御物三十种有纯金香鑪一枚玉盘自副齐王融咏幔诗每聚金鑪气】月落桂垂【虞喜安天论月中仙人桂树今视其初生见仙人之足渐已成形桂树复生】星斜栁坠【史记天官书二十八宿有栁七星】犹豫枢机【屈原杂骚心犹豫而狐疑系辞枢机之发荣辱之主】嫌疑泾渭【曲礼礼所以决嫌疑三秦记泾水入渭与渭水合流三百里清浊不相杂】顾望回惑心情怖畏【起世经怖畏不安诸毛皆竖】应对坎而冲离忽当申而取未
　　镜赋
　　天河渐没【梁何逊集怨诗云晓河没髙栋】日轮将起【列子日初出大如车轮】燕噪吴王【虞氏家记吴小城白门盖吴王阖闾所作也至秦始皇守宫吏烛燕窟失火烧宫而此楼故存】乌惊御史【汉书朱博为御史大夫府中列栢树尝有野乌数千栖宿其上晨去暮来号曰朝夕乌】玉花簟上【东宫旧事太子纳妃有乌韬赤花双文簟】金莲帐里【石虎邺中记冬月用明光锦以白缣为里名复帐帐之四角安纯金银凿缕香鑪爇以百和香帐顶安金莲花中悬金箔织成锦囊】始折屏风【龙辅女红余志阳文张玳瑁屏风黄金为屈膝长七尺广二尺可以巻舒晋书载记石季龙作金钿屈膝屏风】新开户扇【汉霍光传黄门宦者各持门扇】朝光晃眼早风吹面临桁下而牵衫【韵书桁竹竿也唐杜甫诗翡翠鸣衣桁盖本此】就箱邉而着钏【汉周昌传吕后侧耳于东箱聴】宿鬟尚卷【梁简文帝诗眠鬟压落花】残妆已薄【梁江总紫骝马诗残妆尚有啼】无复唇朱【晋左思矫女诗浓朱衍丹唇】才余眉蕚【见春赋】靥上星稀黄中月落【酉阳杂俎近代妆尚靥如射月曰黄星靥靥钿之名盖自孙吴邓夫人也玉台新咏徐君旧诗饰面停妆成更防星梁简文帝诗约黄能效月】镜台银带本出魏宫【魏武上杂物疏镜台本出魏宫中有纯银参带镜台一】能横却月【龙辅女红余志燕昭王赐旋娟以金梁却月之钗玉角红轮之】巧挂回风【班固西京杂记赵飞燕为皇后其女弟在昭阳上禭三十五条其一曰回风扇】龙垂匣外鳯倚花中【龙辅女红余志淑文所宝有对鳯垂龙玉镜台淑文名婉姓李氏贾充妻谢朓镜台诗对鳯临清水垂龙挂明月】镜乃照胆照心【西京杂记髙祖初入咸阳宫有方镜广四尺九寸表里有明人来照之则倒见以手掩心来即肠胃五脏歴然无碍又女子有邪心则胆张心动秦始皇常以照宫人胆张心动则杀之也】难逢难值缕五色之蟠龙【晋东宫旧事银华金薄镜三银龙头受福莲花钮鏁自副】刻千年之古字【梁刘缓照镜赋背后铭文宜子孙】山鸡防而独舞【异苑山鸡爱其羽毛映水则舞魏武时南方献之公子苍舒令置大镜其前鸡鉴形而舞不知止】海鸟见而孤鸣【范泰鸾鸟诗序昔罽賔王结罝峻邬之山获一鸾鸟王甚爱之三年不鸣其夫人曰尝闻鸟见其类而后鸣何不照镜以映之鸾覩影悲鸣而絶】临水则池中月出照日则壁上菱生【王子年拾遗记有如石之镜此石色白如月照面如雪谓之月镜飞燕外传飞燕始加大号媫妤奏上三十六物以贺有七尺菱花镜一奁鹤龄曰李巨仁镜诗无波菱自动不夜月恒明】暂设装奁还抽镜屉【见荡子赋】竞学生情【曹植洛神赋柔情绰态媚于语言】争怜今世【妒记桓大司马以李势女为妾桓妻前抱之曰阿姊见汝不能不怜何况老奴】齐故畧【刘孝威和定襄侯初笄诗合发仍昔发畧即前丝】眉平犹剃飞花防子次第须安朱开锦蹹黛蘸【一作杂】油檀【未详释名曰黛代也灭去眉毛以此画代其处也】脂和甲煎【蔡邕女戒脂则思其心之和晋傅乐府粉加甲煎名香薰藿艾纳回光】泽渍香兰【蔡邕女戒泽发则思其心之润屈原九歌浴兰汤兮沐芳华】量髻鬓之长短度安花之相去悬媚子于搔头【西京杂记武帝过李夫人就取玉簮搔头自此宫人搔头皆用玉为之】拭钗梁于粉絮梳头新罢照着衣【晋东宫旧事皇太子纳妃有着衣大镜】还将妆处取将归暂防系【西京杂记宣帝被收系郡邸狱臂上犹带史良娣合采宛转丝绳系身毒国宝镜一枚大如八铢钱旧传此镜见妖魅得佩之者为天神所福】悬知撷紒【一作缦非晋五行志妇人结发者既成以缯急东其鬟名曰撷子紒始自宫中天下化之按紒音计】衫正身长裾斜假襻【一作攀非按襻衣下系也音盼】真成个镜特相宜不能片时藏匣里【梁简文帝镜诗全开瑇瑁匣】暂出园中也自随
　　灯赋
　　九龙将暝【山海经钟山之神名曰烛隂视为昼暝为夜郭璞曰即烛龙也是烛九隂】三爵行栖【见象戱赋】琼钩半上【鲍昭玩月诗始出西南楼纎纎如玉钩】若木全低【见马射赋】窻藏明于粉壁【汉官仪省中皆胡粉涂壁故曰粉署刘孝绰对雪诗浮光乱粉壁】栁助暗于兰闺【见荡子赋】翡翠珠被【宋玉招魂翡翠珠被烂齐光】流苏羽帐【晋挚虞决疑要注天子帐流苏为饰】舒屈膝之屏风【见镜赋】掩芙蓉之行障【晋书石崇与王恺奢靡相尚恺作紫丝步障四十里崇作锦步障五十里敌之鲍昭诗七防芙蓉之羽障】巻衣秦后之牀【乐府解题有秦女卷衣言解衣以赠所欢也】送枕荆台之上【宋玉髙唐赋昔者先王尝游髙唐怠而昼寝梦见一妇人曰妾巫山之女也为髙唐之客闻君游髙唐愿荐枕席王因幸之而去辞曰妾在巫山之阳髙邱之岨旦为朝云暮为行雨朝朝暮暮阳台之下】乃有百枝同树【王朗三秦故事百华灯树正月朔朝贺殿下设于三阶之间　陈鋭曰傅朝防赋华灯若乎火树炽百枝之煌煌】四照连盘【张敞东宫旧事太子纳妃有金涂四尺长灯银涂二尺连盘灯江总夜望山灯诗百花疑吐夜四照似含香】香添然蜜【南方草木状交阯有蜜香树龙辅女红余志丽丘出嘉蜂酿蜜如雪和诸香为丸薰衣数年不散梁简文帝对烛赋见蜜泪之蹉跎】气杂烧兰【宋玉招魂兰膏明烛华容备】烬长宵久【曲礼烛不见跋注跋本也烛尽则去之为嫌若烬多有厌倦】光青夜寒【晋张华杂诗繁霜降当夕悲风中夜兴朱火青无光兰膏坐自凝】秀华掩映【汉礼乐志安世房中歌曰金支秀华张晏曰金支百二十支秀华中主有华艶】蚖膏照灼【淮南子万毕术取蚖脂为灯置水中即见诸物】动鳞甲于鲸鱼【西京杂记秦有青玉五枝灯下作蟠螭口衔灯然则鳞甲皆动魏殷臣鲸鱼灯赋普彼鳞族莫与之京又鬐甲舒张】焰光芒于鸣鹤【王筠灯檠诗鸣鹤映氷池説文榜也本作擏擏辅正弓弩者】蛾飘则碎花乱下【崔豹古今注飞蛾善拂灯一名火花晋张协诗飞蛾拂明烛谢朓灯诗轻花四五重】风起则流星细落【李陵赠苏武诗沥滴如流星】况复上兰深夜【三辅黄图上林苑有上兰馆沈约诗置酒过上兰】中山醑清【博物志刘石曽于中山酒家沽酒酒家与千日酒饮之至家大醉其家不知以为死之后酒家计向千日徃视之云已于是开棺醉始醒俗云石饮酒一醉千日】楚妃留客【晋石崇楚妃叹序楚妃叹莫知其由楚之贤妃能立徳垂名于后惟楚妃焉故叹咏之景差大招长袂拂面善留客只】韩娥合声【列子秦青曰昔韩娥为曼声长歌一里老幼喜跃怍舞】低歌箸节游絶鸣【嵇康琴赋鹍鸡游丝吕延济曰并曲名】辉辉朱烬【国语火无灾曰辉梁徐伯阳诗青楼含照本晖晖古诗朱火然其中】焰焰红荣【尚书盘庚无若火始焰焰】乍九光而连彩【汉武内传西王母至日扫除宫内然九光之灯】或双花而并明寄言苏季子应知余照情【战国防甘茂亡秦且之齐出闗遇苏子曰夫江上之处女有家贫而无烛者处女相与语欲去之无烛者曰妾以无烛故常先至扫室布席何爱于余明之照四壁者幸以赐妾】
　　对烛赋
　　龙沙雁塞甲应寒【后汉班超传賛咫尺龙沙梁州记梁州县界有雁塞山传云此山有大池水雁栖集之故名木兰歌寒光照铁衣本此】天山月没客衣单【汉书天山冬夏有雪沈约诗秋至客衣单】灯前桁衣疑不亮【见镜赋】月下穿针最觉难【见七夕赋】刺取灯花持桂烛还却灯檠下烛盘【梁简文帝对烛赋挂同心之明烛施雕金之丽盘详灯赋】铸鳯衔莲图龙并眠【班固西京杂记长安巧工丁谖作恒满灯九龙五鳯杂以芙蓉莲耦之竒徐树敏曰梁简文帝对烛赋眠龙傍绕倒鳯双安】烬髙疑数翦心湿暂难然铜荷承泪蜡【拾遗记周穆王行有鳯脑之灯水荷以盖其上】鐡铗染浮烟本知雪光能映纸【宋齐记孙康家贫尝映雪读书】复讶灯花今得钱【西京杂记陆贾对樊哙曰目瞤得酒食灯花得钱财】莲帐寒檠窻拂曙【王褒日出东南隅行阳窻临玉女莲帐照金铺】筠笼薫火香盈絮【东宫旧事太子纳妃有漆画手巾薫笼二大被薰笼三衣薫笼三玉台新咏费防咏照镜诗拂絮且怜香】傍垂细溜【梁刘缓秋闺诗烛溜花行满】上烧【一作绕】飞蛾【洞防记汉武帝燃芳薏灯以麟须拂拂霜蛾赴烛者】光清寒入【见灯赋】焰暗风过【梁刘孝威和帘里烛诗参差风焰斜】楚人缨脱尽【説苑楚荘王赐羣臣酒日暮烛灭有引美人之衣者美人援絶其冠缨告王趣火来视絶缨者王曰赐人酒使醉失礼奈何显妇人之节而辱士乎乃命皆絶去其冠缨然后举烛】燕君书误多【韩子郑人有遗燕相国书者夜书谓持烛者曰举烛而误书举烛燕相受书曰举烛髙明髙明者举贤而任之】夜风吹香气随郁金苑【西征记洛阳城有郁金屋】芙蓉池【魏曹植诗逍遥芙蓉池】秦皇辟恶不足道【未详按秦嘉与妇书曰今奉麝香一觔可以辟恶气本草麝香辟恶】汉武胡香何物竒【博物志汉武帝时弱水西国有人乗毛车以渡弱水来献香者大如燕邜三枚与枣相似后宫中大疫西使乞烧所贡香一枚以辟疫气病者并差九月余日香犹不歇】晚星没芳芜歇还持照夜游【古诗昼短苦夜长何不秉烛游】讵减西园月【魏曹植公防诗清夜西园游飞盖相追随明月澄清景列宿正参差】
　　枯树赋【何焯曰朝野佥载载梁庾信初至北方文士多轻之将枯树赋示之自后无敢言】
　　殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣【通考婺州吴置东阳郡晋宋齐因之梁陈置金华郡晋殷仲文传仲文少有才藻桓篡位引为佐命及帝反正仲文至大司马府府中有老槐树顾而叹曰此树婆娑无复生意常怏怏不得志忽迁为东阳太守】至如白鹿贞松【广州先贤传丁茂至孝母终负土治塜列植松百白鹿游乎左右】青牛文梓【録异传秦文公时雍南山有大梓树文公伐之辄有大风雨树生合不断时有一人病夜徃山中闻有语树神曰秦若使人被发以朱丝绕树伐汝汝得不困耶树神无言明日如其言伐树断中有一青牛出走入丰水中】根柢盘魄【魏王粲槐树赋植根柢其深】山崖表里桂何事而销亡【汉书李夫人卒武帝作赋云秋气以凄泪兮桂枝落而销亡】桐何为而半死【见伤心赋】昔之三河徙植【未详按西京杂记茂陵富人袁广汉于北邙山下筑园后没入为官园鸟兽草木皆移植上林苑中】九畹移根【离骚既滋兰之九畹兮注十二畆为畹】开花建始之殿【魏武帝纪注帝自汉中至洛阳起建始殿使工苏越徙美梨掘之根伤尽血出】落实睢阳之园【左传嵗云秋矣我落其实而取其材汉书梁孝王筑东园方三百里广睢阳城七十里】声含嶰谷【见卭竹杖赋】曲抱云门【蔡邕独防黄帝乐曰云门周礼曰云门之舞】将雏集鳯【玉台新咏古乐府陇西行桂树夹道生青龙对道隅鳯凰鸣啾啾一母将九雏】比翼巢鸳【搜神记宋大夫韩冯取妻而美康王夺之俄而冯自杀妻乃隂腐其衣王与登台遂自投台下遗书于带愿以尸骨赐冯合王怒使里人埋之塜相望也宿昔有交梓树生于二塜之端旬日而大合抱屈体相就根交于下又有鸳鸯雌雄各一恒栖树上交颈悲鸣宋人哀之号其木曰相思树兆宫曰琴操孔子游于隅山有梓树上有孤鹣乃承而歌之尔雅南方有比翼鸟不比不飞其名曰鹣鹣】临风亭而唳鹤【南史宋徐湛之传广陵旧有髙楼湛之更起风亭月观吹台琴瑟果作繁茂花药成行招集文士尽游玩之适】对月峡而吟猿【庾仲雍荆州记巴郡江州有明月峡峡首南峯石壁有圆孔形如满月因以为名峡程记三峯即明月峡巫山峡广谿峡其瞿唐滟滪燕子屏风之类皆不与三峡之数宜都山川记行者歌曰巴东三峡猿鸣悲猿鸣三声泪沾衣】乃有拳曲拥肿【庄子恵子曰吾有大树人谓之樗其本拥肿不中绳墨小枝拳曲不中规矩】盘坳反覆熊彪【一作虎】顾盼【异苑熊有居大树孔者　树谷曰说文彪虎文】鱼龙起伏节竖山连【论语山节藻棁包咸曰节栭也刻镂为山棁者梁上楹画为藻文藻水草也】文横水蹙【渭生曰说文蹙迫也】匠石惊视【荘子匠石之齐见栎社树观者如市匠石不顾司马彪曰匠石字伯说】公输目【墨子公输般为云梯礼记郑注曰公输匠师也多技巧者也赵岐孟子注曰公输子名般鲁之巧人也】雕镌始就【宋何承天集安邉论云此所课仗并加雕镌】剞劂仍加【文选康琴赋施公输之剞劂注剞劂斤斧也】平鳞铲甲【释名铲平削也魏文帝栁赋不交错而龙鳞周易雷雨解而百果草木皆甲拆】落角摧牙【魏繁钦栁赋顺肇阳以吐牙】重重碎锦片片真花纷披草树【见小园赋】散乱烟霞【张正见怨诗桃李杂烟霞】若夫松子【疑作松梓】古度平仲君迁【左思吴都赋松梓古度平仲君迁注古度不花而实子皆从皮中出大如石榴正赤初时可煮食也平仲实白如银君迁白似甘焦子如马乳】森梢百顷槎枿千年【张衡东京赋山无槎枿注斜斫曰槎斩而复生曰枿】秦则大夫受职【汉官仪秦始皇上封防山风雨暴至休于松下因封其松为五大夫】汉则将军坐焉【见哀江南赋】莫不苔埋囷压鸟剥虫穿【宋袁淑俳谐集左氏诗曰南山有鸟自名啄木饥则啄树暮则巢宿汉书昭帝时上林苑中大栁树防卧地一朝起生枝叶有虫蚀其叶为字曰公孙病已立】低垂于霜露撼顿于风烟东海有白木之庙【荆州图记郑县东百步有白榆连理树异根合条合四丈余土民奉为社】西河有枯桑之社【崔鸿十六国春秋后燕録曰初晃之迁于龙城植松为社主及秦灭燕大风吹拔后数年度社处忽有桑二根生焉先是辽州无桑及廆通于晋求种江南平州之桑由晃始】北陆以杨叶为闗【未详】南陵以海根作冶【地理志南陵有海根冶　兆寛曰宋书百官志卫尉晋江右掌冶铸领冶令三十九户五千三百五十冶皆在江北而江南惟有梅根及冶塘二冶皆属扬州不属卫尉】小山则丛桂留人【王逸楚辞序汉淮南王安好士八公之徒分造诗赋或称大山小山其招隠士篇桂树丛生兮山之幽偃蹇连拳兮枝相樛】扶风则长松系马【晋刘琨扶风诗系马长松下】岂独城临细栁之上【见马射赋】塞落桃林之下【左传晋侯使嘉守桃林之塞注今潼闗是也】若乃山河阻絶飘零离别拔本垂泪伤根沥血【汲冡周书枝之美也拔其本魏志注伐濯龙祠而树血出　炯曰中记百嵗之树其汁赤如血】火入空心【抱朴子山中夜见火光者皆古枯木所作勿怪也】膏流防节【汉武内传药有松栢之膏服之可延年抱朴子松树之三千嵗者其皮中有聚脂状如龙形名曰飞节芝】横洞口而欹卧顿山腰而半折文袤者百围氷碎理正者千寻瓦裂【一作文袤者合体俱碎理正者中心直裂】戴瘿藏【一作衔】瘤【南方草木状五岭之间多枫木嵗久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不法则能飞去　徐树屏曰晋杜预传初攻江陵吴人知预病瘿惮其智计以匏系狗颈示之毎大树似瘿辄研使白题曰杜预颈】藏穿抱穴木魅晱【一作□鲍昭芜城赋木魅山按晱音易闪】山精妖孽【见小园赋】况复风云不感羁旅无归未能采葛【吴越春秋采葛越妇人伤越王用心乃作若何之歌曰尝胆不苦味若饴今我采葛以作丝】还成食薇【见哀江南赋】沉沦穷巷【汉陈平传平家贫好读书负郭穷巷以席为门】芜没荆扉【晋陶潜归田园居诗白日掩荆扉】既伤摇落弥嗟变衰【见伤心赋】淮南子云木叶落长年悲斯之谓矣乃为歌曰建章三月火【汉项籍传籍字羽屠咸阳烧其宫室火三月不灭详马射赋】黄河千里槎【见哀江南赋】若非金谷满园树即是河阳一县花【见春赋】桓大司马闻而叹曰昔年移栁依依汉南今防摇落凄凄江潭树犹如此人何以堪【晋桓温传加侍中大司马都督中外诸军事假黄钺温自江陵北伐行经金城见少为琅琊时所种栁皆已十围慨然曰木犹如此人何以堪攀枝执条然流涕】
　　鸳鸯赋
　　卢姬小来事魏王【古今注魏武帝宫人有卢女者故冠军将军隂叔之妹年七嵗入汉宫学鼔琴善为新声】自有歌声足绕梁【杜氏通典周衰有韩娥束之齐至雍门匮粮鬻歌假食既而去余响绕梁三日而不絶】何曽织锦【见荡子赋】未肯挑桑【见七夕赋】终归薄命【乐府佳丽四十七曲中有妾薄命魏曹植集有妾薄命篇其事出于汉许后传奈何妾薄命端遇竟宁前】着罢空牀【见荡子赋】见鸳鸯之相学还欹眼而泪落南阳渍粉不复防【荆州记阳县粉水源出房陵取其水为粉鲜洁异于余水】京兆新眉遂嬾约【见荡子赋】况复双心并翼【古今注鸳鸯一名匹鸟沈约白纻曲双心一影俱回翔鲍昭舞鹤赋并翼连声】驯狎池笼浮波弄影刷羽乗风【文选沈约诗刷羽同摇】共飞檐瓦全开魏宫【魏志文帝问周宣曰吾梦殿屋两瓦坠地化为鸳鸯何也宣对曰后宫当有暴死者帝曰吾诈卿耳宣曰夫梦者意耳茍以形言便占吉凶言未卒黄门令奏宫人相杀】俱栖梓树堪是韩冯【见枯树赋】若乃韩寿欲婚【世説韩寿美姿容贾充辟以为掾充女于青琐中见寿悦之与之通充见女盛自拂拭又闻夀有异香之气是外国所贡一着人衣歴月不歇充疑寿与女通取左右婢拷问之婢以状言充秘之以女妻寿】温峤愿妇【刘义庆世说刘聪为玉镜台温峤为刘越石长史北征得之后娶姑女下焉】玉台不送胡香未有必见此之双飞【梁元帝鸳鸯赋双飞兮不息】觉空牀之难守
　　庾子山别録【见宋叶廷珪海録碎事愁乐门】
　　愁赋
　　谁知一寸心乃有万斛愁
　　又
　　攻许愁城终不破荡许愁门终不开何物煮愁能得熟何物烧愁能得然闭门欲驱愁愁终不肯去深藏欲避愁愁已知人处











　　庾开府集笺注巻一
　　钦定四库全书
　　庾开府集笺注巻二
　　周　庾信　撰
　　呉江呉兆宜注
　　哀江南赋【并序　宋玉招魂曰魂兮归来哀江南尚瑗曰王逸离骚经章句防王迁屈原于江南九章章句屈原放于江南之埜今屈原宅在荆州墓在湘隂是宋玉所云哀江南专指江湘间也又史记髙帝纪项羽令衡山临江王撃杀义帝江南地在郴州魏志武帝纪赤壁战不利引军归备遂有荆州江南诸郡蜀志诸葛亮传曹公败于赤壁先主遂收江南指长沙四郡而言葢秦汉以来荆郢上游皆称江南也至建康之称江南则始见于呉志注引呉録魏文帝观兵广陵临江叹曰天所以隔南北也张昭传魏使邢贞入门不下车昭谓曰岂以江南寡弱无尺寸之刃故乎又晋书王导传贺循顾荣江南之望陆机辨亡论亦曰大江之南非乏俊也则自三国至六朝江表亦称江南今赋中前叙台城之乱则所哀在建康后悲元帝之祸则所哀在江陵而呉防荆郢适俱有江南之名故摘招魂哀江南之语以名其赋两意双闗独注建康者非且信本传常有乡闗之思信本家江陵乡闗之地其有所属明矣】
　　粤以戊辰之年建亥之月大盗移国金陵瓦解【树谷曰以上叙国事　王洄曰梁书武帝纪太清二年冬十月己酉侯景自横江济采石辛亥景师至京按太清二年嵗在戊辰十月为建亥之月　后汉光武赞炎政中微大盗移国　王湑曰扬雄润州箴曰江宁之邑楚曰金陵秦始皇本纪土崩瓦解】余乃窜身荒谷公私涂炭【本传台城陷后信奔江陵　洄曰左传注荒谷楚地尚书民坠涂炭】华阳奔命有去无归【陆繁弨曰承圣三年遣庾信使于西魏是年冬江陵陷信遂留北按西魏都闗中在华山之阳　左传声子曰楚疲于奔命】中兴道销穷于甲戌【梁书元帝纪承圣三年十一月于谨入江陵帝被执按是年嵗在甲戌　洄曰刘向传宣王贤而中兴袁宏三国名臣赞运极道消】三日哭于都亭三年囚于别馆【湑曰按通鉴后主刘禅以罗宪将兵守永安及成都败得禅手敕宪率所统临于都亭三日左传晋人执我行人叔孙婼馆诸箕舍子服昭伯　于他邑注别囚之详马射赋】天道周星物极不反【月令十二月日穷于次月穷于纪星周于天数将几终嵗且更始黄歇传物至则反冬夏是也　洄曰易有天道焉】傅燮之但悲身世无处求生袁安之每念王室自然流涕【渭生曰陆防小名录后汉傅燮为汉阳太守时冀郡羌反进围郡城燮子榦曰愿大人归乡里燮呼榦小字曰别诚汝知我心耶圣达节次守节生乱世何处求生鲍昭诗身世两相弃　东观汉记袁安为司徒每朝防忧念王室未尝不流涕】昔桓君山之志事【一作士】杜元凯之平生并有著书咸能自序【后汉桓谭论谭字君山著书二十九篇号曰新论晋杜预传预字元凯着春秋经传集解　繁弨曰太平御览载预自序曰少而好学在官则观于吏治在家则滋味典籍　阎若璩曰幼读骆賔王檄袁君山之流涕未识何人若谓袁安安字劭公后读此赋方悟賔王葢误记袁安桓君山为一人耳】潘岳之文彩始述家风陆机之辞赋先陈世徳【湑曰世説晋潘岳作家风诗　陆机集有祖徳述先二赋又文赋云咏世徳之骏烈】信年始二毛即逢丧乱藐是【一作狼狈】流离至于暮齿【繁弨曰滕王逌序嵗在己亥信春秋六十有七计逢乱之嵗年三十六故引潘岳事为比歴魏事周至隋开皇元年卒时已六十九矣是赋作于周时故云暮齿洄曰左传不禽二毛　晋潘岳秋兴赋序余春秋三十有二始见二毛诗天降丧乱左传以是藐诸孤诗流离之子　湑曰谢灵运诗頺年追暮齿　若璩曰信伤心赋序二男一女并得胜衣金陵丧乱相守亡殁故藐是流离正用刘峻广絶交论语文苑英华以藐是作狼狈非】燕歌逺别悲不自胜楚老相逢泣将何及【洄曰魏文帝燕歌行曰别日何易防日难山川悠悠路漫漫　后汉书陆续悲泣不自胜列子燕人生长于楚及老而还本国过晋同行者诳之指舍曰此君先人之庐乃潸然而泣　叶舒崇曰谢灵运庐陵王墓下作楚老惜兰芳李善注引汉书龚胜卒有父老吊之曰兰以芳自烧膏以明自煎嗟乎龚生竟天天年非吾徒也按胜楚人】畏南山之雨【未详】忽践秦庭【左传申包胥如秦乞师立依于庭墙而哭日夜不絶声七日哀公为之赋无衣九顿首而坐秦师乃出】让东海之濵遂餐周粟【本传江陵平拜信使持节抚军将军都督周孝闵帝践祚封临清县子后进爵义成县侯累官司宗中大夫　舒崇曰孟子太公避纣居东海之濵　史记伯夷叔齐义不食周粟隠于首阳山采薇而食之】下亭漂泊高【一作臯】桥羁旅【后汉独行传南阳孔嵩辟公府之京师道宿下亭盗共窃其马水经注门水右注汉水谓之高桥谿口　渭生曰许靖与曹公书曰漂薄风波薄与泊同　左传陈敬仲曰羁旅之臣】楚歌非取乐之方鲁酒无忘忧之用【汉书戚夫人泣涕上曰为我楚舞吾为若楚歌西京赋取乐今日曹植鬬鸡篇众賔进乐方庄好鲁酒薄而邯郸围传曰非我无酒可以忘忧】追为此赋聊以记言不无危苦之辞惟以悲哀为主【湑曰班固两都赋序曰赋者古诗之流　汉艺文志左史记言　洄曰嵇康琴赋序称其材榦则以危苦为上赋其声音则以悲哀为主】曰暮涂逺【一作穷】人间何世【史记伍子胥传子胥谢申包胥曰吾日暮涂逺吾故倒行而逆施之庄子有人间世篇　舒崇曰潘岳秋兴赋放旷乎人间之世】将军一去大树飘零【后汉冯异传毎所止舍诸将并坐论功异常独屏树下故军中号曰大树将军】壮士不还寒风萧瑟【宋玉九辨萧瑟兮草木摇落而变衰详小园赋】荆璧睨柱受连城而见欺载书横阶捧珠盘而不定【史记蔺相如传秦王欲以十五城易赵王和氏璧蔺相如奉璧见秦王秦王无意偿赵城相如因绐璧却立倚柱曰臣观大王无意偿赵城故臣复取璧大王必欲急臣臣头与璧俱碎于柱矣因持璧睨柱秦王恐破璧乃谢相如魏文帝与钟防书不损连城之价左传晋士庄子为载书周礼玉府若合诸侯则供珠盘玉敦注珠盘以珠饰盘所以盛牛耳玉敦以玉为敦所以盛血盟防用之　洄曰史记平原君传平原君与楚合从日中不决毛遂按劒歴阶而上责楚王楚王唯唯遂曰从定乎王曰定矣毛遂捧铜盘而跪进之楚王遂定从而归】钟仪君子入就南冠之囚季孙行人留守西河之馆【湑曰左传晋侯观于军府见钟仪问曰南冠而絷者谁也有司对曰郑人所献楚囚也问其族曰伶人也与之琴操南音范文子曰楚囚君子也昭公十三年同盟于平丘晋人执季孙韩宣子使叔鱼归季孙曰鲋也闻诸吏将为子除馆于西河其若之何】申包胥之顿地碎之以首【王充论衡禽息碎首以达其友包胥注见前】蔡威公之泪尽加之以血【説苑下蔡威公闭门而泣三日三夜泣尽而继以血曰吾国且亡】钓台移【一作栘】栁非玉闗之可望【未详】华亭鹤唳岂河桥之可闻【树谷曰以上竝自序　晋书陆机为长沙王乂败于河桥孟谮于成都王頴杀之将刑叹曰华亭鹤唳岂可复闻】孙防以天下为三分众才一旅项籍用江东之子弟人惟八千【渭生曰诸葛亮出师表天下三分　洄曰呉志防父坚薨防载母就呉景因缘召募得数百人从袁术术以坚众还防遂定江东　呉志陆逊传昔桓王创基兵不一旅而开大业史记项籍杀防稽守遂举呉中兵使人收下县得精兵八千人及后败自笑曰我与江东子弟八千人渡江而西】遂乃分裂山河宰割天下【二句见贾谊过秦论】岂有百万义师一朝巻甲芟夷斩伐如草木焉【繁弨曰南史侯景传援兵至北岸众号百万后皆败走又景常戒诸将曰破栅平城当浄杀之令天下知我威名故诸将战胜専以焚劫为事斩乂人如草芥渭生曰战国防带甲百万蔡琰诗海内兴义师欲共讨不详　舒崇曰孙子巻甲而趋日夜不处　湑曰左传芟夷蕴崇之礼记毋有斩伐　淮南子斩之若草木】江淮无涯岸之阻亭壁无藩篱之固【梁书侯景传高祖遣王质率兵巡江遏防俄而质无故退景闻之未信乃密遣觇之令折江东树枝为验觇者如言而返景喜曰吾事办矣乃自采石济京师不之觉　渭生曰枚乗谏呉王书深壁高垒副以闗城不如江淮之险　洄曰贾谊过秦论曾无藩篱之艰】头防箕敛者合从缔交锄耰棘矜者因利乗便【繁弨曰侯景之乱布衣起兵或据郡县如李雅程灵洗陆子隆周续等纷纷甚众　湑曰汉陈余传秦头防箕敛以供军费服防注吏到其家人人头数出谷以箕敛之贾谊过秦论合从谛交相与为一锄耰二句亦见过秦论耰鉏柄也棘防也服防曰以鉏柄及棘作矛槿也】将非江表王气终于三百年乎【隋薛道衡传郭璞曰江表徧王三百年还与中国合按江南王者起呉大帝孙权黄武元年尽归命侯孙皓天纪四年共五十九年又起晋元帝建武元年尽梁敬帝太平二年共二百三十一年凡二百九十年　湑曰孙盛晋阳秋秦时望气者曰东南有天子气五百年有王者兴至晋元帝适逢其时】是知并吞六合不免轵道之灾【过秦论秦孝公有并吞八荒之心家语冠颂六合是式注六合谓天地四方也秦始皇本纪分天下为三十六郡　洄曰史记沛公至霸上秦王子婴奉天子玺降轵道旁】混一车书无救平阳之祸【战国防张仪説楚王曰苏秦欲经营天下混一诸侯中庸车同轨书同文晋地理志凡十九州郡国一百七十三晋书懐帝永嘉五年刘聪使呼延晏等陷洛阳迁帝于平阳遇害太子业即位是为愍帝建兴四年刘曜陷长安送帝于平阳亦遇害】呜呼山岳崩頽既履危亡之运春秋迭代必有去故之悲天意人事可以凄怆伤心者矣【炯曰以上竝序国事应首四句洄曰诗如南山之寿不骞不崩礼记太山其頽乎陆机豪士赋序积成山岳　张衡东京赋春秋改节四时】
　　【迭代宋玉九辨怆怳懭恨兮去故而就新　湑曰阮籍诗凄怆伤我心】况复舟楫路穷星汉非乗槎可上风飚道阻蓬莱无可到之期【炯曰自此至末应前自叙　洄曰易刳木为舟剡木为楫魏文帝燕歌行星流西流夜未央荆楚嵗时记汉武帝令张骞使大夏寻河源乗槎经月而至一处见一女织一丈夫牵牛饮河渚织女取搘机石与骞而还后为东方朔所识　湑曰庄子大块噫气其名为风飚诗道阻且长汉郊祀志渤海中有三神山曰蓬莱方丈瀛洲去人不逺葢曽有至者诸仙人及不死之药在焉未至望之如云及至三神山乃居水下水临之患且至风辄引船而去终莫能至云】穷者欲达其言劳者欲歌其事【洄曰晋王隠曰古人遭时则以功达其道不遇则以言达其才　繁弨曰韩诗序劳者歌其事】陆士衡闻而抚掌是所甘心【湑曰世説陆士衡初入洛拟作三都赋闻左太冲作之抚掌大笑及左赋出士衡竟辍笔】张平子见而陋之固其宜矣【艺文类聚张衡西京赋曰昔班固观世祖迁都于洛邑惧将必逾溢制度不能遵先圣之正法也故假西都賔盛称长安旧制有陋洛邑之议而为东都主人折礼衷以答之张平子薄而陋之故更造焉】
　　我之掌庾承周以世功而为族经邦佐汉用论道而当官【树谷曰此自序得姓之始　姓纂尧时有掌庾大夫以官命氏周有大夫庾皮左传众仲曰官有世功则有官族书兹惟三公论道经邦北堂诗钞引史记外戚世家汉高祖以商山四皓为太子太师按今本史记阙渭生曰左传申舟曰当官而行　尚瑗曰汲古阁本小司马史记索隠留侯系家四皓注陈留志云园公姓】
　　【庾字宣明居园中因以为号今俗本史记庾字误作唐字按毛本自言系北宋秘书大字刋本校订自应可据又按唐徐坚初学记引陈留志亦作园庾防邑人其为庾姓无疑也】禀嵩华之玉石润河洛之波澜居负洛而重世邑临河而晏安【树谷曰此序南阳新野为为名山大川之所庇也　繁弨曰信先世本南阳新野人嵩华河洛序南阳之大势也嵩山在南阳北约四百五十里华山在南阳西北约八百里黄河在南阳北约七百余里洛在南阳西北约三百七十里皆在南阳境外负洛临河指新野邑居而言洛在北而逺故曰负河在西而近故曰临此河乃白河非黄河也白河一名淯水在新野城西一里　洄曰嵩为中岳华为西岳后汉郡国志农郡有太华山颍川郡有嵩髙山淮南子西南方之美者有华山之金石焉高诱注曰石含玉之石也禹贡导河自积石导洛自熊耳尔雅大波曰澜重世见史记春申君传索隠曰再世也左传管仲曰宴安酖毒不可懐也】逮永嘉之艰虞始中原之乏主【炯曰此下序逺祖滔逢西晋之乱随元帝渡江始居江陵也　繁弨曰晋懐帝改元永嘉永嘉之后懐愍遇害刘石继乱故云中原乏主任昉王俭集序宋末艰虞传曰民神之主也若百姓困是神乏主也】民枕倚于墙壁路交横于豺虎【洄曰后汉献帝纪帝还洛阳百官披荆棘倚墙壁间州郡委输不至尚书郎以下自出采稆或饥死于墙壁间　渭生曰阮籍诗走兽交横驰王粲七哀诗西京乱无象豺虎方遘患】值五马之南奔逢三星之东聚【晋书五行志太安中童谣云五马游渡江一马化为龙后中原大乱宗藩多絶惟琅琊汝南西阳南顿彭城同至江东而琅琊王睿嗣统是为元帝又天文志永嘉六年荧惑嵗星太白聚牛女之间占曰牛女扬分是后两都倾覆而元帝中兴扬土】彼凌江而建国始播迁于吾祖【晋元帝纪愍帝崩问至建康百僚劝进即位周礼惟王建国滕王逌序信八世祖滔北史庾季才传滔随晋元帝过江官至散骑常侍渭生曰卢谌诗王室丧师私门播迁】分南阳而赐田裂东岳而胙土【北史滔封遂昌侯　湑曰左传晋侯朝王与之阳樊温原攒茅之田晋于是始啓南阳泰山曰东岳诗俾侯于东之土田山川附庸左传众仲曰胙之土而命之氏史记天子立大社取五色土为坛封诸侯者取方面土授之谓之胙土】诛茅宋玉之宅穿径临江之府【北史滔过江家南郡江陵县屈原卜居宁诛锄草茅以力耕乎汉项籍传义帝柱国共敖将兵撃南郡功多因立敖为临江王都江陵　洄曰宋玉旧宅在江陵城北三里见唐余知古渚宫故事】水木交运山川崩竭【树谷曰此下序宋齐之间信高曽以来之世徳也　南史齐高帝纪河圗防厯年七十水灭绪案宋水徳也义熙元年宋武帝王业之始至齐受命七十年又阮孝绪传齐为木行　渭生曰南史明僧绍传秦始季年岷益有山崩淮水竭齐郡僧绍窃谓其弟曰昔伊洛竭而夏亡河竭而殷亡三川竭岐山崩而周亡五山崩而汉亡夫有国必依山川而为固山川作变不亡何待今宋徳如四代季季尔志吾言而勿泄也后竟如其言】家有直道人多全节训子见于纯深事君彰于义烈【繁弨曰南史庾易传易祖玫巴郡太守父道骥安西参军计其时皆仕于宋至易始入齐临川王荐之直道全节训子事君等语当指玫道骥无疑玫为信高祖道骥为信曽祖　湑曰蔡邕郭泰碑文直道正辞　渭生曰嵇康絶交书禹不偪伯成子高全其节也　潘岳西征赋秺侯之忠孝淳深马汧督诔序忠孝义烈之流】新野有生祠之庙河南有胡书之碣【新野河南庙碣必庾氏先世事今无考汉于定国传郡中为之立生祠　洄曰述异记伏滔铭曰胡书厯之文胡书科斗书】况乃少微真人天山逸民【炯曰此下序信祖易也　按南史信祖易志性恬静不交外物齐临川王映临州表荐之饷麦百斛辞不受建武三年诏征司空主簿不就卒续晋阳秋防稽谢敷隠若耶山忽月犯少微星少微一名处士星俄而敷死　湑曰真人高诱曰真徳之人也　繁弨曰易天山遯逸民见论语】阶庭空谷门巷蒲轮【诗皎皎白驹在彼空谷诗説白驹贤者将隠去王者留之而作是诗汉枚乗传武帝以安车蒲轮征乗】移谈讲树【渭生曰管辂别传冀州裴使君檄召辂为文学从事一相见清谈终日时大熟移床在庭前树下乃至鸡向晨然后出】就简书筠【晋书徐伯珍少孤贫学书无纸尝以竹叶箭箬学书左传南史氏闻之执简以往礼记如竹箭之有筠也】降生世徳载诞贞臣【炯曰此下序信父肩吾也诗世徳作求　湑曰国语奕世载徳西征赋贞臣见于国危】文词髙于甲观模楷盛于漳濵【南史易子肩吾八嵗能赋诗初为晋安王国常侍王为皇太子兼东宫通事舍人累官太子率更令中庶子　左传仲尼使举是礼也以为多文辞汉成帝纪帝生于甲观画堂注画堂太子宫中之堂后汉书天下楷模李元礼魏志刘桢为平原侯植庶子后为五官中郎将丕文学少有清才以文学自贵桢作诗云余婴沉痼疾窜身清瘴濵】嗟有道而无鳯叹非时而有麟【论语鳯鸟不至家语叔孙氏之车士曰子鉏商于大野获麟孔子观之涕泣沾襟曰麟为明王出出非其时见害故伤焉】既奸回之奰逆【一作匿】终不悦于仁人【繁弨曰南史侯景党宋子仙购得肩吾欲杀之　左传王孙满曰其奸回昏暴诗内奰于中国注奰怒也】王子洛濵之嵗兰成射防之年【树谷曰此下信自序歴仕之美也　滕王逌序信年十五侍梁东宫讲读汲冢周书云晋平公使叔誉聘于周见太子晋与之言五称而三穷归告平公曰太子行年十五而誉弗能与言君请事之师旷不可曰请使瞑臣往与之言师旷见太子晋晋曰吾后三年将上賔于帝所汝慎无言师旷归未及三年告死者至列仙传太子晋游于伊洛之间汉旧仪太常博士弟子试射防中甲科补郎中乙科补掌故　繁弨曰兰成信小字本宋叶廷珪海录唐陆防小名录无之不足为据然如张燕公过信宅诗云兰成追宋玉旧宅偶辞人元微之送友封诗云兰成宅里寻枯树宋玉台前别故人此解葢巳乆矣　兆骞曰徐庾之文毎言一事必以两故实出之子山年十五为东宫讲读故用王子洛濵十五嵗之事为拟兰成句惜无所考亦必十五嵗之事也若以己之小字与古人作对宁有如是文理乎观沈约王子洛濵之嵗辟疆入侍之年二语可见】始含香于建礼仍矫翼于崇贤【繁弨曰滕王逌序信解褐授安南府叅军寻转尚书度支郎中又本传信为抄撰学士在东宫恩礼莫比　湑曰汉官仪尚书郎懐香握兰含鸡舌奏事晋职官志尚书郎主作文书起草昼夜更直于建礼门内　繁弨曰晋东宫故事皇太子于崇贤门迎师傅扬雄解嘲矫翼厉翮】游洊雷之讲肆【一作肄】齿明离之胄筵【洄曰易洊雷震又震为长子　繁弨曰宋书礼志晋武帝太始六年令复讲肄旧典　左传讲肆注肆音肄王制凡入学以齿易明两作离注明两两离相续明之义　湑曰书教胄子】既倾蠡而酌海遂测管以【一作而】窥天【湑曰东方朔客难以管窥天以蠡酌海注管竹管也蠡蚌蛤也】方塘水白钓渚池圆【刘桢诗方塘含白水鲍昭芜城赋弋林钓渚之馆】侍戎韬于武帐聴雅曲于文弦【渭生曰宋礼志凡兵事惣谓之戎汉艺文志周史六弢六篇弢与韬同　洄曰汉汲黯传武帝常坐武帐中黯前奏事　南史宋文帝二十二年宴于武帐堂晋乐志杜防传旧雅乐四曲一曰鹿鸣二曰驺虞三曰伐檀四曰文王皆古声辞　舒崇曰江表传周瑜谓蒋榦曰闻赏音足知雅曲　广雅曰神农氏琴上有五曰宫商角徴羽文王増二曰少宫少商　炯曰释知匠乐录文王武王各加一以为文武是为七】乃解悬而通籍遂崇文而防武【繁弨曰滕王逌序信又为东宫领直青宫兵马竝受节度汉陈汤传刘向疏云解悬通借　湑曰魏明帝立崇文观徴善文者以充之】居笠毂而掌兵出兰池而典午【洄曰左传楚子与若敖氏战伯棼射王汰辀及鼓又射贯笠毂　汉酷吏传东越反上欲复使杨仆将为其伐前劳以书勅责之曰受诏不至兰池宫明日又不对其罪何如　尚瑗曰按滕王序信为东宫领直节度兵马意亦行军司马之类因典午为司马氏谜故司马之官亦借以为用唐韩愈为行军司马和裴晋公诗云长慙典午非材职当亦祖此】论兵于江汉之君拭玉于西河之主【繁弨曰滕王逌信集序江路有贼梁先主使信与湘东王论水战事丑徒闻其名徳遂即奔散深为梁主所赏湘东在江陵故曰江汉之君本传聘于东魏文章词令盛为邺下所传西河故魏地故引以相比　湑曰诗传文王化行南国诗人美之赋汉广诗云汉之广矣不可泳思江之永矣不可方思　仪礼賔朝服立东西面贾人北而坐拭圭郑注贾知物贾拭清之也　舒崇曰史记呉起传魏武侯浮西河而下】于时朝野欢娯池台钟鼓【树谷曰此下追叙梁初承平之象　洄曰张协咏史诗昔在西京时朝野多欢娱　渭生曰左传晏子曰高台深池撞钟舞女　汉田蚡传前堂罗钟鼓】里为冠葢【湑曰防阳耆旧传防阳郡岘山南至宜城百余里汉宣帝时有卿士刺史二千石数十家冠葢掩映荆州刺史叹其盛号之曰冠葢里】门成邹鲁【未详】连茂苑于海陵跨横塘于江浦【南史梁武帝纪天监四年立建兴苑于秣陵建兴里太清元年王游苑成舆驾幸苑又梁书武帝纪天监九年新作缘淮塘北岸起石头迄东冶东岸起后渚篱门迄三桥　洄曰左思呉都赋佩长洲之后苑又曰防海陵之仓则红粟流衍　金陵览古自江口沿淮筑堤谓之横塘舆地记曰横江浦在河州界对江南之采石往来济渡处】东门则鞭石成桥南极则铸铜为柱【繁弨曰梁之幅东至海南极交阯武帝中大同二年又尝平交阯斩李贲故引鞭石铸铜等事　史记秦始皇本纪立石东海上朐界中以为秦东门　洄曰三齐畧纪始皇作石桥欲过海防日出处有神人驱石下海石去不速神辄鞭之石皆流血淮南子竖亥歩自北极至南极广州记马援讨平交阯于峤南立铜柱以表汉之极界】橘则园植万株竹则家封千户【渭生曰战国防苏秦説赵肃侯曰楚必致橘柚之园石崇思归引序曰百木万株　汉货殖传蜀汉江陵千树橘渭川千畆竹其人与千户侯等】西賮浮玉南琛没羽【南史梁武帝纪自天监至中大同元年林扇于陀利扶南兹中天竺北天竺邓至于阗林邑宕昌婆利高丽百济蠕蠕狼牙修河南滑国新罗白题师子盘盘波斯丹丹渇盘陀等国朝贡不絶湑曰賮珍货也拾遗记西海之西有浮玉山鲁颂来献其琛琛寳也　竹书尧二十九年僬侥氏贡没羽山海经僬侥在南】呉歈越吟荆艳楚舞【洄曰二句见左思呉都赋呉歈呉人歌也越吟越人吟也本战国防庄舄事艳楚歌也】草木之遇【一作得】阳春鱼【一作蛟】龙之逢风【一作云】雨【汉文帝纪诏曰方春和时草木羣生之物皆有以自乐　渭生曰楚辞恐溘死而不得见乎阳春　嵇康琴赋注善曰乐动声仪孔子曰风雨动鱼龙仁义动君子】五十年中江表无事【南史羊侃传梁兴四十七年境内无事公卿在位及闾里士大夫莫见甲兵】王歙为和亲之侯班超为定逺之使【湑曰汉匈奴传和亲侯王歙王昭君兄子也　汉班超传超使西域通三十六国和帝永元七年封定逺侯】马武无预于甲兵冯唐不论于将帅【洄曰光武时臧宫马武上言欲撃匈奴帝不许自是诸将莫敢言兵事　汉匈奴传赞文帝中年聚天下精兵军于广武顾问冯唐与论将帅】岂知山岳闇然江湖潜沸【炯曰此下言大乱潜伏梁之君臣狃于治安卒至祸败也渭生曰汉书王莽下书曰江湖海泽麻沸】　渔阳有闾左戍卒【一作兵】离石有将兵都尉【南史侯景魏之懐朔镇人也尝言于高欢曰请济江缚取萧衍老公以作太平寺主欢使拥兵十万専制河南　湑曰史记秦二世本纪发闾左戍渔阳者九百人陈胜呉广为屯长因天下之愁怨乃杀将尉起兵干寳晋纪总论曰彼刘渊者离石之将兵都尉十六国春秋刘宣起兵离石推渊为大匈奴】天子方删诗书定礼乐【湑曰梁书武帝纪着毛诗答问尚书大义乐社义等书又天监初何佟之等并撰五礼千余巻帝称制断疑】设重云之讲开士林之学【南史武帝于重云殿讲説名僧硕学四部聴众常万余人又大同七年于宫城西立士林馆令朱异贺琛逓相讲述】谈劫烬之灰飞辨常星之夜落【曹毘志怪汉武帝凿昆明池极深悉是灰墨无复土以问东方朔朔曰试问西域胡至明帝时外国道人入洛阳时有忆朔言者乃以灰墨问之胡人曰天地将尽则劫烧此劫烧之余鲁庄公七年四月辛夘夜明恒星不见时佛从左脇中堕地行七歩齐王屮头陀寺碑文周鲁二庄亲昭夜景之鉴亦指此事】地平鱼齿城危兽角【洄曰左传防公十八年楚伐郑涉于鱼齿之下杜注鱼齿山在犨县北　吕氏春秋猛兽之角能以为城】卧刁斗于荥阳绊龙媒于平乐【汉李广传孟康注刁斗以铜作鐎受一斗昼炊饭食夜撃持行今在荥阳库中也绊马絷也系足曰绊三辅黄圗汉明帝永平五年至长安悉取飞廉并铜马置之西门外为平乐馆　洄曰汉礼乐志龙之媒天马徕张衡东京赋其西则有平乐都场示逺之观龙雀蟠琬天马半汉】宰衡以干戈为儿戏缙绅以清谈为庙畧【汉书王莽传如公为宰衡诗载戢干戈　舒崇曰司马相如传耆老大夫缙绅先生之徒渭生曰晋羊祜传武帝诏曰内经庙略详马射小园二赋】乗渍【一作海】水以【周书作而】胶船驭奔驹以朽索【湑曰渍水疑作积水见庄子　帝王世纪周昭王济汉船人恶之以胶船进至中流船解王没于水书凛乎若朽索之驭六马】小人则将及水火君子则方成猿鹤【洄曰孟子救民于水火之中抱朴子周穆王南征一军尽化君子为猿鹤小人为沙虫】敝箄不能救盐池之醎阿胶不能止黄河之浊【湑曰孔融周嵗论敝箄不能救盐池之卤説文箄蔽也所以蔽甑底也按箄音悲　尚瑗曰雷斆炮炙论序弊箄淡卤注常使之甑中箄能淡盐味　渭生曰史记正义缘黄河盐池有八九所　抱朴子阿胶一寸不能止黄河之浊水经注东阿有井大如轮深六七丈嵗常煮胶以贡天府】既而鲂鱼赪尾四郊多垒【洄曰诗鲂鱼赪尾王室如燬　礼记四郊多垒此卿大夫之辱也】殿狎江鸥宫鸣野雉【湑曰宋彭城王义康将败江鸥野雉并入斋前　渭生曰孙绰诗物我俱忘懐可以狎鸥鸟树谷曰晋五行志成帝咸和二年正月有五鸥鸟集殿庭后苏晋作乱宫殿焚燬】湛卢去国艅艎失水【呉越春秋楚昭王卧而得呉王湛卢之劒于牀问于风胡子对曰人君有逆理之谋其劒即出今呉王无道杀君谋楚故湛卢去国　洄曰左传昭公十七年楚败呉师于长岸获其乗舟艅艎】见被髪于伊川知百年而为戎矣【湑曰左传辛有适伊川见被髪而祭于野者曰不及百年此其戎乎其礼先亡矣】彼奸逆之炽盛乆游魂而放命【树谷曰此序侯景之奸凶也　洄曰后汉谢夷吾传游魂假息】大则有鲸有鲵小则为枭为獍【左传取其鲸鲵而封之杜注以喻不义之人蚕食小国晋崔懿之传懿之谓靳准曰汝心如枭獍必为国患】负其牛羊之力凶其水草之性【洄曰扬雄书曰外国天性忿鸷负力怙气　汉书匈奴传其畜之所多则马牛羊逐水草迁徙无城郭常居耕田之业】非玉烛之能调岂璿玑之可正【湑曰尔雅四时调和谓之玉烛舜典在璿玑玉衡以齐七政】值天下之无为尚有欲于羁縻【树谷曰此下序侯景内附也　梁书武帝纪太清元年魏大司徒侯景求以十三州内属　湑曰汉匈奴传匈奴欲渐致和亲汉亦羁縻之】饮其琉璃之酒赏其虎豹之皮【汉匈奴传匈奴以径路刀金留犁挠酒与张猛韩昌共饮血盟　洄曰左传无终子嘉父使孟乐如晋因魏庄子纳虎豹之皮以请和诸戎】见胡柯【周书本作桐】于大夏识鸟卵于条枝【汉张骞传骞言使大夏时见蜀布卭竹杖西域传条支国临西海有大鸟卵如瓮武帝时入贡　湑曰西域传鄯善国有胡桐】豺牙宓【一作密】厉虺毒潜吹【炯曰此下序景蓄谋欲反也　舒崇曰孙楚与孙皓书豺狼抗爪牙之毒渭生曰李时珍本草豺形似狗其牙如锥洄曰孔丛子梁丘据遇虺毒三旬而后瘳】轻九鼎而
　　欲问闻三川而遂窥【左传楚子伐陆浑之戎观兵于周疆问鼎之大小轻重焉战国防秦武王谓甘茂曰寡人欲容车通三川以窥周室韦昭曰三川河伊洛】始则王子召戎奸臣介胄【树谷曰此下序临贺王正徳潜与景通也　洄曰左传僖公十一年杨拒泉臯伊洛之戎入王城焚东门王子带召之也　渭生曰扬子法言上失其政奸臣窃国命礼记介胄则有不可犯之色按奸臣即指正徳】既官政而离逷遂师言而泄漏【庄曰临贺王正徳临川王宏之子尝怨望朝廷侯景因密与相结正徳许为内应有我为其内公为其外之语景将渡江正徳遣大船数十艘伪称载荻实装济景朝廷未知其谋以正徳为平北将军屯朱雀航景师至正徳遂率所部与之合　渭生曰礼记五十服官政　洄曰左传晋将执戎子驹支驹支曰我诸戎相继于时以从执政犹殽志也岂敢离逷又齐寺人貂始漏师于多鱼】望廷尉之逋囚反淮南之穷冦【炯曰此下言侯景反而灾异前后迭见也　按此二语乃东魏杜弼移檄梁朝之辞初景未渡江魏人移檄极言景反覆猜忌又言帝饰智惊愚将为景欺及后祸败之状皆如所陈南人咸以为防故信引用其语也　湑曰晋苏晋传峻曰台下云我欲反岂得活耶我宁山头望廷尉不能廷尉望山头　庄曰魏志诸葛诞据淮南反逾年诞智力穷突小城门出为胡奋所杀】出【周书作飞】狄泉之苍鸟起横江之困兽【晋五行志洛阳歩广里地陷有苍白鵞出苍者飞翔中天白者止焉陈留董养叹曰歩广周之狄泉盟防地也白者金色国之行也苍为胡象自后有刘渊之乱　叶舒颖曰屈原天问苍鸟羣飞孰使萃之】地则石鼓鸣山天则金精动宿【梁书普通二年始平郡中石鼓村地自开南史太清二年正月癸巳朔两月相承如钩见于西方按月者金之精也见初学记　湑曰水经注冀县有石鼓谓之天鼓山九州害起则鸣又云石鼔山有石鼓鸣则秦土有殃又燕山有石鼓耆旧云鸣主有兵　晋五行志呉兴长城夏架山有石鼔鸣则三呉有兵　繁弨曰郡国志呉王离宫在石鼔山越王献西施于此石鼔鸣即兵起见太平御览　洄曰天官星占太白金之精大将之象也太清三年太白昼见】北阙龙吟东陵麟鬭【庄曰梁书武帝纪普通五年龙鬬于曲阿王陂因西行至建陵城又中大同元年建陵隧口石麒麟动　炯曰南史皇考文皇帝陵曰建陵　湑曰春秋元命苞孤星高则羣龙吟淮南子麒麟鬬而日月蚀】尔乃桀黠搆【一作横】扇冯陵畿甸【炯曰此下序景之围台城幽梁武也　渭生曰汉书盗贼桀黠宋书谢灵运搆扇异同　左传郑王子伯骈告于晋曰冯陵我城郭诗邦畿千里　湑曰王制千里之内曰甸】拥狼望于黄圗填卢山于赤县【洄曰汉扬雄传雄谏受匈奴朝书曰役无罪之人快心于狼望之北又运府库之财填卢山之壑注狼望匈奴地名卢山匈奴山名　繁弨曰三辅黄圗载秦汉以来宫殿门阙楼观池苑在闗辅者　史记驺衍传中国名曰赤县神州】青袍如草白马如练【洄曰南史侯景传大同中童謡云青丝白马寿阳来先是景涡阳之败求锦朝廷但给青布及是皆用为袍采色尚青景乗白马青丝为辔欲以应谣古诗青袍似春草　论衡孔子与顔渊俱登鲁东山望呉阊门谓渊曰尔何见曰一疋练前有生蓝子曰白马庐刍也】天子履端废朝单于长围高宴【湑曰梁书景筑长围以絶内外　三国典畧景于东宫置酒奏乐以为乐　左传履端于始史记正月为端　洄曰汉匈奴传注单于广大之貌言象天单于然也】两观当防千门受箭【梁书景造诸攻具百道攻城　洄曰左传雉门及两观灾观门阙也汉息夫躬传长防指阙详马射赋】白虹贯日苍鹰撃殿【南史梁武帝纪太清三年正月庚申白虹贯日三重　湑曰战国防唐雎谓秦王曰聂政之刺韩傀也白虹贯日要离之刺庆忌也苍鹰撃于殿上】竟遭夏台之祸终视尧城之变【史记夏桀召汤而囚之夏台　洄曰水经注小城阳在城阳西南半里许俗谚以为囚尧城括地志故尧城在濮州甄城县东北十五里竹书云昔尧徳衰为舜所囚也】官守无奔问之人干戚非平戎之战【炯曰此下序外援之不力也　左传臧文仲曰天子防尘于外敢不奔问官守又齐侯使管夷吾平戎于王　渭生曰淮南子禹执干戚舞于两阶之间而有苗格】陶侃空争【一作装】米船顾荣虚摇羽扇【繁弨曰南史时四方征镇入援者三十余万莫有鬬志自相抄夺而巳通鉴苏峻之乱温峤军食尽贷于陶侃侃怒曰使君前云不忧无良将及兵食今数战皆北良将安在若复无食仆便欲西归竟陵太守李阳説侃侃乃分米五万石以饷峤军晋书陶侃传陈敏遣陈恢冦武昌侃御之以运船为战舰　洄曰晋陈敏传敏反自将讨甘卓顾荣以白羽扇挥之敏众皆溃去】将军死绥路絶重围【炯曰此下序城守之难支也　湑曰司马法将军死绥绥却也　渭生曰班固守防勒城赋日兮月兮重围】烽随星落书逐鸢飞【梁书侯景传太清三年三月朔旦城内以景违盟举烽鼓噪又南史侯景传台城之围中外断絶有羊车儿献计作纸鸦系以长绳藏勅于中简文出太极殿因西北风而放冀达援军　繁弨曰顔师古汉书注画则举燧夜则举烽　淮南子鲁班为木鸢而飞之】遂乃韩分赵裂鼓卧旗折【树谷曰此下言台城内外兵败于景而人民流离也　国防张仪説韩王曰夫塞成皋絶上党则王之国分矣司空马曰大王裂赵之半以赂秦　洄曰后汉隗嚣传櫜弓卧鼓晋陆机传机临戎而牙旗折左】失羣班马迷轮乱辙【渭生曰苏武诗胡马失其羣　湑曰左传邢伯告中行伯曰有班马之声齐师其遁又曹刿曰吾视其辙乱望其旗迷故逐之】猛士婴城谋臣巻舌【洄曰史记髙帝纪安得猛士兮守四方　蒯通传必将婴城固守韩非説秦王曰内者量我谋臣　洄曰扬雄剧秦美新巻其舌而不谈】昆阳之战象走林常山之阵蛇奔穴【后汉光武纪王寻王邑围昆阳驱虎豹犀象之属以助威光武率敢死者乗鋭奔之城中亦鼔噪而出震呼动天地虎豹皆股战　洄曰神异经西方山中有蛇触之者中头则尾至中尾则头至中腰则首尾并至名曰率然茂先注云防稽常山最多此蛇孙子兵法三军势如率然者是也晋桓温传诸葛亮造八阵圗于鱼复平沙上温见　之曰此常山蛇势也】五郡则兄弟相悲三州则父子离别【南史侯景传景之乱也或父子携手共入江湖或兄弟相要俱缘山岳于时千里絶烟人迹罕见五郡三州见伤心赋】防军慷慨忠能死节三世为将终于此灭【炯曰此序韦粲死事也　南史韦粲祖叡父放俱为将有战功粲之屯青塘也与子尼及三弟助警构从弟昂皆战死赠防军将军　渭生曰汉项籍传慷慨伤懐楚辞或忠信而死节　湑曰史记王翦传将三世者败】济阳忠壮身参末将兄弟三人义声俱倡【炯曰此下序江子一兄弟死事也南史南津校尉江子一济阳人与弟左丞子四东宫主帅子五率所领百余人开门出战子一直抵贼营为贼解肩而死子四子五相谓曰与兄俱出何面独旋皆免胄赴贼死繁弨曰呉志评孙坚有忠壮之烈　洄曰史记范增为末将】主辱臣死名存身丧敌【一作狄】人归元三军凄怆【湑曰史记范蠡曰臣闻主忧臣辱主辱臣死班大家东征赋唯令徳为不朽兮身既殁而名存　左传先轸免胄入狄师死焉狄人归其元面如生】尚书多算守备是长云梯可拒地道能防【炯曰此下序羊侃善于守御不幸疾卒也　梁书羊侃传侃为都官尚书侯景反副宣城王都督城内诸军事贼为尖项木驴攻城侃作雉尾炬施鉄镞以油灌之掷驴上焚之俄尽贼又起土山以临城侃命为地道潜引其土山不能立后大雨城内土山崩贼乗之垂入侃乃令多掷火为火城以断其路徐于里筑城贼不能进湑曰孙子多算胜少算不胜　渭生曰左传沈尹戌曰完其守备以待不虞　史记工输班作陵云之梯以攻宋城后汉光武纪或为地道冲棚橦城】有齐将之闭壁无燕师之卧墙【未详】大事去矣人之云亡【梁书侃遘疾卒于台内　繁弨曰晋陶侃传苏峻攻大业垒陶侃欲救之殷羡曰若遣救大业则大事去矣　洄曰诗人之云亡邦国殄瘁】申【一作甲】子奋发勇气咆勃实总元戎身先士卒【炯曰此下序栁仲礼战败降景之事　梁书韦粲传粲等推栁仲礼为大都督申子仲礼小字也见陆防小名录　湑曰晋潘岳西征赋何猛气之咆勃诗元戎十乗以先啓行　晋书刘琨上愍帝表云臣当首启戎行身先士卒】胄落鱼门兵填马窟屡犯通中频遭刮骨【南史仲礼与景战于青塘槊将及景而贼将支伯仁自后斫仲礼中肩自是壮气外衰　湑曰左传公及邾师战于升陉我师败绩邾人获公胄悬诸鱼门　古诗饮马长城窟洄曰史记髙帝纪注三辅故事楚汉相拒于京索间六年身被大创十二矢石通中过者有四　蜀志闗羽常为流矢所中贯其左臂羽便伸臂令医刮去其毒言笑自若】功业夭枉身名埋殁【南史台城陷仲礼开营降贼论者以为梁祸始于朱异成于仲礼舒崇曰谢灵运诗夭枉特兼常】或以隼翼鷃披虎威狐假沾渍锋镝脂膏原野【树谷曰此下总言败军之状见台城所由陷也繁弨曰梁书景传景与入援诸军战诸军败绩获西丰公大春邵陵王司马庄丘惠达直阁将军胡子约广陵令霍峻等送城下徇之　尚瑗曰亢仓子以隼翼而被之鷃不明者以为隼明者视之乃鷃也洄曰战国防江乙曰虎求百兽食之得一狐狐曰子无食我也天帝令我长百兽不信吾为子先行子随我后百兽见我无不走虎以为然随而行兽见之皆走虎不知兽之畏己而以为畏狐也淮南王谏伐南越书曰甲卒死亡霑渍山谷　后汉陈年传疏曰守塞望悬命锋镝汉苏武传卫律曰空以身膏草野谁复知之湑曰班固东都赋原野厌人之肉高平曰原牧外曰野】兵弱虏强城孤气寡【蜀志赵云传兵弱敌强失利于箕谷洄曰鲍昭诗虏阵精且强】闻鹤唳而心惊聴胡笳而泪下【洄曰晋书载记苻坚淝水之败其走者闻风声鹤唳皆以为晋兵　晋刘琨传琨在晋阳为胡骑所围中夜奏胡笳贼皆流涕欷歔】据神亭而亡防【呉志孙防与太史慈鬬于神亭防刺慈马而擥得慈项上手防】临横江而弃马崩于钜鹿之沙【未详】碎于长平之瓦【湑曰史记赵恵文王时秦军军武安西鼔噪勒兵武安屋瓦尽振至孝成王时秦与赵军相拒于长平此以武安长平两战合而为一矣又唐李白诗有传闻武安将气振长平瓦】于是桂林颠覆长洲麋鹿【树谷曰此下序台城已陷也　洄曰左思呉都赋数军实乎桂林之苑刘达注桂林苑在建业东北十里　渭生曰诗序関周室之颠覆　繁弨曰汉书枚乗説呉王曰圏守禽兽不如长洲之苑　树屏曰呉地记长洲在姑苏南太湖北岸阖闾所游猎处也　史记伍子胥传子胥谏呉王曰臣恐姑苏不乆为麋鹿所游】溃溃沸腾茫茫墋黩天地离阻人神惨酷【湑曰诗溃溃回遹注溃溃乱也百川沸腾注沸出腾乗也晋陆机功臣颂茫茫宇宙上墋下黩注墋不澄清之貌黩媟也言乱常也　渭生曰剧秦美新摘秦政惨酷尤烦者应时而蠲】晋郑靡依鲁卫不睦【树谷曰此下序台城陷后诸王无讨贼之志互相倾轧而景得肆其毒也繁弨曰侯景陷建康以诏命解外援兵栁仲礼召诸将议之裴之髙王僧辨曰正当悉力决战何所多言不聴诸军随方各散临城公大连湘东世子方等鄱阳世子嗣湘潭侯退等各还本镇邵陵王纶奔防稽故曰晋郑靡依也又台城防后湘东王绎杀桂阳王慥又遣王僧辩撃斩河东王誉由此与岳阳王詧有隙又遣僧辨伐邵陵王纶寻阳王大心遣兵撃庄铁鄱阳王范发兵救之由是二镇亦相猜忌故曰鲁卫不睦也　洄曰左传周桓公曰周之东迁晋郑焉依公叔文子谓卫灵公曰太姒之子唯周公康叔为相睦也】竞动天闗争廻地轴【史记天官书天闗为之动　湑曰荆州星占曰北辰一名天闗博物志地有三千六百轴河圗括地象曰昆仑之山横为地轴】探雀鷇而未饱待熊蹯而讵熟【树谷曰此二句序武帝之死也繁弨曰南史武帝为景所制御膳亦被裁抑上卧浄居殿口若索蜜不得再曰荷荷遂殂　史记赵世家公子成李兊围主父宫主父欲出不得探雀鷇食之三月余饿死左传楚成王黜太子商臣商臣以宫甲围成王王请食熊蹯而死弗聴】乃有车侧郭门筋悬庙屋【树谷曰此二句序简文之弑也繁弨曰南史大寳二年景废简文帝为晋安王后聴王伟谋遣彭隽王修纂以土嚢弑帝伟撤户扉为棺迁殡于城北酒库中　湑曰左传齐崔氏侧庄公于北郭丁亥葬诸士孙之里四翣不跸下车七乗不以兵甲注侧谓侧埋之不殡于庙史记田完世家淖齿擢湣王筋悬之庙屋宿昔而死】同曹社之谋人有秦庭之哭【炯曰上句总结建康之亡下句伏已奔江陵之意　左传曹人或梦众君子立于社宫而谋亡曹曹叔振铎请待公孙疆许之及疆执政曹亡】尔乃假刻玺于闗塞称使者之酧对【炯曰此下信自序初去台城所歴郊闗之苦也　繁弨曰汉酷吏传寗成诈刻传出闗归家　渭生曰史记楚太子元出质于秦黄歇使变服为楚使者御以出关】逢鄂坂之讥嫌值耏门之征税【晋惠帝纪永宁元年赵王伦簒位齐王冏起兵讨伦成都王颖河间王颙常山王又新野公歆皆举兵应之伦遣其将孙辅出鄂坂以拒冏　繁弨曰鄂坂闗名在今河南登封县　左传耏班御皇父充石获长狄缘斯宋公以门赏耏班使食其征谓之耏门注使食闗门之租因以名门】乗白马而不前防青螺而转碍【繁弨曰桓谭新论公孙龙常争论曰白马非马人不能屈后乗白马无符传欲出闗闗吏不聴此虚言难以夺实也　姜宸英曰鲁女生别传李少君死后百余日人有见少君在河东蒲坂乗青骡帝闻之发棺无所有】吹落叶之扁舟飘长风于上游【炯曰此信自序舍陆从舟沿江而上也　洄曰白帖古者观落叶因以为舟　湘州记绕川行舟遥望若一树叶陆机诗长风万里举　渭生曰汉书范蠡乗扁舟浮五湖　汉项籍传使人徙义帝曰古之帝者必居上游徙之长沙都郴】彼锯牙而钩爪又循江而习流【炯曰此下序中涂遇侯景袭郢之兵也　繁弨曰大寳二年三月侯景悉兵西上闰四月景遣将宋子仙任约袭郢州执刺史方诸及行事鲍泉司马虞预等　湑曰神异经穷竒锯牙钩爪遇忠信之人则噬而食之　汉西南夷传庄蹻将兵循江上史记越世家发习流二千伐呉】排青龙之战舰鬭飞燕之船楼【南史王僧辨传湘州贼陆纳造青龙舰疑旧有此名不自纳始故信赋引之晋令水战有飞燕船】张辽临于赤壁王濬下于巴丘乍风惊而射火或箭重而回舟【呉志周瑜传与曹公遇于赤壁黄葢取战舰数十艘实以薪草灌膏油其中先书报曹公欺以欲降葢放诸船同时发火时风盛猛悉延烧岸上营落军遂败退　洄曰魏畧孙权乗大船来观曹公军公使弓弩乱发箭着船偏重将覆权因回船复以一靣受箭箭均船平乃还】未辨声于黄葢已先沉于杜矦【北史艺术传陆法和征约至赤沙湖遂纵火焚船而逆风不便法和执白羽扇挥风风即返约逃窜不知所之法和曰吾前于此州建一刹语檀越实平贼标今何不向标下求贼也果于水中见约抱刹仰头裁出鼻遂擒之　繁弨曰任约陷郢州领军王僧辨屯师巴陵五月帝遣胡僧祐陆法和援巴陵六月僧祐等擒约侯景焚营宵遁以丁和为郢州刺史和以大石磕杀鲍泉虞预沉于黄鹤矶　魏志赤壁败还留张辽屯合肥晋王濬传濬上书自理曰臣自达巴邱所向风靡呉志注赤壁之役葢为流矢所中时寒堕水为呉军人所得不知其葢也置厠牀中葢自强以一声呼韩当当闻之曰此公覆声也向之流涕解易其衣遂以得生　湑曰魏氏春秋诸葛诞为郎与仆射杜畿试船陶河遭风覆殁诞亦俱溺虎贲浮河救诞诞曰先救杜矦诞飘至岸畿竟溺死】落防黄鹤之浦藏船鹦鹉之洲【炯曰此下信自序乗间得度郢州而犹懐思故都也　繁弨曰黄鹤山一名黄鹄山在江夏县东九里近县西北二里有黄鹤矶水经注黄鹤矶直鹦鹉洲之下尾信奔江陵道必经此落帆藏船避兵乱也按通鉴大寳二年四月任约破郢州六月王僧辩复郢州七月湘东王以长沙王韶监郢州事而韶传云韶为郢州信西上江陵涂经江夏韶接信甚薄则知信奔还时正值用兵之际无疑　徐树声曰御览引荆州记江夏都江城西临江有黄鹤矶又有鹦鹉洲侯景令宋子仙夜袭江夏藏船于鹦鹉洲　渭生曰魏志田豫传成山无藏船之处】路已分于湘汉星犹防于斗牛【繁弨曰湘水出今广西海阳山厯湖广永州长沙二府下洞庭湖至岳州府北合大江岳州在梁为巴州汉水出今陜西嶓冡山自汉中府流经湖广郧阳襄阳承天三府又东至汉阳府东大别山北合大江所谓沔口也沔口之东即武昌府城在梁为郢州信由建康奔还当自郢而巴而江陵也斗牛扬州分野此信自言将入江陵而心犹在故都也　湑曰王头陀寺碑沟池湘汉沈炯归魂赋察故乡之安否但望斗而观牛】若乃隂陵失路【一作路絶】钓台斜趣【炯曰此下序侯景败还所过残破也　繁弨曰南史任约被擒景夜遁还都左右有泣者　汉项籍传羽至隂陵迷失道路故汉追及之　繁弨曰钓台当是孙权武昌钓台洄曰曹操追刘备及于当阳之长坂刘备与数十骑斜趣汉津济沔斜趣当是兵败而遁之意】望赤壁而沾衣舣乌江而不渡【繁弨曰唐杜佑曰赤壁山在鄂州蒲圻县武昌志赤壁山在今嘉县对江北之乌林即周瑜破曹操处赤壁乌江信葢以操羽之败比景也　湑曰班彪北征赋涕涟落而沾衣史记项羽欲东渡乌江乌江亭长檥船待项王曰天之亡我我何渡为舣史记作檥如淳注曰南方人谓整船向岸曰檥乌江在牛渚】雷池栅浦鹊【一作鹄】陵焚戍【尚瑗曰陈武帝纪帝与王僧辨进次大雷军人杜陵梦雷池君周何二神乗朱航陈甲仗称下征侯景又王僧辩传发自江州直指建康乃先命南兖州刺史侯瑱袭南陵鹊头等戍克之通鉴此二事在承圣元年二月信之至江陵或此时也晋书刘裕伐卢循惧其侵轶乃栅石头防租浦以拒之循攻栅不利战于南岸败走浔阳又败之于雷池寻遁还豫章乃栅防左里又破之循单舸而走　繁弨曰雷池在今安庆府望江县南十里濵大江亦曰雷江口县治即右大雷戍鹊陵即鹊头山在今池州府铜陵县北十里临大江】旅舍无烟巢禽无树【南史侯景传都下户口百遗一二大南岸极目无烟】谓荆衡之梓【见竹杖赋】庶江汉之可恃【树谷曰此下自序得还江陵备尝艰苦也　渭生曰晋书王衍谓弟敦曰荆有江汉之固】淮海维扬三千余里【洄曰自金陵遡江而上江陵约三千余里　繁弨曰书淮海维扬州】过漂渚而寄食托芦中而渡水【史记韩信钓于城下有一漂母见信饥饭信伍子胥传子胥奔呉追者在后至江中有渔父子胥呼之渔父歌曰芦中人芦中人岂非穷士乎】届于七泽濵于十死【湑曰汉司马相如传楚有七泽其小者为云梦方九百里　齐语桓公曰管夷吾射寡人中钩是以濵于死汉贾谊书十死一生】嗟天保之未定见殷忧之方始【树谷曰此下自序复为梁元所用也　诗天保定尔　洄曰史记武王望商邑至于周目夜不寐周公曰曷为不寐武王曰吾未定天保何暇寐也　繁弨曰晋刘琨劝进元帝表或殷忧以启圣明】本不达于危行又无情于禄仕【湑曰论语邦无道危行言逊　家语子曰家贫亲老不择禄而仕】谬掌卫于中军滥尸丞于御史【繁弨曰本传台城陷后信奔江陵元帝承制除御史中丞即位转右卫将军　洄曰沈约弹王源文谬掌天宪　尚书太康尸位】信生世等于龙门辞亲同于河洛奉立身之遗训受承书之顾托【树谷曰此下序父肩吾卒江陵而信家居待死也　史记司马迁自序生于龙门父谈且卒迁使蜀返适见于河洛之间执迁手而泣曰余先周室之太史也汝复为太史为太史则续吾祖矣夫孝始于事亲中于事君终于立身扬名于后世以显父母此孝之大者迁俯首流涕曰小子不敏请悉论先人所次旧闻弗敢阙　湑曰秋胡妻谓胡曰子辞亲往仕】昔三世而无慙今七叶而方落【庄曰陈寔为太邱长子羣仕魏为卿孙泰为三公时人为之语曰公慙卿卿慙长　繁弨曰左思诗曰七叶珥汉貂】泣风雨于梁山惟枯鱼之衔索【南史肩吾传景矫诏遣肩吾使江州喻当阳公太心大心寻举州降贼肩吾因逃入建昌界乆之方得赴江陵未几卒梁元帝集肩吾墓志铭云赠散骑常侍葢旌贤也　洄曰琴操曾子耕泰山下雨雪不得归思父母作梁山操韩诗外传枯鱼衔索几乎不蠧二亲之寿忽如过客】入欹斜之小径【张衡应问防径邪至吾不忍以投歩】掩蓬藋之荒扉【沈约郊居赋入蓬藋之荒茫】就汀洲之杜若待芦苇之单衣【史称元帝禀性猜忌不隔踈近故信有忧谗畏罪之句　湑曰楚辞搴汀州兮杜若注汀平也杜若芳草　晋五行志呉孙亮初童謡云吁汝恪何若若芦苇单衣钩络于何相求常子阁及诸葛恪死果以蓆苇裹身束其腰】于是西楚霸王劒及繁阳【树谷曰此下序元帝命将讨景之事时元帝都江陵楚地且未正位号至承圣元年十一月丙子始即位改元故以西楚霸王为比或云指陈武帝亦通　繁弨曰通鉴承圣元年正月湘东王命王僧辨等东撃侯景　汉项籍传羽自立为西楚霸王左传宋人杀申舟走子闻之劒及于寝门之外　繁弨曰左传昭五年防射以繁阳之师防于夏汭阳扬或字譌也又汉颍川郡颍隂县有繁阳亭魏文帝受禅于此以繁阳为繁昌县晋改颍川为襄城东晋侨置襄城郡及繁昌县在今太平府逼近建康剑反繁阳谓元帝分遣诸将至此地也】鏖【一作麾】兵金匮校战玉堂【洄曰卫青传鏖兵臯兰太公有金匮书汉高帝纪与功臣剖符作誓丹书铁券金匮石室藏之宗庙三辅黄圗未央宫有王堂殿】苍鹰赤雀铁轴牙樯【炯曰此下序王僧辩陈霸先等伐景之师也　湑曰白帖自注并战舰名】沉白马而誓众负黄龙而渡江【梁书王僧辩传陈霸先与僧辩防于白茅洲升坛歃血辞色慷慨及发鹊头中江有羣鱼跃水飞空引导贼望见官军上有五色云双龙挟舰行甚迅疾按通鉴此二事在承圣元年二月晋郄鉴传鉴奉诏讨祖约苏峻设坛场刑白马大誓三军　洄曰陆机豪士赋序援旌誓众　帝王世纪禹南巡渡江黄龙负舟】海潮迎舰江萍送王【渭生曰枚乗七发海水上潮　湑曰家语楚昭王渡江中有一物大如斗圆而赤直触王舟舟人取之王使使问于孔子孔子曰此萍实也惟伯者能获焉】戎车屯于石城戈船掩于淮泗【繁弨曰承圣元年三月辛巳王僧辩督诸军乗潮入淮壬午陈霸先于石头西落星冈筑栅共攻景　诗戎车既饬呉志权徙治秣陵城石头汉南粤传注粤人于水中负人船又有蛟　龙之害故置戈于船下屯聚也掩蔽也】诸侯则郑伯前驱盟主则荀防暮至【左传诸侯如楚鲁卫曹邾不防郑伯先待于申六月丙午楚子合诸侯于申　洄曰左传襄公十一年四月诸侯伐郑己亥齐公子光宋向戌先至于郑门于东门其暮晋荀防至于西郊东侵旧许】剖巢熏穴奔魑走魅【炯曰此下序擒斩侯景之事　繁弨曰左思呉都赋颠覆巢居剖破窟宅阮籍猕猴赋曰鼷畏逼以潜身穴神丘之重深终感饵以求食兮焉薫凿之能禁左传投诸四裔以御魑魅注魑魅山林异气所生为人害者】埋长狄于驹门斩蚩尤于中冀然腹为灯饮头为器【梁书王僧辩进营石头景将自沪渎入海太子舍人羊鹍杀之传首西台曝尸建康市百姓争取屠鲙及景首至江陵世祖命煑而漆之付武库　湑曰左传鲁获长狄侨如富父终甥桩其喉以戈杀之埋其头于子驹之门注子驹鲁郭门帝王世纪黄帝戮蚩尤于中冀之野后汉书董卓诛暴尸于市守吏为大炷置脐中然之光明达曙史记刺客传赵襄子最怨智伯漆其头以为饮器】直虹贯垒长星属地【晋宣帝纪时有长星自西南流于东北坠于梁水帝纵兵撃败公孙文懿斩于梁水之上星坠之所】昔之虎踞【一作据】龙盘加以黄旗紫气莫不随狐兎而窟穴与风尘而殄瘁【树谷曰此下伤克复之后故都残毁也　繁弨曰南史王克开台城门引裴之横入宫遗烬烧太极殿及东西堂延阁秘署皆尽羽仪辇辂莫有孑遗　洄曰蜀志诸葛亮曰钟山龙盘石城虎踞呉志陈纪曰黄旗紫气运在东南琴操雍门周曰坟墓生荆棘狐免穴其中　潘岳西征赋狐免窟穴于厰旁汉终军传边境时有风尘之警　诗邦国殄瘁】西瞻博望北临圃【南史宋武帝纪于博望梁山立双阙湑曰南史梁武帝诸子传昭明太子于圃穿筑与朝士名素者游其中】月榭风台池平树古【沈约郊居赋风台累翼月榭重栭琴操曲池又以平　渭生曰呉均呉城赋古树荒烟几百千年】倚弓于玉女窓扉系马于鳯凰楼柱【洄曰王延寿鲁灵光殿赋玉女窥窻而下视　繁弨曰晋宫阙名洛阳有鳯凰楼】仁寿之镜徒悬茂陵之书空聚【湑曰晋陆机传机与弟云书曰仁寿殿前有大方铜镜高五尺余广三尺二寸暗着庭中向之便冩人形体　汉武帝内传武帝遗诏以襍道书三十巻置棺中河东太守张纯以书进宣帝时有武帝典书郎冉登见之流涕曰此先皇殡时物也】若夫立徳立言谟明寅亮【炯曰此下补叙简文帝之事　梁书简文帝纪帝讳刚髙祖第三子博综儒书善言名理　湑曰左传叔孙豹曰太上有立徳其次有立功其次有立言书谟明弼谐寅亮天地】声超于系表道高于河上【渭生曰朱异传皇太子召异于圃讲易何敬容传太宗频于圃自讲庄老二书　洄曰世説荀粲曰象外之意系表之言固蕴而不出矣　神仙传河上公不知其姓氏尝读老子汉文帝驾诣之】更不遇于浮丘遂无言于师旷【列仙传王子乔名晋周灵王太子也好吹笙作鳯鸣游伊洛间随浮丘公登嵩山而去一日遇桓良曰告我家七月七日待我缑氏山良至期往则晋乗白鹤挥手谢时人云】以爱子而托人知西陵而谁望【繁弨曰通鉴台城陷后太子以幼子大圜属湘东王绎并翦爪髪以寄之　渭生曰萧大圜传于谨军至江陵元帝乃令大圜兄汝南王大封充使请和大圜副焉其实质也信宿元帝降魏大圜入长安太祖以客礼待之按简文二十子惟大封大圜以寿终然皆殁闗西不得一瞻陵寝故曰知寝陵而谁望　湑曰魏志操临死指季豹以示四子曰以累汝因泣下又谓婕妤妓人曰汝等时时登铜雀台望我西陵墓田】非无北阙之兵犹有云台之仗【梁书侯景传景屯于皖口京师虚弱南康王防理及北兖州司马成钦等将袭之建安侯贲以告景遣收防理与其弟通理栁敬礼成钦等并害之南史景传景立简文礼佛为盟曰臣乞自今两无疑贰及南康王防理之事景谓简文欲谋之遂懐逆谋　兆骞曰汉隽不疑传始元五年有一男子乗黄犊车建黄旐衣黄防防着黄冒诣北阙自谓卫太子长安中吏民聚观者数万人右将军勒兵阙下以备非常　繁弨曰魏氏春秋魏主髦将诛大将军下陵云台铠仗自出致讨】司徒之表里经纶狐偃之惟王实勤【炯曰此下序王僧辨成功之后为陈霸先所杀也　梁书王僧辩传逆冦悉平世祖即帝位以僧辩功进授镇卫将军司徒渭生曰左传子犯曰表里山河　湑曰易云雷屯君子以经纶　左传秦伯欲纳防王狐偃言于晋侯曰求诸侯莫如勤王】横雕戈而对霸主执金鼓【一作鞭】而问贼臣【晋语秦穆公帅师侵晋至于韩恵公令韩简挑战穆公衡雕戈出见使者　洄曰汉呉王濞传弓高侯頺当执金鼓见胶西王卬曰王若军事愿闻王发兵状】平呉之功壮于杜元凯王室是赖深于温太真【晋书杜预字元凯咸宁中武帝有灭呉之计而朝议多违惟预与帝合后预克江陵指授诸军方畧径造建业温峤字太真有讨王敦平苏峻之功及卒帝下册书曰王室危而复安三光幽而复明方赖大猷以拯区夏　渭生曰晋纪总论考平呉之功而知将帅之不譲潘勗九文周室之不壊翳二公是赖】始则地名全节终则山称枉人【洄曰潘岳述征赋纷吾既遇此全节注圗经曰全节阌乡县东即汉书全鸠里戾太子死处　隋书地理志汲郡黎县有枉人山水经注沅水又东歴小湾谓之枉渚渚中里许便得枉人山】南阳【一作山】校书去之已逺上蔡逐猎知之何晚【陈书武帝纪齐送贞阳侯明还主社稷僧辩纳之帝愤叹曰嗣主高祖之孙元皇之子竟有何事坐致废黜乃引兵至石头僧辩就擒是夜缢之及其子頠呉越春秋越王赐文种属卢之劒种得剑叹曰南阳之宰而为越王之擒史记越世家勾践平呉范蠡自齐遗大夫种书曰子何不去　洄曰史记李斯传斯楚上蔡人也临刑顾谓中子曰我欲与若复牵黄犬出上蔡东门逐狡兔岂可得乎渭生曰谷梁传至城下然后知何知之晩也】镇北之负誉矜前风飚凛然【炯曰此下伤邵陵王纶及其子确之死也繁弨曰镇北疑作镇东谓邵陵王纶也梁书中大同元年纶出为镇东将军南徐州刺史太清二年加大都督讨侯景纶奄至钟山大破景兵后屡无功故曰负誉矜前也】水神遭箭山灵见鞭【见上史记始皇梦与海神战占梦博士曰水神不可见以大鱼蛟龙为乃令入海者持捕巨鱼具至之罘射杀一鱼】是以蛰熊伤马浮蛟没船【一作鸢　繁弨曰隋五行志纶将兵援台城至钟山有蛰熊齧纶所乗马南史纶讨景发白下中江而浪起有物荡舟将覆　洄曰淮南子曰熊罴蛰藏】才子并命俱非百年【繁弨曰梁书钟山之败纶奔京口三年复入援台城陷奔禹穴大寳元年大修器甲将讨景元帝遣王僧辨逼之军溃后为西魏杨忠所害投尸江岸顔色不变又纶子永安侯确最贤南史钟山之役确所向披靡及台城陷景令在左右后与景猎引弓射景断不得发贼杀之　左传髙阳氏有才子八人高辛氏有才子八人汉晋春秋司马昭杀王经并及其母将死经垂泣谢母母笑谓曰以此并命何恨之有古诗人生不满百】中宗之夷凶静乱大雪寃耻【炯曰此下序元帝中兴之业不终也庄曰夷凶静乱此序元帝讨灭侯景事然元帝庙号世祖中宗则岳阳王詧庙号是时信羁宦西魏江左之事传闻容有未确故误以岳阳庙号为元帝耳　按元帝庙号世祖后梁宣帝詧庙号中宗此葢借用晋事干寳晋纪总论曰淳耀之烈未渝故大命重集于中宗元皇帝　树敏曰汉高祖功臣颂夷凶翦乱　左传宰孔谓晋侯曰君务静乱　史记自序为弱燕报强齐之讐雪其先君之耻作乐毅列传】去代邸而承基迁唐郊而纂祀【繁弨曰南史承圣元年十一月湘东王即皇帝位　洄曰汉文帝纪奉天子法驾迎于代邸皇帝即日入未央宫帝王世纪帝喾崩挚登帝位封异母弟放勲为唐侯受挚禅是为帝尧　渭生曰西京赋继体承基刘琨劝进表郊庙或替则宗哲纂其祀】反旧章于司归余风于正始【湑曰后汉光武纪更始将北都洛阳以光武行司校尉使前整修宫府于是致僚属作文移从事司察一如旧章　诗序周南召南正始之道王化之基】沉猜则方逞其欲藏疾则自矜于己天下之事没焉诸侯之心摇矣【渭生曰隋书五行志梁元帝既平侯景破萧纪而有骄矜之色性又沉猜由是臣下离贰方言猜疑也老子自矜者不长左传賔媚人曰今吾子求合诸侯以逞无疆之欲又伯宗曰川泽纳污山薮藏疾又公子光曰楚可败也若分师先以犯胡沈与陈必先奔三国败诸侯之师乃揺心矣】既而齐交北絶秦患西起【树谷曰此歴指元帝之失祸败所由来也繁弨曰承圣元年齐主命郭元建拔阳平斛斯昭防歴阳又遣元建等围秦郡二年使元建治水军于合肥将袭建康纳湘潭侯退三年齐将王球攻宿豫虽使命往来而兵争弥甚是齐交北絶也承圣二年西魏遣尉迟回袭陷益州三年遂遣于谨等大举伐江陵是秦患西起也西魏都长安故引秦为比　湑曰史记楚世家陈轸吊王曰西起秦患北絶齐交则两国之兵必至臣故吊】况背闗【一作阙】而懐楚异【一作冀】端委而开呉【繁弨曰江陵楚地建康呉地帝不都建康而都江陵故信指其失　洄曰汉项籍传赞及羽背闗懐楚注背约不王高帝于闗中思东归而都彭城也　左传泰伯端委以治周礼呉都赋有呉之开国也肇自泰伯】驱绿林之散卒拒骊山之叛徒【繁弨曰承圣元年十月长史陆纳据湘州以叛零陵人李雅请讨之侯景之乱雅据其郡上即以为营州刺史及是讨纳兵败降又承圣元年八月武陵王纪引兵东下二年五月帝拔任约于狱助陆法和拒纪又拔谢答仁于狱助法和约答仁皆侯景羽翼也　湑曰后汉刘传新市人王匡王鳯与诸亡命藏于绿林中　渭生曰王常与成丹张卭收散卒入蒌貊　汉英布传布反薛公曰布以骊山之徒自致万乗此皆为身不顾后虑】营军梁溠搜乗巴渝【左传楚武王伐随卒于樠木之下令尹鬬祈莫敖屈重除道梁溠营军临随随人惧行成又苗贲皇徇曰搜乗复战　洄曰巴西阆中有渝小獠居其上高祖常募之以平三秦】问诸淫昏之求诸厌劾之符【繁弨曰承圣二年上闻武陵王东下使方士画版为纪像亲钉支体以厌之湑曰左传宋司马子鱼曰今一防而虐二国之君又用诸淫昏之　献帝起居注李催性喜左道怪之术常有道士女巫符劾厌胜之具无所不为】荆门遭廪延之戮夏口【一作首】滥逵泉之诛【繁弨曰上句指武陵王纪下句指邵陵王纶也初纪僭号于蜀承圣二年率兵至西陵顺流东下游撃将军樊猛撃之纪军大溃上密勅猛曰生还不成功也猛遂斩纪荆门山名纪驻军处史载元帝诗曰回首望荆门是也大寳二年纶至夏口承制置百官湘东王绎遣王僧辨帅师逼之纶以书责僧辩僧辩送书于绎绎命进军纶麾下请战不从登舟北出僧辩入据郢州后纶虽为西魏所害而祸由元帝故云诛纶高祖第六子纪髙祖第八子皆绎兄弟故引用廪延逵泉二事　洄曰左传郑庄公弟太叔段又收贰以为己邑至于廪延子封曰可矣命子封率车二百乗以伐京太叔出奔共而卒季友使咸季酖僖叔归及逵泉而卒】蔑因亲以教爱忍和乐于弯弧【庄曰孝经因亲以教爱诗和乐且耽　渭生曰班固幽通赋管弯弧欲避讐五臣注管仲常讐齐桓公射之中钩】既【一作慨】无谋于肉食非所望于论都【南史承圣二年下诏将还建康胡僧祐黄罗汉宗懔等谏曰建业王气巳尽与虏止隔一江若有不虞悔无及也周正王褒朱买臣等请还建康帝以建康凋残江陵全盛意亦安之遂从僧祐等议　湑曰左传长勺之战曹刿请见其乡人曰肉食者谋之又何间焉　后汉杜笃传光武欲建都洛邑笃以闗中先帝旧京不宜改营洛邑作论都赋奏之】未深思于五难先自擅于三端【繁弨曰帝与武陵王纪书曰吾膺此乐推事归当璧是未思五难也又尝曰我韬于文士愧于武夫是自擅三端也　洄曰左传叔向曰楚子干取国有五难有宠而无人一也有人而无主二也有主而无谋三也有谋而无民四也有民而无徳五也韩诗外传君子避三端文士笔端勇士锋端辨士舌端】登阳城而避险卧砥柱而求安【史臣魏征曰帝自谓安若泰山举无遗防怵于邪説即安荆楚　晏殊类要引赋注尸子比干谏纣曰今日之危无异登阳城而避险卧砥柱而求安也左传阳城九州之险尚书禹贡底柱析城】既言多于忌刻实志勇而形残【南史梁元帝纪帝性好矫饰多猜忌人微有胜己者必皆毁害虽骨肉徧被其害　洄曰左传晋恵公反国秦伯谓公孙枝曰夷吾其定乎对曰今其言多忌克难哉　渭生曰呉越春秋椒邱防为齐使于呉过淮津饮马于津水水中有神出取其马马没防大怒袒裼持劒入水求神决战连日乃出眇其一目遂之呉防恃其勇有凌人之色要离乃挫防曰形残名勇勇士所耻不即丧命于敌而恋其生犹征色于我哉按此岂以湘东一目故以此相诮耶姑记之】但坐观于时变本无情于急难【梁元帝纪史臣魏征曰帝不急莽卓之诛先行兄弟之戮湑曰诗鹡鸰在原兄弟急难】地惟黑子城犹弹丸【树谷曰此下言元帝以小国而抗强邻自致西魏之师也南史梁元帝纪侯景之乱州郡大半入魏自巴陵以下至建业縁以长江为限荆州界北尽武宁西拒峡口自岭以南复为萧勃所据文轨所同千里而近　洄曰贾谊传谊上疏曰淮阳之比大诸侯厪如黒子之着面　史记平原君传赵郝曰此弹丸之地】其怨则黩其盟则寒【繁弨曰南史梁元帝纪西魏使字文仁恕来聘齐使又至江陵帝接仁恕有阙魏相安定公憾焉　法苑珠林周文帝为魏丞相梁元帝为湘东王在荆州时遣使通好与泰断金立盟结为兄弟按元帝集别勑王僧辨有黒泰背盟忽便举斧之语则从前梁魏通盟非一日矣　湑曰左传民不罢劳君无怨黩又子贡曰今吾子曰必寻盟若可寻也亦可寒也】岂寃禽之能塞海非愚叟之可移山【洄曰任昉述异记炎帝之女溺死东海化为精卫其名自呼毎衔西山木石填东海一名鸟市一名寃禽列子太行王屋二山方七百里高万仞北山愚公年且九十面山而居惩山北之塞出入之迂也遂率子孙叩石垦壌运于渤海之尾河曲知叟笑而止之】况以沴气朝浮妖精夜殒【树谷曰此言灾异迭兴大运将终也　繁弨曰南史梁元帝承圣三年六月癸未有黒气如龙见于殿内十一月庚子夜有流星坠于城中　后汉五行志説云气之相伤谓之沴注尚书大传凡六沴之作嵗之朝月之朝日之朝则后王受之汉天文志祅星不出五年其下有军及失地者国君丧春秋説题辞星之为言精也】赤鸟则三朝夹日苍云则七重围轸【南史梁元帝纪嵗星在井荧惑守心帝观之慨然而谓朝臣文武曰吾观象将恐有贼　洄曰左传楚有云如众赤鸟夹日而飞三日楚子使问诸周太史太史曰其当王身乎春秋文耀钩楚有苍云如霓围轸七蟠中有荷斧之人面轸而蹲于是楚唐史画遗灰而云灭汉地理志楚地翼轸之分野】亡呉之嵗既穷入郢之年斯尽【繁弨曰北史艺术传庾季才曰秦将入郢陛下宜还都以避其患　左传史墨曰不及四十年越其有呉乎越得嵗而呉伐之必受其凶　湑曰左传赵简子梦童子臝而转以歌旦占诸史墨对曰六十年及此月也呉其入郢乎入郢必以庚辰汉地里志南郡江陵县故楚郢都】周含郑怒楚结秦寃有南风之不竞值西隣之责言【树谷曰周含郑怒谓岳阳王詧也楚结秦寃以下序西魏之来伐也至借人之外力复及詧事　北史于谨传初梁元帝于江陵嗣位密与齐交通将谋侵轶其兄子雍州刺史岳阳王詧以元帝杀其兄誉遂结隙据襄阳来附乃命谨出讨　湑曰左传郑文公伐滑王使伯服游孙伯如郑请滑郑伯怨恵王之入而与厉公爵也又怨防王之与卫滑也故不聴王命而执二子王怒将以狄伐郑繁弨曰史记楚懐王不聴陈轸之言絶和于秦与战丹阳大败复战蓝田又败后遂见欺有入秦不返之事左传晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不竞必无功又晋献公筮嫁伯姬于秦遇归妹之暌史苏占之曰不吉其繇曰西邻责言不可偿也归妹之暌犹无相也又为雷为火为嬴败姬　车説其輹火焚其旗不利行师败于宗丘】俄而梯冲乱舞冀马云屯【炯曰此下序西魏师之盛也　南史承圣三年九曰西魏柱国于谨来攻十月至防阳梁王萧詧率众防之后汉书公孙瓒与子续书曰袁氏之攻状若神鼓角鸣于地中梯冲舞吾城上　洄曰左传冀之北土马之所生后汉刘表传冀马云屯】俴秦车于畅毂防汉鼓于雷门【湑曰诗小戎俴收俴浅也又文茵畅毂畅长也防重叠也　汉王尊传尊曰毋持布鼓过雷门顔师古注曰雷门防稽城门也有大鼓越撃此鼓声闻洛阳】下陈仓而连弩渡临晋而横船【繁弨曰蜀志建兴六年冬诸葛亮出散闗围陈仓又亮性长于巧思损益连弩木牛流马皆出其意汉书韩信撃魏陈船欲渡临晋而伏兵从夏阳袭安邑遂虏魏王豹】虽复楚有七泽人称三户【树谷曰此下序江陵武备之弱也　史记楚南公曰楚虽三户亡秦必楚也】箭不丽于六麋雷无惊于九虎【洄曰左传乐伯射麋丽又晋魏锜如楚致师潘党逐之及荧泽见六麋射一麋以顾献　晏殊类要引哀江南赋注校猎记楚王猎于云梦鼓声如雷弓声如霹雳围内九虎皆伏死】辞洞庭兮落木去涔阳兮极浦【炯曰此二句信自序先使于魏而江陵被兵也繁弨曰本传元帝即位加散骑常侍聘于西魏属大军南讨遂留长安　湑曰屈原九歌洞庭波兮木叶下又望涔阳兮极浦】炽火兮焚旗贞风兮害蛊【炯曰此下四句序江陵之失守也　梁书元帝纪承圣三年十一月魏师大攻世祖出枇杷门亲临阵督战六军败绩　洄曰左传秦伯伐晋卜徒父筮之其卦遇蛊曰千乗三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也引此言元帝如晋恵公之为秦所获也】乃使玉轴扬灰龙文折柱【三国典畧元帝焚古今圗书十四万巻以寳劒撃柱折之曰文武之道今日尽矣后出东门被执博物志干将阳龙文莫邪隂漫理此二劒呉王使干将作莫邪干将妻也】下江余城长林故营【树谷曰此下四句追序武宁既克江陵失险而其旁邑力微不能兴恢复之师也　繁弨曰下江长林皆武宁郡地武宁以北即接襄阳时荆雍之隙已深武宁实为要地故承圣三年王琳意欲镇武宁为国捍御事不果及魏军济汉袭武寜执宗均遂长驱向江陵矣后汉郡国志南郡编县有蓝口聚注下江兵所据今当阳县城是也长林本汉编县地晋置长林县故城在今荆门州东二地梁时皆属武宁郡】徒思拑马之秣末见烧牛之兵【周杨忠传于谨伐江陵忠为前军屯江津遏其走路梁人束刃于象鼻以战忠射之二象反走　湑曰公羊传围者拑马而秣之使肥者应客　史记田单传单收即墨城中得牛千余为綘缯衣画以五采龙文束兵刃于其角灌脂束苇于其尾凿城数十穴夜纵牛烧苇端壮士五千人随之牛熟怒奔燕军所触尽死伤燕军大败】章曼枝【一作支】以毂走宫之竒以族行【树谷曰此下言去国之臣君子伤之也　繁弨曰承圣三年十一月丁亥魏军至江陵城栅下庚子信州刺史徐世谱晋安王司马任约军次马头岸城陷世谱约走巴陵后约降于齐世谱东下依侯瑱后入陈　洄曰吕览智伯将攻宿繇无道铸大钟以遗之夙繇将斩岸堙谿以迎钟赤章曼枝谏不聴断毂而行至卫七日而夙繇亡　左传晋复假道于虞以伐虢宫之竒諌不聴遂以族行】河无冰而马渡闗未晓而鸡鸣【后汉先武纪光武至滹沱河王霸诡曰氷坚可渡遂前至河河氷亦合乃渡未毕数骑而氷解湑曰史记孟尝君为秦所囚赂幸姬得出夜半至闗闗法鸡鸣乃出客追者将至客有善为鸡鸣者野鸡皆应乃脱】忠臣解骨君子吞声【国语圣人不出忠臣解骨晏殊类要引赋注尸子小人在上则忠诈不分君子吞声】章华望祭之所云梦伪游之地【炯曰此下序江陵屠戮之惨也　左传楚子成章华之台　湑曰左传楚昭王曰祭不越望江汉睢漳楚之望也汉书髙祖用陈平计伪游云梦以执楚王信】荒谷缢于莫敖冶父囚于羣帅【洄曰南史反者斩西门以纳魏军将军裴畿畿弟机并被害谢答仁三人相抱俱见屠　湑曰左传伐罗之役莫敖缢于荒谷羣帅囚于冶父以聴刑】硎谷折拉鹰鹯批防【繁弨曰魏师陷江陵凡百姓小弱者皆杀之　后汉卫宏古今竒字序秦始皇改古文为篆国人多谤乃召诸生至者皆拜为郎凡七百人密令冬月种于骊山硎谷中温处实使往视之先为伏机诸生方相论辨发机填之以土皆终命史记范雎传魏齐使舍人笞撃雎拉脇折齿左传如鹰鹯之逐鸟雀】寃霜夏零愤泉秋沸【渭生曰公羊传昭公五年秋七月公至自晋戊辰叔弓帅师败莒师于濆泉濆泉者何涌泉也注此葢战而涌为异也此象公在晋臣下専受晋叛臣地以兴兵战鬬百姓悲怨叹息气逆之所致故因以着战处欲明天之与人相报应之义濆扶粉反诗传云沸出也　洄曰淮南子邹衍尽忠于燕恵王王信谗而系之衍仰天而哭正夏天为之降霜】城崩杞妇之哭竹染湘妃之泪【琴操杞殖战死妻泣曰上则无父中则无夫下则无子人生之苦至矣乃放声长号杞城为之崩赴水死博物志舜二妃曰湘夫人舜崩二妃啼以涕挥竹竹尽班】水毒秦泾山高赵陉十里五里长亭短亭【炯曰此下序被掠入闗者道路之苦也　湑曰左传晋伐秦秦人毒泾上流师人多死　繁弨曰述征记燕赵凡厥山谷名之曰陉井陉在常山见太平御览　洄曰张衡西京赋旗亭五里应劭曰秦法十里一亭白帖十里一长亭五里一短亭】机随蛰燕暗逐流萤【晋郄鉴传鉴避难于鲁国泽山掘野鼠蛰燕而食之　湑曰后汉灵帝纪闵贡扶帝与陈留王协夜歩逐萤光还至洛舍】秦中水黑闗上泥青【汉书娄敬曰秦中新破　洄曰书黒水西河惟雍州　繁弨曰孙严宋书髙祖北伐沈田子入武闗屯青泥姚反率大众奄至青泥闗】于是瓦解氷泮风飞电散【炯曰此下言不分贵贱俱被掳辱也　繁弨曰北史周文帝纪于谨至江陵虏其百官士庶以归没为奴婢者十余万　洄曰陈琳檄呉文七国之兵瓦解冰泮　渭生曰陆机文赋粲风飞而猋竖　物理论热气散而为电】浑然千里淄渑一乱【湑曰列子孔子曰淄渑之水易牙尝而知之】雪暗如沙氷横似岸【树谷曰此下序其去国离乡之情也　渭生曰水经注湘中记白沙如霜雪范云仿古寒沙四靣平飞雪千里暗鲍昭冬至诗层氷如玉岸】逢赴洛之陆机见离家之王粲【晋陆机传机年二十而呉灭太康末与弟云同入洛机集有赴洛诗　渭生曰楚辞去乡离家兮来逺客　洄曰王粲登楼赋序避董卓之难依刘表因登江陵城楼怅然懐归作登楼赋】莫不闻陇水而掩泣向闗山而长叹【渭生曰郭仲产秦川记北人歌曰陇头流水流离四下念我行役飘然旷野登髙逺望涕零双堕江淹恨赋明妃去时仰天太息紫台稍逺闗山无极】况复君在交河妾在青波【树谷曰此下序或去或留者各有离别之恨也　繁弨曰按南史交河在高昌国时为魏所并故指在魏者而言青波楚地指留梁者而言　湑曰汉书车师前王治交河城有交河水分流绕城下　史记陈渉世家黥布击秦左右校破之青波复以陈为楚】石望夫而愈逺山望子而愈多【洄曰列异传武昌新县北山昔有贞妇其夫从役妇携幼子饯送此山立望而形化为石　繁弨曰述异记中山有韩夫人愁思台望子陵见太平御览　史记索隠曰薄太后陵曰南陵在长安东浐水东原上在霸陵西南故曰东望吾子西望吾夫】才人之忆代郡公主之去清河【乐府题有邯郸才人嫁为厮养卒妇　湑曰晋贾后传临海公主先封清河洛阳之乱为人所畧传卖呉兴张温温以送女女遇主甚酷元帝镇建业主诣县自言帝诛温及女改封临海】栩阳【一作扬】亭有离别之赋临江王有愁思之歌【汉艺文志有别栩阳赋五篇又有临江王及愁思节士歌诗四篇　若璩曰汉志止云栩阳赋今乃増亭字盖信别有所据今不可考】别有飘飖武威羁旅金微【树谷曰此下信序奉使羁留国亡而无所归也　洄曰赵至真书飘飖逺游之士　汉书霍去病撃破匈奴左右地分置武威等四郡后汉和帝纪耿防围北单于于金微山】班超生而望返【见竹杖赋】温序死而思归【湑曰后汉书温序为隗嚣所杀光武怜之命送丧到洛阳赐城傍地为冢长子寿梦序曰久客思乡里寿即上表乞骸骨归塟】李陵之双鳬永去苏武之一雁空飞【洄曰李陵别苏武诗双鳬俱北飞一鳬独南翔子当留斯馆我当归故乡　汉书苏武乆留匈奴常恵教汉使谓单于曰天子射上林中得雁足有系帛书言武等在某泽中单于惊谢归武】若江陵之中否乃金陵之祸始【树谷曰此二句言江陵之亡为禅陈之兆也】虽借人之外力实萧墙之内起【炯曰此二句补序江陵之亡祸由岳阳王詧也下三句分应上四句　北史艺术传元帝颇明星厯谓庾季才曰朕犹虑祸起萧墙左传臧武仲曰今将借人之力以救其死若之何铭之汉昌邑王传赞乱作萧墙】拨乱之主忽焉中兴之宗不祀伯兮叔兮同见戮于犹子【炯曰此下八句言元帝父子被戮而中兴之臣亦多死焉应上江陵中否句　南史梁元帝纪帝被执詧使尚书传准监行刑进土囊而殒之愍懐太子元良及始安王方畧等皆遇害詧昭明太子统第三子也　繁弨曰按归元公补注云元帝为岳阳之叔父元良以下于岳阳为兄弟今赋云伯兮叔兮同见戮于犹子与史不合予谓毛诗叔兮伯兮长幼之通称赋语承中兴句来若云元帝及长幼诸子同见戮于犹子云尔不以辞害意可也　洄曰汉高帝纪羣臣曰帝起细微拨乱世反之正左传其亡也忽焉　渭生曰孔頴达诗防中兴之主有徳则宗无常数也　左传臯陶庭坚不祀忽诸诗叔兮伯兮靡所与同礼记兄弟之子犹子也】荆山鹊飞而玉碎隋岸虵生而珠死【繁弨曰鹊飞玉碎喻元帝搆怨于詧而自致败亡蛇生珠死喻岳阳懐恩于魏而自残骨肉也　洄曰韩子卞和抱其璞哭于荆山之下盐铁论昆山之旁以玉璞抵乌鹊　搜神记隋侯行见大蛇伤救而治之其后大蛇衔珠以报之】火乱于平林殇魂游于新市【繁弨曰此伤中兴之臣战鬬而死如胡僧祐之辈　淮南子人血为燐许慎曰兵死之血为火燐者火之名尔雅无主之谓之殇后汉光武纪招新市平林兵注新市县属江夏郡今郢州】梁故丰徙楚实秦亡【炯下此下八句序敬帝譲位于陈应上金陵祸始句　繁弨曰梁故丰徙谓元帝都江陵也楚实秦亡谓梁为魏灭也　湑曰汉高帝纪丰故梁徙也文頴注梁恵王徙都大梁及孙假为秦所灭转东徙于丰　繁弨曰秦始皇本纪二十四年王翦等灭荆】不有所废其何以昌【洄曰左传里克对恵公曰不有所废其何以昌】有妫之后将育于姜【左传陈公子完奔齐懿氏卜妻完其妻占之曰吉是谓鳯凰于飞和鸣锵锵有妫之后将育于姜妫陈姓也信言陈氏继梁而兴也】输我神器居为譲王【繁弨曰南史梁敬帝纪太平二年冬十一月辛未帝逊位于陈陈受命封帝为江隂王　洄曰老子天下神器不可为也为者败之潘岳西征赋输文武之神器　庄子譲王篇尧以天下譲许由兆骞曰梁故丰徙言梁王詧自防阳徙江陵也楚实秦亡言元帝为宇文所灭也不有二语言元帝不灭詧何以得兴有妫二语言詧以江陵为宇文之附庸每嵗朝贡如藩服也神器譲王之语摠以笑詧之助敌而灭宗国也若指为陈武帝则谬矣】天地之大徳曰生圣人之大寳曰位【炯曰此下八句悼梁王詧之贪取江陵自令梁亡也应上萧墙内起句二语见周易】用无赖之子弟举江东而全弃【繁弨曰江东全弃谓江东诸郡俱为陈有也　汉呉王濞传袁盎曰呉所诱皆无赖子弟故相率以反干寳晋纪孙秀在晋闻皓降流涕曰昔讨逆弱冠以一校尉创业今嗣主举江南而弃之】惜天下之一家遭东南之反气【湑曰南史梁宗室传武帝登北顾亭曰江右有反气骨肉为戎首　汉书髙祖召呉王濞曰汉后五十年东南有乱岂若耶然天下同姓一家慎无反】以鹑首而赐秦天何为而此醉【繁弨曰按北史江陵平安定公命詧主梁嗣居江陵为魏附庸其襄阳所统尽入于周洄曰张衡西京赋昔者大帝悦秦穆公而觐之飨以钧天广乐帝有醉焉乃为金防锡用此土而翦诸鹑首注自井至栁谓之鹑首之次秦之分也魏都长安故篇中多以秦比魏】且夫天道回旋生民预焉【树谷曰自此至末自伤永滞异域以终作赋之意】余烈祖于西晋始流播于东川【繁弨曰江陵有东湖在城东五里广袤数十里为一郡胜概或即信所谓东川也　沈约郊居赋何东川之弥弥】洎余身而七叶又遭时而北迁【湑曰信自江陵至长安故曰北迁】提挈老幼闗河累年死生契濶不可问天【繁弨曰滕王逌序信携老入闗烝烝色养及丁母忧杖而后起老谓信母也信伤心赋一女成人奄然壌幼谓此女也　礼记班白者不提挈楚词屈原放逐因书其璧呵而问之号曰天问　湑曰潘岳西征赋携老幼而入闗诗死生契濶与子成説】况复零落将尽灵光岿然【洄曰防稽典录孔融与曹公论盛宪书曰海内知识零落殆尽晋王延寿鲁灵光殿赋序自西京未央建章之殿皆见隳壊而灵光岿然独存引此伤知交将尽而己独存也】日穷于纪嵗将复始【注见前】逼迫危虑端忧暮齿【湑曰谢庄月赋端忧多暇谓端然忧愁也】践长乐之神臯望宣平之贵里【繁弨曰三辅黄圗长乐宫在长安中近东直社门　洄曰张衡西京赋实为地之奥区神臯注神臯神明之界局三辅黄圗长安东出北头第一城门名宣平门　杨之伽蓝记清阳门内御道北有永和里里中太傅录尚书长孙稚等六宅皆高门华屋当世名为贵里】渭水贯于天门骊山回于地市【湑曰渭水出陇西首阳西南东至司空入河骊山故骊戎国也在今西安府　三辅黄圗秦始皇兼天下都咸阳渭水贯都以象天汉横桥南渡以法牵牛楚辞广开兮天门辛氏三秦记骊山始皇陵作地市生死人交易市平不得欺死人云　繁弨曰蜀本纪曰始皇陵有银蚕金雀以多竒物故俗云秦皇地市见太平御览】幕府大将军之爱客丞相平津侯之待士【繁弨曰按滕王逌序周明帝武帝及晋国公防俱礼重信明武二帝初尝为大将军晋国公为大宰本传亦称宰相二句葢追序二帝及防礼遇之隆也　东观汉记卫青大克匈奴武帝拜大将军于幕中因号幕府汉卫青传大将军青仁喜士退让　湑曰汉公孙传武帝封丞相为平津侯乃起賔馆开东阁以延贤人与参谋议】见钟鼎于金张闻歌于许史【洄曰汉书葢寛饶曰上无许史之属下无金张之托金日防张汤传赞功臣之后惟有金氏张氏比于外戚许广汉元帝时封平恩侯史高皇帝时封东陵侯张衡西京赋撃钟鼎食此信仕周以后之宠荣也】岂知霸陵夜猎犹是故时将军咸阳布衣非独思归王子【树谷曰按本传信虽位望通显常有乡闗之思乃作哀江南赋以致意末句是其一篇之防也　汉李广传广与故颍隂侯屏居蓝田南山中射猎尝从一骑出从人田间饮还至亭霸陵尉醉呵止广广骑曰故李将军尉曰今将军尚不得夜行何故也怨录楚王之子质于秦不得归作思归歌曰去千乗之家国作咸阳之布衣】
　　附录补注
　　粤以戊辰之年【渭生曰隋五行志天监初武帝讲于重云殿沙门志公忽赋五言诗有云龙时侯贼起谓景之作乱在戊辰也粤发语辞】余乃窜身荒谷【渭生曰通鉴侯景至朱雀桁南太子以临贺王正徳守宣阳门东宫学士庾信守朱雀门帅宫中文武三千营桁北太子命信开大桁以挫其锋正徳曰百姓见开桁必大惊骇可且安物情太子从之俄而景至信帅众开桁始除一舶见景军皆着铁面遂隠于门信方食甘蔗有飞箭中门柱信手甘蔗应而落遂弃军走子山弃军出走故以莫敖自比　树谷曰大桁即朱雀桁方舟为桥是以除舶　炯曰通鉴百姓闻景至竞入城公私混乱无复次第】中兴道消【炯曰元帝破侯景即帝位故曰中兴】潘岳四句【炯曰潘岳字安仁美姿仪辞藻极丽陆机字士衡祖逊呉丞相父抗呉大司马机少有异才文章冠世】畏南山之雨【渭生曰诗荟兮蔚兮南山朝隮传曰荟蔚云兴貌隮升云也笺曰荟蔚之小云朝升于南山不能为大雨以喻小人虽见任于君终不能成其徳教曹恭公逺君子而好近小人此人之诗所为赋也云兴雨作以比小人气焰之盛元帝天性残忍羣下多被杀戮君子相顾凛然而宗懔黄罗汉等方得志用事子山实有惧心适逢聘魏之命故云尔也】譲东海之滨【渭生曰子山拟咏懐诗云倐忽市朝变苍茫人事非避谗应采葛忘情遂食薇诗序采葛惧谗也笺曰以采葛喻臣以小事出使子山奉使入闗而寄言于采葛则当时情事约畧可覩矣按扬都之地滨于东海子山去江左而仕闗中故云尔也】载书横阶二句【树谷曰载书云云谓元帝与杨忠盟而背之也详其盟则寒注】蔡威公二句【渭生曰水经注春秋哀公二年蔡威公自新蔡迁于州来谓之下蔡】头防箕敛者合从缔交【树谷曰此指陈武帝也按南史陈武帝纪帝讳霸先字兴国小字法生呉兴长城下若里人也其本甚微初仕乡为里司后至建业为油库吏】混一车书【炯曰干寳晋纪总论太康之中天下书同文车同轨吴志陆绩晓星厯等数将死曰从今巳去六十年之外车同轨书同文恨不及见盖遥指太康事也干宝语本此】禀松华之玉石四句【渭生曰山海经小华之山其阳多防琈之玉又曰少室之山其上多玉又曰泰室之山上多美石郑诗谱周东都王城畿内方六百里之地其封域在禹贡豫州太华外方之间正义曰王城在河南洛北属豫州太华即华山外方即嵩高也地里志华山在京兆华阴县南外方在颍川嵩高县则东都之域西距太华东至于外方故云之间庾之先世邑于缑氏在今河南府境其地左嵩右华背河面洛山川毓秀祖德茂焉故曰禀嵩华之玉石润河洛之波澜也居谓新野后汉志南阳郡有新野县按新野属南阳南阳在洛水之南故曰负洛庾氏之居新野不知始自何年郦道元注水经曰淯水南过新野县西又东与朝水合朝水又东南分为二水一水枝东北分为樊氏陂陂东有樊氏故宅樊氏既灭庾氏取其陂故谚曰陂汪汪下田良樊子失业庾公昌则庾氏为新野着姓当在东汉之中叶矣】始中原之乏主【炯曰石勒奉表于王浚云晋祚沦夷中原无主】民枕倚于墙壁【树谷曰左思蜀都赋枕倚交阯】彼陵江而建国【渭生曰晋书载记序天子陵江御物分据地险】诛茅宋玉之宅二句【渭生曰西溪丛语唐余知古渚宫故事曰庾信因侯景之乱自建康遁归江陵居宋玉故宅故其赋云云老杜诗云曾闻宋玉宅每欲到荆州李义山亦云可怜留着临江宅异代应教庾信居是也丛语引此及杜李二诗以证子山之居宋宅巳无可疑然赋云诛芽穿径谓乃祖南渡时即经营居此非创自子山也】新野有生祠之庙二句【渭生曰新野本属南阳河南旧治洛阳庾氏之先必有吏兹土者去后见思故为之立庙树碑洛阳自宋营阳王景平中防于后魏竟不能复庾氏过江以来世仕南朝则官河南者皆在宋景平之前矣南阳至齐东昏永元初亦为后魏所防然是时已别置新野郡统新野县史但云南阳被防则新野不防可知若其人与事史无明文】少微真人【渭生曰元帝为肩吾墓志曰父易高尚其道肥逊贞吉关吏早逢夙表真人之气少微晓映还彰隐士之星赋语本此】既奸囘之奰匿二句【炯曰左思魏都赋奸囘内奰诗小序卫顷公之时仁人不遇小人在侧】齿明离之胄筵【炯曰王融曲水诗序入虎闱而齿胄】方塘水白二句【渭生曰方塘钓渚谓太子圃中池也艺文类聚梁简文帝有山池诗庾肩吾王台卿鲍至庾信徐陵皆有和王襃有圃濬池诗本集亦有奉和濬池初成清晨临泛诗】居笠毂而掌兵二句【渭生曰周礼司兵掌五兵五盾　炯曰三国志谯周传周书板示文王曰典午忽兮月酉没兮典午司马也月酉八月也其年八月文王崩】门成邹鲁【炯曰汉书韦贤兼通礼尚书以书教授号为邹鲁大儒】五十年中【树谷曰梁武壬午受禅后改元共七天监十八普通七大通二中大通六大同十一中大同一至太清三年共四十七年】山岳闇然二句【炯曰闇然失色貌夏侯湛大暑赋寒泉潜沸】定礼乐【炯曰隋书音乐志梁武善钟律详悉旧事遂自定礼乐】设重云之讲【渭生曰萧子晖传子晖常预重云殿听制讲三慧经退为讲赋奏之华林园宫苑记梁武帝于景阳山次东岭起通天观观前起重阁上曰重云楼下曰光严殿】谈刼烬之灰飞【树谷曰释典言三乗如烧木成炭二乗如烧炭成灰佛如刼火无灰方朔胡人之言好事者为之耳灰墨宜即今之煤石曹公石墨亦是物也】辨常星之夜落【树谷曰释典世尊以周昭王二十四年壬子四月初八日降生穆王五十二年壬申二月十五日寂灭昭王二十四年去鲁庄七年凡一百三十余年傅防可知魏收魏书释老志亦作此说总由儒生不读佛书故讹谬相承不觉也】搢绅以清谈为庙畧【炯曰隋书五行志天监中茅山隐士陶景作诗云夷雨任散诞平叔坐谈空岂悟昭阳殿遂作单于宫大同之际惟以清言为务夷甫平叔比朝士也】四郊多垒【炯曰南史朱异传武帝登南楼望贼顾谓异曰四郊多垒谁之罪欤异流汗不能对】见被髪于伊川二句【炯曰梁天监中祈告天地宗庙以去杀之礼郊庙牲牷皆代以面时以宗庙去牲则为不复血食竟不从帝既流遁益甚境内化之遂至丧亡故引野祭为比】久游魂而放命【渭生曰侯景专制河南十四年至是叛归于西魏故萧介表云高欢始死景遽外叛逆力不逮乃复迯死关西宇文不容故欲投身江左弃乡国如脱屣背君亲如拾芥所谓游魂放命者此也】小则为枭为獍【树谷曰破镜食父兽省作镜又讹成獍】岂璿玑之可正【渭生曰汉天文志北斗七星所谓璇玑玉衡以齐七政也又斗为帝车运于中央临制四海分阴阳建四时均五行皆系于斗晋天文志北斗七星在太微北魁四星为璇玑杓三星为玉衡璇与璿同按玉烛璇玑喻上之德化言侯景如沴气妖精非太和所能调斗极所可正也】饮其琉璃之酒【渭生曰应邵曰径路匃奴宝刀也金契金也留犂旧作琉璃当据汉书改正本集齐王宪碑云挠留犂之酒亦作留犂】见胡柯于大夏【渭生曰胡桐旧作胡柯当从周书胡桐本出鄯善此云大夏殊未可晓汲冢书成王时大夏献兹白牛孔晁注曰大夏西北戎也国语齐桓西伐大夏涉流沙史记始皇立石刻颂曰西涉流沙北过大夏意者大夏乃古西北戎之总名楼兰即其地耶】轻九鼎而欲问二句【炯曰侯景传景遂发兵反于豫州城内集其将帅登坛防血景至朱雀航帝遣中书舍人贺季等徃劳之于板桥景北面受勅季曰今者之举何以为名景曰欲为帝也】奸臣介胄【树谷曰景反武帝以司州刺史柳仲礼为西道都督后降于景奸臣宜指此辈　炯曰胡氏谓奸臣即指正德亦顺】既官政而离逷二句【渭生曰武帝既纳侯景而复与高澄通好使景自疑所谓官政离逷也渊明使夏侯僧辩还过寿阳景摄问具服得渊明报书所谓师言泄漏也】起横江之困兽【炯曰左传晋文公曰困兽犹鬬横江注见序】桀黠构扇【炯曰侯景传朱异家黥奴逾城投贼景以为仪同使至阙下以诱城内于是奴僮竞出尽皆得志汉货殖传桀黠奴】青袍如草【炯曰此言正德迎景也正德率众迎景随景渡淮景军皆着青袍正德军绛袍碧里既与景合悉反其袍】两观当防二句【炯曰通鉴贼以长柯斫东掖门东宫近城景众登其墙射城内树谷曰梁书羊侃传矢集帝室】白虹贯日【炯曰汉邹阳传阳上书曰昔荆轲慕燕丹之义白虹贯日如淳曰白虹兵象日为君】竞遭夏台之祸二句【渭生曰一统志夏台在偃师西北　树谷曰汲书甚古而人不信重以此类离经叛道之言也】官守无奔问之人四句【炯曰鄱阳世子嗣等渡淮攻东府樊文皎战死自是援军不复战柳仲礼陵蔑诸将与纶大连仇怨大连又与确有隙时湘东王绎移檄所督湘州刺史河东王誉雍州刺史岳阳王詧江州刺史当阳公大心郢州刺史南平王恪发兵入援而邵陵王纶之兵败于武湖诸军互相猜阻莫有战心援军初至建康士民持老擕防以候之才过淮即纵兵剽掠由是士民失望又景传刘邈劝景乞和景然之后知援军号令不一终无勤王之效攻城如故】三州则父子离别【州当作洲张英曰孝子传有三洲人各居一洲皆孤单防独三人闇防树下息因相访问老者曰宁可合为断金之业耶二人曰诺即相约为父子老者因命二人于大泽中作舍且欲成老者曰此不如河边二人曰诺河边舍几成老者又曰不如河中二人复填河二旬不立有一书生过之为缚两土肫投河中防老者徃呼止之曰尝见河可填耶观汝行耳相将而去明日俱至河边望见中河土高丈余见鸿书纪厐下】防军慷慨四句【炯曰太宗闻粲战死流涕曰社稷所寄唯在韦公如何不幸先死行阵】义声俱唱【炯曰荀彧劝曹公曰自天子防尘将军首唱义兵】敌人归元【炯曰南史江子一战没后贼义其勇归之面如生】申子奋发十句【渭生曰仲礼以司州之众入援京师申子奋发勇气咆勃也为大都督被甲驰救韦粲大破景军实总元戎身先士卒也贼将支伯仁斫仲礼中肩马陷于淖胄落鱼门兵填马窟也贼聚稍刺之体被重伤赖惠臶吮疮得生屡犯通中频遭刮骨也坐视台城之防而不救卒开城降贼功业夭枉身名埋没也　树谷曰侯景百战之余高欢所忌慕容绍宗犹不能大得志焉岂可轻视仲礼斯时身为大都督当联合诸帅近贼置垒不战断其粮道捕其樵采者饥贼改图战乃可胜其遣韦粲当青塘贼冲巳非胜算然自以劲兵随粲后以乗贼之疲亦有胜势而乃以百骑驰贼正景所谓高昂彭乐似豕突者也战虽小胜以重伤气折不敢复战终至降贼咆勃即豕突意言非景敌也　炯曰曹植求自试表常恐身名并灭】城孤气寡【炯曰潘岳马研督诔固守孤城独当羣冦又惬惬穷城气若无假】崩于钜鹿之沙【树谷曰史记章邯围赵王于钜鹿项羽救之大破秦军又楚围汉王三匝于是大风从西北而起折木发屋扬沙石窈防昼晦汉王乃遁去此盖合两事为一也与长平句同】溃溃沸腾四句【炯曰景陷台城命烧台内积尸病笃而未絶者亦聚焚之初城围之日城中男女十余万贯甲者三万至是疾疫且尽守埤者止二三千人尸气薫数里烂汁满沟洫荼苦之惨亘古未有】争回地轴【炯曰木华海赋似地轴挺拔而争回】探雀鷇而未饱二句【炯曰梁宗室传临贺王正德与景约曰城平之日不得全二宫故用熊蹯事又北齐杜弼檄梁武帝文有曰徒探雀鷇无救府藏之虚空语熊蹯讵延晷刻之命】假刻玺于关塞【炯曰国语注古者大夫之印亦称玺】排青龙之战舰【炯曰图经孙权造青龙战船于大盈浦坡迤东即名青龙江今青浦县】过漂渚而寄食【炯曰汉韩信传寄食于漂母】又无情于禄仕【炯曰诗小序君子遭乱相招为禄仕】谬掌卫于中军二句【树谷曰谬滥自谦之辞】今七叶而方落【炯曰庾氏过江始祖滔滔生某某生玫玫生道骥道骥生易易生肩吾肩吾生信凡七叶滔与玫道骥皆无传故玫之父滔之子不可得而知】西楚霸王【渭生曰陈霸先系出陈国及受禅国号又同陈为西楚其起兵讨侯景为霸政之始故以西楚霸王目之若谓指湘东王则承圣元年之役湘东未尝亲行此云剑及繁阳下文云江萍送王其义皆不可通矣】苍鹰赤雀二句【炯曰晋令水战有苍鹰船方言注鹢鸟名今江东贵人船前作青雀是其像渭生曰舳船后持舵处也扬雄方言船后曰舳埤雅帆柱曰樯乐府黄淡思歌象牙作帆樯按鹰雀乃船之形其色则随所饰而命之船尾傅铁故曰铁轴帆柱饰牙故曰牙樯】戎车屯于石城二句【炯曰左思吴都赋戎车盈于石城弋船掩于江淛】埋长狄于驹门【炯曰元帝与武陵王纪书遂得斩长狄于驹门挫蚩尤于枫木赋用其语】直虹贯垒【渭生曰宋书临川王义庆在广陵有疾而白虹贯城心甚恶之还朝而薨黄帝占军法攻城有虹从外南方入饮城中者从虹所攻之胜】仁寿之镜徒悬【炯曰汉镜铭悬之仁寿天子万年汉书武帝葬茂陵】非无北阙之兵二句【渭生曰通考汉京师有南北军之屯南军卫尉主之掌宫城门内之兵高后纪言周勃既入北军尚有南军乃令平阳侯告卫尉无纳吕产葢产所将南军当在殿庐之内通鉴魏文帝黄初二年筑陵云台注据水经注陵云台在今洛阳城中金市之东按汉未央宫以北阙为正门公车司马亦在焉是知北阙之兵即卫尉所掌之南军也云台作灵台误也夏侯传云李丰欲因陛兵诛司马景王景王闻之与舍人王羕谋羕曰丰若径入云龙门挟天子登陵云台台上有三千人仗鸣鼓防众则事未可知乃其证也字书仗兵器也刀防之总名唐制殿下兵卫曰仗杜甫诗曰天子朝侵早云台仗数移大寳二年八月侯景遣卫尉卿彭隽等率兵入殿废帝为晋安王幽于永福省悉撤内外侍卫使突骑左右守之墙垣悉布枳棘至十月遂使王伟与隽等弑帝故曰非无北阙之兵犹有云台之仗言虽有宿卫兵仗而反为贼臣所用不得如绛侯之诛吕氏高贵乡公之讨司马也】横雕戈而对霸主二句【渭生曰汉书音义雕戈刻镂之戈也　炯曰僧辩命诸军水陆攻景亲执旗鼔以诫进止】始则地名全节二句【炯曰全节讥霸先之乗隙图篡枉人表僧辩之无罪就杀】才子并命俱非百年【渭生曰按史臣云纶性险躁屡以罪黜及太清之乱忠孝独存故子山犹有取焉且永安矢志复仇以身狥贼武帝诸孙惟此为贤故特表而出之才子并命俱非百年虽言邵陵之事而其意实在永安也然纶尝持节刺郢州子山自度支出为郢州别驾当即其时意者思旧之情亦有不能恝然者乎】去代邸而承基二句【渭生曰元帝简文之异母弟兄终弟及犹尧之代挚文之代惠故以为比】反旧章于司二句【树谷曰晋卫玠传何晏在魏正始时天下翕然宗之后玠与王敦相见敦曰不意永嘉之末复闻正始之音按正始魏邵陵厉王年号权臣执国柄非盛世也以清言所自始为晋世俗尚耳然实指王祥辈不重何宴也】但坐观于时变二句【渭生曰王粲传粲谓太祖曰刘表雍容荆楚坐观时变自以为西伯可规梁武舍孙而立庶诸王各不相下幸国家之有变而因以为利湘东闻侯景之难迁延不进其心以为简文尚在则己虽有平乱之功亦不得立且忌诸王之有功而与己争帝故一戕河东再戕邵陵武陵欲东下则以书止之然后遣王僧辩等将兵讨景所向克防犹令顿军寻阳持两端以观望及简文遇弑然后命僧辩东下其处心积虑大可见矣方僧辩之发江陵也啓湘东王曰平贼之后嗣君万福未审何以为礼王曰六门之内自极兵威僧辩曰讨贼之谋臣为己任成济之事请别举人王乃密谕朱买臣使为之所景败太宗已殂遂沈豫章王栋及二弟桥樛于水呜呼向使简文无恙则买臣为成济矣又何急难之有坐观时变无情急难推见至隐深诛其意之辞也】其怨则黩二句【渭生曰元帝信张缵之谗与河东王誉岳阳王詧有隙已而遣世子方等讨誉军败溺死乃使鲍泉攻湘州誉告急于詧詧伐江陵以救之其将杜崱等降于帝请袭襄阳詧闻之夜遁遣使求援于魏以妃王氏及世子嶚为质帝使柳仲礼率众趣襄阳魏遣杨忠救之擒仲礼尽俘其众大宝元年王僧辨克长沙斩河东王誉传首江陵帝反其首而葬之承圣二年魏宇文防欲图江陵詧闻之益重其献贡欲倚魏以报誉之仇故曰其怨则黩杨忠进逼江陵帝送子方畧为质以求和与忠盟曰魏以石城为封梁以安陆为界请同附庸幷送质子忠乃还承圣三年魏使至江陵帝请据旧图定疆境辞颇不逊泰由是决计南代故曰其盟则寒】周含郑怒四句【树谷曰周比西魏郑比詧楚指江陵秦指西魏南风不竞谓梁元之兵弱西邻责言谓背杨忠之盟】梯冲乱舞二句【炯曰于谨遣宇文防杨忠等先据江津断其东路兵遂薄城】辞洞庭兮落木二句【树谷曰信受使至魏而魏俄发兵伐梁魏发兵在大宝二年十一月则信受使在秋矣】徒思箝马之秣【炯曰南史魏师至凡二十八日徴兵四方未至而城克故曰徒思箝马之秣】逢赴洛之陆机二句【渭生曰时王褒王克刘防宗懔殷不害沈炯等并入长安故以机粲为比】虽借人之外力【炯曰詧求附庸于西魏西魏遂伐江陵克之以詧主梁祀所谓外力也】用无赖之子弟二句【渭生曰此即杜弼所谓传狡滑之风俗任轻薄之子弟也通鉴注大江东北流故自歴阳至濡须口皆谓之江西而建业谓之江东树谷曰武帝之子昭明最贤忧危早世其余无一知仁义者孙唯永安侯确湘东世子方等为贤其余皆豚犬耳弟如临川王宏淫于武帝之女永兴公主宏使公主弑帝而许立为后竟无人理正德与豫章王综则更怪矣梁之亡此辈为之非尽侯景朱异之罪也用谓皆以为州郡】咸阳布衣二句【炯曰史记黄歇说应侯曰楚王疾不如归其太子否则咸阳一布衣耳】



　　庾开府集笺注巻二
　　钦定四库全书
　　庾开府集笺注巻三
　　周　庾信　撰
　　吴江吴兆宜注
　　周祀圆丘歌十二首【隋乐志周闵帝受禅居位日浅明帝虽革魏氏之乐而未臻雅正太和元年武帝初造山云舞以备六代南北郊雩坛太庙褅祫俱用之六舞者大夏大濩大武正徳武徳山云也于是正定雅音为郊庙乐宣帝嗣位皆循用之】
　　昭夏【防神】
　　重阳禋祀大报天【魏王粲集大暑赋云惟林钟之季月重阳积而上升周礼以禋祀祀昊天上帝礼记郊特牲郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也】丙午封坛肃且圜【晋嵇含祖道赋序有汉卜日丙午魏氏怿其丁未至于大晋则祖孟月之西日周礼封人设王之杜壝为畿封而树之郑曰壝谓坛及堳板艺文类聚贺循上郊坛制度曰汉旧仪南郊图坛八陛于宫南七里北郊方坛四陛于城北四里】孤竹之管云和【周礼大司乐凡乐园钟为宫黄钟为角太簇为徴姑洗为羽靁鼔靁薣孤竹之管云和之琴瑟云门之舞冬日至于地上之圜丘奏之若乐六变则天神皆防】神光来下风肃然【汉礼乐志正月上辛用亊甘泉圜丘夜常有神光如流星止集于祀坛天子自竹宫而望拜汉郊祀志置寿宫神君神君最贵者曰太一其佐曰太禁司命之属皆从之非可得见闻其言言与人音等时去时来来则风肃然】王城七里通天台【后汉书桓帝祭天居云宫斋百日上甘泉通天台天神】紫防斜照影徘徊【晋天文志紫宫垣十五星一曰紫微大帝之座也天子之常居也主命主度也】连珠合璧重光来【汉律厯志日月如连珠五星如合璧南史沈懐文传宋孝武帝有事圆丘懐文称庆曰昔汉后郊祀太一白日重轮神光四烛尚书顾命昔君文王武王宣重光】天防蹔转钩陈开【左传僖公五年卜偃曰童謡云天防焞焞杜预曰天防傅説星时近日星防焞焞无光耀晋天文志钩陈口中一星曰天皇大帝其神曰耀魄宝主御羣灵执万神图抱】
　　皇夏【皇帝入门】
　　旌廻外壝【见昭夏降神】跸静郊门千乘按辔万骑云屯【见马射赋】借茅无咎【史记封禅书古之封禅江淮之间一茅三脊所以为借也胡伯始注汉官云古清庙葢以茅今盖以瓦下借茅以存古制周易借用白茅无咎】扫地惟尊【见昭夏降神】揖让展礼【礼记仲尼燕居两君相见揖让而入门】衡璜节歩【后汉舆服志注毛苌曰珩璜琚瑀冲牙之类】星汉就列风云相顾【封禅书雍有日月参辰南北斗荧惑太白嵗星填星二十八宿风伯雨师四海九臣十四臣诸布诸严诸逑之属百有余庙】取法于天【礼记郊特牲取财于地取法于天是以遵天而亲地也故教民美报焉】降其永祚
　　昭夏【爼入】
　　日至大礼【见昭夏防神】丰牺上辰【西京杂记贾佩兰云在宫时正月上辰出池邉盥灌】牲牢修牧茧栗毛纯【封禅书祀官寛舒议天地牲角茧栗礼记郊特牲血毛告幽全之物也告幽全之物者贵纯之义也】爼豆斯立【郊特牲鼎爼竒而笾豆偶隂阳之义也】陶匏以陈【见昭夏防神】大报反始【郊特牲效之祭也大报本反始也】居阳兆日六变鼔钟【见昭夏防神】三和琴瑟爼竒豆偶惟诚惟质【郊特牲用犊贵诚也太羮不和贵其质也】
　　昭夏【奠玉帛】
　　员玉已奠苍币斯陈【周礼典瑞注璧圆九寸杀其两旁而羡其上下又大宗伯之职以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方皆有牲币各放其器之色】瑞形成象【系辞在天成象】璧气舍春【尚书考曜春佩苍玉】礼从天数【系辞天数五地数五尚书舜典嵗二月东廵狩至于岱宗柴修五礼五玉注五等诸侯瑞圭璧也】智总圆神【系辞智崇礼卑崇效天卑法地又干为天为圆】为祈为祀【礼记月令孟春之月天子以元日祈谷于上帝详昭夏防神】至敬咸遵【糓梁传祭者荐其敬也】
　　皇夏【皇帝升坛】
　　七里是仰八陛有凭就阳之位【见昭夏防神】如日之升【诗如日之升】思防肃肃【诗有来雍雍至止肃肃】致敬纯纯祝史陈信【左传晏子曰祝史祭祀陈信不愧】象思格【见象戏赋】惟类之典【尚书舜典类于上帝禋于六宗望于山川徧于羣神】唯之泽幽显对扬【尚书説拜稽首曰敢对扬天子之休命】人神咫尺【左传注八尺曰咫详马射赋】
  </div>
  <div class="pagination">
   <span class="current-page">
    1
   </span>
   <a href="庾开府集笺注_page2.html">
    2
   </a>
   <a href="庾开府集笺注_page3.html">
    3
   </a>
   <a href="庾开府集笺注_page4.html">
    4
   </a>
   <a href="庾开府集笺注_page5.html">
    5
   </a>
   <a href="庾开府集笺注_page6.html">
    6
   </a>
   <span>
    ...
   </span>
   <a href="庾开府集笺注_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
