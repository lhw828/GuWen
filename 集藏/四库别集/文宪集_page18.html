<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 18 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 18 页/共 29 页
  </h1>
  <div class="content">
   松阳薛益来浦阳江濵以乡贡进士朱公迁状谒予铭其先府君墓防浙东乱予隐去岩穴不能成篇牍后十年予游江表益复来申前请辞甚凄苦予因为之序曰薛为永嘉巨族宋南渡后有大儒生其间学术论议与闽潭抗衡人以东瓯学名之松阳之薛实与同宗其讳尧章者自永嘉来知处州遂家松阳松阳处属邑也尧章之孙某军节度掌书记南通春秋学独信遗经而不惑于传注尝着微意发端一篇谓春秋正名之书诸儒以一字为褒贬者皆非也论者韪之南之子沿江制置司干办公事殊行值宋改物然有古今之感赋诗见志终身不仕殊行生雅山处士必庆则府君之父也初处士娶项氏无子继娶刘氏生府君已而处士与刘氏相继亡项氏性格严驭府君如束湿髪虽颁白不能免谴诃他人无以堪府君惴惴懐畏不敢失尺寸唯其所命辄将迎之项氏酷嗜浮屠法欲割家之半以事施与府君欣然从之不翅若自已发者项氏不茹荤肉凡获甘实疏材必畜之谓妻子曰尔等毋尝之吾将奉吾母也或遇嵗时陈觞豆为夀帅子妇罗拜庭下项氏因大感悟喜见顔面且曰吾数之竒不能为薛氏生子念殁后魂气无所托或为馁鬼每出涕不能禁今汝夫妇善事我若此即死目亦瞑及项氏卒府君居丧尽礼然素不惑佛氏之説以项氏之志不忍违竭力饭僧人怜其孝而不议其非府君幼丧父及长始毕葬事哀号扱踊如新丧时常以不逮事为恨筑庵庐冢侧遇讳日则衰绖往陈馈奠饮泣而返终其身不衰府君治家有法内外严肃叱咤之声不及奴隷自念累叶以儒术振不屑为废举及刑名家学以诗书训子孙亲自程督而不少懈性简澹不妄与人交人召之防乐则辞遇贤士大夫共觞咏山水间酣嬉淋漓唯恐日之夕也至正癸未室灾府君无几微见于顔面或来唁之则曰是有数焉可无憾所憾者先人手泽自予而不存耳已而作室如初后二年乙酉五月四日卒夀六十有三又三年戊子十有二月二十三日葬于北郭之原处士墓左府君讳溶字平川姓薛氏晚自号曰桂轩先配项氏生二女后配陈氏生益庄益通毛郑诗尤工古文辞为时名儒即来请铭者二女归项镠叶宁道孙五圭坚増埙坤女一尚幼昔西河王延性至孝其母卜氏以延非己出遇之过严延小心翼慎卒能获其驩心当时史臣嘉延之行列诸孝友传中今府君之事与延颇相类州县不以名通朝廷使之得立传如延则序而铭之以诏后裔者庸非君子之责乎铭曰
　　道贯三灵功包万象孝之徳兮圣有明训天经地义着民极兮建善致顺以昭淳风为邦式兮有硕者宗奕叶能孝行渊塞兮府君绍之畏于无形益加饬兮事涉至难百尔顺巽莫之拂兮易严为爱母子衎若保终吉兮天久乃定其机自旋非知力兮北郭之原太史列铭勒坚石兮粲粲将将千载之下如白日兮
　　魏府君墓志铭
　　惟魏氏逺有世序相传出郑国文贞公征初居钜鹿宋靖康之乱其诸孙某随高宗南渡来知袁州遂家袁之萍乡厯若干传至讳某者生南金南夀父子同试荆湖漕司皆入高选南夀迁鄂之蒲圻遂为蒲圻人南夀生太学上舎天福天福生府君讳云瑞字祥卿頴达善记问从乡先生卢应奎讲説经防毫分缕析弗之厌防延祐科试法行府君竭力从事下笔衮衮数百言卢君谓人曰此魏家千里驹也有司俾充贡乡闱咸期府君先登俄疾大作不果赴试事既毕厥疾乃瘳府君拊髀曰不仕无义茍仕矣舎科第而之他非正也今乃以病而阻非命也邪于是一切弃去发为歌诗以自娯山顚水涯竟日留连忘返外舅宋氏当为从叔嗣或利其多赀竞诸官宋贷金于府君弥缝下上期他日割产以偿及事成所还不及十之五府君笑曰外舅之志遂矣吾何所望哉同里张甲命唐乙造券质田于府君府君信之弗疑二年不问其租入甲忽令乙来赎府君兄曰券未经税竟奈何乙曰姑迟迟往嗾甲诉县人劝府君税券曲之府君曰吾家昆弟断不能作伪宁失其田无伤也县令中其计以券为私使田归甲而不酬其直甲不自安愿入所逋税府君辞府君有牛豢于牧人舎为盗所窃牧人踪迹知其处奔告府君曰牛在矣得十人与俱可夺而有也府君曰彼贫故为盗穷巷之犬迫则噬人矣不久必自覆尔姑待之豪右郑仲淳挟宫中气势每鱼肉民民不敢谁何间诱府君族子为券欲侵其土疆防省宪两府交荐府君典教郡庠惧而不敢发其壻郭升之曰吾何畏于彼哉竟踵郑之为府君诣郭自言期以诚动之郭见府君容貌魁梧论议英发心甚服之已而请府君作大书府君挥洒如飞郭曰先生竒士也吾几失之矣请以田劵还而不愿受直也府君操心仁厚而能詟伏暴强类如此府君善学米南宫书得之者不翅拱璧尤喜著述有笔记若干巻藏于家他如先世决科诸文皆蝇头细书装潢成帙以示子孙其皦皦之志犹前日云延祐己未十月十二日卒于齐安郡上距所生至元戊寅十二月廿日得年四十又一至治壬戌十月某日权厝于某山祖茔之南后五十年为洪武辛亥某月某日始克卜葬于黄葢湖之原礼也府君娶宋氏子男三人长法孙蚤卒次己孙今名观嘉议大夫国子祭酒次虎孙亦蚤卒孙男五人子仁子同子栗子子乐子仁子同皆蚤卒孙女三人王克用熊彰毛艺才其婿也曾孙男三人思植思茂思诚曽孙女一人尚幼濂也不敏官翰林成均时幸与观为僚友观乃以祠部主事张孟兼所为状来谒墓门之铭濂闻府君言行多可书要不止状之所云而已府君一日方出见家人市物竞其价之低昻府君叱曰彼非嗜锱铢之利肯乐于奔走耶何屑与之较也如其欲酬之大司徒欧阳文公名世钜儒而每称府君为贤其往复尺牍藏诸箧笥者墨尚湿也呜呼俗偷民伪久矣有若府君之行之懿其不为耸善扶世之一助矣乎铭曰
　　人伪方滋动随欲萌锥刀之末奋襼而争温温吉人与物无营事机之来一接以诚豚鱼可孚况乎冠缨怿然心服匪貌与形庆流后嗣学传一经施于有政物无不平黄葢之原峯回川萦以琢其珉以掇其英以昭其声以告诸防
　　邹府君墓志铭【代黄侍讲】
　　无锡邹君以至顺二年十一月二十六日卒元统元年九月某日葬后十有四年为至正七年其子师尹乃奉故礼部尚书宛平曹公所为行状来征铭谨序而铭之铭曰
　　邹氏之先世居晋陵宋有忠公以刚直称正色立朝不震不慑元符三疏光于史牒子孙蔓延散处呉中迁居锡山家日以丰君之曽祖厥讳闻善祖讳成大再世不显遇事有勇及物以仁人惮其严而懐其恩父讳仁声始列仕籍将仕初阶不有食禄恢其先业益厚于赀啬已裕人遂大厥施君讳徳修字曰君永生而慧朗长而凝静志学向方器识愈宏时无科目不以文鸣遗荣自适优防卒嵗持身清约不事侈丽人有衣服美锦纎絺君则弗御终身布韦人有室庐穹檐邃宇君则弗居取庇风雨推其所有恵于宗婣由近而逺恤其乡邻尔弱我扶尔匮我给力茍可为靡有弗及或触机穽深悯其穷排难解纷不自为功青青者筠内虚外直以名吾轩用厉厥徳高蹈物表若与世违行孚于众誉望所归展也吉人宜膺多祉六十八龄云胡不起君配华氏子男一人是曰师尹有学有文其孙有七二男五女男侃与俨克肖其父女适顾璋暨钱允臣余皆幼艾在室未婚泰伯之乡崇徳之里为君宅兆其葬以礼君所结交时之豪雄知君最深莫如曹公谓君为人卓越醇厚其言有征可垂不朽瞻彼佳城松栢丸丸有子承考谒辞图坚顾慙不敏簉属史氏畀以刻文昭示无止
　　方府君墓志铭
　　槩有义士曰方府君镒字子兼裔出英处士干干自新定隐鉴湖其诸孙教遂徙槩华山至府君十三世曽祖贺祖天与父尧卿宋季游太学以文鸣府君气轩迈读书志欲笃行不屑泥章句见裂载籍以缀文题者唾去与兄鐡甚相友人或皷簧言撼之久不能无动府君悟曰兄弟天属也我何敢尔我何敢尔即造兄前且拜且泣金缯悉听其所为弗问箪食豆羮非对案弗御间以论辩贻兄怒辄屏气长跽伺怒霁方起嵗大祲人盎无斗储大厉又频行咸自度必死竞操梃起为盗府君忧见顔面尽斥故藏易粟东阳郡椎牛骊酒享壮者使巡耄弱之庐口赋以食病者亲注善药环数十里无哗贼捕掾恒倚为声援府君营腴田十二顷贮其嵗入为义庄凡宗族孤惸贫窭者月有给嫁昏有助死丧有棺槥及瘗薶之阡复设义塾一区中祀先圣先师旁挟六斋后敞正义堂招讲师以六艺摩切诸生义闻烜防士有不逺千里至者业成多至大官侍御史冯翼欲上其事府君谢曰此无甚高事假是以徼宠名非人行也府君祭先甚谨牲牢必洁硕帅家人鴈鹜行进就位立不失尺寸升筵奠醴齐执祀者荐笾豆脯醢兴俯拜跪穆然无声治家内外斩斩与人交不设城府客至执觯兴曰请以是为君夀连日夜不厌客辞去亦不复强也天厯戊辰三月丙寅以疾终得夀若干娶富春张氏子四泽哭府君过哀疽发卒汶饶州路乐平州儒学教授澧泗泗有徳有文者也孙四櫰樗槦栻曽孙二防煜其年夏四月庚申葬府君白门里鳯凰山下执绋者数千人皆出涕宗族者长及五尺之童至今言及府君辄呱呱泣天台项炯先生状府君之行甚备泗持来谒予铭范希文有意振族贫不逮者二十年及为西帅登政府始有禄赐之入而终其志府君以布衣行之且建学焉岂非所谓豪特士哉庶几可不朽者铭曰
　　士之有施欲奋而飞卒韬其英养之冲冲振之隆隆唯积乃成有廪之充有学之丰益昭厥声我防我宗宁匮我躬泽及孤惸皋比俨如矜佩锵如左尺右绳百鸟纷纭西东成羣孤鳯之鸣儋爵析圭族有瘠羸亦闻之腥矧克教之以树其彛以牖其诚不震其渰谁廓其潜后嗣曷程白门之阳有崔者冈尚勒斯铭
　　浦江戴府君墓志铭
　　濂弱龄时师事渊頴先生呉公于浦阳江上先生素有林泉之思以五泄七十二峰之胜特往游焉时某实侍杖屦之侧未至五泄二十里日将莫乃抵戴府君之居宿焉府君大布冠衣风神峻洁超然有前代遗风设筵以飨先生直至夜分四座皆摧竭不能支府君危坐肩背竦直曽无摇动意濂窃异之因质于先生先生曰府君之行可称誉者甚众姑与尔一二言之当徳祐丙子之变恶少年相挻而起执白梃暮夜撃伤民咸不能自保府君用计安之卒能养厥父母无他虞府君往游浙水西或妄言府君道卒母夫人朱氏哭之丧明府君还念母不置衣露祷于天摘木叶曰冬青者浸水防之期年目复明人以为孝感所致朱氏既没其继母傅氏生子恵方秉家政府君漫若不及知凡赀产一听恵所取弗与之较恵与乡井不相能人欲求隙加害府君资其逺仕闽峤避之贫民有贷钱不能偿者府君出质剂悉焚去婣族之无以自存者生使其能养殁使其自藏汲汲如不足从祖母盛氏张氏各生子而寡居府君养事之尽礼以全其节其子先长悉稽前人土田均予之此事尤卓异于人人者濂闻已窃谨识之后三年应书乡闱识府君之子性中遂与性中定交又十年性中之子灏从濂学经于郡庠濂一一叩之其事皆如先生言则府君殁已久矣今年春濂有千里之役性中要濂于道且泣且言曰知先人之详者莫过于吾子吾子倘不铭之孰宜铭之濂不敢辞府君姓戴氏讳珵字君玉世为婺之浦江人曽祖某祖某父子道府君享年八十有四咸淳丁卯某月日生至正庚寅某月日卒以某月日葬于上戴宅之原先配许氏生长明再配薛氏无嗣三配李氏生从善思诚性中用和孙男灏某某呜呼若府君者可谓一乡之善士哉为之铭曰
　　其生也全其殁也安君子知其然而不知其所以然请视斯阡
　　戴府君墓志铭
　　府君讳胃字养和戴氏台之黄岩人其先在宋季以诗书家著称尝有显者自府君曽祖敬老祖天鉴父开孙皆不仕府君生十年父称古贤子事为训府君指问其父曰此何如人耶父以贤者应之府君曰某以为神人耳固亦人耶其父异其有志既长闿毅通达学周易尤精推验测究之法他若医药兵刑律厯皆习知之壮嵗尝自竒其才走燕京谒元左丞特穆尔一见语相投留教其子府君时时以计干之左丞每称善号之曰鹏飞先生言其才当逺致故云将荐于朝府君私叹曰吾以数推之中原将乱矣遂以老母辞归益攻其旧学曰吾非不欲闻达吾才非不如人然而不得者有命也已而乱果起坦然不忧若素知之者年七十有三将卒速诸子具酒为乐引杯剧饮焚其所为文谓家人言死乃常事何以忧为凝坐而逝至正二十三年十一月廿七日也呜呼可谓达生者矣府君娶李氏宋将仕郎应发之孙女子男二建心建则建心为某官女一适某孙男宜诜宜民葬在卒之明年二月廿有六日墓在灵山乡霓奥大岭之东铭曰
　　孰掲其衷俾周以通孰阏其逢俾窭且穷始若有为而竟靡庸维其靡庸乃洁其躬乃洞其终惟嗣之隆
　　故田府君墓志铭
　　同郡田府君卒墓上悬繂之碑未有勒文其子洞命濂学子刘刚集诸行成书来请铭按书所载府君讳贞字子贞田氏田初李姓家杭之新城方腊陷杭有李基者避地婺永康田迪功家迪功无子唯育一女遂留基为赘婿基生子遂后田氏基字伯开府君五世祖也伯开生某某生某某生存理存理生瑞以富甲羣族府君实为冢子力佐家政应公府科繇栉风沐雨皆不惮父既殁为诸弟授室茍可以致力者孶孶弗倦及诸弟求离居府君务盈其欲一发无系吝人称其贤府君辞曰兄弟同气者也岂可竞食货以伤其心此分当然尔至正丁酉冦起缙云乡民奔窜岩穴且饥馑频仍道殣相望府君出粟窖中赈之皆罗拜于庭曰我等姓氏已在鬼籍非公谁复生我傥有所役虽使蹈水火无恨府君遂结义旅使捍敌闾里处州守臣舒穆鲁将军及浙东廉访使者皆材府君命摄巡徼之职辞嵗戊戌天兵下浙东诸郡而七闽地未入版图福建省臣间道遣使持空名勅书授府君武义尹欲钩致之府君知天命有归遂缚使者焚告身絶之府君性刚介闻义勇为所内交皆端人凡憸卑媕娿辈咸唾去不顾建义塾一所聘文行儒为师集乡子弟教之尤笃于训子昼夜淬厉必欲其亢宗然见疾病痒疴者心恻然怜之手注善药使服虽其请再三弗之厌晚年襟度益夷冲家事属之诸子日磐桓佳山水门翛然不为尘土所染行年六十又六令终于家实洪武壬子正月二十六日也明年癸丑十一月某日葬县之长安乡金山之原府君配室徐氏以贞淑闻先七年卒子男子六旭洞逊溟奂广逊溟夭洞通经而能文尝贡于乡取第十名文解已而铨曹授河南都卫断事官迁湖州府通判焯有声孙男三寅宾寅恭道同女四吾婺为文献之邦风声气习莫非礼义之所涵濡以故人多士君子之操有若府君制行严谨恵利及于一乡且明炳几先灼知天命所凝而不惑非有超然卓絶之识不能致也呜呼贤哉铭曰
　　惟金华文献邦教斯渐徳惟良猗君子制行方恤同气有如伤出余粟起羸尫结柴栅御冦攘遏狂澜作大防察天命知靡常缚间使絶外望归有道誓为氓【叶】着先识播清芳滋遗以文昻佐方州仕寖昌金山原松桧苍纪茂行荐石章
　　戴仲积墓志铭
　　余之同门友戴叔能有兄曰仲积君者戴氏之良也戴为其乡望族子孙盛衍君分卑年少一日学识出诸父右而能敬让自持不矜不扬啇事确理一族为之耸听其待乡党接賔客不翕翕以附亦不鄙啬以自足每有过从辄刲肴酾酒乐之虽庖屡空弗顾也然气高性不肯脂韦屈下人彼或有挟以陵之则必剖条辨要求直于有司人皆始而忌终而敬且慕不复吐一辞以犯母夫人病久不瘳医之知名者君悉迎致其药饵之品多附子灵砂之属钱动数万计君营治懃悴而病益以増后遇乌伤朱君彦修始知其药之非方图改法而母病不可为君痛迫于心旦暮号泣几不能终丧既而曰吾母不可复作而他人之有亲也医复持是杀之其祸不亦惨乎乃悉取素难灵枢甲乙太素等书读之复奉币彦修以质其疑问尽得金名医刘完素张从政李果三家之説不数年来隐名动呉越间有不逺数百里来迎者君以脉证形色定人死生治不治辄先喻日期后偻指征之百不失一二至是亦知母死之非命寤寐修省怨悔内积昼虽强顔与诸公接夜则咨嗟涕洟衾枕为之尽濡如是者十有余年遂至阴消阳胜而痿痱之证作矣仅一载竟卒君自幼知读书喜作唐古体诗工晋楷法至于阴阳家卜宅相墓之术亦往往精到然最善于医故用是以名君讳士尧其字仲积婺浦江人生于大徳丁未八月十九日卒于至正己丑十一月十三日得年四十有三其配曰刘越诸暨人君在不亏妇徳君殁诲子女有母道后君十七年年五十六而终刘将属纩时命其子思恭等曰汝父骨已朽我即死汝必穿父穴以合窆然冢上之石不立是汝掩父之徳而并忽忘于我也金华宋太史汝仲父所与游而有文者也汝往求为铭则汝父与我皆可不朽矣于是思恭哭拜于门授君行状及刘之言告以请余与君之季叔能交最久故君之平生皆知之甚习今思恭又能念父而致其母氏之言如此敢不诺而铭诸君曽祖讳锡祖讳涛父讳暄子男二人长即思恭次思温皆业医成先志也女一人嫁诸暨倪道曽孙男二人曰宗儒曰宗俨墓在家北二里许全本之原其葬之时则明年庚寅十二月丙午云铭曰
　　其行也孝其志也仁若可有施而不一伸维其靡羸以尚其嗣人
　　张府君墓志铭
　　无锡有卓伟倜傥之士曰张君飞卿身长七尺面如頳玉盘双瞳炯炯照人须鬛奋张见者为之改容然气岸孤骞不同一世侧媚士虽当时贵人言不循理必面折不少贷或讥君疾恶太甚君曰天生我口所以出言也当言而反讷恶用口为元之季世伪呉张士诚据姑苏而无锡相继陷髠黥盗贩之徒首纒綘帕手执戈矛巡门啸呼民情汹汹恐旦暮有屠戮之惨君曰避冦路絶奈何捉笔大书邵尧夫听天吟于屏曰上天生我上天死我一听于天有何不可邻曲来问计者君不答指以示之君子以为知命呉元年丁未皇明兵破姑苏太傅徐魏公缚士诚送京师遣豫章侯胡公帅师围无锡呉将莫天祐时号老虎犹欲聚土孽固守太傅再命使者谕降天祐俱杀之太傅怒传令胡公曰即不下可屠其城君知事急率二三老父往见天祐扬言曰吾民不见天日十二年张氏已就纵负固自守将谁为况未必能守耶天兵如雷如霆膺之者无不齑粉一城生聚死生定在今夕愿熟虑之天祐沈思良久掷帽于地曰诚如君言君乃缒南城而下走谒胡公胡公问所以来之故君进曰无锡亦良民安敢自外声教不幸居割据之中咫尺虽近奚翅千里之逺耳目涂塞若罔闻知明公奉扬天威顿兵城下势若泰山压卵孰敢不惧今不避万死特为生民请命惟明公加察焉胡公覩君气貌非常言辞复慷慨喜曰君诚福人哉城不受兵宜也遂命君还君叩城门呼曰亟开吾事济矣阍吏起闗而入天祐出降所活数十万人胡公去民争聫帛为帐赋诗词饯之君皆为作行草书鳯舞鸾翔人以为不可及初君赘女氏沈福家沈贤而无子君养其夫妇终身而尤笃孝二亲敦爱昆弟田宅悉让与之弗问君有志事功当路忌其峭直不敢荐其大父居仁尤负气不羁元至元中江南皆附有官福王府者以卖降授官出入驺从甚都防夜归居仁适前行卒屡呵止之居仁张目叱曰斫头贼斫头贼既卖尔主矣尚敢尔耶反足蹴碎纱灯笼官恚甚执送县令欲毙于狱县令命吐辞欵惊曰此竒男子也释之父显有先人风隐居教授非类不敢近或者谓君之抱负濡染家庭为多君嗜学不倦酷爱孟轲氏养气之説反覆为诸子诵之援毫为声诗须臾成章皆有可观而未尝存藁生二子长筹温润如玉博学工古文至正末连中乡贡进士举入于国朝用荐者应奉翰林文字累官礼部尚书次所安女一归冯辅孙二讷与訦也君讳翼飞卿其字卒于洪武二年四月二十七日夀六十九以某月日葬恵山西南张山之原呜呼传有之活千人者其后必封君以刚明正直之才虽不为时用片言之间活数十万生灵之命阴功在人者甚伙宜其嗣人位司喉舌而秩聮六卿也天之施报岂惟是哉貤封所及泽漏九泉不至于公侯吾未见其止也铭曰
　　君子之学养气为先气之浩然其直如有若张君刚烈之姿嫉恶如仇白眼望之曷以致斯训自祖父彼卖降者叱之如防干戈缤纷孰不禠魂死生听之谓有命存十万雄师自天而堕泰山压卵城无不破何哉老罴犹欲跳踉大言詟之俾出就降乃缒南城乃谒辕门为民请命如救溺焚片辞之间竭尽始终漫漫杀气变为春融昔焉嗸嗸惧为白骨今也嘻嘻冠衣有秩活我者谁咸言君功告厥子孙以传无穷天道可征君有贤嗣朱衣金鱼出入禁御恵山之阳张山之原有蔚者阡英风肃然
　　故王府君墓志铭
　　余来读书浦阳江上凡遇惇厚之善士必礼貌之又稍与之游县之深溪有王府君系出义乌鳯林先世尝有显者府君虽肥遯不仕其为人也好善乡人服之至不忍欺嵗俭出粟贷人不求其息或屡不能偿又复称贷府君亦从之人笑其迂府君曰吾诚迂彼岂有余力而不我归哉人有鬻产者必増其直以足其意凿石链灰以腴稼者既即府君山复饮食之而始收其利窭人无田艺富民之田而中分其粟乏力者粟辄不登在他人必易艺者府君卒不变人笑其愚府君曰我诚愚教吾子孙为寛仁之人耳里中有池塘延袤可二十畮其二婚家力争之数讼于有司不决府君慨然曰所贵为士者能为闾井解纷尔况与之有连乎乃取内子金条脱质钱若干缗刺羊豕以合之酒半酣捧钱而跪进之各驩然而忘其讼向之笑者至是咸服府君为有徳君子愧曰吾侪小人棼棼尔营营尔安足以窥其中哉予尝与府君合饮香严佛祠既稔闻其善行数审视之其衣冠不诡于人其发言和而有则其饮酒至百觞不乱且执予手曰子文辞诚美矣惜不识酒中之趣耳予为之惊喜呜呼此岂所谓惇厚之善士者非邪府君晚年以家事属诸子幅巾杖屦夷游太山长谷间秋髪缤纷翛然如物外人年七十三忽婴微疾呼家人谓曰吾将逝矣尔等当法我俭勤更效同里郑氏九叶聚居吾瞑目泉下矣言毕形神乃离实元至正辛巳八月十五日也壬午十二月二十四日葬于大様山之原距家西三里而近府君讳澄字徳辉其姓王氏曽祖某祖某父某母某氏娶郑周二氏子三人子觉子麟子伟皆周出也子麟出为仲父汶后孙八人应念宪防懃庆忩恩女三人义门郑涣同里周资张侃其婿也曽孙二十人泽泾浙江温淇湝浏溶澜潜瀹防防淦涯濠涓女五人未行呜呼太朴之散久矣嗜利之徒唯思肥已而瘠人恨不搤其亢而盬其脑尚有如府君者乎勒石墓门用以为劝也铭曰
　　行修于身恵洽于人名行乎荐绅天之报施裕其后昆合筵而食以孝义闻斯何愧于樊张之伦凡乐善者视兹刻文















　　文宪集巻二十一
　　钦定四库全书
　　文宪集巻二十二
　　明　宋濂　撰
　　墓志铭【凡十三章】
　　故江南等处行中书省左司郎中赠奉直大夫浙东等处行中书省左右司郎中飞骑尉追封当涂县子王公墓志铭
　　洪武戊申春正月皇帝正位宸极布告中外念及旧勲例颁恤典于是故江南等处行中书省左司郎中王公之殁已七年矣初公之既殁上诏有司议赠公奉直大夫浙东等处行中书省左右司郎中飞骑尉追封当涂县男且俾与享鸡笼山功臣庙中上犹未慊其情至是复仍其旧县进爵为子以宠之公之子文感皇灵之洊被也防奉命书副墨焚告于墓下明年己酉冬十一月持翰林待制王君祎所具事行求濂为铭以侈上之赠濂辱与公游不敢让之遂按状而序列之公讳恺字用和姓王氏太平当涂人幼有大志沈酣六经诸史间必欲见之于用起应府公之辟为府史疏谳狱讼人服其平嵗乙未上取江南兵临当涂即召公至幕府上方为元帅命为掾以参决戎事丙申春从王师下建业又下京口京口民新附杌陧不安公慰抚之始定上为中书平章政事建江南行中书省于建业陞公左右司都事公遇事善于弥纶日以荐贤为先元戎宿将咸器倚之唯公言是信戊戌秋猫獠兵数万自杭来降待命严陵境上上遣公驰入其军喻以祸福偕其渠帅来朝是年冬上将征浙东时婺之兰溪已下佥枢宻院事胡公大海戍之上命公与胡公定议取婺亲帅师围其城守将出降公审察民情而奠绥之厯言上前无有不听者己亥春王师攻越久不下夏六月师还上留胡公镇婺而民赋军器之务咸以属公冬王师克三衢擢公左司郎中总制衢州军民事公増城浚濠置游击军募保甲翼余丁及旧民兵得六百人以益戍守兵食不足则斥并城废田五万七千畆使之耕以自给民有田力弗能艺者听军士贷耕而为输粮县官籍江山常山龙游西安四县丁壮凡六丁之中简一以为兵置甲首部长统之丁壮八万有竒得兵一万一千八百无事则为农脱有警则兵者出攻战而五丁者资其食开平忠武王屯兵金华其部将或来侵民公侦知之械而挞诸市王使人让公公对曰民者国之本将军天子股肱肯令伤其本乎挞一部将而万民安计将军所乐闻也王叹美之开化马宣差挟旧邑印章诱编氓为变江山杨明恃砦栅之险叛服靡常公皆定计擒之枭首以徇众部内帖帖无哗民饥疫相仍死者枕藉道路公出仓粟使作糜哺饿夫修恵济局居药以注病者所活不可胜数学校废于兵公为浚泮池筑杏坛建极高明亭设博士弟子员孔子家庙之在衢者公亦为新之退食之暇辄集荐绅之徒摩切道艺人士翕然悦服诸暨戍将谢再兴与部帅王甲有违言几致乱上令公调解之公善于説辞二人之驩如初边鄙以宁同佥枢宻院事李公文忠以国之懿亲握重兵镇严陵上命公往来任其军庚子夏六月伪汉冦龙江上召严陵帅葛俊捣广信以牵其师道过衢公谓俊曰广信伪汉门户彼既倾国入冦宁不以重兵为守非大将统全军以往不可若出偏师挠之未见其利设有挫衂吾衢先绎骚矣乃止俊而请胡公行胡公至而广信溃一如公言辛丑夏拜胡公江南行中书省参知政事分省于婺以控制东浙公仍以左司郎中分治省事金华婺剧邑役民无艺公令民自实田请都以粮多者为正里长寡者为副正则以一家或二家充副则合四三至七八而止通验其粮而均赋之有一斗者役一日贱与贵皆无茍免者金华周泰义乌柳昌恃侠以蠧民公逮至于狱皆痛惩之自是畏避不敢吐气猾胥潘立道操金华一邑田赋之柄飞寄诡遁并縁为奸利公廉其罪状以闻寘于法胡公日治军旅以畧嵊县御诸暨为己任分省之政皆公统之公挈纲布纪风采凛然伪呉将吕珍侵诸暨欲堰水以灌其城胡公夺其堰反决水灌珍珍势蹙乃马上折矢与胡公誓请各解兵公闻之移书谓胡公曰彼狡谋尔慎毋信今珍在重围是天授首之日也胡公不忍食言竟从之珍畏败盟而去先是猫獠军来降胡公分其众万余戍婺未几猫獠等相挺为乱胡公被害公亦及于难当难作时猫帅多公恩欲拥之而西公正色叱曰吾天子大吏设不幸义当死宁能从贼反耶贼初缩首不敢犯拘絷一日而骂贼声愈厉命左右取酒引满竟日达夜旁若无人贼知不可屈遂刃之壬寅春三月七日也享年四十有六上驻跸江西闻公之死为之嗟悼良久亲为文祭之及返柩金陵上复率羣臣往城南致奠乃以某年四月十一日葬江寜县鳯台西乡聚宝山之原公状貌厐伟气局坚凝善谋而能断尝以事入谏上弗听公却立户外既暮犹不去上出怪问其故公从容谏如初上慨然从之公于吏事尤长据律按比而饰之以儒术案牍经其裁削辞简而意周喜为诗歌与賔朋谈笑樽俎间更倡迭和情意豁如也故于其殁也人莫不伤之公父讳荣母孙氏配张氏子男子三人长即文有学行今为侍仪使阶承直郎次行贼害公之际行方侍侧或劝其去行曰弃亲而求生吾不为也卒随公以卒次升童孙女一人濂为左史时侍上左右尝与濂论佐运之臣以字称公曰王用和经济之材也吾将大任之惜乎早殁于难则上所以简注公者为何如使公之存至于今必跻政府厯宪台泽及于民者将益广不特前所书而已人之患也有才而无其时今公虽有其时未能大显而命止于斯不亦悲夫虽然公之赞治外垣为贤賔佐及临患难詈贼而死为忠臣天恩所加便蕃优渥名亦足以不朽矣在公可无憾铭曰
　　真人之兴肇自濠梁白旄黄钺指麾四方桓桓豪英云合向应维时王公杖防出迎龙旗所届靡役弗前借箸以谋烛于几先莫摇向风帅徒内附公往抚之谓公来莫淛河之东婺为名邦六师一临完城以降奏凯而旋留将戍守公持文墨参其臧否姑蔑遗墟既入版图兵民二柄孰斡其枢帝询在廷非公畴可公拜稽首即日上道城増而高复浚其濠游击置戍金柝夜嚣孰为顽民啸呼搆乱诱而絷之边烽晏晏出粟哺荒注药起尫民豫且康弗教则狂乃新泮宫乃置博士乃设俎豆乃经乃史金华建藩控于海东还公来治若疚在躬科繇匪度均之平之闾右夺政辟之刑之民乐其生亲若父兄敌畏其威望如长城岂期妖竖相挺为变大詈不屈遂罹于难人孰无死公死则忠正气不没凌厉秋虹皇情尽伤亲御翰墨摛文祭之龙光赫赩受才孔多竟不尽施清风宰木凄其余悲不朽维文大书深刻后百千龄过者必式
　　故赠将仕佐郎礼部员外郎瞿府君墓志铭
　　濂侍讲禁林时苏之良士瞿公庄来为典簿其为人也文学蔚茂而励行坚凝濂甚敬畏之凡应制诸作多出其手率皆称防自是与之缔交不翅伯仲然间以先府君墓铭为属濂以索文者接踵于门虽诺之而未暇为今蒙恩致政家居又复移文以申前请乃序其事而系之以铭序曰府君讳嗣兴字华卿姓瞿氏其先居河南后徙通州之海门宋末有讳某者避兵南来至姑苏之常熟家焉生二子曰青曰达俱有才力能伏其乡人元兵取江南有刘将军者徇地至姑熟青与达帅里中强壮拜马前迎之有猘犬突出军中众愕眙持弓不敢发青直前一箭射杀之众讙曰壮士壮士可官也青曰吾不如吾弟达将军遂出旗号俾达招谕未降者承制授达为百夫长及宋亡迁苏州巡盐大使兼管内六县捕盗转怜口提领娶某氏府君其子也府君少时家有禄食日从其徒射猎饮酒为乐不喜学书然天资仁善和顺未尝有过年十七时怜口以例革不置官提领君家食甚贫府君即折弓矢脱畧纨绮故态躬力穑事以养二亲承顔色唯恐弗至母尝病疽时天热疽溃臭不可闻人皆掩鼻趋过府君跪牀下执蒲葵扇驱蚊蚋以手摩秽剔污扶其起卧不解带者三旬至愈乃止母又尝患积气危甚医弗能攻或告以股肉可疗其法寘刀盂上而祷于神俟刀跃乃可割府君如其言自旦至晡顿颡于地颡破血流被面刀弗动府君泣曰天忍不悯我耶我纵以身易母犹甘之肉何暇惜乎知刀终不可动起引之割肉寘盂中裂帛渍血裹创戒左右勿泄羮之谬称他肉以进母不食已五日见羮喜为之握筯食一杯几尽食已而瘳母后感疾思啖菱时菱未叶遍市之不得解衣入菱泽中哀号索之竟日手足皆肿俄得菱实三驰归遗母母疾如失既而贫愈甚或隔日一炊府君曰事急矣傥守之而不变如父母何携家入苏城谒多钱翁有所称贷多钱翁察府君诚信可仗出资财俾府君贸迁而分其息十之二府君由是稍裕凡父母所欲无不致也府君不妄取而好施尝朝出道获人所遗囊有楮币若干锭视其名则市中小夫府君坐不贴席走其家还之有坠田宅券书及他贵物于路者府君览之曰券书失启争端踪迹其人呼与之其人权贵家奴失主券畏罪欲求死叩头谢曰活我者公也氊工王氏大雪冻饿不能起灶突无烟府君怜之天未明携钱二十緍潜投隙而去歉嵗出粜有窭人来粜衣不掩胫府君受其钱五千阳忘曰汝籴十千邪倍与其粟鬻蔬者过门府君取蔬五钱授以楮币十倍曰汝当以余钱畀我鬻者笑曰吾安有余钱邪府君曰汝第持去俟钱多归我不汝急也其意实予之而不欲其知皆此类凡负贩者必多给其直家人怪问其故府君曰彼胝肩茧足以求升合利吾忍与之较邪嵗丙申常熟凶民来依者数十辈府君僦舎馆而食之疠气发者相枕藉府君躬亲粥药而时进之卒赖以生府君晚喜浮屠言读其书豁然若防其意者复阅北溪陈氏性理字义即解其要曰圣贤之学葢如是因戒其二子懋庄曰我少不学至老而始悔若等其勉之二子服父训刻志事学庄入国朝蔚为名儒从典簿陞礼部员外郎府君及见之曰吾有望矣洪武乙卯九月府君得疾恐念虑或乱画纸为圆圏掲屏间常目之二十七日卒于家卒前一日楚府伴读陈子晟等道过府君将之京问府君欲何言府君以两手加额曰语吾儿庄努力供职报天子恩我死当不恨享年八十有四庄在部累请封于朝未报卒后月余赠将仕佐郎礼部员外郎娶蒋氏赠安人事舅姑如府君之孝舅姑或怒则率子女罗拜于前曰新妇诚可怒愿念诸孙贷其罪舅姑意不解悲请至再三乃已年七十三先九年卒是嵗十月二十三日葬于呉县横山梅家湾之原与安人合兆男二人即懋庄女三人一夭二适某某孙四人绍绪绅【阙】曽孙男二人【阙】女一人府君殁之明年庄自员外郎拜福建等处承宣布政司左防政阶通奉大夫于法当得加赠云呜呼孝者天下之大经也一乡得孝子焉则一乡睦一邑得孝子焉则一邑顺一郡得孝子焉则一郡治此无他人之所秉恒性固未始有殊而移风易俗之道葢莫急于此也然而孝行之至心与天通韦布之士往往能感于神明发于祥征载诸史牒复有不可诬者今府君不自有身唯欲其亲之安刲股愈疾固人之所难至于菱未华时而能获实者三非神明阴相之未必能致斯则心与天通之验也在宋之初贵池有孝子者曰叶荟秋九月母有渇疾思生李食之荟号泣树下忽丛叶中得双李如弹丸人以为孝感府君之事宁不与荟类耶荟之名尚传于今而弗泯则夫府君者其不当有传耶兹铭之所由作也铭曰
　　维孝之徳是谓天经秉厥恒性体顺达诚有美孝子醇懿是循但知有亲遑恤其身亲病在寝子兮呻吟稽颡于庭吁彼百神我命弗顾体肉何惜亲年可延我志则怿求菱大泽悲啼欲喑岂意未华获实者三天鉴哀衷显厥祥征扬之迩遐声光腾腾卓行若兹亦足不朽况其立心一归忠厚惟仁恵穷日惟孜孜吾分当然奚求人知施徳不食其子维良上简帝心参预藩方勒石幽宫文不妄饰此孝子坟过者宜式
　　故中顺大夫北平等处提刑按察司副使呉府君墓志铭
　　府君讳肜字文明姓呉氏世为临川人頴异越常流从虞学士集危左丞素学二公深相器重应举乡闱弗获选去补江西行省理问所令史益种学绩文不倦夜以继日遂擢至正丁亥进士第授赣州路録事阶将仕郎时郡守二皆朝廷重臣苛察缴绕察见渊鱼僚属重足而立莫敢仰视府君以事至府数与之抗辨气凛凛不回挠初甚怒骂已而反贤之赣俗泥堪舆家説有逾半世不葬其亲者府君召父老谕之曲尽伦理不两月间葬者以千数民家二女咸学浮屠法扬言翛然坐脱无知氓竞奔凑之府君坐以左道上官持不可府君谓其母曰吾闻坐逝者必焚其身以收舎利约以明日行火母亟来谢曰女幸生矣人告妻弟夺其金条脱者絶无左验府君阳令中柝之告者欣然谢去妻之弟独洒泣不辍乃杖告者而与泣者众以为神朱甲与汤乙仇自刺而诬汤为盗妻实之官捕汤煅治竟诬伏府君察其色有寃以计绐朱妻出所刺刀其血犹在遂纵汤而罪朱刘汉衔李敬甫无以快其忿搆其集众攘已赀府君得其情往白守守怒令易辞府君不从更以它吏成案戮李于市当刑之日雷震守防事吏寻为厉所困自刎死郡兵暴横虐诸民府君每直之守寖不悦民怨羣起而逐之因拥府君为守府君曰擅废置二千石者族汝曹听我言当迎守还不然吾决不从汝族也众皆溃去越翼日复聚城外皷噪焚庐舎为乱府君请守出共帅壮丁趋火获造谋者枭其首余寘不问一郡帖帖时营国公和尼齐出镇江西三品以下得専封拜功状上署府君为郡治中实超四阶至正戊戌伪汉兵围城逾三月府君调度供亿无阙及势蹙慷慨自誓跃马欲触鬭民争拥不得前城陷伪汉竒其才令军中有生获呉治中予百金府君被报命释而官之竟以谋脱归临川遯匿嵓谷日以奉母为乐若将终身焉郡既入职方守臣侯至善力荐起之乙巳秋七月拜国子博士成均初设其建立规制及铨选祠祭之事府君皆与闻赞决者甚众丙午春正月转同知严州府事浙江犹未下曹国公李文忠方议征进府君转输军饷至军前公以能称之呉元年丁未召还南京与禁林诸老共议即位郊祀仪注洪武戊申春正月擢佥湖广等处提刑按察司事阶奉议大夫三月至官分部荆襄上疏言五事铸降诸处印沙汰荆州湖泊官省武昌等处批验所复荆峡二州田额均石首公安江陵三县水夫科繇秋七月又上疏言兴学置安陆驿传轮役递运船及给铸钱诸物价等事上皆从之己酉秋九月改佥山东提刑按察司事庚戌夏四月以东昌土旷人稀请省博平清平夏津朝城馆陶观城范七县秋七月超拜中顺大夫北平等处提刑按察司副使荐剡人才唯恐失之两考北平乡试而得士为尤多癸丑春三月召还京值疾作而终夏四月二十又九日也享年五十有七曽大父某大父某父辅有恩在州里称为恵人母蔡氏元配胡氏前十五年卒继室彭氏子男四吉祥胜安皆夭唯林童耆龄存女八已亡其五长适胡中胡氏之兄之子也次适太常掾施兴嗣幼在室生平撰述甚多有弱龄壮游山居南游金兰五藁藏于家初府君既没兴嗣以其子幼乃来京师请熊防军状其羣行征予为之铭其致辞凄以悲予恻然诺之未及为而兴嗣殁方惧吾文无所授而胡中又竭蹷来请辞如兴嗣而有加焉遂以畀之府君权厝京师南门外中乃奉其柩归将以某年月日葬临川县之赤岵山并持兴嗣之骨还付于其家中亦可谓义士也已予闻祭统有云铭者论著其先祖之有徳善功烈勤劳庆赏声名列于天下葢孝子慈孙之所欲得者也今不敢废兹义序而铭之庶慰府君于九泉之下使兴嗣有知亦将无所憾矣铭曰
　　虎蔚炳焕文何彰耶刬凶烛奸政何良耶动合矩度行何方耶位之欲昌而底于亡耶松摧栢焚孰知其为栋为梁耶神理冥茫胡可以测量耶四尺之坟岵山之阳有永其藏慎毋壊伤
　　故懐逺大将军同知鹰扬卫亲军指挥使司事于君墓志铭
　　惟于氏逺有世序多以文学为业族居南康之都昌至君益显融于时大父徳仲赠明威将军某卫亲军指挥使司副使上骑都尉追封河南郡伯大母王氏追封河南郡君父祥英赠懐逺大将军同知鹰扬卫亲军指挥使司事轻车都尉追封河南郡侯母余妙真封河南郡太夫人君幼知读书通大义缙绅先生称之既长磊落有大志不屑为变情徇势之行防元政大乱天下兵动江东西化为盗区分宁徐夀辉建伪号曰宋都九江使其将张福夏彰据湖口元将萨木丹巴勒驻师鄱阳都昌适当其冲要交互杀掠民伥伥不知所从君召父老子弟谓曰吾等皆良民顺冦兵官军以为叛从官军则冦兵又将屠我行见无噍类矣其计安出父老子弟咸叩头曰微君不能生我君乃集诸少年趫健者列为队伍朝暮教以击刺之法旬月间整整可用乃握劔坐庭中下令曰贼兵有入吾境共击之不用命者斩众皆股栗贼闻不敢犯同列有忌君能者数潜通搆害君皆先机而枭其首人以为神嵗乙未徐兵破鄱阳君之势遂孤都昌继陷徐闻君名急搜访获之命为江东宣尉元帅镇鄱阳嵗庚子徐之柄臣陈友谅杀徐而自立更伪号曰汉君乃泣曰我与陈皆徐君之臣陈不道乃尔我可北面而事之耶当是时皇上龙飞临濠定鼎建业豪杰之士争相奔走君遣使者奉币以浮梁降上悦而受之君轻骑谒上于龙江诏宰臣燕飨之礼意优渥赐以金雕顶帽暨锦袍一袭授通议大夫行枢宻院判官戍徽州永平翼遣之镇行十里所复趣还解金连环并縧授之且曰予赐卿冠衣不可少此故又召卿来尔君感知遇之深誓殚报効上疏曰于光之心鞠躬尽力报国一忠死而后已上命左右藏弆曰此于光誓书也君察伪汉国政不一兵出于外潜献捣虚之防上亲征九江君与郡将皆从飚行电疾友谅以为自天而下弃城宵遁君将兵下黄梅瑞昌诸城亡何助攻建昌抜之出戍鄱阳友谅攻洪都上亲往大战彭蠡湖友谅毙于流矢其子理假息武昌诏常忠武王追攻之理遂舆榇衔璧出降君皆在行中与有功焉转同知振武卫亲军指挥使司事迁鹰扬卫进阶懐逺大将军时伪呉张士诚据浙西淮东数州之地君从大将军徐魏公往讨泰兴高邮淮安安丰皆下张之劲卒皆聚湖之旧馆魏公督诸将及君破之遂平湖州下姑苏士诚就擒及魏公征中原君统锐兵以从益都沂棣登莱诸州次第平乃入汴梁克洛陜攻下潼闗君与郭将军守之元将王左丞自河中帅众来夺闗两兵方挟战君舞防横贯其中大呼杀入元兵奔溃追斩之积尸盈野越六月进击河中拔其城魏公命戍巩昌元将库库特穆尔屡引兵来战君辄捣走之敌兵不敢东向遂合诸部兵围安定州君急分兵往救兵少不能战退屯三十里复与元别军防君腹背皆受攻遂被执百计诱其降不屈韩将军戍兰州元兵来围城拥君行城下使诱将军降君呼曰我不幸被缚誓死不辱国尔辈受大明皇帝厚恩当坚守以伺大军之至勿信其甘言所诱也元兵大怒批其颊拥之使去寻闻被害上悼之锡以布帛令其家成服行丧遣祠部官祭以少牢奉其神主配享鸡笼山功臣庙中君讳光字大用于其姓也自二十五嵗起兵至四十三而殁气貌修整善鼓琴能吟古今体诗多古雅不凡兼通医学针灸科人望之翩然贵介公子也及持防上马辄鹰扬虎视所向不敢当逢者莫不改容太夫人性刚严君事之孜孜尽礼唯恐稍违其意遇气有未平君长跽于前移时不敢起君子尤称焉娶鄱阳刘淑姬通书史封河南郡夫人子男二人蕃与宣也君生于天厯戊辰九月十四日殁于洪武庚戌其月日则不可复知矣辛亥某月日蕃用招魂礼葬君衣冠于某山之原前葬一月其外舅建徳令刘君爆状君之行引蕃来拜于庭请为铭掲诸墓门嗟夫君以一书生婴乱世乃能倡义旅以捍乡邦继而率众归有道之朝四方征伐为前锋幕府上其功殆无虚嵗惜乎安定之后孤军深入不能制胜遂致陷于虎口天乎命邪有识者葢悲之也然君能执节不回视死犹生卒不负誓书死而后已之言亦可谓夷险一节者矣铭曰
　　麟之师师鳯之仪仪治世之竒有力如虎长防劲弩才堪用武惟君之生丁时抢攘六合虎争投笔而起集厥师旅以障州里真龙天飞大明赫熙仗劒来依帝曰嗟汝尔镇歙土以安黎庶大军长驱何战不随翦汉缚呉借筹决胜山东受令洛汴亦定潼闗置屯铸鐡为阍敌不敢扪灵旗西伐如火烈烈所向皆捷多寡势殊视敌如无卒捐厥躯赤心如日以身徇国死又何恤皇宠有煇少牢祭之餟食崇祠寰宇一统不为麟鳯使人増恸冠衣具存大招尔魂藏之山樊山气郁郁防此室魂兮来宅
　　元赠武畧将军同知临洮府事骑尉追封荥阳县男朱府君墓志铭
　　府君讳尧字子厚姓朱氏其先出于唐同鳯阁鸾台平章事敬则之裔敬则居亳之永城世以孝义被旌显一门六阙相望而子孙尤贵富邦人慕艳有金头公银头公之号两族叙昭穆而葬占地百余畆亦目曰宰相林则当时簮笏蝉聮朱紫赫赩可知矣世逺谱废子孙分适他州莫能究其详府君银头公之后也五世祖某宋建炎初扈跸南渡寓于霍丘仍以赀雄于时曾祖某通判淮安州祖某提防夀春府税课司遂居夀春之下蔡父某咸淳末尝举进士未及官而宋亡入元以儒入仕授无为州学正母胡氏府君幼不好弄嶷然如老成人及长孳孳嗜学求名讲师而事之知解既至不欲陷于一曲凡天官地理卜筮医药之属咸究其防晚而学易阴阳消长之理吉凶存亡之故观象玩辞使心与理相涵无少爽者终日黙坐视流俗纷纭絶不与竞人以为迂则笑曰主静乃吾学也乡隣有鬬者谕以讼终凶之义释然而去若不能凶丧及无食与衣者竭其力周之自奉甚俭一豆二箪犹不尽食事继母张氏如亲母唯恐有毫髪违其意令声流闻莫不高府君之行郡国将辟起之不听部使者行县又以茂材举河南行中书遂署安丰路儒学正府君曰与其身有虚名孰若心无惭徳辞不赴乡子弟担簦从之游日谈道徳仁义刮摩其故习亹亹数千言弗倦暇则皷琴咏诗以自娯或时出佳山水间歗歌忘返夀始五十以延祐戊午秋九月某日终于家以某年月日葬于县西孤山祖茔之左娶刘氏子男三人曰某曰某曰复女一人适某元季府君以复贵赠同知临洮府事阶武畧将军勲武骑尉爵荥阳县男刘氏赠荥阳县君入我国朝河南山东相继降复例迁京师有荐其文学于上者得召见擢国子助教侍经亲王陞燕府防军转长史予时忝职禁林兼青宫赞善日与复游复凝重醇慤有儒者气象予甚重之防予蒙恩归田复持燕相府録事哲之状求铭府君墓哲序事精赡且焕然有竒气于是粗加櫽括而系之以铭铭曰
　　水若有源长流弗亏岂无潢污朝满夕除猗欤府君逺有世序邦人艳之緜延簪组嗜书不厌几欲成癖晚而潜心我学吾易观易玩辞孰出范围防诸天人或验事为发闻于时郡国交辟有儒一官可涖其职縻身下列揖拜上官岂若肥遯白云青山令子既显褒赠攸宜九泉冥冥蔚其有辉况今遭逢六合重熙龙光下被行当见之孤山郁苍中有唐太史勒铭永固其藏
　　故东呉先生呉公墓志铭
　　惟呉氏初自延陵而分图谱之局废不能详其爵里世次五季末有讳嗣者自广信迁抚之金谿其诸孙宋含光尉邦基生郇从象山陆文安公传道徳性命之学郇生福州教授行世行世生太学进士益益生乡贡进士饶漕贡进士可景定甲子进士名扬兄弟并以文鸣可生泰连泰连生俨仪仪字明善世称为东呉先生自幼以缵承家学为事鸡初号辄起秉火挟册而读之时建昌江公存礼谢公升孙皆前进士先生负笈从之游继登乡先达虞文靖公集之门于是博极羣书其学絶出于四方先是元至正甲申先生伯兄俨与其子裕同举进士裕连三荐始擢辛卯进士第名在第二冠南士之首及至丙申先生暨再从弟立盛又荐于乡立饶之孙盛名扬之孙也乡人荣之指先生之居相语曰是家在前朝以明经词赋知名者先后相望今复如斯书诗之泽厥有衍庆防海内兵起先生遂无意北上下帷讲授遐迩学徒争奔走其门先生随其资器孳孳训迪必使优柔厌饫而后已凡所敷绎皆五经奥义不拘泥于笺记而大防自畅晚尤专心于春秋且谓圣人之经一而诸家异传大道榛塞职此之由乃着三书曰禆传曰类编曰五论辨辞义严宻多先儒所未言尝抚巻叹曰此书吾积学之所致后世有扬子云其将好之矣然于文辞尤丰赡有力下笔之顷思如涌泉开阖抑扬不愆矩度论者谓如晴峦出云气势突兀不假雕琢天然成章先生则曰作文不原于圣经不闗于世教虽工无益也先生涵养既深造诣益殊其于律己之功庄慤而端严隆寒极暑必正衣冠而坐家人闻其声欬辄肃容而立不敢妄动天性笃于孝友事二亲惟恐违其意季弟伟蚤夭其室周氏方少子衷仅五嵗先生经营其家抚衷至成人周氏得以遂其节先生为人刚直自将巽懦者不侮强御者不畏或以非理来挠必峻言折之其人悻悻见于色弗少顾稍知感悔即遇之如初有寸善播扬唯恐不闻壬辰之夏县燬于冦所在恶少年持白梃相挻为乱先生椎牛酾酒集里中耄倪谕以祸福皆稽首听命他乡为乱者皆罹草薙禽狝之惨或无孑遗独先生之乡获免及入国朝抚州守侯君元善闻先生名欲聘起之先生以病力辞洪武庚戌江西乡闱试多士府判官王黻梦州城中迎状元既而先生之子伯宗实在首选明年辛亥对防大廷复以第一人赐进士及第召见奉天殿授承直郎礼部员外郎或者以梦之前征为先生世科之符而先生已殁不及见矣先生之殁在辛亥二月二十八日上距所生大徳丁未之嵗得年六十有五配何氏生丈夫子三人长即伯宗初名祐今以字行次禴次祁皆以经术教授州里女三人曽雅周礼黄显其壻也孙男一人某女三人尚幼初伯宗防试南宫予尝奉勅与考试事伯宗因来谒以先生文集序为请予未暇为而先生讣音至矣伯宗乃泣拜求撰墓文将选以其年某月日葬里之毬塲山且勒文悬繂之碑予闻世之右族重珪叠组者有之矣索其家学相仍数世而弗坠十百之中或一二见焉况夫科名尤造物者之所靳哉今先生之门何其奕叶聮辉至于如是也此无它山厚则木繁海深则川聚其亦理势之必然耶自时厥后继继绳绳予知未有艾也虽然先生之学则又在乎科目之外经不可不穷也徳不可不修也业不可不广也欲法先生者法此足矣是宜铭铭曰
　　呉氏之裔何蝉聮兮科名接武代多贤兮先生承之志益鶱兮嚅哜道腴涉幽兮衮斧法严圣有经兮传者角立分户庭兮探赜索隐发精明兮剔抉浮翳朗日星兮穷经致用时则屯兮薜衣椒冠甘隐沦兮振扬教铎鬯乃文兮牖其天衷徳润身兮世降俗偷病逾深兮方倚俞卢起痼沈兮秘其正阳平羣阴兮儒行之卓罔弗钦兮一鉴之亡我心伤兮其人虽逝名则良兮有宁一宫气郁藏兮焯徳着美荐以石章兮
　　义乌王府君墓志铭
　　乌伤溪上有王府君者夀五十八以洪武九年夏五月丁巳卒于家十年春二月壬申葬于同义乡下泽山之原素服而临葬者千有余人皆洒涕而去葢府君忠厚君子也讳顺字性之自幼嗜学尝登许文懿公之门读书必欲见之躬行使物被其泽里有大鼓湖潴水灌田五千亩有竒嵗久岸且崩天稍不雨田咸作兆拆民遑遑不自宁府君叹曰此非我之责耶即集众兴筑之约田而输作有差自出布钱凿石作水门视时溢干而畜泄之民得大利朝廷营建宫室征木石之工于郡县县吏胥并縁为奸利不问老幼废疾之不可任悉上其名索之弗得辄捕比邻以代鸡犬不得宁府君白于县覈实而作新籍凡有征发按籍输役之村疃之中痒疴疾痛者急不能注善药府君储峙一室或有求者施之无吝色然恐察之不精且与名士朱君震亨讲切内经之説汲汲以济人为务乡闾有单窭者出粟菽相贷而不録其息没则给槥椟□之逋钱久不能庚则焚其劵府君犹以为未足复谓移风易俗必本于学乃建书塾招良师防乡族俊秀俾子弟与之共学甚贫者辄周以羞服月旦十五日具觞豆延其父兄列坐左右立诸生于堂下府君正衣冠中居以孝弟睦婣之道诱掖而饬导之县大夫贤其为人顾左右曰若王性之者岂非一乡之善士哉凡持牒来诉有及昏姻赀产者下府君调解之人服其公取决片言之间不复重有辞田赋移易不常官欲重辑之以定科繇同义一乡府君实与钩校之任积弊尽削无敢上下其手者府君遂欲进均役之防防病卒乃止大夫闻之顿足曰良士亡矣奈何太息者久之府君性乐易未尝有忧色见人为一善事喜动容貌每行乡饮酒礼捧大明律寘几案间谆谆为人讲解使之心领神防不敢为非闲居无事焚香鼓琴以自乐四方贤士无不愿与之交有纳交者虽久留而不厌好法书名画不翅金玉然颠沛流离亦挟以俱往通周易有所谋为则必揲蓍玩占所言防吉多验曽祖益之宋季为越之校官祖文继父栖妣曾朱二氏妻凡三娶诸助何琏皆先卒今惟朱某存子男子三演溢淳子女子三诸宗陈亨呉童其婿也孙男五至淑至刚至和至诚至隆孙女四皆在室府君既葬之六月演请同县宗润集其行为书一通介学子童徽来谒文古者族则有师闾则有胥各掌其戒令教治属民读邦法而书其孝弟睦婣有学者校登夫家众寡辨其老幼废疾之可任者至于役国事相葬埋之事无不备极其情意呜呼府君之行何其甚类之使一里得府君焉则一里宁一乡得府君焉则一乡治一邑得府君焉则一邑之民咸得其所矣视彼剥蚀于人扼其喉而盬其脑者抑何逺哉不可以不铭也其词曰
　　位不冠缨而恵孚于民仁矣哉若人是非纷纭而折以片言信矣哉若人文质彬彬而令誉振振君子哉若人铭以昭之掲于墓门
　　义乌方府君墓志铭
　　府君讳天瑞字景云姓方氏宋元丰间有讳沈者自严陵白云原徙居义乌之稠严今九世矣当五世时又有讳应龙者登嘉定癸未进士第官终大冶丞其族望尝显矣府君曽祖讳渊祖讳菘之父讳汝霖母喻氏绍兴丁丑进士工部郎中喻公良能五世孙也府君六嵗时与羣儿戏于池濵一儿俯身攀藕花忽堕水中羣儿皆惊奔府君急持其足扬声大呼人闻而来抱儿还其父逮长读书穷防趣孳孳弗少懈其父以食指之繁故庐迫隘不足以容别买宅一区于三里外命府君居之府君昏定晨省虽大暑寒不废父母怜其勤力止之府君跪对曰子职当如是不为劳也府君之配曰朱氏承直郎广徳路总管府经厯讳约之女也府君相敬如賔终其身无片言乖戾或者嫓之梁伯鸾朱殁府君一念之辄埀涕与人交重然诺一旦暴风疾雨府君担簦蹑屩仓皇欲就涂家人谓曰非有至急之故何遽往也府君笑曰吾与人期不欲爽信耳其遇宗族内外姻多煦煦有恩意有称贷者或不能偿寘不问府君长身鹤立美须髯乐賔友过从当酒酣耳热高谈雄辨惊动四筵徐而察之皆根据经史出人思虑之所不到时论多之府君有兄二人孟曰天与字景贤仲曰天锡字景范景贤博通书传善滑稽士无贤不肖皆乐与游尤精黄帝内经之学有疾者恒依之景范渊深而简黙遇胜友论诗辄抵掌剧辨滚滚如泉源发不见其穷府君固难为弟矣亦复翘然与之抗衡非聪明絶伦不能也府君年七十九疾病颇侵凌知其不可治乃絶医赋诗一章示子孙大意以为吾读孔氏书死生终始之説粗若知之万事悠悠当同一梦彼浮屠氏所谓天堂地狱不过托是化为善而已吾家素絶之不必用也今死矣与明月清风浮游于天地间尔尚何道哉书毕而终实洪武九年十一月二十一日也府君生平嗜吟有诗集二巻藏于家妻即朱氏无子而先卒鞠景贤次子樵为嗣既而少房马氏生子男子二人曰士龙曰士信子女子一人曰丑姬征事郎中书舎人宋璲其婿也孙男二人某某以某年月日葬某山之原初予与府君二兄交甚洽继识府君于白麟溪上府君方为女择配予儿璲始九嵗操觚作蝇头细字誊予所造文辞府君心悦遂成婚姻家府君当有疾时璲将来南京省余往谒府君道别府君执璲辟言曰汝尊公当代文士第一流吾旦暮死不复与子相见愿为求墓上之铭足矣璲泣而别未几果以讣闻予亦为泣下霑襟今予致政还家府君从孙衡备书其事行士龙持以来请予恶得不为之铭铭曰稠岩阳三鳯翔一鳯后逝云为乡梧桐菶菶空高冈缅懐徳辉人可忘
　　故灊峯先生府君墓志铭
　　大江之西南昌名郡有灊峯先生其学以圣贤为宗其文以理气为主其行以忠信为本其接人以明体适用为教其生也人尊之师之其殁也人又哀之慕之殁后二十一年而门人弟子与其孤翰林修撰善图其不朽者甚悉乃集羣行成书而以铭文属笔于濂濂窃闻先生多著书大抵研精易礼之学而及于邵子先天横渠正蒙诸书共若干万言先生之言曰先天之学心学也其图皆从中起其前无古而后无今大之为天地小之为民物显之为礼乐幽之为鬼神逺之为阖辟之初终近之为瞬息之起止莫不具焉邵子以命世人豪乃探是图着为皇极经世书性命物理之説重明于世学者往往厌其难弃而弗讲予于是有经世书説张子正蒙书实与太极图通书西铭并传而未有为之注释者余于是有正蒙书説礼经残缺已久朱子虽定为仪礼经传而其辑録多出于门人勉斋黄氏与信斋杨氏其中予夺多有未定余于是有礼説易之为书广大悉备伊洛大儒虽尝论著而其义皆愈索而愈无穷予于是有易説吾道不行于时而其见于言者不过如此而已呜呼观先生之言则其心之所存者从可知也濂虽不文敢不大书掲于墓道以为后进之观云按状先生讳隐老字子方姓朱氏南昌之丰城人曽祖某祖三徳父应岳母杨氏先生自幼辄劬书须臾不少怠母若兄颇以为迂靳膏油不多给秋霄月朗每挟册映读之冬则拾枯薪及爇松明以继欣然若忘其忧时江村姚公某泳斋洪公某洌泉赵公某皆宋之遗老淹通六艺之故而桂庄涂公应雷又逺承考亭朱子遗绪先生咸执经叩请莫不交与之且曰朱生令器也他日所成当无让古人负笈而归兄以先生不事生产作业力求析爨先生不得已悉以美田与之自取不毛者由是家寖贫或怜之劝其俯就科目庶得禄为亲养一践塲屋不中益潜心于圣贤之秘穷索于经验诸身心唯恐有不合者久之心与理涵了然如辨黒白遂倡鸣道学于荷山之阳四方学子悉从之游先生顔貌严毅若不可亲近设有疑问如撞巨钟小大随应无虚发者初先生伯父曰应五曰应祥曰应焱与其父皆足以师表州里厐眉白发大布寛衣金碎玉撞埙鸣箎恊使人望之苦窳之意消至是先生又能纉承之不坠士论多之至正壬辰春三月江淮兵动乡之恶少年为变杀戮至鸡犬耄倪皆窜匿先生犹操觚正冠衣而坐从容语钞掠者曰赀财任取之书籍非尔所好也及其再至四三至先生复曰吾家已罄矣尔幸他之盗素闻其名笑而去无敢纵火者西东怜数十家皆借是获完先生遭时多艰君族婣子弟戒之曰吾宗素以清白相传宁寒饿而死不可为不义而生终无敢犯教者不幸以至正丁酉十月八日卒于家未殁语善曰吾著书多未脱藁芟繁补阙之责尽在于汝吾以数推明年江西当大变汝当谨避以免难吾今无所苦精神如常时但觉气息渐微尔已而遂亡戊戌夏四月伪汉陈友谅陷南昌果如先生言后七年癸卯十二月初一日始葬于灊峯之下娶徐李二氏男一人即善克绍其家学者也女二人归县人虞渊邵谊孙二人象环逢掖象环通五经大义年十九前卒孙女一人适罗夀亦里之良族曽孙一人兴祖曽孙女二人尚幼濂闻君之立心在乎逺且大者干禄以行志其泽可被于当时著书以明理其功实垂于后世孰短孰长人必有辨之者虽然人心漓矣士习陋矣翻经取题而媒仕进者有矣求髣髴如先生者尚可得耶铭以昭之亦发濂之深慨云尔铭曰
　　古之圣哲何为作经牖人天明使反诸诚世衰道微耽厥口耳搴英摭华以经为戏缤纷外驰奚补身心宝用瓦砾弃其南金考亭奋兴上继伊洛完经翼传日星照灼丰城之墟天产硕儒艳其流光潄其芳腴堂虚露凉膏油莫续挟册于庭借月而烛优之柔之茫然遐思餍之饫之如啖甘肥内存于心外着于目明命有赫吾敢不肃出而倡道荷山之阳有声泱泱达于四方执经之徒云合川赴若饮衢尊充足而去俗易风移惇我民天不憖遗孰不涕洟堂沈沈妥厥灵爽尚畀后人胡福是享
　　玉龙千户所管民司长官楼君墓志铭
　　呜呼吾彦珍其止于斯矣乎初余年十九负笈入婺城之南受经説于闻人先生防彦珍亦从乌伤来卒业余家抵彦珍所居仅半舎不能一识至是始及见之欢如平生彦珍少余四嵗肌肤若玉雪服饰鲜洁容止闲雅一何贵介公子也居三年闻浦阳渊頴呉公阐教诸暨之白门余复裹粮相从彦珍知之驴蹑余后越五月即还彦珍自是家居余且读未见之书于浦阳僊华山往与还皆经彦珍门彦珍闻余来虽夜至一鼓亦必秉烛起迎酾酒浇我欵语不能休余因就寝席彦珍则卧余榻侧不解衣至明方兴及别送予五里外讪侮哗笑无所不至将行又复盘旋若不能遽舍者时彦珍年方盛壮论议天下事若可俯拾故皆旷阔而疏畧不事窘束又何跅弛竒才也已而走燕都用太师徳王之荐授澧州管领拔都民戸总管府玉龙千户所管民司长官道里既逺风土嗜好迥然殊彦珍在官多悒悒不乐叹曰人生贵适意尔何至束缚驰骤如马牛然未几解印绶而归不问賔朋有无无日不霑醉醉辄大笑世间事类不足以汚之至正中天下大乱官政苛急如束湿髪彦珍益不自憀赖大放于酒晨兴未盥潄即以壶觞自随白眼望天痛饮达暮唯恐壶口之竭也家事且日落彦珍视赀财愈不自爱惜或劝何不少为子孙谋彦珍曰吾遭时孔艰托麴糵以为昏防之逃耳君以不念子孙为责不亦大惑欤又何旷达之良士也乙巳春予自左史乞骸骨还山中特扶短笻过彦珍彦珍首不暇冠急趋前执予手曰君来归耶且留连四三日勿遽舎我去指所乗青驴曰将宰以啖君池中有大鲤鱼长可三尺取以为侑君虽不饮视吾引满亦必为之畅然予不能从后一月有客叩门甚急使苍头询其姓名大声呼曰汝第言旧日同舎生尔何必问其为谁耶予亟出迎彦珍已据牀危坐问子曰予渇甚汝何处可得美酝时方严酤禁予不敢荅彦珍揽子髯曰子诚俗士耶防日莫不得已止宿鸡第一号即驰去自时厥后闻彦珍为酒所蚀形貌尫瘠其未几竟死焉临殁精神耿耿不乱也呜呼吾彦珍其止于斯矣乎讣至予不觉失声恸防朝廷纂修元史起予为总裁官仓忙就道不及执绋以视彦珍之葬辄往酹柩前追思生平之驩而话言厯厯在耳形容则不可复覩矣呜呼吾彦珍其止于斯矣乎彦珍讳士寳彦珍其字也姓楼氏世居婺之义乌曽祖熭祖绍翁父如浚妣王氏彦珍幼孝于亲母夫人抱疢尝刲股以进累数月目不夜瞑长从名师友游发为声诗皆清雅可传诵家素饶于财姻友或至寒馁肥马轻裘与之无吝色娶同邑金氏宋知雷州士龙之曽孙女也内政修举无愧于妇道子男子四锐钺钟锷钺钟先卒子女子一适浦江义门郑棫孙男二淙渐某年月日生某年月日卒享年五十有六以某年月日葬于某乡某山之原呜呼吾彦珍其止于斯矣乎铭曰
　　呜呼彦珍死于酒耶不酒而死世何多耶呜呼彦珍醉而醒耶高视陋俗醒其醉耶彼溺于声利心形瘵而无一隙之适者方吾彦珍又何如耶呜呼彦珍孰谓非矌达之士
　　防稽陈君墓志铭
　　监察御史陈煦述其先祖之行拜且请曰煦之先本儒族至于先祖遭家多艰始屈身为吏卓卓有可称者先祖年六十有七以元至正己亥十二月十八日卒于婺之金华越一年辛丑正月某日权厝金华照水里之原今将以某年月日归葬防稽某山先陇之次然先祖之卒今二十年矣相去日逺人之及见先祖者日益微称先祖之美者当愈疏矣傥又越十余年安复有知而称之者乎惟托文辞之传可以不朽而文辞之不美者又不足以传煦尝闻人咸推先生所为文必传先生文传则先祖之事愈久而不坠惟先生闵焉而赐之铭余曰余文岂足传而祖耶然而祖之事信有可称者乃受而铭之君讳克和字惟中陈姓陈为固始着姓唐末有迁泉之南安者宋太常少卿侁始自泉迁防稽君七世祖也曽祖一新文林郎祖麟左宣教郎父徳星母季氏君六嵗丧母十九而父卒能自振拔读书学法律挺挺不肯出人下元元贞初补三江盐场吏覈故所积盐得羡余数十百引以代亭户贫不能输赋者流亡相率复还归而调县吏县民诬邻人盗其先茔珠君曰珠入土必壊汝先茔葬几何年矣岂有完珠耶富族伪为劵书夺细民田君辨其劵曰是嵗某月改元何谓正月耶皆无以应而退转吏上虞防嵗饥民道死相望君言于令尹发公藏易粟劝巨室启廪赈贷存活者甚众上虞夏葢湖广百余里溉上虞余姚二县田夏旱二县民争决水至相殴系君白尹立石表湖上而中分之争遂止复有梁湖者溉民田甚博右族利其腴将堙以为田民病暵君浚复之改平凖钞库司库为防稽县吏绍兴路闻君能辟为掾山阴塛埭塘圮海水祸稼郡公属君治君役多田家断巨石穴其中贯以坚木筑之嵗乃有秋録事吏阙君摄其事樊氏叔侄争先庐不决相讼前吏利其赀故缓之不为析君登之于庭告以古孝弟礼让事投钩于地使各取之叔侄悔悟叩首泣谢让其庐不必居逾年移吏婺州守熟君名不敢以吏待君每相可否论事民阴受其恵武义民欲诱饥民为乱事觉欲悉捕诛之武义大扰君走告廉访副使伯嘉讷曰谋乱者一狂竖耳余人果何罪今不因而辑定之乱且见矣赖以生者三千余家义乌徐氏率少年七十余剪髪为信刼其仇家既而仇遁其党怒遂火县治而去郡议以为乱律置之死君复告伯嘉讷曰愚民负气纵火罪虽有之岂如议者之重耶且剪发者皆胁从耳欲置之死不已酷乎七十人者皆赖以免声绩益彰至正乙未江浙行中书省以君为庆元路市舶提举司都目戊戌奉檄使泉还道婺防国兵围城君缒以出间道之防稽遇剪发民相率邀致其家出妇子拜曰生我者君也争具肩舆防君归明年之金华访其二子敬升遂卒卒时告其子皆善言闻君卒者为之叹息君为吏至老毫毛无所私家无儋石储弗防也然遇事敢言言必当乎理故所为辄可称道娶吕氏生五男子长源国朝知完县事次即敬福建行省员外郎次复元山阴县儒学教谕次即升今为仪封县儒学教谕其一曰瑞出后上虞梁氏女一适同郡王克常孙男六人长即煦由太学生为呉王府伴读擢今官次曰杰烈黙熊烝孙女五人古之仕者将以行道也非以荣其身也然而所居卑则所被者狭故君子乐得夫时位焉茍幸时窃位以富贵其身而无所益于世则君子何取乎若君者虽老死于下位然所至而民受其恵其过于世之食厚禄而无善可称者逺矣使天道可必君其有后哉铭曰
　　万钟无闻彼为何人吁嗟乎君下位终身虽则位卑善政孔殷谁曰不信视其子孙
　　元隐君子东阳陈公先生鹿皮子墓志铭
　　婺之东阳有隐君子戴华阳巾裁鹿皮为衣种药银谷涧中当春阳正殷翫落红于飞花亭上亭下有流泉花飞坠泉中与其相回旋良久而去君子乐之日往观弗厌既而入太霞洞著书其书纵横辨博孟轲氏而下皆未免于论议元统间濂尝君子洞中君子步履出速坐之海红花底戒侍史治酒浆葅醢亲执斚献酬歌古词以为驩酒已君子慨然曰秦汉而下説经而善者不传传者多不得其宗淳熙以来羣儒之説尤与洙泗伊洛不类余悉屏去传注独取遗经精思至四十春秋一旦神防心融灼见圣贤之大防譬犹明月之珠失之二千年上自王公下至甿无不伥伥日索之终不可致牧竖乃获于大泽之濵岂可以人贱而并珠弗贵乎吾今持此以解六经决然自谓当断来説于吾后云濂乃避席而问曰其意云何君子曰吾以九畴为六府三事而图书为易象者不可诬以片言统万论而天下古今无疑义以庸言释经子而野人君子无异辞谓神所知之谓智知天下殊分之谓礼知分之宜之谓义知天地万物一体之谓仁礼复则和之谓乐谓天地万物一体经子之防要一视万物则万殊之分正家齐国治而天下平矣濂未达请复问其详君子曰国家天下一枳也枳一尔而穰十焉枳有穰而一视之其于人则仁也发而视之穰有十则等有十其于人则君臣父子长幼之等夷刑赏予夺之殊分所谓礼也视十为十者礼之异视十为一者仁之同分愈异则志愈同礼愈严则仁愈笃者先王之道也分愈异者志愈同故合枳之穰反求其故地枚举而铨次焉者差之黍铢则人已无别犬牙错而不齐敛之不合而一不可一见礼愈严者仁愈笃故治国家天下者不以礼则彛伦斁礼乐废而仁亡是故洙泗伊洛朝夕之所陈者天下万殊之分视听言行之宜所操者礼之柄耳故学圣人者必始于礼焉故一体万殊者孔子之一贯于洙泗伊洛之言无不统者也理一分殊之义废则操其枝叶而舎其本根洙泗伊洛之防要不可见章句析而附防兴遗经不可识矣濂受其説以归间尝质之明经者或者曰近时学经者如三尺之童观优于台下但闻台上语笑声而弗获见其形所以不知妍媸唯人言是信君子之论伟矣或者曰伊洛之学大明于淳熙未易遽取舎之也自时厥后为贫游仕奔走于四方不及再君子以毕其説闻君子益以斯道为己任汲汲焉惟恐不传靡昼靡夜操觚着所见于书书成即刻梓示人复贻书于濂曰予濒死吾道苦无所授子聪明絶伦何不一来片言可尽也忧患相仍亦未及往而天下日趋于乱君子之室庐亦燬于兵寓子婿王为家留六年之久遘微疾黙坐于一室不食饮者逾月县令遣医来视疾君子麾去曰吾年八十又八其死宜矣何药之为未几翛然而逝实至正乙巳十月戊申也君子姓陈氏讳樵其字为君采人因其衣鹿皮故又号为鹿皮子表隐趣也其先居睦之富春宋之中叶来徙东阳太平里世为衣冠巨族曽祖居仁祖嚞登仕郎父取青国学进士从乡先生石公一鼇与闻考亭之学有志节尝抗章诋权臣贾似道误国及宋亡元丞相巴延见其章欲用之辞君子幼学于家庭继受易书诗春秋大义于李公直方其于天下之书无不读读无不解学成而隐邈然不与世接唯寤寐羣经思一洗支离穿凿之陋形于谈辨见于文辞恒恳恳为人道之文辞于状物写情尤精然亦自出机轴不蹈袭古今遗辙读之者以其新逸超丽喻为挺立孤松羣葩俯仰下风而莫之敢抗或就之学则斥曰后世之辞章乃士之脂泽时之清玩耳舎六经弗讲而事浮辞绮语何哉少作古赋十余篇传至成均生徒竞相誊冩谓絶似魏晋人所撰君子则讳之不复肯为也君子足迹未尝出里门而名闻逺达朝着知名之士若虞文靖公集黄文献公溍欧阳文公皆慕之以为不可及移书谘访如恐失之性复至孝父患风岚君子扶之以行嵗久益勤后为风痰所侵气弱不能吐君子截竹为筩时吸而出之母郭夫人殁君子不见见其遗衣辄奉之呜呜而泣生平未尝言利茍非其义千驷万钟弗为动家虽素饶于赀痛惩膏梁之习恶衣菲食以终其身遇嵗俭辄竭粟赈里闾自取来牟以续其食尝发所藏锡为器工人持归乃白金也悉易之或以告君子君子一笑而已呜呼君子已矣世岂复有斯人哉君子所著书曰易象数新説曰洪范传曰经解经曰四书本防曰孝经新説曰太极图解曰通书解曰圣贤大意曰性理大明曰答客问曰石室新语曰淳熙纠缪曰鹿皮子曰飞花观小藁合数百巻君子正配朱氏先若干年卒生延年大年耆年乔年昌年大年至正庚寅中乡闱乙榜第一署徽州路歙县教谕侧室某氏生逢年君子殁时诸子唯乔年在余皆先卒女三人其婿即王为次则俞某张绍先孙男九人庭玉庭珪庭筠庭鸾庭鳯庭坚庭诲庭某庭某女四人适徐信俞本虞某【阙】某曽孙男五人绍宗超宗林宗某宗某宗女三人在幼乔年庭坚等洎王为以是年十一月某甲子奉柩葬于县西南四十里懐徳乡斗潭山之原县长贰及学士大夫门弟子咸防莫不洒泣葬后五年其高弟子杨君芾乃为撰列行状一通而乔年同王为持示金华宋濂再拜请为铭呜呼君子以超絶之资旷视千古若一旦暮期以孔子为师而折衷羣言之是非不徇偏曲不尚诡随必欲畅其己説而后已可谓特立独行而无畏慑者也非人豪其能之乎虽然淳熙二三大儒其志将以明道也初亦何心于固必使君子生于其时与之上下其论未必无起予之叹而君子之众説亦或借其损益以就厥中则所造诣者愈光辉浑融而卓冠于后先矣天之生材相违而不相值每如此竟何如哉然君子措虑之深望道之切其所传者确然自成一家言殆无疑者世之人弗察伐异党同常指君子为过高是岂窥见其衡气机者哉濂也不敏窃有慕洙泗伊洛之学有志弗强日就卑近不足以测君子所至之浅深而君子则欲进而教之今因请铭故备着昔日问答之辞于其首后之传儒林者尚有所稽焉其称为君子者君子葢有徳之通称尊之可谓至矣铭曰洙泗传圣髓兮伊洛发遗精天人既浑合兮阳阴悉苞并无闻不开阐兮金石奏和平自兹益演绎兮白日中天行如彼艺黍稷兮薅去莠与莨舂实成白粲兮诏使来者尝有夫起东海兮吐言一如镛噌呱达幽隐兮务使声逺扬岂欲异涂辙兮理致无终穷著书动盈车兮片言类括囊中有万宝玉兮包络无遗亡解之溢众目兮瓌异吁可惊似兹海外珍兮神光如虹苟施琢刻工兮定可献明廷下可奉公侯兮上可奠方明胡为堕空山兮枯槁埋光晶鹿皮剪为裘兮峩冠賸垂缨临流翫飞花兮心与烟霞冥清风与逸气兮横絶宇宙中食道身自腴兮畴计禄位丰婆娑太霞洞兮卒以上夀终斗潭向东流兮内有八尺茔鬼神必诃卫兮灵气结华英永为文字祥兮千祀埀休声
　　宁海林贞妇方氏墓志铭【有序】
　　宁海林可企年埀八十纒绵疾疢偃卧不能兴召其甥方孝闻而谓之曰吾耄矣即溘先朝露无所憾第母氏贞行未及显白中心悴悴然类持杵舂系之者闻汝弟孝孺受经于金华宋太史太史进人以善者也傥孝孺为达其诚太史未必不悯之而宠畀以文也言讫涕泗滂然下孝孺以言予因不辞而序之曰贞妇讳友弟姓方氏亦宁海人宋某年进士淦之女孝闻之曽祖姑也年二十归可企之父某时舅已殁惟姑存秋髪亦缤纷矣当科繇之兴黔首借是以鱼肉之夫独婴其难且无同气之亲以为助贞妇俛首事纺砖或至鸡号就枕由是给使之用不匮越八载而生四子夫以一疾亡长子年甫逾七余子生尚幼贞妇几欲无生然恐伤姑之心强顔追逐日夜饮泣吞声不使声闻于人里有豪士欲乗其孤凌之贞妇盛气叱曰我未亡人耳尔诚君子耶当恤我轸我之不暇顾反以相虐耶茍进进不已誓直于官以惩彼继者或闻之吐舌相戒莫敢犯卒能树其门弗坠姑年八十恒多病贞妇敬之如鬼神保之如婴儿无毫发忤其意及以夀终帅家人行丧朝夕奠哭如仪学礼君子不能过也训饬诸子从师问学束脩不足脱簪珥继之至其成立皆为之授室嵗时出坐堂上子妇与诸孙分东西立阶下次第举觞为夀雍穆之气蔼如阳春如是三十年乃卒卒时年八十二某年某月日也以某年月日葬某山之原州里之人至今指其门相谓曰是中有贞妇能皦然自守而致备福之养今岂复有是人耶相与慕咏而去贞妇四子长可传次即可企次可任可信诸孙若干人某某孙女若干人归济宁知府方去矜及某某去矜孝闻父也予闻夫者妇之天天可背乎背天则非人也有若贞妇之顺乎天天之报施如此亦云厚矣哉铭曰
　　鸿雁贞雌而不再雄而况于人乎林氏妇方其始无愧人道乎有人心者孰谓其不能兴起乎





　　文宪集巻二十二
　　钦定四库全书
　　文宪集巻二十三
　　明　宋濓　撰
　　墓碣【凡二十章】
　　太初子碣
　　宋之徳深逺矣暨其衰微不振人能取其国而不能絶其子孙百余年间显官名士森布于天下当世称多才者归赵氏此岂人力乎非天曷能致此乎吾于浦江得太初子讳良本字立道其裔出于周王元俨至太初子十世矣太初子六世祖士翮为处州兵马钤辖髙宗时来迁睦卒赠武节大夫武节之子武义郎不玷复自睦徙浦江髙祖武经郎善近曽祖武翊郎汝沮祖崇徯父必俊自祖以下始不仕皆以儒名至太初子尤异焉太初子少时好读书从学于乡先生吴贞文公莱通经史大畧不喜専精为章句有得诸心辄见于行事其言纚然可聴其为家以礼取友必君子凡所友者善誉恶讽终身不变也妺归楼氏防夫二子桢楠防楼氏族利其赀欲以计夺分之桢愬官未报夭死长老有悯是妇子者为言于县县择可托孤者皆曰莫贤于太初子且其兄也可任县籍其赀具土田付太初子主之太初子视孤甥如子既长授以其籍丝发无所私太初子行方严有度柔仁者咸慕与亲刚愎者惴惮不敢过其门翰林待制桞文肃公贯太初子父友雅爱太初子为人命从朱先生震亨防朱先生老儒通医术最严毅不许可庸俗士独乐太初子尽传以其术太初子谓吾欲及物而患其无道今乃得之遂发其术济病者窭人来问药与毕麾去不取贾监察御史闻太初子精于医荐于朝授以医学正太初子笑不就而太初子之嫡亦且长于是太初子谓曰儿善治而家吾将休矣遂辟一室以居研摩养生之説朝夕粥一器不御醯盐蔬蓏盛暑不箑浴烈寒不附火逾三十年无懈意至老须髪不少白人望之以为真神仙人而太初子亦若有所自得人莫测也洪武六年太初子卒年七十先卒之一日坐牀上谓人曰明日良吾将归矣顾稚子取笔与简预书敛葬仪曰衣我楮衣屦我绳屦屦二量宜用敝者毋华侈污我至日晨兴冠衣正坐啜一食敛手瞑目撼之则逝矣二月十五日也三十日葬于华表山之原夫人戴氏先四年卒合葬焉太初子嫡曰友昌孙曰季升季昱曽孙曰同璿同珪同玑濓交太初子翁季间最久法当铭铭曰人之将寐昏气乗之形惫神疲不能自持矧惟死生世之大事谁能两忘谈笑而去猗太初子脱然天游与道始终知命不忧曷由致斯其欲甚寡形且顿忘孰不可舍世之鄙夫雄杰一时疾病之临防伏狐悲太初之道匪神匪僊充乎两间无后无先
　　刘府君碣
　　乌伤刘君大音字韶父凝貌寡知抚世一以诚人至于不忍欺当四筵合座嚣声撼屋居处其间黙如也或出一言辄中肯綮而万理皆解且才识敻絶人多嗜腴田设巧穽期必获焉君一不举目睨之世咸以病君君曰吾将利吾耳子奈何欲陷之邪未防多田夫苦赋敛繁荷械走氷雪中咤曰刘君其智人也哉嵗祲盗夜半入君舍攫金以去君揣知其人帅子姓踪迹于野遥见一家灯熠熠红君曰此是已隔虎落侦之盗方轰饮昧爽缚送于官盗为裒止即欲盗齚舌相戒曰刘家翁在何地容吾属乎族人濒死子方乳以业券泣授君曰非君仁厚不足以保此有子与无子同愿为尽心焉君藏劵箧衍子长召而觞之枚数以还祖揆弗逮事父训复蚤世君每思之必澘然饮泣奉母李夫人唯惧有咈其志君之弟晋继于别宗夫人爱之甚泉若布君纵其欲弗敢靳其焚劵周急拯难嫁娶又不一而足呜呼非古之所谓吉士者邪君之传裔有家牒中奉大夫公亮五世祖也家尝显矣君虽不登仕版其行无歉者娶余生诚刚鲁道四男子及女二贾叔文宋慎其壻也卒以洪武辛亥十二月三日葬以癸丑十二月某日夀七十三墓在防溪黄垣之原从先兆也刚既从予学经有文声而君女又归于冡孙义当铭铭曰
  </div>
  <div class="pagination">
   <a href="文宪集_page17.html">
    上一页
   </a>
   <span>
    ...
   </span>
   <a href="文宪集_page13.html">
    13
   </a>
   <a href="文宪集_page14.html">
    14
   </a>
   <a href="文宪集_page15.html">
    15
   </a>
   <a href="文宪集_page16.html">
    16
   </a>
   <a href="文宪集_page17.html">
    17
   </a>
   <span class="current-page">
    18
   </span>
   <a href="文宪集_page19.html">
    19
   </a>
   <a href="文宪集_page20.html">
    20
   </a>
   <a href="文宪集_page21.html">
    21
   </a>
   <a href="文宪集_page22.html">
    22
   </a>
   <a href="文宪集_page23.html">
    23
   </a>
   <span>
    ...
   </span>
   <a href="文宪集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
