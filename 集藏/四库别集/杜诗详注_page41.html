<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 41 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 41 页/共 48 页
  </h1>
  <div class="content">
   中兴之四年王潜为唐兴宰修厥政事始自鳏寡惸独而和其封内非侮循循不畏险肤而行而一【书起信险肤此谓不避险陂肤浅之言而行之专一也行之一本中庸】咨于官属于羣吏于众庶曰邑中之政庶几缮完矣惟宾馆上漏下湿吾人犹不堪其居以容【一作客】四方宾宾其谓我何改之重劳我其谓人何咸曰诞事至济厥载则逹观于大壮【易传上栋下宇以蔽风雨盖取诸大壮】作之闬闳作之堂构以永图崇高广大逾越传舍通梁直走嵬将【一本作嶈七羊切】坠压素柱上承安若泰山两旁序开【説文序东西墙也所以序别内外也】发泄霜露潜靓深矣【雄甘泉赋稍暗而靓深注靓即静字】步櫩复【一作复】霤万瓦在后匪丹雘为实疎逹为回廊南注又为覆廊以容介行人亦如正馆制度小劣直左阶而东封殖修竹茂树挟石阶而南环廊又注亦可以行步风雨不易谋而集事邑无妨工亦无匮财人不待子来定【音订】不待方中矣【诗注定营室星也昬而正中夏十月也】宿息井树或相为宾或与之毛【玉锡曰周礼司仪云王燕则诸侯毛下文又云凡诸公相为宾注朝享毕而燕则以髪之白黒为坐次也】天子之使至则曰邑有人焉某无以栗阶【仪礼栗阶升注云栗蹙也谓越等急趋君命也此言阶坦平而步无促迫也】州长之使至则曰某非敢宾也子无所用俎四方之使至则曰子贶某多矣敢辞贽或曰明府君之侈也何以为人皆曰我公之为人也何以侈子徒见宾馆之近夫厚不知其私室之甚薄器物未备力取诸私室人民不知赋敛乃至于馆之醯醢阙出于私厨使之乘驷阙办于私廐君岂为亭长乎是躬亲也若馆宇不修而观台榭自好宾至无所纳其车我浩荡无所措手足获高枕乎其谁不病吾人矣疵瑕忽生何以为之是道也施舍不几乎先觉矣杜之朋友叹曰【杜或作杖张溍曰盖指老友之扶杖者今按下有杜氏之老作杜友亦是】美哉是馆也成人不知人不怒廨署之福也府君之徳也【一本多府君之徳也廨署之福也二句】府君曰古有之也非吾有也余何能为是亦前州府君崔公之命也余何能为是日辛丑岁秋分大余二小余二【或作一】千一百八十八杜氏之老记【朱注汉律厯志推正月朔以月法乘积月盈日法得一名曰积日不盈者名曰小余小余三十八以上其月大积日盈六十除之不盈者名曰大余　姚江黄百家曰日法万分毎刻百分毎日百刻总得万分万分以上为大余日数也万分以下为小余时刻数也杜记盖谓秋分后二日之二十余刻耳　又曰汉厯所谓盈六十除之者六十即六十甲子名曰旬周又名纪法满纪者必去之以不满纪者为主　蜀艺文志疑其有阙悮未然】
　　【鳌按韩文多文从字顺而作诗务为险竒杜诗皆镕经铸史而散文时有艰澁岂专长者不能兼胜耶皆当分别观之】
　　杂述
　　杜子曰凡今之代用力为贤乎进贤为贤乎进贤为贤则鲁之张叔卿孔巢父【朱按史孔巢父少与韩凖李白裴政张叔明陶沔隠于徂徕山号竹溪六逸此云张叔卿岂即张叔明耶】二才士者聪明深察博辩闳大固必能伸于知已令问不已任重致逺速于风颷也是何面目黧黒常不得饱饭吃【一作饱吃饭】曽未如富家奴兹敢望缟衣乘轩乎岂东之诸侯深拒于汝乎岂新令尹之人未汝之知也由天乎有命乎虽岑子薛子【岑参薛据】引知名之士月数十百填尔逆旅请诵诗浮名耳勉之哉勉之哉夫古之君子知天下之不可盖也故下之又知众人之不可先也故后之嗟乎叔卿遣辞工于猛徤放荡似不能安排者以我为闻人而已以我为益友而已叔卿静而思之嗟乎巢父执雌守常吾无所赠若矣泰山防防崪以髙泗水潾潾弥以清悠悠友生复何时防于王镐之京载饮我浊酒载呼我为兄【叶音兴　张潜曰进叔卿以谦退规巢父以濶大公真益友也】
　　【邯郸淳作魏受命述后独孤及有金刚经报应述皮日休有九讽系述皆前散文后拈韵唐人固有此一体也】
　　秋述【朱注年谱天寳十载公年四十此云四十无位当作于其时】
　　秋杜子卧病长安旅次多雨生鱼青苔及榻常时车马之客旧雨来今雨不来昔襄阳厐徳公至老不入州府而子云草寂寞多为后軰所亵近似之矣呜呼冠冕之窟名利卒卒【音猝】虽朱门之涂泥士子不见其泥矧抱疾穷巷之多泥乎子魏子【未详其人】独踽踽然来汗漫其仆夫【仆夫属上句张氏将夫夫连下句引檀弓夫夫为证未然】夫又不假盖不见我病色适与我神防我弃物也四十无位子不以官遇我知我处顺故也【庄子安时而处顺】子挺生者也无矜色无邪气必见用则风后力牧是巳于【一本无于字】文章则子游子夏是已无邪气故也得正始故也噫所不至于道者时或赋诗如曹刘谈话及卫霍岂少年壮志未息俊迈之机乎子魏子今年以进士调选名东天官【唐有东京选】告余将行既缝裳既聚粮东人怵惕笔札无敌谦谦君子若不得巳知禄仕此始吾党恶乎无述而止
　　説旱【原注初中丞严公节制剑南日奉此説朱注寳应元年作】
　　周礼司巫若国大旱则率巫而舞雩传曰龙见而雩【出左传】谓【一无谓字】建巳之月苍龙宿之体昏见东方万物待雨盛大故祭天逺为百糓祈膏雨也今蜀自十月不雨【一本有月字】抵建夘非雩之时奈久旱何得非狱吏只知禁系【音计】不知疏决怨气积寃气盛亦能致旱是何川泽之干也尘雾之塞也行路皆菜色也田家其愁痛也自中丞下车之初军郡之政罢【音疲】弊之俗已下手开济矣百事冗长【去声】者又已革削矣独狱囚未闻处【上声】分【音问】岂次第未到为狱无滥系者乎糓者百姓之本百役是出况冬麦黄枯春种不入公诚能暂辍诸务亲问囚徒除合死者之外下笔尽放使囹圄一空必甘雨大降但怨气消则和气应矣躬自疏决请以两县【成都华】及府系为始管内东西两川各遣一使兼委刺史县令对巡使同疏决如两县及府等囚例处分众人之望也随时之义也昔贞观中岁大旱文皇帝亲临长安万年二赤县决狱膏雨滂足即岳镇方面岁荒札皆连帅大臣之务也不可忽凡今征求无名数又耆老合侍者两川侍丁得异常丁乎不殊常丁赋敛是老男及老女死日短促也国有养老公遽遣吏存问其疾苦亦和气合应之义也时雨可降之征也愚以为至仁之人常【一作当】以正道应物天道远【一作天道奚近】去人不逺
　　东西川説【旧注广徳二年严武幕中作】
　　闻西山汉兵【西山注见诗集】食粮者四千人皆闗辅山东劲卒多经河陇幽朔教习惯于战守人人可用兼差【一作羌误】堪战子弟向二万人实足以备邉守险脱南蛮侵掠【朱注唐书南蛮传南诏本哀牢夷后鸟蛮别种也居永昌姚州之间铁桥之南西北与吐蕃接天寳后臣吐蕃】卭雅子弟不能独制【唐书卭雅二州俱属剑南道雅州为下都督府】但分汉劲卒助之不足扑灭是吐蕃慿陵本自足支也【自开首至此为第一段言蜀中汉兵土兵本是控御西戎】摧量西山卭雅兵马卒畔援形胜明矣【畔援见毛诗此言或畔或援于形胜之地】顷三城失守【朱注三城注见诗集广徳元年陷于吐蕃】罪在职司非兵之过也粮不足故也今此軰见【形甸切】阙兵马使八州素归心于其世袭刺史【朱注旧书地理志剑南节度使西抗吐蕃南抚蛮獠綂团结营及松维蓬防雅黎姚悉等八州兵马　雅州都督一十九州并生羌生獠羁縻州天寳巳前岁时贡奉又黎州统制羁縻五十五州皆徼外生獠松州都督羁縻二十五州皆招抚生羌此云世袭刺史当即羁縻州如今之土官也】独汉卒自属禆将主之【一作汉卒偏禆将主之】窃恐备吐蕃在羌汉兵小眤而衅郄【隙同】随之矣【言不当偏为汉兵】况军需不【一本无需不二字】足奸吏减剥未已哉愚以为宜【一本无为宜二字】速择偏禆主之主之势明其号令一其刑罚申其哀恤致其欢欣宜先自羌子弟始自汉儿易解人意而优劝【一作勤】旬月大浃洽矣【自摧量至此为第二段当时兵马使阙人先令禆将抚驭羌汉之兵无使卭雅子弟偏充邉备】仍使兵羌各系其部落刺史得自教阅都受统于兵马使防不得使八州都管或在一羌王或都闗一世袭刺史是羌之豪族发源有逺近世封有豪家纷然聚藩落之议于中肆予夺之权于外巳然则备守之根危矣又何以借其为本式遏雪岭之西哉比羌俗封王者初以拔城之功得今城失矣袭王如故总綂未已奈【旧误作余】诸董攘臂何王尹之狱是已由策嗣羌王关王氏旧亲【朱注旧唐书贞观元年左上封生羌酋董屈占等举族内附复置维州咸亨二年刺史董弄招慰生羌置小封县又贞观十五年西羌首领董周贞归化置彻州又贞观二十年松州首领董和那蓬固守松府特置当州以蓬为刺史子屈甯袭又显庆元年生羌首领董系比内附乃置悉州以系比为刺史又开元二十八年析维州置奉州以董宴立为刺史天寳元年改为云山郡又改为天保郡乾元元年二月西山子弟兵马使嗣归成王董嘉俊归附乃立保州以嘉俊为刺史此云嗣羌王疑即嘉俊也时吐蕃陷松维保三州及云山新筑二城上云今城失矣袭王如故以此知其为嘉俊也　王氏疑即王承训时没吐蕃见巴蜀安危表　由防嗣羌王四句申上至尹之狱】西董族最髙【朱注诸董之中西董最髙西董未详为谁】怨望之势然矣诚于此时便宜闻上使各自统领不须王区分易置然后都静听取别于兵马使不益元戎气壮部落无语哉【朱作哉旧作或】纵一部落怨获羣部落喜矣无爽如此处分岂惟卭南不足忧【卭南注见诗集】八州之人愿贾勇复取三城不日矣幸急择公所素谙明于将者【一作明了将】正色遣之【自仍使至此为第三待兵马使既至则当使八州兵马皆受其节制无使羌酋部落专擅威权】獠贼内编属自久数扰背亦自久徒恼人耳忧虑盖不至大昨闻受铁劵爵禄随之今闻已小动为之奈何若不先招谕也糓贵人愁春事又起縁邉畊种即发精卒讨之甚易恐贼星散于穷谷深林节度兵马但惊动縁邉之人供给之外未免见【旧作未见免】刼掠而还赁【一作任】其地豪俗兼有其地而转富蜀之土肥无耕之地流冗之軰近者交互其乡邨而已逺者漂寓诸州县而已实不离蜀也大抵秪与兼并豪家力田耳但【一作促】均亩薄敛则田不荒以此上供王命下安疲人可矣【自獠贼至此为第四言当招谕獠蛮抚恤流冗】豪族转安是否非蜀【此兼羌蜀人言】仍禁【一本无此豪族以下十字】豪族受赁罢【音疲】人田管内最大诛求宜约富家办而贫家创痍已深矣今富儿非不縁子弟职掌尽在节度衙府州【一本无州字】县官长手下哉邨正虽见面【一作田】不敢示文书取索【先则切】非不知其家处独知贫儿家处两川县令刺史有权摄者须尽罢免茍得贤良不在正授【一作受】权在进退闻上而已【自豪族至末为第五段言当均平赋役别择守令】
　　【张潜曰公意在诸羌分党各属而统以汉将其末归于散兼并择委任可谓驭边之长策文之纡古似断似续欲力追西京也　今按读鼂董诸防气味醇厚而言词防切此文无段落结构而兼有拙澁之语特一时率笔成篇耳不及汉人逺矣】
　　前殿中侍御史栁公紫微仙阁画太乙天尊图文【朱注魏书释老志道家之源出于老子上处玉京为神王之宗下在紫微为飞仙之主长安志罗汉寺在万年县南六十里终南山石鳖谷有罗汉石洞三旧图经曰本唐紫微宫天祐初为寺今云紫微仙阁殆即紫微宫也　隋书众经或言传之神人篇巻非一自云天尊姓乐名静信例皆浅俗故世共疑之】
　　石鳖老【朱注长安志石鳖谷在万年县西南五十五里张礼游城南记百墖在楩梓谷口墖东石鼈谷】放神乎始清之天【朱注云笈七籖三天者清微天禹余天大赤天是也天寳君治玉清境即清微天也其气始青灵寳君治上清境即禹余天也其气元黄神寳君治太清境即大赤天也其气白洞本行经五灵老君者皇之太清之胄生于始青天中】游目乎浩刼之家【浩刼注见诗集】泠泠然御乎风【出列子】熈熈然登乎台【出道徳经】进而俯乎寒林【王均昭明太子哀文维夏木之森隂返寒林之萧瑟】退而极乎延阁【蜀都赋结阳城之延阁】见龙虎日月之君【朱注茅君内传句曲山有神芝五种服之拜太清龙虎仙君】亘于疎梁塞【音色】于髙壁骨者鬛者晳者黝者视遇之间若严冦敌者已伊四司五帝天之徒青节崇然【朱注清灵真人裴君传仗青旄之节以周流九宫】緑舆骈然【朱注云笈七籖三道秘言太极真君乘景緑舆上诣紫微宫】仙官泊官无央数众【朱注酉阳杂爼官有七十五品仙官二万四千真灵位业图官楚严公赵简子等见有七十五职】阳者近隂者逺俱浮空不定目所向如一盖知北阙帝君之尊端拱侍卫之内于天上最贵【一作尊】矣【此第一叚记事起】已而左之属吏【左君注见太清宫赋】三洞弟子某【朱注云笈七籖三洞者洞言通也其统有三故曰三洞第一洞真第二洞第三洞神天寳君为洞真教主灵寳君为洞教主神寳君为洞神教主灵寳经目序元嘉十四年三洞弟子陆修静敬示诸道流云云】进曰经始缋事【朱注景福殿赋命共工使作缋善曰缋读曰绘凡画者为绘】前柱下史河东栁涉职是树善损于而家忧于而国剥私室之匮渴【一作竭】蒸人之安志所至也请梗槩帝君救防之慈朝【音潮】拜之功曰若人存思我主箓生之根死之门我则制伏妖之兴毒之腾【此数句乃道士代为帝君语若人指栁氏我则帝君自谓也　云笈七籖老君有存思图】凡今之人反侧未济栁氏柱史也立乎老君之后【朱注老君尝为周柱下史栁氏今继其后也】获隠黙乎忍涂炭乎先生与道而游与学而游可上以昭太乙之威神于下下以昭柱史之告诉于上玉京之用事也率土之发祥也恶乎寝而庸讵仰而【此第二叚作设问之词两句尾各用而字效毛诗句法】先生藐然若【一作而】往颓然而止曰噫夫鸟乱于云鱼乱于水【一作河】兽乱于山【钱本有此句】是罼戈钩罟削格之智生【乌乱鱼乱出庄子　朱注庄注削格所以设罗网者】是机变缴【音勺】射【音石】攫拾之智极故自黄帝已下干戈峥嵘流血不干骨蔽平原乖气横放淳风不返虽书载蛮夷率服诗称徐方大来许其慕中华与夫容成氏中央氏尊卢氏【一本无此三字】结绳而巳【朱注因提纪容成氏传八世中央氏尊卢氏俱见史记】百姓至死不相往来兹茂徳囦矣【旧作困朱言改作囦即古渊字】矧贤主趣之而不及庸主闻之而不晓浩穰崩蹙数千古哉至使世之仁者蒿目而忧世之患有是夫【仁者忧世指栁渉】今圣主诛干纪康大业物尚疵疠战争未息必揆当世之变【一作患】日慎一日众之所恶与之恶众之所善与之善勅有司寛政去禁问疾薄敛修其土田险其走集【左传挺而走险朱言作集其走险】以此驭贼臣恶子【一作愚子】自然百祥攻百异有渐【谓以祥瑞而攻去灾异】天下汹汹何其挠哉巳登乎种种之民舍夫啍啍之意【朱注种种啍啍俱见庄子】是巍巍乎北阙帝君者肯不乘道腴巻黒簿【朱注注见上清宫赋】诏北斗削死南斗注生【朱注搜神记北边坐人是北斗南边坐人是南斗南斗注生北斗注死凡人受胎皆从南斗过北斗所有祈求皆向北斗】与夫圆首方足施及乎蠢蠕之虫肖翘之物尽驱之更始何病乎不得如昔在太宗之时哉【此第三叚作答应之语】石鼈老辞毕三洞弟子某又某静如得动如失久而郤走不敢贰问【仍用记叙作总收】
　　【鳌按石鼈先生杜公盖设名以自寓也首叚叙阁中图像次叚记侍御奉道之诚三叚祝弭灾降祥之意翫篇中干纪战争诸语当是乾元初囘京后所作者】
　　祭逺祖当阳君文
　　维开元二十九年岁次辛已月日十三叶孙甫谨以寒食之奠敢昭告于先祖晋驸马都尉镇南大将军当阳成侯之灵【朱注晋书杜预字元凯京兆杜陵人尚文帝妺髙陆公主袭祖爵丰乐亭侯羊祐卒拜镇南大将军都督荆州诸军事孙皓平以功进爵当阳县侯年六十二卒追赠征南大将军开府仪同三司諡曰成】初陶唐氏出自伊祁【史记索隠帝尧姓伊祁氏】圣人之后世食旧徳【叶音登】降及武库应乎虬精【灵徳精相叶古韵通用朱注晋书预在内七年损益万机朝野称美号曰杜武库　预在荆州因燕集醉卧斋中外人闻呕吐声窃窥于户正见一大蛇垂头而吐闻者异之】恭闻渊深罕得窥测勇功是立智名克彰【朱注晋书襄阳謡曰后世无叛由杜翁孰识智名与勇功】缮甲江陵祲清东呉【朱注晋书太康元年预进攻江陵克之沅湘以南至于交广呉之州郡皆望风归命指授羣帅径进秣陵所过城邑莫不束手】邦于南土建侯于荆【叶音姜旧本建侯句在邦于之上】河水活活造舟为梁【彰荆梁相叶　朱注水经注孟津亦曰盟津晋阳秋曰杜预造桥于富平津所谓造州为梁也晋书预以孟津渡时有覆没之患请建河桥于富平津桥成帝从百僚临防举觞属预曰非君此桥不立也】洪涛奔汜未始腾毒春秋主解槀躬亲【朱注晋书预眈思典籍为春秋左氏经传集解又参考众家谱第为之释例又作盟防图春秋长厯】呜呼笔迹流宕何人【亲人相叶　张潜注言杜预笔迹流宕不知何人收取也】苍苍孤坟独出髙顶【朱注晋书预先为遗令曰吾往为台郎尝过宻县之邢山山上有冢问畊夫云是郑大夫祭仲或云子产之冢也冢居山之顶四望周逺连山体南北之正而邪东北向新郑城意不忘本也隧道惟塞其后而空其前示藏无珍寳也山多美石不用必集洧水自然之石以为冡藏贵不劳工巧也吾去春入朝自表营洛阳城东首阳之南为将来兆域地中有小山上无旧冡虽不比邢山然东望二陵西瞻宫阙南观伊洛北望夷齐情之所安也故遂开隧道南向仪制取法于郑大夫欲以俭自完耳棺器小敛之事皆称此子孙一以遵之】静思骨肉悲愤心胸峻极于天神有所降【胸降相叶　诗国风降叶音洪】不毛之地俭乃孔昭取象邢山【班固东都赋山叶音莘】全模祭【侧卖切】仲多藏之戒焯序前文小子筑室首阳之下不敢忘本不敢违仁【占韵山文仁通协】庶刻丰石树此大道【叶去声】论次昭穆载显号【下二叚各四句叶韵】于以采蘩于彼中园谁其尸之有齐【庄皆切】列孙呜呼敢告兹辰以永薄祭尚飨
　　【此文似乎散行无韵及细翫之知篇中凡七转韵盖古韵参错乍防故未觉耳苏子瞻祭屈原文亦系暗藏古韵注家皆未标明者】
　　祭外祖祖母文
　　维年月日外孙荥阳郑宏之京兆杜甫谨以寒食庶羞之奠敢昭告于外王父母之灵呜呼外氏当【去声】房【一作亡】祭祀无主伯道何罪阳元谁抚【朱注晋书邓攸传天道无知使邓伯道无儿魏舒传舒字阳元少孤为外家甯氏所养元阳当作阳元】缅惟夙昔追思艰窭当太后秉柄内宗如缕纪国则夫人之门【注详下】舒国则府君之外父【舒王元名髙祖第十八子永昌年与子亶俱为丘神勣系诏狱元名坐迁利州寻被杀神龙初诏复官爵赠司徒曰府君之外父者盖舒国为府君外王父也于赠李义诗可考】聿以生居贵戚衅结狂竖雌伏单栖雄鸣折【一作析】羽忧心惙惙【出诗】独行踽踽【出诗】悲夫逝【今本缺逝字】景分飞忽间于凤凰咄彼谗人有词何【今本缺何字】异于鹦鹉初我父王之遘祸我母妃之下室【谓下请室也】深狴殊涂酷吏同律夫人于是【今本缺是字】布裙屝【音费】屦【屝屦草履也左传共有资粮屝屦】提饷潜出昊天不佣退藏于宻久成凋瘵溘至终毕盖乃事存于义阳之诔名播于燕公之笔【纪王慎太宗第十子越王贞败慎亦下狱改姓虺氏配流岭表道至蒲州而卒慎次子沂州刺史义阳王悰等五人垂拱中并遇害中兴初追复官爵张燕公义阳王碑曰初永昌之难王下河南狱妃録司农寺农惟崔氏女屝屦布衣往来供馈徒行顇色伤动人伦中外咨嗟目为勤孝按碑则公之外母纪王之孙义阳之女也故曰纪国则夫人之门又曰名播于燕公之笔也公母崔氏此有明徴范阳太君志称冡妇卢氏其为传写之误无疑矣燕公碑又载义阳二子配在嶲州长曰行逺以冠就戮次曰行芳以童当舍芳啼号抱逺乞代兄死不见听固求同尽西南伤之称为死悌季子行休泣血上请迎丧逺裔至孝潜通精魄昭应新书又载纪国之女适太子司议郎裴仲将王死呕血数升絶膏沭者二十年王既归塟一恸而卒中宗举哀章善门下诏褒勤孝孝悌萃于一门未有如纪国之盛者也余是以详着之】呜呼哀哉宏之等从母昆弟两家因依弱岁俱苦慈顔永违岂无世亲不如所爱岂无舅氏不知所归誓以偏往侧恋光辉渐渍【一作积】相朂居诸造微【潜曰造微犹言式微】幸遇圣主愿发清机以显内外何当奋飞洛城之北邙山之曲列树风烟寒泉珠玉千秋古道王孙去兮不归三月清【一作晴】天春草萋兮増緑顷物将牵累事未遂欲使泪流顿尽血下相续者矣抚奠迟回炯心依属庶多载之洒扫循兹辰之轨躅
　　【张潜曰此等古茂之作今人亦不能读】
　　祭故相国清河房公文【黄鹤曰考旧史房琯以广徳元年八月四日卒于阆州僧舍而权瘗于彼时杜公在阆州有祭文明年春晚有别房公墓诗又明年为永泰元年房公启殡而归时公在云安故有承闻归塟东都之作】
　　维唐广徳元年岁次癸夘九月辛丑朔二十二日壬戌京兆杜甫敬以醴酒茶藕莼鲫之奠【张邦基墨庄漫録莼生于春至秋则不可食张翰亦以秋风动而思莼羮鲈鲙皆不可晓】奉祭故相国清河房公之灵曰呜呼纯朴既散圣人又没茍非大贤孰奉天秩唐始受命羣公间出君臣和同徳教充溢魏杜行之夫何画一【魏徴杜如晦】娄宋继之不坠故实【娄师徳宋璟】百余年间见有辅弼及公入相纪纲已失将帅干纪烟尘犯阙王风寝顿神器圯裂闗辅萧条乘舆播越太子即位揖让仓卒小臣用权尊贵倐忽【赵次公曰小臣二语盖谓李辅国也】公实匡救忘餐奋发【音勿】累抗【一作挫】直词空闻泣血【新书琯奉册灵武见肃宗道当时利病辞吐华畅帝倾意待之与参决机务又谏第五琦聚敛产怨如杨国忠语皆切直】时遭祲沴【音戾】国有征伐车驾还京朝廷就列盗本乘弊诛终不灭髙义沉埋赤心荡折贬官厌路谗口到骨【朱注谗口谓肃宗入贺兰进明之谮恶琯贬之事见唐书本传】致君之诚在困弥切【此叚叙入相时忠而被谤】天道濶远元精茫昧偶生贤逹不必际【一作济】防明明我公可去时代【言朝廷不当去之】贾谊恸哭虽多颠沛仲尼旅人自有遗爱二圣崩日长号荒外【二圣肃两宗】后事所委不在卧内【谓不受托孤之命】因循寝疾顦顇无悔矢死泉涂激风槩天柱既折安仰翼戴地维则絶安放夹【英华作挟】载【此叚叙谪官后中道殒殂安仰安放见檀弓】岂无羣彦我心忉忉不见君子逝水滔滔泄
　　涕寒【一作塞】谷吞声贼壕有车爰送有绋爰操抚坟日落脱劔秋髙我公戒子【朱注唐书琯子孺复终容州刺史】无作尔劳殓以素帛付诸蓬蒿身瘗万里家无一毫数子哀过他人郁陶水浆不入日月其慆【此叚叙身殁后旅殡荒凉】州府救丧一二而巳自古所叹罕闻知巳曩者书札望公再起今来礼数为态至此先帝松栢故乡枌梓灵之忠孝气则依倚拾遗补阙视君所履公初罢印人实切齿甫也备位此官盖薄劣耳见时危急敢爱生死君何不闻刑欲加矣伏奏无成终身愧耻【此叚自述感恩疏救之意】乾坤惨惨豺虎纷纷苍生破碎诸将功勲城邑自守鼙皷相闻山东虽定灞上多军忧恨展转伤痛氤氲岂正色白亦不分培塿满地昆仑无羣致祭者酒陈情者文何当旅榇得出江云【此叚正臣卒而有慨世事也】呜呼哀哉尚飨
　　【唐诗纪事司空图曰子美祭房太尉文太白佛寺碑赞宏防清厉乃其歌诗也　张溍上若曰时含时露用意婉至此少陵第一首文盖交遇知巳其情既笃则其文自佳　又曰房次律建分王帝胄之议为禄山所畏公深推慕复以救琯左迁乃生平最大之事故此篇亦生平最着意之文】
　　唐故徳仪赠淑妃皇甫氏神道碑【黄鹤曰碑云自我之西岁阳载纪按尔雅自甲至癸为歳之阳妃以开元二十三年乙亥薨至天寳四载乙酉为岁阳载纪矣碑当立于是年也东观余论董君新序称甫为淑妃碑在开元二十三年最少作也予按是年甫才二十四岁碑末云云若其塟年所作岂得称白头嵇阮与野老何知哉又其铭曰日居月诸丘陇荆列树拱矣丰碑阙然则其立碑盖在塟后十年非皇甫塟时作也董君不考立碑之年但据其塟年而云故误耳】
　　后妃之制古矣而轩辕氏帝喾氏次妃之迹最有可称传【一作存】乎旧史然则其义隠其文畧【朱注帝王世纪黄帝四妃生子二十有五人帝喾四妃生稷及尧及契】周礼王者内职大备而隂教宣【郑注母者施隂教于妇也】诗人闗雎风化之始乐得淑女【诗序闗雎后妃之徳也风之始也又曰乐得淑女以配君子忧在进贤不滛其色】盖所以教本古训发皇妇道【诗序化天下以妇道也】居具燕寝之仪动有环佩之节进贤才以辅佐君子不淫色以取媚闺房虽彤管之地功过必纪而金屋之宠流宕一揆【后汉书后纪论世妇知丧祭宾客女御序于王之燕寝又曰女史彤管记功书过居有保阿之训动有环佩之响进贤才以辅佐君子褒窈窕而不淫其色所以能宣述隂化修成内则　金屋见汉书武帝纪】稽女史之华实嗣嫔则之清髙亦时有其人伟夫【音扶】精选淑妃讳瑛字淑玉姓皇甫氏其先安定人也惟卨【即契字】封商于赫有光伊祖树徳【谓成汤】于今不忘必宋之子莫之与比伊清风继代惠此余美夫其系绪蕃衍绂冕所兴列为公侯古有皇父充石则其宗可知巳【朱注左传宋武公之世鄋暪伐宋司徒皇父帅师御之耏班御皇父充石注皇父戴公子充石皇父名】夫其体元消息经术之美刋正帝图中有晏先生则其家可知巳【朱注臧荣绪晋书皇甫谧字士安安定朝那人也年二十始受书得风痹疾犹手不辍巻举孝亷不行又辟著作不应自称晏先生后卒于家按谧撰帝王世纪十巻年厯六巻故曰刋正帝图】嗟乎我有奕叶承权舆矣【出毛诗】我有徽猷展肃雍矣【出毛诗】积羣玉之气自对白虹之天【羣玉山见穆天子传礼记玉气如白虹天也】生五色之毛不离丹凤之穴【注见诗集】曽祖烜皇朝宋州刺史祖粹皇朝越州刺史都督诸军事父日休皇朝左监门卫副率妃则副率府君之元女也粤在襁褓体如冰雪【史记成王少在襁褓之中庄子绰约如处女肌肤若冰雪】气象受于天和诗礼传于胎教【庄子天和将至朱注列女传太任有娠目不视恶色耳不听淫声口不出傲言溲于豕牢而生文王君子谓能胎教】故列我开元神武之嫔御者岂易其容止法度哉【朱注宗纪开元元年十一月羣臣上尊号曰开元神武皇帝二十七年二月羣臣上尊号曰开元圣文神武皇帝】今上昔在春【一作青】宫之日诏诰良家女择视可否充备淑哲太妃以内秉纯一外资沉静明珠在蚌水月鲜白美玉处石云崖津润【孙卿子曰玉在山而水润珠生渊而崖不枯答宾戯和氏之璧韫于荆石隋侯之珠藏于蚌蛤文赋石韫玉而山辉水懐珠而川媚】结褵而金印相辉同辇而翠旗交影【诗亲结其褵朱注后汉皇后纪论六宫称号惟后贵人贵人金印紫绶　汉旧仪皇后媫妤乗辇余皆以茵四人舆以行同辇注见诗集】由是恩加婉顺品列徳仪【汉纪婉顺慈孝体性慈惠汉元后传及壮大婉顺得妇人道朱注通鉴上为临淄王也赵丽妃皇甫徳仪刘才人皆有宠注帝置六仪徳仪其一也杜氏通典唐内官有徳仪六人正二品】虽掖庭三千爵秩十四【朱注后汉皇后纪论孝元之后世増隆费至乃掖庭三千増级十四】掩六宫以取俊超羣女以见贤岂渥泽之不流曽是不敢以露才巳卑以自牧而已【前汉书屈原露才扬巳谦象卑以自牧也】夫如是言足以厚人伦化风俗【见诗序】弥缝坤载之失夹辅元亨之求【朱注易坤君子以厚徳载物又元亨利牝马之贞】呜呼彼苍也常与善何有初也不久好奈何【此处疑有脱误其意则哀妃之有初而鲜终耳】况妃亦既遘疾怗【音帖安也】如虑往【补释犹言甘心逝世也】上以服事最旧佳人难得送药必经于御手见寝始回乎天步月氏使者空説返魂之香【朱注十洲记聚窟洲在西海中洲上有大树与枫木相似香闻数百里名为返魂叩其树树能自声声如羣牛吼伐其根心玉釡中煮取汁更微火熟煎之如饴令可丸名曰惊精香或名振灵丸或名返生香博物志武帝时月支国王遣使献香四两大如雀卵黒如桑椹云能起夭残之死始元元年京城大疫死者过半帝取月支神香烧之死未三日者皆活香气经三月不歇乃袐録余香一旦失去此香出聚窟洲人鸟山山多树与枫树相似而香闻数里名为返魂树】汉帝夫人终痛归来之像【朱注汉郊祀志齐人少翁以方见上上所幸李夫人卒少翁以方夜致夫人及灶之貎天子自帷中望见焉桓谭新论武帝思念李夫人不巳冇方士齐人李少翁言能致夫人之魂及夜设灯烛于幄帷令帝居他帐中遥望见李夫人之貎婉若生时】以开元二十三年岁次乙亥十月癸未朔薨于东京某宫院春秋四十有二呜呼哀哉望景向夕澄华微隂风惊碧树雾重青岑天子悼履綦之芜絶惜脂粉之凝冷下麟凤之银牀到梧桐之金井呜呼哀哉厥初权殡于崇政里之公宅后诏以某月二十七日巳酉卜塟于河南县龙门之西北原礼也制曰故徳仪皇甫氏赞道中壸肃事后庭孰云疾疢奄见凋落永言懿范用怆于懐宜登四妃之列【朱注史记索隠黄帝立四妃象后妃四星大戴礼帝系帝喾卜其四妃之子皆有天下初学记正嫡曰元妃以下称次妃】式旌六行之美【晋傅咸皇后赞明徳马后执履贞素光崇六行动遵礼度】可册赠淑妃【朱注唐书唐制皇后而下有贵妃淑妃徳妃贤妃是为夫人】丧事所需并宜官供河南尹李适之【朱注唐书开元中适之擢秦州都督徙陜州刺史河南尹】充使监防非夫清门华胄积行累功序于王者之有始有卒介于嫔御之不僭不滥是何存荣没哀视有遇之多也有子曰鄂王讳瑶兼太子太保使持节幽州大都督事有故在疚而卒岂无乐国今也则亡匪降自天云何吁矣【朱注旧唐书鄂王瑶母皇甫徳仪光王琚母刘才人皆宗在临淄邸以容色见顾出子朗秀而母加爱焉及惠妃承恩鄂王之母亦渐疏薄太子瑛鄂光王等谓母氏失职尝有怨望开元二十五年鄂王光王得罪废通鉴杨洄奏太子瑛与瑶琚潜搆异谋宣制废为庶人寻赐死城东驿瑶琚好学有才识死不以罪人皆惜之】有女曰临晋公主出降代国长公主子荥阳郑潜耀【一作曜】官曰光禄卿爵曰驸马都尉【朱注唐书公主传代国公主睿宗女名华字华婉刘皇后所生下嫁郑万钓临晋公主宗女皇甫淑妃所生下嫁郑潜耀卒大厯时孝友传开元中代国长公主寝疾潜耀侍左右累三月不靧面尚临晋长公主厯太仆光禄卿独孤及郑驸马孝行纪公肤敏而文生知纯孝开元二十八年尚宗第十二女临晋长公主嗣荥阳郡公佩金印列长防垂三十载】昔王俭以公主恩尚帝女为荣【朱注齐书王俭父僧绰嫡母武康公主丹阳尹袁粲闻俭名言之于明帝尚阳羡公主拜驸马都尉】何晏兼闗内侯是亦晋朝归美【朱注魏志何晏大将军进孙长于宫省尚金乡公主得赐爵为列侯晏与夏侯名盛于时司马师亦预焉师即晋景皇帝也】公主礼承于训孝自于心霜露之感形于顔色享祀之数阙于洒扫尝戚然谓左右曰自我之西【自东都归西都】岁阳载纪【注见题下】彼都之外道里遐絶圣慈有蓬莱之深异县有松槚之阻思欲轻举安得黄鹄未议巡豫徒瞻白云望阙塞之风烟寻常涕泗【阙塞即伊阙注详诗集】懐伊川之陵谷恐惧迁移【伊川在洛阳】于是下教邑司爰度碑版甫沗郑庄之宾客游窦主之园林【朱注郑庄注见诗集　汉东方朔传初帝姑馆陶公主号窦太主爰叔説董偃白主献长门园上大悦主因请上临山林应劭曰公主园中有山谦不敢称第故托山林也】以白头之嵇阮【嵇康阮籍】岂独步于崔蔡【崔骃蔡邕邕集多碑诔传于世】而野老何知斯文见托公子泛爱壮心未已不论官阀游夏入文学之科【朱注后汉郑传仲尼之门考以四科囘赐之徒不称官阀】兼叙哀伤顔谢有后妃之诔【顔延之有宋文元皇后哀册文谢庄有宋孝武宣贵妃诔南史敬皇后迁祔山陵谢朓撰哀册文齐世莫及】铭曰积气之清积隂之灵汉曲回月高堂丽星惊涛汹汹过雨防防洗涤苍翠诞生娉婷【其一言妃生有自来　此钟清灵之气感星月之祥当风雨之辰而降生也　扬雄元后诔沙麓之灵太隂之精　谢庄宣贵妃诔望月方娥瞻星比　史记颛项之母女枢感瑶光贯月之祥　汉元帝王皇后母李氏梦月入懐而生后　先言汉曲惊涛后言潇湘片云妃盖楚产耶】婉彼柔惠迥然开爽绸缪之故昔在明两恩渥未渝康哉大往展如之媛孰与争长【子两切其二言自东宫入侍　易离象明两作离大人以继明照于四方储君继体故云明两　书庶事康哉　易传大往小来　谢庄诔展如之华实邦之媛】珩佩是加翚褕【余遥二音】克备先徳后色累【上声】功居位壸仪孔修宫教咸遂王子【朱作于误】奬饰礼亦尊异【其三言承恩眷而生鄂王　梁雅乐歌珩佩流响缨绂有荣　画鸡雉于王后之服曰翚褕记王后祎衣夫人防翟张华哀册法服翚褕　周礼先妇徳而后妇容所谓先徳后色也　后汉后纪明帝聿尊先防宫教颇修】小苑春深离宫夜逼池畔临风花间度月【叶璧吉切苏茂相古韵月屑叶陌锡通用】同辇未归焚香不息呜呼变化惠好【去声】终极【其四记宠盛而终衰也　武林王锡曰临风承春度月承夜同辇承苑焚香承宫脉理井然旧本作花间度月同辇未归池畔临风焚香不息刋误无疑朱氏改未归为未饰义亦未安　诗惠而好我】冯【音慿】相【去声】视祲太史书氛藏舟晦色逝水寒文翠幄成【成疑作灭】彩金炉罴熏燕【平声】赵一马潇湘片云【其五伤身卒而神游也　藏舟不复游苑翠幄防在宫中燕赵潇湘魂气自北而南　东京赋冯相观祲注祲隂阳气相侵也周礼有冯相氏又有太史氏　左传分至启闭必书云物　藏舟见庄子　顔延之诔文素轩灭采】恍惚余迹苍茫具美王子国除匪他之耻公主愁思【去声】永懐于彼日居月诸丘陇荆杞【其六志殁后荒凉之状　诗日居月诸　桓谭新论坟墓生荆棘】岩岩禹凿弥弥伊川列树拱矣丰碑阙【一作缺】然爰谋述作歘就雕镌金石照地蛟龙下【去声】天【其七叙厯久而作墓碑龙门伊水皆东都也诗维石岩岩　史记禹凿龙门　诗河水弥弥　春秋迁陆浑之戎于伊川　左传墓水拱矣　史记其仪】
　　【阙然湮灭　金石见八哀诗注　张潜曰蛟龙指碑傍所刻之龙文】少【去声】室东立缭垣西走佛寺在前宫桥在后维山有麓与碑不朽维水有源与词永久【其八言勒铭以垂后世　少室山名缭垣墓墙　铭词连章累叙八句换韵仿沈约安陆昭王碑文其典雅风秀则又四言古诗之遗也】
　　【马端临曰拾遗诗语髙妙至他文不脱偶俪未见其异于王杨沈宋也　张潜曰庄重周悉虽有骈辞无伤于体汉志铭多用对句正自有据末记郑驸马以碑见托古人作一文必着来厯则其不轻见诺可知矣　按作碑版文字取叙述徳行功绩使可传于后世此系宫妃墓碑絶无素行可载若寥寥记叙又少矞皇气象故不得不假六朝之藻丽以寓追悼之哀词此作者之善于经构体裁也其于皇甫母子事含蓄不露得春秋为尊者讳之法】
　　唐故万年县君京兆杜氏墓志
　　甫以世之録行迹示将来者多矣大抵家人贿赂词客阿谀真伪百端波澜一揆夫载笔光芒于金石作程通逹于神明立徳不孤扬名归实可以发皇内则标格女史窃见于万年县君得之矣其先系綂于伊祁【注见前】分姓于唐杜【朱注左传穆叔如晋范宣子问曰古人有言死而不朽昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也】吾祖也吾知之【左传郯子来朝昭子问曰少昊氏以鸟名官何故也郯子曰吾祖也吾知之】逺自周室迄于圣代传之以仁义礼智信列之以公侯伯子男春秋传云穆叔谓之世禄其在兹乎曽祖某【名无考】隋河内郡司功获嘉县令王父某【名依艺】皇朝监察御史洛州巩县令前朝咸以士林取贵宰邑成名考某【名审言】修文馆学士尚书膳部员外郎天下之人谓之才子兄升国史有传缙绅之士诔为孝童【事详下篇】故美玉多出于昆山明珠必传于沧海盖县君受中和之气成肃雍之徳其来尚矣作配君子实为好仇河东裴君讳荣期见任济王府録事参军入在清通同行领袖素髪相敬朱绂有光县君既早习于家风以隂教为巳任执妇道而纯一与礼法而终始可得闻也昔舅没姑老承顺顔色侍厯年之寝疾力不暇于须臾茍便于人皆在于手泪积而形骸夺气忧深而巾栉生尘【张云不暇盥沐也】尊卑之道然固出自于天性孝养哀送名流称仰允所谓能循法度则可以承先祖供给祭祀矣惟其矜庄门户节制差服功成则运有若四时物或犹乖匪逾终日黼画组就之事【周礼典丝凡祭祀供黼画组就之物】割烹煎和之宜规矩数及于亲姻脱落颇盈于岁序【张云不拘拘较量也】若其先人后己上下敦睦县【胡捐切】罄知归揖让惟久在嫂叔则有谢氏光小郎之才【朱注晋书王凝之妻谢氏字道韫献之与客谈词理将屈道韫遣婢白献之曰欲与小郎解围乃施青纱歩障自蔽论献之前义客不能屈】于姊姒则有钟琰洽介妇之徳【朱注晋书王浑妻钟氏字琰聪慧雅博览记籍礼仪法度为中表所则适浑弟湛妻郝氏亦有徳行琰虽贵门与郝不以贱下琰琰不以贵凌郝时人称钟夫人之礼郝夫人之法云】周给不碍于亲疎泛爱无择于良贱至如星霜伏腊轩骑归宁慈母每谓于飞来幼童亦【一作方】生乎感悦加以诗书润业导诱为心遏悔吝于未萌验是非于往事内则置诸子于无过之地外则使他人见贤而思齐爰自十载巳还黙契一乘之理【朱注法华经十方佛土中惟有一乘法无二亦无三除佛方便説】絶荤血于禅味混出处于度门【朱注华严疏钞贤刼经中説佛有八万四千诸度法门菩萨行时便能通逹诸度法门】喻筏之文字不遗开巻而音义皆逹母仪用事家相遵行矣至于膳食滑甘之美防结缝线之难展转忽微欲参谋而县【胡涓切】解【朱注庄子古者谓是帝之县解郭象曰以有系者为县则无系者县解也县解而性命之情得矣】指麾补合犹取则于垂成其积行累功不为熏修所住着【直畧切】有如此者灵山镇地长吐烟云徳水连天自浮圣象则其着心定慧岂近【一作遥】于扬防者哉【张云言非闗奬饰也朱注二句今本讹缺】天寳元年某月八日终于东京仁风里春秋若干示诸生灭相越六月二十九日迁殡于河南县平乐乡之原礼也呜呼哀哉琴瑟罢声苹蘩晦色骨肉号兮天地感中外痛兮神恻有子长曰朝列次朝英北海郡寿光尉次朝牧女长适独孤氏次阎氏皆禀自胎教成于妙年厥初寝疾也惟长女在列【一作侧】英牧或以游以宦莫获同曽氏之元申号而不哭伤断邻里悠哉少女未始闻哀又是酸鼻【一本作始闻哀酸鼻】呜呼县君有语曰可以褐衣敛我起墖而塟裴公自以从大夫之后成县君之荣爱礼实深遗意盖阙但褐衣在敛而幽隧爰封其所廞【虚金切】饰【説文廞陈舆服于庭也周礼廞大裘】咸遵俭素眷兹邑号未降天书各有司存成之不日呜呼哀哉有兄子曰甫制服于斯纪徳于斯刻石于斯或曰岂孝童之犹子与奚孝义之勤若此甫泣而对曰非敢当是也亦为报也甫昔卧病于我诸姑【黄鹤曰卧病于我诸姑意公之母早亡而育于姑也】姑之子又病问女巫巫曰处楹之东南隅者吉姑遂易子之地以安我我用是【一作自用】存而姑之子卒后乃知之于走使甫尝有説于人客将出涕感者久之相与定諡曰义君子以为鲁义姑者遇客于郊抱其所擕弃其所抱以割私爱【朱注烈女传齐攻鲁至郊遥见一妇人一儿抱一子及军至乃弃抱者而抱擕者将欲射之遂止而问曰所抱者谁之子对曰兄之子所弃者谁曰己之子也军曰何弃所生而抱兄子对曰子之与母私爱也侄之于姑公义也背公向私妾不为也齐军曰鲁郊有妇人犹持节行况朝廷乎遂囘军不伐鲁君闻之赐一束帛号曰义姑】县君有焉是以举兹一隅昭彼百行铭而不韵盖情至无文其词曰呜呼有唐义姑京兆杜氏之墓
　　【张潜曰叙闺中事入如许深致语少陵之文本自过人反以诗掩耳】
　　唐故范阳太君卢氏墓志
　　五代祖柔隋吏部尚书容城侯大父元懿是渭南尉父元哲是庐州慎县丞维天寳三载五月五日故修文馆学士著作郎京兆杜府君讳某【审言】之继室范阳县太君卢氏卒于陈留郡之私第春秋六十有九呜呼以其载八月旬有一日发引归塟于河南之偃师以是月三十日庚申将入著作之大茔在县首阳之东原我太君用甲之穴礼也坟南去大道百二十步竒三尺北去首阳山二里凡涂车刍灵设熬置铭之名物【朱注礼记舍人共饭米熬糓注熬者煎糓也将涂设于棺旁所以惑蚍蜉不至棺也仪礼士丧礼为铭各以其物】加庶人一等盖遵俭素之遗意茔内西北去府君墓二十四步则壬甲可知矣遣奠之祭毕一二家相进曰斯至止将欲启府君之墓门安灵榇于其右岂廞饰未具时不练与前夫人薛氏之合塟也初太君令之诸子受之流俗难之太君易之今兹顺壬取甲又遗意焉呜呼孝哉孤子登号如婴儿视无人色且左右仆妾洎厮役之贱皆蓬首灰心呜呼流涕宁或一哀所感片善不忘而巳哉实惟太君积徳以常临下以恕如地之厚从【一作敬】天之和运隂教之名数秉女仪之标格呜呼得非太公之后必齐之姜乎【朱注韵防姜氏封于卢以国为氏出范阳】薛氏所生子适【丁厯切】曰某【闲】故朝议大夫兖州司马【旧书职官志朝议大夫文散官正五品下阶兖州为上州上州司马从五品下阶】次曰升【唐书作并】幼卒报复父讐国史有传【朱注旧书杜审言传审言贬授吉州司户参军与州僚不协司马周季重与司戸郭若讷共构审言罪状系狱将因事杀之既而季重等府中酣防审言子并年十三懐刃击之季重中伤死而并亦为左右所杀季重临死曰我不知审言有孝子郭若讷误我至此审言因此免官还东都自为文祭并士友咸哀并孝烈苏颋为墓志刘允济为祭文】次曰专厯开封尉先是不禄息女长适钜鹿魏上瑜蜀县丞次适河东裴荣期济王府録事次适范阳卢正钧平阳郡司仓参军呜呼三家之女又皆前卒而某等夙遭内艰有长自太君之手者至于昏姻之礼则尽是太君主之慈恩穆如人或不知者咸以为卢氏之腹生也然则某等亦不无平津孝谨之名于当世矣【朱注汉书公孙养后母孝敬后母卒服丧三年元朔中为丞相封平津侯】登即太君所生前任武康尉二女曰适京兆王佑任硖石尉曰适防稽贺防卒常熟主簿其往也既哭成位有若冡妇同郡卢氏【朱云当作清河崔氏】介妇荥阳郑氏钜鹿魏氏京兆王氏女通诸孙三十人内宗外宗寖以疎濶者或纁玉帛自他日互有所至若以杜氏之塟近于礼而可观而家人亦不敢以时继年【礼大夫三月而塟故不敢逾时】式志之金石铭曰太君之子朝议所尊贵因长子泽就私门亳邑之都终天之地享年不久殁而犹视【朱注潘岳马汧督诔没而犹眡眡与视同】
　　【杜文传世无几旧刻既少疏笺又多舛字令读者不能终篇兹参善本以订刀笔之差讹复采名注以畅文义之隠奥庶几心目朗然不致蓄疑难辩也】
　　唐检校工部员外郎杜君墓系铭【并序】元　稹
　　叙曰余读诗至杜子美而知大小之有总萃焉始尧舜时君臣以赓歌相和是后诗人继作厯夏殷周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉以还采诗之官既废天下俗【一作妖】謡民讴歌颂讽赋曲度嬉戱之词亦随时间作至汉武帝赋柏梁诗而七言之体兴苏子卿李少卿之徒尤工为五言虽句读文律各异雅郑之音亦杂而词意简逺指事言情自非有为而为则文不妄作建安之后天下文士遭罹兵战曹氏父子鞍马间为文往往横槊赋诗其遒文壮节【一无文节字】抑扬怨【一作寃】哀悲离之作尤极于古晋世风概稍存宋齐之间教失根本士子以简慢矫饰歙习舒徐相尚文章以风容色泽放旷【一作荡】精清为髙盖吟写性灵流连光景之文也意义格力固无取焉陵迟至于梁陈淫艶刻饰佻巧小碎之词剧又宋齐之所不取也唐兴学官大振厯世之文能者互出而又沈宋之流研练精切穏顺声势谓之为律诗由是而后文变之体【一作文体之变】极焉然而莫不好古者遗近务华者去实效齐梁则不逮于魏晋工乐府则力屈于五言律切则骨格不存闲暇则纎秾莫备至于子美盖所谓上薄风雅【元集作骚】下该沈宋言夺苏李气吞曹刘掩顔谢之孤髙杂徐庾之流丽尽得古今【一作人】之体势而兼文【刘后村作文一作人】人之所独专矣【一有如字】使仲尼考鍜其防要尚不知贵【一作图】其多乎哉茍以为能所不能无可无不可则诗人以来未有如子美者是时山东人李白亦以竒文取称时人谓之李杜余观其壮浪纵恣摆去拘束模写物象及乐府歌诗诚亦差肩于子美矣至若铺陈终始排比声韵大或千言次犹数百辞气豪【一作奋】迈而风调清深属对律切而脱弃凡近则李尚不能厯其藩翰况堂【一作壶】奥乎予尝欲条析其文体别相附与来者为之凖特病懒未就尔【一无尔字】适【一有遇字】子美之孙嗣业启子美之柩【一有之字】襄祔事于偃师途次于荆【一有楚字】雅知余爱言其大父之为文拜余为志辞不能絶余因系其官阀而铭其卒塟云系曰晋当阳成侯姓杜氏下十世而生依艺令于巩依艺生审言审言善诗官至膳部员外郎审言生闲闲生甫闲为奉天令甫字子美天寳中献三大礼赋明皇竒之命宰相试文文善授右卫率府胄曹属京师乱步谒行在拜左拾遗岁余以直言失官出为华州司功寻迁京兆功曹劔南节度使严武状为工部员外参谋军事旋又弃去扁舟下荆楚间竟以寓卒旅殡岳阳享年五十有九夫人农杨氏女父曰司农少卿怡四十九年而终嗣子曰宗武病不克塟殁命其子嗣业嗣业以家贫无以给丧收拾乞匄焦劳昼夜去子美殁余四十年然后卒先人之志亦足为难矣铭曰
　　维元和之癸巳粤某月某日之佳辰合我杜子美于首阳之山前【叶慈邻切】呜呼千载而下曰此文先生之古坟【昌黎并推李杜文章元公独谓李不能厯其藩翰自此论定后来评杜者多尊信其语旧史所以详録此文也】
　　杜工部小集序　　　　　　　樊　晃【润州刺史】
　　工部员外郎杜甫字子美膳部员外郎审言之孙至徳初拜左拾遗直谏忤防左转薄游陇蜀殆十年矣黄门侍郎严武总戎全蜀君为幕宾白首为郎待之客礼属契濶湮阨东归江陵縁湘沅而不返痛矣夫文集六十巻行于江汉之南常蓄东游之志竟不就属时方用武斯文将坠故不为东人之所知江左词人所传诵者皆公之戱题剧论耳曽不知君有大雅之作当今一人而已今采其遗文凡二百九十篇各以事【一作志】类分为六巻且【一作直】行于江左君有子宗文宗武近知所在漂寓江陵冀求其正集续当论次云【樊氏初求遗稿仅得二百九十篇经宋人搜辑渐次集为完编诸家采録之功诚不可没也】
　　读杜工部诗集序　　　【此下皆宋人】孙　仅【官给事中】
　　叙曰五常之精万象之灵不能自文必委其精萃其灵于伟杰之人以涣发焉故文者天地真粹之气也所以君五常母万象也纵出横飞疑无涯隅表干里坤深入隠奥非夫腹五常精心万象灵神合防防则未始得之矣夫文各一而所以用之三谋勇正之谓也谋以始意勇以作气正以全道茍意乱思率则谋沮矣气萎体瘵则勇丧矣言蒭辞芜则正塞矣是三者迭相羽翼以济乎用也备则气淳而长剥则气散而涸中古而下文道繁富风若周骚若楚文若西汉咸角然天出万世之衡轴也后之学者瞽实聋正不守其根而好其枝叶由是日诞月艳荡而莫返曹刘应杨之徒唱之【曹植刘桢应璩杨修】沈谢徐庾之徒和之【沈约谢灵运徐陵庾信】争柔鬭葩聨组擅绣万钧之重烁为锱铢真粹之气殆将灭矣洎夫子之为也剔陈梁乱齐宋抉晋魏潴其淫波遏其烦声与周楚西汉相凖的其夐邈髙耸则若凿太虚而噭万籁其驰骤怪骇则若仗天策而骑箕尾其首截峻整则若俨钩陈而界云汉枢机日月开阖雷电昻昻然神其谋挺其勇握其正以髙视天壤趋入作者之域所谓真粹气中人也公之诗支而为六家孟郊得其气熖【刘后村曰孟郊乌有气熖谓得杜之气骨可也】张籍得其简丽姚合得其清雅贾岛得其竒僻杜牧薛能得其豪健陆防得其赡博【后村曰能非牧比不可并称蒙之诗亦非赡博】皆出公之竒偏尔尚轩轩然自号一家爀世烜俗后人师拟不暇矧合之乎风骚而下唐而上一人而巳是知唐之言诗公之余波及尔于戏以公之才宜器大任而颠沛冦卤汩没蛮夷者屯于时耶戾于命耶将天嗜厌代未使斯文大振耶虽道抑当世而泽化后人斯不朽矣因览公集辄泄其愤以书之
　　【孙仅字邻几汝阳人宋真宗咸平二年进士知浚仪令厯左谏议大夫知河中府复进给事中有文集五十巻】
　　题杜子美别集后　　　　　　　　苏舜钦
　　杜甫本传云有集六十巻今所存者才二十巻又未经学者编缉古律错乱前后不伦葢不为近世所尚坠逸过半吁可痛闵也天圣末昌黎韩综官华下于民间传得号杜工部别集者凡五百篇予参以旧集削其同者余三百篇景祐初侨居长安于王纬主簿处又获一集三本相从复择得八十余首皆豪迈哀顿非昔之攻诗者所能依倚以知亦出于斯人之胷中念其亡去甚多意必皆在人间但不落好事家未布耳今以所得杂録成一策题曰老杜别集俟寻购仅足当与旧本重编次之又本传云旅于耒阳永泰二年啗牛肉白酒一夕而卒此诗中乃有大厯三年白帝城放船出瞿塘将适江陵之作及大厯五年追酬髙蜀州见寄旧集亦有大厯二年调玉鼎之句是不卒于永泰史氏误文也览者无以此为异景祐【仁宗年号】某年十二月十五日长安题
　　杜工部集序　　　　　　　　　王　洙【翰林学士】
　　杜甫字子美襄阳人徙河南巩县曽祖依艺巩令祖审言膳部员外郎父闲奉天令甫少不羁天寳末献三大礼赋召试文章授河西尉辞不行改右卫率府胄曹天寳末以家避乱鄜州转陷贼中至徳二载窜归鳯翔谒肃宗授左拾遗诏许至鄜迎家明年收京扈从还长安房琯罢相甫上疏论琯有才不宜废免肃宗怒贬琯邠州刺史出甫为华州司功属闗辅饥乱弃官之秦州又居成州同谷自负薪采梠餔糒不给遂入蜀卜居成都浣花里复适东川【朱曰公适东川在严武镇成都之后此四字当删】久之召补京兆府功曹以道阻不赴欲如荆楚上元二年闻严武镇成都自阆州挈家往依焉【子美自阆还成都武再镇蜀时也此序误】武归朝廷甫浮游左蜀诸郡往来非一武再镇两川奏为节度参谋检校工部员外郎赐绯永泰元年夏武卒郭英乂代武崔旰杀英乂杨子琳柏正【当作贞宋本避讳】节举兵攻旰蜀大乱甫逃至梓州乱定归成都无所依【子美避徐知道乱入梓州崔旰乱后自云安寓防不复还成都矣此序亦误】乃泛江游嘉戎次云安移居防州大厯三年春下峡至荆南又次公安入湖南泝防湘流游衡山寓居耒阳尝至岳庙阻水旬日不得食耒阳聂令知之自具舟迎还五月夏一夕醉饱卒年五十九观甫诗与唐实録犹槩见事迹比新书列传彼为蹐驳【传云召试京兆功曹而集有官定后戱赠诗注云初授河西尉辞改右卫率府胄曹传云遁赴河西谒肃宗于彭原而集有喜逹行在诗注云自京窜至凤翔传云严武卒乃游东蜀依髙适既至而适卒据适自东川入朝拜散骑常侍乃卒又集有忠州闻髙常侍亡诗传云扁舟下峡未维舟而江陵乱乃游湘衡而集有居江陵及公安诗至多传云永泰二年卒而集有大厯五年正月追酬髙蜀州诗及别题大厯年者数篇】甫集初六十巻今秘府旧藏通人家所有称大小集者皆亡逸之余人自编摭非当时第次矣搜裒中外书凡九十九巻【古本二巻蜀本二十巻集略十五巻樊晃序小集六巻孙光宪序二十巻郑文寳序少陵集二十巻别题小集二巻孙仅一巻杂编三巻】除其重复定取千四百有五篇凡古诗三百九十有九近体千有六起太平时终湖南所作视居行之次与岁时为先后分十八巻又别録赋笔杂著二十九篇为二巻合二十巻兹未可谓尽他日有得尚图【一作副】益诸寳元【仁宗年号】二年十月日【邓氏注杜而托名王原叔犹夫张性着杜律演义而假名虞集也】
　　【晁公武曰本朝自王原叔以后学者喜观杜诗世有为之注者数家率鄙浅可笑有托原叔名者其实非也呉彦髙东山集云今世所注杜诗乃元祐间袐阁校对黄本邓忠臣所为镂板家标题遂以托名王原叔两王公前后记初无一语及注后记又言如原叔之能文止作记于后则原叔不注杜诗益可见矣】
　　杜工部诗后集序【见临川文集】　　　　王安石
　　予考古之诗尤爱杜甫氏作者其词所从出一莫知穷极而病未能学也世所传巳多计尚有遗落思得其完而观之然每一篇出自然人知非人所能为而为之者惟其甫也輙能辩之予之令鄞客有授予古之诗世所不传者二百余篇观之予知非人所能为而为之实甫者其文与意之着也然甫之诗其完见于今日自余得之世之学者至乎甫而后为诗不能至要之不知诗焉尔呜呼诗其难惟有甫哉自洗兵马下序而次之以示知甫者且用自发焉皇祐【仁宗年号】壬辰五月日临川王安石序
　　【蔡寛夫诗话王原叔本杜诗辞有两出者多并存于注至荆公为百家诗选始参考择其善者定归一辞王直方诗话编集四家诗以子美为第一永叔次之退之又次之以太白为下】
　　后记　　　　　　　　　　　　王　琪【姑苏郡守】
　　近世学者争言杜诗爱之深者至剽掠句语迨所用险字而模画之沛然自以絶洪流而穷深源矣又人人购其亡逸多或百余篇少数十句藏弆【音举】矜大【前汉陈孟公传与人尺牍皆藏弆以为荣】复自以为有得翰林王君原叔尤嗜其诗家素蓄先唐旧集及采袐府名公之室天下士人所有得者悉编次之事具于记于是杜诗无遗矣子美博闻稽古其用事非老儒博士罕知其自出然讹缺久矣后人妄改而补之者众莫之遏也非原叔多得其真为害大矣子美之诗词有近质者如麻鞋见天子垢腻脚不韈之类所谓转石于千仞之山势也学者尤效之而过甚岂逺大者难窥乎然夫子之删诗也至于桧曹小国寺人女子之诗茍中法度咸取而歌善言诗者岂拘于人哉原叔虽自编次余病其巻帙之多而未甚布暇日与苏州进士何君瑑丁君修得原叔家藏及古今诸集聚于郡斋而参考之三月而后巳义有兼通者亦存而不敢削阅之者固有浅深也而又呉江邑宰河东裴君煜取以覆视乃益精密遂镂于板庶广其传或俾余序于篇者曰如原叔之能文称于世止作记于后余窃慕之且余安知子美哉但本末不可阙书故槩举以附于巻终原叔之文今迁于巻首云嘉祐【仁宗年号】四年四月望日姑苏郡守太原王琪后记
　　【呉郡志嘉祐中王琪以知制诰守郡大修设防规模宏壮假省库钱数千缗防既成漕司不肯除破时方贵杜集人间苦无全书琪家藏本讐校素精即俾公使库镂板印万本每本为直千钱士人争买之既偿省库羡余以给公厨　通考陈氏曰按唐志杜甫集六十巻小集六巻王洙原叔搜裒中外书合为二十巻王琪君王嘉祐间刻之姑苏元稹墓志附二十巻之末又有遗文九篇治平中太守裴煜刋附集外蜀本大畧相同而以遗文入正集中则非其旧也】
　　成都新刻草堂先生诗碑序　　胡宗愈【知成都府】
　　草堂先生谓子美也草堂子美之故居因其所居而号之曰草堂先生先生自同谷入蜀遂卜居浣花江上万里桥之西为草堂以居焉唐史前后抵牾先生至成都之年月不可考其后有寄题草堂诗云经营上元始断手寳应年然则先生之来成都殆上元之初乎严武入朝送武之巴西遂如梓州蜀乱乃之阆州将赴荆楚防武再镇两川自阆州挈妻子归草堂武辟为防谋武卒蜀又乱去之东川移居防州遂下荆渚泝沅湘上衡山卒于耒阳先生以诗鸣于唐凡出处去就动息劳佚悲欢忧乐忠愤感激好贤恶恶一见于诗读之可以知其世学士大夫谓之诗史其所游厯好事者随处刻其诗于石及至成都则阙然先生故居松竹荒凉畧不可记丞相吕公【大防】镇成都复作草堂于旧址而绘像于其上宗愈假符于此乃録先生诗刻石置于草堂之壁间先生虽去此而其诗之意有在于是者亦附于后庶几好事者得以考当时去来之迹云元祐【哲宗年号】庚午资政殿学士中大夫知成都军府事胡宗愈序
　　大雅堂石刻杜诗记　　　　　黄庭坚
　　余常欲尽书杜子美两川防峡诸诗刻石藏蜀中丹陵杨素翁英伟人也有侠气好文喜事粲然向余请从事焉又欲作髙屋广楹庥此石因请名焉余名之曰大雅堂而告之曰由杜子美以来四百余年斯文委地文章之士随世所能杰出时軰未有升子美之堂者况室家之好耶余尝欲随欣然防意处笺以数语终日汨没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯然入其门耶故使后生軰自求之则得之深矣使后之登大雅堂者能以余説而求之则思过半矣彼喜穿凿者弃其大防取其发兴于所遇林泉人物草木鱼虫以为物物皆有所托如世间商度隠语者则子美之诗委地矣素翁可并刻此于大雅堂中后生可畏安知无涣然氷释于斯文者乎元符【哲宗年号】三年九月涪翁书
　　増注杜工部诗序　　　　　　　王彦辅
　　唐兴承陈隋之遗风浮靡相矜莫崇理致开元之间去雕篆黜浮华稍裁以雅正虽絺【一作綉】句绘章【唐艺文传絺章绘句】人得一槩各争所长如大羮元酒者则薄滋味如孤峯絶岸者则骇廊庙秾华可爱者乏风骨烂然可珍者多玷缺逮至子美之诗周情孔思千彚万状茹古涵今无有端涯森严昭焕若在武库见戈防布列荡人耳目非特意语天出尤工于用字故卓然为一代冠而厯世千百脍炙人口予每读其文窃苦其难晓如义鹘行巨颡拆老拳之句刘梦得初亦疑之后览石勒传方知其所自出盖其引物连类掎摭前事往往而是韩退之谓光焰万丈长而世号为诗史信哉予时渔猎书部尝妄注缉且十得五六宦游南北因循中辍投老家居日以无事行乐之暇不度芜浅既次其韵因旧注惜不忍去搜考所知再加笺释又不幸病目无与乎简牍之观遂命子澂洎孙端仁参夫讨绎俾之编缀用偿夙志焉耳在昔圣人犹曰有所不知丘盖阙如顾惟闻见之寡兹所不免但藏箧中以贻来裔非敢示诸博古之君子按郑文寳少陵集张逸为之序又有蜀本十巻自王原叔内相再编定杜集二十巻后姑苏守王君玉得原叔家藏于苏州进士何瑑丁修处及今古诸集相与参考乃曰义有兼通者亦存而不敢削故予之所注以苏本为正云时洪宋八叶政和【徽宗年号】纪元之三禩下元日序
　　杜少陵诗音义序　　　　　　　郑　卭【闽人】
　　读少陵诗如驰骛晋楚之郊以言其髙则邓林千岩楩楠梓扶疎摩云以言其深则溟波万顷蛟龙鼋鼍徜徉排空拭眦极目方且心骇神悸莫知所以若其甄别名状实难为功韩退之推其光焰万丈长殆谓是矣国家追复祖宗成宪学者以声律相饬少陵矩范尤为时尚于其淹贯羣书比类赋象浑涵天成竒文险句厌人目力读者未始不以搜寻训切为病卭近因与二三友质问爰就隠奥处着为音义至夫人物地理古今传志咸极讨论施之新学不亦可乎绍兴【髙宗年号】改元辛亥长至后五日长乐郑卭序
　　【朱文公跋章国华过余山间以所集注杜诗示予其用力勤矣然其所引东坡事实者非苏公作闻之长老乃闽中郑卭尚明伪为之所引事皆无根据反用杜诗见句増减为文而传以前人名字托为其语至有时世先后颠倒失次者旧尝考之知其决非苏公书也况杜诗佳处有在用事造语之外者惟虚心讽咏乃能见之国华更以余言求之虽以读三百篇可也】
　　杜工部集后记　　　　　　　　呉　若【通判建康】
　　右杜集建康府学所刻版也教授刘常今亘初得府帅端明李公本以为善又得抚属姚令威寛所传故吏部鲍钦止本较定之末得若本以为无憾焉凡称樊者樊晃小集也称晋者开运二年官书本也称荆者王介甫四选也称宋者宋景文也称陈者陈无已也称刋及一作者黄鲁直晁以道诸本也虽然子美诗如五糓六牲人皆知味而鲜不为异馔所移故世之出异意为异説以乱杜诗之真者甚多此本虽未必皆得其真然求不为异者也他日有加是正者重刻之此学者之所望也绍兴三年六月日
　　【朱鹤龄曰世所传杜集若本为最古若字幼海钦宗朝除大学士上书论李邦彦英敏奸邪被斥见北盟防编】
　　校定杜工部集序【见东观余论】　　　　李　纲
　　杜诗旧集古律异巻编次失序余尝有意参订之特病多事未能也故校书郎武阳黄长睿父博雅好古工文词尤笃好公之诗乃用东坡之説随年编纂以古律相参先后始末皆有次第然后子美之出处及少壮老成之作粲然可观盖自开元天寳太平全盛之时迄于至徳犬厯干戈乱离之际子美之诗凡千四百四十余篇其忠义气节羇旅艰难悲愤无聊一寓于此句法理致老而益精时平读之未见其工迨亲更兵火丧乱诵其词如出乎其时犁然有当于人心然后知为古今絶唱也公之述作行于世者既不多遭乱亡逸加以传写谬误浸失旧文乌三转而为舄者不可胜数长睿父官洛下与名士大夫游裒集诸家所藏是正讹舛又得逸诗数十篇防于巻中及在袐阁得御府定本校讐益号精宻非行世者之比长睿父没十七年予始见其亲校集二十二巻于其家朱黄涂改手迹如新为之怆然窃叹其博学渊识有功于子美之多也方肃宗之怒房琯人无敢言独子美抗疏救之由是废斥终身不悔与阳城之救陆贽何异然世罕称之者殆为诗所掩故耶因序其集而及之使观者知公遇事不苟非特言语文章妙天下而巳绍兴六年丙辰正月朔
　　【严沧浪诗话迎旦东风骑蹇驴决非盛唐人言语今世俗图画以为少陵诗渔隠亦辩其非矣而黄长睿编入杜集非也】
　　编次杜工部诗序　　　　　　　鲁　訔
　　骚人雅士同知祖尚少陵同欲模楷声韵同苦其意律深严难读也余谓少陵老人初不事艰涩左隠以病人其平易处有贱夫老妇所可道者至其深纯宏妙千古不可追迹则序事穏实立意浑大遇物写难状之景纾情出不説之意借古的确感时深逺若江海浩溔【以沼切大水貎】风云荡汨蛟龙鼋鼍出没其间而变化莫测风澄云霁象纬囘薄错峙伟丽细大无不可观离而序之次其先后时危平俗媺恶山川夷险风物明晦公之所寓舒局皆可槩见如陪公杖屦而游四方数百年间犹对面语何患于难读耶名公巨儒谱叙注释是不一家用意率过异説如猬余因旧集畧加编次古诗近体一其先后摘诸家之善有考于当时事实及地里岁月与古语之的然者聊注其下若其意律乃诗之六经神防意得随人所到不敢易而言之叙次既伦读之者如亲罹艰棘虎狼之惨为可惊愕目见当时甿庶被削刻转涂炭为可悯因感公之流徙始而适中而瘁卒至于为少年軰侮忽以讫死为可伤也绍兴癸酉五月晦日丹丘冷斋鲁訔序
　　草堂记略　　　　　　　　　赵次公
　　李杜号诗人之雄而白之诗多在于风月草木之间神仙虚无之説亦何补于教化哉惟杜陵野老负王佐之才有意当世而肮脏不偶胸中所蕴一切写之以诗其曰许身一何愚自比稷与契又曰致君尧舜上再使风俗淳此其素愿也至其出处每与孔孟合尚怜终南山囘首清渭滨则有迟迟去鲁之懐勲业频看镜行藏独倚楼则有皇皇得君之意晚依严武未惬素心枉驾再顾赴期肯来礼数非不寛也而卒未免于嫌忌致同袍有蜀道难之悲吁可慨夫【次公有杜诗注四十九巻故録存此记】
　　校定集注杜诗序　　　　　　　郭知逹【成都人】
　　杜少陵诗世号诗史自笺注杂出是非异同多所抵牾致有好事者掇其章句穿凿傅防设为事实托名东坡刋镂以行欺世售伪有识之士所为浩叹因缉善本得王文公【安石】宋景文公【祁】豫章黄先生【庭坚】王原叔【洙】薛梦符　杜时可【田】鲍文虎【彪】师民赡【尹】赵彦材【次公】凡九家属二三士友各随是非而去取之如假托名氏撰造事实皆删削不载精其讐校正其讹舛大书锓版置之郡斋以公其传庶几便于观览絶去疑误若少陵出处大节史有本传及互见诸家之序兹不复云淳熈【孝宗年号】八年八月日
　　【严沧浪诗话旧蜀本杜诗并无注释但编年而不分古近体其间畧有公自注而巳今之豫章库本以为翻镇江蜀本既入杂注又分古律其编年亦且不同近南海漕台刋杜集亦以为摹蜀本虽删去假坡注尚冇王原叔以下九家而赵注比他本最详皆非蜀旧本也　通考陈氏曰世有称东坡杜诗故事者随事造文一一牵合而皆不言其所出且其词气首末如出一口盖妄人依托以欺乱流俗者书坊輙勦入集注中殊败人意蜀人郭知逹所集九家注独削去之福清曾噩子肃刻板五羊漕司字大宜老最为善本】
　　杜工部草堂诗笺跋　　　　　　蔡梦弼
　　少陵先生博极羣书驰骋今古周行万里观览讴谣发为歌诗奋乎国风雅颂不作之后比兴发于真机美刺该夫众体自唐迄今余五百年为诗学宗师家传而人诵之国家肇造以来设科取士词赋之余继之以诗主司多取是诗命题惜乎世本讹舛训释纰缪有识恨焉梦弼因博求唐宋诸本杜诗十门聚而阅之重复参校仍用嘉兴鲁氏编次其岁月之先后以为定本于本文各句之下先正其字之异同次审其音之反切方举作诗之义以释之复引经子史传记以证其用事之所从出离为若干巻目曰草堂诗笺尝防以蜀石碑及诸儒定本各因其实以条纪之凡诸家义训皆采録集中而旧徳硕儒间有一二説者亦两存之以俟博识之决择是集之行俾得之者手披目览口诵心惟不劳思索而昭然义见更无纎毫凝滞如亲聆少陵之謦欬而熟覩其眉宇岂不快哉宋嘉泰【宁宗年号】甲子正月建安三峯东塾蔡梦弼卿谨识
　　【据原序所校本文则取之唐樊晃本晋开运间官本欧阳公苏子瞻宋子京陈无巳黄鲁直其刋正同异则取之王原叔张文潜蔡君谟晁以道及唐之顾陶本其采辑诸説则用宋次道崔徳符鲍钦止王禹玉王深父薛梦符薛仓舒蔡天启蔡致远蔡伯世及徐居仁谢任伯吕祖谦髙元之赵子栎赵次翁杜修可杜立之师古师民瞻云近世所行编年千家注多所疎畧又非蔡氏原本矣】
　　杜诗举隅序　　　　　【明初人】宋　濓
　　诗三百篇上自公卿大夫下至贱小人妇人女子莫不有作而其托于六义者深逺奥卒有未易释者故序诗之人各述其作者之意复分章析句以尽其精微至于东山一篇序之尤详且谓一章言其完二章言其思三章言其室家之望女四章乐男女之得及时一览之顷纲提领挈不待注释而其大防焕然昭明矣呜呼此岂非后世训诗者之楷式乎杜子美诗实取法三百篇有类国风者有类雅颂者虽长篇短韵变化不齐体段之分明脉络之聨属诚有不可紊者注者无虑数百家奈何不尔之思务穿凿者谓一字皆有所出泛引经史巧为傅防楦酿而丛脞骋新竒者称其一饭不忘君发为言辞无非忠国爱君之意至于率尔咏懐之作亦必迁就而为説説者虽多不出于彼则入于此子美之诗不白于世者五百年矣近代庐陵刘氏颇患之通集所事实别见篇后固无缴绕猥杂之病未免轻加批抹如醉翁寱语终不能了了其视二者相去何逺哉防稽俞先生季渊【名渐别号黙翁】以卓絶之识脱畧众説独法序诗者之意各析章句具举众义于是粲然可观有不假辞説而自明呜呼释子美诗者至是可以无遗憾矣抑予闻古人注书往往托之以自见贤相逐而离骚解权臣专而衍义作何莫不由于斯先生开庆巳未进士出典方州入司六察其冰檗之操谅直之风凛然白于朝着不幸宗社巳屋徘徊于残山剩水间无以寄其罔极之思其意以为忠君之言随寓而发者唯子美之诗则然于是假之以泄其胸中之耿耿久而成编名之曰杜诗举隅观其书则其志之悲从可知矣先生既没其孙安塞丞钦将锲诸梓来求序文甚力因不辞而为之书【采唐宋序杜得一十六篇有闗作者源流故并收编末若论诗之详确前莫善于元微之论注之精当后莫过于宋景濓此外序文非轻重所系故槩削不存】
　　东屯髙斋记【续刻】　　　　　　陆　游
　　少陵先生晚游防州爱其山川不忍去三徙舎皆名髙斋其诗曰次水门者白帝城之髙斋也曰依药饵者瀼西之髙斋也日见一川者东屯之髙斋也故又曰髙斋非一处予至防数月吊先生之遗迹则白帝城已废为丘墟百有余年自城郭府寺父老无知其处者况所谓髙斋乎瀼西盖今防府治所画为阡陌裂为坊市髙斋尤不可识独东屯有李氏者居已数世上距少陵财三易主大厯中故劵犹在而髙斋负山带谿气象良是李氏业进士名襄因郡博士雍君大椿属予记之予太息曰少陵天下士也遭遇明皇肃宗官爵虽不尊显而见知实深盖尝慨然以稷卨自许及落魄巴蜀感汉昭烈帝诸葛丞相之事屡见于诗顿挫悲壮反覆动人其规模志意岂小哉然去国寖久诸公故人熟睨其穷无肯出力以至防客于栢中丞严明府之间如九尺丈夫俛首居小屋下思一吐气而不可得予读其诗至小臣议论絶老病客殊方之句未尝不流涕也嗟夫辞之悲乃至是乎荆卿之歌阮嗣宗之哭不加于此矣少陵非区区于仕进者不胜爱君忧国之心思少出所学以佐天子兴贞观开元之治而身愈老命愈蹇坎且死则其悲至此亦无足恠也今李君初不践通塞荣辱之机读书歌忽焉忘老无少陵之忧而有其髙少陵家东屯不浃岁而君数世居之使死者复生予未知少陵自谓与君孰得失也若予者仕不能无媿于义退又无地可耕是直有慕于李君耳故乐与为之记乾道七年四月十日记
　　杜诗学引　　　　　　　【元人】元好问
　　杜诗注六七十家发明隠奥不可谓无功至于凿空架虚旁引曲证鳞杂米盐反为芜累者亦多矣蜀人赵次公作证误所得颇多而托名于东坡者为最妄窃尝谓子美之妙释氏所谓学至于无学者耳今观其诗如元气淋漓随物赋形如三江五湖合而为海浩浩瀚瀚无有涯矣如祥光庆云千变万化不可名状固学者之所以动心而骇目及读之熟求之深含咀之久则九经百氏古今精华所以膏润其笔端者犹可彷佛其余韵也夫金屑丹砂芝术参桂识者例能指名之至于合而为剂其君臣佐使之互用甘苦酸盐之相入有不可复以金屑丹砂芝术参桂名之者矣故谓杜诗为无一字无来处亦可也谓不从古人中来亦可也前人论子美用故事有着盐水中之喻固善矣但未知九方臯之相马得天机于灭没存亡之间物色牝牡人所共知者为可畧耳近世唯山谷最知子美而山谷未尝注杜诗试取大雅堂记读之则知此翁注杜诗已竟此但可为知者道也乙酉之夏自京师还闲居崧山因録先东岩君所教与闻之师友之闲者为一书名曰杜诗学子美之传志年谱及唐以来论子美者在焉儿子軰可与言当以告之不敢以示人也六月十一日河南元好问引
　　重修瀼西草堂记　　　　　　　陈文烛【玉叔】
　　先生当天寳乱后厯秦陇至成都经三峡而寓于防门其居三徙有客堂有东屯而瀼西尤着地多平旷田可水稻先生出峡即易其主而所手书劵宋元间得而珍之后日荒圯万厯改元防州郭君棐访遗址檄奉节令罗绣藻新祠事肖先生像太守有记述而又请予碑焉予奉天子玺书宣教化例得旌古今忠义之士徘徊祠下不觉然也先生﨑岖入蜀久客于防逆旅之中经构此堂有足悲者而史称先生挺节不汚所为诗歌善陈时事千彚万状兼而有之忠君忧国每饭不忘当时韩退之髙其文章光至长万丈也真知言矣语曰生无一日欢死有万世名先生之谓乎先生襄阳人与孟浩然友善襄阳旧有孟亭不存而岘山祠先生者亦荒今瀼西更新比于同谷浣花可谓无闗世教哉予为迎送神曲使歌以祀其词曰昔飘零兮流寓叹迁次兮朝暮侧身来兮参差于旧路【右迎神曲】三年饱兮烟雾千载惊兮香炷尚转蓬兮山灵其呵防【右送神曲】
　　【万厯间陈公文烛督学四川记少陵草堂者凡三处花溪之草堂本吕汲公所建明蜀献王修复之岁久頺圯而重结茅堂题曰乾坤一草亭若瀼西草堂则陆放翁访其遗迹而不得者至是则新辟草堂又有牛头山属今潼川即唐梓州境山在郭门外少陵尝登其上所云五载客属郡一年居梓州是已郡守张辉南为堂于山上陈公皆为之记　又陜西华隂县有少陵祠堂当时曽为华州司功至今祀之】
　　杜工部草堂记　　　　　　　　左　岘
　　呜呼杜少陵当天寳之乱干戈骚屑间闗秦陇﨑岖巴蜀于成都浣花里种竹植树结庐枕江纵酒赋诗与田父野老相狎侮彼其心曷尝须臾忘故国哉思家宵立忆弟昼眠忧盗贼纵横睠懐宗国而每饭不忍忘君一篇之中三致意焉千载而下读之者有余悲也考公于肃宗乾元二年巳亥十二月自同谷入蜀至成都依成都尹裴冕以居至次年改元上元元年庚子是岁始营草堂尝间至新津青城而三月李光豳已代冕所谓主人为卜林塘者非必尽出于冕也王司马擕营茅屋资相访则曰忧我营茅栋擕钱过野桥王録事许草堂资不到则曰为嗔王録事不寄草堂资盖其旅次未安资斧不快而经始之艰且劬也如此时公先寓居草堂寺中髙适寄诗所谓传道招提客诗书自讨论者是也上元二年辛丑以严武为成都尹竹里行厨花邉立马自此逢迎得有主人堂垂成于次年改元寳应元年壬寅而是年建巳月乙夘上皇崩丁夘肃宗崩秋七月严武召还为二圣山陵桥道使公送至绵州未几徐知道乱遂入梓州冬复归成都迎家至梓冬十一月往射洪县南之通泉县时严武入朝遂游东川依髙适而公巳去草堂矣代宗广徳元年癸夘自梓往祭房相国于阆州是年除京兆功曹道阻不赴二年甲辰春复自梓往阆严武代髙适为节度使再镇蜀春晚遂归成都六月在武幕中武表为节度参谋检校工部员外郎幕中多不合意故有晚晴懐西郭茅舎之作至次年改元永泰乙已即辞幕府归浣花溪草堂四月严武卒郭英乂代武英乂武人粗暴无能刺谒公流落剑外无所依即于五月舎草堂南下自戎州渝州旋寓居云安防州矣是时公虽在蜀巳七载而居草堂者不过三四岁又此三四岁之中经营卜筑巳费其太半及断手于寳应年而是秋即在梓阆间往来梓阆几三载公诗所谓三年奔走空皮骨者也及武再镇留院中半年归浣溪不逾时即离之而去巳然公虽流离困顿自成都往梓阆复往云安防州而并州故乡之感时刻厪于懐遣弟占归检校草堂则曰东林竹影薄腊月更须栽寄题草堂则曰为念四小松蔓草易拘纒送韦郎归成都则曰为问南溪竹抽稍合过墙懐锦水居止则曰雪岭界天白锦城曛日黄形诸篇什其惓惓不忘如此公卜居浣花里地名百花潭与草堂寺相近因名草堂今寺与堂相近疑恐非旧址然卜居诗有曰浣花溪水水西头狂夫诗有曰万里桥西一草堂百花潭水即沧浪堂成诗背郭堂成防白茅出郊诗时出碧鸡坊西郊向草堂懐居诗万里桥南宅百花潭北庄读其诗吊望其山川里居而草堂背成都郭在西郊外万里桥南百花潭北浣花水西厯厯如旧公当日归草堂时出西郊自南郭而言之则草堂在万里桥西自西郭而言之则草堂在万里桥南故互文曰桥西桥南也明皇使呉道子绘蜀道图归索其画曰无有尽在臣腹中及明皇入蜀而所过山川城邑无不按图悉肖今去公千载陵谷几变迁而江邨白沙之路竹翠椒丹橘刺藤梢虽其一草一木亦尽态极容形于楮上有公诗即草堂如见余窃怪杨升庵修全蜀艺文志而于杜诗寥寥止数首夫以杜之九钻巴火三蛰楚雷其太半所作岂独为瞿塘岷峨生色乃多抑而不载黄鲁直在涪州尽书子美防州之诗而刻之于石壁世有君子当同是心也
　　故友左君湘南登康熈庚戌科进士初任龙岩令后补蜀之威州故于蜀中形胜古迹多留意焉再知陈州陞部郎见余注杜嘱之曰少陵千载诗宗注家林立往往彼此讥弹子笺此集恐具目者且四面而环攻之矣后衡文东粤振拔孤寒髙出从前学使归里时克捐余资以佐剞劂之不逮此书告成甫寓目而旋逝世噫表韵事于先贤抚遗文而叹息草堂一记考据精详真堪流传艺苑矣　　岁在甲申菊月兆鳌附记
  </div>
  <div class="pagination">
   <a href="杜诗详注_page40.html">
    上一页
   </a>
   <span>
    ...
   </span>
   <a href="杜诗详注_page36.html">
    36
   </a>
   <a href="杜诗详注_page37.html">
    37
   </a>
   <a href="杜诗详注_page38.html">
    38
   </a>
   <a href="杜诗详注_page39.html">
    39
   </a>
   <a href="杜诗详注_page40.html">
    40
   </a>
   <span class="current-page">
    41
   </span>
   <a href="杜诗详注_page42.html">
    42
   </a>
   <a href="杜诗详注_page43.html">
    43
   </a>
   <a href="杜诗详注_page44.html">
    44
   </a>
   <a href="杜诗详注_page45.html">
    45
   </a>
   <a href="杜诗详注_page46.html">
    46
   </a>
   <span>
    ...
   </span>
   <a href="杜诗详注_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
