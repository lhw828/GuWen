<!DOCTYPE html>
<html>
<head>
    <meta charset="UTF-8">
    <title>慈湖遗书 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慈湖遗书 - 第 6 页/共 14 页</h1>
    <div class="content">舜曰咨女二十有二人钦哉惟时亮天功夫舜所以咨命四岳九官十二牧者孰不曰皆人为之功而舜谕之曰钦哉惟时亮天功时是也亮信也是天也非一付之自然而不为也尽钦竭力惟无入扵意苟动于意即私即偏而非道心礼乐刑政一入扵人为则违道违天即可致患故书曰天叙有典天秩有礼天命有徳天讨有罪箕子曰无有作好遵王之道无有作恶遵王之路王即天又曰无偏无党无反无侧箕子能辩之矣孟子曰禹之行水也行其所无事也是谓帝则是谓帝载由乎此则能懋勉则五品逊五刑明则直则清直而不温则失此寛而不栗则失此刚而虐则失此简而傲则失此谗说殄行皆失此谗说者似是而非之说以其入乎意也殄行者太过殄絶之行以其入乎意也孔子训子张以忠信笃敬立则见其参于前在舆则见其倚扵衡者天也曾子曰皜皜者纯白无意象即此天也伊尹与汤咸有一徳者天徳也文王不识不知顺帝之则者此也小心翼翼者此也此心不动则不放逸不慢易不私不偏日用纯纯动静无二道三才无二道 
书曰后克艰厥后臣克艰厥臣猗欤至哉此尧舜禹皋益相与讲论之大旨而后世君臣徃徃下视此等语以为特言其浅者耳特言其见扵临政事者耳必别有妙者如惟精惟一允执厥中方可为至论吁尧舜禹皋益有二心乎临民出政时有一心穷深极微时又一心乎人有二心且不能以为人而可以为尧舜禹皋益乎精一之论卒于钦谨卒于敬修谓钦谨敬修又特言其浅者则有浅有深谓之一可乎益曰戒哉儆戒无虞罔失法度罔游于佚罔淫于乐又曰无怠无荒益岂侮其君谓不足以语夫深者而姑以其浅者告乎皋陶曰谨厥身修又曰无教逸欲又曰兢兢业业又曰同寅恊恭何数圣人者无他竒谋伟论而谆谆惟以戒谨恐惧为首语也于乎尧之所以为尧舜之所以为舜禹之所以为禹皋陶益之所以为皋陶益岂非以此心而已乎戒谨恐惧此心存乎放逸慢易此心存乎知放逸慢易心易失则戒谨恐惧此心之存可知矣惟得此心者方知此心之出入惟识此心者方知此心之存不存不识此心者安知之也不知者胡不于戒谨恐惧时而黙察其所以然乎方戒谨恐惧时此心放乎不放乎纷扰乎不纷扰乎有计较乎无计较乎支离乎不支离乎此时之心可谓尧舜禹皋益之道心矣可谓精一矣可谓中矣可谓天下之所同然者矣是心也无私好无私恶无私喜无私怒无私取无私去可谓无偏无党王道荡荡无反无侧王道正直庶政庶事皆建此极设官分职莫匪尔极粒我烝民莫匪尔极皋陶之刑使恊于中岂非此极皇建此极而天下之民不恊于极者无是理也唐虞之所以比屋可封者此也成周之所以人人有士君子之行者此也谓克艰之语为特其浅近者遏絶天下后世之良心长后世非僻之心 
禹曰后克艰厥后臣克艰厥臣政乃乂黎民敏徳舜曰俞允若兹嘉言罔攸伏野无遗贤万邦咸宁大哉舜禹之言其万世不易之道乎帝王之道初无甚髙难行之事不过克艰一语而已而遂可致庶政之咸乂遂可致黎民之速化扵徳可以使野无遗贤可以使万邦咸宁其道甚易其功甚大又甚敏然则后世何惮而不为学士大夫徃徃多归过于人主而不知过在扵士大夫之不学也夫人主长于深宫辅而导之者士大夫而已汉髙以匹夫取天下羣臣以一权利辅之无足云者张子房亦一时翘楚借箸发难毋立六国后未害也何至深沮髙帝为善之心叔孙通首进大猾固不足以辅帝陆贾几开帝矣而谓汤武逆取顺守此何等学术而可以事君也孝文欲禅贤有徳者而不敢专于子有司再请帝再却之又耻扵饬兵厚卫遂罢卫将军观此器度真二帝三王之用心也贾谊儒者帝所前席五饵鄙诈可耻可贱岂非士大夫之罪也武帝虽穷奢黩武几亡社稷然好儒甚有嘉唐虞乐商周之心而董仲舒学不知道三策所陈虽皆正言不达大本不能启导君心固有之善唯曰仁义礼智信所当修饬而已不知如何而修饬也又曰设诚于内而致行之夫诚者人心之所自有何以设为帝虽多欲而嘉唐虞慕三王之心亦帝之善心也人心本善因物有迁仲舒诚能因帝之善心顺以启之达而充之安知帝不可跻之三代之上也申公力行之言正矣不能如孟子因齐宣易牛之心而达之扵王道也士大夫诚未可亟归过扵世主也帝亦颇恱仲舒之对矣末册曰条贯靡竟统纪未终情状亦可观矣韩歆之死世咸罪光武光武诚有拒谏之罪而歆指天画地亦不敬不克艰矣诸葛亮三国之英而劝攻刘璋立同姓之妇为后弃义亡礼亮犹如此则下焉可勿论矣唐房元龄首发乱谋杜如晦赞决二人熟视巢妃之秽而不言魏征虽言仅使勿后三人者尚尔余又可知马周史称王佐九成之谏卒谓业已成就宋璟坚正矣及明皇悔过璟又导之使委曲文过士大夫学术如此而遽议人主之难辅未可也道之不明也我知之矣道在迩而求诸逺事在易而求之难人心自善人心自明人心自神学士大夫旣不自知已之心故亦不知人主之心舜禹之心即是心已是心四海之所同万古之所同克艰云者不放逸之谓也不放逸则不昏不昏则本善本明本神之心无所不通无所不治无所不化此道至易至简[见训语] 
简自以为能稽众舍己从人矣每见他人多自用简不敢自用亦简自谓能舍己从人意谓如此言亦可矣一日偶观大禹谟知舜以克艰稽众舍己从人不虐无告不废困穷惟帝尧能是是谓已不能也三复斯言不胜叹息舜心冲虚不有己善虽稽众舍己从人亦自谓不能呜呼圣矣舜岂不能稽众者岂不能舍已从人岂虐无告岂废困穷无告常人之所不敢虐困穷常人之所不忍废而今也圣人曰已不能呜呼圣矣惟舜冲虚如此其至故益赞舜徳自广运自圣自神自文自武皇天眷命奄有四海为天下君时简年已六十有六平时读大禹谟未省及此续思曲礼曰礼闻取扵人不闻取人者称某人仁某人知某人孝友之类不敢取人者以微有品题之意欤见取扵人则不可曲礼斯义畧似禹谟 
益曰罔失法度当哉斯言三五盛际所以人皆有士君子之行者以法度备具故也后世所以人物衰丧间有贤者复多阙失以法度大废故也学问之道虽曰求放心而已不在扵外貌然外貌斯须不荘不敬即失其所谓帝则岂有措身扵淫逸非僻之地而曰吾求放心足矣难哉近丹者必赤近墨者必黒自舜禹大圣犹有克艰之戒益曰戒哉儆戒无虞罔失法度又曰罔游于逸罔淫于乐又曰无怠无荒而后世学道之士乍有所闻微有所觉忽覩髙明广大徃徃下视舜禹益所为过矣气质曾未及古中贤而遽抹略小节不复退思舜禹益用心之如何多见其不知量也[见训语] 
唐虞之际六府以养民三事以教民秦汉而降不复闻三事之教矣大禹谟具言正徳利用厚生为三事而觧者已不知其说利用言器用之便利厚生言养生凡民切身日用之事无越斯二者即斯二者而皆有正徳焉如茅茨瓦器谏造漆器权量均一之类是利用之有正徳也老者衣帛食肉斑白不负戴扵道路之类是厚生之有正徳也生民日用非利用则厚生非厚生则利用今也咸有正徳则斯民耳目之所见手足之所用心思之所关无非正徳之事不知其所以然而黙化扵徳矣欲化民而不由三事未见其可后世为国者大槩兵财而已文物而已教化无闻焉故三事之说不传唯晏子曰夫民生厚而用利扵是乎正徳以福之此稍不失旨至扵申叔时曰民生厚而徳正用利而事节则失禹谟之旨矣无惑乎三事之教扵今不闻也 
舜命皋陶曰民恊于中时乃功自后世观之恊中不恊中此何等急务也汤诰首曰惟皇上帝降衷于下民若有恒性克绥厥猷惟后自后世言治者观之衷为何物常性又何物所谓绥厥猷者又何如而绥之也箕子为武王陈洪范曰惟时厥庶民于汝极锡汝保极自后世观之极者极至之道也民至愚无知何足以与此设谕告之彼又安知成王命君陈分政东郊成周曰时乃罔不变允升于大猷成周殷顽民所迁顽民淫湎叛怨尤其愚不可训诲者自后世论之当弃之絶之而成王方欲使君陈升之于大道自顽民成王犹期之以大道而况于他乎于戏古先圣王之所以治其民者乃如此也古先圣王之所以奉天命为天司牧斯民者乃如此也天能生斯民而不能教之惟民生厚因物有迁无有以左之右之使无越乎极无失乎常性则纵所欲往大乱之道也是故有君焉以代其任谓之天子则天之所以命人君者非为君者设也天以降衷于民民有之是为常性率此常性而徃谓之道亦谓之猷又谓之大猷又谓之极不率此常性以徃则为奸为宄为寇贼为大乱之道古先哲王知天之所以命我者在此知民之所以为治为乱者在此故夫一政一令之出无一不为乎此曰五礼所以防万民之伪而教之中曰六乐所以防万民之情而教之和曰刑刑者所以使民恊于中曰政政者所以使民无不正也中和正皆极也故唐虞三代盛时利用厚生无非正徳礼乐刑政无非大道左右有民惧民之或失此极也立我烝民莫匪尔极设官分职以为民极极者常道之异名言天下惟有此道不可得而加也立政立事莫非此极莫非中正上自朝廷下达闾里目之所见无非中正之色耳之所聴无非中正之音身之所履无非中正之行无奸声乱色以贼其外无异端邪说以贼其内从容乎大道之中不勉不强而自有士君子之行比屋之民皆可封兎罝之夫皆好徳成人有徳小子有造古者何修而得此民有良性无以贼之也民之有过有以防之也后世忿疾民之不驯上之人旣无徳以感动之乃为一切之政峻令苛法以痛绳之将以禁民之过而反毒其良性反作其不肖之心迨夫治之不得则曰后世之民非唐虞三代之民也世移俗改日就浇漓刑政已修而民犹如此亦付之无可奈何而已吁此岂后世之民果不可比扵三代之民也岂后世之民果日就浇漓果不可奈何也善夫魏郑公之言曰若谓古人淳朴渐致浇漓则至扵今日当悉为鬼魅矣上之人贼民之良性而疾民性之不良上之人不善防民之过而忿民之顽田不井民无常产而欲民之有常心礼乐大壊淫靡轻浮之音沦浃乎民之肌髓而欲民之不荡郷不举里不选不教以徳行道艺而教以浅薄无用之虚文而欲民之不失徳是日授之以朱丹而恶其赤也日染之以皂墨而求其不黒也[见训语] 
少时读书窃自念古圣人之道髙明广大不可以心思不可以意度当寂然不动感而遂通如曰惟精惟一如曰一徳略见深旨其它大略曰钦曰敬曰谨曰克艰曰孜孜兢兢曰典常曰学于古曰奉天曰勤恤殊未省其实岂圣人姑致其谨循其常而其中固自有广大髙明之妙耶岂帝王之治理如此而不及其精微其精微不多见于书耶至读论语亦然惟见孝弟忠信力行学文平平常语所谓一贯之旨亦未明白无隐之诲亦不终告岂圣人不轻出其秘耶何其莫可晓也及微觉后方悟道非心外此心自善此心自神此心自无所不通心无实体广大无际日用万变诚有变化无穷不识不知之妙而旧习尚熟乗间而起不无放逸扵是方悟尚书论语所载止合如此放心之戒果为要害此心微动百过随之此心不动常一常明钦敬谨戒常妙常一治乱之机在此古道在此典常在此顺此为勤反此为怠顺此为恤反此为虐孝弟忠信乃此心之异名力行学文乃此心之妙用一贯之诲已详矣不可更言无隠之诲已详矣不可复说万务错综无非大道不安厥止祸乱攸基[见训语] 
舜戒禹曰敬修其可愿此可愿即孟子曰可欲之谓善夫人之所愿欲虽纷纷无穷大槩不出二端善与不善而已矣其善者可愿其不善者不可愿善即道心也即中也即精一者也顾人未之察耳孟子曰鸡鸣而起孳孳为善者舜之徒也鸡鸣而起孳孳为利者跖之徒也欲知舜与跖之分无他利与善之间也徐行后长服尧之服行尧之行即尧已此外岂复有深隠不可测识之妙哉即此可愿之善自是至中至正至精至一不可识也不可测也使舍此善而欲求精隠深微不可测识之妙乃非尧舜之道 
皋陶曰慎厥身修思永惇叙九族庶明励翼迩可逺在兹后世之言治者徃徃率不信以谓后世难治与古不同治道必不可止扵此乌虖此后世所以终不及古也慎厥身则治道得矣禹谟所谓克艰政乃乂正谓此其有所修当思乆永乆永则为道不永则非道道即恒性由此恒性悠乆不已斯乃诚实非由外假其施行则惇叙九族由亲及踈亲亲有杀无非道者昧者不知以为惇叙九族而已非道也惟圣人知其为道易曰圣人乆扵其道而天下化成又况庶明皆贤哲励翼无怠天子惟治迩而已由迩可以及逺此理灼然周公作立政惟言王左右常伯常任凖人缀衣虎贲即庶明之在迩者慎修思永惇族公已稔言之矣圣人灼见事理由迩而已不必劳神扵逺逺不可忘而非所详也圣人知要后世逐末[见训语] 
先生曰书云兢兢业业一日二日万几如何汲古对云儆戒万事之几先生曰此说未是几微也一二日此心念虑之微可言万也尧舜时太平无事如何一二日有许多事今朝廷每日敷奏亦不知甚多一二日断无万事 
皋陶曰无旷庶官天工人其代之葢有当为之事而后设官然则官奚可虚旷礼乐刑政无非左右斯民使无失恒性故汤诰曰惟皇上帝降衷于下民若有恒性克绥厥猷惟后孟子曰放勲曰劳之来之匡之直之辅之翼之使自得之又从而振徳之周设官分职以为民极极者大中至正天地人所同之道故庶官所职所施无非天地有毫厘不与天地相似则为逆天皋陶既言天叙有典天秩有礼天命有徳天讨有罪所以明其无非天道不可作好不可作恶不可置毫髪私意扵其间后世庶官能若是乎 
汲古问书云天叙有典勅我五典五惇哉天秩有礼自我五礼有庸哉同寅恊恭和衷哉天命有徳五服五章哉天讨有罪五刑五用哉政事懋哉吕东莱云勅者整齐工夫寅恭是典礼之根源典礼皆本于天惟君与天为一然后能惇之庸之若不同寅恊恭皆是虚文赏罚皆不可有我此心常勉勉不已不可有一毫止息纔有止息有我之心便生便非天心此说如何先生曰五典者父慈子孝兄良弟弟夫义妇聴长惠幼顺君仁臣忠不知者谓此五典人所为知者谓五典皆天叙也叙者有伦理也故亲生之膝下孩提之童无不知爱其亲者及其长也无不知敬其兄也其五典皆人心之所固有固有者天也勅者谨戒之谓惇者厚也人生本厚因物有迁始失其厚谨戒之使不失其厚尔五礼谓以吉礼事邦国之鬼神以凶礼哀邦国之忧以宾礼亲邦国以军礼同邦国以嘉礼亲万民庸用也在人能用之此五礼皆人心之所不能自己者天人一道也寅有敬谨之意五典五礼行则君臣上下皆敬皆恭衷心也其心皆和同天地之间一而已五服章彩不同随其徳之大小而赐之服惟当乎人心则当乎天心讨有罪罪有五等用刑亦如之必合天下人心则合天心皆不可容一毫之私懋哉者是勉其无动乎意以行其私也汲古谓圣人所为未甞不天无毫髪人为五典曰天伦五礼曰天秩命有徳曰天命讨有罪曰天讨至于功曰亮天功民曰视天民招损受益以为天道任官惟贤以代天工其动静罔不纯于天故无为而治者即天心之无思无为也先生曰是如此[见诲语] 
汲古问舜欲观古人之象命禹作服日月星辰山龙华虫绘之扵衣宗彛藻火粉米黼黻绣之扵裳是为十二章至周则升三辰扵旗而衣五章裳四章是为九章其取象增损不一而论多不同未明其义先生曰象服十二章以舜之圣犹未尽明命禹明之禹所明又不传扵后后学何敢遽言家语云心服衮职其义可明人心即道神明广大无所不通日月星辰皆光明无思无为而无有不照即此心之虚明光宅天下山以象静止不动而发生庶物龙以象变化不测而霈泽博施由是心而发诸礼乐政事焕乎其有文章则华虫似矣清明澄荡荡难名即水之难扵形容姑绣以藻则水可见矣火之光照象此心之照用宗庙之彛尊以其行道致孝米以养人而君心常患乎不博粉而散之则其惠广及黼为斧形鐡黒而刃白如此心之刚断柔而无刚亦足召乱半白半黒者即天时之秋冬地之西北二者之间乃干之次合于天道非出于人为黻形两已相背其色半黒半青北黒东青东北艮位万物之所成终成始是为冬春之际一岁之分象此心之辩察是是非非也衮职如此岂可不心服之服事也当从事乎斯道也周虽升三辰于旗其在旗犹在服也九章即十二章之道也道一而已矣 
先生观书[阙]汲古曰出纳五言汝听何如说汲古对曰孔安国云出纳仁义礼智信之言吕东莱云五言乐之成言者今之三百篇诗是也诗出扵上者为出出扵下者为纳出纳作之于乐先生曰此不是东莱之说五言是五方之言出纳即舜命龙作纳言又周官之训方氏诵四方之传道正岁则布而训四方五方者幷中国也五方多所传道者乃其方人士之所习言之害道者不可不训而正之也诵其言于朝纳也布而训五方出也圣人之教民忧国如此后世不复有出纳五言之官矣孔子曰修废官 
舜曰庶顽谗说若不在时侯以明之挞以记之此微觉治之大速故禹有俞哉之言后曰无若丹朱傲亦谓挞之遽微有傲忽庶顽之意意微起则浸而至于慢游至于敖虐其末流安知其不至于罔水行舟之类甚言之所以惧舜简初疑启呱呱而泣予弗子惟荒度土功是惟勤劳扵事而已殆非至精后省所谓微动乎意者亦不过不急于土功而动念于呱呱若此类而已不动乎意则孰非精一兹未见其粗也[见诲语] 
帝尧光宅天下之光如日月之光无思无为寂然不动而自足以黙化天下之民自足以黙安天下之民文王之不识不知而徳化自足以及广者此光也易言圣人以神道设教而天下服者此光也谓之神者言乎其不可以智知不可以力为也然此非于聪明文思之外复有所谓光也尧之聦明文思非出于人为非由于造作耳不蔽扵声而自聪目不蔽于色而自明聪自无所不闻明自无所不见使胷中微有意有我则外物必得以蔽之惟其无意无我故虚故明故不得而蔽故无所不通文者自此而发有自然之文思者以此而思有自然之深智如四时之错行如日月之代明无思无为而光被四表格于上下深悟孔子曰吾有知乎哉无知也则黙悟乎此矣[见训语] 
益稷篇夔曰戞击鸣球搏拊琴瑟以咏祖考来格虞宾在位羣后徳让下管鼗鼔合止柷敔笙镛以间鸟兽跄跄箫韶九成鳯凰来仪夔曰于予击石拊石百兽率舞庶尹允谐按明堂位言三代之礼乐而击玉磬郊特牲言诸侯之僣宫县击玉磬孔安国谓球玉磬简谓或戞或击以鸣球玉或搏或拊以鼔琴瑟以此而咏歌歌永言而声依永也以人声为先而球琴瑟从之故曰以咏是时祭礼初行祖考来至虞宾天子之后在助祭位羣后徳让亦以初就位故让也让出扵诚出于徳性也然后堂下之乐管鼗鼔与堂上之乐合作其一成也止以柷敔仲尼燕居言两君相见之礼升歌淸庙下管象舞夏钥序兴其次序亦与此同笙镛亦堂下之乐验诸周礼亦然大钟谓之镛其笙镛之间作也鸟兽跄跄然而来至其九成而鳯凰来仪夔又曰于予之击拊石磬也百兽率舞庶尹允谐舜徳格于上下感于神人以暨鸟兽而韶乐和声又感动之是以其应敏速非分外事也道未始不一故也孔安国谓戞击为柷敔殊未安下言合止柷敔安国又谓上下合止乐各有柷敔按尔雅所以鼔柷谓之止则柷所以止乐非合乐安国又谓搏拊者拊以韦为之实以糠乐记会守拊鼓周礼小师击拊大师登歌令奏击拊而故书附为付则付附拊特未定也明堂位拊搏玉磬揩击大琴大瑟则拊搏所以击之非器也荀子曰县一钟尚拊之大戴礼记曰县一磬尚拊然则附或付或拊诚有其器器甚古矣而夔曰搏拊琴瑟则拊非器也乃明堂位拊搏击之谓其出指曰搏入指曰拊欤世亦曰拊琴而搏其声搏然况下言拊石岂韦糠之谓也大戴礼记县一磬其玉磬欤鸣球宜尚附韦糠之至甚古夔偶不言欤抑击拊周礼非虞礼欤若此咏歌有附尚于磬则宜居鸣球之先不宜居后然夔所言乃略举所作致感应之效者非备言乐器也人声玉声丝声不及逺故在堂上今鼓琴不在堂宇则声大矣此亦可验 
箫韶九成何为能使鳯凰来仪击石拊石何为能使百兽率舞庶尹允谐帝舜扵是乎作歌曰惟是为几几微也动之微也是为感动之几也犹机焉其发甚微其应甚逺其道心之微乎其精一之神乎是几也可言而不可见可以畧言而不可以详言欲知此几即元首之起哉是也即股肱之喜哉是也即百工之熈哉是也是几也为正为中为和为乐为治为熈为敬为钦为善为一皋陶所谓念哉者此也率作兴事谨乃宪钦哉者此也所谓屡省乃成者此也所谓明所谓良所谓康者此也所谓丛脞所谓惰所谓堕者非此也[见训语] 
简读伊训至官刑曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士简扵是惊念夫今常情庸俗其恒舞恒歌者亦寡恒畋者亦寡至扵殉货色者多矣人徃徃未必知家必丧殉色而丧家者人亦具知至扵恒游人固以为非大恶可恕学子习举业时文而已轻浮纵逸徃徃戏侮圣言以为有司不以是去取若夫逆忠直逺耆徳则所至如是逺耆徳则自然比顽童矣其扵忠告者率不恱甚者继以怒其于老成则曰昔之人无闻知纵不诮毁则亦不亲狎矣望望然去之矣乃不知所以丧家者在是可不惧哉可不戒哉可不深念哉可一读遂已不书已之所犯于坐右而日日观省哉[见训语] 
箕子曰思曰睿睿作圣孔子曰心之精神是谓圣孟子曰仁人心也后世学者率求道扵心外不悟吾心之即道也故易大传曰百姓日用而不知子思亦曰率性之谓道殆不必言率也性即心心即道道即圣圣即睿言其本谓之性言其精神思虑谓之心言其天下莫不共由扵是谓之道皆是物也孩提皆知爱亲及长皆知敬兄不学而能不虑而知非圣乎人惟不自知故昏故愚孟子有存心养性之说致学者多疑惑心与性之为二此亦孟子之疵 
洪范九五福不曰贵者何也皇极之道人所共有欲使庶民咸于此极则贵有限故不言唐虞之际比屋可封文王之时成人有徳小子有造岂能使人人贵哉故六极亦不言贱若夫富则有俭徳者皆可致不贫之谓富周官序言设官分职以为民极三代而上其扵民无贵贱无不教 
康诰曰人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂简观书至是又观首篇言文王明徳慎罚又忆念舜典眚灾肆赦怙终贼刑而曰古先圣王之治天下不得已而用刑皆所以左右斯民使归于正今大罪之眚灾者固上奏而不杀至扵小罪非眚终自作不典式则断断乎不杀岂周公之严不如后世之寛哉而举一世贤士大夫之论咸以为不可行何也然则贤士大夫当深思周公大舜之旨夫刑者所以治民之不善使复扵善尔彼怙终不善则杀之也宜杀一人而众人畏惮不敢长恶善心兴起者不知其几也否则屏之逺方如疑则赦或罚可也虽然文王先敬忌明徳家既齐大小之臣无不一于正而后可以治民不然则亦未可故康诰曰不能厥家人越厥小臣外正而惟威惟虐乃非徳用乂 
先儒谓王城与成周为二地简窃疑其不然纷纷于今葢本乎孔安国一人之说夫召诰序言成王在丰欲宅洛邑使召公先相宅洛诰序言召公既相宅周公徃营成周使来告卜则所谓成周即洛邑王城明矣而安国乃析为二者葢以周公曰我卜涧水东瀍水西惟洛食我又卜瀍水东亦惟洛食安国疑此卜二地遂谓瀍水之东为下都为成周与洛邑王城异自此说一立而后世诸儒不复审考遂祖述不已而简所以疑其不然者其情状大体已着于前矣若夫卜瀍水东亦惟洛食者见龟所食墨亦依洛邑之吉尔亦之一言眀非二事王扵是拜手稽首以谢周公曰公不敢不敬天之休来相宅其作周匹休未甞及别为下都以迁殷顽民之意多士序曰成周既成迁殷顽民多士亦言于新邑洛又曰今朕作大邑于兹洛毕命亦曰周公毖殷顽民迁于洛邑则洛邑即成周岂不益明合召诰洛诰多士君陈毕命五篇之序读之情状昭昭又春秋左氏传言王子朝入于王城沉周之宝珪于河益验王城即成周昭二十六年冬十一月王子朝奔楚敬王入于成周甲戍盟于襄宫十二月王入于庄宫按昭二十三年王子朝入于王城秋七月鄩罗讷诸庄宫则荘宫在王城中则成周即王城又明矣宗庙宜在王城事理益着又况敬王微弱既告于晋合诸侯以修所居之城矣又岂能营宗庙宫室郊社百司庶府宾馆耶则益验成周即王城非独指瀍水之东益明左氏率好更辞既曰王城又曰成周乃其属辞常法又孔颕达正义扵王城言今基址可验而瀍水之东不言有基址可验节节可审知成周与王城非异也 
周公既复政厥辟乃拜手稽首告王以立政之至要首曰王左右常伯常任凖人缀衣虎贲忽良乆而后叹曰呜呼休兹知恤鲜哉休者叹美之辞谓夫兹乃致治之至要而后王知以此为忧恤而深虑之者亦鲜矣呜呼兹诚立政之机要虽四海之广夷狄之逺其治乱其叛服尽由于此王者诚能竭心尽情精择左右大臣与夫亲信近臣皆得其人如涤水之源其流派不足虑矣如培木之本其枝叶无所患矣用力少而取効多其机甚近而其应甚逺岂不要且妙哉所谓休者以此虽然使自古世主皆知此为要皆知此为急皆能恐惧深忧详察则必得其人必致治安不复有乱亡之祸夏可以长有天下商不得而代之商可以长有天下周不得而代之惟其知以为忧者寡也故周公首以戒成王恐王心之忽乎此也伯长也王左右伯长之官大臣也任信任也居王左右王所信任之官近臣也既为长伯既所信任必得大贤始居其职既为大贤不可輙易当常居其位故曰常伯常任至扵凖人典司法则亦可以次贤为之亦贵乆任而其体稍降其人易得不必以常为名缀衣掌帟幕小臣虎贲持戟屏卫之士言至此则凡在朝列与夫侍御仆从葢尽举之矣然亦不过王左右之所亲近此诚可谓灼知立政之要领矣岂有大臣近臣皆大贤而其保任逺臣有不可信者乎岂有朝廷既治而外治有不举者乎岂有侍御仆从罔匪正人而王心有不善者乎王心既善大臣近臣又皆善而逺臣有不善乎世主岂不知大臣近臣之不可不择而周公深有虑于成王者葢略知所择则所择不精深忧深虑则所择必精苟非明哲之主徃徃忽于其近劳神于逺且一意于择近臣犹虑其或差而况劳思于耳目所不及之地难哉好详而不好要必至于两失好要而不好详必可以两得是故惟明王好要以择近臣为忧知天下安危治乱尽在此则不敢以其违已而恶之不敢以其从已而乐之众好必察众恶必察虚中静观既视所以又观所由又察所安安者其乆也惟深虑乆察则虽有深奸隐情乆而自露歴观自古乱亡之君大率以人违已而疏从已而亲故贤者常逺不肖者常近而乱亡随之虽中材之主苟知安危治乱惟在近臣深忧精察自然不敢轻易以从违为用舍周公大圣人灼见治乱之机在于知恤而已矣故深致其意特异其辞以启成王难者曰舜辟四门明四目达四聪四方万里之情要使尽达于上亦当察逺臣之贤否而兹止以左右为言殆亦不可徧也曰逺情诚不可以不通此谓通逺情非谓择逺臣选择逺臣责之于近臣而已逺臣之罪近臣之罪明主之所深虑者在左右而已周公致戒诚为切的[见训语] 
先生谓汲古曰周公若曰拜手稽首告嗣天子王矣用咸戒于王曰王左右常伯常任凖人缀衣虎贲周公曰呜呼休兹知恤鲜哉此说如何汲古对曰成王继统周公摄政故致敬而告之曰嗣王代天作子非可轻也羣臣因公之言咸进戒于王则谓王左右之臣皆不可以非其人周公遂叹曰当此太平休美之时而知忧此者鲜汲古因又问如常伯常任凖人缀衣虎贲与呜呼休兹说者多不同敬求其诲先生曰伯长也谓六官之长及三公当常乆其任故曰常伯其次在王左右常任事之人曰常任其在左右司法度凖则之人曰凖人庶职之繁言之不尽遽言缀衣虎贲之微则其间在左右之职尽举之矣缀衣掌帷幄下士顾命出缀衣于庭虎贲谓虎士八百人掌先后王周公发叹而曰休者以前言之甚美也葢治道不逺近在王之左右左右苟得其人则君徳乌得而不正曰兹者公指所言左右之臣也今人言亦有此类休絶句兹亦絶句谓治要在此然知以此为忧恤者鲜使人君能忧虑乎左右之臣则不肖无自而入有治而无乱有安而无危圣人之言非不切至后世君臣如醉如梦故胎祸扵无穷[见训语] 
世儒之言果断惟曰处事当决无疑滞葢误解周官惟克果断乃罔后艰之语周官葢言功崇惟志业广惟勤继曰惟克果断所以赞言志勤戒毋悠悠当如舜若决江河沛然莫之能御也谓夫知之已审见之已明而又悠悠不勇进则不可非谓见未明知未审冒然勇徃也后儒所谓果断乃此类耳异哉观古书不达其旨惟就已说既误已又误人谬以千里夫知已审见已明尚当询谋况于未明未审而遽果断哉简深虑世说乆固遗祸无穷敢敬指周官上文以证[见训语] 
书首言尧典舜典典常也舜曰惟精惟一一亦常也仲虺之称汤曰率厥典又曰谨厥终惟其始所以勉之常也咸有一徳一篇伊尹所以丁宁训谕太甲曰常厥徳曰一徳惟常故一惟一故常又曰终始惟一时乃日新又曰协于克一傅说告髙宗曰念终始典于学洪范曰皇极之敷言是彝是训彛常也夫以皇极之道箕子为武王谆谆言之者乃在于彛之一言则常道之为道大矣成王命微子亦曰率由典常诰康叔又曰勿替敬典命蔡仲曰率乃祖文王之彛训周官曰其尔典常作之师呜呼古圣贤所以立徳所以出治无他竒巧所以每相诲告率不过典常之道自经学观古圣人之道徳事业当有髙深竒异之论而书之所载惟曰常道岂古圣贤未肯尽剖胷中之秘而政事之外复有精微之旨哉是不然孔安国不知道裂而殊之故以三坟为大道五典为常道不常何以为道不一何以为道道心惟微本精本一人心即道心心本常故合乎天下之公心而为政为事则其政可以常立其事可以常行不合乎天下之公心而为政为事则其政不可以常立其事不可以常行箕子曰无偏无颇遵王之义无有作好遵王之道无有作恶遵王之路无偏无党王道荡荡无党无偏王道平平荡荡平平之道即常道也无深无竒不怪不异平夷简易而天下之道无越乎此由古到今有失此常典平夷之道而能有济者未之前闻也 
汉孔安国谓鲁共王壊孔子旧宅欲广其居扵壁中得先人所藏古文虞夏商周之书及传论语孝经刘歆谓孔壁中得逸礼有三十九书十六篇有又也即朞三百有六旬有六日之有也时世已有鲁淹中所出之礼世谓之礼古经者七十篇文与孔壁之礼相似而又多三十九篇故曰有世所未见故曰逸亦犹世已有伏生之书与孔壁之书文相似而又多此逸篇之书非孔壁中止有此篇数也自大小戴已集此仪礼刘向别録亦见之向歆父子之校书秘府备见古文汉艺文志亦谓孔壁中得古文尚书礼记礼记者有礼又有记也即孔安国所谓传艺文志又谓之古经五十六巻经七十篇记百三十一篇后又谓礼古经者出于鲁淹中及孔氏学七十篇文相似多三十九篇葢世尊尚之故曰经实古传 
子曰诗三百一言以蔽之曰思无邪学者观此徃徃窃疑三百篇当复有深义恐不止此不然则圣言所谓无邪必非常情所谓无邪是不然圣言坦夷无劳穿凿无邪者无邪而已矣正而已矣无越乎常情所云但未明乎本心者不知此不信此知此信此则易直子谅之心油然而生生则恶可已恶可已则不知手之舞之足之蹈之有正而无邪有善而无恶有诚悫而无诈伪有纯而无杂有一而无二三读周南召南必不面墙以兴以观以羣以怨无非正用不劳勉强不假操持怡然自然所至皆妙人能知徐行后长之心即尧舜之心则知之矣知乍见孺子将入井皆有怵惕恻隠之心即仁者之心则知之矣此心人所自有故三百篇或出于贱夫妇人所为圣人取焉取其良心之所发也至于今千载之下取而诵之犹足以兴起也故曰兴于诗 
孔子曰诗三百一言以蔽之曰思无邪又曰兴于诗又曰人而不为周南召南其犹正墙面而立也与思无邪即兴兴则不面墙一旨也自孔子梦奠于两楹之间日至月至者相继沦没孰有知此旨者此旨非子夏所能知也子夏子张子游以有若似圣人欲以所事孔子事之强曾子曾子独不可曰江汉以濯之秋阳以暴之皜皜乎不可尚已曽子则知无邪之旨矣子夏使西河之民疑其扵夫子其与无邪之旨乖矣思无邪一语孔门诸贤尽闻之后世学者亦尽闻之而简谓曽子则知之余难其人何也斯事至易至简如舆薪置其前而人自不见如钟鼔震其旁而人自不闻如目不见睫以其太近如玉在其懐中而终日奔走索诸外诗三百篇多小夫贱妇所为忽然有感扵中发于声有所讽有所美虽今之愚夫愚妇亦有忽讽忽美之言苟成章句苟非邪僻亦古之诗夫岂难知惟此无邪之思人皆知之而不自知起不知其所自用不知其所以终不知其所归此思与天地同变化此思与日月同运行故孔子曰夫孝天之经地之义又曰礼本于大一分而为天地转而为阴阳变而为四时列而为鬼神又曰哀乐相生正明目而视之不可得而见也倾耳而听之不可得而闻也一旨也今夫所谓毛诗序者是奚知此旨求诸诗而无说无说而必求其说故委曲迁就意度穿凿殊可叹笑孔子曰关雎乐而不淫哀而不伤此言关雎之音也非言关雎之诗也为序者不得其说而谓关雎乐得淑女以配君子忧在进贤不淫其色哀窈窕思贤才而无伤善之心今取关雎之诗读之殊无哀窈窕无伤善之心之意樛木之逮下意指君子故曰乐只君子而序言后妃桃夭言昏姻夫妇之正序者无得乎正之旨必推本诸后妃之不妬忌鹊巢之诗初无国君积行累功之意而序言国君积行累功甚者至于何彼秾矣之诗初无车服不系其夫下王后一等犹执妇道以成肃雍之徳之情而序推而详言之葢为序者不知孔子所删之旨不知无邪之道见诗辞平常无说意圣人取此必有深义故穿凿迁就委曲增益虽傍依礼义粲然典雅之文而孔子之本旨亡矣毛氏之学自言子夏所传而史氏又谓卫宏作序自子夏不得其门而入而况毛苌卫宏之徒欤子夏之失未必至如此甚葢毛卫从而益之序本曰义先儒谓众篇之义合编者谓今之所谓序者也犹未冠诸各诗之首后儒离而冠之学者见序而不见诗诗之有序如日月之有云如鉴之有尘学者愈面墙矣今序文亦不必尽废削其大赘者与其害扵道者置诸其末毋冠诸首或可也观诗者既释训诂即咏歌之自足以兴起良心虽不省其为何世何人所作而已剖破正面之墙矣其通达也孰御昔者舜命禹亦昌言禹拜曰都帝予何言予思日孜孜夫都美辞也既自以所言为美而又曰予何言予思日孜孜尔故皋陶吁叹而问曰如何禹曰洪水滔天浩浩懐山襄陵下民昬垫予乗四载随山刋木暨益奏庶鲜食予决九川距四海浚畎浍距川暨稷播奏庶艰食鲜食懋迁有无化居烝民乃粒万邦作乂自或者观禹斯言无说也无义之可索也而皋陶曰俞师女昌言呜呼至哉惟禹能言惟舜皋陶能听能知学者知此则知思无邪之旨则知易书礼乐春秋之旨则知天地四时鬼神万物之旨则知万世千圣之旨[见训语] 
孔子删诗三百篇未甞作序惟以一言蔽之曰思无邪简取诗永歌之不胜和乐融畅如造化发育醇然粹然不知天地之在彼万之不齐也不知其所始不知其所终也呜呼至矣及考序文大失本旨如云翳日如沙混金诗中无邪之妙自足自全虽不知何世何人所作无损扵斯妙也况序亦不能尽知其世与其人其间乖谬良多 
先生问汲古既醉诗云昭明有融晓此说否汲古对曰昭即明也融和也既明且和其徳备矣未知是否先生曰融一也昭明有融是澄然融一[见诲语] 
汲古问大雅假乐君子显显令徳中庸云嘉乐君子宪宪令徳诗假音暇却与中庸嘉字不同先生曰假者嘉音之讹晓此诗否汲古曰显显令徳宜民宜人受禄于天此言王有令徳则民从而天与之是否先生曰嘉善和乐葢君子之形容徳性之光辉徒乐而非善固非徳性之乐徒善而无乐亦非徳性之善既嘉善又和乐徳性之光辉自然而然初非有意于为善又为乐也此惟有徳者自知而非章句儒所能识也君子谓王道徳性人所同有惟不昏蔽是谓君子即嘉乐之容光其令徳已显著显显者令徳之益显人犹民也人又足以包诸侯诸臣由此徳性而发无所不宜无所不通人心亦在是故受禄故天保右之命之申而延之虽曰自天实自君子之徳性汲古又问干禄百福是成王求禄于天否先生曰干禄非干求也千字似干传之微讹也阙疑则可谓干求则大不可十百为千千禄百福言其多也愿王子孙蕃衍至于千亿穆穆静黙之容皇皇精明尊大之容此亦言君子之形容徳性之辉光非有心于为静黙为精明尊大也徳性无思而其容光自然有若是穆穆皇皇之象也君王通称宜者善之辞也不愆差不昏忘率由先王之旧章由徳性而发自不愆不昏自率由旧章葢自与古先圣王所施所行同也汲古又问威仪抑抑徳音秩秩无怨无恶率由羣匹如何先生曰威仪毎每有谦抑之容令徳之音秩秩不已人颂其善不一而足无怨之者无恶之者匹类也率由群类众欲而行无已私也是皆徳性之所发如此先生曰道无先后小大觉焉者有先后小大汲古曰夫子告子贡曾子皆一以贯之子贡徒闻而不复问曾子能唯而不加辩此见圣贤之道无异而觉者有异焉如曾子与子贡吊季孙之母阍人以君在弗内俱入廏修容焉子贡先入阍人曰已告矣及曽子入阍人辟之卿大夫皆辟位公降一等而揖之此非容之谓也其觉与未觉自见于动容出处如此惟圣人一贯之妙不可言先生曰圣人循循善诱姑曰一曰贯天地内外人物有无变化万状未始不一不必言贯曾子未觉始言贯以启之及既唯旣觉知此心日用无非此道故与人忠信恕人如已皆此道也子贡则不然亿中方人岂知忠恕夫子屡启之而终未觉 
先生曰诗云文王陟降在帝左右如何说汲古谓此只是天人一理诗曰上天之载无声无臭仪刑文王天即文王也又曰不识不知顺帝之则文王即天也其进退升降之间一而已矣先生是汲古因问穆穆文王于缉熈敬止如何先生曰文王不大声以色故曰穆穆缉者缉理于思为微细之间熈有理顺之义缉熈者进退精微之谓进徳之实非思也非为也惟可以言敬敬非思为也惟可以言止止非思为也寂然不动感而遂通而不属于思为所谓不识不知者此也安女止者此也文王之所谓缉熈者缉熈此也惟不动乎意不属乎思为故缉熈融释犹雪之融于水犹云之散于太空其缉熈于思为微细之间融释于无思无为之妙如此岂不是美而可叹服哉故曰于惟其道心不识不知故声音不大形色亦不大而见为穆穆也[互见诲语] 

慈湖遗书卷九宋杨简撰 
家记三[论春秋礼乐] 
春秋于鲁桓书至至者以礼至于庙也春秋之时典礼大壊时君能以礼至于庙者无几史书之圣人无敢削焉是知也说者谓危之凿矣左氏近之矣而未有以明其为道鲁桓天下之大恶也何道之有盖百姓日用而不自知也圣人如天焉无私好无私恶鲁威大恶圣人已着其罪所以明其非道非私恶也至于至庙一节犹知遵礼之善犹知有祖庙也虽其中心之藏未必果出于诚而其事则礼也圣人知所是也是者是道非者非道春秋不以善掩恶不以恶掩善终不以威公弥天之恶掩其毫毛之善以善者道之所在圣人不得不明之也春秋借二百四十二年之行事以明斯道非为春秋之君臣设也为万世设也 
春秋为明道而作所以使天下后世知是者是道非者非道而诸儒作传不胜异说或以为尊王贱霸或以为谨华夷之辩或以为正名分或以为诛心凡此固春秋所有然皆指其一端大旨终不明白子曰吾志在春秋扵二百四十二年扰扰颠倒错乱中而或因或作是是非非靡不曲当所是是道所非非道如四时之错行如日月之代明皆所以明彰大道古诸侯无私史周官小史掌邦国之志费誓周书汉汝江沱之诗编诸二南自晋之乗楚之梼杌鲁之春秋三史作而诸侯有私史矣孔子因之道之变也 
春秋左氏传襄四年穆叔如晋一章与国语大同小异其异为义不甚同大戴记与家语言等篇亦大同小异义亦大殊以是知尽信书不如无书书难尽信扵是甚明 
春秋人物多贤而吴季子晋成鱄其言简尤心敬焉季子请观周乐使工为之歌至歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也季子非有道安能为此言成鱄曰诗曰唯此文王帝度其心莫其德音其徳克明克明克类克长克君王此大国克顺克比比于文王心能义制曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文简甚有味乎应和之莫照临之明经纬天地之文也 
秦穆公欲立重耳穆公之心本善也公子絷以利说之而移晋夷吾欲从兄扵翟夷吾之心本善也冀芮以利说之而移兹利也乃害也韩原之战穆公几为韩简所止狥絷之说以至扵此也夷吾虽以不正得国身陷扵恶子不免戮害孰甚焉 
汲古问春秋经有书王正月有不书王正月此是畧阙文否先生曰十一公之元年皆书王正月唯桓公三年而后不书王定公元年不书正月而书王三月汲古云未逹其义先生曰不书者非脱阙也孔子削之也子曰知我者其惟春秋乎罪我者其惟春秋乎即此类也盖春秋其甚严而亦甚寛鲁桓弑君周王当诛之至三年而王不能诛始不书王鲁昭公之见逐扵三家薨扵干侯逐虽轻扵弑既七年矣故定公元年不书王正月明王不能正三家之罪而讨之汲古见荘子云仲尼曰天下有大戒二其一命也其一义也子之爱亲命也臣之事君义也事其亲者不择地而安之孝之至也事其君者不择事而安之忠之盛也汲古谓忠孝名虽异而实无异如以有二言之恐非圣人语孔子曰资扵事父以事君而敬同又曰以孝事君则忠又曰君子之事亲孝故忠可移扵君荘子以一命一义而分忠孝以为圣人语诚难取信先生曰忠孝一心无惑扵异论如周曰以无为首又曰物不胜天久矣是皆自纷纷扵意虑之间岂知乎孔子曰天下何思何虑又曰汝神将守形形乃长生既谆谆言无物之妙而又曰守形陋矣又自矛盾矣 
汲古问昭公十九年夏五月戊辰许世子止弑其君买以进药致祸何春秋书弑其君左氏曰许悼公饮太子止之药卒太子奔晋书曰弑其君公羊曰曷为加弑讥子之道不尽也糓梁曰弑正卒也正卒则止不弑也何三传皆言止不弑君先生曰礼医不三世不服其药如君有疾饮药臣先尝之亲有疾饮药子先尝之许止不慎不敬轻果进药致此大祸虽奔而弃位未踰年而卒足明其心而春秋犹加之以弑名者所以明道也夫人心自善自清明谨重必不轻进其药扵君亲惟其意动而昏不敬不谨故轻进药扵君亲而不免此祸许止虽未踰年而死亦不足以赎弑君之罪者孔子不削欲使后世深思力索求免此罪必至扵复吾本有之道心则静重敬谨自备万善自絶万过自信其可以免矣[见诲语] 
曲礼曰无不敬俨若思安定辞安民哉人心即道不假外求放逸慢易则失之故曰毋不敬毋不敬则常清常明俨然若有所思而非思也无思非冥然而昏如日月无所不照而非思也孔子不知老之将至皜皜乎不可尚已纯然浑然即此妙也颜子三月不违仁即此妙也月至者终月如此日至者终日如此老子曰我独怕兮其未兆未兆者念虑之未形也学者求斯须思虑暂止不能而老子能久持之曽子战战兢兢亦入此也俨若思未言之时也至发扵言辞亦安亦定则动静纯一其德全矣故可以安民[见训语] 
小戴曲礼篇曰太上贵德其次务施报施报非德乎又曰博闻强识而让敦善行而不怠谓之君子戴不思孔子之言曰行有余力则以学文乎行为先文为后天下之常理圣贤之常言而戴先文而后行盖戴以文为本务其心不王扵善行是谓本以文行杂之正犹汉宣帝曰本以霸王道杂之大抵自汉以来天下风俗本以利而杂以义歴千载而不变皆戴之徒助成其俗也此无他人欲盛扵中度实行非已所长姑从其所长扵博闻强识而尚之人之常情多言已所长尔论语曰子以四教文行忠信此非孔子之言亦非德行诸贤之言也至扵戴记之博闻强识益陋益鄙矣论语所谓文者讵如是乎夫圣孔子不居而戴以圣自名其矜大昏闇之状备见扵此 
礼曰死而不吊者三畏压溺畏死扵兵压死扵岩墙溺死扵水非不吊也不忍为吊辞不忍言之也使孔子果死扵匡则亦不可吊乎屈原之死亦不可吊乎而先儒有谓直贱之而不吊此乃固陋执言失意人心之所不安也礼在人心故虽先王未之有而可以义起者义生扵人心之所同然也户开亦开户阖亦阖有后入者阖而勿遂此礼也岂生扵人心之外乎智者即心而言礼愚者自外而言礼曰礼自外作者非圣人之言也以五礼防万民之伪谓是也[见训语] 
伯髙死扵卫讣于孔子孔子曰吾恶乎哭诸兄弟吾哭诸庙父之友吾哭之庙门外师吾哭诸寝朋友吾哭诸寝门之外所知吾哭诸野扵野则已疏扵寝则已重夫由赐也见我吾哭诸赐氏遂命子贡为之主猗与圣哉惟得道乃能尔变化万状皆道心之为而不知其所自来也窃笑夫好古不通之士锱铢比方分寸量度其何以应方来无穷之变哉 
孔子适卫遇旧馆人之丧入而哭之哀出使子贡脱骖而赙之子贡曰于门人之丧未有所脱骖脱骖扵旧馆无乃已重乎孔子曰予向者入而哭之遇扵一哀而出涕吾恶夫涕之无从也小子行之扵是窥见圣人日用变化之妙即天地四时不无愆阳伏阴之妙是谓大徳则无踰也小徳则出入可也子夏谓大德不踰闲小德出入可也是殆闻夫子之诲而微失其辞德本无小大小大之言因学者而随施初无实意也天地变化何大何小子曰小德川流大德敦化是盖孔门诚有是论然小大之论因人而遇施谓其果有小大不可也谓其果无小大亦不可也孔子曰无可无不可此诚有不可以言语解释之妙不可以心思测识之旨孔子自谓莫我知也夫比世好古学礼之士观脱骖扵旧馆之事使不知其为孔子必以为轻重失伦已所不为今虽知其为孔子亦莫喻孔子之心往往以为流传之失实夫流传之讹妄者有之矣如谓子皷琴见猫取鼠欲其得之遂有幽沈贪得之音此则讹妄矣如谓尧瞽瞍北面朝舜孔子曰殆哉此则讹妄矣脱骖之事非讹也无妄之疾勿药有喜孔子曰无妄之药不可试也利欲之过内讼可也脱骖之过阴阳寒暑之为偏也圣人日用不识不知纯纯皜皜不知老至遇扵一哀而脱骖天道之变也不可度思矧可射思而后学以轻重多寡观之陋矣[见训语] 
檀弓下篇云祭祀之礼主人自尽焉尔岂知神之所飨亦以主人有齐敬之心也又子游曰始死脯醢之奠既葬而食之未有见其飨之者也自上世以来未之有舍也为使人勿倍也呜乎鬼神之道不如是也孔子曰未能事人焉能事鬼盖曰知人则知鬼矣以形观人则人固可见以神观人则人固不可见也神者人之精形者人之粗孔子曰心之精神是谓圣神无方无体范围天地发育万物无所不通无所不在故孔子之祭知鬼神之实在而羣弟子观孔子之祭时精神以为如在也今子游以为未见其飨之是求鬼神之道于形也死生一致人神一贯此孔子之自知非子游之所知而况于戴圣乎[见训语] 
檀弓下篇君临臣丧以巫祝桃茢执戈恶之也此非圣人之言夫君临臣丧亲爱之心也人不能皆圣人圣人则无畏常人安能皆无所畏桃茢执戈所以安夫人君之心也圣人不敢尽去此礼虑夫畏心之胜并与夫临丧之礼而不行也巫祝所以接夫鬼神者桃鬼之所畏茢萑苕盖曰扫不祥鬼亦恶铁戈益足以抗之矣圣人安以此为礼因人情而为故有此谓畏之犹可也而曰恶之岂君临臣丧之本心哉记者误释贼其君所以亲爱其臣之心夫圣人不得已而存是礼记者又从而増益其不善之心奚可[见训语] 
鲁悼公之丧季昭子问扵孟敬子曰为君何食敬子曰食粥天下之逹礼也吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食记者记此盖有是敬子之意是启人臣无君之心也不可以为训学者断断乎不可读非圣之书孔子殁邪说又作先儒莫能辩其非致国家行其书列扵六经殊为巨害 
有子与子游立见孺子慕者有子谓子游曰予壹不知夫丧之踊也予欲去之久矣情在扵斯其是也夫子游曰礼有微情者有以故兴物者有直情而径行者戎狄之道也礼道则不然人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼人死斯恶之矣无能也斯倍之矣是故制绞衾设蒌翣为使人勿恶也始死脯醢之奠将行遣而行之既葬而食之未有见其飨之者也自上世以来未之有舍也为使人勿倍也故子之所刺扵礼者亦非礼之訾也呜乎非圣之言殊为害道直情径行戎狄之道也放肆无礼固不可而子游言礼于心外唯曰微情曰故兴物不言此心本有之正谓人死斯恶之矣此谓他人则可谓其子则不可孔子曰人未有自致者也必也亲丧乎人虽至不肖其丧亲也哀痛略同而子游曰斯恶之矣诬矣夫人皆有至孝之情而子游诬之以为死而恶之是奚可是奚可设蒌翣所以饰也为使他人之勿恶犹之可也若夫绞衾所以爱之非谓他人而设行人子哀痛忠爱之心而已矣圣人因人本有忠爱切至之心而为之节文故礼非自外至人心之所自有也至扵又曰无能也斯倍之矣其诬污人子之孝心滋甚始死之奠朝奠夕奠殷奠启奠祖奠遣奠虞祭接祭卒哭祭祔祭练祥祭禫祭皆人子笃爱之诚见诸礼文者如此亦非自外至也亦圣人因人心而为之节也至扵又曰未见其有飨之者也噫其甚矣孔子曰未知生焉知死未能事人焉能事鬼生死一人鬼一孔子未尝言无鬼神而子游敢扵言无鬼神是奚可人惟不知生故不知死不知人故不知鬼神人寝不离床而梦登天梦之千里之外岂七尺之躯所能囿哉人执气血以为己执七尺以为已故裂死生判有无殊人鬼而不知其未始小异也不知其未始不一也孔子曰夫孝天之经地之义又曰礼本扵大一分而为天地转而为阴阳变而为四时列而为鬼神逹扵丧祭射御冠昏朝聘又曰吾道一以贯之孔子祭如在知鬼神之实在记者无以着孔子诚恪之心故再言之而子游以为未有见其飨之者也是奚可是奚可 
卫有太史曰柳荘寝疾献公曰若疾革虽当祭必告再拜稽首请扵尸曰有臣柳荘也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世子孙毋变也檀弓下篇具载如右无讥焉斯足以着卫献公好贤报忠之心矣简初亦为之起敬而无疑他日读之乃觉其非道似是而非不可以无辩洪范曰无有作好遵王之道献公深感柳荘之弭祸念之不忘故至扵此而非大公之道也非礼也似善矣而私也作好也柳荘虽贤臣所祭则君也臣也当祭而废者唯天子崩后之丧尔臣摄其事则君薨夫人之丧亦废不闻卿卒而废也曽子问诸侯旅见天子入门不得终礼废者孔子曰后之丧尔不闻以公卿之丧而废也公大贤盛德犹不以其丧废礼而况扵当祭乎礼所本无而预戒之使当祭必告私也不释服而往异乎易羔裘玄冠之礼矣遂以禭之与之邑亦可怪不可少缓乎知孔子不以车为伯鱼颜子之椁则大道清明人欲消释非礼之礼不足以动其心矣 
襄公朝于荆康王卒荆人曰必请袭鲁人曰非礼也荆人强之巫先拂柩荆人悔之荆与鲁皆非礼檀弓篇不必记可也记者盖有不平荆人之强鲁以非礼亦快鲁以巫祓殡足以挫荆人之心也呜呼衰世人子所以事其君治其国者多此类不能辅君以道兴其国家而使朝楚徒求胜扵末节亦可羞矣亦危矣 
季子皋葬其妻犯人之禾申祥以告曰请庚之子皋曰孟氏不以是罪予朋友不以是弃予以吾为邑长扵斯也买道而葬后难继也且既无葬可犯人禾之礼而不庚之是子皋之过也记者既不明言其非而卒记难继之说是殆许之也檀弓记者衰世之士礼乐浸废之论也载哀公妻我之言载容居不敢忘其祖之言皆不明言其非可以勿记而备记徒启后世废礼之端又记军有忧赴车不载櫜韔意示将报也呜呼此岂先王典礼舜命禹征有苗苗逆命班师振旅其载櫜韔也必矣衰世所为遂着为礼此甚不可 
鲁荘公之丧既葬而绖不入库门士大夫既卒哭麻不入此乱国之为也檀弓记焉而不言其非礼则后世将有仿而为之者矣今削之庆父弑子般闵公与士大夫不敢申其哀惧庆父之不悦也申哀尽礼则不悦庆父矣闵公畏祸而不绖亦卒不免绖麻扵库门之外者畏鲁人之公论也不敢以绖麻入畏庆父也 
曲礼檀弓多言丧礼颇合孔子所重民食丧祭之意重丧祭礼其感动人之善性也易丧祭者斯人天性之发扵文为而先圣王因为之节制者也[见诲语训语] 
月令孟春行夏令则雨水不时草木早落国时有恐行秋令则其民大疫焱风暴雨总至藜莠蓬蒿并兴行冬令则水潦为败雪霜大挚首种不入月令此类衰世之文也衰世君昏政乱不知唐虞三代盛世初无是事孔子曰圣人有国日月不食星辰不悖河不满溢川泽不竭古者风不鸣条雨不破块今月令云云是使衰世君臣安扵衰乱不复反身修省谓月令所著乃古之常非政之疵也岂不大误后世耶凡月令此类宜削[见训语] 
月令真秦人之书尽敛君臣之职而总之天子天子之职当中心无为以守至正羣臣各尽其职事之大者则请于上而行之何至事无小大一命于天子秦尊君卑臣罢侯置守敛天下之权而尽总之其弊至是为天子者亦劳矣安能中心无为以守至正三代有司马无太尉太尉秦官仲冬之月农有不收藏积聚者马牛畜兽有放逸者取之不诘此启人盗心载季秋为来年受朔日真秦书也文见吕不韦春秋 
子游问曰丧慈母如母礼与孔子曰非礼也古者男子外有傅内有慈母君命所使教子也何服之有鲁之有司亦曰古之礼慈母无服而小记言为慈母之父母无服是为慈母有服子夏之传丧服也亦曰慈母如母传曰妾之无子者妾子之无母者父命妾曰女以为子命子曰女以为母若是则生养之终其身如母死则丧之如母贵父之命也子夏所传又与孔子不同盖未闻孔子之言故为俗礼作传孔子之射于矍相之圃也使子路执弓矢延射曰贲军之将亡国之大夫与为人后者不入其余皆入然则为人后者得罪于先圣如此而子夏传委曲而为之说何也道之不明扵天下也久矣事慈母如母非道也父命为子母非正命也从父母之命焉得为孝乎子夏随俗为说孔子固尝鄙之曰女为君子儒母为小人儒子夏非知道之士后世不宗本孔子之训而杂用俗习之说不知子夏之说而尊信之盖非圣人则多溺私情多违公道故世传丧慈母如母之礼今又载之国法呜呼道之不明也久矣孝道不明人心滋乱幸有先圣之言在郑康成必欲合孔子子夏之言为一故为孔子所言指国君之子康成好牵合众说不知孔子初未尝言大夫士之慈母异礼姑举君家余可类通况父母亦称严君子夏委曲为父命为母子之说乃爱妾之私情非天下之公道子夏所谓丧服传害道者良多不可不削以释人心之惑复人心之正小记亦有可削者 
曽子问曰卿大夫将为尸扵公受宿矣而有齐衰内丧则如之何孔子曰出舍于公馆以待事礼也郑康成云吉凶不可以同处正义云待事毕然后归哭二说皆未安礼必明其义郑徒曰吉凶不可同处不本诸人心非义之正夫有君丧服于身尚不敢私服以类通之则卿大夫为尸于公既受宿不敢废为尸之事宜也出舎扵公馆者患哀情之乱齐敬也待事者待祭日已为尸之事也齐衰不可比于君父故虽内丧不废尸事惟圣人能辩微决疑 
文王世子曰乐所以修内也礼所以修外也礼乐交错扵中吁圣人之言未尝有此唯曰吾道一以贯之又曰予一以贯之未尝裂内外如斯辩截不通也乐者吾心之和顺礼者吾心之等节无二心也所谓交错者何哉简每见学者多不知道意虑万状不知其未始不一也[见训语] 
文王世子篇曰凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以其爵于上尊也郑注曰郊人贱技艺殊未安夫所谓三者有德进焉何得以技艺贱之况贤能之书道艺在其中王再拜受之登于天府三代之制未尝贱艺郑强加技一字形容艺之贱盖不明逺之之意逺之之意谓未及语姑誓而教之故曰郊人明未登于贤能之书尔非贱其艺也且其为言亦未当圣人之扵人无所不敬爱惟有罪乃逺之郊人方教而进之不当言逺之六卿在郊野卿大夫考徳行道艺而兴贤者能者 
又曰立太傅少傅以养之欲其知父子君臣之道也太傅审父子君臣之道以示之吁斯言似是而非虽正而不通父子君臣固其大伦而道无不通斯言使人杂而不一曰示之则意在扵事不启人之心又曰师也者教之以事而喻诸道者也皆似是而非与周礼师氏保氏曰徳曰道同而其旨异是皆求道扵外不知人心即道孟子扵齐宣王曰是心足以王矣鲁哀公曰是非吾道也吾一闻扵师也孔子曰君行道矣公曰道耶子曰道也圣贤皆启人本心之善故人心易明记者之说无益扵人徒尔惑人唯道后学同人扵迷而不知其非此礼记之言有是有非而后世一尊之今以为经以此取士违尔者黜故学士大夫千载一律意说纷然道心滋蔽吁可痛矣知其蔽者有几又曰设四辅及三公不必备惟其人语使能也三公坐而论道经邦爕理阴阳当尊而礼之而曰使能亦不敬矣 
文王世子篇首叙文王所以事王季武王之所以事文王者善矣余言礼事亦多善惟以意说厕其间则有不善前已辩数端后又曰有司告以乐阕王乃命公侯伯子男及羣吏曰反养老幼于东序终之以仁也是故圣人之记事也虑之以大爱之以敬行之以礼修之以孝养纪之以义终之以仁又曰古之君子举大事必慎其终始吁仁道之难明也久矣学者无轻言之孔子言仁岂曰惠而已哉今论语一书具在学者能通之者有几孔子曰若圣与仁则吾岂敢此虽谦辞亦足明仁道之大矣此止以养老幼言仁亦不知仁矣仁如桃有仁杏有仁梅有仁寂然无思为而能发生知此之谓智常明而不昏谓之仁由是而日用万变无不中礼谓之圣此可谓大矣岂思虑之所及始终一道大小一道此曰大事则谨其终始徒乱后学 
文王世子篇曰若内竖言疾则世子亲齐玄而养既夕礼记养者皆齐夫玄冠玄端固齐服而亲疾必玄者忌素也非齐也亲有疾子忧惧方兴何暇齐耶因玄而曰齐乃礼家不知道者溺心扵文为之曲失其本心者也此当削齐字庶不壊人心不损孝德圣人复起当不易斯言士丧礼虽本扵孔子而既夕礼乃为别篇此又其记断非孔子之言 
汲古问记曰政者君之所以藏身也未晓政何以藏身先生曰圣人言此政即礼也故曰礼者君之大柄所以治政安君也夫天生蒸民有欲无礼则乱而君据其崇髙富贵岂容废礼以危其身周以礼废故衰鲁以礼废故乱惟礼行义明而人心安扵礼义乃有尊君敬上之心无犯分干正之意故谓政者君之所以藏身也经曰安上治民莫善扵礼[见诲语] 
古列圣之扵礼器有不说之至教焉而诸儒莫之知也牺尊有沙牛之象焉尝官楚东知彼俗以牛之大者为沙牛牛之为兽重迟而顺者也人之所以去道逺者以其轻肆放逸故多违也覩牺之象必不作乎轻肆放逸之心心不轻肆放逸则道固未尝不在我而陆徳明輙更之曰娑尊盖因毛诗传牺尊有沙饰孔疏不知牛之为沙误谓羽饰改读沙为娑陆承其误又并改牺为娑差之又差妄谓本之毛郑毛郑受诬甚矣大和中鲁郡扵地中得齐大夫子尾送女器有牺尊为牛形厥验明着礼经曰牺尊者不胜其多何得每更曰娑殊滋后人之惑周礼司尊彛云朝践两献尊郑司农又读献为牺明堂位曰牺象周尊也为一代之所尚献必首之故亦曰献尊何以改读为象尊为象形象之为兽其重厚为至其入水毅然悠然险莫能陷人之道心似之自道心已明者观之足以黙证圣心之精微矣大尊有虞氏之尊也大之为言非物也当为至质无文之形或曰瓦尊也岂不似道欤山尊夏后氏之尊也明堂位曰山罍山寂然未尝动也发生草木其用无穷人之道心寂然事亲从兄事上临下变化云为神用无穷岂不似之着尊商人之尊也商人质其辂则木其尊则着于土而无足爵以斚灌尊亦以斚皆不复寓象是谓无象无所取象圣人之示人也亦明矣两口殆两耳而状类口欤体状如斗故又从斗欤而先儒外求音类谓为禾稼之形者殆凿也字画无此义焉壶尊以壶为尊亦无所取象也亦犹着尊之谓欤人之所以不明乎道意说蔽之也覩着尊壶尊之形则意说无从而作庶乎道心之忽明矣此维内明者自知之不可以言语解也可以言语解者皆意说也非道也牺尊山尊与夫鸡彛虎彛鸟彛蜼彛黄目之彛皆不可以言说解也以为可以言说解者不识牺象山尊与夫鸡彛虎彛鸟彛蜼彛黄目之彛也鸡之知时不以思而得之也不思而自知岂不足以证道心之寂然而无所不知乎鳯鸟之知时也亦然又有鸣声至和宛然道心之黙契故乐音取之有道者必有德威其静重刚毅之威似虎而其文也发扵自然亦似虎蜼之为兽健捷而有智鼻仰尾修末有两岐雨则自悬于木以尾岐塞鼻或以两指蜼有智有健捷自道心而发智者似之道心之智如水鉴如日月光明洞照何思虑凝滞之有故曰不学而能不虑而知黄中也中无体质无作好无作恶则自无所倚无所偏畔矣目清明也礼家之说曰言酌于中而清明扵外者陋矣此岂足以知黄目之旨哉道心无思无为无偏无倚自然清明奚分内外万物毕照不可以意度也而曰酌于中而清明扵外皆窒者之意说非道心之实说也方道心发用岂曰吾今酌扵中而清明扵外也使果有此意则倚扵此意不可以言中矣此意窒之何清明之有黄目之象诚可以黙会不可以言尽也尊之为言言是道之可尊也彛常也惟道为常书言典常惟常故一老氏之言驳矣亦曰知常人之道心未始不一未始不常未始不清明未始有偏倚唯其微动扵意焉故失之实未尝失也昏也如日月而云气蔽之虽足以塞其明而明未尝息也自不知尔明堂位曰灌尊夏后氏以鸡彛殷以斚周以黄目罍之为象雷也古雷三田字雷犹云也礼物多为云象皆古圣列勤启诲后人之至震动变化如雷如云皆足以为道心变化之黙证非训诂所能殚孔子曰风雨霜露神气风霆无非教也[见训语] 
郊特牲曰黄目郁气之上尊也黄者中也目者气之清明者也言酌扵中而清明于外也此非圣人之言礼家之意说也黄中是也目言其清明亦是也而专以气言则非也至于曰酌于中而清明于外则几于可笑矣不知道者之言固宜其委曲扵意象文义之末而不悟本有之中也是中天地以之位万物以之育人以之灵是中人之所自有中无实体虚明发光视听言动喜怒哀乐皆其妙用纯然浑然何内何外何思何虑而言酌于中而清明扵外恶有是理也哉黄 
目之道即牺尊之道牺之为物重厚而不浮人心之未迁扵物则皆厚也此厚即道心也人皆有是道心而自不省也牺尊犹象尊也象之重厚不浮犹牺也山尊亦犹是也山寂然而不动而又非无用也草木生焉水泉出焉人之道心本无体状无体状则动静不足以言之山其似也礼物多取云雷之象是又黄目之道也人与天地名曰三才言其一体也道心虚明云为变化即云雷之用也即天地之道也古圣人即礼象以垂教其启后人至矣而先儒未有黙识其旨者孔子识之故曰仁者乐山又曰知者乐水皆此妙也 
玉藻凡祭不讳庙中不讳何也事死如事生欤古者卒哭乃讳则生事之时未尝讳也康成为说穿凿 
孔子佩象环五寸而綦组绶至矣哉大矣哉可谓斡旋天地运动四时发育万物而照映千古者也郑康成谓谦不比徳坐井观天至矣哉象环之无声乎佩无不玉古之制也行则闻佩玉之音君子之礼也吾圣人独异扵是佩无声之象环后学莫之晓也呜呼至矣举天下之所共视而莫之见也举天下之所共听而莫之闻也清明而健行者是也博厚而静止者是也春秋冬夏风雨霜露皆此也风霆流形庶物露生皆此也山以是峙川以是流草木以是华以是实禽以是飞兽以是走虫鱼以是动跃天地间变化万状皆象环之文理也混圎而无端也五寸五行也五常也错综成章綦组绶也天地万物万化非彼孔子非此也玉非有声象非无声也一以贯之也一非寡万非众也是故天数五地数五一也十百千万亿以至扵无穷一也所以事亲是也所以事君是也所以尊卑所以长幼所以夫妇所以朋友是也无庸加思焉而未尝离也愈思而愈莫之及也及不及一也思不思一也至矣哉大矣哉孔子之象环乎可谓斡旋天地运动四时发育万物而照映千古者也不可赞也不可论也而愚不肖之所同有也不自知其有尔颜氏之子其知之乎月至日至者其知之乎知不知一也知不知一者孔子之象环也 
明堂位云昔者周公朝诸侯扵明堂之位又云周公践天子之位且书曰周公相成王不曰践天子位明堂位之书非君子之言也孟子曰周公之封扵鲁为方百里也今明堂位曰七百里虽以附庸通之亦不及此閟宫公交车千乗乃方百里竭作之数或并附庸记之若方七百里则为方百里者四十九为车四千九百乗矣明堂位多诬 
小记大夫不主士之丧其衰世之礼乎古者不降上下各以其亲其情宜无此 
大传武王追王大王王季文王不以卑临尊也此为大传者之意说非武王之心也孝子顺孙敬其祖考尊而大之之道也武王至是始得以申其尊而大之之心也 
大传又曰圣人南面而听天下所宜先者五民不与焉一曰治亲二曰报功三曰举贤四曰使能五曰存爱夫所谓民不与焉异乎孔子所重民食丧祭矣大传意虽在民而言则不中又异乎中庸之九经曰修身也尊贤也亲亲也敬大臣也体羣臣也子庶民也来百工也柔逺人也怀诸侯也尧典克明峻德以亲九族大传以治亲先于举贤犹云可也至于以举贤列报功之后不知命何人酌所以报之也矧存问爱人者事亦偏小若此类多矣何止于五 
大传又曰立权度量考文章改正朔易服色殊徽号异器械别衣服夫欲齐一天下之心则改正朔易服色考文章亦足矣考诸古志未闻更立权度量异器械既易服色又别衣服纷更如此三代器服诚有不同盖积世之久风俗浸变器服浸异非创业之圣人遽纷然尽革朝野之器服也 
大传又曰服术有六一曰亲亲二曰尊贤三曰名四曰出入五曰长幼六曰从服简窃谓其五者皆当惟名未安郑康成谓世母叔母之属夫名固有之而亦岂无尊尊亲亲之心乎不然则谓君之母妻之属而亦岂无尊尊之心乎古者后夫人亦与其臣为礼亦岂略无亲义子夏谓士为庶母缌以名服也岂无尊尊之心乎亲亲之心乎从母昆弟缌子夏又曰以名服也岂无亲亲之心乎大抵不知道者多好为分裂殊异之说其末流至此岂不壊乱人心 
学记亦非知道者作泛泛外务谓知类通逹强立而不反辞气非真通逹果通逹岂九年所可限又曰君子之于学也藏焉修焉息焉游焉夫游息孰非修习之地善修者无动静之殊又曰凡学之道严师为难师严然后道尊是皆人为之故非道也尊师道也诏于天子无北面礼也何必加严何难之有 
学记古之教者家有塾党有庠术有序国有学郑康成求术之说不获乃曰术当为遂声之误也此说殊未安按周礼六乡设官掌书德行道艺书有学者六遂设官修稼改趋稼事盖士居六乡农居六遂遂非建学之所说文术邑中道也夫乡学自五百家之党有序之外不闻别有讲学之地则道路之旁设序可以讲学为宜为便则术序为乡学明矣何必改读改读又碍 
汲古问学记云学者有四失或失其多或失其寡或失其易或失其止人惟意固情放而有此失一失而不救则何止扵四先生曰人心圆融广大虚明应感无所不逹安得有失人扵其间加以私意则本心始失矣失之多则繁而无统失之寡则知一不知其二失之易则大轻易而不详审失之止则无志而怠惰惟溺于静止而恶动作此四者足以尽学者之失先生又谓记云学者四失教者必知之故孔门问答率随人之失而答之各救其失而已子游事亲有徒养而未敬之失孔子教之以敬而使之尽救其失则子游之孝心未始不全也仲弓未敬未恕之失孔子告以出门如见大宾使民如承大祭已所不欲勿施扵人所以救其失使其失尽去则仲弓之心未始不仁也人无过失则道心融明先生曰常情多责人而不责已君子则反省诸身惧已德之未善上不敢怨天下不敢尤人自责而已汲古谓圣贤诲人皆以反身修行为要夫子曰君子求诸已小人求诸人孟子曰爱人不亲反其仁治人不治反其知礼人不答反其敬行有不得反求诸已先儒亦曰道学之要正已以感人人未之信反躬自治先生曰此言是患学者但能言而不行[见诲语] 
乐记亦非知道者作其曰人心之动物使之然也此语固然庸众皆不知其非而知道者不肯为是言盖知道则信百姓日用斯道而自不知百姓日用无非妙者惟不自知故昏乱也故曰物使之然则全以为非裂物我析动静害道多矣礼乐无二道吾心发扵恭敬品节应酬文为者人名之曰礼其恭敬文为之间有和顺乐易之情人名之曰乐庸众生而执形动意形不胜其多意亦不胜其多不知夫不执不动则大道清明广博天地位其中万物育其中万事万理交错其中形殊而体同名殊而实同而乐记谆谆言礼乐之异分裂太甚由乎其本心之未明故其言似通而实塞似大而实小是谓以其昏昏使人昭昭已自疑阻安能使人不疑阻其引孔子之言善矣其曰礼乐之情同亦庶几焉要其本旨不为大道故曰似通实塞其情状尤著者曰礼乐极乎天而蟠乎地蟠之为言乃记礼者之意态而礼乐之道非动静之可言而况扵蟠乎又曰穷髙极逺而测深厚皆意说又曰乐者敦和率神而从天礼者别宜居鬼而从地尤其可笑孔子曰礼本扵大一分而为天地转而为阴阳变而为四时呜呼圣言至矣圣人虽因人心以天地为二故曰分以阴阳为流转故曰转今人心本无礼乐蟠乎地之意何为又増益之以起其意乎辞意甚明与圣言霄壤矣 
乐记又曰钟以立号号以立横横非正音也又曰君子听钟声则思武臣亦偏矣失中和之道矣又曰磬以立辩辩以致死君子聴磬声则思死封疆之臣死节虽正而尊言扵此益偏矣失和矣又曰丝声哀哀非中正之声也竹声滥滥亦非正音又曰君子听竽笙箫管之声则思蓄聚之臣吁异哉大学曰与其有聚敛之臣宁有盗臣而作乐记者反思之乎 
乐记曰其本在人心之感扵物也吁亦末矣夫乐之道无本末无始终如欲启诱庸众姑言其本则人心之未感于物者其本也易曰干元万物资始乐者乐也乐说何自而生乎知此则知乐矣则知宫商角征羽上下抑扬之妙矣则知动静一矣感与未感一矣今也专指感扵物为本则蔽惑人心害其本然之妙矣 
即实而言乐即礼礼即乐名殊而实一姑循学者进德次序而言则由礼节以入扵和乐之妙故曰修礼以耕之播乐以安之而乐记曰知乐则几扵礼矣尤其失言乐记又曰仁近扵乐义近扵礼乐率神而从天礼居鬼而从地扵大道一贯之中而妄立町畦至此重复又曰乐由中出礼自外作乐由中出故静礼自外作故文又曰乐章德礼报情反始又曰乐统同礼辩异分裂坚定如此害道为甚啴慢邪也简节正也猛厉邪也刚毅正也乐记乃一之何也 
乐有所谓九夏夏大也大哉乐乎乐音生扵人心播于歌诗锺鼓管弦笙磬通于天地感扵鬼神节扵四时明于日月动散于雷霆风雨发育扵万物大矣哉王出入奏王夏王之一出一入至大也出入之时大矣哉孔子曰正明目而视之不可得而见也倾耳而听之不可得而闻也不特王之出入至大也尸之出入亦大也故尸出入奏肆夏不特尸之出入至大也牲之出入亦大也故牲出入奏昭夏牲之为物微也疑不可以言大也乌乎大哉天地之间何一物之不大也何一物之可以明目而视可以倾耳而聴也是故宾来则奏纳夏者明乎宾之来主之纳皆大也皆孔子之所谓不可见不可闻也臣有功奏章夏明乎臣之有功君之章之至大也亦不可见不可闻也夫人祭奏齐夏齐敬之心又何其至大也族人侍奏族夏又何其至大也至扵客醉而出或者以为醉而已出而已何足以为大也而奏祴夏焉圣人扵是特明其至大而无以加也是故有牍焉有应焉有雅焉虽在乎陶陶之中而歩步应四时之节公之出入也奏骛夏又以明公之一出一入其大与天地同与四时同与鬼神同与古列圣同天下无二道也是故天下无二大也人皆有是大而自谓不能者自贼者也谓其君不能者贼其君者也谓人不能者贼夫人者也圣人先觉我心之所同然耳一日觉之何所不通何所不同是故九夏一夏也于以明天下之无二大也圣人扵礼乐一名一物而致其深旨焉其启佑万世至矣[见训语] 
汲古谓乐记者以其记乐之义是否先生曰乐记非圣人之言曰乐由中出礼自外作又曰乐由天作礼以地制夫道一而已矣乐记之书似髙深而实不知道徒惑乱后学又曰礼乐极乎天而蟠乎地穷髙极逺而测深厚曰蟠曰测意状益露 
汲古谓乐者圣人所以善民心移风俗何周之旄人掌舞夷乐而祭祀宾客亦舞之先生曰圣人之心天地之心也圣人为天地两间之主虽四夷之民皆吾赤子也人心皆天地之心也四夷之乐以中正之音一之皆可以同天地之和感人心之善[互见诲语] 
祭法王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼孔子家语子羔问庙制扵孔子孔子曰天子立七庙三昭三穆与太祖之庙而七太祖近庙皆月祭之逺庙为祧有二祧焉享尝乃止王制亦曰天子七庙三昭三穆与太祖之庙而七而郑康成据礼纬谓夏五庙殷六庙周七庙康成岂未见商书之咸有一德七世之庙可以观徳则殷七庙甚明谓周七庙大槩是矣而亦有始末礼器曰夏立尸而卒祭殷坐尸周旅酬六尸六尸六庙也周之始享尝之庙六而已而康成之注曰后稷发爵不受旅凿说也礼器方言尸岂有发爵之尸而独不及乎康成不思武王欲祖文王之心而执七庙之常说也又忘祭法周人祖文王而宗武王欤康成礼学详审然不无差失其甚病者不善属文而好穿凿牵合此注周旅酬六尸谓后稷发爵之尸不言亦不善属文之验也康成改醴宾为礼宾改醴妇为礼妇以唯舒武为唯舒冠礼玄端玄裳黄裳杂裳可也强注作上士玄裳中士黄裳下士杂裳其不善属文之状若此者众孔子家语虽曰孔子观周遂入太庙后稷之庙然此乃记者之言非孔子之言况家语所记多误是时其以文王未正太祖之名位而周人或以称后稷之庙耶祭法及孔子家语皆曰周人祖文王而宗武王则文王为太祖甚明家语及祭法皆曰逺庙为祧而康成以有功德者为二祧夫逺庙不以功徳言也孔子谓以功德见祖宗者其庙不毁则殷之太宗中宗髙宗皆当不毁康成又将何以处之天子之庙七而周旅酬六尸六庙者武王将以祖文王虚其位以待之也太祖不可迁也是故周之始享尝之庙六而已后稷虽以始祖亦有庙而不与六庙同其所郊则及焉大祭则及焉有祷则及焉惟四时享甞祫不及旅酬六尸享甞祫祭也周家推本姜嫄大司乐首言享先妣谓姜嫄也閟宫有侐谓姜嫄之庙也姜嫄有庙则后稷宜亦有庙姜嫄之生后稷也神后稷始封则后稷始祖也周礼守祧奄八人每庙一人则当有八庙武王 
周公之时庙惟姜嫄后稷三昭三穆是为八欤家语又曰不及太祖虽在禘郊其庙则毁者谓鲧之类尔无功德不祖不宗以亲故郊故其后去祧而坛是为毁欤周至共王时文王始正太祖之位而三昭三穆至懿王时始复三昭三穆至孝王时武王之庙不迁不毁太祖及三昭三穆及武王及后稷其庙九矣而曽子问古者师行必以迁庙主行乎孔子曰天子廵守以迁庙主行载于齐车言必有尊也今也取七庙之主以行则失之矣当七庙五庙无虚主言五庙者谓诸侯也言七庙者因彼失礼而生文尔不可遂执此以为周止七庙 
祭义曰致爱则存致悫则着未知鬼神之无所不在也人自知德之无所不在则信鬼神之无所不在矣 
祭义曰殷人贵富而尚齿此非圣人之言也富非道之所贵也而家语谓孔子之言岂记者之差乎圣言之传讹记谬者亦多矣 
君执干戚就舞位君为东上冕而总干率其羣臣以乐皇尸孝敬之诚发扵中逹扵外者自尔也而曰此与境内乐之之义也非也礼家之说也失其诚敬支离而为是说也又曰所以假于外而以増君子之志也此又祭统之意说也求道于心外而溺没于故智者也 
孔子燕居子张子贡言游侍纵言至扵礼子曰居女三人者吾语女礼使女以礼周流无不徧也人心之礼本周流无不徧三子未明今启之教之故曰使夫言以启人因言而后生名而人以名而致惑天下之名众矣不可不思其故也曰道曰德曰仁曰义曰礼曰乐悉而数之奚有穷尽所谓道者圣人特将以言夫人所共由无所不通之妙故假借道路之名以明之非有其体之可执也所谓德者特以言夫直心而行者即道之在我者也非道之外复有徳也所谓直心而行亦非有实体之可执也仁者知觉之称疾者以四体不觉为不仁所谓仁者何思何虑此心虚明如日月之照尔亦非有实体也礼者特理而不乱之名乐者特和乐而不淫之名以是观上数名者则不为名所惑不为名所惑则上数名者乃所以发明本无名言之妙而非有数者之异也是故道即礼礼即乐乐即诗书易春秋孔子又曰礼本扵太一分而为天地转而为阴阳变而为四时列而为鬼神又曰人者天地之德阴阳之交鬼神之会五行之秀孔子不为名言所惑洞见贯道至一之妙故确然曰礼周流无不徧也[见训语] 
孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也孔子斯言见小戴记学者厌观熟诵圣诲切的如是而未闻有表而明之者此无他无意之可解无说之可求如空之不可升如金石之不可鑚或者强为之说则曰其相生有义焉噫嘻异哉孔子曰乐之所至哀亦至焉未有相生之言也而亦曰至者又何耶至即不见不可闻彼惟不知可见即不可见可闻即不可闻故弃粗而求精弃一而求二哀乐必有物人以为必可见哭笑必有声人以为必可闻而孔子则曰不可见不可闻非弃形而言义也形即无形无形即形声即无声无声即声正不必作意以离之也据实而论不见其为二也意作而始离始二也自孔门诸贤犹率病乎意故孔子谆谆止絶之曰母意而况于后世乎意积见牢故虽闻正实之言反骇怪以为不可解今学者诚尽屏胷中之意说则自明自信矣[见训语] 
孔子闲居子张子贡言游侍论及扵礼子曰慎听之女三人者吾语女礼犹有九焉大飨有四焉苟知此矣虽在畎畆之中是亦圣人已两君相见揖让而入门入门而县兴揖让而升堂升堂而乐阕下管象武[家语作舞]夏钥序兴陈其荐俎序其礼乐备其百官如此而后君子知仁焉行中规还中矩和鸾中采齐[家语作荠]客出以雍彻以振羽是故君子不必亲相与言也以礼乐相示而已孔子又曰入门而金作示情也然则县兴而金作铿然而鸣即吾之情也何以言为也又曰升歌清庙示德也然则人声由中而发文德由中而畅即吾之徳也何以言为也又曰下而管象示事也然则堂下管钥武舞文舞次序而兴又即吾之事也何必身亲之也浑然天地万物皆吾之体也纯然宫商节奏皆吾之用也荐俎非外百官非彼行非行夫孰知其所以行而自中规还非还夫孰知其所以还而自中矩和鸾车之和鸾也而即吾之中采齐也客出以雍其彻也以振羽荘敬和乐之妙又何其始始终终而不可致诘也畎畆之中无两君相见之礼也而即两君相见之礼也无金声之乐也无管象夏钥也而管象夏钥之音舞未尝不日奏于其前而昧者不见不闻也耒耜之器耕蓺之勤良禾之欣荣耘耔之仁两目散日月之明四体运天地之神步中和鸾之节声谐韶濩之音此岂说合而强同之哉黙而识之当自知自信也不可思也不可言也学道者率以言而离黙而近孔子引三子归之一黙之中庶乎黙而成之矣[见训语] 
孔子谓子贡曰女以予为多学而识之者与对曰然非与子曰非也予一以贯之孔子曰天有四时春秋冬夏风雨霜露无非教也地载神气神气风霆风霆流形庶物露生无非教也清明在躬气志如神嗜欲将至有开必先天降时雨山川出云其在诗曰嵩髙惟岳峻极于天惟岳降神生甫及申惟申及甫维周之翰四国于蕃四方于宣此文武之德也孔子曰予欲无言子贡曰子如不言则小子何述焉子曰天何言哉四时行焉百物生焉天何言哉孔子曰人者天地之德阴阳之交鬼神之会五行之秀孔子曰夫礼必本于太一分而为天地转而为阴阳变而为四时列而为鬼神孔子曰射之以乐也何以听何以射人皆曰所以听者以耳而所谓耳者肤与肉而已肤肉能听乎孔子扵是致其问曰何以听人皆曰所以射者心与手而已而所谓心者何状方其挽弓挟矢而心已注于鹄及其射已心又若入而执之无得视之无见穷之无乡域卒不知其所孔子扵是又致其问曰何以射乌乎至哉射者即听者听者即视者视者即思者是数者杂出而并用何末何本何始何终无所不通是之谓大同其间髙者曰天厚者曰地明者曰日月暄凉寒暑曰四时震动者曰风霆润泽者曰雨露凝结者曰霜雪恍惚变化者曰鬼神其事亲曰孝其事君曰忠其事长曰顺其抚下曰慈其节曰礼其和曰乐言之则无穷思之则无说其谓之事物也非粗其谓之道德性命也非精粒我烝民莫匪尔极设官分职莫匪尔极哀乐相生孔子以为不可见不可闻则精粗之名何所置之知春秋冬夏风雨霜雪之无非教则知之矣知神气风霆庶物露生之无非教则知之矣知孔子之一贯则知之矣知则不知不知则知知即不知不知即知[见训语] 
深衣曰古者深衣盖有制度以应规矩准绳权衡短毋见肤长无被土此言其纵也又曰续衽钩邉此言其衡也自旁而数之衽居其端也古之衽今之襟亦曰袂也深衣属裳则当续衣之衽使之长与裳齐也上狭下广其边如钩言其旁曲也于体为宜玉藻曰衽当旁此之谓也衽亦修广矣矧当衣前故首言之丧服言丧衣裳负适袂祛广博尺寸靡不备载独不见所谓襟焉而有曰衽二尺而有五寸是衽即襟也丧服言衣二尺有二寸襟与衣齐而衽二尺有五寸何也言衣带下尺则衣之长略可知袂幅属衣之处曰二尺二寸此言袂之度而衣之长大畧三尺二寸内阙中八寸偏前以安项衽缀扵前领平衡之下则衽长二尺五寸正其度也通乎丧服之衽则深衣之衽与衣齐是为襟昭昭矣郭璞注方言亦谓衽为襟郑康成既误释之孔颕逹复误疏之谓深衣十二幅幅即衽也且援鲁哀公以衽受齐馈为证而深衣之篇未尝以幅为衽又与玉藻衽当旁之文不符盖孔思不及此故不知此下广之衽正足以受馈不为不寛古志四夷左衽丧记敛衣左衽咸谓襟也左传结衽若讼者结此衽也古棺有衽是谓小要以钩边如衽也古曰衽度度左敛右敛如衽也详考衽制无所不通深衣曰要缝半下玉藻曰深衣三袪缝齐倍要袪尺二寸袪袂口也袂今之袖也三袪言其大畧谓深衣之长也非恰言必三尺六寸古尺短盖侈乎衰衣矣康成之注曲矣齐下也其缝倍要即要缝半下也深衣曰袂之髙下可以运肘言乎当掖之度也又曰袂之长短反诎之及肘带下无厌髀上无厌胁当无骨者制十有二幅以应十有二月袂圜以应规曲袷如矩以应方祫交领也夫衰衣上古之制也领正方其前平衡故可缀六寸之衰后儒不究古者制衣之始自然之体若是而曰如今中衣邪领之交亦近扵方也使古表衣之领果邪则六寸之衰扵何所制之也邪缀扵前领则非宜也非正也古初制衣惟取阙中之方以安项尔简甞为方领深衣乆则前坠近扵今之圆领则后世变而为圆领亦其势之自然又变而为邪领其当暑之为欤以是为中衣不敢以为表衣人心之灵不敢向巧而下朴也不敢贵末而忘本也深衣曰负绳及踝以应直下齐如权衡以应平故规者行举手以为容负绳抱方以直其正方其义也故坤六二之动直以方也下齐如权衡者以安志而平心也五法已施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也深哉衣乎奚止次而已矣十有二幅即十有二月也袂圆天也祫方地也负绳及踝直也下齐如权衡平也奚止扵应之而已也人性自善自直自平自广大自神明自无所不通自与天地同有毫厘不平者不可以服是衣也有毫厘不直者不可以服是衣也有毫厘与天地有间者不可以服是衣也深衣惟曰抱方时已圆其所负之方欤中古之制欤抑阙中偏前故为抱方欤循颈而势同故独言抱方欤深衣曰具父母大父母衣纯以缋具父母衣纯以青如孤子衣纯以素纯袂縁纯边广各寸半玉藻曰朝玄端夕深衣深衣袂可以回肘长中继揜尺祫二寸谓长衣中衣则继袂之长掩乎不露复一尺而已反诎不及肘也微短扵深衣之袂也 
</div>
    <div class="pagination">
<a href="慈湖遗书_page5.html">上一页</a><a href="慈湖遗书.html">1</a><a href="慈湖遗书_page2.html">2</a><a href="慈湖遗书_page3.html">3</a><a href="慈湖遗书_page4.html">4</a><a href="慈湖遗书_page5.html">5</a><span class="current-page">6</span><a href="慈湖遗书_page7.html">7</a><a href="慈湖遗书_page8.html">8</a><a href="慈湖遗书_page9.html">9</a><a href="慈湖遗书_page10.html">10</a><a href="慈湖遗书_page11.html">11</a><span>...</span><a href="慈湖遗书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
