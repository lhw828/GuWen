<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 1 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 1 页/共 30 页
  </h1>
  <div class="content">
   唐宋八大家文集 韩愈集  　  　 
总 目 
●卷一·赋、古诗一 
●卷二·古诗二 
●卷三·古诗三 
●卷四·古诗四 
●卷五·古诗五 
●卷六·古诗六 
●卷七·古诗七 
●卷八·联句 
●卷九·律诗一 
●卷十·律诗二 
●卷十一·杂著一 
●卷十二·杂著二 
●卷十三·杂著三 
●卷十四·杂著四、书一 
●卷十五·书二、启 
●卷十六·书三 
●卷十七·书四 
●卷十八·书五 
●卷十九·书六、序一 
●卷二十·序二 
●卷二十一·序三 
●卷二十二·哀辞、祭文一 
●卷二十三·祭文二 
●卷二十四·碑志一 
●卷二十五·碑志二 
●卷二十六·碑志三 
●卷二十七·碑志四 
●卷二十八·碑志五 
●卷二十九·碑志六 
●卷三十·碑志七 
●卷三十一·碑志八 
●卷三十二·碑志九 
●卷三十三·碑志十 
●卷三十四·碑志十一 
●卷三十五·碑志十二 
●卷三十六·杂文 
●卷三十七·行状、状 
●卷三十八·表状一 
●卷三十九·表状二 
●卷四十·表状三 
●外集·卷一 
●外集·卷二 
●外集·卷三 
●外集·卷四 
●外集·卷五 
●外集·卷六 
●外集·卷七 
●外集·卷八 
●外集·卷九 
●外集·卷十 
●遗文 
●补遗 

   　  　    　 
●卷一·赋、古诗一 
（宋莒公云：冯章靖亲校旧本，每卷首具列卷中篇目，冯悉云以朱墨减杀之，惟存其都凡。集外别有目录一卷。今按：李汉所作序云“总七百首，并目录，合四十一卷”，则正与冯合。） 
　　【感二鸟赋】   
　　（并序　公贞元十一年正月至三月，以前进士三上宰相书，不报。时宰相赵憬、贾耽、卢迈，宜其不遇也。五月东归，遇所献二鸟，感而作。公之赋见于集者四，大抵多有取于《离骚》之意。此篇苏子美亦谓其悲激顿挫，有骚人之思，疑其年壮气锐，欲发其藻章以耀于世。苏语虽少贬，然《进学解》所云不虚矣。）   
　　贞元十一年，（一或作五，以诸谱考之，作一为是。）五月戊辰，愈东归。癸酉，自潼关（潼关在华阴。）出息于河之阴。时始去京师，有不遇时之叹。见行有笼白乌、白鸲鹆而西者，（《旧史》德宗贞元十一年，河阳献白乌。）号于道曰：“某土之守某官，（一作某土之守臣某，用《礼记》全句。守音狩。）使使者进于天子。”（使使，下去音。）东西行者皆避路，（西下，阁、杭本无行字，考之《礼记》及公《送温造序》，当有。）莫敢正目焉。因窃自悲，幸生天下无事时，承先人之遗业，不识干戈、耒耜、攻守、耕获之勤，读书著文，自七岁至今，凡二十二年。其行己不敢有愧于道，（于，杭作之，非是。）其闲居思念前古当今之故，亦仅志其一二大者焉。选举于有司，与百十人偕进退，（十或作千，此专为选举而言也。贞元九年，应宏词者仅三十二人。作十为是。退上或再有偕字。）曾不得名荐书，（方从阁本，名上有列字，名下有于字。今按：嘉杭本与谢本，并无此二字，语简而意已足，方本非是。）齿下士于朝，以仰望天子之光明。今是鸟也，惟以羽毛之异，（以下或有其字。）非有道德智谋，承顾问，赞教化者，乃反得蒙采擢荐进，光耀如此。（此下诸本有“可以人而不如鸟乎”一句，今从阁本、《文粹》删去。）故为赋以自悼，且明夫遭时者，虽小善必达；不遭时者，累善无所容焉。其辞曰：   
　　吾何归乎！（此句或在“苟有食其从之”下。）吾将既行而后思，诚不足以自存，苟有食其从之。（苟或作敬，非是。）出国门而东骛，（音务，驰也。）触白日之隆景；时返顾以流涕，念西路之羌永。（路一作洛，羌或作差。今按：作差固谬，然羌乃发语之词，施之句内，似亦未安，以上文“反顾流涕”之语推之，则西路乃长安之路，而此字当为浸渐愈益之意，不知的是何字，又恐或是逾字。）过潼关而坐息，窥黄流之奔猛；（黄流或作流黄。）感二鸟之无知，方蒙恩而入幸；惟进退之殊异，增余怀之耿耿；彼中心之何嘉，（之或作其，嘉或作，非是。）徒外饰焉是逞。（焉或作而。）余生命之湮厄，曾二鸟之不如；汨东西与南北，（《楚辞》：“汨余若将不及。”《说文》：“水流也。”汨音聿。）恒十年而不居；（恒或作亘，而或作以。恒，居邓切，与亘竟之亘同。班固《叙传》：“恒以年岁。”《选》诗：“徙倚恒漏穷。”）辱饱食其有数，（其，一作兮。）况策名于荐书；（策，方从阁、杭作荣。云：公《上宰相书》“非苟没于利荣于名也”，与此义通。今按：唐人策字，俗体从竹从宋，亦有只从[A061]者，与荣字绝相近，故阁本作荣，盖传写之误耳。方引“荣于名”，亦与此语意不相似。于或作与，亦非是。）时所好之为贤，（好，去声。）庸有谓余之非愚。昔殷之高宗，得良弼于宵寐；（或云：昔上当有在字，或是念字，由上句末有愚字，相似而脱也。）孰左右者为之先，信天同而神比。（先下或有容字，信或作容，皆非是。《汉·郦食其传》：“沛公吾所愿从游，莫为我先。”韩语祖此。）及时运之未来，或两求而莫致；虽家到而户说，（或作晓。）只以招尤而速累。盖上天之生余，亦有期于下地；盍求配于古人，独怊怅于无位。惟得之而不能，（惟，方作虽，惟字正是斡转处，作虽即无力矣。能或作孤，亦非是。）乃鬼神之所戏；幸年岁之未暮，庶无羡于斯类。（今按：上文之意，若曰天之生我，必有所用，何不力慕古人，如傅说之徒，而独怊怅于无位耶！惟或者苟得其位，而不能追配古人，但如二鸟之空被荣宠，乃是鬼神之所戏耳，故“幸年岁之未晚”，而“庶几无慕于斯类”也。斯类盖并指二鸟与彼“得之而不能者”而言也。欧阳文忠读李习之《幽怀赋》，以谓翱一时有道而能文者，莫如韩愈。愈尝有赋矣，不过羡二鸟之光荣，叹一饱之无时尔，是心使光荣而饱，则不复云矣。若翱独不然，其赋曰：“众嚣嚣而杂处兮，咸叹老而嗟卑。视余心之不然兮，虑行道之犹非。”怪神尧以一旅取天下，而后世子孙，不能以天下取河北以为忧。呜呼！使当时君子，皆易其叹老嗟卑之心，为翱所忧之心，唐之天下，岂有乱与亡哉！欧阳子之论善矣。虽然，公不云乎，文章之作，常发于羁旅草野，至王公贵人，气得志满，非性能而好之，则不暇以为。《感二鸟赋》盖所谓发于羁旅草野者，使其光荣而饱，忧天下之心，孰谓公一日忘耶？）   
　　【复志赋（并序）】   
　　（公贞元八年擢进士第，十一年犹未得仕，东归，十二年始佐汴州。明年，又辞以疾，此赋句法，步骤《离骚》往往相似。晁无咎尝取此赋于《变骚》。）   
　　愈既从陇西公平汴州，（陇西公，董晋也。按晋《行状》：贞元十二年七月，拜检校尚书、左仆射、汴州刺史，晋受命遂行。公及刘宗经、韦弘景，实从之。辟公为汴州观察推官。其曰“明年七月”，则十三年作也。）其明年七月有负薪之疾，（负薪，贱者之称，《礼记》：“问庶人之子，长曰能负薪矣，幼曰未能负薪也。”又：“君使士射，不能，则辞以疾，曰：某有负薪之忧。”郑氏注：“忧亦作疾。”《公羊注》云：“大夫病曰犬马，士病曰负薪。”公病作此赋，故云。）退休于居，作《复志赋》，其辞曰：   
　　居悒悒之无解兮，（悒音邑，忧也。《选》：“良增悒悒。”解或作辞。）独长思而永叹；（音滩，《骚》云：“心郁郁之忧思兮，独永叹乎增伤。”）岂朝食之不饱兮，宁冬裘之不完。昔余之既有知兮，诚坎轲而艰难；（坎轲，不平易貌，《选》：“坎轲多辛苦。”轲音可，坎或作。）当岁行之未复兮，从伯氏以南迁。（岁行十二年而一复，大历十二年，公从兄会南迁韶州，时年十岁，故云“岁行未复”也。伯氏，兄称。《诗》：“伯氏吹埙，仲氏吹篪。”）凌大江之惊波兮，过洞庭之漫漫；（按《唐·地理志》：“洞庭在岳州巴陵县。”郭璞注《山海经》云：“洞庭地穴，湖水广圆五百余里，日月若出没于其中也。”漫漫，大水貌。《选》：“归海流漫漫。”漫，谟官切。）至曲江而乃息兮，（《唐·地理志》：韶州治曲江县。）逾南纪之连山。（唐一行以天下山河之象，存乎两戒，分南北纪，韶在南纪之外焉。《诗》云：“滔滔江汉，南国之纪。”南纪字，杜诗多用，如“南纪风涛壮”，“南纪阻归楫”，“相国生南纪”之类。）嗟日月其几何兮，携孤嫠而北旋；（孤谓孤儿，嫠谓寡妇。《左氏传》云：“莒子杀其夫，己为嫠妇。”谓会卒于韶州，公从嫂归葬河阳。携，户圭切。嫠音厘。旋，以宣切，还也。孤嫠一作嫠孤。）值中原之有事兮，将就食于江之南。（方从阁本无将字，于下有大字，或又无之字。今详文势，皆非是。建中二年，成德、魏博、山南、平卢节度，相继称乱。三年，王武俊、李希烈反。四年，泾原姚令言犯京师，德宗幸奉天，朱Г犯奉天。兴元元年，李怀光反，如梁州。贞元元年，公以中原多故，避地江左。）始专专于讲习兮，非古训为无所用其心；（方从阁本古作诂，为作焉，非是。）窥前灵之逸迹兮，（灵一作修。）超孤举而幽寻。既识路又疾驱兮，孰知余力之不任（音壬）。考古人之所佩兮，阅时俗之所服。（《骚》云：“謇吾法夫前修兮，非世俗之所服。”服，亦佩也。考古之所佩，与时之所服，言当世之士，不及古人远矣，惟己可庶几古人也。阅，杭作阙，非是。）忽忘身之不肖兮，（之或作而，又或作之者，皆非是。）谓青紫其可拾。（夏侯胜谓诸生曰：“经术苟明，取青紫如俯拾地芥耳。”梁刘孝标《辨命论》曰：“视韩彭之豹变，谓鸷猛致人爵；见张桓之朱绂，谓明经拾青紫，岂知有力者运之而趋乎！”公此语事本《夏侯胜传》，而意取刘孝标论。）自知者为明兮，（《老子》：“知人者知，自知者明。”）故吾之所以为惑。（吾下或有志字，非是。）择吉日余西征兮，亦既造夫京师。（京师在西，故云西征。公贞元二年，自宣城至京师。既或作冀。）君之门不可迳而入兮，（迳或作径。）遂从试于有司。惟名利之都府兮，羌众人之所驰。（羌，起羊切。或作差，非。所，或作四。《骚》云：“羌众人之所仇。”羌，楚人发语端词，犹言卿何为也字。）竞乘时而附势兮，纷变化其难推。（附势或作射利，或只附字作射字。班彪曰：“乘时射利，商人之功。”此借用其语以讥世也。）全纯愚以靖处兮，将与彼而异宜。欲奔走以及事兮，顾初心而自非。朝骋骛乎书林兮，夕翱翔乎艺苑。（扬雄《长杨赋》云：“并包书林。”《剧秦美新》云：“发秘府，览书林，遥集乎文雅之囿，翱翔乎礼乐之场。”班固《宾戏》云：“真婆娑乎艺术之场，休息乎篇籍之囿。”骋或作驰。《楚辞》：“朝骋骛乎江皋。”作驰非是。）谅却步以图前兮，（却，去约切，退也。《家语·儒行篇》：“是犹却步而欲求及前人，不可得也。”《前汉·刘向传》：“犹却行而求及前人也。”）不浸近而愈远。哀白日之不与吾谋兮，至今十年其犹初。岂不登名于一科兮，（贞元八年公登第。）曾不补其遗余。进既不获其志愿兮，退将遁而穷居。（《骚》云：“进不入以离尤兮，退将复修吾初服。”）排国门而东出兮，（贞元十一年公东归。）慨余行之舒舒。（慨或作嗟。）时凭高以回顾兮，涕泣下之交如。（之或作而，《易·大有》卦，“厥孚交如”。）戾洛师而怅望兮，（戾，郎计切。《诗》：“我客戾止。”洛师，洛阳也。）聊浮游以踌躇，（《庄子》：“圣人踌躇以兴事。”注，从容也。《骚》云：“聊浮游以逍遥。”踌音畴，躇音除。）假大龟以视兆兮（大或作火）。求幽贞之所庐。（幽贞，隐者。《易》：“幽人贞吉。”庐，寄也。曹植《节游赋》曰：“非吾人之所庐。”颜延年《拜陵庙诗》：“幼壮困孤介，末暮谢幽贞。”）甘潜伏以老死兮，不显著其名誉（音欤）。非夫子之洵美兮，吾何为乎浚之都？（夫子，谓董晋也。浚之都，汴州也。公贞元二年丙寅，始自江南入京师。十一年乙亥春，三上宰相书，不遇。夏东归，秋至洛阳。十三年丙子秋，从董晋入汴州，晋辟署试校书郎，为汴宋濠颍泗州观察推官，凡十余年矣，故上云“至今十年其犹初”。）小人之怀惠兮，犹知献其至愚。固余异于牛马兮，宁止乎饮水而求刍。伏门下而（或作下之）默默兮，竟岁年以康娱。（竟或作卒。）时乘间以获进兮，（间，何艰切，暇也，又居苋切，空隙也。《楚辞·九章》篇：“愿乘间而自察。”）颜垂欢而愉愉。（而或作之。）仰盛德以安穷兮，又何忠之能输？昔余之约吾心兮，谁无施而有获；（方从阁本，谁作惟，下又有德字。李本谓陈无已去德字，今本复讹惟为谁，其误甚矣。今按：此句本云用《楚辞》“孰无施而有报，孰不殖而有获”之语。词意既有自来，又与上下文势相应，故嘉杭本与诸本多如此。乃是韩公本文，相传已久，非陈以意定也。阁本之缪如此，而方信之，反以善本为误，今不得不辨也。又嘉杭本世多有之，而其不同处，方皆不录，岂其偶未见耶，抑忽之而不观也？）嫉贪佞之ㄜ浊兮，（《说文》：“ㄜ浊水不流。”《孟子》：“数罟不入ㄜ池。”ㄜ，汪胡切。）曰吾其既劳而后食。（方无既字，非是。）惩此志之不修兮，爱此言之不可忘。（修，方作循，云：“唐人书修近循。《楚辞》亦有误者。”今按：唐人书字之误，方说是也。然此乃修误作循，非循误作修也。修，犹修好修怨之修，盖因旧增新之意耳。）情怊怅以自失兮，心无归之茫茫。（之或作而。）苟不内得其如斯兮，孰与不食而高翔。抱关之厄陋兮，有肆志之扬扬。（诸本多作阳阳。《后汉·孔嵩传》云：“晨门肆志于抱关。”《史记·晏婴传》，志气扬扬。公当是用此语。《诗》：“君子阳阳。”则注谓“无所用其心”，非公所用字也。）伊尹之乐于畎亩兮，焉贵富之能当？恐誓言之不固兮，斯自讼以成章。（斯或作聊，讼或作诵。）往者不可复兮，冀来今之可望（音忘）。   
　　【闵己赋】   
　　（公尝佐董晋于汴，未几晋薨，复佐戎徐州。徐帅，张建封也。建封又薨，公罢去，来居于洛，时贞元十六年也。晁无咎尝取此赋于《续楚辞》而系之曰：“愈才高，数黜官，颇自伤其不遇，故云。”）   
　　余悲不及古之人兮，伊时势而则然。（而或作兮。）独闵闵其曷已兮，（闵闵或作闷闷。按：洪庆善云：“欧宋皆无兮字，后皆复添。”或云：咸通本《复志赋》与此赋皆无兮字，未知孰是。）凭文章以自宣。昔颜氏之庶几兮，在隐约而平宽。（《楚辞》：“居处愁以隐约兮。”注：谓隐身守约也。《选》魏文帝《典论》云：“文王幽而演《易》，不以隐约而不务。”）固哲人之细事兮，夫子乃嗟叹其贤。恶饮食乎陋巷兮，亦足以颐神而保年。（阁本无食字，非是。）有至圣而为之依归兮，又何不自得于艰难。（何下或有苦字。东坡为胶西守，孔宗翰作《颜乐亭诗》，其《序》有曰：“昔夫子以箪食瓢饮贤颜子，而韩子乃以为哲人之细事，何哉？”苏子曰：“古之观人也，必于其小焉观之，其大者容有伪焉。人能碎千金之璧，不能无失声于破釜；能搏猛虎，不能无变色于蜂虿。孰知箪食瓢饮之为哲人大事乎？”司马温公又曰：“子瞻论韩愈，以‘在隐约而平宽’为哲人之细事，以为君子于人，必于其小观焉。光谓韩子以三书抵宰相求官，《与于襄阳书》求朝夕刍米仆赁之资，又好悦人以志铭，而受其金。其戚戚于贫贱如此，乌知颜子之所为哉。”司马、苏氏之论当矣。虽然，退之尝答李习之书曰：“孔子称颜回，一箪食，一瓢饮，人不堪其忧，回也不改其乐。彼人者有圣者为之依归，而又有箪食瓢饮足以不死，其不忧而乐也，岂不易哉。若仆无所依归，无箪食瓢饮，无所取资，则饿而死，不亦难乎。”而此赋又云尔，盖闵己之不若也。东坡、温国独谓其不然，要为颜子言之尔。）曰余昏昏其无类兮，望夫人其已远。（《诗·小雅》、焦赣《易林》，读远字皆协平声。作还者，非。夫，冯无切。）行舟楫不识四方兮，涉大水之漫漫。勤祖先之所贻兮，勉汲汲于前修之言。（《骚》云：“不量凿而正枘兮，固前修以菹醢。”注：“前修，前世修名之人也。”）虽举足以蹈道兮，（蹈道字，本《谷梁传》云：“蹈道则未也。”）哀与我者为谁。众皆舍而己用兮，忽自惑其是非。下土茫茫其广大兮，余壹不知其可怀。（壹本多作{山豆}，阁、杭本作壹，旧监本、潮本尚作一，讹壹为{山豆}，自蜀本也。《檀弓》云：“予壹不知夫丧之踊也。”韩语盖原此。）就水草以休息兮，恒未安而既危。久拳拳其何故兮，亦天命之本宜。（本或作所。）惟否泰之相极兮，咸一得而一违。（阁本作衰，非是。）君子有失其所兮，小人有得其时。聊固守以静俟兮，诚不及古之人兮其焉悲！（人下一无兮字。焉，于虔切。）   
　　【别知赋】   
　　（公岁癸未贞元十九年冬，以监察御史言旱饥，得罪，黜连之阳山令。明年春，至邑。连在唐属湖南道，时杨仪之以湖南支使来，公为赋以别之。集中又有序送焉。）   
　　余取友于天下，将岁行之两周。（周谓十二年。公自兴元元年甲子，以中原多故，避地江南，至贞元十九年癸未，凡二十年矣，故云两周。）下何深之不即，上何高之不求？纷扰扰其既多，咸喜能而好修。（好去声。纷或作伊。纷扰或作伊纷。其或作而。咸一作或，非是。）宁安显而独裕，顾厄穷而共愁。（穷或作塞。）惟知心之难得，斯百一而为收。（之或作而，斯或作在，百一或作一旦，皆非是。陆机《叹逝赋》：“得十一于千百。”韩用此意。）岁癸未而迁逐，侣虫蛇于海陬。（陬音鲰。侣或作旅。）遇夫人之来使，（夫，冯无切。使去声，将命者。）辟公馆而罗羞。（而或作以。）索微言于乱志，（《前汉·艺文志》：“昔仲尼没而微言绝。”注：“微妙之言耳。”）发孤笑于群忧。物何深而不镜，（一作考。）理何隐而不抽？始参差以异序，卒烂漫而同流。（参差，上楚簪，下楚宜切，又楚佳切，不齐也。以或作于。烂漫本或作烂熳，或作澜漫云。漫，莫半切，又谟官切，大水也。）何此欢之不可恃，遂驾马而回。（遂或作卒。而或作以。，车辕也。《诗》：“五梁。”文意谓仪之讫事而反。）山敖々其相轧，（敖，五交切。或作{敖山}。）树蓊蓊其相扌。（蓊蓊，木茂也。《前汉》：“观众木之蓊{艹爰}。”扌，绞也，《仪礼》“殇之者不扌垂”注：“不绞其带之垂者。”杜诗：“古木あだ枝相扌。”蓊音翁，又乌孔切。扌，居由切，扌或作缪雨浪浪其不止，《楚辞》：“沾余襟之浪浪。”并音琅。）云浩浩其常浮。（江淹《别赋》云：“风萧萧而异响，云漫漫兮奇色。”公此颇效其体。云或作雪。浩浩或作活活。其或皆作而。）知来者之不可以数，（《楚辞·哀时命篇》：“亻来者不可与期。”渊明《归去来辞》：“知来者之可追。”数，频也。《论语》：“朋友数，斯疏矣。”数音朔。或无者字，或无之字，皆非是。）哀去此而无由。（而或作以。）倚郭郛而掩涕，空尽日以迟留。（而或作其。）   
　　◎古诗一   
　　【元和圣德诗（并序）】   
　　（此诗元和二年作。《宪宗纪》：永贞元年八月即位，明年正月改元元和。杨惠琳据夏州叛。三月辛巳，夏州兵马使周承全斩惠琳，传首以献。九月辛亥，高崇文奏收成都，擒刘辟以献。十月壬午，淄青李师道，十一月戊申，武宁张皆受命。二年正月己丑朔，上亲献太清宫太庙。辛卯，祀昊天上帝于郊丘。还宫，大赦天下。公时为国子博士，分教东都，此诗所以作也。穆伯长曰：“退之《元和圣德诗》、《淮西碑》，柳《雅章》之类，皆辞严义伟，制作如经，能然耸唐德于盛汉之表。”《笔墨闲录》云：“此序乃司马迁之文，非相如文也。”）   
　　臣愈顿首再拜言：（此下或有曰字。）臣伏见皇帝陛下即位以来，诛流奸臣，（永贞元年八月庚子，宪宗即位，壬寅贬右散骑常侍王亻丕为开州司马，前户部侍郎、度支盐铁转运使王叔文为渝州司户。九月，贬韩泰等为诸州刺史。十一月，贬中书侍郎平章事韦执谊为崖州司户。诛流奸臣，谓此也。）朝廷清明，无有欺蔽。外斩杨惠琳、刘辟，以收夏、蜀；东定青、徐积年之叛。海内怖骇，不敢违越。郊天告庙，神灵欢喜。风雨晦明，（或作明晦。）无不从顺。太平之期，适当今日。臣蒙被恩泽，日与群臣序立紫宸殿陛下，（或无陛字。）亲望穆穆之光。而其职业，（而或作况。）又在以经籍教导国子，诚宜率先作歌诗以称道盛德，不可以辞语浅薄，不足以自效为解。（或作懈，或作辞，皆非是。自《左传》请以曹为解，迁、固相承，用之非一。）辄依古作四言《元和圣德诗》一篇，凡千有二十四字，指事实录，具载明天子文武神圣，以警动百姓耳目，传示无极。（警或作惊，流俗妄改也。《史记》：“尊宠乐毅以警动燕、齐。”义当用此。）其诗曰：   
　　皇帝即阼，（或作祚，《史记·文纪》有“皇帝即阼”一全语，实用阼字。今按：阼，谓东阶也。作祚非是。）物无违拒，曰而，曰雨而雨。（《尚书·洪范》篇：八庶征，曰雨，曰。曰肃，时雨若。曰，时若。）维是元年，有盗在夏，欲覆其州，以踵近武。（近或作其。踵，继也。武，迹也。先是德宗建中间，李希烈、朱Г等反，至是杨惠琳、刘辟继踵而起焉。）皇帝曰嘻！岂不在我？负鄙为艰，纵则不可。出师征之，其众十旅。（十或作千。方云，按此专纪杨惠琳之乱也。时严绶在河东，表请讨之。诏与天德军合击，未尝他出师也。十旅为正。今按：《周礼》，五人为伍，五伍为两，四两为卒，五卒为旅。则一旅五百人，而十旅五千人也。方说得之。亦见以顺讨逆，师不在众之意。）军其城下，告以福祸。腹败枝披，不敢保聚，掷首陴外，（陴，城上女墙，《左氏》：“卫人登陴。”音脾。）降幡夜竖。（谓承全斩惠琳也。）疆外之险，莫过蜀土。韦皋去镇，刘辟守后。血人于牙，不肯吐口。（《传》言：辟尝病，见问疾者，必以手行入其口，辟辄裂食之。其很恶如此。人或作入。）开库士，曰随所取，（曰，方作日。今按：此乃述其诱士卒之词，方本非是。）汝张汝弓，汝鼓汝鼓，（上鼓字或作伐，或作桴，或作击，《春秋传》云：伐鼓于社。伐，击也。《诗·采芑》：“伐鼓渊渊，振旅阗阗。”）汝为表书，求我帅汝。（《传》言：辟守后，务讽诸将徼麾节。）事始上闻，在列咸怒。皇帝曰然，嗟远士女，苟附而安，则且付与。读命于庭，（读或作续，非是。）出节少府，（唐《百官志》云：符宝郎凡命将遣使，皆赐旌节，旌以专赏，节以专杀。）朝发京师，夕至其部。（辟既自为留后，上初嗣位，未能讨。是岁十二月，以辟为西川节度副使，知节度事。）辟喜谓党，汝振而伍，蜀可全有，此不当受。（不当或作当不，非是。辟既得旌节，志益骄，求兼三川，上不许。）万牛脔炙，（或作[B105]。脔，切也。《庄子》，不敢食一脔。[B105]与炙同。《广韵》引《周书》，始燔肉为炙。又《礼记》，毋嘬炙。脔，力转切。[B105]，之夜切，或曰即字，侧吏切。）万瓮行酒，以锦缠股，以红帕首。（方云：荆公本音麦，潮本亦然。《方言》注：落头，帕头也，音貊。今多读作莫辖切。公送李益、郑权《序》，皆用此语。或作末字，盖二音通读。今按：《集韵》，帕，莫白切，无莫辖音。末，莫葛切，带也。方说误。《实录》曰：禹会涂山之夕，大风雷震，有甲步卒干余人，其不被甲者，以红绡帕抹其额。自此遂为军容之服。）有忄匡其凶，有饵其诱。（凶，方作胸。今按：此二句，盖言有畏其暴者，有贪其利者，故从之者众耳。非本心乐从也。方本非是。《黄石公记》曰：“芳饵之下，心有悬鱼。重赏之下，必有死夫。”诗意取此。）其出穰穰，（《诗》“降福穰穰”注：众也。穰音攘。）队以万数，（所矩切。）遂劫东川，遂据城阻。（上既不许辟三川，元和元年正月，辟遂发兵，围东川节度使李康于梓州，欲以同幕卢文若为东川节度使，因陷梓州，降李康。）皇帝曰嗟！其又可许！爰命崇文，分卒禁御，（初上欲讨辟，而难于用兵，宰相杜黄裳荐神策军使高崇文可用。元和元年正月，命崇文将步骑五千为前军，神策京师行营兵马使李元奕将步骑二千为次军，与山南西道节度严砺同讨辟。甲午，崇文出斜谷，元奕出骆谷，同趋梓州，三月克之。）有安其驱，无暴我野。日行三十，（《贾捐之传》云：吉行五十里，师行三十里。）徐壁其右。（壁或作辟。）辟党聚谋，鹿头是守。（六月，辟城鹿头关，连八栅，屯兵万余人，以拒崇文，崇文击败之。辟置栅于关东万胜堆，崇文遣骑将高霞寓攻夺之，下敢关城，凡八战皆捷。鹿头山南距成都百五十里。）崇文奉诏，进退规矩，（规或作合。）战不贪杀，擒不滥数。（杭本、三馆本、《文粹》作蓝缕，唐本作褴褛，蜀本始作滥数，校本多从之。今姑存其旧。今按：蓝缕无理，滥数盖用《左传》数俘之语。蜀本得之，他本皆误。）四方节度，整兵顿马，上章请讨，（请或作乞。）俟命起坐。皇帝曰嘻！无汝烦苦。（嘻，叹辞也，或作嘉，非是。）荆并洎梁，（荆谓荆南节度使裴均，并谓河东节度使严绶，梁谓山南西道节度使严砺也。）在国门户，出师三千，各选尔丑。（丑类也。）四军齐作，殷其如阜。（殷其或作殷殷，或作其殷。殷，安也，音隐。《诗》：“如岗如阜。”）或拔其角，（拔或作披。）或脱其距，（距，鸡距，《史记》：“投石超距。”距，其吕切。）长驱洋洋，无有龃龉。（《前汉》：“龃者，齿不正也。”《说文》：龃龉，不相值也。《选》：“或龃龉而不安。”上床吕切，又壮所切，下音语。）八月壬午，辟弃城走，载妻与妾，包裹稚乳。是日崇文，入处其宇。（日或作曰。）分散逐捕，搜原剔薮。辟穷见窘，无地自处，俯视大江，不见洲渚，遂自颠倒，若杵投臼。取之江中，（九月崇文克成都，辟与卢文若帅数十骑西奔吐蕃，高霞寓等追之，及于灌羊田，辟赴江不死，擒之。崇文遂入自城都。）枷ㄕ械手。妇女累累，啼哭拜叩。来献阙下，以告庙社。周示城市，咸使观睹。解脱挛索，夹以砧斧。（砧当作占，与椹同。《战国策》范睢曰：“臣之胸不足以当椹质，要不足以待斧钺。”是也。）婉婉弱子，赤立伛偻，（上音妪，下音缕。）牵头曳足，先断腰膂。（南轩曰：“诵退之《圣德颂》，至‘婉婉弱子，赤立伛偻，牵头曳足，先断腰膂’处，世荣举子由之说曰：‘此李斯颂秦所不忍言，而退之自谓无愧于《风》、《雅》，何其陋也。’此说如何？曰：退之笔力高，得斩截处即斩截。他岂不知此，所以为此言者，必有说。盖欲使藩镇闻之，畏罪惧祸，不敢叛耳。今人读之至此，犹且寒心，况当时藩镇乎。此正是合于《风》、《雅》处，只如《墙有茨》、《桑中》诸诗，或以为不必载，而龟山乃曰：‘此卫为夷狄所灭之由。’退之之言，亦此意也。退之之意，过于子由远矣。大抵前辈不可轻议。”）次及其徒，体骸撑拄。（《传》云：“斩于城西南独柳树下，子超郎等九人，与部将崔纲以次诛。”《说文》：撑，[B103]拄也。拄从旁指也。《古乐府》，死人骸骨相撑拄。上抽庚切，下冢庾切。）未乃取辟，骇汗如写，（音氵胥，《蓼萧》诗用韵如此。或作雨，非是。）挥刀纷纭，争寸刂脍脯。（争或作犹，寸刂或作切，皆非是。《仪礼》有寸刂肺。此诗苏黄门独谓不然，且曰：“此特宪宗命崇文诛一刘辟尔。其言辟弃城走，争切脍脯，何其琐屑之甚。谓之造语工则可，谓之得《雅》体未也。《诗》载文王伐崇，武王伐纣，固自有体。退之独不到此邪？亦其少年所为文也。”按：公时年四十，不可谓少，大抵德不足则夸，宪宗功烈固伟，比文、武则有间矣。王荆公尝论《诗》曰：“《周颂》之词约，约所以为严，德盛故也。《鲁颂》之词侈，侈所以为夸，德不足故也。”是诗也，其亦《鲁颂》之谓欤。）优赏将吏，扶缀组，帛堆其家，粟塞其庾。（塞下其字或作仓，非是，以上句偶之可见。）哀怜阵殁，廪给孤寡，赠官封墓，周匝宏溥。经战伐地，宽免租簿。施令酬功，急疾如火。（十月，减剑南、东西川、山南西道今岁赋。释胁从将吏，葬阵亡者，廪其家五岁，赐文武官爵勋。）天地中间，莫不顺序。幽恒青魏，（或作魏幽恒青。）东尽海浦，南至徐蔡，（魏谓魏博节度，幽谓幽州卢龙节度，恒谓成德军节度，青谓淄青平卢节度，徐谓武宁军节度，蔡谓彰义军节度。）区外杂虏，（区外，方外也。杂虏，夷狄也。按：《唐·地理志》，魏州魏郡今大名府，幽州范阳郡今燕山府，镇州常山县今真定府，青州北海郡也；魏则田季安，幽则刘济，恒则王士真，青则李师道，徐则张，蔡则吴少诚，此皆一时藩镇之国也。）怛威赧德，（诸本怛作ピ，赧作赫，又作服，或以《文录》定ピ作怛，以唐、阁、蜀本定赫作赧，云公《上尊号表》有‘怛威愧德’，意与此同。）蹈舞，掉弃兵革，私习簋，来请来觐，十百其耦。（或作数。）皇帝曰吁！伯父叔舅，（谓当时藩镇诸师也。《礼记》曰：“天子之吏，天子同姓谓之伯父，异姓谓之伯舅。九州之牧，天子同姓谓之叔父，异姓谓之叔舅。”）各安尔位，训厥每。（，或作田。）正月元日，初见宗祖，躬执百礼，登降拜俯。荐于新宫，（新宫，顺宗室。于或作飨，新或作，非是。）视瞻梁，戚见容色，泪落入俎，侍祠之臣，助我恻楚。乃以上辛，（哀元年《谷梁传》曰：“郊自正月至于三月，郊之时也。我以十二月下辛卜正月上辛；如不从，则以正月下辛卜二月上辛；如不从，则以二月下辛卜三月上辛；如不从，则不郊矣。”《礼记·郊特牲》“郊之用辛也”注云：“用辛日者，凡为人君，当斋戒自新耳。”）于郊用牡。除于国南，鳞笋毛ね。（笋ね，所以垂钟磬也，横曰笋，饰以鳞属。植曰ね，饰以属。《周礼·梓人》为笋ね。笋，思尹切，亦作и。ね，国许切，又音巨。）庐幕周施，开揭磊。（《选》：金石磊。揭音羯，又桀揭二音。磊音儡。，鲁可切。）兽盾腾，（盾以木为之，而画龙文相合，载之以蔽马。《诗》：“龙盾之合。”，《说文》云：“牵引也。”《楚辞》：“ゾ乱兮纷”。盾，顺允切。，女加切。）圆坛贴妥。（《礼》：圆丘，象天。圆丘，即圆坛也。贺循《上郊坛制度》曰：“《汉旧仪》南郊圆坛八陛，于宫南七里。”）天兵四罗，常婀娜。（或作旗，曹植曰“华容婀娜”。婀，乌可切。娜，奴可切。）驾龙十二，（《周礼》：马八尺以上为龙，天子之驾马十有二闲。）鱼鱼雅雅。（雅雅字见《晋史·刘忄炎传》“洛中雅雅有三嘏”。鱼鱼字未详，要亦车驾整肃之意。）宵于丘，（圆丘也。或作升。《楚辞》升皆作，他准此。）奠璧献。（奠，荐也。，玉爵也。《礼记》，夏后氏以，商以，周以爵。）众乐惊作，轰う融冶。（轰，群车声。《选》“轰轰阗阗”。う，相击也。《选》“磊&lt;勹&gt;&lt;合勹&gt;而相う”。融冶，乐声。轰，呼宏切。う音灰。）紫焰嘘呵，（紫或作柴。）高灵下堕。群星从坐，（从，去声。）错落侈哆。（《西都赋》：“隋侯明月，错落其间。”《说文》：“哆，张口也。”《诗》：“哆兮侈兮。”注：大貌。哆，丁可切，又昌者切。）日君月妃，（《礼记》：“君之与后犹日之与月。”《前汉·李寻传》：“日者，众阳之宗，辉光所烛，万物同晷，人君之表也。”唐杨炯《浑天仪赋》：“月也者，群阴之纪，上天之使，异姓之王，后妃之事。”）焕赫果卮。（果卮，身弱好貌。《乐府》：“珠佩果卮戏金阙。”焕赫谓日君，果卮谓月妃。果，乌果切。卮，五果切。）渎鬼鸿，（渎鬼，四渎之神。《选》：“鸿沆茫。”，莫孔切。鸿，胡孔切。）岳祗で峨。（岳祗，四岳之神。で峨，山高貌。《后汉》“增で峨”。で音业，峨音我。）饫沃芗，（沃或作燎。今按饫沃之义未详，或云当饫厌，亦未有所据也。芗字见《礼记》云。）产祥降嘏。凤皇应奏，舒翼自拊。赤麟黄龙，逶陀结纠。（麟或作鳞，逶或作颓。逶，于为切。陀，徒河切。）卿士庶人，黄童白叟，踊跃欢呀，失喜噎欧。（欢或作叹。欧或作呕。呕，俗字也。）乾清坤夷，境落褰举。（褰或作骞。）帝车回来，日正当午，（校本作日始东吐，盖疑郊祀回车，不应至午也，然诸本皆同，姑从之。）幸丹凤门，大赦天下。涤濯爽，（《诗》：“勿勿败。”爽，瓦石洗物。《选》：“飞涝相爽。”，楚简切。爽，初两切，又此两切。，一作刺。爽，一作扌爽。）磨灭瑕垢。续功臣嗣，拔贤任。孩养无告，仁滂施厚。皇帝神圣，通达今古。（今或作先，或作通今达古。）听聪视明，（或作视听聪明。）一以尧禹。（盖取《礼记》：“一似重有忧者。”鲁直云：“退之文，老杜诗，无一字无来处。后人读书少，故谓韩杜自作此语耳。”）生知法式，动得理所。天锡皇帝，为天下主。并包畜养，无异细钜。亿载万年，敢有违者？皇帝俭勤，盥濯陶瓦。斥遣浮华，好比绨。敕戒四方，侈则有咎。天锡皇帝，多麦与黍。无召水旱，耗于雀鼠。（耗于或作无耗。）亿载万年，有富无窭。（或作富有无窭，或作富有贫窭，或作无有贫窭，皆非是。）皇帝正直，别白善否。擅命而狂，既翦既去。尽逐群奸，靡有遗侣。天锡皇帝，臣硕辅。博问遐观，以置左右。亿载万年，无敢余侮。（余或作有，非是。）皇帝大孝，慈祥悌友。怡怡愉愉，奉太皇后。（宪宗母昭宪皇太后王氏。）浃于族亲，濡及九有。天锡皇帝，与天齐寿。登兹太平，无怠永久。亿载万年，为父为母。博士臣愈，职是训诂。作为歌诗，以配吉甫。（《诗》之《嵩高》、《民》、《韩奕》、《江汉》，皆尹吉甫美宣王作，公今为此诗，亦以吉甫自比也。）   
　　【琴操十首】   
　　（按：《琴操》凡十有二，公取其十，如下所作是也。惟《水仙》、《怀陵操》，乃伯牙所作，公削之。为之词者十事，各注于下。唐子西云：“琴操非古诗，非骚词，惟退之为得体。退之《琴操》，柳子厚不能作也。”）   
　　○将归操（孔子之赵闻杀鸣犊作）   
　　（《史记》：“孔子既不用于卫，将西见赵简子。至于河而闻窦鸣犊、舜华之死也，临河而叹曰：‘美哉水，洋洋乎！丘之不济，此命也夫。’”按：窦鸣犊，《孔丛子》作鸣犊，《战国策》作鸣犊铎，《新序》作犊铎鸣，或又作鸣铎窦，诸说不同，未知孰是。诸本题义下皆有子注，阁本只存题义，唐本注与题义皆不出。蜀本于注云上增又曰二字，与题义皆夹注写，以此见虽题义亦后人以《琴操》续补也。欧、宋、荆公皆用阁本。今按欧本云：此效蔡邕作十操，事迹皆出蔡邕《琴操》云。）   
　　狄之水兮，其色幽幽。（狄，蜀本作秋。今按：《水经》：“河水至东阿、荏平等县，东北流四渎津。”注云：“津西有四渎祠，东对四渎口。河水东分，济水受河，盖荥口水断不通，始自是。出与清水合，沛渎自河入济，水径周通，故有四渎之名。昔赵杀鸣犊，孔子临河叹而作歌曰：‘狄之水兮风扬波，舟楫颠倒更相加。归来归来胡为斯？’案：临济，故狄也，是济所迳，得其通称也。”又云：“济水迳临济县南。”详此，则是济水自荥泽之下，潜流至此四渎津口，而后复出河，又东分一支，与之合流，以过临济，而为狄水，故孔子临河不济而歌咏。狄水即此东分之河复出之济也。然此皆齐地，今在济、郓之间。《史记》以为孔子自卫将西见赵简子，则其道不当出此，此又不可晓者。今姑阙之，以俟深于地理者正焉。）我将济兮，不得其由。涉其浅兮，石我足。乘其深兮，龙入我舟。我济而悔兮，将安归尤？归兮归兮！无与石斗兮，无应龙求。（归兮归兮，诸本兮作乎。）   
　　○猗兰操（孔子伤不逢时作）   
　　（《猗兰操》者，孔子所作也。孔子历聘诸侯，莫能用。自卫反鲁，隐谷之中，见香兰独茂，喟然叹曰：“夫兰当为王者香，今乃独茂，与众草为伍。”乃止车，援琴鼓之。自伤不逢时，托辞于香兰云。《古琴操》云：“习习谷风，以阴以雨。之子于归，远送于野。何彼苍天，不得其所？逍遥九州，无有定处。世人暗蔽，不知贤者。”年纪逝迈，一身将老。）   
　　兰之猗猗，（班固《西都赋》：“兰ぇ发色，晔晔猗猗。”）扬扬其香。不采而佩，于兰何伤？（文子曰：“兰芷不为莫服而不芳，君子行道，不为莫知而止。”此公所谓“不采而佩，何伤于兰”之意也。）今天之旋，其曷为然？我行四方，以日以年。雪霜贸贸，（《礼记》，贸贸然来。贸音茂。）荠麦之茂。（麦秋生夏死，荠冬生中夏死。《西京杂记》曰：“建亥之月，阴气之极，荠麦始生，由阳升也。”）子如不伤，我不尔觏。荠麦之茂，荠麦之有。君子之伤，君子之守。   
　　○龟山操（孔子以季桓子受齐女乐，谏不从，望龟山而作）   
　　（龟山，鲁山也。《诗》：“奄有龟蒙。”在泰山博县。《史记》：“季氏受齐女乐，三日不听政，郊又不致燔俎于大夫。孔子时为鲁大司寇，遂行，宿于屯。而师己送曰：‘夫子则非罪。’孔子曰：‘吾歌可夫？’曰：‘彼妇之口，可以出走。彼妇之谒，可以死败。盖优哉游哉，维以卒岁。’师己反，季子曰：‘孔子亦何言’，师己以实告。季氏喟然叹曰：‘夫子罪我以群婢也。’”又《古操》云：“予欲望鲁兮，龟山蔽之。手无斧柯，奈龟山何？”譬季氏于龟山，托势利于斧柯也。）   
　　龟之氛兮，不能云雨。（《春秋元命苞》曰：“山者气之包含，所含精藏云，故触石布山。”言龟山不能然也。一作为雨，氛或作气，云或作为，或云上有为字。）龟之兮，（，伐木之余。《前汉》“三之起”，李巡曰：“槁木之余。”，牙葛切，亦作蘖。）不中梁柱。（不下或有能字，非是。或云，《太玄经》“梁不中，柱不隆，大厦微。”中，平声读。今按：此但言其木不堪作梁柱耳，与《太玄》中字意异。当只作去声读，文意乃协。）龟之大兮，祗以奄鲁。知将隳兮，（知或作如，将隳，盖取《左氏》“仲尼将隳三都”。隳，许规切。）哀莫余伍。周公有鬼兮，嗟余归辅。（盖言周公如有神，其使余归辅其君也。鬼或作思。余归，方作归余，皆非是。大抵方意尚异，不问文义之如何，惟作倒语者则必取之。如下文“我豳于家”、“莫尔余追”，皆此类也。）   
　　○越裳操（周公作）   
　　（越裳在交趾国之南。《韩诗外传》曰：“周成王之时，越裳氏重九译而至，献白雉于周公，曰：‘吾受命国之黄发言曰：久矣，天不迅雷疾雨也，海不波溢，三年于兹矣。意者中国有圣人乎，盍往朝之？于是乃来。’”韩本注引《后汉·南蛮志》，事同而文少异。《古琴操》曰：“於戏嗟嗟，非旦之力，乃文王之德。”）   
　　雨之施，物以孳。（或作滋。）我何意于彼为？自周之先，其艰其勤。以有疆宇，私我后人。我祖在上，四方在下。厥临孔威，敢戏以侮。孰荒于门？孰治于田？四海既均，越裳是臣。   
　　○拘幽操（文王里作）   
　　（里在河内汤阴县，亦作牖里。《史记》：周文王笃仁敬老，礼下贤者，崇侯虎谮之于纣曰：‘将不利于帝。’纣囚文王里。《琴录》曰：“文王见拘里，忧愁无聊，援琴而鼓之，号曰《幽拘操》。词曰：殷道溷溷，浸浊烦兮。朱紫相合，不别分兮。迷乱声色，信谗言兮。炎炎之虐，使我衍兮。幽闭牢阱，由其言兮。遘我四人，忧动勤兮。”音酉。）   
　　目窈窈兮，其凝其盲。（目窈窈或作窈掩掩，或作目掩掩。今按：下文有耳字，正与目字相对，窈窈二字，比之掩掩，似亦差胜。）耳肃肃兮，听不闻声。朝不日出兮，夜不见月与星。（日上或有见宇。）有知无知兮，为死为生？呜呼臣罪当诛兮，天王圣明。（伊川曰：“退之作《琴操》有曰：‘臣罪当诛兮，天王圣明。’道文王意中事，前后之人道不到此。”徐仲车言：“退之《拘幽操》，谓文王囚里作，乃云：‘臣罪当诛兮，天王圣明。’可谓知文王之用心矣。《凯风》七子之母，犹不能安其室，而云：‘母氏圣善，我无令人。’重自责也。”）   
　　○岐山操（周公为太王作）   
　　（岐山在岐州，今有岐山县。《诗》：“居岐之阳。”太王，古公父也。《孟子》曰：“太王居豳，狄人侵之，事之以皮币，不得免焉”云云。乃属其耆老而告之曰：“狄人之所欲，吾土地也，我将去之。”去豳逾梁山，邑于岐山之下居焉。此《岐山操》，而曰周公为太王作，思乃祖也。）我家于豳，（杜预云：“豳在新平漆县东北，今州是也”。与豳同。或作我豳于家，非是。）自我先公。伊我承序，敢有不同。（诸本序作绪。或云《商书》“丕承基绪”，然《国语》亦有“奔走承序”。注：谓承受事业次第也。今按：序谓传授次第。《汉书》多云：“朕承天序”，是也。绪，犹言统系，方引《商书》之言是也。二字义虽不同，然用之于此，似亦两通。但《国语》承序，乃谓承受政役之次第，与《汉书》字同而意异。方作序，而引以为说，则误矣。）今狄之人，将土我疆。民为我战，谁使死伤？彼岐有，（与阻同，《楚辞》、《汉书》多用字。今以平声读之非也。）我往独处。尔莫余追，（尔或作人，尔莫或作莫尔，非是。）无思我悲。   
　　○履霜操（尹吉甫子伯奇无罪，为后母谮而见逐，自伤作）   
　　（《履霜操》者，尹吉甫之子伯奇所作也。吉甫听其后妻之言逐之，伯奇编水荷而衣，采亭花而食，清朝履霜，而自伤无罪见放逐，乃援琴而鼓之。见《古乐府题解》。其词曰：“朝履霜兮采晨寒，考不明其心兮信谗言。孤恩别离兮摧肺肝，何辜皇天兮遭斯愆，痛殁不同兮恩有偏，谁说顾兮知此冤。”）   
　　父兮儿寒，母兮儿饥。儿罪当笞，逐儿何为？儿在中野，以宿以处。四无人声，谁与儿语？儿寒何衣？儿饥何食？儿行于野，履霜以足。母生众儿，有母怜之。独无母怜，儿宁不悲？（儿宁或作母宁，非是。）
  </div>
  <div class="pagination">
   <span class="current-page">
    1
   </span>
   <a href="韩愈集_page2.html">
    2
   </a>
   <a href="韩愈集_page3.html">
    3
   </a>
   <a href="韩愈集_page4.html">
    4
   </a>
   <a href="韩愈集_page5.html">
    5
   </a>
   <a href="韩愈集_page6.html">
    6
   </a>
   <span>
    ...
   </span>
   <a href="韩愈集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
