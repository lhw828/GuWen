<!DOCTYPE html>
<html>
<head>
    <meta charset="UTF-8">
    <title>梅村集 - 第 28 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅村集 - 第 28 页/共 33 页</h1>
    <div class="content">
　　梅村集巻二十二
　　钦定四库全书
　　梅村集巻二十三
　　国子监祭酒呉伟业撰
　　序三
　　江南廵抚韩公奏议序
　　御史中丞蒲坂韩公廵抚江南之五载
　　天子洊钖公命进秩司空公自以幸得备位维是地方之得失闾阎之利病分条其所以兴及所以革之状适当宁幸听其言得奉行弗坠以少逭于阙失其副封与草藁具在手自裒辑得若干巻授其部民呉伟业序之伟业读而叹曰
　　上之加劳公与公之尽心厥职者其在斯乎其在斯乎昔我
　　世祖章皇帝听览之暇命儒臣采经摭传以撰集羣书无亦以后之人制度文为鉴于前王之成训罔或遗漏故不厌其多闻慱物而义类之宏深也若奏对之体贵乎指事造实以通变而适用其理覈其文显一切傅防繁曲之辞屏使弗进伟业每南苑夜直见诸公坐而假寐漏下三十刻中书犹捧督抚所上章奏以叅订国书有微文之疑互则为之执笔彷徨看详久而后定然则有事于敷陈者可不慎哉诗曰维今之人不尚有旧书曰乃身在外乃心罔不在王室当韩公之在京师宿衞忠正晓习文法佐太宰以赞邦治周官所云大事则从其长小事则专逹其公之谓欤
　　天子器其能擢自帷幄出典畿辅三命作牧四方具瞻公涖政浃旬固已赫然改观矣亡何有迁擢江南之命先是江南山越未平雈苻数起闽海巨冦防入内地以诖误吏民当事者赤囊纷驰告变收捕之章又数从中下公至之日氛祲消而奸宄息不动声色用拊循弹压以为政向之所谓告急之书穷考之案则皆无之顾以东南区区一隅赋税居天下之半秦楚滇黔闽粤之饷檄使旁午奔命弗遑呉民户赋而口敛乡部书都鄙之版椽史掌邦国之贰调发出纳千条万端郡邑守相日有要月有成趋办不及即镌谯随之发代者拜除如流罢免者覊管不去虽有考课之法亦不得而施公能无焦心极虑以求当世之长防耶昔有宋安抚大臣设上佐以勾管机宜文字主者执凡治要而已今者职事巨细旬朔动以具闻其间
　　诏条赦令计簿狱词所当钩稽而出入者节目繁伙不可亿算惟公通逹政体能周知乎轻重赢缩之数而操纲纪以御之如游刅如治丝如烛炤而觽解故有所建白区处详当体例精宻深严之地朝拜夕可所司莫得而駮难焉论者以此重其才服其略他人为之弗能及也已窃惟古来奏疏莫善于晁贾亦尝建积粟铸钱韩范欧阳本经术大儒在西夏河北所进劄子首以理财足国为务夫论事人主之前先使之知经制出入充然其有余则仁义道徳之言始可得而进自古然矣方今西北之土未尽垦山泽之产未尽出啇贾并兼之利未尽讲求以归县官举天下之费毕出之于农故军兴孔亟水旱灾荒则上与下焦然其并困我公以肺腑居重任忧公如家权时制宜用其徴发期防以仰副度支之急若夫定经赋寛民力为根本以兼为东南此万世之谋不易之论未始不端言之也汉神爵之治尚综覈而致其隆于三代唐贞观之政行仁义而收其效于富强圣主贤臣谘诹要道或课名实或布寛仁一张一弛同条其贯非已事之极验耶
　　世祖所以大修吏治务合经意者葢兼之也
　　今天子寅恭只畏广询愽谘尤闵念我东南之民以访求疾苦其久任公者将尽行公之言而公之言有非一时所能尽处腹心宻勿之地入则造膝留身出则皂囊封上嘉谋嘉猷从容陈请必期实有所禆益此岂疏逖小臣刍荛献替者可得而比然则其嘉惠呉民虽古大臣之用心无以过之矣彼于文墨治辧之间谓公功着职修服其才而重其略不知此特庶务之可见者耳又乌足以窥公之大哉谨序
　　江海肤功诗序
　　古者克敌必示子孙故于人臣之有功者旂常以记之钟鼎以铭之简册丹青以载之鼓籥笙簧以歌之王命尸臣官此栒邑虎拜稽首天子万年啇周以前尚矣降此则辅氏之钟魏颗所以获杜囘也邢国之鼎礼至所以掖国子也燕然北征窦车骑所以登山刻石也冀州安居皇甫义真所以定乱作歌也上之人载在盟府之乐官图其劳于不朽为臣者则又受彞器而刻其辞用荐家庙传后世永永矢报于勿忘呜呼功名之际岂不盛哉今我西安梁公庸江宁一防再造南土
　　天子晋秩而宠异之且将定封焉呉之人以其忧兵闵乱赖公克底于宁也作歌诗数十章公曰吾之功既在史氏矣惟士大夫赠我以言重于雕戈黼黻不可以不记乃执首简命伟业曰子为我序之公秦人也车邻驷铁小戎无衣之诗其音亢切而偾厉清笳急笛骤而歌之介胄之士无不抚剑擥腕变色冲冠者此秦风之雄乎若夫三江五湖之间楼船羽葢黄头櫂歌非犹夫扶风壮士之声情慷慨也石城乌栖江南之弄非犹夫陇头水闗山月之激昂三叹也语曰歌诗必类斯岂其类哉予则以为不然公之在军中通诗书习礼乐有轻裘缓带投壶雅歌之风及其孤军决战虽以呉人之不武驱之赴利决命争首视五陵六郡之豪不是过焉又何有于风土而谓南音寛柔啴缓不足乎听耶然则呉士大夫之属而和者用公之气以讲军容而壮武节其辞皆发蹈厉请以奏之师中当古短箫铙歌之曲可也公笑而颔曰善遂书之以为序
　　盐运分司张森岳赈济册序
　　苟可以仁恩及物则智不必勤其官能不必举其职推而行之罔或勿济今夫盐防者利之所自出专以佐国而足用非晓然有益于民者也周礼掌邦之委积治年之丰防于荒政纎悉具备而山泽之利则尽推以予民其设之官者制其政令而已无所谓征以取之也自管子相齐以为海王之国即水煮盐宜筦其权而尽归之于上其説曰予之在君夺之在君使人长见予之形而不见夺之理后世遵而行之豪强并兼擅利孔而挠上法者害固以浸除而诸君吾子之所食无不量其釡升而为之设衡立凖其法至为苛细盐防尚为有益于民否耶盐防诚有有益于民者国家水旱之不时什一之征常恐不足于用惟盐为天地所藏取之无害足以佐公家之急汉元封中置盐官二十八郡齐居其六山东尝大水民饥流人转徙赈恤以亿万计然而外奉军旅内供兴作得以不匮则盐防为之饶也盐防为之饶于国家爱济元元之意未尝不阴为之助独为是官者不能显以养民其显以养民如吾友张君森岳是已张君为青州盐运分司青州者山东负海之地管子所谓渠展之盐梁赵宋衞资以仰给者也为君计者钩稽弊漏恤下惠商广蓄积以备乏絶斯足以勤其官矣权时缓急搜逋举羡俾朝家以全力为农民不加赋而用自给斯足以举其职矣乃有进于是者嵗比不登民之流离不能自存者僵仆满道
　　朝廷方发帑金遣使者赈救畿以南而张君能先民之急捐赀为粥于路又下劝分之令募豪长者相假贷愿输者具以其名闻奬励有方赋恤有法所全活最众是可为难也已夫张君尝治一道以牧民有称于时矣此其事办之有余余以为难者方君以盐防为官能不拘拘于职守救灾施徳惠知所本务管子贤人也相齐之功覇以九世而君之所见似为过之诚可书也于是乎言
　　海防鲁公颂言序
　　呉郡濒海之邑其民有事于供亿而驿骚弗宁者非甚良牧莫能恤也苕上鲁公由丝纶近臣出副二千石来莅吾呉以防海为其职尝与余论海事而筹之曰夫海上之筑城堡立墩台所以驻屯兵也除道成梁陈刍置顿则以备王人之衔命大帅之廵守惟恐赋敛之不时阙而为罪其于用民之力亦已极矣夫土功者王政之所不废也吾诚以其时量工命日揣髙卑度厚薄而为之则城可立台可成而民不至于重困今之役赋丈之无方故具下未能授功而先为之扰又民欲成之而兵欲毁之彼津亭土堠之不修者非玩也其戍守者利于其堕而频为之兴筑也若之何勿禁也先王之制凡承王命为过賔者牢醴饩献饮食之数各以班位而为之等今庶具百物嵗一赋之于民帷帟几席槽枥碪事过则弃之而酒浆糗糒牲牢刍茭常以賔至之无时偫于无用为黠吏之所浸没负贩之细民徴索匈匈列肆昼闭既又计畆而定其徴是商与民交困也巳语曰有优无匮吾诚先为之缮馆舍庀器用而后令候人逆之于郊致舘致餐拜而将币官正奉符而阅具数胥徒执牍而书其物賔至如归民用不扰若之何弗举也余闻之叹曰善哉言乎夫为政之道樽节爱养息事宁人非狃一时之安而惰窳之也开敏彊毅兴事就功亦非轻百姓之力而程督之也语曰不一劳者不永逸不暂费者不永宁若鲁公所言规为措置虑始经久民不知役而时噢咻之斯非体国之长谋而使民之佚道乎鲁公之驻节出治在乎海虞虞岩邑也其山有飞泉夹涧之竒其材有丹枫翠樾之美其田野有陂渠塘泺稉稻蒲蠃之饶人民好嬉游而不事作业美衣食而不知葢藏因之以饥馑加之以诛求物力大诎水则浸以尚湖绾江海之冲而设重戍游徼之骑旁午而狎至艅艎之舟邪许而毕集
　　朝廷简文臣以勾防其资给而整齐其法制于职秩为重公府初立庶事草创将吏有犒馈宴飨劳旋勤归掾史有出纳竒赢徴令考校他若僚采之聮事賔客之过从络绎奔凑咸于是乎在苟非闬闳之髙堂皇之峻唐陛屛树审术辨方则上无以发教令治文书下无以充揖让洽笑语鲁公有忧之且公之来也尝诹于都人士曰学校者为政之本也古者行师在泮献馘行饮至之礼今海上桴鼔无警而戍逻之卒有刍牧于孔子之宫者我备官而遽忘之耶乃即训导沈君与谋以尊经阁倾圮日久不可莫之治也揆日戒徒畚挶既具翚革斯起易其黮防焕以丹青瞽宗瞿相顾瞻奕奕而公治事之堂亦适防于成诸生入学鼔箧得游息讲肄之所而海上突骑水犀诸军负弩被甲而趋庭者见榱题轮奂有严有翼无大无小欢欣鳬藻凡此二役皆公于农事之隙斥羡金捐俸入以为之故鼛鼔弗戒而版筑克就君子曰鲁公于为政知所重矣春秋于浚洙城防新延廐则非之于复閟宫作泮宫修御廪则善之诚由此而推其于筑城置堠平易道路储偫糇粮皆当预之以时而定之以法俾其下居平无劳苦叹息之声临事无供顿颠踣之怨公之才实优为之而吾呉人之获有休息其道端出乎此也沈君率其邑之士大夫徴余文为贺余因以前所闻于公者为告而且深有所望焉
　　魏贞庵兼济堂文集序
　　自古一代之兴必有名世钜人出而宏济苍生润色鸿业然而长于政事者未必工于文章工于文章者未必优于理学求其兼备无遗者不数见也当西汉之隆萧曹丙魏号为贤相然所长者止于政事无论理学即文章且无闻焉而司马迁相如枚臯扬雄之流又徒以文章著称而不及施于政事其于理学则亦未能窥其万一也所谓兼备无遗者求之古而不得乃今得之于柏乡魏公公禀鸿骏魁杰之才遭逄
　　圣朝廻翔禁近值
　　世祖章皇帝兴治右文招延俊乂数举
　　经筵命儒臣讲论大义或时
　　巡游南苑应制赋诗一时文学侍从之臣无不掞藻摛华对
　　休命而公实岿然为冠首其后歴谏垣跻柏府宻勿论思纲纪庶政封章数十上如请开日讲颁孝经録遗忠辟异端诸疏皆闗天下国家大计葢非
　　当宁知公之深不能尽用公之言以兴致太平而非公之才与公之学亦不能辅导以成至治
　　圣主良臣相得益彰于以调元赞化经国庇民千载一时也
　　今上御极公以铨衡重望入居政府于时重熈累洽海内晏安从容于黄扉纶阁之间得以留心述作愽游才艺而公又防于闗闽濂雒之防其学以性善为本以致知为要所辑圣学知统録及大全纂要学规彚编诸书皆足以阐绎微言绍明圣绪而以其余闲作为诗歌则又能笼挫万物匠心独妙至于悲鼎湖之莫逮痛子期之云亡其忠孝气节于君父友朋之间尤惓惓乎三致意焉所谓理学文章政事公殆兼而有之葢公之才与学其积之也有本而出之也不穷今夫江河之水灏瀚潢漾虽疏而为川注而为渎而其源则一也公之蓄于中者停演迤虽试之于政见之于文而其本则一也公之宏致逺识固非若汉之辅相醇谨朴遫者可拟而亦岂仅如赋上林夸长杨者以翰墨为勲绩词赋为君子而已哉公为髙邑赵忠毅公之甥忠毅与公同主铨政世传为美谈然忠毅值党议纷呶羣言謡诼之日枋用未久而公之功名在日月之旁筦枢轴之任以视忠毅其所遇之幸不幸何如也公所着诗文甚多中州彭子士报谋之呉君冉渠杨君仲延撮其尤要者锓板以行葢公之学与公之才其所以开物成务者虽不尽于此而于此亦足以见其大者焉故不揣而为之序
　　古文彚钞序
　　古文之名何昉乎葢后之君子论其世思以起其衰不得已而强名之者也先儒谓三代无文人春秋以降始有子产叔向用文词为功而庄周列御冦遂以名其家西京以下班班矣其时有古文尚书古文孝经者以六书难字为考正而巳初非以其文名之也自魏晋六朝工于四六骈偶唐宋钜儒始为黜浮崇雅之学将力挽斯世之頽靡而轨之于正古文之名乃大行葢以自名其文之学于古耳其于古人之曰经曰史者未敢遽以文名之南宋后经生习科举之业三百年来以帖括为时文人皆趋今而去古间有援古以入今古文时文或离或合离者病于空踈合者病于剽窃彼其所谓古文与时文对待而言者也葢古学之亡久矣呉郡蒋新又吾友韬仲佥宪公之孙也刻其古文彚钞成问序于余曰此吾祖所以教于家者也愿得一言以识勿忘余取其目观之则自周礼檀弓家语以下左国公糓国防三史八家之言皆在而其书不过数帙噫嘻是何其取之之愽而用之之约乎夫周礼河间献王所得与仪礼同上之秘府然仪礼有逸经三十九篇巳亡而周礼冬官一篇亦阙小戴氏增损礼书曲礼檀弓以下共四十三篇马氏又益以月令明堂位乐记篇第苦其错杂故论礼者以为不如春秋三传之为全书然汉儒多尊公糓抑左氏至东京以后始显而国语亦辅之以行名曰春秋外传战国防刘向所定三十三篇崇文总目称十一篇宋时再命儒臣订定乃完夫士生于古学废絶之后区区掇拾整齐于煨烬屋壁之余亡者澌灭而不传存者混淆而无次有识者咨嗟太息恨后生不见古人之大全良以此也讵肯厌遗经为难竟又从而摘裂破碎之哉三史唯孟坚为兰台定本史记巳有阙文蔚宗所删取者谢承袁山松诸家今已莫可叅订若夫韩欧大家之文后人尊而奉之业巳家昌黎而户庐陵然君子以为元末诸儒所为楘学者其于八家讲求各有本原所当愽稽以要其归未可于尺幅之内规规而趋之也葢读书之难如此蒋氏自清流公以春秋起家予交于佥宪最深知能世其家学今新又年甚少才甚髙将以其学游京师而刻所钞以无忘先志传曰学犹殖也不殖将落新又之所殖不既多乎夫韩宣子适鲁见易象与春秋司马迁渉江淮探禹穴而世本楚汉春秋叅之以访求而后大备京师者文人学士之所集羽翼经传之书在焉然则新又其绎于所已闻以进乎所未闻可也彼夫采摭荟蕞之书岂足为新又重哉余既慨世人之不悦学而新又好古又表其祖父之教有合于昔人读书之大指乃因其请而叙以归之云
　　龚芝麓诗序
　　大宗伯合肥龚先生裒其新旧所着诗手授丹徒姜子子翥曰子知吾诗者也亟图所以广其传于是大行伯成呉侯方以为政余闲扢风雅谋诸顾子修逺陈子椒相与诠次而刻之呉中集成命其友娄东呉伟业弁简端伟业伏而读仰而思曰夫诗人之为道不徒以其才也有性情焉有学识焉其浅深正变之故不于斯三者考之不足以言诗之大也今以吾龚先生选词之缛丽使事之精切遣调之隽逸取意之超诣其诗之工固已俊鹘之举也扶摇一击骐骥之奔也决骤千里先生之潜搜冥索出政事鞅掌之余髙咏长吟在賔客填咽之际尝为余张乐置饮授简各赋一章歌舞恢笑方杂沓于前而先生渉笔巳得数纸坐者未防传诵者蚤遍于逺近矣此先生之才也身为三公而修布衣之节交尽王侯而好山泽之游故人老宿殷勤赠答北门之窭贫行道之饥渴未尝不徬徨而慰劳也后生英儁宏奬风流考槃之寤歌彤管之悦怿未尝不流连而奬许也自伐木之道衰而黾勉有无匍匐急难者吾不得而见之矣先生倾囊槖以恤穷交出气力以援知已其恻怛真挚见之篇什者百世而下读之应为感动而况于身受之者乎此先生之性情也板荡极而楚骚乃兴正始存而大雅复作以先生时世论之繇其前则忾我寤叹忧谗慝痛沦胥也繇其后则式燕以敖诵万年洽四国也举申旦不寐之衷与夙夜在公之道上求之于古昔内审之于平生于是运防之升降人事之变迁物候之暄凉世途之得失尽取之以融释其心神而磨淬其术业故其为诗也有感时侘傺之响而不改于和平有铺鸿藻之辞而无心于靡丽秦风之篇曰蒹葭苍苍白露为霜士君子所以久而益坚者其砥砺必有道矣此先生之学识也余定交于先生者三十五年凡友朋之称诗者以百数举其最曰合肥大宗伯芝莱阳宋少司寇九青九青锁闱论文江行纪胜与吾軰防人同事于楚公暇唱酬相得甚欢适防先生谒告南还相与淋漓倾倒于白门金昌之间斯二者相知为深九青好矜慎其诗尝追拟少陵颇能得其一二日必课五言一首兾其学大有成就始肯出以示人乃不幸而以兵殁虽其断篇零落百不一存余每与先生言而伤之先生深心学杜晩更放而之于香山劒南其投老诸什为尤工既手辑其全集又出余力以愽综二百余年之作其推幽隐为太过而矫时救俗以至排诋三四钜公即其中未必自许为定论也诚有见于后人之驳难必起而吾以议论与之上下庶几疑信徃复同敝天壤而先生之于诗也可以百世然后知昔人之诗其作之者传论之者亦传至磨灭如九青虽相知有吾两人无可加其称述惟为之抚巻追叹而巳余忝少长于先生既推服其才又熟于性情学识之有素故于论诗表而着之嗟乎先生之功于斯世甚大固无借于诗以传而诗之工已臻于至极余衰且惫庶几厠名集中随诸子之后他日有追数其交游而及之者此余从伯成之请而序之之意也不然余之言岂足为先生重哉
　　宋直方林屋诗草序
　　徃余在京师与陈大樽游休沐之暇相与论诗大樽必取直方为称首且索余言为之序当是时大樽巳成进士负盛名凡海内骚坛主盟大樽睥睨其间无所让而独推重直方不惜以身下之余乃以知直方之才而大樽友道为不可及也巳于是天下言诗者輙首云间而直方与大樽舒章齐名或曰陈李或曰陈宋葢不敢有所轩轾也大樽既前死舒章得一官又不防其用直方乃以名位大发闻于时既跻显要进卿贰为天子之大臣矣复不幸蚤没其少子舜纳裒其父平生之作取首简属余余俯仰四十年执友零落殆尽爱舜纳之才以为直方不死而自顾頽然不胜其衰且惫矣乃抚巻三叹而为之序曰吾读小雅得朋友之道焉昔文武盛而伐木兴周徳衰而谷风作诗者所以垂教易俗而朋友故旧其厚与薄之递降举世之隆替系马尚论者可不思其故乎余尝反复于东汉之季其贤而好士莫过于蔡伯喈孔文举伯喈之爱王粲欲举家之书籍悉以与之伯喈没其撰集汉事遭乱弗存仲宣不闻有所搜葺也文举诱掖后进賔客日盈其门巳而死于曹氏最后好其文而购之者乃在魏文帝其当时故人不过习脂一恸而巳葢古道之难如此诗有之风雨如晦鸡鸣不巳士君子处于抢攘之际其生而同心死而同恤百世而下未有及山巨源之于嵇中防也今以观吾直方何其类巨源之风乎巨源位登三事年垂八十视直方过之其诗文词赋足以比肩知巳则直方所长特优巨源弗及也惟是读感愤之诗追忘言之契后死而结集其文章既贵而善防其妻子则巨源之于直方千载同符不期而合吾党之放废仅存比于向秀阮籍之徒者如余是也能不叹哉语曰钟子期死伯牙终身不鼔琴直方之琴今已沨沨乎明堂清庙之响矣若以语乎孔子之忧患左徒之离骚则抚下指终有所哽咽而未发是编也不复存其少作讵足以尽直方而直方所以原本诗人之忠厚不忘故旧者端在乎此直方于兄弟最友爱子建以明经髙隐著书尝拟唐人数百家未就而卒让木为二千石于岭表其近诗益进每邮筒寓余余虽老实籍君兄弟以不孤噫嘻此大樽所称三宋也直方死友朋兄弟之道谁复有讲求之者哉舜纳工诗有儁才而年少余恐其略于旧闻故举直方学行有闗当世者着之家集葢不止于诗亦不止为宋氏巳也庶几舜纳知所勉焉
　　孙孝若稿序
　　余初以制艺起家常防然自以为不足好从诸先逹考求故实以增益其所闻见其之虞山也获与孙子乔先生游先生年巳六十余常为余言少时犹及见皇甫司勲王弇州两公云葢先生之父三州公以能诗名海内两公亲与定交先生侍函丈闻绪论追叙其事叹诧为不可复得余闻语亦慨然者久之当是时先生之二子恭甫居显官而光甫与余同举进士先生不以为荣好举徃贤之流风轶事以相讽勉余以知先生之不可及而其泽深且长也巳后十余年恭甫之长君孝若举进士裒所为文若干首问叙于余孝若之为人也风流醖借机神警速实倾倒于余余亦心折之甚其天才之所轶发家学之所纉承足以囊括古今贯穿经史出入古文诗歌之间制艺乃其余事即而求之所造固巳如此矣嗟乎今之为制艺者咸哆然有自大之心其中初无所得而欲以轻侮当世凌忽老成邀结党类诋諆侪軰以余耳目所见比比而是也夫以孝若之人才之门地不欲沾沾于一日之名舍本业而追时好及其防南宫悬国门天下翕然称之京师三公贵人无不援孝若以为重者而亟得余之一言岂文章道谊朋友之投分固有数欤抑余之蹇拙无似龃龉于世孝若因以取之欤若谓世经多故人物凋防虽朴陋如余者犹遗民佚老之仅存可以徴旧闻而道掌故则余且震惧不敢当而孝若固进而益请者葢亦乃祖之风类也以是辞不获而为之序








　　梅村集巻二十三
　　钦定四库全书
　　梅村集巻二十四
　　国子监祭酒吴伟业撰
　　序四
　　送胡彦逺南归序
　　武林有横山江氏兄弟隐于横山者二十年天下言隐居善避兵者无如横山矣已而武林乱横山先受兵余疑焉或曰江氏固高赀有圗书玩好朋友声酒之乐冨于居山者也余廼叹曰江氏之及也宜哉今年春遇诗人胡彦逺于长安每酒酣诧客曰吾家在武林之河渚峦廻涧复人迹罕至烟汀雾树视之既尽杳若万里吾父子葺茅屋以居杜门著书不见兵革顾以贫故无以赡老亲不得已走京师从故人索河北一书今将渉漳河过邢台泝淮而南归吾所居河渚誓不复出矣夫以彦逺之诗与其人使有山田数十畆营灌自给可以勿游既游矣即久留邸中曵裾公卿之门亦可以无困廼彦逺自以居山久一旦来京师策秃尾驴障便面行泥淖中郁郁不得志发病思归归而便道谒西诸侯西诸侯恐无能识彦逺者其游也乃所以益其贫耳虽然吾以知彦逺居山之安也织帘砍屧纬萧拾橡可以养生可以事亲彦逺讵忧贫乎吾闻南高峰下有松仙人者不衣不食大类焦先寒贫子之流此真隐居善避兵者彦逺必知其人问之而不吾告何也他日有弃家变名横山河渚之间莫知其处者其必彦逺也夫
　　送林衡者还闽序
　　闽为天下僻壤面山负海土风淳厚家礼乐而户诗书人才常甲天下而石斋黄先生以道徳起漳南忠孝大节光显于朝廷而文章经术以教训乡里生徒榕坛之下巷舍常满闽士之盛天下莫隆焉闽于地既僻而人才絶盛其郡举上计试于礼部者过重山危栈渉钱塘入武林取道于吴郡而后繇江淮以达于京师故虽以石斋之贤海内望尘不及独于吾吴则山川歴览賔客从游可指数而得也况其子弟都讲之至于斯哉盖是时天下太平江南文事大振如余者夙为石斋所知能推明其教故舟车之通声气之合有如此也自先生殉节以死余卧病海濵不与当世接逺方之士徒歩而过我者亦已少矣今年兴化林衡者布衣芒屩负其诗古文词十数巻入门长揖曰吾石斋弟子也先生没吾党抱其经书逃匿岩谷盖与天下絶矣独念通都广邑之内名山大河之间人才辈出耆旧犹存今以絶意仕宦不得复与之游则何以论道取友感发其志气于是累趼重茧襆被而来将由此入白门过广陵一覩中原之盛而恐其粮尽以返也余闻其言壮之徃者在长安石斋曽以易传授余及豫章杨机部未及竟石斋用言事得罪相送出都城机部慨然曰絶学当传大贤难遇余两人曷弃所居官从石斋读书鹤鸣山中十年不出余心是其语两人者逡廵未得去今机部后先授命余腼顔苟活先生之学遂以失传嗟乎吾闻之古人有辞亲逺游负笈求师三年不得见者矣有解去印绶不通官阀北面称弟子者矣此机部与余所不能为者而衡者为之衡者行序其稿为赠所以明余之惰着衡者之勤以见闽士多贤而石斋先生之学犹存于天下也衡者名佳玑兴化之莆田人为人质朴修志行诗文雅健有师法其叔父小眉公以前进士隐居著述衡者能世其家风云
　　赠琴者王生序
　　徃时余兄志衍好琴琴之道非心手专壹勿能工也志衍能诗文善书画奕棋居能品又能投壶蹴踘诸戏其于琴弗肯竟学顾好与其工者游有王生者以此技进能为新声当是时志衍方贵盛賔客日十数人谈论方起丝管间作行酒歌呼投卢絶呌志衍分身其间诙啁抵掌以为笑乐已而王生擕其琴至抚弦布指则主人焚香啜茗正容端膝四座閴寂无人声余于是叹琴徳之妙王生之工并以服吾志衍也不数年志衍官蜀之成都阖门遇寇难以死王生者无所遇其道益以穷衣其敝衣日抱琴行道中余与当时賔客遇乱各散去无一人能收王生者盖志衍之亡六七年矣今年夏复与王生遇谈志衍旧事则大哭哭已为余鼓一再弄凄然以清悄然以悲听之如见志衍也昔孟尝君广厦邃房淫声丽色撞钟舞女乎其前而雍门高为之鼓琴也能使如破国亡邑之人流涕泣下今以吾志衍才气之雄交游之众可不谓盛欤一旦骸骨破碎门户磨灭欲如雍门所云千秋万嵗之后婴儿竖子踯躅而歌于其墓上噫何可得哉然则王生之为此曲也其为峨眉之高乎其为瞿塘之深乎其为杜鹃之啼猿狖之吟乎其为山鬼之连蜷而偃蹇乎其为秋风之憀栗中人肌肤乎盖坐客憯懔振悚变色而三叹又从而歌之曰葛蔓蔓兮雨冥冥枫林黒兮阴火青望故乡而不见语白骨乎空城顾爱子之罔托兮嗟賔御之无人则坐客无不矫首西望欷歔而于邑也抑吾又闻之琴者所以理性怡心导情宣郁今聆王生之操不言哀而哀得毋张急调下非中和之响耶是不然夫人心有烦寃菀结不能自达者骤闻幽眇之音愀怆之调一弹再鼔涕泪横集则仰首出气足以释然于胸懐且以文王之忠焉而幽囚伯竒之孝焉而谗死孔子之圣焉而见逐顔回之贤焉而早夭在深于琴者言之虽以志衍之罹极祸揆之义命可以无憾况于吾辈为破国亡邑之人者耶王生推琴而起曰善遂书其语为赠王生名愚吴郡人
　　赠炤如师序
　　儒者之道与佛教同为盛衰徃者唐宋大儒专斥浮圗氏而名僧大徳咸出于其时盖儒术与佛敎同盛此古人所以不可及也今之为浮圗学者大率重宗而绌敎其敝也黒白互异南北相訾贤人君子欲立説以胜之而其道不足以相服卒举天下愚智尽归之宗门可谓盛矣而名山老衲乃有末法沦堕之恨此所谓儒术敝而佛敎与之同衰其可叹也已以余所闻神宗皇帝时士大夫以读书讲学相高吾州先达管东溟曹鲁川两先生研综六经穿穴训诂而又能得佛法大防于敎律论藏皆有所叅究为一时缁素之所谘仰盖唐宋之讲学儒释分而我明之讲学儒释合后来憨山莲池诸大法师皆能融释书传归之教乗未必非两公有以发之也余生也晩于两公不及见而鲁川之婿为余外王父少时从母党窃观其书多至百余巻鲁川三子其季曰毅叔毅叔之子曰元孟父子为儒者能世其家学今年夏余园居读书元孟瓢笠叩门曰吾出家于郡城之文殊庵僧腊已十年矣此即所谓炤如师也东溟之后曰干山手定法华疏钞自为诸生四方讲席见推为耆宿今亦出家于吴郡嗟乎余于是知两先生之教且复盛也夫炤如干山儒者也儒者之学通明广达条析科仪讲求防密皆歴有援证彼夫自尊其学空疎而灭裂者其説自足以胜之説足以胜之矣苟非能外死生去利欲则何以折方袍圎领者之徒而使之震奉吾教所谓其道不足以相服盖以此也今炤如干山受信具修戒律勤苦专慤在畴人之中最为精进而始举其先世之书阐条贯用以尊道而训俗然则儒术敝佛教衰庶乎其有望者其在斯乎炤师年六十徴余文为夀夫浮圗氏以天地万物为空幻年祀久逺本非所计而独于道之盛衰不可不以身为担荷故书是以贻之
　　李贞女传序
　　事有不见于礼经先王不以训世而君子称之以其过于制而合于道也礼于人子之养亲也鸡鸣而起日入而夕请席衽奉敦匜治饘洁滫瀡其事至烦且勤矣而独于女子之孝不甚着内则曰妇事舅姑如事父母盖惟恐其不如父母也妇人内夫家外父母家先王垂家法于天下故于其事父母则略言之而特举妇徳以为训女子之嫁也父母祝而送之其得于舅姑贻父母令名不得于舅姑贻父母羞辱女子之事舅姑凡以孝父母也舎事舅姑无以孝父母乎女子二十而嫁出于襁褓之中离于保傅之手其去施衿结帨也近矣事舅姑之日长事父母之日浅矣然则有终身不嫁以养父母者乎曰有之子之娶妇事宗庙继后世也古之孝子有不娶以养其亲者矣不孝有三无后为大以孝之之心蹈不孝之罪犹且为之而女子无是也威后之对齐使曰北宫之女婴儿子无恙乎撤其环瑱至老不嫁以养父母古固有不嫁之女矣而列女不书内仪不载异常之事不可以教世而训俗是以着其实于记而没其文于经固未尝不深与之也今嘉禾女子李凤以事父不嫁父病吁天感召灵药有鸟啣果投厥鼎中饮之廼瘳年四十七以没犹以不终养其父为恨里人惧其后之轶传也谥之曰李贞女属余文序其事易曰女子贞不字不字其果为贞欤有聘而不字者矣旣纳采问名以身许人矣而夫亡断发耳誓志不行此其为贞从其夫言之也今李氏之志知有吾父焉尔斯可谓之孝不可谓之贞夫女子之事夫犹人臣之事君也得吾君而事之有死而无贰不得吾君而事之洁身守志其道亦有死而无贰也君臣之义无所逃于天地之间而男女有别自其为女子而居室之伦已备斯可谓孝也而独非贞欤
　　永愁篇序
　　吾友孙穉均擕九龙永愁人诗巻示予曰此龚佩潜中书之女作也中书以进士遇国难投秦淮以死惜无人表着之者有才女而复不得意用永愁名其篇昔屈原赴湘流葬鱼腹为离骚以见志百世而下复见之龚生其惓怀故国死不忘君所志同也世之言愁者莫过乎原原之死以不得乎君其时国尚存也中书则国亡矣又以所死之君遭运防之极不获与前此死忠者同日而语夫君臣夫妇之道一也为中书女者当以其父命之不犹名之不立仰天而侘傺其为愁也大矣舍是而云永愁篇为已作也不亦末乎虽然屈原言愁而托之湘君帝子菊芳兰秀以寓其纒绵凄恻之防今龚女能诗又善畵湘花湘草使见之者有感乎幽谷无人不言自芳而江潭顦顇亦可以形容而髣髴虽谓之为其父作亦可也屈原有姊云申申其詈予后人尚以之名其县比于望帝啼鹃同其哀怨而况龚女之善愁者乎穉均其识之它日必有纪中书之事而并及其女者是为序
　　王石谷赠行诗序
　　士之负絶艺者中有神解而外与物化非至精者不能几也然而为之难知之亦难何以言之夫善琴者不必于其音也善奕者不必于其博也善射者不必于其鹄善御者不必于其马也善书畵者不必于其毫素也孔子曰用志不分乃疑于神神者芒防无形变化无端长与造物者游而髣髴其所由始吾乃目将营之足将从之若是乎其专且壹也虽有好恶利害非誉巧拙不得而入焉久之如有得也窅然若防其故吾而忻然与其道相接如此谓之艺成艺既成居有以得于己出可以无待于人苟或嗜我技贪我名而不窥我用志之所存虽投之以千金之璧却行拥篲而前者弗顾也以其不足乎知我也故曰为之难知之亦难海虞王子石谷者善畵其畵也无地势而尊不蓄积而富非宿素而老处于蓬茅沮洳之间一日而倾天下辽廓乎三百年诸家之所莫及噫嘻亦异哉余问之曰子恶乎操术而至于是耶石谷曰吾行若遗坐若忘昼不食夜不寐探冥索以与古人相遇于微之中凡歴三五年而所学始大就嗟乎石谷之于斯事也可谓治之之勤悟之之深者矣当其初起惟吾州两王公知之既而少司农周栎园先生知之两王公先逹盛名极意推挽而栎园方为江右重臣手笔致问降已折节若惟恐其不易致者石谷为之办装而未及发防先生用职事被案劾或止之曰此岂公论书畵时耶石谷曰公知我者不可以不徃既至先生流连倾倒不自知其身之在忧患也亡何先生事解天下闻而两贤之石谷不以先生多故而濡滞其行先生不以失志而稍废待士之礼相与作歌诗纪其事呜呼古之所谓知已者其在斯乎其在斯乎余尝有感于庄周列御冦之説技之工者进乎道巧之至者全乎天举夫庖丁之刀宜僚之丸飞卫之矢匠石之斤与宋元君之画史防笔和墨解衣盘礴者其道相合而韩退之之论张旭草书以为喜怒穷窘忧悲愉怢怨恨思慕无聊不平皆于草书焉发之盖书画之道本乎性适乎情通乎天地万物其不可端倪也如此今以王子之有得而又与栎园游也栎园既备尝其平生之遭晩而深思笃好于画将取其二十年来嵚磈垒可忧可愕暄凉显晦代更乎前者托诸丹青粉绘为销归石谷苟得其意而奋笔追之以视夫川岩之险易烟云之起灭草木之开落而荣悴人事变异物情颠倒皆是理也然则王子之于画不更进而其为知已也又何如哉余既交于栎园而其识石谷也不在两王公之后喜是编之成足以着两人之深相知也于是乎言
　　鸿雪园诗集序
　　尧文将徃庐陵出一编示余则其在樟亭由拳流连登眺之作而溯淮入都怀人赠答居其半焉尧文之才开敏乐易于读书能采掇其菁华而出之以杼轴故其诗贯串三唐姸秀典丽声律稳贴虽专门名家莫或过之余与尧文少同里长同学老而灌园连墙比屋槐柳之隂相映草堂灯火相望于池塘林木之间余樵苏不给而尧文时出斗酒吟诗篇歌呼相应和今将舍我而逺去余抚是编而沉吟若有不释然者夫庐陵天下之名郡也昔者有先正文章节义着在累朝之册今干戈久息贤人君子接踵而起者流风余习居然可见尧文过匡山渉马当以逹乎此也江山登临賔客交游之盛收揽以滋诗笈者且盈缃溢缥脍炙天下此岂吾穷谷之叟抱瓮作息带索而行吟者能窥测其涯涘乎抑吾闻之旧国旧都望之畅然当尧文在樟亭由拳相去不过数舍今江天寥廓之外其于故园竹梧杉桧滋生而拱把芙蕖芍药芳郁而纷披未尝不如杜氏之四松陶家之五柳彷徨而想像也闾井日已荒亲朋日已耗虽衰迟如余者间与江右士大夫追旧游而话宿好未尝不如汉濵之老人沧浪之渔父寤寐而兴怀也然则其见之于诗者又乌得而已耶他日政成垂组掲节以还乡里余且尽出其田夫野老之作以是正于尧文得毋从而嗤之曰固哉是夫之为诗也身穷才退足不出里巷何足与于此乎亦相与为一笑而已于其行也遂书之以赠






　　梅村集巻二十四
　　钦定四库全书
　　梅村集巻二十五
　　国子监祭酒吴伟业撰
　　寿序一
　　文先生六十寿序
　　滇南文先生以计偕入太学崇祯十六年天子命为娄人师娄之人不知师道二十年于兹矣自先生至教以君臣父子之礼尧舜周公孔子之道董其怠惰诫其凌谇以期于有成于是逺近称为先生乡大夫之贤者必之先生谒里中戴白之老不知诗书者咸曰先生君子也无何兵至在先生之义不可以留将行其弟子进曰先生行固当虽然先生所居者职也其所事者道也盍谢其职而脩吾道乎先生而无为吾道计也其为吾道计先生留先生拂然作色不悦曰异哉二三子之为此言也吾比者教汝何若而弃之耶吾之行也不可以过今日其弟子又进曰先生行矣滇南去呉万里过酉阳上漓水若是其险也且又阻兵今傫然儒者也将襆被以越豺虎之迳而弟子莫随此弃其师矣先生而行也愿请从先生曰诸君有亲不可以吾故累且我固非归也吾将从苍公游苍公者滇人住吴之中峰以佛教重东南者也先是苍公讲法华于娄之海印庵先生以同里而异术竖义相论难娄之人知先生与师最深及是闻之则大喜曰先生去我未逺也若乱定滇道未通者当请先生还先生许诺久之迎诸山中有以私舍设都讲布函丈请者先生放杖而笑自理其须髯曰吾已僧服矣廼即城南精蓝中置木榻命一童子支鼎防尽谢其生徒杜门不交人事如是者四年先生年六十弟子请一言寿于先生予曰滇南天下饶乐地也丹砂钟乳土所出珠玑犀象果布之凑其田也亩数钟千金之裘不贵于市无为恶寒矣且其人以隔絶山海今犹袭冠带以居而先生独阻乱不得归出无车食无肉褐以为暖瓿盎以为储夫旧国旧都望之累欷况兄弟亲戚之洫焉若有亡乎年齿衰矣道路长矣而鼙鼓之声日阗阗者先生其独且奈何哉或曰苍公学道者也捐亲党弃闾里遗世离人而立乎独以彼视万里犹寻丈也予应之曰苍公之所学者佛也其道如是足尔先生所学者尧舜周公孔子之道其于君臣父子也仕必守其官处必归其家老有所以养少有所以奉今先生居此四年矣庶几师弟子之礼存焉其君臣父子之道所不行者盖亦多矣而谓非先生之穷欤抑吾闻之先生又通卜筮纬象形家者言夫滇南所产輙多髙人絶学先生以儒者笼络万物不名一徳今毁服童发而游于世也将得乎儒释之合而探其原于是焉齐得防混欣戚浩浩乎靡所津涯其为道也吾又乌足以知之哉噫嘻此真先生也苍公曰向者吾论难固自以为勿及也
　　陈确庵尊人七十寿序
　　吾乡髙世之君子于孝防得二人焉曰陈君确庵华君天御怀道絶俗穷饿而不悔者也夫古之隐者弃妻子变名姓孤行独立无所以累其心今此两君者皆有亲在于是乡之人进曰两君则诚贤矣其如亲何廼华君则曰吾幸有兄盖尝仕于朝矣防吏薄宦槖中装足具甘膬以养老母而陈君则壮子也所恃以持门户者也一旦挈其亲之于穷谷无人之境屋宇穿漏田园芜塞驾柴车蹑草屫亲朋无与游滋味无所奉彼其亲之处此也能防然而已乎而陈君何以善其隐乎乃陈君之隐也五六年矣未尝一入城府乡之人窃独异之其尊人温如公今年七十予得其自寿之文读之而叹曰噫确庵之髙乃其父成之也吾乡支塘以南直溪以东其土墝埆其俗朴陋自元宋来若胡如村之清髙龚安节之忠义其故庐遗迹至今尚有识其处者陈君侨寓蔚村父子手自立屋负耒作劳拾薪执苦尝读农经水利诸书谓古人代田之法一畆三深耕易耨歳可获数十钟又以尚湖巴城诸水挟淫潦泛滥劝谕父老筑堤设防经画指防悉有成法出门操一小船贩樵鬻苎徃来湖村塘市间得钱市酒进父公饮酣间作一二小诗好谭古来髙人独行共相勉励隣里化之輙遣子弟就学其有小小勃谿谇语摇手靣赤曰恐使孝防父子知也嗟乎世衰道微士大夫走通都骛声利其遗民逸叟以道徳风义相髙者不可复作矣自确庵以孝防守身事亲躬耕弗屈而后人知教忠自公以孝防之父乐道安贫穷居无悔而后人知教孝君子于陈氏得君臣父子之礼焉予交于确庵者十年知之最深故论公父子质言其事庶几与汉隂之丈人浔阳之渔父同传而存之以征于信史则亦吾乡人之所愿也
　　彭燕又五十寿序
　　士之能立言者必需之嵗月以自验其学问之所至若夫遭遇乱离而独以其身超然于尘之表则笔之于书者将为天下后世所攷正其平生之学尤可重焉徃者余偕志衍举于乡同年中云间彭燕又陈卧子以能诗名卧子长余一嵗而燕又志衍俱未三十每置酒相与为驩志衍偕燕又好少年蒱博之戏浮白投卢歌呼絶呌而卧子独据胡床防巨烛刻韵赋诗中夜不肯休两公者目笑之曰何自苦卧子慨然曰公等以嵗月为可恃哉吾每读终军贾谊二传輙绕床夜走抚髀太息吾辈年方隆盛不于此时有所纪述岂能待乔松之寿垂金石之名哉曹孟徳不云乎壮盛智慧殊不吾来公等奈何易视之也其后十余嵗志衍不幸没于成都卧子则以事殉节其遗文卓荦流布海内不负所志余与燕又偷活草间又六七年于此矣自顾平生无可表见将以其余年肆力于文章顾兵兴以来流离奔走神智耗竭每忆少时读书不至觝滞今手一编者终日覆而按之不能举其辞盖余年过四十而发变齿落志虽盛而其气亦已衰矣追念卧子畴昔之言未尝不为之流涕也春初与燕又遇于呉门问其年则已五十去余同举之嵗曾几何时而遂廹始衰日月如流能不浩叹已而燕又尽出诗文读之则余又惊其才之壮而意之新博闻辩智有精强少年所不能及者其生平著述之足以服当时而垂后世无疑也昔者吾夫子删诗书定礼乐自中古以来所推者则惟君家老彭其称之曰述而不作信而好古以此言之其为多闻博洽之儒欤后世乃取神仙诡异之説附着其传以为彭祖陆终氏之第三子尧时受封至商武丁朝尚存而年且八百其言荒逺不经搢绅者所不道然以吾思之当唐虞之禅让夏商之兴衰故家旧臣无复存者上古谱牒失传年祀莫纪而彭祖独以皤皤黄发缀拾前王之旧闻受其説者见多识徃事年逾耆耋而有壮容震而矜之以为此数百嵗人耳非实事也老聃东周柱下史伯阳父史儋皆先后同官而聃之书独传后世且合此三人者为一人而谓老聃脩道养寿寿可百余嵗或云二百嵗夫彭祖犹是也今燕又之诗文其在天下者经世代迁改卷帙尘蠧后生之徒覩其姓氏且以为古之贤人而不知其年尚五十若令杜门絶迹不与世通著书三十年书成而所纪皆易世之事日月濶逺见闻绵邈得无有疑其甲子不知何代人耶自古遭兵火而磨灭如卧子志衍者不少而遗民佚叟为造物所留以当文献者亦徃徃见焉余既自力于学惧勿克而以勉燕又有以知其必成乃因其门人之请而叙之若此
　　张敉庵黄门五十寿序
　　吾友张敉庵黄门长于余一嵗少同里长同学晩而同事京师余覊愁困悴几不能自还而敉庵躬蹈险巇慬而后免今年敉庵五十方贺者之在此堂也余可以无言乎初吾师西铭先生用经术大儒负盛名于当世而敉庵为其爱弟西铭之有敉庵犹士衡之有云孟阳之有协也雒下之衣冠华隂之子弟负笈从游巷舍为满挥洗辍餐倒屣莫及敉庵则倾身容接人人各尽其意使西铭爱士之名闻于天下敉庵力也雅擅絶才渉猎彊记发为文章风起泉涌一时传诵其制义谓富贵可以俛拾钜公长者握手定交不敢以后进相期语曰驭二龙于长涂斯敉庵当日之谓矣既而屡试鎻闱不利门户中衰沧桑顿改凡诸子从西铭游者如飘风陨箨湮没无遗而敉庵魁垒特逹方用科第起家为良吏为直臣赫然名动海内噫嘻抑又何其竒耶余与交且三十年习之久知之深其窃为敉庵幸者少游太学髙门着姓贵游慕之辐辏无文士干谒奔走之劳晩宰山城直节强项大吏见而倾心无黄绶俛眉折腰之苦立乎殿陛之间指得失陈利病口有所画奏成手中缮写未上夜不能寐弹劾贵近搏击豪强下至闾左之奸琐条其人得请名捕中外为之屏息股栗可谓出入省闼得行其志矣虽以此谴逐之后仍被急徴而上察其忠人亮其直身名复完意气如故造物待之者似乎独厚而不知其天资学术实使之然非幸而致也平生无崖异之行深沉之容造次语言率而能要任逹简易不持威仪与人交抒心写腹推诚无我虽倾盖之际便同久要一旦有急难挺身赴蹈倾囊营解罔所顾惜人有过靣加诮让不为后言或有生平受徳后负之者其人但一见摧谢即释然胸怀无纎芥之恨此其公直鲠亮得之天性真不可及也已当吾师西铭在日敦气谊尚名节慨然有康济斯世之心属党论纷纭壬夫设械几罹不测位不酬其望年不配其徳论者至今以为恨敉庵薰陶濡染于国是民生邪正利弊之闗平居讲求有素世防虽移家学不改当官立事探囊底而出之清河著书谈道易世而后施行惜乎西铭不及见耳歴数三十年来唯吾两人为华颠之叟今者比闾接席莳花药治亭圃营垂老里巷之娯顾吾已发齿衰坠疲曵不堪敉庵则姿容瓌伟饮噉日可三升常见其蒱博争道独酌引满呼小僮挝鼓奏伎听渊渊之声奋褎激昻大噱不止少年精悍之色犹隐见于眉宇间其后日所就余又何足以量之哉虽然敉庵之语人曰梅村知我胜我自知故于其览揆之祝不为夸词叙素心而谈旧故庶几于夙昔之好无少愧焉如此可以为敉庵寿矣
　　座师李太虚先生寿序
　　伟业尝读欧阳文忠公传见其行事慨然想见其为人以为上下千百年江右儒者学术之盛未有出于欧阳公者也独疑其致政之后不归庐陵而买田颍上何欤盖有宋待臣子之礼为最厚为之臣者亦恋恋君父不忍逺归故土而于宛雒汝颍之间起居朝请以近于京师韩范杜富诸公皆然不徒欧阳公也自欧阳公后江右士大夫咸被服其遗教凡数百载而有吾师李太虚先生先生入承明典制诰抡文于楚楚之诗人才士夙负重名者裒然为举首此欧阳之歴二府司两制以知贡举得人者也先生性彊直为台谏所中隐居白鹿讲授生徒天子再召用决大计争南迁深当上防事不果行此欧阳之贻书司谏贬秩夷陵力持濮议为朝论所排者也先生攟摭累朝故实抄撮成书凡数百巻欲以成一代之良史好古博物访求金石篆刻遇有所好虽倾囊为之勿吝此欧阳之修唐书纪五代以其余力为集古録者也盛明之际词林先逹如曾子启崔后渠诸公皆忼爽濶逹有诗酒称嘉隆而降则龊龊拘谨以为常先生则不屑也居公卿间兴酣耳热朝章国故忼慨极论诗文挥洒援接后进为风雅所宗此又欧阳之自号醉翁与石曼卿苏子美共其流连者也凡先生之同于欧阳公者如此而欧阳卜居颍上先生亦侨寓维扬维扬者平山堂在焉欧阳公之所游处也则疑其无不同而伟业独有感者欧阳公处全盛之世天下无事虽免而家居犹述其三朝被遇之荣以夸耀于田夫野老而先生流离崄岨浮海南还家园烽火祸乱再作仅以其身漂泊于江山风月之间其视欧阳之颍上相去固已逺矣虽然吾师之为人傥朗而旷逺以视人世之危疑患难实不足以动其心而损其意气其之维扬也与伟业相遇于虎丘别十五六年矣其容加少其发加鬒握手道故漏下数十刻犹危坐引满议论衮衮不倦伟业颠毛斑白自数其齿少于师二十嵗而忧患防迫以及于早衰窃仰视惭叹以吾师为不可及欧阳公晩年自号六一居士齐得失忘物我泊然其无忧浩然其自适吾师似深有得于斯者而所遇各殊则欧阳为其易吾师尤为其难也伟业闻之古之至人逹生之情识命之理无江海而闲不导引而寿其吾师之谓耶
　　黄观只五十寿序
　　徃余读碧山集知嘉禾黄葵阳先生以省元取髙第入史舘廻翔宫相几及大用既而从吾师西铭之门识其孙观只亦以省元后先踵武浙东西夸为盛事则又吾友大樽所鉴防而登之者也嵗月云迈二十余年观只春秋五十其同里虞君谭君等征余一言噫余言何足为观只重哉昔东汉之世江夏黄琼偕其孙琬并至宰相封侯直节彊谏彪炳史册运防有盛衰人事有险易遂使再世之内遭遇悬殊君子读其传不能无感焉今以近事观之词垣宿素世际休明雍雍乎清庙之朱明堂之苍璧诗曰凤凰鸣矣于彼髙冈葵阳之谓也艺苑名流忧生坎惴惴乎芳兰之当门冥鸿之在泽诗曰蒹葭苍苍白露为霜观只之谓也观只之为人能孝友知大节不为选耎骳俯仰以从时又不肯矜竒钓名修非常之行遭逢变故周旋义旧死生急难勿易其心若夫士穷见归之时有亲在不许之义阖门百口累世卿宗不敢以狥知已刎颈之一言则其自处权之审已名髙则嫌无可避地近则义无所辞收者到门曲刃在颈夷神委运词色不挠谁谓荼苦其甘如荠观只其甘之矣及其免也不以虑患而刓方为圆不以违俗而尊已忽物或柴门絶客离事自全或浮沉俗间与世不竞盖不夷不惠可否之间观只之所处不已优乎夫生于华胄少遇名师家在通都才称国士当其驹齿未落豫章尚小人便目之以骐骥期之以栋梁今五十之年忽焉已至论者且为观只惋惜余则以二十年来人材凋落其赍志以徃持忠不顾者不必更论廼有乗时取宠据磐石之安而一朝蹉跌要领不全门户破坏者比比而是矣观只以穷孝防优游家巷闗木索不以为辱辞纁不以为荣其所以全之者天为之也讵不幸哉家有秘书万巻皆前人从西清异本手自校讐缮写成帙而舅家项氏所藏唐宋名人手迹巻握之物价值千金今悉化为煨烬贪及余生孜孜搜访庶几蕉园蠧简重出人间玉轴丹青不罹劫火此观只所以图令名而垂不朽者也韭溪之上练浦之傍其为辟彊之名园羊昙之别墅亦既荡于烽烟鞠为茂草矣乃以其暇辟平臯灌蔬壤诛茅避迹伏腊迎賔渔钓自娯丝竹间作吊汨罗之故人谈鸱夷之徃事望烟波而不见酹杯酒以兴怀此观只所以消壮心而娯晩嵗者也西铭之有观只中郎之于仲宣也大樽之有观只庐陵之于子瞻也两贤既没友道沦亡赖遗逸之尚存庶微言之不坠虽以道防元龙徒怜意气犹幸人如叔度足继风流此观只所以结平生而申同好者也余也少壮登朝覊栖末路犬马之齿未填沟壑获与观只称齐年而困厄忧愁头须尽白其视观只逍遥乎网罗之外蝉蜕乎尘之表不啻醯鸡腐鼠仰观黄鹄之翺翔寥廓也乃因诸君之请而为之辞其以识余之愧而观只为不可企及也夫
　　白封君六十寿序
　　吾州白侯林九视事之初年余在京师谒侯之太公防泉于邸第其容粥然其气温然言呐呐不出口余目之此真寛仁长者也越五年侯之报政成而太公六十州人士以其习于余也不可无言余尝读万石君传见其子孙驯行孝谨而少子庆之治齐也国人慕其家行而大治心窃疑之汉时海内初定而齐又反覆夸诈以为俗其法当以击豪强清反侧而区区以孝谨行之是岂足为政哉既而观盖公之言治齐而曹参用之以治天下然后知秦以刑法刻铄其民汉兴疮痍者未息不以此时脱去文网清净而宁一则何以去汤火彼夫元康神爵之间严延年赵广汉以惨礉负能名正以承平日久户口殷富名豪宿猾根株其间必大诛罚之而后胜岂所论于新造之日子遗之民拊循而休息之哉此石庆行孝谨之所以効也今以吾白侯之才晓习文法吐决如流开张施设当机立办非公防彊正俨然击断之能吏乎廼至劝耕桑修水利养小弱恤灾荒煦煦然仁心为质悃愊无华不欲稍用其长厉威严以自愉快非其天资醇厚而居身之善入人之深何以至此噫此皆太公之教渐渍使之然也州人士之入京师者太公必坐而问焉曰子之君四境其修乎田畴其易乎赋役其均狱市其平乎且曰吾今年六十矣自吾为儿童时乐浪菟之间骨如莽流血成川父子兄弟肝脑涂地者不知凡几今吾一家无功徳皆为
　　国恩所成就嗟尔江南之人夫孰非锋镝之后而捐瘠之余其可不宣
　　上恩泽以休养生息之耶余以是知
　　国家吏治之盛而太公之教忠与侯之所以孝也已抑吾又闻之古之人臣皆仕于其国唯衘命四方始离乎父母之侧而其君作为歌诗以劳苦之如小雅四牡之章其言不遑将父因人之情而为之咨嗟太息待之如此其厚也今吾州之去长安三千里而侯以六年积劳于外太公又为南阳之故人代北之贵族留宿卫京师不得御车而南从其子于官也人子之念其亲者必能念人之亲侯于听政之暇举吾州之白首耆艾者七人仿周官之意饮酒于序正其齿位名曰娄东七老而吾父与焉吾父行年八十其视太公也齿发加衰太公有贤子足以娯乐余也羁愁旅病不能取给于升斗之禄俾老人辍食而太息中夜而屏营矣侯则式闾以劳之肆筵以绥之其所谓老吾老以及人之老者欤当石庆之相齐也有济南伏生鲁人申公者皆耆硕大儒庆不闻执板到门北靣而事之也然则石氏之所知者谨而已矣乌识所谓孝夫孝有不贵徳尚齿使民兴行者哉白侯经术最深内行醇至异日者进为公卿而太公齿徳弥邵
　　天子三雍告成修授几乞言之礼求国老于上庠舍太公其谁乎当以尚徳缓刑化民成俗之道再拜而献之庶几老成黄发之一言俾人各亲其亲长其长而先王以孝治天下者始大备伟业请上其事于东观以光国之惇史固不仅与闾师党正效祝嘏之词以为公寿已也谨书之以竢
</div>
    <div class="pagination">
<a href="梅村集_page27.html">上一页</a><span>...</span><a href="梅村集_page23.html">23</a><a href="梅村集_page24.html">24</a><a href="梅村集_page25.html">25</a><a href="梅村集_page26.html">26</a><a href="梅村集_page27.html">27</a><span class="current-page">28</span><a href="梅村集_page29.html">29</a><a href="梅村集_page30.html">30</a><a href="梅村集_page31.html">31</a><a href="梅村集_page32.html">32</a><a href="梅村集_page33.html">33</a><a href="梅村集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
