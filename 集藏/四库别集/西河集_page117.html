<!DOCTYPE html>
<html>
<head>
    <meta charset="UTF-8">
    <title>西河集 - 第 117 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 117 页/共 136 页</h1>
    <div class="content">　　两度西江采緑苹南昌城下几逡巡共称子贱真贤宰最念何充是旧人牛斗星寒酤市暮龙溪花发讼庭春归来倘覔柴桑侣应有扁舟到奉新
　　寄送周司马赴云中
　　平城司马诏初颁万里南天引斾还星使蚤辞牛斗郡云州髙入雁门闗王程供帐三春后客路沧波一棹间徒寄相思当饮軷防阳花树望中斑
　　二
　　从来刺史重云中此去应垂佐郡功异代贤王犹讲射君家太尉本清戎白羊山映春田緑金鳯城连夜烧红暇日题舆増骋望可能还顾旧江东
　　酬麻二处士干龄
　　闻君髙卧古稽亭邂逅江臯草正青一代旷情同蜡屐千秋遗恨在过庭当闗候雁天边尽满眼春云海畔停莫怪和歌忘蔓草毛诗废乆恐难聴
　　施使君临阳讲堂作
　　临阳采藻诵于胥喜共羣经载后车斾里蛟龙全拂骑堂前鹳雀重衔鱼韦贤自领诸儒学卢植终传刺史书垄畔遗编方幸托敢言河上有先庐
　　李賛善归觐
　　曽参诏许下铜楼赐传还乡拥桂斿江橘蚤垂南苑露陔兰长树北门秋蓬池鲤鲙遗羮在粉署砖花爱日留赉得缬袍当防服何须不作锦衣游
　　舟过金山
　　昔年曽取中泠水正值梁王北顾时扬子驿前云漠漠润州城下草离离千秋铁锁横江险三渡金山破浪迟当日妙髙台上路岧嶤不见使人思
　　客中元日
　　金鸡唱尽晓钟天元日他乡倍可怜隔嵗总成虚度月今朝重数未归年梅花香暖开官阁蓝尾桮深醉客筵谁道故园东望逺春风万里蚤回旋
　　长至
　　长至长留樊水濵三阳又见琯灰新登台谁似书云客旧馆曽携添线人道逺屡违江下信律穷终度斗边春他乡风物年年改欲折梅花泪满巾
　　送王五文璜游成都
　　临湘西去一孤舟髙溯瞿塘上益州万里桥悬秦栈树七盘闗控蜀江流郫筒春酒招山馆锦堞秋花绕郡楼君到若逢裴节度草堂虽好莫淹留
　　漫感
　　芳草生时忆故居洲中帝子尚愁予遗人千里双鹓佩误我多年尺素书桐苑雪花春乍暖丛台云气晩难舒可怜只住空潭曲盻杀琴髙赤鲤鱼
　　途中襍感一首与茂伦
　　几见濡须春水生逢人不用悔微名【悔一作晦】无材滥着吴都赋好辩难降燕将城车挽嵗连横海粟戈船春发下江兵摩天鸿鹄翻飞杳陇上何人敢辍耕
　　吴陵望月呈姜侍御
　　吴陵望月独登台万里清光冉冉开海树丛生秋雪落江门一片夜潮来人逢枉渚袁宏放啸起髙楼庾亮才只有南飞乌鹊侣月明绕树不曽回
　　即事【为病校书作】
　　银牀断绠有谁收人病还归江上楼皓月近云行过疾空栏压水坐来浮开奁夜起烧残蜡卷幔凉生坠曲钩满院秾花开不尽一枝迸作露华流
　　塞上
　　五陵年少喜擒生长在居延道上行天马几时来絶塞秋风一夜入重城黄花戍里明戈劒白雁闗前卷斾旌只恐城南留少妇月明中夜怨长征
　　同云间吴山人沈翰林游紫阳洞
　　横江髙堞倚天梯曲磴盘空极望迷雪尽两峰寒雁度烟临万户夕阳低层岩裂石分丹壑一窦穿云滴紫泥坐对瀛台仙仗客何年蓬海共招携
　　海昌沈亮采陆嘉淑过黄大运泰文园登髙峰
　　刺史园林晓未开一时双玉照人来共登髙峤风初霁坐看寒江水自回山木接天悬画栋溪花散雨落苍苔云间兄弟东阳友谁是文园作赋才
　　漫赠
　　阳平乐部锦云标中有真娘似阿乔曽下吴宫教度曲重逢隋苑聴吹箫双瞳夜剪巴江雨一笑春生扬子潮杜牧未来韩判去可怜二十四条桥
　　垂虹桥投顾有孝居
　　晓风吹雨到吴江百丈垂虹似饮駹新水茭花横夜艇故人椐树倚秋牕厐山初日摇珠塔震泽回波洒玉缸田舍乍逢皆衣褐肯教季布徙他邦
　　龙江闗眺望
　　建业重闗控上游龙盘虎踞旧神州荆门西扼江流下越徼东连海气浮故国山河天堑合夕阳宫阙石城秋登临转觉乡闗逺日暮苍茫涕泗流
　　李潆孝亷游越归过别不值赋寄有作
　　才名十载重江都二月春风到鉴湖柳下荒祠来解佩花深匹马去当垆回程暮值寒潮迥逺道天低海峤孤我欲西陵送归客长帆不见浪糢糊
　　梁溪黄君游越
　　天涯冰雪老黄香皂防相过朔吹凉月旦久倾豪士驾风流今识丈人行乡亭酒滥淹游屐官寺花寒驻客装探秘不须寻禹穴玉函金捡锁苍筤
　　黄君到节使君下榻适在徐渭里中寺有渭题诗壁黄本慕徐睹毕恍然因属记事
　　羊裘短劒涉江来自比山阴狂士才客舍车装留下里官庖鼎肉餽香台南州人去余青草东壁诗题掩緑苔何意宣城怀谢朓楼头佳句为君开
　　赠任孝亷云蛟计偕
　　我归江左还投笔君向长安又上书从此雄名髙帝阙况同令弟在公车【时其弟□新登贤书】蓬池泛雪看留赋柳汁盈条好染裾他日内廷能召问莫言臣里有相如
　　友人北征
　　骏马翩翩赴蓟城吴闗折柳送行旌良时宣室君才壮落日河桥客思生晓店商歌迷玉树春盘仙露满金茎三街九市千门啓只待雄文赋帝京
　　初春送人还吴江并呈沈进士自南顾隠居有孝
　　王孙归去草萋萋极望吴江芷叶齐晓骑独驱沙雨外春帆遥堕海虹西车书越徼通金马戈甲阊门罢水犀谁似隠侯词赋客顾荣琴瑟镇相携
　　客邸别故人子傅以成逺游
　　西风对酒曲江头数顷芙蓉掩画楼健翮蚤成应万里飞蓬不落已三秋苍生久恨王夷甫佳子当如孙仲谋渺渺长帆云路杳山中丛桂几能留
　　中州吴文学寺寓
　　苍苍山木晓流丹访剡归舟路渺漫时作洛中新赋咏重逢邺下旧衣冠江云龙转空台静塔树鸦栖古寺寒念汝诸昆曽缔好十年回首尽鸾
　　夀李少宗伯西湖
　　春官旅第啓艨艟万顷湖光照七松东国甫侯生岱岳西征天子重河宗麟游大泽蓬丘近鳯舞秋山辇路重【绳祖曰湖上西山有龙飞鳯舞之目为宋择都地】当日老成看渐减唯公双鬓削芙蓉
　　醉后送少年
　　逢君醉堕黄梅雨送子晴登白马桥去路云衔初落日横江风急晩来潮蒲囊永夜呼袁彦葛帔前涂遇孝标我欲援琴歌伐木天涯四望泪潇潇
　　送徐十五缄之扬州【与旧刻异】
　　嫋嫋长帆浙水濵停帆一送柳条新邹阳不愧名园客阮瑀还为入幕賔赭口雪消迷贾舶渭城歌罢醉离人东风前路催花发愁到防闗是暮春
　　西园防集【和吕锡馨张修崖韵】
　　西园飞盖集名才知是曹刘邺下来绕座哀丝扬妙曲满堂髙烛炤衔杯青芜夜合车前草丛树风生井上槐倒尽明河人未散城头乌鹊自飞回
　　六安黄晓随使自杭还京有寄
　　樟亭一别万山凋隔防思君对海潮伏枕黄梅愁永日闲房紫槿发清宵天垂云路开吴岳人与星车赴洛桥緑绮南金无限意莫教雨雪望中遥
　　来太仆生日
　　圉师早嵗谢天闗十载王官首未斑坰野骃鱼林下度瑶池骏马雪中还临江军散依新垒洛社賔闲老故山当日趋庭随九牧曽平五校扣金镮【姜琦曰来方伯平白莲贼长公太仆与焉】
　　赠别
　　欲采江花赠别离芙蓉吹落晩秋时自怜此地牵裾早却恨从前解佩迟山岫暗摇潮欲上帆樯不动防初移相看多少留人处不独垂杨几树丝
　　送叶襄还归吴门
　　东寻禹峤度清秋嵗晏吴闗不可留樽酒道傍遮落日片帆江上惜归舟云横虎阜乡程近雪满鳬城海路浮只恐愁心如细草春来弥望在长洲
　　赠闗上榷使君
　　东南财赋挹流波缥缈星查下浙河山泽旧看行部逺闗门今见著书多春风市贾连瓯越晓日梯航接海番自愧经生少文学汉庭心计久蹉跎
　　送王之珽之闽中
　　蒲帆初下楚江津又理征车度七闽瓯越宫台云外晓郎官山树望中春千金自载南天使万里还随下濑人少小请缨终有待钓龙亭畔慢伤神
　　华亭蒋隠居六十
　　谷口青云浦口鱼杜陵遗老自幽居经时不用公孙学避地还传尹氏书碧海放舟寒峤逺琼台吹笛早梅舒莫言玉洞金光少六十年来见有余
　　二
　　十年兄事杜陵生有叔贤名过始平【杜陵生大鸿为隠居犹子】筑室近开三泖路藏书髙并五茸城风回鸾鳯调金瑟花下瑚启玉罂不道瀛洲畔客今来才有杖乡情
　　即事
　　江舟归度板桥西滟潋江波逐望迷髙阁近垂红杏小横塘深覆緑杨低晴风午幔聴啼鴂寒食春城罢鬭鸡前去使君能尽兴习家池馆在清溪
　　登山阴朱相公东武山居同吴二卿祯徐二咸清商十八命説作
　　台师公府领三旌赐地还留东武城开阁虚延賔从入筑沙髙是相君行环岩露防凌遥廓絶磴秋花绕太清十载谢安劳偃卧天阶相望本升平
　　二
　　相君治第并沧洲齐郡灵峰起壮游海内羣思师尚父山中曽卧富平侯崇台万井搴珠箔曲槛层霄蔽画楼回首华林行乐地白云长绕旧宫沟【东武山从齐郡飞来故称灵峯】
　　刘驾部宅即事
　　新河门巷水澄鲜驾部风流不记年几叶鸣睢开府后一行雏鳯过庭前歌屏绮合珍珠履酒瓮香分翡翠船举目龙山如罨画支頥有客意悠然
　　叶燮同侄舒崇宋思玉游越寓玉虚道院
　　江东三俊早知名嵗暮同来勾践城节使开樽官廨冷井公留榻道坛清秦屏雪后山花冻禹穴烟深古树平莫问旧时朋好在十年采苦竟无成
　　舟过渔林闗望沈功宗墓
　　落日渔林放棹迟故人宿草望离离深怜子敬琴亡后恐负桥车过时江濶市亭环废井闗长贾舶近荒祠难寻下马陵前路肠断胶西君不知
　　登吴山兰若同张孝亷
　　岧嶤绀阙快同登直上吴山第一层树杪寒涛翻北郭帆来古渡是西陵中天化雨迷香象落日秋风对季鹰我欲逺寻蓬岛去何年东望海云蒸
　　春江
　　湛湛春江覆緑波夕阳江上奈愁何人家菰菜新晴少浦口杨花薄暮多野雾行舟迷逺渡晩寒归鸟聚髙柯到来三载随渔父不道还为泽畔歌
　　军城早秋
　　闗门万里羽书稀大将防秋出武威髙天杀雁角弓厉平地坐人毛马肥云连城障频移斾风起沙河早授衣但语蹛林休再防汉家新解贰师围
　　送贾明府入闗中
　　安西万里旧咸闗上客鸡鸣早度闲地入郃阳逢雪尽春来杜曲看花还汉京乆踞三秦胜蜀道难通五丈间君去若能寻马季莫教东市浪追攀
　　送别
</div>
    <div class="pagination">
<a href="西河集_page116.html">上一页</a><span>...</span><a href="西河集_page112.html">112</a><a href="西河集_page113.html">113</a><a href="西河集_page114.html">114</a><a href="西河集_page115.html">115</a><a href="西河集_page116.html">116</a><span class="current-page">117</span><a href="西河集_page118.html">118</a><a href="西河集_page119.html">119</a><a href="西河集_page120.html">120</a><a href="西河集_page121.html">121</a><a href="西河集_page122.html">122</a><span>...</span><a href="西河集_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
