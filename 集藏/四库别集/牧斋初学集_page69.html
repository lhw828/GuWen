<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 69 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 69 页/共 115 页
  </h1>
  <div class="content">
   （葛端调编次诸家文集序） 
    昆山葛鼎，字端调，读书缵言，笃好古学，自唐、宋八家而外，取其文集之杰出者，选择论次，人各一编，都为若干卷。缪以余为与于斯文者也，请为其序。 
    余闻古之学者，九经以为经，三史以为纬。降而游于艺，则秦、汉以下，迄于唐、宋诸家，其规矩绳墨也。九经三史之学，专门名家，穷老尽气，苟能通其条贯，穷其指要，则亦代不数人矣。敬之如神明，尊之如师保，宝之如天球大训，犹惧有陨越。僭而加评骘焉，其谁敢？三史以降，皆九经之别子耳孙也。规之矩之，犹恐轶其方员；绳之墨之，犹恐亻面其平直。妄而肆论议焉，其谁敢？评骘之滋多也，论议之繁兴也，自近代始也。而尤莫甚于越之孙氏，楚之钟氏。孙之评《书》也，于《大禹谟》则讥其渐排矣；其评《诗》也，于《车攻》则讥其选徒嚣嚣，背于有闻无声矣。尼父之删述，彼将操金椎以之。又何怪乎孟坚之史、昭明之《选》，诋诃如蒙僮而挥斥如徒隶乎？钟之评《左传》也，它不具论，以克段一传言之，公入而赋，姜出而赋，句也，大隧之中凡四言，其所赋之诗也。钟误以大隧之中为句断，而以融融泄泄两句为叙事之语，遂抹之曰：俗笔。句读之不析，文理之不通，而俨然丹黄甲乙，衡加于经传，不已亻真乎？是之谓非圣无法，是之谓侮圣人之言。而世方奉为金科玉条，递相师述。学术日颇，而人心日坏，其祸有不可胜言者，是可视为细故乎？端调之为是编也，美而无讥，论而不议，犹有古之学者好学深思之遗意，余深有取焉。故举其所感叹于俗学者以告之，并以为世之君子告焉。夫孙氏、钟氏之学，方鼓舞一世，余愚且贱，老而失学，欲孤行其言以易之，多见其不知量，敢于犯是不韪也。虽然，端调我之自出，其编摩论次，与诸昆弟共之，皆我甥也。余之告端调者，亦犹夫老生腐儒，挟《兔园》之册，坐于左右塾之间，窃以语其乡人子弟而已。世之君子，得吾言而存之，九经三史之学，未坠于地，吾犹有望焉。其不然者，以是为狂瞽之罪言，又将钳我于言，则亦听之而已矣。呜呼！不直则道不见，余岂好辩哉？余不得已也。崇祯九年正月序。 

    （《兵略》序） 
    乡先生副使星卿瞿公，博通掌故，搜讨国朝名卿大夫嘉猷伟略，散在国史家状者，著《皇明臣略》凡若干卷。其子给谏伯略，先刻其《兵略》以传于世，而属余叙之。 
    给谏之意，以谓时方多事，文武将吏，人不知兵。是书也，如医之有方，如弈之有谱，庸医可以诊奇疾，俗手可以当危局，用以东制奴，西讨贼，庶几克有成算，可以舒当宁之旰食乎？余以为自古用武之世，不患有盗贼，不患无将帅；所患者，庙算不一，赏罚不明，使盗贼乘其间，而将帅无以尽其用也。以汉、唐之已事征之，永寿、延熹之间，用皇甫规、张奂、段为将帅，所向克捷，规、奂兼主招，而主讨，曲意宦官，保全富贵，规、奂皆有功不得封。规前后上书，求乞自效，与上疏自讼，最为切直。其曰：力求猛敌，不如清平；勤明孙、吴，未若奉法。又曰：覆车有五，动资巨亿。旋车完封，写之权门。其言至今可为殷鉴也。繇此观之，国家权幸用事，先后失宜，虽有三明之将，亦将救过不暇，安能奏荡平之绩哉？唐之末季，苟非南衙北司，迭相矛，九流浊乱，君子道消，则黄巢辈何因而起？巢初起，才及二万，经过数千里，军镇尽若无人，潼关一径，任其奔突，贼安得不蔓延天下乎？以郑畋之壮图，令得主谋专断，何至以四镇之重，尽付高骈之只手，关河连犯，都邑继倾，而坐受刮席轵道之讪，然后悔之，不已晚乎？假节之议，争论喧呶。举棋不足，谁执其咎？然而拂衣投砚之卢携，视末世之阴阳首鼠，置国事于局外者，吾以犹贤乎尔！自古迄今，有盗贼不患无将帅，有将帅不患无方略。在汉则夷黄巾于党铜，在唐则小河朔于禁闱。本末较然，岂不信哉？以是书考之，本朝之敌王忾，建国功者，固已昭尝而勒景钟矣。举其近者，王文成之有功江西，中枢蚤为之计也。胡襄懋之有功江南，政府力为之地也。晋溪之忮，分宜之贪，其知人善任，不可抹如此。谋国之效，岂可诬哉？给谏之刻是书也，固曰为兵家之医方奕谱。而吾以为医有上医焉，奕有国工焉。明主得其人而用之，则端委庙堂，而四海从风。当虏寇交讧之日，虽口不谭兵可矣。杜牧有言：议于庙廊之上，兵形已成，然后付之于将。其为兵略也孰大焉？起星卿于今日，未必不以余为知言，为之掷笔而三叹也！ 

    （《参筹秘书》序） 
    《参筹秘书》者，信州汪汉谋所著也。汉谋少遇异人，授太乙六壬奇门禽遁诸家之学，以谓可以济世安民，匡时定乱。属当奴寇交讧，海内多故，慨然出箧衍之秘，编次成书，以诒世之登将坛、佐戎幕者。吴之君子杨维斗、徐九一既序而传之矣。余读而叹曰：“世称天官壬遁家言，皆本自太公、留侯、武侯、卫公，稽诸史籍，未有闻也。吴、越之间，颇传申胥、范蠡之遗书，其言略可概见。子胥之去楚也，卦得甲子，时加于巳，支伤日下，气不相受。此六壬之数也。范蠡之去越也，阴六阳六，玄武天空，后入天乙，前翳天光。此禽遁之术也。二子之占候，近取诸身。则固已应之如响矣。子胥之治吴也，相土尝水，象天法地，立阊门以西制楚，立蛇门以东并越，所谓得天气之数，以威敌国者也。再世而不复验者，何也？勾践之谋赦也，在玉门之第一；其行也，时加日失；其反国也，时加禺中。此蠡之占也。吴王之临政也，在玉门之第九；其伐齐也，在金匮之第八；其赦越也，德在土，刑在金。此胥之占也。以夫差之忄昏也，令悉叶胥之占，其将不亡乎？以勾践之智也，令悉反蠡之占，其将不霸乎？持盈与天，定倾与人。蠡言之矣。其能废人而任天乎？以传考之，吴之所以亡者，弃胥而庸也。视民如仇而用之日新，稻蟹不遗种也。越之所以伯者，种治内，蠡治外也。修令宽刑，施欲去恶，而觞酒豆肉，未尝不分也。《春秋》之所书，左氏、太史之所记，兴亡治乱，彰明较著如此。此亦千载得失之林也。圣天子承乾御宇，黄帝之元，千岁一至。奴寇游魂假息在漏刻之间。阴阳孤虚之书，皆将庋之高阁矣。汉谋得登将坛、佐戎幕，所为济世安民，匡时定乱者，其终挟此以从乎？抑亦有进焉者乎？”汉谋曰：“善哉斯言！《参筹》之指要，吾师所未逮也。虽然，子诚吴人也，知子胥、范蠡而已矣。” 

    （《春秋匡解》序） 
    余为儿时，受《春秋》于先夫子。先夫子授以《匡解》一编，曰：“此安成邹汝光先生所删定也。”因为言邹氏家学渊源，与先生之文章行履，冠冕词垣，期它日得出其门墙。余乡、会二试，以先生之书得，虽未及亲炙先生，而余之师固有出先生之门者。比于闻风私淑，犹为有幸焉耳矣。何子非鸣为令南昌，与先生之孙孝廉端侯游，相与是正其书，重付之梓人，而属余为其序。 
    余观三代以后，享国长久，盖莫如汉。当其盛时，政令画一，经术修明。以《春秋》一经言之，自张苍、胡生、瑕丘江公以下，三家之弟子，递相传授，各仞其师说，至数百年不相改易。而董仲舒作《春秋决狱》二百三十二事，名儒萧望之等大议殿中，各以经谊对。诸所以定大议，断大疑，皆以《春秋》从事，何其盛哉！有宋之立国，不减于汉。自王氏之新学与新法并行，首绌《春秋》，以伸其三不足畏之说，遂驯致戎狄乱华之祸，没世而不复振。其享国之治乱，视汉世何如也？呜呼！先王之世，有典有则，诒厥子孙，崇教立术，顺《诗》《书》《礼》《乐》以造士，变《礼》易《乐》，革制度衣服者有罚，析言破律，乱名改作，执左道以乱政者必诛，而不以听。士之选于司徒而升于学者，于辩言乱政之戒，恒凛凛焉。是故经学与国政，咸出于一，而天下大治。及其衰也，人异学，国异政。公卿大夫，竞出其聪明才智以变乱旧章。晋之刑鼎，鲁之丘甲田赋，郑之竹刑，纷更多制，并受其敝。又其甚也，获雁之鄙人，假田弋之说以干政事；而振铎之后，不祀忽诸。繇此言之，经学之不明，国论之不一，其关于存亡治乱之故，犹病之著于肌表，诊视者可举目而得之，不待医和及缓而后知其不可为也。是可视为细故哉？国家用胡氏《春秋》设科，垂三百年。而邹氏之书传诸其祖父，至今百余年，举子传习之不变。虽汉世儒者仞其师说，未有以过也。班固不云乎？士食旧德之名氏，工用高曾之规矩。国家重熙累洽，考文稽古之盛，观于胡氏邹氏之学，可谓信而有征矣。天子方崇信是经，特命经筵进讲。余衰病放废，独抱遗经，以老于荒江寂寞之滨。于非鸣之刻是书也，喜而为之叙。或以为主文诡谏，自致其蒙瞽之言。庶几谋野则获之义，则非野人之所敢知也。崇祯六年六月序。 

    （《左汇》序） 
    本朝以《春秋》取士，虽专以胡《传》为宗，然文定之书，取于左氏者十八，取于《公》《》者十二。盖左丘明亲见圣人，高与赤则子夏之及门，其发凡取例，区以别矣。不独昔人所谓左氏大官、公羊卖饼家也。承学小生，佣耳剽目，刺取左氏之涯略，以充帖括。盖有传业为大师，射策为大官，而目不睹三传之全文者矣，又况外传子史之流乎？侍御永年李君，家传素业，闵学者之固陋，著《左汇》一书，以左氏为经，以二《传》《国语》《周礼》《史记》《管子》《檀弓》《说苑》诸书为纬。本经析传，首尾备具，灿若群玉之府，而森如五兵之库。使后之从事者，繇胡以溯左，繇经以溯传。繇是以穷经术焉，断国论焉。或源或委，先河而后海，斯侍御取以嘉惠学者之意而已矣。司马迁不云乎？孔子作《春秋》，隐、桓之间则彰，定、哀则微。今以定、哀之事言之，则孔子之词虽微，而左氏未尝不彰也。邓析之竹刑，则商、韩之前车也；陈辕颇之封赋，季孙之田赋，则桑、孔之滥觞也；公孙疆之乱政，则江充之见犬台，而亻丕、文之幸待诏也；苌叔之违天，则子师之殉汉，而山之沉宋也。援古以证今，上观千岁，下观千岁，岂徒立乎定、哀以指隐、桓乎？自荆舒之新学行，以春秋为腐烂朝报，横肆其三不足之说，而神州陆沉之祸，有甚于典午。流祸浸淫，迄于今未艾。居今之世，明《春秋》之大义，阐定、哀之微词，上医医国，此亦对症之良剂也。侍御起家为刑官，今方执法柱下。《春秋》，夫子之刑书也，其亦将以是书为律令乎？天子神明天纵，特为是经设讲官，以《春秋》之大法治天下。则侍御此书，恭进诸广厦细旃，以备乙夜之览，何不可哉？崇祯十一年七月序。 

    （《说文长笺》序） 
    吴郡赵君凡夫撰《说文长笺》若干卷，其子曰均，字灵均，镂版行世，抱书过余山中，请为其叙。 
    余闻之：序，绪也，盖有所推明作者之指意，而引其端绪也。何休、杜预之序《左氏》《公羊》也，传经者之自为序也；太史公、班固之有序传也，作史者之自为序也；刘向之叙录诸书也，较书者之自为序也；其假手于他人以重于世者，则自皇甫谧之叙三都始也。凡夫之书，其自叙备矣，其无假于余亦明矣。而均固以为请，其殆欲推明作者之指意，有以信于后世乎？则非余之所及也。余衰迟失学，于六书五音之谊理，概乎未有闻也。凡夫声音文字，得之天授。梵音字母，经涉辄了。宫商清浊，部居于齿龈之间。其于书多所渔猎，勇于自信，而敢于作古。《补亡》则束为之敛笔，《刺孟》则王充为之杜口。疑者丘盖不言，吾将使谁正之哉？六书之学，自东汉以来，许氏则尼父之删述也，二徐则贾、郑之解故也。凡夫一旦正其是非，攻其疑误，俨然踞其堂皇之上。凡夫于六书，不复居有形声有竹帛以后，宓、牺、仓颉可以接手相商榷，若史籀、斯、高之流，虽北面而听予夺可也。李阳冰刊定《说文》，排斥许氏，徐鼎臣谓其以师心之见，破先儒之祖述。以余之固陋，乃欲以戋戋之见，窥凡夫笺述之指意，岂不难哉？天启中，余承乏右坊。故太宰汝阳李公在太仆。一日朝会，公卿俱集，李公忽揖余问：“赵凡夫起居如何？”，诸公皆为改容。李公徐曰：“此吴中隐居高尚，著书满家者也。”自后数过余，必称凡夫，且问讯《长笺》成否？嗟乎！当凡夫之世，已有李公，岂患后世无子云耶？如余之固陋牵缀旧闻者，何足道哉！何足道哉！ 

    （《洪武正韵笺》序） 
    自古帝王，以马上得天下，能壹意于考文征献制礼乐者，莫如我太祖高皇帝。而代之臣子，懵于宪章文、武之义，忽焉而不遵，习矣而不察，亦未有甚于本朝者也。国家所最重者庙讳也，方谷真之殁也，宋文宪公奉敕志其墓，以仁祖之讳改真，以太祖之字改谷。及永乐中修《洪武实录》，则大书特书，一无所鲠忌。执笔者解、杨辈皆国初名儒，其若此者，何也？至于今，则高庙之讳，公然取以命名；而懿文之讳，即宰执亦莫之辟矣。太祖颁行《大诰》，户藏一本，有者减罪一等，无者加罪一等。今不问书之有无，动曰《大诰》减等。学断狱者，并不知《大诰》为何书矣。至于《洪武正韵》，高皇帝命儒臣纂修，一变沈约、毛晃之旧，实于正音之中，昭揭同文之义。而今惟章奏试院，稍用正字，馆选一取叶韵而已。学士大夫束置高阁，不复省视。其稍留心者，则曰圣祖固以此书为未尽善，此未定之本也。噫！可叹哉！吴有君子曰杨去奢氏，服膺《正韵》，以为不独钤键韵学，实皇明之制书也。捃拾训故，搜讨同异，手自笺疏，凡数年而成书。少受胡氏《春秋》，专门名家。其笺注是书，盖有合于《春秋》书王大一统之义，所谓不徒托诸空言者也。昔汉董仲舒治《春秋》，朝廷有大议，使使者就其家而问之。其对皆有明法。汉儒者决朝廷大疑，定大事，往往皆用《春秋》。去奢之治《春秋》，不得引经断国，高议庙堂之上；而自托于虫鱼琐碎之学，以微见其指意。此可为慨息者也！ 

    （郑氏《清言》叙） 
    余少读《世说新语》，辄欣然忘食。已而叹曰：临川王，史家之巧人也。生于迁、固之后，变史法而为之者也。夫晋室之崇虚玄，尚庄、老，盖与西京之儒术，东京之节义，列为三统。是故生于晋代者，其君弱而文，其臣英而寡雄，其民风婉而促，其国论简而刿，其学术事功迩而不迫，旷而无余地。临川得其风气，妙于语言。一代之风流人物，宛宛然荟蕞于琐言碎事、微文澹辞之中。其事，晋也；其文，亦晋也。习其读则说，问其传则史，变迁、固之法，以说家为史者，自临川始。故曰史家之巧人也。作晋书者，但当发凡起例，大书特书，条举其纲领，与临川相表里，而不当割剥《世说》，以缀入于全史。史法芜秽，而临川之史志滋晦，此唐人之过也。自唐以还，学士大夫，沉湎是书，而莫能明其指意。至为续为补之徒，抑又陋矣。代不晋而晋其事，事不晋而晋其文，譬之聋者之学歌也，视人之启口，而岂知其音节之若何也哉？信州郑仲夔，字龙如，博揽好古，纂《清言》若干卷，自汉、魏以迄今兹。通人朱郁仪为其叙，以谓步武临川，无近代《语林》蕃芜之累。而余则谓《世说》，史家之书也；续且补者，以说家窜窃之则陋。何氏之《语林》，仿《世说》而自为一书，则犹离而立焉者也。《语林》之烦也，《清言》之约也，标鲜竖异，佐笔助舌，是二书者，其殆可以离立矣夫。 

    （《诚意录》序） 
    自古圣贤豪杰，调御万物，酬酢万事，经世出世，无不以诚为本。诚之为物，建天地，质鬼神，贯金石，格豚鱼，天且弗违，而况于人乎？故曰诚神几，又曰不诚无物。不诚之人，心口相谩，形影相诳，为臣则欺君，为子则诞父，为友则卖友，玉表而珉中，栀言而蜡貌，此其情伪不可以掩一室，其声光不可以袭终朝，而况宇宙之大，终古之远乎？三代以降，经世出世，疑鬼疑神，莫如汉之留侯，唐之邺侯。留侯始事仓海君，中遇圯上老人，晚而从赤松子游，黄中邻庶，显默难究。当其博浪一击，天地震动，不惜百口九族，为韩报仇，非至诚而能若是乎？邺侯进退无恒，出处靡常，朝披一品，夜抱九仙。史家疑之，以为诞妄。然其处玄、肃父子，披诚献纳，撑柱于社稷板荡、群小冒忌之时，虽得肥遁衡岳，固已命如悬丝矣，又非至诚而能若是乎？ 
    东平宋公鹿游，兼资文武，历边陲，建节钺，以疆事被征，出所著《诚意录》示余。余读而感焉。公少而好道，游五岳，访七真，青鞋布袜，纵浪云水间二十余年。乃以尊人之命，勉事科举，虽官华，履繁剧，登真度世之侣，晨夕往还，飙轮鹤驭，徙倚于户庭之际。知与不知，皆以为今之留侯、邺侯也。其所著录，指远而词文，规圆而履方，经世出世之指要，约略具是，大指则诚意尽之矣。公起家为郎，出守不以一介入筐箧，不以一钱充苞苴。湟中、五凉，身经百战，刀痕箭瘢，肌肤如刻画。己巳入援，枕戈于泥泞水草间，发肤沾濡，并日不食。郧阳之役，失前人已破三城，杀寇过当，不汲汲自明，曰：“圣明知我，我当为法受恶也。”公居身居官，于诚意二字，体认得力如此，此所以为今之留侯、邺侯也与？或曰：“公鞠躬尽瘁，尽公不还私，于以独行其意则得矣，以方于今之君子，不近于愚乎？”钱子曰：“惟诚故愚，非愚不诚，未有至诚而不至愚者。留侯、邺侯皆天下之至愚人也。”孔子曰：“其智可及也，其愚不可及也。”崇祯丁丑六月三日叙。 

    （《于氏日钞》序） 
    金坛于颖长举进士高第，服官廉辨，声迹茂著。益以其间镞砺问学，搜次古人嘉言善行、自事君立身以至于居家养生，撮其精实切要，可以励志而矫时者，手自缮写，都为一集，属余序而传之。 
    余观今世士大夫，著述繁多，流传错互。至于裁割经史，订驳古今，一人之笔可以穷溪藤，一家之书可以充屋栋。嗟乎！古之人穷经者未必治史，读史者未必解经，留心于经史者，又未必攻于诗文。而今何兼工并诣者之多也？郑康成、朱仲晦之徒，盖已接踵比肩于斯世，而古之专门名家者，皆将退舍而避席，不亦韪与！颖长之为是书也，退而自居于述，述而识其小者，择其善者，以附于古人座右自警之遗意云耳。颖长之所存，固已远矣。《易》曰：君子多识前言往行，以畜其德。荀卿曰：学数则始乎诵经，终乎读礼。学数有终，若其义则不可须臾舍也。古今之经学，未尝不明也。古人之书，其精者吾之所当求，而其驳者吾之所当阙也。童而习之，穷老尽气，而不能窥其涯略，顾欲壮然肆然置身坛宇之上，列古人于其下，而订其是非，辨其当否。子言之：夫我则不暇。今之人可谓暇矣。颖长之书，如取韦弦，如佩决，以古人师我，而不敢以我评古人。温温恭人，惟德之基。颖长之进德修业，未可量也，吾以此书征之矣。颖长宿承家学，年力富强，其仕与学益进。其书亦当益富。余少而失学，今老矣，颖长幸时有以教之，俾得以灯烛之末光，师古人之老学，则余有望焉。 

    （《姚黄集》序） 
    姚黄花世不多见，今年广陵郑超宗园中，忽放一枝。淮海、维扬诸俊人，流传题咏，争妍竞爽，至百余章，都人传写，为之纸贵。超宗汇而刻之，特走一介，渡江邮诗卷以诧余，俾题其首。 
    余观唐人咏牡丹诗，大都托物讽刺，如白乐天、杜荀鹤所云，其与夫极命草木，流连景物之指远矣。韩魏公守维扬，郡圃芍药，得黄缘绫者四朵。公召王岐公、荆公、陈秀公开宴，四公各簪一朵，其后相继登宰辅，人以为花瑞。花发于超宗之圃，人亦曰：超宗之花瑞也。吾家思公为留守，始置驿贡雒花。当有宋之初，称为太平盛事。今此花见于广陵，为瑞博矣，宜作者之善颂也。虽然，花以人瑞也。向令今之演纶操笔，伴食覆饣束者，胥在维扬幕中，此花将应之乎？不应之乎？不应则非花瑞，应之则为花妖，无一而可也。王师在野，飞蝗蔽天，超宗而为思公也，此花将贡致之乎？否乎？雒阳相君忠孝家，可怜亦进姚黄花。贡之诚未是也。令采诗者译以献之太师，回卿士爱花之心，念中人十户之赋，则是编也，安知不为《长庆》之讽谕乎？或曰：朱逊之谓菊以黄为正，余皆可鄙。诸君子之咏姚黄，取其正也。世有欧阳公《续牡丹》之《谱》，知作者之志，不在于妖红艳紫之间矣。是则可书也。庚辰六月序。 

    （《瑶华集》序） 
    《瑶华集》者，长水李生寅生乞言于海内之名人魁士，以寿其嫡母沈夫人，而刻之以传者也。 
    夫人之德，稽诸古之颂图所谓母仪贤明，仁智贞顺者，靡不备焉。诸君子咏歌而序述之，洋洋乎勒丹青而考金石，斯可以传矣。余以为最夫人之德，莫大于不妒。夫人之不妒，不独令李氏有子，而且令其有贤子也。何也？人生而肖万物者，皆其母感于物，故形音肖之。太任之胎教，君子以为知肖化焉。夫人当盛壮之年，不待色衰华谢，而汲汲焉为胤嗣之计。贞固之心，和顺之气，磅礴于闺门，而贤才感生焉，亦肖化之道也。螟之子，殪而逢蜾蠃，祝之曰：类我类我。久则肖之。甚矣，寅生之类夫人也。其亦所谓肖之者与？嫉妒之祸大矣！害于而家，凶于而国，莫不繇斯。嫉妒之臣立于朝，则阴阳不和，寒暑不时，泰阶不平，而夷狄寇盗之警不息。古之治天下者，六官六宫，各修其职，无妒娼逆理之人，以致王功。臣道与妇道，一也。古之所谓女宗母师者，或表其闾，或图其像，有事番焉。要以区明风烈，不专一行而已。如夫人者，当有乌头双阙之褒，使女妒之妇，男妒之臣，有所观感，可以回心而易行焉。今国家之典制，旌表门闾，惟民间节妇孝子；而贤明仁智之妇，未有闻焉。此则司世教者之阙也。 

    （《破山寺志》序） 
    余为儿时，每从先君游破山寺。饭罢，绝龙涧下上，激流泉，拾赭石，辄嬉游竟日。长而卒业，壮而缚禅，栖息山中，往往经旬涉月。虽在车马尘盍、顿踣幽絷之时，灯残漏转，风回月落，山阿涧户，齐钟粥鼓，未尝不仿佛在梦想中也。循览斯志，如观李龙眠《山庄图》，信足而行，自得道路，如见所梦，如悟前世。禅房花木，山光潭影，与夫此山中名僧胜流，经行晏坐，高吟长啸之遗迹，皆显显然影现卷帙间。尘网羁绁，余累未毕，未能以残生暮年，遂乐天草堂之约，俯仰今昔，为掩卷太息者久之。而余于此山，有二愿焉。山寺之废而复新也，先君奉王母卞淑人之命，经营草昧，以溃于成。屠长卿寺碑云：善女人罄产倡缘，似昔贤之舍宅，谓王母也。王母尝嘱余云：“山门东山二里许，皆古时经堂佛阁旧地，伽蓝神所呵护。汝外王父母之墓，逼处寺之东偏，汝他日择善地，卜外王父母之宅兆而徙焉，用以妥先灵，忏宿业，汝其勿忘。”三十年来，外王母之子姓，累累青衿，家益衰落，至不能庇其丘木，而纵寻斧焉。《邑志》云：山名破山，葬者皆不吉。以佛地因缘论之，斯又不足言矣。余思王母之言，每一瞻拜，未尝不流涕。此一愿也。寺之西，有宗教院，高僧晤恩演台教之地也。更西为光明庵，跨龙涧之上，大比丘素公供《金光明经修忏法》之地也。今世盲禅盛行，教义衰落。余欲斥寺西菜圃隙地，架杰阁，构广院，复宗教光明之旧，招延高人即中诸公，唱演其中，使教幢再树，魔焰顿熄。即中合掌赞叹，以为希有。此又一愿也。岁月云迈，誓愿历然。又安知愚公之移山，操蛇之神，不感其诚而相之乎？山僧刻志成，余遂以斯言弁于首，且以为识焉。壬午涂月，聚沙居士序。 

    （《没宁录》序） 
    呜呼！死生亦大矣。以生为住，则死者其行人也。人之有行也，近者持糗Я，远者裹糇粮，衣囊ゎ被，必豫戒而后出。至于死，则大行也。浮湛若丧，茫茫然一无所挟持，是可谓善行者乎？以生为寓，则死者其归人也。人之远归也，指坟墓而悲，望国都而喜，见父母妻子，咸相持而劳苦。至于死，则大归也。仓皇怖恋，忄昏忄昏然曾无所底止，是可谓善息者乎？古之圣贤，生平学问，皆证验于死生之际。反手曳杖，逍遥行歌，此超出生死而示现生死者也。曾子处其常，则启予手足，得正而毙，见临终静定之正因。子路处其变，则食焉不避，结缨而死，显春风白刃之能事。后之儒者，不知昼夜之故，死生之理，徒以末后一著，归之禅门，岂不悲哉！门人朱子暇，在苫块中，缄其尊府子宁先生所著《没宁录》视余。盖其晚年自述事状，并自祭遗令之文皆在焉。饬巾待尽，从容诀别，若行者之饮饯，若旅人之即次，其处死生之际，可谓有道矣。岂非其生平外修儒行，内空宗，故于禅门之坐脱立亡，有相近者与？或谓先生规言矩行，斤斤不失尺寸人也，何以能超然无累若此？呜呼！惟其规言矩行，斤斤不失尺寸，斯所以近于坐脱立亡，超然于生死之流者与？ 

    （《麟旨明微》序） 
    淳安吴君睿卿，世授《春秋》，起家成进士，以治行第一，擢居掖垣。条上天下大计，剀切详尽，皆可见之施行。天子知其能，特命督赋江南。爬搔勾稽，勤恤民隐，传遽促数，食饮错互，时时以其闲手一编，据案呻吟，援笔涂乙。如唐人所谓《兔园册》者，则其所著《麟旨明微》也。盖给谏承藉家学，数踏省门，专精覃思，于是经注疏集解以及宿儒之讲论，经生之经义，支离覆逆，浩烦疑互，一一穷其指归，疏其芜秽，穷年尽气，汇为是书。使学者如见斗杓，如得指南，无复有白首纷如之叹。此其所有事焉者也。然而给谏之意则远矣。昔者汉世治《春秋》，用以折大狱，断国论。董仲舒作《春秋决事》，比朝廷有大议，使使者就其家问之，其对皆有法。何休以《春秋》驳汉事，服虔又以《左传》驳何休，所驳汉事六十条。故曰：属词比事，《春秋》教也。胡丈定生当南渡之后，惩荆舒之新学，闵靖康之遗祸，敷陈进御，拳拳以君臣夷夏之大义摩切人主。祖宗驱斥胡元，复函夏之旧。《春秋》传解，断以文定为准。盖三百年持世之书，非寻行数墨，以解诂为能事而已也。今之学者，授一先生之言，射策甲科，朝而释褐，日中而弃之。有如汉人所谓仞其师说以《春秋》决事者乎？有如文定扌耆柱新说，埽荡和议，卓然以其言持世者乎？给谏之于是经也，童而习之，进取不忘其初。箧衍纵横，朱墨狼藉，诚欲使天下学者通经学古，谋王体而断国论，以董子、胡氏为仪的也。故曰：给谏之意远矣。 
    余家世授《春秋》，约略如给谏。衰迟失学，不能有所撰著。给谏是书，于余一言之戈获，必有取焉。先民有言：询于刍荛，郢人误书举烛，而楚国大治。给谏之能谋国也，殆将以是书券之，吾有望矣。是为叙。 

初学集卷三十 
    ○序（三） 

（少师高阳公奏议序） 
    呜呼！天之爱国家，可谓至矣！其治也，必为之生佐命之人；其乱也，必为之生致命之人；而其久治而孽乱，方盛而兆衰也，必为之生保大定倾之人。天之生斯人以救世也，犹人之储药以救病也。有是病，必畜是药以对治之。以故疾病时有，而人之性命有所恃以无恐。然而天之生斯人也，有才必竟其用，有用必尽其才。其或才有所未尽，而用有所未竟也，又若为之登顿簸弄，用以中国家之缓急，而显豪杰之能事。其爱惜人才而务欲全之也，无以异于其爱国家也。呜呼！我国家中叶全盛，乃有奴酋之难，不可谓非孽乱兆衰之会。而保大定倾之人，若故少师高阳公者，岂非天之所笃生也与？ 
    盖奴自抚顺发难，势如旋风火，不可向迩。广宁陷，振武溃，宁前焚，举四海之大，九庙之重，岌岌乎寄命于堵墙。公于斯时，以文学侍从之臣，自请当边关庙社之寄。以谓保关外乃可以保关内，保关内乃可以保畿内。首辟八里铺画地筑城之议，而关门之规摹大定。经营四载，辟地四百余里。奴弃广宁，退守河东。此公之功在初镇者也。己巳之役，五日而赴阙，一夕而出镇，挽辽帅辽兵于狂走惊疒制 之时，决几呼吸，辔勒在手，关门耆定，京师解严。遵、永四城，次第收复，以报天子。此公之功在再镇者也。公前后出镇方略，具在奏议中。使公之言得行于初镇之日，则全辽可复，何有于宁、锦？使公之言得行于再镇之日，则河西可辟，何止于四城？晋阳之谗梗于前，中山之谤间于后。奴之游魂尚在，而我之国耻未雪，此天为之也。然自公再镇之后，奴虽一再入，卒不敢窥左足于关门，而神京晏然，安于覆盂。譬之治室家者焉，墙垣缮完，闳坚厚，扃内设，严更外儆，虽有穿窬偷儿，昏夜窃发，而主人固高眠燕寝，无犬吠之警矣。天实生公，为国家料理东事，东事定而公之能事毕矣。夫然后假手羯奴，畀公以完节。于是乎成仁取义之局始全，而忠臣志士敌忾除凶之气志，益愤盈而不可解。人徒知天之生公所以制奴，而岂知天之死公乃所以殄奴也与？公奏议凡若干卷，南司马范公请于公而刻之。刻甫竣，而殉难之讣至矣。以谦益白首门生，俾为其序。公受知熹宗皇帝，临轩授钺，以谓汉则孔明，唐惟裴度。今天子平台召见，日暮秉烛，亲以东事付公。而朝右之权奸，封疆之懦吏，旁掣而交尼之。公不获孤立行意，复祖宗之旧疆，以报二圣，故其奏对之文，让功任罪，忧谗畏佞，茹荼衔堇，邑郁孤愤者居多。人皆以公之死奴为难事，而不知公之在边，心口交枳，进退惟谷，譬如炎帝之尝草，一日而百死，其难其苦，殆不啻一死而已也。今天子赫然震怒，誓灭奴以朝食。使公之书得进于广厦细旃，备乙夜之览，其必将忾然太息，怜公之志，而尽用其，言于身后。后之君子，论其世而考其行事，然后知公之才果有所未尽，其用亦果有所未竟，而天之所以生公与其爱我国家者，信非偶然也。若余也，衰迟退废，老而不死，进无所与于国恤，而退无以效于师门，抚公之遗文，忍痛而书其后，掩卷恸哭，不自意其强颜，犹居此世而已矣！崇祯己卯九月十七日辛未，门生钱谦益谨叙。 

    （荣康侯公奏疏序） 
    故太忄专驸马都尉谥荣康侯公，遭时清晏，领戚里、掌宗政五十余年。戚臣无他建白，岁时奏谢，不过雍祈年、长杨扈从之属而已。公当神庙静摄，批答稀简，矿税烦兴，辽左蹙地，往往抗章切谏，流涕痛哭。而其最大者，则无如国本一事。盖自万历中，震位久虚，霆怒交作，举朝公疏伏阙，环视莫敢署名。公曰：宗人府文职一品衙门，此会典也，愿以乘韦先之。疏上，怀印入午门，蒲伏待罪。疏虽留中，上意感寤深矣。迨辛丑册立，代藩之讼，与挺击之狱，复相扌延而起。此二者，国之大疑也。《公羊》母贵之议，未敢讼言也。借藩封为榜样，则国疑。赵虏掘蛊之事，未有内间也。假狙击以尝试，则国又疑。疑生惑，惑生衅，衅生妖，霓窥日蒙，大祸乃作。公于此时，据经引义，慷慨别白，群疑屏息，国是耆定。语有之，善解结者佩。公于国家，有为佩也亦大矣。呜呼！世之讳言国本者，动则曰疏逖小臣，妄议宫闱，离间骨肉。《诗》不云乎：问我诸姑，遂及伯姊。寿阳大长公主，神宗之妹，先帝之姑也。问寝长乐，起居未央，家人两宫，兄嫂帝后，岂复如外人疏属，漏禁中之语，言温室之树乎？公以肺附戚属，参预宗社至计。特羊之飨，不祈免于中立；青蒲之泣，不责报于拥佑。然则国本之事，公而不言，谁当言者？公既言之，则谁不当言者？小夫壬人，挟持邪说，诋金为过忧，诬羽翼为间，览公诸疏，斯可以间执其口矣。公之子缮部郎昌胤，辑公奏疏刻之，而请余为其序。余于公之忠言谠议，关系国本者，特表而出之，以补国史之阙，且使断国论者，有所衷焉。公以戚臣得谥，可谓旷典。虽然，公卿大臣，歌暇豫而思集菀者，无不上谥。公于谥得上中者，何也？先朝之忠于先帝者，其得祸深矣。公以戚臣故，忄堇而获免者也。 

    （少保梁公恤忠录序） 
    神庙即位，富于春秋。江陵专执国枋，以操切综覆为治。中外大吏，耆事奉职。府库充实，胡虏保塞。时则有若故太子太保吏部尚书赠少保真定梁公出镇畿辅，入管中枢，边备修举，首功屡奏，文武为宪，首称劳臣。掌铨未久，而江陵卒，遂以人言引退。天启初，高邑赵忠毅公历疏公生平大节，讼之于朝，赠恤之典始备。自忠毅之疏出，而公之不附江陵始暴白于天下，此《恤忠录》之所繇作也。 
    当江陵之骤败也，天下争抉レ其罪；比其后也，则又争傅会其功。余则以为江陵之功可录，其罪亦不可贳。而绍述江陵者，以阴柔为和平，以愦毛为老成，尽反其政，以媚天下。江陵所用之人，一切抑没。其精强办之才略，奄然无复存于世。如梁公者，砥节首公，功在边徼，持忠入地，至易代而后白，此亦绍述者之罪也。夫江陵所用之人，良马也；江陵以后所用之人，雄狐也，黠鼠也。江陵能御良马者也，江陵以后，能豢狐鼠而已耳。国家之事，与狐鼠谋之，则良马必将迁延负辕，长鸣而不食。以梁公之才，宁以江陵故屏退，岂能与狐鼠争路乎？江陵以后，人材之升降，此亦国事得失之林也。读斯录者，其亦可三叹已矣！公在本兵，浙省罗木营兵变，公请于江陵。江陵曰：“是必得健令更兵事者往之。”公曰：“旧滑令张佳胤其人也。”江陵颔之，命张公往，遂定。公与江陵立谈数语，而弭两浙之乱。向令今日，公在本兵，江陵在政府，岂以奴寇遗君父哉？余与公诸孙中翰维枢论次公谱录，念江陵之遗事，不胜其忾然也，为牵连书之如此。 

    （刻邹忠介公奏议序） 
    故御史大夫谥忠介吉水邹公，举进士，即抗疏论江陵夺情，拜杖阙下，投荒九死，儿童妇女，皆知其姓名。 
    余羁贯时，去万历丁丑才十余年。王母卞淑人道公事以训予，咨嗟叹息，如千古以上人也，天启壬戌，始得谒公于朝，一见如平生欢。公初入朝，朝右望见公衣冠，以为有异。门墙高峻，如泰山乔岳之不可仰，而秋霜烈日之不可近。公顾颓然蔼然，威仪易直，语言坦率，无人而不得至其前也。尝过予邸舍，抵掌谈笑，欠伸于坐隅之榻，语方更端未悉，摩腰坦腹，ぴぴ熟睡矣。其疏节直肠，胸中无事，大都若此。然其于军国大故，朝廷大议，人才摧折，忠邪消长之故，一语及之，意气坌涌，目光注射，若矢之激弦，星之奔勺，曾不可以禁御也。每有所见闻，辄草疏入告，伸纸属笔，率其意所欲言。其所以告君父者，一如其告宾朋，告妻子，谰言长语，间亦阑及。意不假膏饰，文不加点窜。久之，或并其削稿忘之。要亦其天性使然，非有意学古人，以诡辞焚草为能事也。公殁，闽人林铨，字六长，钞得其奏议五卷，每出游，并其所作诗卷，贮箧衍中。崇祯乙亥，铨客潜山山谷寺，流贼卒至，铨部署寺僧，据山半以守，数日食尽，守者亦去。铨尽弃其资斧，取忠介奏议及其诗卷缚两肘，右手提桀石，左手持白挺，背剑，且斗且走，踉跄百余里，逾两日还寺，饥饿无所得食，拍手大笑曰：“吾纵饿死，幸以忠介免矣。”又七年，自越游吴，典衣卖文，少有剩余，尽付梓人，镂版以传于世，而属予序之。自江陵亡后，忠介见忌时相，不得一日容于朝。晚登三事，为奄党论逐以死。身死之后，闽海之布衣，初无造门之游，半面之雅，乃获其遗文断简，爱惜保护，以其身殉之于戎马击撞死生呼吸之际，是可叹也！忠臣直士，名节道义，天地间之元气也。谗夫小人，视之为骨仇血怨，必欲斩艾之，澌灭之，俾无遗种而后已。呜呼！天地间之元气，终不可以灭亡；而谗夫小人磨牙凿齿者，相仍而未艾。如铨之为，其亦斯世所不可少也与？崇祯辛巳十二月序。 

    （范司马参机奏疏序） 
    参机奏疏若干卷，南京兵部尚书参赞机务吴桥范公所著也。侍御方君孩未为芟其烦长，抉摘其指意，以传于世，而属余序之。 
    余读之，喟然而叹曰：嗟乎！良医之治病，有标有本。治标者寒热补泻，七方十齐，可以诊而知，知而言者也。至于本病症结，深传变隐，诊之者难知，知之者难言。故曰：三折肱知为良医，上医医国，岂不信哉！顷者海内多事，奴讧于北，寇蔓于南。天子眷顾陪京，以留枢付公。公在事凡四年，廉辨以率僚属，公严以杜干请，勤敏以军实、诘戎备，诚信以抚将士、励拳勇。南额兵八万人，堪战者不满万，荷戈则为象物，脱巾则为骄子。定营制，简家丁，治楼船，练火器，将知兵，兵习将，部曲壁垒，焕然一新。于是乎有援池、援滁、援庐之师，江浦之役，贼烽夜照江水，不能以片羽飞渡，谁之力也？公之建置，以谓非战无以为守，非守江无以守陵守京，非守江北，无以守江南。此守江南之大局也。以池河卫关山，以关山卫滁、浦，此守江北之大局也。宿重兵于庐，游兵出英、六之间，东据凤、泗，西应皖、楚，南控江，北扼淮，此守江北之大局也。寇自豫趋庐，自凤趋池，又自和趋浦，寇无所不窥，我无所不应。克刂期于漏刻，决几于呼吸。料无不当，而应无不先。公之全局晓然，如画图聚米，寇无能出吾彀中也。虽然，此公之治标病者也，非所以治本也。天下之病，莫大乎纵方张之寇，豢必叛之贼，奉之以土地，资之以物力，假之以名号，宽之以岁月，使之休养生息，布置部署，为其所愿为，而海内莫之敢指。此所谓诊之而难知，知之而难言者也。公抗疏发其机牙，抉其苞孽，西贼胆寒，中枢心悸，公坐此去不旋踵矣。嗟乎！良医之医国也，其奏效岂不独难，而用心岂不独苦哉？唐末之于巢也，刘巨容欲留之以徼富贵，高骈欲纵之以耸朝廷。元末之于谷真也，主抚者吞浮海之饵，主捕者膺羁管之祸。今之纵献贼也何居？天祚圣明，玩寇者伏法矣，误国者舆尸矣，游魂假息，饱而去者，行且悬首街。公之言于是乎炳丹青而信金石矣。公尽折肱之能，而国收瞑眩之效。唐、元之季世，岂足道哉！孩未之表而传之也，固曰圣天子殷忧多难，将以公为岐挚、扁鹊。奏疏具在，标本之症，参伍于简牍之间，其庶几比于玉函金匮乎？然则孩未亦医国者之指南也。崇祯辛巳正月序。 

    （赵文毅公文集序） 
    文中子曰：谢灵运，小人哉！其文傲，君子则谨。沈休文，小人哉！其文冶，君子则典。甚矣君子小人之文可辨而知也。王氏之论之详矣，而吾以为又有要焉者。君子之文必刚，小人则柔；君子之文必阳，小人则阴。上下数千年，未有以易此者也。故吏部左侍郎赠礼部尚书谥文毅赵公文集若干卷，自公之殁，已大行于时。而其子叙州守隆美始属余叙之。 
    盖公在史馆，慨然有志于经世之学。中更谗阻，不获枋用，故其忠君忧国，别白贤佞，见于文章者为多。回翔进退，反覆龃龉，而抑塞磊落之气，郁然不少变衰，读者可以想见其为人也。与公同时登馆阁，取卿相，富贵显融，胜于公者亦多矣。其文之传于世者，或脂韦而寡风骨，或纤碎而饶芒刺，平津之曲学，与临川之新学，知言之君子，有为之掩卷而三叹者。岂若公之文，昔人所谓芒寒色正，人望而敬者与！公当神庙之初年，首建大节，天下耸动，争自濯磨，以附公后尘，迄今六十余年，仗节蕴义，久而弥盛，皆自公发之。读公之文，视其平生之大节，而万历以来，国论士风，皆可以考见焉。士君子阳明刚大之气，养而无害，其发于文章而关于世道如此。后之有志于公者，读公之文而有所感发焉，亦于刚柔阴阳之介，蚤辨之而已矣。 

    （耀州王文肃公文集序） 
    吾师耀州王文肃公既没，其子淑，收拾遗文，枕籍与俱者凡八年。属有流民之乱，血战击贼，襁负以免。ゎ被走三千里，谋梓于谦益，俾为其序。 
    公弱冠即以文雄三辅，及其占上第，入词垣，掌书命，职启沃，回翔承明著作之庭，垂三十年。高文典册，出公手笔者为多。当神庙中叶，颀然负公辅之望。海内正人君子，仰为斗杓；而忄佥邪小人，视为质的。要所谓芒寒色正，望而敬之者则一耳。比其没也，海内惜公未竟其用，而益想慕其遗文。凡传写诵习者，盖莫不跃然以起，耸然以服，久之愀然忾然，旁皇惨澹，而如有弗获者也。公，秦人也。洪河泰华之气，磅礴郁积，大奋于公。其气骨方严峭独，故其文日光玉洁，与金天相晶莹。其胸中弥纶一世，无所不有，故其文抱杜含，合澧吐镐，陆海之珍藏毕具。畏天命，悲人穷，抚己而闵时，每结啬而形于言。譬诸河流，擘华蹈襄，回复万里。当其飙冲水激，有氵崩氵砉泶氵爵之声焉。於乎盛矣！本朝谥文肃者十有三人，惟公与淳阝县岳公，直道大节，约略相似。岳甫相而得祸，公将相而被厄，其遭时龃龉亦同也。岳无子，其诗文多散佚。淑于公文，捃摭类次，谨谨传之，惟恐失坠，此可以幸公之有后也。岳之《类博稿》，杨文忠用以尼中官封爵，掌故至今传之。后有谋王断国者，求有用之文于馆阁，其必有取于公矣夫！ 

    （顾端文公文集序） 
    泾阳先生顾端文公文集若干卷，其次子南京工部主事与沐所编次也。刻成，以属谦益，俾为其序。谨案： 
    公逾弱冠，发解南畿，其文词纵横骀荡，一洗举子熟烂之习。海内震动，若奋雷之启蛰，快风之振槁。长而通治体、持国论。晚而湛于理学。其文与年俱进，要其纵横骀荡，故自如也。呜呼！公之学，程、朱之学也；其遇，亦程、朱之遇也。盖公自登朝，再入吏部，皆忤宰执以去。与高忠宪公讲学东林，而党论随之。伊川之在绍圣、崇宁，大略相似。晚年以清卿召，引疾不至，不获如考亭之在绍熙，犹有行宫之奏，焕章之讲，而党议学禁，则不啻过之。然自有宋迄今，程、朱之名悬诸日月，而邢恕、范致虚、陈贾、傅伯寿之徒，果安在哉？由昔以视今，此可为叹息者也。公之文最著者，铨曹建言疏，以自反规切人主，海内争传之。上娄江救淮抚二书，遏绍述之萌牙，救党祸之滋蔓，人所棘喉薄吻，噤不敢言者，皆自公发之。公初以吏部郎里居，余幼从先夫子省谒，凝尘蔽席，药囊书签，错互几案，秀羸善病人也。已而侍公于讲席，裒衣缓带，息深而视下，醇然有道者也。及其抗论天下大事，风行水决，英气勃发，不可遏抑如此。先夫子少与公同学，居恒字公曰叔时，论士喜狂简，论文善养气。呜呼！知端文者，其惟先夫子乎？孔子曰：吾党之小子狂简，斐然成章。成章而曰斐然，此端文之文也。孟子曰：我善养吾浩然之气。养气而曰浩然，此端文之所以为文也。 

    （顾太史文集序） 
    故春坊谕德{山昆}山顾公升伯，讳天，有文集若干卷。殁后数年，邑令嘉善叶君刻之，以行于世，而其子某属余为序。 
    公以雄骏峭特之资，遭神宗皇帝拔擢，服官史局，即毅然以名宰相为己任。好学广问，深心矫思，以讲求所谓济时之业。久之，资望滋茂，徒党翕集，声光四出，不可掩蔽。于是咎誉错互，而一斥不可复矣。万历初，江陵以健败。其后执政者阴柔愦毛，递相师承。公独抉レ其隐秘曰：“天下以庸人病执政，岂知执政冒庸人之名，阴操威福大柄，以欺天下。”自是朝论较然，执政者遂无可解免矣。公又谓当世人才日粗，风习日伪，著论击排，胥天下气节道学之士，举不得免焉。公之手眼，横骛侧出于一世之上，高而危矣，睽而孤矣。《易》曰：莫之与，则伤之者至矣。岂不然与？屏居日久，霜降水落，物论衰止。天下之畏忌公者，始而疑，中而杀，久之且徘徊叹惜，望其复用。而公已病且老，天下事亦渐难措手，非复公摩厉以须之日矣。呜呼！其可叹也！公生平志业，颂慕李文饶，其文章爽激切，亦略似之。公尝叙蒲州张文毅公之文曰：天下有文人之文章。有豪杰之文章，豪杰之文章，云蒸龙变之气，遇感即发，宁容较深浅、商工拙于其间耶？然则亻疑公于文饶，其不能为文饶者天也，以言乎豪杰之文章则一也。 

    （徐司寇《画溪诗集》序） 
    自万历之末以迄于今，文章之弊滋极，而阉寺钩党凶灾兵燹之祸，亦相扌延而作。尝取近代之诗而观之，以清深奥僻为致者，如鸣蚓窍，如入鼠穴，凄声寒魄，此鬼趣也。以尖新割剥为能者，如戴假面，如作胡语，噍音促节，此兵象也。鬼气幽，兵气杀，著见于文章，而气运从之。有识者审声歌风，岌岌乎有衰晚之惧焉。盖至于今上之中，久道化成，顺气协应，而大司寇宝摩先生之诗始出。先生之诗，不骋奇于篇什，不求工于字句，舂容而妙丽，铿锵而镗，如四时之有春也，如五音之有宫也。天地元声，具在于是。先生之诗出，而宇内幽阴鬼杀之气，盖已荡为和风，而化为清尘矣。其关于气运，顾不大欤？昔者有唐之世，天宝有戎羯之祸，而少陵之诗出；元和有淮蔡之乱，而昌黎之诗出。说者谓宣孝、章武中兴之盛，杜、韩之诗，实为鼓吹。今东夷南寇，王师在野，游魂丑类，将取次埽除，而先生之诗，应运而出。天子大开明堂，采诗定乐，将以先生之诗为风始，岂偶然哉？先生束发登朝，羽仪自好。居官则引大议，与天子宰相相可否。出处则抗大节，ゎ被去国，介不终日。先生之为人，诗所谓如金如璧者也。其发而为诗，则精金之有声也，良玉之有孚尹也。人知先生之诗可以润色休明，挽回运数，不知先生固天地之元气也。学者诵先生之诗，因而得其为人，则庶乎其可矣。 


初学集卷三十一 
    ○序（四）
  </div>
  <div class="pagination">
   <a href="牧斋初学集_page68.html">
    上一页
   </a>
   <span>
    ...
   </span>
   <a href="牧斋初学集_page64.html">
    64
   </a>
   <a href="牧斋初学集_page65.html">
    65
   </a>
   <a href="牧斋初学集_page66.html">
    66
   </a>
   <a href="牧斋初学集_page67.html">
    67
   </a>
   <a href="牧斋初学集_page68.html">
    68
   </a>
   <span class="current-page">
    69
   </span>
   <a href="牧斋初学集_page70.html">
    70
   </a>
   <a href="牧斋初学集_page71.html">
    71
   </a>
   <a href="牧斋初学集_page72.html">
    72
   </a>
   <a href="牧斋初学集_page73.html">
    73
   </a>
   <a href="牧斋初学集_page74.html">
    74
   </a>
   <span>
    ...
   </span>
   <a href="牧斋初学集_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
