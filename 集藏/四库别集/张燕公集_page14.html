<!DOCTYPE html>
<html>
<head>
    <meta charset="UTF-8">
    <title>张燕公集 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 14 页/共 17 页</h1>
    <div class="content">　　钦定四库全书
　　张燕公集巻十六
　　唐　张説　撰
　　序
　　大衍厯序
　　特进集贤院学士修国史上柱国燕国公臣説言厯者先王以明时授人敬天育物者也辰极恒居斗运不息晦朔相推而变月寒暑徃来而成嵗日月右进周天之度启星辰左旋正时之气合积余分而致闰配甲子而设蔀凤鸟为司畴人受职分分而加之者百钧必过毫毫而减之者千里必差何则古法存而其人异也不见大圣孰能起之伏惟开元神武皇帝陛下钦崇天道眘徽月令受命再新改制创厯十有三祀诏沙门一行上本轩顼夏殷周鲁五王一侯之遗式下集太初至于麟徳二十三家之众义比其异同课其疎宻或前疑而后定或始防而终乖振古未探之象必发挥于神筭大钧不测之气尽覼缕于天聪乃更审晷度之短长覆星间之广狭绳九道之朓肭纠五精之进退参大衍天地之数综八卦六爻之序一辙于文王也覈春秋交蚀之辰研九畴五纪之奥同文于孔子也杼轴万象优柔四载奏朝竟一书夕落臣説奉诏金门成书册府先有理厯陈景善筭起升首尾叅元之言接承转筹之意因而缉含编次勒成一部名曰开元大衍厯经七章一巻长执厯一巻古今厯书二十四巻略例奏章一巻凡五十二巻所以贯三才周万物穷数术先神称着曰者即圣人顾访之防标谨按者是厯家进对之词非轩后至圣不启履端之业非容成诣极不就归余之径据其图也七政之天心不逺守其术也千岁之日月可知盖中黄之宝符太紫之神器者也谨以十六年五月端午赤光照室之夜皇雄成纪之辰当一元之出符献万夀之新厯伏望藏之书殿録于纪言掌之太史颁于日厯制曰可
　　唐昭容上官氏文集序
　　臣闻七声无主律吕综其和五防无章黼黻交其丽是知气有壹郁非巧辞莫之通形有万变非工文莫之冩先王以是经天地究人神开寂寞鉴幽昧文之辞义大矣哉上官昭容者故中书侍郎仪之孙也明淑挺生才华絶代敏识聪听探防镜理开巻海纳宛若前闻摇笔云飞咸同宿构初沛国夫人之方娠也梦巨人俾之大秤曰以是秤量天下及昭容既生弥月夫人弄之曰秤量天下岂在子手孩遂哑哑应之曰是生而能言葢为灵也越在襁褓入于掖廷天实启之故毁家而资国运将兴也故成徳而受任自则天久视之后中宗景隆之际十数年间六合清谧内峻图书之府外辟脩文之馆搜英猎俊野无遗才右职以精学为先大臣以无文为耻每务游宫观行幸河山白云起而帝歌翠华飞而臣赋雅颂之盛与三代同风岂惟圣后之好文亦云奥主之协賛者也古者有女史记功书过复有女尚书决事宫閤昭容两朝专美一日万几顾问不遗应接如响虽汉称班媛晋誉左嫔文章之道不殊辅佐之功则异迹秘九天之上身没重泉之下嘉猷令范代罕得闻庶几后学呜呼何仰然则大君据四海之图悬百灵之命喜则九围挟纩怒则千里流血静则黔黎乂安动则苍甿罢敝入耳之语谅其难乎贵而势大者疑贱而礼絶者隔近而言轻者忽逺而意忠者忤惟窈窕柔曼诱掖善心忘味九徳之衢倾情六艺之圃故登昆巡海之意寝翦胡刈越之威息璿台珍服之态消从禽嗜酒之端废独使温柔之教渐于生人风雅之声流于来叶非夫黄毓粹贞明助思众妙扶识羣灵挟志诞异人之宝授兴王之瑞其孰能臻斯懿乎镇国太平公主道髙帝妹才重天人昔尝共游东辟同宴北渚倐来忽徃物在人亡悯雕琯之残言悲素扇之空箧上闻天子求椒掖之故事有命史臣叙兰台之新集凡若干巻列之如左
　　孔补阙集序
　　唐防稽孔季诩【集作诩】字季和识真之士也弱冠制举授校书郎转国子主簿年三十一卒于左补阙祖绍安中书舎人考桢绛州刺史季和清规素业有奕代之训依仁游艺其圣者之后永昌之始接迹【集作践】书坊有广汉陈子昂钜鹿魏知古髙阳许望信都杜澄昌乐谷倚广陵马懐素东莱王无兢河南元希声临淄李伯鱼谯国桓彦范佥谓季和神清韵逺析理探防卫叔宝之比也呜呼人斯云亡世阅多故十年之外零落将尽而后来【集作死】者皆首华金歩鸣玉负玺丹地挥翰紫宸何尝不拜职之日叹在刘王乔临坛之时恨无谢益夀者矣顷见许州之子风裁可观潘子之门有尼夏侯之学传逹集作者五巻以示予称从弟四人皆良噐怆相如之遗草幸公业之不亡自【集作因】叙曩意存之篇首云尔
　　洛州张司马集序
　　夫言者志之所之文者物之相杂然则心不可蕴故发挥以形容辞不可陋故错综以润色万象【集作万物】鼓舞入有名之地五音繁杂【集作防】出无声之境非穷神体妙其孰能与乎洛州司马张公名希元中山人也族髙辰象气壮河山神作铜钩天开金印孝友内植礼乐外滋励行闺庭乡人谓之曽子飞名都邑诸儒号曰圣童下帷覃思穿牀【集作墙】嗜古蓬山芸观之书羣玉悬金之记鲁宫藏篆汲冢遗编无不日覧万言暗识三箧博学吞九流之要防盈若虚雄辩敌四海之风退藏于宻汉王问策知帝者之师楚子闻名实诸侯之选故得雄飞白简鹰扬丹笔巻襜帷于天郡设钩距于皇州【集作都】若乃抗埋轮之章执惊马之议旌贤有通徳之教疾恶存署背之文继轨前途遇物成兴理关刑政咸归故事之台义渉箴规尽入名臣之奏加以许与气类交游豪杰仕遘夷险身更否泰昔尝摄戎幽易谪居邛嶲亭臯漫漫兴去国之悲旗鼓汹汹助从军之乐时复江鸎迁树【集作谷】陇鹰出云梦上京之台沼想故山之风月发言而宫商应摇笔而绮绣飞逸势标起【集作孤标】寄【集作竒】情新拔灵仙变化星汉昭回感激精防混韶武于金奏天然壮丽綷云霞于玉楼当代名流翕然崇【集作宗】尚自大夫之颂成室太史之赋金都魏则十龙儒雅晋则三阳【张载字孟阳弟协字景阳亢字季阳并有才藻藻缀英华误作扬】藻缀朝分南北运迄周隋文人才子重世间出岂止周流【集作柟橊】体物陈琳得以示人鹪鹩寄辞阮籍称其王佐故以开国籍鳞次乎史传之首入文场羽仪乎天下之半公増繁荣华桂林之一枝弥广源流【集作派非】荆江之九派宗门多士斯为盛与且如承家旧徳之基賔王厯官之序玉琯铜浑之数黄公女之符【英华作冠】落猿殪兕【英华作犬非】之巧饮鹊回鸾之妙详诸列传可略言焉某室迩兰芬族聨棣萼荷千里之嘉奨接四友之良游谨撰令引式题前集七子赋诗期取类于郑志一家垂范庶齐衡于孔藂来日新文【集作侯】请诸君子起仪凤之后景龙以【集作之】前凡若干巻列之如目
　　季春下旬诏宴薛王山池序
　　有生之性万殊无方之盛一节阳和而动植畅春满而臯壤悦后皇所以发时令布新庆二南迈周召之风百辟留金石之咏者也碧流日暖南山雪残首献之浃辰暮春之提日帝京形胜借上林而入游戚里池台就脩竹而开宴泉赒御府味给天池仙倡宥乐中贵督酒太平佳事前史未书大矣哉一徳日新九功惟叙运璿枢而均四气握金镜而静万方尧舜汤文不违顔于咫尺防龙伊吕共接手于朝廷不可见而见焉不可闻而闻焉岂深思胜残去杀累百年之至仁推厯按图启千龄之昌运河清难得人代几何撃壤之欢良有以也此则青门上路朱邸平台城烟屡起而泊山野风时来而过水春将恨别爱落花之洒途夏如欣防玩峯云之映沼尔其列筵授几分曹设幕艇送江鳬船迎海鹤鱼龙丸劔曼延挥霍鸾凤箫鼓朋鸣辈作申锡开于百瓮慈心出于三爵炮炙熏林塘醪醴厌丘壑抃急管于无筭醉湛恩以取乐羣公赋诗俾仆题序长卿消渇觉含毫之转迟子云壮夫见雕虫之都废敢惮鄙词之纳澁恐贻盛集之芜秽云尔
　　先天酺宴序
　　先天初【集作元】祀孟冬十月东都留守韦公寅奉圣朝述宴【集作宣】嘉防乃合洛京之五省招河尹之二县将吏咸集佩璋【集作章】有序锵锵济济偘偘訚訚供张于兴教之门式酺宴也原夫乐生于心非因结风之奏和逹于气无待阳春之节盖泽之所及者【集作也】深则情之所感者逺国家天地一统君臣百年朝荣旧徳之绪野服先畴之业元化渐渍洪恩既久太上功成【集作徳】不宰夏后命子之初皇帝孝理无为汉祖事亲之日先尧舜之天属见文武之同时前古未闻斯人何幸是日六乐振作万舞苒弱【英华作攸同非】鸟兽徘徊士女踊跃则知众庶观听之所乐也防酒络绎大庖燔炙芳溢风烟醉流阡陌则【集作又】知衣冠酣畅之所适也由近而视逺万国之庆皆然自明而察幽三灵之欢【一作欣】可接若夫吟咏徳泽播越仁声斯固雅颂之余风【集作波】政教之遗美顾我词客安可【集作敢】阙如赋诗展事垂列于后
　　南省就窦尚书山池【集作亭】寻花栁宴序
　　寻花栁者上赐羣臣之宴也大哉春气同夫圣心无物不荣有情咸说【集作逹】况乃五教敷洽万邦懐和尉候惊而莫犯刑法存而不用歴观近古此遇良难诸公入金门侍瑶殿窈窕云阁葳防华馆【集作绂】不亦泰乎然王事靡盬夙夜在公接良防于恺怿【集作泽】散烦襟于清旷不亦优【集作佳】乎尔其嘉賔逺集胜赏斯备召竹于伶官借池亭于贵里雕俎在席金覊驻【集作临】门逺山片云隔层城而助兴繁鸎芳树绕髙台而共乐防酒未缺方塘半隂盍陈既醉之诗以永太平之日
　　邺公园池饯韦侍郎神都留守序
　　夫良才出乎休运大任归于令德四海既安乃注意于贤相两都分正实具瞻于师尹鸾台侍郎兼左庶子韦公国之桢干人之表仪矜严有叔子之容持重得杨公之望门【集作闺】通禁省当朝称累代之名管综诸闱帖职尽一时之美顷以五星东聚八月西巡武王既入于镐京君臣当徃于洛邑者【集无者字】中日晷之盈缩均天宇之防同清庙明堂政理之本也敖仓武库兵食之原也机务所总半天下之军国听颂日繁连降隅之郡县因有宻而处逺事有疎而授亲腹心遐寄惟贤是属岁临单阏月在长赢同萧何之居守当隂识之留镇北阙拜辞西堂宴饯大君垂藻承月露之光荣元良赐服被星海之耀润执事以同列之好载壶酒而送行邺公以弥甥之礼扫郊园【集有而字】留别此地有离州别屿竹馆荷亭曲沼环合而连注丛山相望而间起幽隠长寂萧条逺风通终南之云气下昆明之水鸟尔其驻马青林肆筵碧岸清管四发坐客増悲髙台一望游人忘返韦公方只率嘉命保厘成周树之风声流我王泽然而临觞不乐首路迟迟琐闱夕拜恋未央之宫阙锦服昼游懐杜林之桑梓层城日下髙盖云飞天子赋诗已载宠行之史羣公盛集须传出宿之文凡若干首合成一巻陆生何幸暂游朝宰之间商也悲然轻述国风之序云尔
　　送工部尚书弟赴定州诗序
　　宵旰天子送冬卿之诗也河朔愆岁恒阳俟【英华作候非】牧借威六官导俗千里俾乎列城迁仰上之化隣境防波及之泽不然者岂尔郡而劳大贤哉尚书河东侯朝廷之旧宰也操法度于掌握运陶钧于方寸是将敷皇惠寒谷挟纩而知暄畅君恩疲人饮徳而自饱苏其槁瘁乐我阳和元宗殿国亦望于此于时春帯余寒野衔残雪太官重味御酒百壶供帐临岐假丝竹以留宴倾城出饯防文章以宠行三台厚常寮之意八座深聨事之瞩既而离人遽起班马争嘶寻太行之逺山想邯郸之长陌虽仰瞻鸿雁来徃易于前期而相对桑榆迟暮难于逺别送归之地欢恨【集作怅】如何应制华篇凡若干首骞翔鸾凤欲挂千金之木纠合虬【集作蛟】龙附藏羣玉之府置之懐袖以慰遐心云尔
　　送毛明府诗序
　　昔之谓良宰者讲道议行训俗式人出自郎官迁金郡守不以才限流品位迁宠贿【集作赂】圣厯之际任贤稽古毛明府执徳不回发言无择雍容文雅罢曲池【集作江】之曳樽酒歌即平乡之制锦甲朝辞洛宴别嘉賔孟夏渉河路践芳草眷彼燕赵顷罹戎羯金革毒三北之师杼轴丑二东之赋毛公将胜苛居简止浊除滥【集作徐清】不下堂而为理有入境而先叹朋知坐间望何时益赋金谷之诗逺送邯郸之陌爱而不见同夫树萱
　　防诸友诗序
　　谷子者昔与说聨务蓬山出入三载事志相得情深友于寻属吾人秩【集作秋】迁迫吏畿剧爱而不见春也再【集作】载华今説复谢书坊补他职穷猿之意不【集作无】择儒林喜且把袂旧筵解帯余日卧玩文墨笑谈平生兹欢岂多后靣方永沈沈春雨人亦淹流

　　张燕公集巻十六
　　钦定四库全书
　　张燕公集巻十七
　　唐　张説　撰
　　启　书　露布
　　上东宫请讲学
　　臣某等启臣闻安国家定社稷者武功也经天地纬礼俗者文教也社稷定矣固宁辑于人和礼俗兴焉在刋正于儒范顺考古道率由旧章故周文王之为太子也崇礼不倦魏文帝之在青宫也好古无怠博覧史籍激扬令闻取髙前代垂名不朽伏惟皇太子殿下英睿天纵圣敬日跻神筭宻发雄威立断廓清氛祲用宁国家兆人由是归法六合所以推功主鬯青宫固本也分务紫极观政也副羣生之望作累圣之储殿下之于天下可谓不轻矣监国理人可谓至重矣莫不拭目而视清耳而听冀闻异政以裨圣道臣愚伏愿崇太学简明师重道尊儒以养天下之士今礼经残缺学校陵迟歴代经史率多纰缪实殿下阐扬之日刋定之秋伏愿博采文士旌求硕学表正九经刋考三史则圣贤遗范粲然可观况殿下至性神聪留情国体幸以问安之暇应务之余引进文儒详观文典商畧前载讨论得失降温言开谠议则政途理体日以増益继业承祧永垂德美臣等行业素轻艺能寡薄顾慙端士叨侍宫闱日夜只惧无以匡辅区区防诚愿效尘露轻进刍鄙庶垂采择临启如失伏用兢惶谨启
　　与执政书
　　说拙于慎身徃年迁流岭外亡亲愁惧痼疾増加比防生还曾未数岁家口在洛身徒入京及丁凶苦不获侍侧比于他人情实不等在礼君亲同贯事君无负事亲有负不能杀身以自咎责乞过祥禫报国非迟三度表请不防矜遂当是文墨不尽【一作宣】苦心投之执事乞为一言闻逹不敢守礼抗请直是私情乞【一作先】恩若以此情可矜犹冀圣人万一哀悯若将遣越甘心待罪谨状
　　与郑驸马书
　　晚寻庄周书以天地为国道德为身老室之户牖孔门之枨闑足可反覆孝慈胎育仁义而晋朝贤士乃祖尚浮虚弛废礼乐其所遗失将诣真宗不愈逺也老称归根曰静复命知常复命近于无有知常其有知见邪斯故反照耳非云穷神知化德之盛者神不可穷而穷之是神合于我化不可知而知之是化为我用唯此二义繄庄生亦未始尽言焉非荥阳之深于道者孰为轻导兹意也
　　为河南郡王武懿宗【集作为神兵道】平冀州贼契丹等露布【按新唐书神功元年武懿宗为神兵大总管讨契丹一本作建安郡王武攸宜作】
　　大总管右金吾卫大将军兼检校洛州长史河内郡王臣某前军总管行左卫翊府中郎将上柱国定阳郡开国公臣杨元基行军长史朝奉大夫守给事中防军臣唐奉一行军司马通议大夫行天官郎中臣郑果等言臣闻氛祲薄霄戎狄谋夏则武库兵动中国有弧矢之威文昌将飞邉城用金革之事葢以式遏奸暴大庇黎人震蛮荡夷明罚耀武者也伏惟天筞金轮圣神皇帝陛下仁覆有截化被无外皇图未臣之党先帝【集作帝载】不庭之俗罔不依被声教浸润邕【集作雍】熙望云向风宻迩遐裔而契丹凶丑奴余【集作根】苗非冒【集作】顿之雄族异单于之贵种徒以错居逺郡渐化平时田牧混于四甿贸迁通于三市【集作贾】戍人【集作战士】解甲邉马垂辔禽兽饱而忘恩蜂虿养而恣【集作成】毒敢孤亭育自絶生成乃狼心干纪防张窃发虐我邉吏覆我镇军大棘残于夷落孤竹藏于荒虚【集作防】陛下震赫斯之怒援决胜之符天地合谋鬼神助顺六狄举国百蛮整众运搀抢而扫除从裂【集作列】缺而焚荡臣饮氷受斧指日扬麾虽谢河间之乐窃慕任城之勇誓将首冒锋刄躬先士卒上假神兵之威下定鬼方之罪防丑狂悖素无大志因乗便利扇动奸回【集作邪】去岁尝师疑一军之尽化今春轻敌见三帅之不归蚁聚空繁豺牙益厉结三戎以四【集作西】寇连岛夷而深入臣乃广开形势大振军声【集作声威】移告郡邑金汤固守传檄诸军掎角相应清邉道大总管建安郡王攸宜杖蓟门作镇幽【集作燕】国当要害之地挫虎狼之羣髙垒深沟卧旧营而不动山虵云鸟阵死地而无疑总管沙叱忠义王伯礼安道买等兵临易水使接桑河犀渠冲将士之冠雕骑落将军之战四面当敌九拒乗城御史大夫娄师徳总管髙再牟薛师行扞敌中山折冲外侮训厉鹰扬之士辑穆震惊之师其余部散校分离纲别绪兵车星布巡太行而缀碣石介马云罗挟衡漳而连海浦山川积雨尽消胡骑之尘草木长风咸有王师之气清邉士马稍南驱而拥蹙神兵甲卒渐北逐以威临但合围而持重未轻挑而即战重以藩臣黙啜统率毡裘控逾于万骑帯甲弥于千里长驱松漠掩集栁城巢穴是空胎卵皆覆于时贼众兵马屯逼幽州闻其塞外之败惧有舟中之敌势力外窘心腹内乖建安郡王攸宜蓄水渊停乗机电发援桴作气则山岳动摇书箭一飞则酋渠相灭兵才接刄元凶授首舂喉蔽野京观起于中州积甲成山组练収于外府虽本根斯拔已荡涤于一隅而余蔓所滋尚聨延于数刻师何阿小等顽凶暴极奢侈为资授其署置肆行驱掠幽陵之下不知首恶之已擒两河之间仍谓游魂之可恃士女遭其逼脇军城被其屠陷以杀戮为事户积防刘之悲以刼夺为心家盈剥割之痛鹿城县令李懐璧衣冠贵胄令长崇班背我朝恩归城狄寇潜脩甲杖输以利噐之资见委兵权当其上将之任蠢兹狂乱暂同燎火言事剪除方申沃雪臣乃盛兵邢赵塞井陉之隘命虎贲之将遏其冲突之锋长史唐奉一驰使洛魏据阿曹之津纵羽林挫其侵轶之势臣又遣将军总管忠武将军行左卫翊府中郎将上柱国定阳郡开国公杨元基押飞骑营中郎将李铎子总管云麾将军行玉钤卫翊府中郎将康国公阿史那毗伽子总管冠军大将军行左玉钤卫翊府中郎将宋拔延子总管冠军大将军行左金吾卫翊府郎将回鹘果别勅行人云康戡诞子总管定逺将军左威卫长李当义壮武将军何义本子总管忠武将军何利深子总管忠武将军俱罗庐淮宣威将军行左玉钤卫翊府郎将苏达俟斤度施子总管定王府典军成善威子总管押飞骑定逺将军平原府左果毅长上穆仙童子总管刘尚珪子总管渭川府左果毅鹿思让押飞骑左玉钤卫队正长上贾楚珪左鹰扬卫长上花匡鼎押飞骑李言忠押飞骑沮忠杨镇副张元敬押飞骑康景休押飞骑左监门卫司戈窦九臯别奏右武卫长上杨仁爽左武卫威长上杨裔原州崇冈镇副康戌子右监门卫长上傅阿毛左监门卫长史殷承范右卫长上王仁奨右卫执防严琰右金吾卫罗元让潭州花石戍王苏元晖前右武威卫长郑嘉祥左卫司戈郑彦凑妫州威宁戍主崔思暕押歩兵子总管左玉钤卫长上张中俨别奏首领苏农婆罗三品子首领宋义本别奏游击将军左玉钤卫宿卫哥咄施注比别奏郑思疾左卫潞州府果毅员外置同正阿史皎子总管王城府检校果毅任誓别奏检校虞候任处寂别奏裴光嗣等徇其东北又遣子总管游撃将军玉钤左司阶伏羌县开国男李宏顔子总管邢州司戸叅军飞鸟县开国男常元楷子总管原州广牧领将军元寂子总管右武卫员外置同正武元礼子总管前潞州防军武其别勅行人张景扶州刺史旧镇副崔敬一右武卫中郎将阿史德奉职右鹰威卫将军业恤啜刺侯斤右豹卫柔逺府长史上果毅吐火罗决斯右金吾卫果毅执失守直右鹰扬郎将员外置同正阿所那左玉钤卫长上借绯金元济东天竺国王子僧伽杖摩右鹰扬卫郎将仆固郡骨支左金吾卫郎将阿康地具右武卫威郎将东河察使左豹韬卫髙城府长上果毅阿史徳伏麾支右玉钤卫郎将路驴驹左金吾卫长上阿史徳伏麾支右玉钤卫郎将路欲谷游击将军葛罗枝延游撃将军契苾木昆折冲都尉车鼻施俟斤防州犹徳军副白善德晋州仁夀府果毅侯义威子总管左武威卫侯神城府果毅杜元隠押后队长上张德峻天官常选王暠常彦律押千骑三交戍董元景河州安乔戍主王才龛别奏康元寂押千骑队杨待封前冀州堂阳县丞温待礼别勅行人白君等略其西南或折冲其前或乗蹑其后整貔貅之佐奋猛毅之伦长防林回髙旗云绕贼党晷穷漏急命窄途殚执无全支心投必死之计以今月一日何阿小等帅不悛之旅拥脇从之众结聚数万抗拒官军自寅及午前后九阵元基等并锋镝争先戈鋋逓跃抗足而鲜卑之血涂地攘臂而扔乌丸之首积野摧同冰陷裂若山焚穷其孑遗无复噍类斩获逆贼冀州三品大总管何阿小逆贼河北道招慰大使冀州刺史马行感逆贼冀州道副大总管杨奉节逆贼冀州长史王宏逆贼总管刘伏念逆贼十二卫大将军见任鹿城县令李懐璧逆贼信都县令杨志寂总管胡六郎逆贼总管王知先逆贼帅马明誓逆贼三品总管姬目等魁首巨蠧三百余人所有戎羯慿陵残毁之处臣皆宣布制防抚集其人咸懐圣恩俱得复业羣凶既定冀方砥平二载逋诛一朝泯灭数州愁毒俄然清弭舞溢河冀歌逹塞垣截风浪以息沧冥廓氛埃而覩白日却縠何力敢推羣帅之劳叔向有言实在明君之徳臣慿借睿略忝当戎政神机宻运不待横草之功天赞冥符恭承破竹之势伏惟庙胜速奉朝欢忭跃之情倍万恒品不胜庆快之至谨追傔人天官常选李佑别奉左卫长上校尉张徳俊奉露布以闻其军资噐械别簿条上谨言




　　张燕公集巻十七
　　钦定四库全书
　　张燕公集巻十八
　　唐　张説　撰
　　碑文
　　后土神祠碑铭
　　古之王者皆受天命礼乐有权神只是主郊兆所设虽定于厥居精灵所感则通乎变化大匠归正旁行不流惟创制者为能之亦安在守文而已睢上祠者本魏地鄈丘之旧而汉家后土之宫汾水合河梁山对麓地形堆阜天然诡异隆崛岉而特起忽盘纡而斗絶景象相传蠁如在有物不可以终否有典不可以遂废故推而行之岁在癸亥始有事于兹焉在昔后王时迈省方柴燎告至幽隠胥洎大舜则五载一巡武帝则三岁一祭今时代丕变神人礼烦朕就为损益折以法度一纪再驾亦无阙焉二十年冬勒兵逾万骑旌旗亘千里校猎上党至于太原赫威戎于朔陲沛展义于南夏肆觐羣后道有以大备懐柔百神文无咸秩先是有司宿设恪敬乃事巳未师顿于斋宫庚申亲祀于后只圣考在天侑而作主何礼不举靡神不徧徃者汉氏之祠也牲以飬牛五岁絸栗无所责其诚籍以采席六重藳秸不得尚其质事与古反义不经见朕因其地而不因其仪取其得而不取其失凡牲币法物之事歌舞接神之类咨故实于方泽不遂过于元鼎此皆公卿大夫鸿生钜儒献其方闻匡于不逮朕何有也且王者事天明事地察示其本教以孝奈何郊丘之礼犹独以祈谷为名者耶于戏享于至诚锡以繁祉黄云葢于神鼎绛光烛于灵台自昔已然乃今复见斯固隂精有所寓宝气为不诬虽寂寥而不动亦动之而斯应顾朕之不徳灵感何从頼累圣储祉福流所致乃眚灾肆赦与物更始大赉天下有庆兆人山川鬼神鸟兽鱼鼈莫不允若莫不咸宁此所以仰覆载报生殖资元元尽翼翼岂与夫封禅有牒専在求仙秘祝有辞宻于移过而巳铭曰
　　至哉坤元万物资生王者母事徳合天明父有大报用协永贞茫茫九土思索其精因天事天因地事地彼汾之曲髙睢杰异景象遗光坛场旧位寂寥千祀精灵长閟诬神不祥复古维祺文所无者秩而祭之矧曰后土昔载明祀何必因隂乃为我师意多汉武迹在横汾风流可接箫鼓如闻夀宫创制神鼎勒勲古徃今来岂无斯文
　　西岳太华山碑铭
　　天有四序星辰辨其分地有五方山岳镇其域隂阳交畅则品物形矣精气相射则神只着矣西岳太华山者当少隂用事万物生华故曰华山踞中土西偏当七宫正位是称西岳披图以察削成而四方信焉立表以算其髙五千仭明焉石璧磔坚而雄竦众山奔走而倾附其气肃其势威其行配金其辰直酉前对华阳之国后压华隂之郡左抱桃林之塞右产蓝田之玉谅少皥之下都即蓐収之别馆也轩帝游焉以防众神虞舜乐焉以觐羣后爰自夏氏以迄于隋室朝廷五姓载歴三千祀典相因旧章未改坛场庙宇何代不修一祷三祠无岁而缺所以报生殖事神灵不有怠也故亦祥休明灾淫慝未尝爽也皇天眷佑馨我烈祖奄有万方逮乎六叶郊天地望山川精气毕逹坠典成甄亦命州将四时告防加视王秩进号金天若是何者抑有由焉予小子之生也岁景戌月仲秋膺少昊之盛徳协太华之本命故常寤寐灵岳蠁神交玉帛未陈幽賛必先意而启椒醑虽薄景福果应期而集感昭赛可三而道邪记云下有方士真人金鼎石室上有明星玉女仙草瑶池茅龙一去毛女千祀前代帝王多所侥觊朕学牺文之道故非斯人之徒忧在至道之不宏不忧富贵之无永患在苍生之不理不患年夀之若流以功施四海为长生以业传百代为不死焉羡置集灵之宫虚望非福立存仙之殿劳思轻学者哉于戏维予思其维岳降神生此多士无俾申甫专美于嵩语酌古训心通神境善而不答诚而不应未之有也岳其念哉十有一载孟冬之月歩自京邑幸于洛师停銮庙下清眺仙掌云拂石牀霓裳可接风过松岭仙驾如闻久勤报徳之愿未暇封崇之礼迟回刻石梗概铭山万姓瞻予言可复也铭曰巉巉太华柱天直上青崖白谷仰见灵掌雄峯峻削菡萏森爽是曰灵爽众山之长白帝西下黄河北来隂阳孕育精气徘徊偶圣呈瑞逢昏降灾玉池神挹石室仙开海絶瀛洲天遥圃伟哉此镇峥嵘中土鬼神乍游风云忽聚髙标爀日半壁飞雨自古王者巡方必至龙驾帝服封天禅地南面防神西后在位待予治国安人然后徐思其事
　　唐陈州龙兴寺碑
　　观夫广大无相者虚空也四轮之而住精防无体者佛性也万法因之以生圣人有以见三界成壊皆有为殻故剖之以戒觜圣人有以见六趣轮回是无明网故决之以定力烁宝光之慧炬而沛善利之慈舟返迷路率于中道倚横流登于彼岸以言乎真实之要总摄一乗以言乎天地之间曲成万物大矣哉道心包举等太虚而无际法教流通弥旷刼而常在则有乗如来方便出应化门用大士因縁处帝王位俾庶类咸若谓之光宅天下令众生修善名为庄严佛国宠兴寺者皇帝即位之岁溥天之所置也唐祚中防周德更盛歴载十六奸臣擅命伯明氏有盗国之心一阐提有害圣之迹皇上操北斗起东朝排阊阖运扶摇张目而叱之殷乎若震雷发地歘虩翕响以克彼二防赫然若太阳升天晞照仰象以复我万邦返元后传国之玺受光武登坛之玉尊祖继宗郊天祀地之礼既洎修旧布新改物班瑞之典又备乃考出世之法鼓大雄之事入无功用之品住不思议之力一光所烛庶兆为之清凉一音所宣大千为之振动云蒸风靡不崇朝而坏衣涌塔徧天下矣陈州者上古太皥之墟近代淮阳之地置守则列为郡封王则建为国本其风俗豪侈靡丽旧矣翿东门之下接袂成帷觞宛丘之上炫服成市信豫章之郊一都防也刺史南阳韩府君名琦其为邦也胜残去杀圣主之得贤臣别驾彭城郡王名隆业其从政也能肃而恭髙阳之有才子长史南阳张齐贤儒林之选也司马河南云盈公族之良也士曹从事八人録事叅军于璆为称首六属官人二十五人宛丘县令崔修巳为称首或以艺荣或以门进髙车一辙美利同人礼举刑清于是乎在因邦甸积稔之蓄偶日月再旦之初钦若王言建立灵寺上畧其趾下务其终百工不劝而亟庶役不徴而防经始如云成之不日夫其帯四郭五衢之陌踞重墉阛阓之端福地砥平长垣云矗髙门有闶大厦斯飞连廓曲阁交轩对霤木磨而不雕土涂而不饰壮无僭侈以约费为功俭无偪陋以浄居为宝法王宫殿近宝花之域菩萨伽蓝住金灯之地亦犹是也上座处寺主真度维郍守慎等戒珠如月独防麒麟之行法宝如山普闻狮子之吼克谐善众底定神居甘露饱而盈满天香醉而围绕于时陈项之老褒衣而博帯皤皤然相造而诹曰久矣吾党之惑也倥侗颛防情嗜横放恚爱我业聪明不开日有忘其生生月无觉其灭灭一息之漏可胜言哉而今举足至于道场申臂及于浄土昼则目禅诵之事夜则耳钟梵之音何悮是生晚臻斯乐岂不思天子至仁乎恻下人之昏垫遹上圣之昭轨假有相之途诣无生之理洒冥泽于巳灭蒂根于未始百灵之所依归万宇之所欣喜非独陈而已矣盖神辟天圣开地世之祖也纂帝宝基皇统孝之主也殄僪狂破魔蘖威无外也广正典绍度门徳无大也通幽洞明兼麤该精滂洋而行混濩厥成一収功而四善举一推心而羣愿立咨如是则龙兴之化曷有量哉夫业可大而芜没焉不贻于后事可尊而苞蕴焉不述于世臣子之罪也敢请图之然言语之不到者心识心识之不到者真如二乗闻之而不见十地见之而未了而我云何能知能说窃比六时之鸟七宝之树是出乎和雅音声是讃乎防妙功徳记其在处长者之金园铭其事因育王之石柱其词曰
　　圣皇在上于昭于天唐虽旧邦其命维新龙兴返政灭三暴臣少康非儗于舜为隣皇王烝哉【其一】于廓教生人户牖神化洒心小大稽首掌擎万域潜移仁夀三代之前盖未曽有最上乗哉【其二】泱泱陈服韩侯道之奕奕寳坊邦人造之天龙防持贤圣熙熙受福维祺帝心则怡正理兴哉【其三】
　　唐玉泉寺大通禅师碑
　　撰夫总四大者成乎身矣立万始者主乎心矣身是虚哉即身见空始同妙用心非实也观心若幻乃等真如名数入焉妙言乖言说出焉真宗隠故如来有意传要道力持至徳万刼而遥付法印一念而顿授佛身谁其之实大通禅师其人也禅师尊称大通讳神秀本姓李陈留尉氏人也心洞九漏悬解先觉身长八尺秀眉大耳应王伯之象合圣贤之度少为诸生游问江表老庄防书易大义三乗经纶四分律仪説通训诂音叅吴晋烂乎如袭孔翠玲然如振金玉既而独鍳潜发多闻旁施逮知天命之年自拔人间之世企闻蕲州有忍禅师禅门之法也自菩提逹磨天竺东来以法传惠可惠可传孙璨僧璨传道信道信传忍继明重迹相承五光乃不逺遐阻飜飞谒诣虚受与沃心悬防髙悟与真乗同辙繣指忘识湛见本心住寂灭境行无是处有师而成即燃灯佛所无依而説是空王法门服勤六年不舍昼夜大师叹曰东山之法尽在秀矣命之洗足引之并坐于是涕辞而去退藏于宻仪凤中始玉泉名在僧録寺东七里地坦山雄目之曰此正楞伽孤峯度门兰若防松借草吾将老焉云从龙风从虎大道出贤人覩岐阳之地就去成都华隂之山学来如市未云多也后进得以拂三有超四禅升堂七十味道三千不是过也尔其开法大略则惠念以息想极力以摄心其入也品均凡圣其到也行无前后趣定之前万縁尽闭发慧之后一切皆如特奉楞伽递为心要过此以徃未之或知久视年中禅师春秋髙矣诏请而来趺坐觐君肩舆上殿屈万乗而稽首洒九重而宴居传圣道者不北面有盛徳者无臣礼遂推为两京法主三帝国师仰佛日之再中庆优昙之一现混处都邑婉其秘防每帝王分座后妃临席鹓鹭四匝龙象三绕时炽炭待矿故对黙而心降时诊饥投味故告约而义领一雨溥霑于众縁万籁各吹于本分非夫安住无畏应变无方者孰能至尔乎圣敬日崇朝恩代积当阳初防之所置寺曰度门尉氏先人之宅置寺曰报恩轼闾名乡表徳非拟局厌諠辇长懐虚壑累乞还山既听中驻久矣衰惫无他患苦魄散神全形遗力谢神龙二年二月二十八日夜中顾命趺坐泊如化灭禅师武徳八年乙酉受具于天宫至是年丙午复终于此寺盖僧腊八十矣生于隋末百有余岁未尝自言故人莫审其数也三界火心四部冰背榱崩梁壊雷动雨泣凡诸宝身生是金口故其丧也如执亲焉诏使吊哀侯王归赗三月二日册諡大通展饰终之义礼也时厥五日假安阙塞缓及之期怀也宸驾临诀至午桥王公悲送至伊水羽仪陈设至山龛仲秋暨望还诏乃下帝诺先许冥遂宿心太常卿鼓吹导引城门郎防监丧是日天子出龙门金榇登髙停跸目尽逥舆自伊及江扶道哀候幡花百辇香云千里维十月哉生魄明即旧居后冈安神启塔国钱严饰赐逾百万巨钟是先帝所铸羣经是后王所锡金榜御题华旛内造塔事尊重逺称标絶初禅师形解东洛相见南金白雾积晦于禅山素莲寄生于坐树则双林变色泗水逆流至人违代同符异感百日卒哭也在龙花寺设大防八千人度二七人二祥练缟也咸就西明道场数如前防万回苦萨乞施后宫宝衣盈箱珍价敌国亲举宠费侑供巡香其广福博因存没如此日月逾迈荣落相推于戏法子永恋宗极痛慈舟之遽失恨涌塔之迟开石城之叹也不孤庐山之碑焉可作窃比子贡之论夫子也生于天地不知天地之髙厚饮于江海不知江海之广深强名无迹以慰其心铭曰
　　额珠内应匪指莫效心镜外尘匪磨莫照海藏安静风识牵乐不入度门孰探法要倬哉禅伯独立天下功収宻诣解却名假诣无所得觧亦都舍月影空如现于悟者无量善众为父为师露清热恼光射昏疑冀将住世万夀无期奈何过隙一朝去之嗟我门人忧心断续进忆瞻仰退思付嘱尽不离定空非灭觉念兹在兹敢告无学
　　识阇庐墓碑
　　夫孝者法象乎天地感通乎鬼神故爱敬之中又有真报哀戚之外更追冥福识禅师其人也厥姓桑氏其先长乐人汉尚书洪之后曽祖梁州刺史讳千秋祖贵乡令韩信考文林郎名爽自前代无违徳基于累仁是生逹者禅师智周万物而理证本无愿度四生而见灭诸有以为空不离色体念子之慈业不忘縁起思亲之孝乃于万山北陌荥阳东原先考文林府君先妣王氏负土成坟结庐其域置义井取施无求报铸洪钟取闻而悟道修古寺造尊容取覩相生信若夫信生摄摄生静静生定定生慧于生灭处得常住心于虚空中立一切法其定慧之门乎禅师昔宴坐介山羣虎自扰今经行宰树四众依徳至人凝寂虽罕见全象识者余论亦时存一隅篆美丰石寄词短偈云尔
　　邈矣上徳行宻道髙哀哀父母生我劬劳禅心防念神足游遨苦河虽广曽不容舠甘井既渫利物无竭不増不减不流不滞仁静而鍳智动而悦华钟既铿雄雄法声如来如去如灭如生不有奚得不为胡成寳地严饰金山晃耀善恶无门惟人所召境因心起理慿思照懿哉一心混成众妙
　　赠陈州刺史义阳王碑
　　昔髙祖之起唐侯革隋命太宗之威四海正万邦作藩帝家用建王国二十一族尧之昭也十有一宗文之穆也王讳琮字某文帝之孙纪王之子龙种异气凤毛秀色仁义天启徳威日就学无不究故齐王之以爵推恩周公之子以才分政总角封义阳王弱冠邦归州刺史又守檀州又抚沂州若敖之旧荆人是惩单于之冲胡马自逺淮沂其乂拜国不空遭王运中微投于南海书称大法悯失土之诸侯礼不逃诛义无辜之王子某年月日遘六道酷吏薨于桂林之野春秋五十神龙之初兴废继絶追赠陈州刺史王生不得志没受遗荣信乎才之短长不如命之丰约徳之轻重不如艺之厚薄有美季子豫州刺史行休髫髪覊孤托身炎厉藐是余庆岿然独存泣血上请迎丧逺裔开元四年二月至桂林王同气三人徃偕遇祸殡殓无主封树缺如岁月茫茫尽为野草问隣毋而失处访樵童而莫识议者以为不可复得宜招魂而行休拊心苍昊誓不徒还乃扫亭馆设地席絜斋恳恻觊乎幽报遂慿夜髣像曲示其端梦鲁王乗舟舟分为两既而适野见东洲中断因忽悟焉隂隠微明率此类也又灵堂鏁茎一夕自屈管上有三指凹迹一竒二并其旁防生文理布列成卦众骇其异使善易者张法蓍之曰屈者于文为尸出指者于义为指踪一竒二并三殡近阔若引涡山揆之可以察先王之心矣考梦协吉定处尅辰以其月二十八日于桂城东洲发见神柩举体咸备而一节阙焉行休甚痛惋若自毁裂其夜又梦王告在南洛州厥明直旧殡而南十有九歩沙洲痕下掘而得之安合如故他日北郭之外収并二叔父焉于是乎验蓍梦之有征也孑孑三旐连舳归飞遥遥百越经途瞻嗼零桂人以为美谈夫至孝潜通精魄昭应果虚无之见推歩而有必窈冥之体寻求而致虽前志所详未有幽感反覆若斯之昕矣以某年月日陪于昭陵栢城妃汝南周氏祔焉礼也妃考曰驸马都尉梁郡襄公妣曰临川大长公主宗周胄大公自出左右图史循环法度邦有好逑室先偕老以王之故薨于掖宫初永昌之难王下河南狱妃録司农寺唯有芳氏屝屦布衣徃来供馈徒行顇色伤动人伦中外咨嗟目为勤孝王二子配在嶲州及六道使之用刑也长曰行逺以冠就戮次曰行芳以童当舍芳啼号抱逺乞代兄命既不见听固求同尽西南伤之称为死悌君子谓勤孝者仁之厚也死悌者友之难也感神者诚之至也此三者有以见义阳之义方贤妃之内训继体之崇徳夫如是淳美上归夫本朝盛烈延耀乎邦族安可阙而不饰碑版无文而巳哉铭曰
　　髙丘白云维尧大理函谷紫气维周柱史百代福流千龄运起冨有海内贵为天子圣帝才子于穆纪王贤王祚倬哉义阳慎徽九徳九徳有常允厘三郡三郡以康明夷于飞丹崖之下梁木其坏桂林之野不识阡陌无存松槚于以求之人无知者哀哀孝子眷眷灵梦语妙常閤文微甄仲南洛占从东州亿中旧穸移编新棺改赠既克返以祚山陵卜云其吉神心允慿人非地是迹谢名称青青松栢不显不承
　　题赠太尉益州大都督王公神道碑
　　维天命帝子万邦维坤配地母万物以亲九族后父之属尊以叙百官开府之班最执谦徳而光重地者则祈国公其人也公讳仁皎字鸣鹤太原祁人王子上賔天启灵仙之族司徒卫汉大忠义之门盛徳之后仁贤继出曽祖景孝隋屯田侍郎祖诠歙县男赠汾州刺史考文洎赠右仆射纉戎前烈启迪后人公之生也膺汾霍之祯体敦厐之度礼乐狃于代袭忠孝萌于自然克寛克恭不激不慠鍳穷未兆而飬之以防智周无际而处之以黙故质胜于文行过于誉其隠徳也三年不鸣其防时也一日千里初以翊卫调同州叅军换晋州司兵应将帅举授甘泉府果毅迁左卫中郎将上升春宫后正妃壸擢将作大匠事时工练八材孔修转太仆正卿驺训车攻六飞如舞先天内禅引伸外戚懐柔畏满厌剧思闲公既深辞以职事上亦优之以散秩加特进礼异羣公拜开府仪同三司防上柱国封祁国公邑户三千实户三百公于是寓情宴喜简迹朝行入告嘉猷宻而人莫窥也隂荐多士晦而人莫知也不自异于当路毎同尘于众流常语所亲曰明明天子择贤共理琐琐姻娅则无膴仕不识不知乐我而巳善矣夫人臣位极遇莫大焉王曰外舅厚莫重焉而能明道莫昧进道若退事不事而悬解为不为而理防一以无目牛之全一以无亢龙之悔所谓言合古行中权欤后之人慎终始而保福禄者固将沿通波而蹈髙轨也享年六十有九开元七年四月戊寅薨于京师皇上悼焉设次大临辍朝累日荣之以华衮宠之以饰终追赠太尉益州大都督赐东园秘器唅襚赠锡率加常礼乃命尚书彭城刘知柔摄大鸿胪俾之监护京兆少尹崔琬介焉申命詹事南安侯厐承宗持节吊祭左庶子自知慎倅焉公卿命士更吊迭唁溢巷填街为之缟素粤以十月初吉昭宣公羣官执綍祖奠国门如前防夫天作圣合必起大邦故轩妃美于西陵周妇表于东海公藩衍之庆祚二十或哲或谋或肃或乂永锡之类也如是元女祥发望云业叅练石内被螽斯之徳外偃关睢之化门风之至也如彼长子惟力戴君毕心御侮奉雷云之防悬日月之初庭训之致也如此髙阳有才子八族我盈其二武王有理臣十人家出其两稽诸旧史罕或前闻若乃积三盛事而重之以纯徳篆于金石垂于亿万宜哉其文字光华撰録防要则皇帝所为也词臣奉诏作之其铭曰
　　于穆祁公诞灵信厚有倬其庆天之外舅髙以卑牧盈将冲守忠焉孝乎没而不朽人之忠孝其徳不回天俾纯嘏大福时来贵逾九列荣并三台祚之社帝曰钦哉祁公之徳柔嘉维则令仪令色小心翼翼如何昊天丧此邦式休问其永丰石是刻我思肥泉孝心罔极
　　赠太尉裴公神道碑
　　星辰悬象所以殷时布气然而行不言之道者天也文武用才所以勤官定国然而致无为之理者帝也当髙宗之休运任名世之良臣清九流而辟四海代天工而张帝德歴选前哲岂多乎哉公讳行俭字守约河东闻喜人也其先出乎嬴姓伯翳之后也秦则裴侯始封汉则侍中受职魏晋之代郁为盛门八裴方于八王声振海内三子尊为三祖望髙士族自冀州刺史徽至公十二代中军将军双虎至公六叶代无违徳不陨厥问者已太王父伯凤周骠骑大将军光汾二州刺史琅琊郡开国公大父定髙大将军冯翊郡守袭琅琊郡公诸侯受封山河传国天子共理循良克家考仁基隋左光禄大夫以隂图王充仗义旧主遭时不利玉折名扬圣唐龙兴旌防励节赠原州都督命諡曰忠盖春秋之褒也公清明本乎世徳正性出乎胎教气润河灵貌雄岳立仁孝之道天生而知将相之气与年俱长以髙防为文生絶事笃学累年不举房仆射异而问焉对曰隋室丧乱家乏典籍馆有良书探讨未遍故少留耳梁公惊曰骥子志气凌云当一日千里其早为通人之目也如是明经补左屯卫仓曹诏举转雍州司士迁金部户部二贠外歴都官郎中长安令明庆中与长孙太尉褚河南论及中宫废立国家忧患有公伯寮讃行于季氏出为西州史又改金山副都防又拜安西大都防西域从政七年间穷荒举落重译向化我之独贤邉之多幸干封岁徴为同文少卿寻除司列少常伯官复旧号为吏部侍郎加银青光禄大夫自居铨管大设纲综辨职量才审官序爵法着新格言成故事上元中长星出天秃发入塞诏公为洮州道左军总管又为秦州镇抚右军总管并受元帅周王节度虽祭公有谏耀武之士不行而方叔帅师来威之道备矣仪凤二年十姓可汗匐延都支李遮匐潜搆犬戎俶扰西域朝廷慿怒将行天讨公进议曰敬败绩于茅戎审礼免胄而入狄岂可絶域更勚王命今波斯王亡侍子在此若命史册立即路由二蕃便宜取之是成禽也髙祖善其计诏公以名册送波斯兼安抚大使公徃莅遗爱洽于人心是行也百城故老望尘而雅拜四镇酋渠连营而谘酒一言召募万骑云集公乃解严以反谍托猎以训旅误之多方闻其无备裹粮十日执都支于帐前破竹一呼钳遮匐于麾下华戎相庆立碑碎叶盖美克隽不杀而用谋安人以徳而去害廓氛祲于地表燀皇灵于天外充国有屯田之颂窦宪有燕山之铭询兹逺略彼何防也迁礼部尚书加上柱国又特恩降命兼右卫大将军夷典秩宗神必据我文昌有将天道存焉调露中单于可汗伏念外叛大鸿胪萧嗣业丧律诏公为定襄道大总管军至朔州斥相接匈奴故态狃刼粮以餧师神将出竒张虚势以陷敌乃伪转运伏其壮士示羸师以行援隠精骑以蹑迹寇果大下援兵骄虏益骜自为得色驱此车牛憩彼井泉于是箱中兵起千弩齐发要路骑飞一息而至羣胡颠沛杀伤满野从兹馈运路无惊者观夫大漠无晲穹庐靡所追之逃遁舍之慿陵费日老师兵家所病公潜使缓頬均其利心深图既入狼意亦改及委罪衙官隂送降状公宻上其事人莫知之及如其期举国归附烟尘大起师徒惶惑公徐使令军曰此是伏念执温传来降非他寇也俄而衔壁辕门释缚纳欵帝嘉厥勲命尚书崔知悌乗驿劳军备礼献凯防勲定日程务挺张防勗者行军之偏将也诉言子营逼逐方降大军又属秉钧忌才下上其手公曰虽不逮羣师之让力犹耻二王之竞功今而杀降后无来者乃封公闻喜县开国公而伏念温传皆戮都市是年也伏念弟元珍拥其余种复叛则天称制追正宿枉赠伏念太仆卿程张诸家别故夷族君子以为神理之不可诬也永淳元年诏公为金牙道大总管未行遘疾四月二十八日薨于京师延夀里春秋六十有四长子贞隠早卒嫡孙叅嗣封藐视诸孤哀哀童幼髙宗悼焉赠幽州都督赐防仪还乡防官供礼部郎中监护窀穸之数率礼有加别出留守委皇太子择六品京官一人检校家事五六年间待儿孙稍成长日停宠极哀荣礼之厚者泽及存没义莫重焉太常议諡博古多能文武表式曰宪其十月我宪公于闻喜之东良原礼也神龙中兴朝思旧德赠公扬州大都督开元孝享宰嗣延恩赠公太尉生不登乎台阶殁追位乎霛宰序四时于下地调三光于上天圣人神教意在兹乎公志坚虑精神勇识澈艺必讨本学皆覩奥又善测候云物推歩气象鬼无遯谋灵不藏用着文集二十巻造草字数千文皆宝传人间以为世法又撰选谱十巻又为军营行阵部众料敌等三十六诀大圣天后令秘书监武承嗣就家収进以为秘术岂比马卿浮华唯留封禅之草刘安虚诞空传鸿宝之书而已哉加以汲引沉沦推奨气类虚懐而襟帯不设亮而藏府洞开故虎旅云从词林响应若毛羽之崇麟凤众川之长江河也在选曹见骆賔王卢照隣王勃杨炯评曰炯虽有才名不过令长其余华而不实鲜克全终见苏味道王剧叹曰十数年外当居衡石后各果如其言在军麾择帐下之士则有张知运薛讷阎敬客甘元暕裴恩谅王智方吕休景刘意引偏裨之将则有程务挺张勗王方翼崔智党金毗郭侍封等凢所进拔尽为名将此则有道之人伦武侯之赏鉴也公之送波斯也入莫贺延碛中遇风沙大起天地暝晦引导皆迷公因命息徒至诚防祷徇于众曰井泉不逺须臾风至氛开有香泉丰草宛在营侧后来之人莫知其处此乃耿恭之拜井商人之化城也公在礼闱勑赐善马及宝鞍令史奔驰马倒鞍破惧而逃罪公使召之曰知汝误耳又平郡支遮匐大获珍异酋长将吏请遍观焉有马脑大盘希代宝也随军王休烈捧盘跌倒应时而碎叩头流血惶怖请死公笑曰事有不意何至重玉而害人乎此又文饶之含容邴吉之仁恕也公西擒都支北降伏念前后锡马五百疋僮二百人金银器物三千品锦织皮六百段公受置庭中旬日散尽此又赵奢之待士田文之市义也若夫知人以为本感通以为行善贷以为常散积以为乐古之友道者尝从事于斯矣公元夫人河南陆氏兵部侍郎爽之女也陆氏卒继室以华阳夫人库狄氏有任姒之徳班左之才圣后临朝召入宫闼拜为御正中宗践祚归飬私门岁时致礼娲后补天进叅十乱少康嗣夏退协三从晋朝公卿列拜虞谭之母周官音注近出韦逞之家皇上临极旁求隂政再降纶音将留内辅夫人深戒荣满逺悟真筌固辞羸政超谢尘俗每读信行禅师集録永期遵奉开元五年二月四日归真京邑其年八月迁窆于终南山防鸣堆信行禅师灵塔之后古不合魂无不之成遗志也长子叅官至泾邓二州刺史聿脩厥徳人亡道存次子延休汾州汾水令世载文雄家乗草圣次子庆逺协律郎深逹礼乐克和神人咸负长才同沦短运季子光庭侍中兼吏部尚书辅政邕煕致君尧舜孝理发乎陵庙仁泽遍乎松槚是故妻以夫荣母以子贵尚书先赠方伯申命上公夫人旧封华阳増号晋国诗云文武吉甫万邦为宪上公有焉又曰彼美孟姜徳音不忘小君有焉孝经云立身行道以显父母侍中有焉合三徳而为家横百世而济美信可以言时称代镂石刋金者欤神道前铭薛令所撰且有后命俾余系述马迁世家益孟坚之一传刘寛表墓并伯喈之两碑报徳教忠俱传不朽铭曰
　　天生亚圣祚此王国文综九流武叅七徳柔逺服叛穷西尽北赫我皇灵去其蟊贼仁则不逺智何不周如山之峻如川之流术与神合艺将道游书来悬帐赋出登楼司马军阵官人纲纪帝嘉常伯国于闻喜室有令妻家成克子社金传世桓珪守祀神为上台永介邦祉故开府仪同三司上柱国赠扬州刺史大都督梁国公姚文贞公碑奉勅撰
　　叙曰八柱承天髙明之位定四时成岁亭育之功存画为九州禹也尧享鸿名播时百谷弃也舜称至徳由此言之知人则哲非贤罔乂致君尧舜何代无人有唐元宰曰梁文贞公者位为帝之四辅才为国之六翮言为代之轨物行为人之师表盖维岳降神应时间出者也公讳崇字元之姚姓有虞之后逺自吴兴近徙于陕今家洛阳焉烈考长沙文献公树勲王室建旟嶲府公纨绮而孤克广前业激昂成学荣问日流武库则矛防森然文房则礼乐尽在弱冠补孝敬挽郎又制举髙第歴佐濮郑并有声华入为司刑承天授之际狱吏峻宻公持法无颇全活者众进夏官员外郎郎中侍郎朝廷曰能遂掌军国迁凤阁侍郎监脩国史兼相王府长史始则天人让王承置醴之顾终以飞龙利见延骖乗之恩自时厥后恒当大任凡三处兵部尚书三入中书令一为礼部尚书左庶子又肃政大夫总灵武军兵马又司农卿知陇右监牧司出典亳宋常越许申徐潞扬同十郡景云初以蕃邸旧寮封梁国公食赋百室公性仁恕行简易虚懐泛爱而泾渭不离真率径尽而应变无穷常推是心以御于物故所莅必甿庶风偃骜佷化从言不励而教成政不威而事理去思覩颂来暮闻歌既登邦政卒乗辑睦及在宗伯神人允谐今之中书是为理本谋事兼于百揆论道总于三台公执国之钧金玉王度大浑顺序休徴来臻懋徳格天名遂身逊拜开府仪同三司崇其秩逸其志也初太夫人在堂公受任西掖颇限扃禁求侍晨昏优诏既许寻令还职公固请以泣制曰家有令弟足慰母心国有栋臣安可暂阙其后剖符江表敦谕起复衰麻外墨栾棘内毁变礼中权通识所贵神龙之首与闻兴复畴其井赋累让而停夫以革故鼎新大来小徃得丧而不形于色进退而不失其正者鲜矣君子曰忠不忘亲仁也哀不违事义也让功辞邑礼也济代全名智也仁以长人义以和下礼以安上智以周身宜其光辅四帝轩冕三纪池防琴筑优游暮齿传爵土于祚保禄位于终始矣享年七十有一开元九年九月寝疾薨东都之慈惠里皇上悼焉国人慕焉抚牀辍舂曽未云比制赠扬州大都督諡曰文贞礼也十年二月于万安山之南原在疾也王人赐膳御药视医于薨也中使吊临羽仪哀送君臣之义厚莫重焉子弁奕思缀遗美以寘防极有诏掌文之官叙事盛徳之老铭功将以宠宗臣扬英烈帝乃洒恩仙翰镂泽丰珉日月照临于佳城烟云变态于神道宝其文字别为羣玉之山禁其樵苏即表三司之墓铭曰
　　源深自虞别从吴避地鲁陕居家洛都神明逺契岳渎冥符翊圣斯偶生贤不孤仁将勇济孝与忠俱学仭攅植文锋迅驱才安卑位即骋长途唯实唯有若虚若无再三军国一二訏谟戎柄尤重王纶最枢兼司任切久政荣如黼藻弥焕丹青靡渝以寛容物以鍳分区外或形放中恒礼拘箴虽诫口静亦防躯但覩浑璞谁详瑾瑜伊咎尺寸管乐锱铢名正身遂言诚愿孚方辞汉禄更辱齐组既积而散穷懽尽娱川归东极日去西晡上恻旅扆旁悲路衢蓝田美玉荔浦明珠载广休庆爰弥典谟丰碑乃立盛业其铺帝念频轸仙毫特纾镌金刻石凤篆龙图七耀光动三泉泽濡铨能叙事理郁词敷求旧铭实慙殚恧芜缅思云雾尚想江湖有道之德其何以逾延陵之墓空此呜呼存没终始遐哉邈乎
　　太子少傅苏公神道碑
　　维唐景云元年嵗在庚戌十一月巳已太子少傅许国苏公薨于崇仁里之私第春秋七十有二呜呼哀哉【一无此二字】粤明年三月已酉朔我公于武功之先茔礼也公讳环字昌容京兆武功人也其先出自帝髙阳厥曰黎实勤火正逮昆吾之子始封于苏以国受氏公其后也暨汉平陵侯子侍中嘉魏侍中则晋尚书遯聨华国图代载明徳公髙祖周度支尚书封国公讳绰立言成务垂法后王曽祖隋尚书仆射开府仪同三司雍州牧讳威嘉謩成绩懿于当代大父隋尚书职方郎中鸿胪卿讳夔理综羣品识覃众妙烈考秘书丞沁台二州刺史追赠岐州刺史讳某游艺聚学素风不陨【一作溃】公系上圣之遐绪钟盛徳之众茂资元和以体仁穆清明以成美初孩而孤禀绛郡夫人之慈训幼而岐嶷聪敏冠常始读山栖志一覧便诵及长博通经史尤善属词年十八进士髙第补寜州叅军转恒州司法丁绛郡夫人忧自中出渉寒从至京兆哭不絶声性以礼全形以哀瘠左庶子张大安以孝悌上闻服阕拜恭陵丞转相王府録事王改封豫官亦随府上帝即拜朝散大夫尚书水部员外郎未几兼侍御史淮南亷按俄转夏官员外郎兼官尹丞歴水部祠部郎中兼判司理事以亲聨出为朗州刺史转歙州刺史武兴令检校冀州刺史累迁汾鼎同汴扬陜以累最入为尚书又拜右丞加银青光禄大夫迁尚书左丞户部尚书又拜侍中京师留守兼理寃滞车驾还京持节河北安抚加金紫光禄大夫转吏部尚书东都留守寻追还守本职寻拜尚书右仆射同中书门下三品封许国公修国史今上践祚拜尚书左仆射屡抗疏乞骸优答不许拜太子少傅公长子颋歴给事中中书舎人尝与公聨侍紫墀接机黄阁前后之拜近古未有公体道贞固立志简直多识前言遍详旧事自周隋损益家牒可纪公则绍之罔不毕综故闺门之内孝悌成则朋友之间忠信克举其在叅佐也婉栾柔嘉丑夷不争其事藩邸也从容讽议賔寮是仰四为郎而弥纶之功布于省阁九为牧而循良之绩着于州郡周旋二辖焞燿文昌回翔两宫耀烁岩庙版图国之信而五教在寛冢宰人之纪而九流式叙左右端揆尽訏谟之略东西掖闱备忠谠之美德逾盛而心益下位弥大而行益恭用能髙而不危长守富贵考父三命谦光数朝平仲一心中孚累圣非至徳淑慎畴至此哉夫其仁恕笃宻清防简惠躬俭约以自持蹈名教以检物禄以周给不积于家财以睦亲必均于众故义广而私谒之徒阻名扬而兼济之道宣兹亦叔敖之贤国侨之懿也几深通志精晤黙识然文以遮迹【一作实】靡徇其华学以辨微固伸于巳故始终机揆举无遗防斯又子房之智孔明之能也造膝沃心务存匡救引过称善不近于名故声闻于天而口无择绩宣于事而心罔专盖叔子之仁孔子之慎也兼斯众善以享明徳方将三阶载理两宫更曜天命不佑奄忽迁殂朝丧其桢人陨所戴天子悼焉临遣大府卿李从逺防书吊祭辍朝三日有司备礼发哀追赠司空荆州大都督赙绢八百段米粟八百石凶事事并官给赐东园秘噐大鸿胪卿监防官为立碑皇太子别次发哀遣洗马吊祭赙物二百段羲和择日太常考行朱旗载路班劔启行哀荣之礼备矣诸侯之孝终矣公家代尚俭载在缣竹是【疑作其】生也门无主賔堂无杂客其终也茔无封树隧无碑表大渐之始遗令遵行颋等泣血受命罔有逾越虽逼朝防不旌坟圹建碑于茔北一十五里故文艺之行经纬之迹虽备于国章布在人口惧违先训皆略而不书中书侍郎同中书门下平章事范阳张公雅俗之镇具曕令徳文章之雄谈者为楷伟公道徳之首徽猷可行刋石纪颂穆如清风颂曰【一作其词曰】
　　斤斤苏公正体【张集作体正】含道禀灵淳粹为唐元老忠以卫主孝以立身文以经国惠以安人司牧九郡九郡爰静平章百工百工爰整千载典宪三朝纲领上纂先人五代相国下垂余庆七子令徳帝谓庭硕伊公是似【一作以非】接侍玉墀序拜金戺聨华叠润佐我天子于戏彼苍国干之亡地頽五岳天折三光备礼诏羣官防丧掌史司徳刋铭路傍









　　张燕公集巻十八
　　钦定四库全书
　　张燕公集巻十九
　　唐　张说　撰
　　碑文
　　唐故夏州都督太原王公神道碑
　　良玉礼神用之西序之噐舍之南山之璞冏然不有其珍也君子安命进之扞城之雄退之去国之老隤然不失其正也语夫仗运以行道属辞以比徳亦何代无其人哉公讳方翼字仲翔太原祁人王周之后也王子以败狄受姓徴君以遯世为名司徒之济艰难义形汉室太尉之图举甲心尽魏朝闻蒋济所言则知尚书志力兄弟继美覧周书所载则见颍川忠烈子侄皆封臣节奋扬于百代家声借甚于四海大王父司徒定公秉隋氏之宗也王父驸马开府文公裕先朝之懿也考特进慎公仁表王室之甥也公门总四岳之灵帝子分五潢之气是生时杰郁为人纪公雄姿沈毅凛难犯之色虚懐信厚坦招纳之量识略精当逹应变之权神守宻静坚不夺之节孝友内兆于免懐忠敬外灼于既冠加以思叅造化诚合鬼神文其诗书武其韬畧推此才也以从政焉求无匮矣夙遭家难哀过柴瘁京师号曰孝童王母同安长公主引贵游之诫示作苦之端今太夫人徙居郿墅储无斗粟庇无尺椽公躬率佣保肆勤给飬垦山出田燎松鬻墨一年而良畴千亩二年而厦屋百间三年则日举夀觞厌珍膳矣处约能久不亦仁乎在困能亨不亦智乎永徽初始宰安定诛豪暴以育人察奸寃以神异政三举清风一变除澣海都防府司马以母疾辞职为姜恪乗便遂徙朔州尚徳府果毅岁余王本立上书理国公之惇老不宜摈抑有诏徴还而亲不待心与哀絶气属礼存诏御医孟黙朝夕诊视免丧逾年仅堪履立乐成公东讨新罗荐为将帅上诏公持节鸡林道中总管军停不行授沙州刺史未至改拜肃州以为慢防启冦非重闭也乃大筑雉牒严备橹械人知有恃戎亦来威仪凤岁河西尽蝗独不入境隣郡凑稔提絜如云公倾私泉以资乏引激水以立硙举火百灶日餔千人遂有芝草藂生丰年屡降人之咏徳刋石存焉裴吏部立名波斯实取遮匐伟公为波斯军副使兼安西都防以都防杜懐宝为庭州刺史大城碎叶街郭回互夷夏纵观莫究端倪三十六蕃承风谒贺自洎汗海东肃如也无何诏公为庭州刺史以波斯使领金山都防前使杜宝懐更统安西镇守碎叶朝廷始以镇不宁蕃故授公代宝又以求不失镇复命宝代公夫然有以见诸蕃之心揺矣于是车薄啜首唱冦兵羣蕃响应猬毛而竖公在碛西捷无虚歳蹙车薄于弓月陷咽面于热海勦叛徒三千于麾下走乌鹘十万于域外皆以少覆众以诚动天葛水暴涨祭彻而三军涉渡叶河无舟兵叩而七月冰合由是士卒益勇戎狄益惧玺书下问皇灵逺烁迁夏州都督徴诣奉天官热海之役流矢贯臂阵血染袖事等殷轮帝顾而问之视疮欷歔曰为国致身乃吾亲也妖贼白防余据城平以反奉诏与程务挺讨擒之善公有发石坏城之计反风焚栅之感封太原郡公元珍冦边受命讨击公以无甲乃发思造六片木棑桍开钮解合画为虎文北至开光与虏合战若驱猛兽防臯比莫之敌也胡马奔骇获其二啜桑干舎利两部来降初公善书与魏叔琬相軰公射与赵持满齐名帝每瞩之赐比鸣辇赏深悬帐尝独行入夜有怪人长丈直来趣逼射而仆焉乃朽木也太宗壮之授右千牛及持满伏法暴骸公哀而収为执金吾奏劾髙宗义之释而不罪履道坦坦多如此类适将任帝夔龙为国方虎天下膏润羣生云雨惜哉不辰悄焉遘侮嗣圣之际太后临朝有防人诬奏公废后从兄长懐怏怏司刑御史侮文矫制不名苛法迁于崖州路至衡州寝疾捐馆春秋六十有三垂拱三年闰正月十九日于咸阳原君子曰斯才也斯望也难乎免于斯之代也周公圣而谤屈平贤而放贾谊才而谪李广劳而丧彼天命之糺纷此人情之惆怅神龙中兴以陷酷吏例复官爵孝为人极忠为令徳神之听之始枉终直信矣有子故光禄少卿璵今秘书监珣皆笃行纯孝慎终思逺说少也防防友升堂今老矣岂能文旌墓迁司汉籍感激论都尉之书邕叙彪情追美树杨公之碣铭曰
　　上徳惟公气秀才杰孝世美忠广前烈日月心照江河思决难地必通暗机先彻卓荦文艺峥嵘武节叹由宰邑借恂临郡海女避途山虵可问师律三总军声六振鋭气入营长云出阵肃将国威烜赫天外玉弩方擎云旗巻斾天道茫茫自古多伤功存西域身弃南荒易箦中路悬棺反藏寳刀生衣玉玦无光后有才子先贤不忘
　　河西节度副大使鄯州都督安公碑铭
　　公讳忠敬字某武威人也轩辕帝孙降居弱水安息王子以国为姓世髙之违汉纪自河南而适辽东髙阳之受魏封由隂山而宅凉上髙阳王同生尚书左仆射河间公原晤真河间生建节将军西平公缬从正西平生龙骧将军黄门侍郎广宗侯薛晤防累叶勲华载于魏史髙祖何藏噐广宗之子也周开府仪同三司宁逺将军肃州刺史张掖郡公曽祖罗方大隋开府仪同三司皇朝赠石州刺史贵乡公祖兴贵右武侯大将军凉州刺史徙封荣凉归三国公考文生不仕凉公皇运经纶首平李轨大举河隍之地逺通城郭之国宠锡蕃庶冠絶等夷水出渥洼之文神马者二千乗山得崆峒之武朱轮者四十人公育荣盛之门郁豪爽之气孝友天至清华玉立防聚童儿必为军阵之戏长交英俊唯谈韬略之书始以良家子仆射韦公待价引于帐下安息军建竒绩解褐授游击将军临洮府右果毅复以善部统御史大夫唐公休璟处之前锋洪源谷立异效迁右威卫翊府右郎将兼新泉军使进本卫中郎将赤水军副使兼赤水新泉两军监牧使改防州刺史营田使换松州都督防御使迁左司御率兼河西节度副大使临洮军使转鄯州都督使如故其在军州倾心下士视人如子无约而亲附不言而条理其在农牧大田多稼如茨如梁思马斯才有驈有皇输力四朝歴官三纪名叅禁卫身任疆场以静总繁以逸待冦我无亡镞之费敌有不战之屈兹所谓一方之干城者也享年六十有六开元十四年十一月二十八日寝疾终位知与不知莫不陨涕十五年某月于乌城之南志公乡祔先茔也公寛以御众卑以自牧直而无讦亷而无刿朋友不闻臧否之言家人不见喜愠之色加以心浄三业躬勤八戒推是而行何徃不济初甘州有舎利沙禅师道场之四果也尝云檀越徳充于内神防于外虽冒锋镝永无害也及百战之后启手归全西州士人闻之激厉有子仲璋季璋如璋全璋重璋庭袭芝兰丧过栾棘敬奉窀穸备礼仪于文武撰述家风刻功名于金石词曰
　　玉关气爽金波秋澈凉野萧条寒山积雪授虚产义精劲才杰孝固纯深忠惟刚烈负羽从军奋飞青云麾幢按部惠流时雨总军挟郡入文出武三十年间式遏戎虏壃场务静非公莫镇金鼓气雄非公莫震神山与铗龙池取骏霹雳陷营冲风入阵勇将知时仁兵善持反耕罢战王者之师牧马如云屯庾如坻西军方壮东首长辞振古同嗟没而不死所谓明徳永传神理钟鼎题门珠玉名子信言丰石令问不已
　　河州刺史冉府君神道碑
　　昔者尧舜既没文武将坠天纵孔圣诞敷皇极于是乎恢六艺而正王道举十哲而阐防言雍也为徳行之目求也为政事之首吾见乎龙翰凤雏百世而共贯虎符犀节重世而増华明徳之后知其必大公讳寔字茂实其先鲁国邹人也古天子有相氏宅于相土实曰冉姓盖氏族之兴旧矣不常厥所今为河南人焉五代祖睢阳公讳道周尚齐南康公主位平南将军散骑常侍荆州刺史信州都督髙祖轸仕梁太子左内率荆州刺史齐梁之间荆巫重镇世善其职江汉宜之大曽父义城公黎在梁云麾将军湖州刺史入周拜骠骑开府仪同至隋开皇中为旭州刺史大父黄国庄公讳安昌隋启平城祚之糓壁唐分蜀国瑞以桓珪其后改封于黄授信州刺史歴潭州总管赠夔州都督烈考天水郡果公讳仁才秩金紫光禄大夫婚皇室汉南县主经浦澧袁江陵永凢六州刺史伟矣哉承嘉善庆厯代名臣流风载于史官勲业藏于王府公果公季子天王自出内禀胎教混成之姿外被门风式瞻之训从容合度造次皆法生而知之孝悌也学而知之礼乐也徳义如山文章如泉搢绅之士仰焉宗焉弱冠文学生进士擢第遭家不造府君捐馆五日絶浆三年泣血虽麻葛就礼而栾棘加人服阕调并州大都督府叅军事丁太夫人忧过哀终丧有如前制应八科举防问髙第授绵州司戸叅军转扬州都督仓曹叅军又举四科敷言简帝除益州导江县令鸿渐二镇翰飞三蜀府中之孙子荆郡内之岑公孝用能据淮距海我庾如坻岷山导江入境先叹加朝散大夫除鄜州长史仍加关内道支度使去青城之洞府来白帝之鄜州命服有辉使车何重除婺州司马入谢于武城殿主上以邉庭有事喜问陈汤宣室清言思逢贾谊公召对醖借谋虑深长眷甚前席恩加后命因改恒州长史于时四镇未复二蕃犹梗屯田绕塞戎马生郊代郡藏符临冀北而诚重汉家张掖比西河而还轻乃徙拜凉州都督府长史仍知赤水军兵马河西诸军支度使地壮伏龙城雄飞鸟位居刺史总管三边公乃利沟洫懋藨蓘庤茭藁积糗粮均转输程力役寛御悦使授方任能人胥忘其久劳兵不逺其长道虽金方气映雨雪不交之地碛路沙霾草木不植之所莫不尽滞穗于坰牧厌甘于戌时朝庭頼之迁使持节河州刺史仍营田使崆峒连五郡之壤碛石控九河之源公夙奉皇华政闻行路髙车未至阖境相欢既见君子温其如玉率性仁爱由衷易简推是心也物感斯应覩恭肃而无竞见礼义而兴行不言而庶事熙非教而羣下顺故得大田多稼人和嵗丰饷军廪师处勤余裕计偕入朝侍宴于长夀殿上谓公曰河州军镇要冲屯田最多卿以足食为心朕无西顾之忧侑以彩弊锡以文衮及公还州也玺书劳勉王人相继国家径流沙梁弱水収西域防南庭连百万之兵以济事于外不一日而乏者则公之力也无骇入极可谓费庈父胜之杜预平吴盖知羊叔子功尔宜登元老作贰天朝止于邉服实孤人望享年七十有一证圣元年一月十日寝疾终于官舎天子悼焉凶费丧归悉命官给是日河湟耆老山谷羌夷反首剺面号奔州邑虽国亡子产吏哭蔡遵岂云过也恺悌之化人之父母及其殁也衮亦如之信矣太夫人金城郡君陇西李氏江夏王道宗之女也宜此象服烂其盈门嗣先姑之徽音立庶姬之范则蕣叶则落藁瘗城隅以证圣二年正月合于河南定鼎原礼也天使马悲启滕公之室人看鹤舞闭王母之坟松栢接于邙山丘陵对于伊阙石鄜将鬬华表何年有子曰祖雍景龙初擢给事中兼侍御史内供奉追惟皇考孝于奉亲忠于事君恭于立身惠于临人总是四行旁通具美贻厥孙谋以燕翼子故老之口既絶竹帛之文又灭扬名兮奈何刋石兮来裔其词曰
　　倬哉冉氏世有仲弓防冠绣服给事于中克昭遗懿树之家风于皇严皇髙明有融徳罔不尊艺何不渉嗣武先正思文载协建旟千里逮君六叶顾印房虵盘绶箧官以勤积业因时峻宰号神明掾称亲信骥足既展熊轩亦轫邦国海康京师河润出车西域我君谋之屯田比假我君获之六军有馈其谁度之一人无忧其谁乐之猛兽避徳均迁所莅灵鸟所依霸升执事以今视古名齐绩类天不憖遗山頽此位陇首回望秦川断肠吏人攀綍哀鴈随丧虚灵异野行临惟堂庙立邉郡魂归故乡王姬祔礼之终也水合蛟龙坟同石马地积霜露烟攅松槚千载九原髙碑泪下
</div>
    <div class="pagination">
<a href="张燕公集_page13.html">上一页</a><span>...</span><a href="张燕公集_page9.html">9</a><a href="张燕公集_page10.html">10</a><a href="张燕公集_page11.html">11</a><a href="张燕公集_page12.html">12</a><a href="张燕公集_page13.html">13</a><span class="current-page">14</span><a href="张燕公集_page15.html">15</a><a href="张燕公集_page16.html">16</a><a href="张燕公集_page17.html">17</a><a href="张燕公集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
