<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 34 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 34 页/共 88 页</h1>
    <div class="content">　　防歌行【陆使君席上作】
　　洞房曲室鎻葳防华灯绮席纷光辉朱顔窈窕操玉徽笙竽筝笛逸响飞轻风入户飏罗帏月何皎皎明星稀乐极含悲知者谁更阑缓帯客忘归侬歌薄命心裵愿君懽乐怜春晖

　　学余堂诗集巻十六
　　钦定四库全书
　　学余堂诗集巻十七
　　翰林院侍读施闰章撰
　　七言古
　　烟火行
　　济南乱后年初丰上元鼔吹如江东歌儿逰女不知数千家万家春灯红爆竹声中烟火出忽如焰发阿房宫扑地流光走玉兔垂天列炬成烛龙横看烂漫三十树风起髙城满烟雾明星落月飞纵横急电惊雷莽回互层层怪幻鱼龙戏蜃楼海市须臾至莲花火里剧分明中有天下太平字是时宪府髙崔嵬建牙列防倾金杯烹羔炮鼈惜良夜黄金灰烬同尘埃酒酣漏永回鞭去人压看塲呼不开我闻此地旧王府夜夜鳌山照歌舞绮罗台榭总丘墟园林寂寞今无主乐复乐兮延千秋醉歌莫问王与侯何日中原罢烽火华灯如昼长遨逰
　　伏生祠堂行
　　祠在邹平城北十八里汉文帝遣鼂错求尚书时伏生年九十余令幼女口授事不见汉史今图之壁
　　祖龙烈焰燔天地断简残篇尽捐弃诸儒白骨成山丘仓颉史籕夜垂泪上蔡李斯甘罪首忍使万古斯文坠天遗一老在人间火然不到胸中字须臾赤帝重瞳来阿房一炬咸阳灰表章经学汉文出诏求耆旧过徂徕是时先生耄且病以口代手鸿蒙开二十九篇尚书备配享立庙何崔嵬我来再拜心徬徨侧身望古涕霑裳避秦博士穷独叟姚虞三代今未亡厐眉碧眼具冕服丹青满壁生辉光有女被绣珥明珰受书掌故拱其旁丰碑古篆不可详诸生爼豆歌乐章灵旗髣髴来翺翔
　　送张泰安越九【时坐事逮系谪戍复放还】
　　山城积雪氷不开飞来黄鹄久裵见君欲哭复大笑举酒一饮三百杯畴昔蹉跎事奔迫穷邉极漠甘迁谪圣恩温诏垂九天独许云间作归客泰山极目连沧海海鸥钓客遥相待何必功成问赤松流光一掷红顔改多君意气凌浮云罢官慷慨尚论文庾鲍才名伯仲少原甞好客天下闻我醉为君歌一曲歳暮愁多肠断续好去五湖三泖间手抚山堂旧松菊
　　绣江行【章丘县东】
　　羲仲驱车错度夺取青阳路三月重凝绣水氷烈风倒拔阳丘树天河沧海同翻覆雪染桃花成白玉茂陵消渴鹔鹴寒望逺伤春乱心曲
　　女郎山
　　女郎山畔日女郎墓上草青青长白云连绣江水【长白山名登女郎望其云气萦抱如帯】长佩陆离飘未已凭阑举酒舞且歌深洞幽房山鬼多黄土红顔自今古淅淅阴风吹女萝
　　父书楼歌为俞去文作
　　吾乡前辈多博雅南金先生称学者有阁三重书五车髙卧楼头不肯下乱离万事成东流铜驼金谷皆荒丘青箱好在蓼莪痛岿然遗泽存髙楼楼前枫树林楼下寒潭深白鹤为君舞猿为君吟山鬼窈窕尚含笑伯牙寂寞无知音腹笥便便君自可次第书籖兼药裹卖文剩有杖头钱鸡黍能留佳客坐藏书十九委埃尘百家七畧谁问津长恨古人不见我空山月黒伤千春寄蒋虎臣金坛【先是京口之变士大夫家居者皆坐法惟虎臣获免】
　　昔君校书石渠阁乡心日夜思丘壑今君乞假卧江村三年不向春明门春明吏隠差不辱索米东方足饘粥何事髙吟诗百篇便向隂崕结茅屋潇洒从来懐抱疎黄金不惜搜奇书道逢穷交下马立解袍脱赠无踌躇尺书逺自金沙至开函堕我数行泪不讶虞翻疎节多殷勤却索新诗寄江干昨日多鼔鼙白骨黄尘咫尺迷茅屋髙斋亡恙否鲸波鼍浪风凄凄古人挂冠入山好今日入山难自保愁思如结未敢言何处相期拾瑶草
　　姑山行送郭瑞屏
　　十年不向姑山去别恨羁愁乱如雾箨冠草屦故人来相看犹似山中住衙斋萧瑟客无氊片石荒台倚独树主人鹿鹿竟何为论心不得同朝暮记昔姑山夜坐时石泉手汲炊松枝倾盘芋栗杂鸡黍酒尽牀头醉不辞轗轲君今垂五十白髪星星时抱膝纵饮不多思醉眠怕聴城头吹觱栗君为穷愁来海濵到来辗转愁官贫出山入山贫自好路逺天寒慙故人
　　荒鸡行
　　长夜漫漫才二更济南城里鸡齐鸣劳人鞅掌未眠卧起视欃枪泪双堕昔人闻鸡夜起舞雄心不厌乱离苦可怜四海今横戈荒鸡荒鸡奈尔何
　　观严水子画人物引【严水子陆山子并陈章侯髙弟】
　　山阴髙士陈章侯开辟画苑无虎头左手把杯右执笔十指酒气生十洲尤工人物作殊态雕镂琐屑穷纤芥诡形奇状人尽惊素壁中宵走光怪兴阑箕踞时扪虱尺幅千金不可得晩传二子早升堂吮墨含毫同侍侧山子过从忆鉴湖淋漓染翰多欢娱五年以后水子至笔势不与章侯殊搜惨澹追清妙欹侧江臯连海峤芙蓉薜荔杂连蜷帝子婵媛山鬼笑名髙薄俗复何益能事伤心争促迫乞画如山乏酒钱仰视髙天防赤帻春阴积雪风泠泠满眼干戈愁客星氷开鼔柁且归去万壑千岩无数青
　　闸舟谣
　　漕渠久渴水不流漕艘衔尾无时休日过一闸才五里千里归心愁白头闸尽滩髙更偃蹇中夜呼船重拨浅猫儿窝口居人稀鱼头集上渔船归防濶河深风又恶坐看他帆拂面飞
　　林茂之自作生圹曰茧窝索诗纪之
　　八十一叟顔尚酡幅巾笻杖衣薜萝肩舆强来一相见数杯未尽能髙歌自言筑室乳山住隂林防谷多烟雾新营生圹大如茧逝即长眠不封树踔絶才名年少时掉头不许时人诗秪今垂死犹眼白自作髙人万古宅君不见富贵磨灭皆轻尘丰碑石马空嶙峋北邙悲风愁杀人
　　万竹园醉歌赠邓元昭同年
　　城隅别墅结茅屋千亩阴森尽修竹同心握手此开尊竹色客衣相与緑五年南北成别离昨歳干戈乱心曲鲥鱼芦笋杂莼羮百觞劝我苦不足昔时侍从官长安对客挥毫人共看意气风流天下重五侯七贵争交欢一朝特简拥千骑未许淹留问丛桂歳星忽厌隠金门便拟墙东长避世羡君蹑屐临东山清歌白苎长欢顔羡君藏书余万巻鸟篆龙文时在眼丈夫功成须拂衣扁舟新买系渔矶飘摇万事君休问惟有浮云无是非
　　程穆倩印薮歌
　　黄山山人真好竒性癖膏肓不可治雕镂文字寿琬琰虫鱼错落蟠蛟螭苦心爱者有数子摩挲只字等禹碑亦如昌黎推作者险奥不废樊宗师九月防闗木叶下山人邂逅同僧舍自言好古非雕虫篆籕周秦足方驾诘曲迷离多不辨相逢十人九人诧可怜古籍秦火焚存者如缕金石文岣嵝钟鼎尽竒字恍惚夭矫凌浮云今人能手类刻木仰唇俯足徒纷纷岂若山人眼空六书与八分惊魂骇目天下闻噫嘻山人好古不能长得食何如归老黄山三十六峯之南北赤文绿字藏其间风雨千年无剥蚀
　　水绘庵放生池歌赠冒辟疆
　　水绘庵前一池水花发芙蕖香十里冒家三世皆放生水族波臣不可纪日霁游鳞镜里来有时蜃气云不开出沼穹峙丘垤防赤鲤生风雷四十年来成巨壑丝竹朝朝喧水阁赋诗不让邺园游临流逺胜濠梁乐沧桑万事难具陈挺义横网连强邻云根窟穴改不得枯鱼入肆空悲辛主人意气无所惜长叹抚膺嗟世泽虬龙一朝不自保江汉飞腾限咫尺眼前兵甲髙如山放生杀生皆等闲昆明太液复何有为尔作歌长留天地间
　　僧舍题半山画
　　常爱杜甫阆山句应结茅斋看青壁半山纵笔为此图突见崚嶒倚天石寒江鼓枻倦逰人秋寺鸣钟独眠客与君痛饮且还归四顾茫茫堪眼白
　　广陵醉后赠陈曼仙同年【陈旧官蜀自免归】
　　拂衣不采商山芝草堂不羡浣花溪暖老争看人似玉把诗自劝醉如泥开轩种竹江云入素甆酌酒嘉賔集洞箫铁笛相和鸣玉柱檀槽杂歌泣芙蓉含雾暗氤氲婀娜吴姬娇出羣轻讴缓唱四坐静不动朱唇声遏云十年契濶今良防宦逰忽叙巴西事羌村蛮洞畏豺狼哀角腥风动天地万里生还信偶然衔杯且称平生意主人潇洒良得计有客风尘早憔悴柴桑夙昔无宦情东山偶起怜苍生昔何勇健今何老归卧双溪弄月明
　　击鼔行戏赠方山人
　　山人不儒亦不贾碧树黄花绕庭户客到开筵杂俦侣半醉掀髯为击鼔众賔歌吹间搏拊疾徐应节不差黍大声噭噭鸣砧杵细声嘈嘈乱人语音繁调促苦龃龉激厉崩腾怒如虎地维缺陷天难补人生磊块向谁吐不如挝鼔尽清醑半作英雄半儿女尊残飒飒寒夜雨因君侧耳愁千古祢衡祢衡在何许吾欲呼汝出黄土
　　竹亭短歌赠王贻上
　　丈夫名成何必万钟粟但得绕屋扶疎万竿竹三月不肉亦意足不尔伐竹结为庐差抵潇湘逺尘俗使君佐郡广陵城髙斋逺聴寒涛声却构竹亭如箬笠琅玕四壁青霞生亭中斗酒书千巻对此髣髴凌絶巘南轩老槐遮白日东篱黄菊照苍藓别君此去惜离羣几度论诗到夜分眼前万事难开眼还须种竹髙拂云君不见君家子猷僦舍亦尔尔何可一日无此君
　　龙衣船
　　连帆蔽日江水黒鹢首龙文烂五色举樯捩舵重如山不遇大风行不得曳舟官给夫有余得钱纵脱重捉夫裸体天寒被鞭挞荒村夜索闻哀呼猪鸡祭赛舟人乐白夺樵薪不为虐有时故遣触他船反眼嗔人横搒缚尊严秪为载龙衣箫鼓船头黄绣旗髙架一箱衣什袭客货深藏无是非巨舰年来频坐兵沿涂夫卒多吞声船大行迟河欲冻严秋督促伤人情官差到处闻荼毒怪此篙工作威福造船苦耗水衡钱取材伐尽江南木侧闻
　　圣主仁如天再浣还衣天下传筐篚置邮亦良速何似重牵万斛船
　　华表行
　　华表嵯峨冠青嶂双擎巧刻盘螭様玺书赐葬傍陵园连牛鞭石来山上千金作使万夫役深埋直作天生石势移衞霍子孙贫斥卖须臾都不惜地坼山倾鬼哭闻前山华表又新坟请君易石将木柱纵朽犹为坟上土
　　祀蚕娘
　　华灯白粥陈椒浆田家女儿祀蚕娘愿刺绣帬与娘着使我红蚕堆满箔他家织缣裁罗襦妾家卖丝充官租余作郎衣及儿袄家贫租重还有无蚕时桑逺行多露好傍门前种桑树
　　打虎儿【禹州朱氏子】
　　谁言虎尾不可履虎口小儿还不死儿随陇畔翁耕田斑斓跃出黄蒿里攫翁踞地儿不啼怒持竹策鞭虎起咆哮乍息重含情収牙卷舌抛人行父子仓皇驱犊返犹闻虎啸腥风生刺史嗟吁召儿问儿年十一朱其姓簪花纒彩万人传朴穉能驯猛兽性当时视虎如视牛天地震动山灵愁死生计较勇成怯古来赴义无回头
　　天逸阁雪后醉歌【主人梅幼龙耦长携酒】
　　一冬无雪春雪好名园飞阁开晴昊主人逸兴有籍咸把酒呼朋欢絶倒沙霁初闻白鸟鸣雪残半露青小麻姑绰妁堕窗间叠嶂防差浮树杪细数梅花多昨日坐看新瀑通寒沼觥筹厯乱兴偏豪石槛苔防不须扫此阁崚嶒髙百尺先辈聫翩着灵迹【禹金朗三两先辈读书处】蝌蚪深藏禹穴书赋诗日集梁园客二十年来玉树摧竹榭茅屋蔓萝薜抽毫授简待吾曹肯使中原少词伯前年铁骑城头嘶出门一步迷东西芳春暇日此良宴何辞斗酒聴黄鹂我思置阁临双溪种梅髙下溪云齐花前歳歳同春酌醉醒递换无端倪
　　为李书卿感遇【有叙】
　　李氏世以文辞称生又頴特弱冠为诸生髙等然其为文与时人异卒坐废斥予感愤作歌为生进酒
　　日月明明不照地蒺藜满眼困骐骥欲叩天门扃不开为君怫郁堕清泪老蛟生子真超羣少年胜气驱浮云嗫嚅羞作腐生语一寸泥蟠无处所壮夫魁垒常骨立俗眼揶揄百忧集唾壶击碎歌不风雨夜阑鬼神泣青桂引赠丁飞涛弟素涵【有青桂堂集时飞涛谪闗外】
　　青桂团团临緑水香风散入江城里东南孔雀为裵下有寒猿啼不已山人奋袖歌且謡西湖澹澹吴山髙艳曲新词半乐府瓌奇诡谲疑离骚有时呜咽抱幽怨弱栁如丝絮如霰歌成流水云不飞曲鼔湘灵人不见君家伯氏吾弟兄唱和西曹金石声黄云沙碛一分手朔风越鸟长哀鸣攀君青桂忧思缓念君连枝肠欲断日月不居闗塞长抚膺泪落钱塘满
　　西湖送春歌
　　阴雨防防朝复暮丰隆屏翳収春去美人魂断不可招夜啼杜宇西陵树故园满槛洛阳花歳歳花开不在家江山格鬬九州窄行止蹉跎双鬓华含情欲作留春曲烛龙昻首不得伏醉向流光唤奈何门前春水为谁多
　　采莼篇
　　西湖三月莼始生含花卷叶浮緑茎质柔肤滑不留手白汁盈盈成水晶浸之经宿逾肥美旋摘生新类兰芷春山雨涨绿波深欲浮不浮难出水故人招我放生池画船红袖吹参差神鱼拨刺动雷雨冯夷出没搴旌旗酒阑却向湖亭泊缓帯登楼气盘礴急呼舟子撷莼丝雪鲙金盘佐觞酌凝脂腻泽难禁煮玉笋锦葵谁似汝滑翻碧盌匹氷浆清絶香羮奴酪乳嚼腐餐肥良可憎五侯七贵知未曽怪来此物系归思千载常怀张季鹰
　　西湖看月歌【同防稽罗载】
　　客舍阶前湖水绿棹舟更向湖中宿两防苍烟皎月来万顷清光照幽独渡口微闻潄玉声楼头无复弹筝曲片云蜿蜒过南山望见仙人骑白鹿夜深风起何泠泠逺山犹白近山青浮图层级真可数波心寒玉吐孤亭援琴欲鼔水仙操钟期既逺谁为聴狂呼不醒童仆睡惜哉酒尽双玉缾吁嗟明月古来有须照西湖杯在手可怜客久春芳歇阴雨三旬初见月荷叶田田渐作华今宵月下已思家漏残髙枕日将出防有吴姬蚤浣纱赠闗西杜苍舒兼懐李屺瞻孙豹人诸子
　　西冷桥畔日初低西京上客过招提眼中华岳森突兀湖干画舫从羁栖十年读书不射策负气论才防赤帻仲宣时赋从军行少陵老作诸侯客沧海长江正羽旗广陵逰侠重相思好买吴姬住江侧醉倚淮南桂树枝【李孙皆陜人流寓广陵】
　　寄周处州宿来【旧同官比部】
　　故人别我六年余闻道故人青鬓疎层山叠嶂几千里殷勤却寄双鲤鱼天隂雨久重云黑开缄狂喜复叹息新诗险絶语惊人苦调悲凉泪沾臆括苍岩洞多烟霞九盘石门仙如麻谢公逰处莓苔厚春风古树犹开花兵荒作吏真可悯鞭挞催科心不忍满眼青山未散愁平生意气一朝尽瓯江日夜流滔滔相思心曲翻洪涛欲问论诗兴酣发断肠还忆白云曹
　　送罗载
　　闻君有别业逺在稽山隅白云南接葛洪井绿水还临康乐湖湖边山下读书好杂花奇树连芳草殷勤为我渡钱塘西泠尊酒同倾倒与子契濶已八春囊中诗句转清新少年策名应努力莫羡桃源洞里人
　　西湖惜别吟荅萧山毛大可
　　西陵才子有毛苌浩荡风流不可当繁音错彩百端集短曲长歌悲断肠谓我东来自沧海湖上轻舟日相待手裂吴绫白如雪新诗奡兀惊真宰蓬莱之阁琅琊台海水壁立鱼龙哀嗟尔濡翰一何壮使我回首久裵我昔闻声未聫袂相隔山巅与水裔拥楫临风作越吟纒緜期我攀丛桂别来丛桂难重攀天涯荏苒凋朱顔谢傅东山不得卧歳星索米愁人间平生闻道苦不早穷愁著书亦云好谁能漂转随车尘使我局促伤懐抱予将去为君吟此曲厯乱无古今若问相思在何处歳歳西湖春水深
　　哭同年张于寅
　　海风动地白日昏折我玉树垂昆仑魁梧磊落犹在眼满堂恸哭皆声吞鬼伯讵敢相促迫丰隆为御云车奔一生胸臆向谁吐裂眦慷慨号天门呜呼天门路阻絶江汉溟溟堕孤月
　　二
　　嗟尔生年二十六气吞万卷心不足开樽结客少年塲走马长安还击筑雕龙世业公车早词翰横流泻飞瀑相看努力驰中原岂料着鞭成转烛呜呼尔魂不可招青枫暮雨空萧条
　　三
　　出门出门何所营病中鼓枻江上行季布平生重然诺鲁连排难轻死生男儿七尺自有命抗顔欲与雷霆争风流意气一朝尽眼前豪俊谁纵横呜呼往事不可谏目极松楸泪如霰











　　学余堂诗集卷十七
　　钦定四库全书
　　学余堂诗集卷十八
　　翰林院侍读施闰章撰
　　七言古
　　自皖江过彭蠡连乗迅风时予赴官湖西
　　风猎猎水茫茫青山两防如驱羊大孤小孤争鹢首轻帆坐啸陵马当逺看五老之峰冒云雾白头如雪须髯苍我欲往从之川路一何长不见青莲与白傅至今犹有读书堂官限催人何太急风樯破浪横飞扬谁知予梦在庐岳暮云回首劳相望
　　淦川夜读王迈人方伯三仕草有寄【王在巴陵有嘉陵水声歌至是官豫章入觐】
　　王子称诗无古今哀丝杂管伤人心醉歌斫地横霑襟丹枫丛篠金川曲把尔瑶华向银烛朔风微霰响枯木巴南万里豺虎满曼声促节随长短一曲嘉陵肠寸断羊城别后聚洪都立谈未尽各天隅谁能对此不踟蹰李太虚宗伯自章门过访萧江值余按部未归停舟浃旬聊书代柬
</div>
    <div class="pagination">
<a href="学余堂文集学余堂诗集学余堂外集_page33.html">上一页</a><span>...</span><a href="学余堂文集学余堂诗集学余堂外集_page29.html">29</a><a href="学余堂文集学余堂诗集学余堂外集_page30.html">30</a><a href="学余堂文集学余堂诗集学余堂外集_page31.html">31</a><a href="学余堂文集学余堂诗集学余堂外集_page32.html">32</a><a href="学余堂文集学余堂诗集学余堂外集_page33.html">33</a><span class="current-page">34</span><a href="学余堂文集学余堂诗集学余堂外集_page35.html">35</a><a href="学余堂文集学余堂诗集学余堂外集_page36.html">36</a><a href="学余堂文集学余堂诗集学余堂外集_page37.html">37</a><a href="学余堂文集学余堂诗集学余堂外集_page38.html">38</a><a href="学余堂文集学余堂诗集学余堂外集_page39.html">39</a><span>...</span><a href="学余堂文集学余堂诗集学余堂外集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
