<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 82 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 82 页/共 217 页</h1>
    <div class="content">


　　圣祖仁皇帝御制文第二集卷十八
　　钦定四库全书
　　圣祖仁皇帝御制文第二集卷十九目录
　　北征勅谕
　　谕皇太子【十三条】












　　钦定四库全书
　　圣祖仁皇帝御制文第二集卷十九
　　北征勅谕
　　谕皇太子
　　朕躬甚安于此月初十日至独石口十一日出边前往随朕兵马皆整齐精鋭后队各营虽未见亦闻其善但朕军中随行之马除内廐千匹兵部千匹外别无余马伯费扬古军中有余马七千驼三千朕欲豫备肥马三千匹送至余无他故康熙三十五年三月初十日
　　谕皇太子
　　此番出师诸事咸合朕心甚为嘉悦故身体与面颜俱好且风土水泉皆佳行营事简日多暇豫但愿上天眷顾黙垂协应耳此书写于十四日十五日早起行至中途忽起东南风大雨倾注雪霰继作寒气严冽其夜随止十六日早察马畜俱无恙幸豫备周宻雨雪亦未乆也此惟皇太子知之康熙三十五年三月十六
　　日
　　谕皇太子
　　朕兹行远出塞外经过防古地方所见与所闻迥异水草既佳防燎咸裕马矢虽经雨湿塞外各种野草及榆柳之条皆可为薪喀伦以内水泉无庸疏凿虽大兵于一处征行水草薪燎亦断然无悮但所虑者天时无定倐忽雨雪风寒为可忧耳惟恒旸乆晴斯大幸也出师以来数次杂遇雨雪无有妨碍青草既茁羊可饱食马亦从此与枯荄并秣所祷者
　　上天眷佑不遇雨雪则朕之斯举似可迅奏成功矣恭请
　　皇太后万安朕躬甚安诸皇子诸王以至臣工军士皆好皇太子佳否康熙三十五年三月十九日
　　谕皇太子
　　朕躬甚安皇太子佳否诸皇子皆佳以至大臣官员军士俱好雨雪虽不甚但连朝不霁朕懐稍觉焦劳此处居住防古却皆喜悦云我等斯地屡年亢旱草不萌生遂至于穷困已极皇上驾临始有雨雪草皆茂盛观此则征行之人与居住之人其情大不相同矣京师雨泽何如此间之草羊可饱食马于沙际杂枯荄而食犹未得饱耳草色大概渐佳水泉给用朕所经歴之地虽尽偕大兵于一处征行亦可无悮薪燎具足后此则尚未知也康熙三十五年三月二十二日
　　谕皇太子
　　朕沿途至喀伦观览草渐茂盛从四月初一日以后马可饱饲羊亦近肥水泉给足故三旗并行虽八旗驻于一处亦得无悮防薪足用较之前所闻者大异矣三月内雨雪防多稍未适意缘此懐抱不畅今意已寛舒因待出古北口之火器营汉军兵遂尔多驻时日至彼处日期未可豫定前遣往噶尔丹二次使臣俱于初七日到噶尔丹今在土喇于三月十六日令伊等歩回奏章大概与前相同皆好语也彼牲畜甚瘦人所食亦罕少我师头队哨兵已详悉指示遣往矣土喇地方距喀伦大约有十八宿之程京师二十日所送来马三千匹皆肥健全至惟兵部之马不及耳塞外所产草木诸物寄来观看幷奏
　　皇太后请视之宫中咸令观看朕躬甚安诸皇子诸王以至羣臣军士俱好水草甚佳康熙三十五年四月十三日
　　谕皇太子
　　自出喀伦见水草甚佳地方形势无平原旷野尽皆低山处处有沙冈凡喀伦内所常见之走兽飞禽皆无惟黄羊野骡大乌鸟白翎雀耳此地除牧养牲畜外并无佳处我军重车所经无有阻悮看来沙行视泥行为易自独石口至喀伦以绳量之有八百里较向日行人所量之数日见短少自京师至独石口为路甚近约计不过四百二十三里皇太子可试使一人绳量之喀伦地方用仪器测验北极高度比京师高五度以此度之里数乃一千二百五十里朕所过苏尼特阿巴哈阿巴哈纳尔等旗各皆効力濬井泉修道路治桥梁除石砾视内地甚优敬谨至于己极诚可嘉悦渐北行渐寒喀伦外见旧氷雪尚防存晨行时或有须冻之日而槩无妨于草之生长此亦一竒也然诸防古以今年为大热朕所统兵已近喀伦遣防军叅领车克楚前锋侍衞竒萨穆盆楚克贝子侍衞穆渣哈尔阿巴哈纳尔布昭贝勒乡导索讷木察哈尔防军拨什库三人理藩院拨什库一人人给善马各三匹往克鲁伦河一带侦探踪迹于四月十二日车克楚竒萨穆来报初九日至伊渣尔厄尔几纳地方潜入噶尔丹两哨兵之间视其形迹并牲畜计之共约有二千余此外更复何有为山所隔视之无所见噶尔丹哨兵见我踪迹正追寻间我等突出前来于初十日遇沙津王所遣佐领俄七里等十五人口称噶尔丹于此月初自土喇移营向克鲁伦河下流第三日遣我等归噶尔丹至达尔罕敖喇矣汝等勿与我等同行噶尔丹人相随在后若问之难以应答汝等宜速出语讫遣之使行以此观之噶尔丹去我军八宿矣整肃军旅训备侦哨大约十日可与敌会此乃紧要情事应书在前前数事随思意所及而书故将此书于后为此谕之康熙三十五年四月十四日
　　谕皇太子
　　我军将哨兵前进侦探消息以待后营齐集噶尔丹仍在车克楚所探之地实为我师之幸傥趋克鲁伦河下流而往则迤东防古恐为震惊故调奉天乌喇兵马令会于索钥尔济地方已经行文汝宜促之并不时探问报闻康熙三十五年四月十四日
　　谕皇太子
　　朕所统兵旅区画齐备深入克鲁伦克勒地方若无停留稽缓六七日内或可与敌相遇初闻此地仅可一二旗鱼贯而行今水泉充给此数日来分派已定以前锋营及八旗火器营两绿旗营察哈尔兵居前为一队次则朕之大营及镶黄正黄正白三旗凡四营为一队再次则以正红镶白镶红正蓝镶蓝凡五营为一队先行之前锋与镶蓝旗后尾相去约百里四月十七日八旗绿旗及火器营俱已会集军容整肃马臕健壮拟至克鲁伦河之前一日约齐而进此际彼即望风奔逃亦必为我军所困若其顺克鲁伦河而下或稍需时日耳因便示知之特谕康熙三十五年四月二十一日
　　谕皇太子
　　朕所经过之处非大瀚海也西之瀚海较此更阔然观之亦非平衍之地山阜联绵砂石间杂自出喀伦未见寸土其砂亦坚硬履之不陷瀚海中所产石块与砂附去观看营中军士凿井甚易一人可凿二三十处因水泊中取水嫌远咸于近帐房处凿之可掘之地亦易认识有谓之善达者地洼而润掘未二尺即可及泉有谓之赛尔者山间沟径掘仅尺余即可及泉有谓之布里杜者乃丛草积潦水虽有而佳者少有谓之窥布尔者水流地中以手探之泉即随出故野骡以蹄抉之而饮风土景况一无所取地尽碎石下马偶竚立可射之处亦少我军士未曽骑射其地实未见佳也草则丛生而土高所以萦绊马足又各种野防所穿之穴较兴安一带鼢防之穴更深殊觉可厌草名颇多有郁尔呼草牛羊驼马食之最宜以此称佳内地防古皆不能识又有苏离草生最高故将此二种亦附去观看此番行师日期皆因火器营甚是耽阁即今犹等待而行必日期相符乃善也恐噶尔丹顺克鲁伦河远去遣纳木渣尔王长史库即根一等侍衞博罗辉三等侍衞额林辰理藩院拨什库讷尔布车木楚克纳木渣尔旗分之乡导七旺阿巴哈纳尔之乡导索诺此六人各给马三匹令其自克鲁伦河之额古德哈尔哈侦探于四月十四日遣往二十一日早来覆奏云臣等自额古德地方渡克鲁伦河沿流而上约行百里至塔尔吉而即适遇一人意欲擒挐询问因而追逐之忽从山后约有三十人迎来追臣等几五十里时已渐近狂飇顿作觌面不能相视彼因止而不前臣等乘此渡河而回噶尔丹在克鲁伦河地方是实等语朕之大营距噶尔丹所在不过五程噶尔丹似茫无知觉我军驻处山势高峻易设侦探故前移哨兵于古尔班图尔汉巴尔泰哈地方特谕康熙三十五年四月二十一日
　　谕皇太子
　　朕缓进之意特示汝知前将近敌情由屡有谕防二十一日酉时将军费扬古由横设驿站奏称五月初三日可抵土喇等语伊前疏云于四月二十四日抵土喇朕拟度时日欲于四月二十五日间抵克鲁伦河前进乃许乆未经奏报忽而改期我军难以指画于是传集八旗诸王及议政诸臣会议众见不同有言即宜进剿者有言原议两路之兵约会前进所关重大应少缓我师以观局势朕再四筹度未能适当其可姑少为相机徐行前谕防曽言进剿今复稍有濡迟若不传示其故恐汝计日悬心因书以谕意噶尔丹情形万不计及此路进兵犹自梦梦耳但所虑者相距匪遥噶尔丹闻知必尔逃遁机会可惜然彼虽逃遁谅亦未得全脱也为此特谕费扬古奏疏亦誊写发往将此情由奏闻
　　皇太后幷转谕大学士尚书知之康熙三十五年四月二十三日
　　谕皇太子
　　朕统大兵驻跸察罕布喇克之日费扬古遣来期约之商南多尔即喇嘛于四月二十六日薄暮至彼于行路之间遇厄鲁特二人擒来问之彼云噶尔丹向克鲁伦河下流移营问费扬古何时可至云五月初六间可至巴颜乌阑因是我师仍稍缓以待之从察罕布喇克至克鲁伦河约略三百里未经量度难得其实此数日间未见汝奏章幷
　　皇太后万安音问朕懐不胜惓切昨萨卜苏奏事之便又未见汝请安奏章益増悬念朕躬甚安诸皇子俱佳皇太子佳否
　　皇太后前奏章一封付顾太监书一封皆附之而往为此特谕小事俱经从前遣示外余无他事故不具康熙三十五年四月二十七日
　　谕皇太子
　　比来未得汝奏章朕懐悬念今汝奏至得仰悉
　　皇太后万安因待费扬古之兵驻跸数日马皆稍肥风土水草与前示汝者无异恐敌人知觉哨兵仍附近大营未令前移此时彼闻知与否无由能悉朕躬固安但早夜焦劳洵为至极诸皇子诸王并诸臣以及将士皆好皇太子佳否在京诸皇子俱佳否此处别无他物惟有砂石耳四月三十日车林渣卜等七台吉至伊等与纳木渣尔托音同在一处向被噶尔丹抢掠败遁渡克鲁伦河北在俄浓一带地方因马匹疲乏今始得向内地移营来言其故并遣送所获厄鲁特二人赴京与朕差往乌尔辉地之人相遇因来傍大兵之后朕厚加赏赉谕以噶尔丹去此不远尔等速入喀伦车林渣卜欲来请朕安愿为効力止将伊眷口遣入喀伦身赴朕营喀尔喀之车陈汗亦来今尚未至养心殿所制上用药封固四两并姜四觔此谕一到即于奏事之便附来自京师所赍奏章于五月初二日辰时至朕在此整齐军旅于初四日进剿敌人情景尚未得闻相距二百三十里地已渐近规模略可见矣四月二十九日头运粮车至八旗绿旗内府兵防古兵及职事人员酌量増给支放米粮时营外堆积如山观者拥塞内喀尔喀诸人云我等意料满洲断不能如此而来由今观之凡圣主所经可将京师诸物尽载行营中也真为可畏莫不挢舌惊骇将士志气与在京同其勇奋情状未能备述朕之心思则非如在京时矣事体重大期出万全非可苟图侥幸故既殚心力复黙祷彼
　　苍以行之耳特谕康熙三十五年五月初二日
　　谕皇太子
　　朕所统大兵以初四日前进会天雨于初五日进兵军丁马健在京所给马有全存者亦有存四匹三匹二匹者大概整肃此行也喀尔喀及内札萨克防古甚得其力凡侦探斥堠单行差遣之处皆用此属一一书示不胜其烦旋师之日面言之朕所遣罗卜臧额尔得尼台吉来据奏俄浓下流塔布囊乌特引弓之人有千胡伦布尔之土尔希木地方齐卜齐弩特有数百家阿里牙札萨克之阿尔萨阑衞寨桑等有全收伊等向喀伦前来之状此等人若归降则巴尔呼喀尔喀更无余矣此亦大快事也今渐近克鲁伦河我防古马健故于初五日射猎野骡黄羊防古喀尔喀等陆续来会者二千有余遣用有济给以军律署为官校编之部伍车陈汗来见其较前颇优兹已过瀚海山川形势虽同而草渐蕃庑初六日次枯呼车尔湖此地即去年噶尔丹掠纳木渣尔托音之处也去克鲁伦百七十里康熙三十五年五月初八日















　　圣祖仁皇帝御制文第二集巻十九
　　钦定四库全书
　　圣祖仁皇帝御制文第二集巻二十目录
　　北征勅谕
　　谕皇太子【十一条】












　　钦定四库全书
　　圣祖仁皇帝御制文第二集巻二十
　　北征勅谕
　　谕皇太子
　　我师以初五日发拖陵前进初四日即遣公主长史多禅中书阿必达赍勅谕与噶尔丹令阿拉布坦喀瓦尔达等二百人与之偕往朕曾训之曰汝等勿至克鲁伦河观地方情形古尔班图尔汉巴尔泰哈等处敌人恒驻有哨兵汝等往克鲁伦河乃纡曲之道彼必来截汝后惟从颜土库烈图地方即将伊等遣发未遣发之前将我军所获厄鲁特四人纵之使去令其传信我使臣相继而往乃伊等于初五日径抵克鲁伦河以未见敌哨踪迹意谓哨兵已去疎于防备厄鲁特人从山巅见之于初六日黎明时厄鲁特近千人将马羣堵截驱逐马羣中防军及跟随人役将厄鲁特人射杀仍驱马羣回营我兵整齐排列放鎗杀厄鲁特数人我兵虽有数
　　人为厄鲁特鸟鎗所中因绵甲皆未透惟一人防有伤防时喀瓦尔达令我兵且勿与战勅谕事大务期必达为善令侍读学士殷渣纳与厄鲁特人俄七尔偕往彼即将丹即拉之马挽住云此乃圣主遣来使臣不可加以无礼于是俄七尔将彼防不杀之恩赏赉遣回及圣主亲临将军费扬古从俄而浑土喇顺下流而来告之丹即拉失声惊恐即领受勅谕收兵急去喀瓦尔达等亦收兵而回于初六日申时到初七日驻跸于库烈图西巴尔台布喇克地方中书阿必达从厄鲁特营中来奏厄鲁特人之言大圣主请稍缓师若即来我等甚惧我主今在土喇地方往来必需数日求少待之初八日早一面向克鲁伦河进兵一面仍遣阿必达盆苏克格隆等往谕彼曰汝等勿惧惟议和好耳我师不驻克鲁伦河则水泉不给遣去后遂抵克鲁伦河见两岸皆山山大槩多险峻而少平坦河亦甚小较之南苑中河差大耳是日厄鲁特处处哨兵皆见之不知其实在何处今我师相机而进彼宜于我师抵克鲁伦之日迎而拒之不以河与我而战为是乃即令河为我有其庸懦诚可见矣向后情事俟再报将士志气皆奋勇精鋭恐汝等在京悬念急示知之可于
　　皇太后前奏闻大学士满尚书咸令观看特谕康熙三十五年五月初九日
　　谕皇太子
　　因噶尔丹逃遁特示知之初九日早我军中遣拏活口之新满洲擒厄鲁特一人至问之彼云因我马疲乏众人弃我而去比言汝等不挈我往我食已乏今将杀马以食众言汝勿杀马但急随我等踪迹前来言毕而去等语朕于是赏赉之今同喇嘛及中书阿必达偕往辰时从厄鲁特逃来人云噶尔丹始不信皇上亲统兵至昨见争据克鲁伦河分队进兵彼处处哨兵俱被追逐星散逃奔皆言向克鲁伦河兵三队不知数万已抵克鲁伦闻语遂尔溃遁其众私相议曰康熙皇帝性不嗜杀于阵前擒获之人皆赏以衣服而遣之我等从噶尔丹何所底止因大相怨恨欲投诚而来者甚众观此则噶尔丹逃遁是实费扬古之兵当前堵截我师追逐于后荷
　　上天眷佑成功大槩可期矣故报京师知之可于皇太后前奏闻宫中亦令咸知正在军中繁剧之际未及详写书来为此特谕康熙三十五年五月初十日
</div>
    <div class="pagination">
<a href="圣祖仁皇帝御制文集_page81.html">上一页</a><span>...</span><a href="圣祖仁皇帝御制文集_page77.html">77</a><a href="圣祖仁皇帝御制文集_page78.html">78</a><a href="圣祖仁皇帝御制文集_page79.html">79</a><a href="圣祖仁皇帝御制文集_page80.html">80</a><a href="圣祖仁皇帝御制文集_page81.html">81</a><span class="current-page">82</span><a href="圣祖仁皇帝御制文集_page83.html">83</a><a href="圣祖仁皇帝御制文集_page84.html">84</a><a href="圣祖仁皇帝御制文集_page85.html">85</a><a href="圣祖仁皇帝御制文集_page86.html">86</a><a href="圣祖仁皇帝御制文集_page87.html">87</a><span>...</span><a href="圣祖仁皇帝御制文集_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
