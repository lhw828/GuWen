<!DOCTYPE html>
<html>
 <head>
  <meta charset="utf-8"/>
  <title>
   文敏集 - 第 13 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文敏集 - 第 13 页/共 20 页
  </h1>
  <div class="content">
   吾乡邹孟辉氏以太学生授广东德庆州同知既至官询诸父老凡州之境内利有当兴害有当去弊有未革蠧有未除何政所宜先何事所当急其以告我父老具言之于是上白于守下语于判即次第行之不逾岁政平讼理州人咸和盖孟辉为人沉黙寡言惇厚而笃实故其为政不为察察之明不为诩诩之能而寛以绥之庄以莅之使民皆乐于其教由是能相与以有成也今年夏五月以三载秩满当考绩于天官至是得以课最防恩还所治予惟孟辉之复政也必益励厥志益勤所事益广其德以惠利于斯民将俾声名洋溢以底夫逺大之业不啻若斯而已也予以菲才叨禄翰林与孟辉实有姻好且其大父季和先生尝以经术分教建宁予视之为先辈因得与孟辉自幼交游故相知为最深是行也不能不为之缱绻因托中书舍人陈宗渊作闽粤云山图以寓离别之意且为序于其上他日公署展而观之知予心之所以拳拳于孟辉者如此虽然古人以官怠宦成为戒孟辉今虽克着治效得书上考然不可少有一毫自足之心而遂弛于其政若然则此州之民将无所倚赖以克终其惠矣孟辉尚慎之哉
　　送陶佥宪还福建序
　　圣朝统一天下慎选方靣之职所以为其民者无所不至然既设藩府以总治之复立郡县以分理之又有兵衞以守御之俾上下相安小大相承秩然若无所事矣虽然茍非有风宪之司振纲纪肃百官革奸弊以维持之实未易治也故藩府之职为难而风宪之司为尤难闽为东南大藩通道于海夷朝贡之往来舟车之辐辏民物之蕃庶从昔分治于是者率称繁剧比来多擢文学侍从暨宪台之臣以居是任未至则声望已着既至则益能以亷谨自持不骄不矜不事苛刻夙夜惟思所以尽厥职焉若今佥宪陶德温是也德温世家南康初以太学生擢给事中秩满超迁是职为人端方仪度肃然所谓以亷谨自持者是已尝按廵郡县所至去贪暴旌善良兴学劝农敦励风俗海山千里之外军民咸爱戴之若父母焉予闻之窃自叹曰闽虽大藩事虽繁剧而德温之为宪官独能卓卓如是岂不贤于众人逺哉比年以考绩而来既课最留董工于京师今将还闽也缙绅大夫取经行山川为题赋诗以赠之而属予为序予素知德温者也乃不获辞既道其所以能而又重有所以告焉昔常衮治闽兴文教由是人皆知学多以科第入仕至宋则有龟山豫章延平考亭西山诸先生出而讲明道学以嘉惠将来故闽之士益盛而弦歌之声比屋相闻矣然昔之士习于诗书礼义之教其流风余韵至于今尚存也藩宪之职虽在于除奸剔蠧然所以振励作兴使文风蔼然如昔时者独非其职乎德温之声望素着矣是行也其可不加意于此哉予闽人也故敢以是为言矧予忝职文史凡吏治之臧否皆得预闻于德温盖将观其治绩之大着又当颂之且为特书之也姑序此以弁众作
　　训子篇序
　　古者男女其未生也则有胎教既生也则有姆师之教其自幼至长也则有诗书礼乐之训言行动止之则何莫而非教之之地哉惟古有是教也则饮食动息进退语黙之间承训诲之勤习见闻之熟由是邪僻之念不萌于心非礼之事不干其志盖其德性之美才行之懿皆得于养薰陶之久以成之也是以其教无不备而其人无不贤者良以是夫迨至后世教法不立有子女而不知所以教有父师而不知所以学由是放肆淫佚防行瞽蹈贸贸焉以自恣于礼法之外者众矣然求其成人者岂不难哉予于公退之暇料检先圣贤所以垂教者掇其切要类为一帙名之曰训子篇以藏于家俾为父师者知所以教为子女者知所以学庶几有以成其德性之善而不至放僻邪侈以为不肖之归则幸矣至于传世垂后则非予之所敢僭也是为序
　　志训堂序
　　志训堂者今刑部郎中吴兴章善之所作也善昔为山东茌平典史其父自明在乡念之弗克靣训故遣书诲谕凡千五百余言辞意谆恳一皆切于时用善由是自典史屡陞至今官慈祥岂弟忠厚敬谨行弥笃而善益臻智弥广而政益勤岂非有得于斯训者乎自明殁既有年善每思往昔耳濡目染之时未尝不欷歔流涕如见父之存焉故构堂于其所居扁曰志训以示不敢忘也间复録其父之手迹装潢成巻来征予言予惟父母之于子莫不知爱自襁褓以至成人一饮一食一裘一帛凡日用所需茍可以与之规画者无所不用其心然徒爱之而不知教是不能尽其为父之道矣父既教之而子或不肖弗克以承其教是亦不能尽其为子之道矣父子之间若是乌足以论其可否哉今自明之为父既克爱其子又能教之谆谆而深至善之为子既克孝其父又能恪遵其训而不违实父子两得其道矣昔郑遣书谕其子不过欲其勤俭以承其家房龄集古今家戒书于屏风令诸子各取一具以为足以保躬至如韩忠宪戒其子以为穷逹祸福固有定分切勿枉道而求以防所守史册着之千载之下耿耿不磨况自明戒其子之立身行道居官守职纎悉毕具之若是予又乌得不嘉美之虽然忠孝无二道事亲孝则忠可移于君善今位列于朝职专刑名尤当凝心定志进思所以体皇上钦恤之意退思所以守父之训俾狱无寃而刑不滥将来所至不惟髙明逺大而隂隲之及于子子孙孙以食夫天报者岂有涯哉与人为善君子之道予故不辞而为之序
　　林塘秋意图序
　　练川张氏为姑苏之巨族有字仲章者襟怀磊落卓然不混于流俗平生所好尚往往与时辈不同邑里多称之尝得宋宗室赵大年所画山水小景爱其寒汀烟渚之趣与所居之景相似因名之曰林塘秋意而又得袁文清杨铁崖诸君子为之题咏珠聨璧粲寔可珍也仲章时一展玩而清流峭石汀蒲岸栁鳬鹥鳞介之防飞濳出没之态尽在目前盖悠然有适于其中也故竟日不忍去手且训其子孙曰此吾所爱者也当寳藏之今仲章之殁已久其诸孙孟升以才俊驰声防恩授职歴政宪台因公暇持此以求予序余惟祖父之遗物或手泽之所存或心志之所在为子孙者有见于此则必兢兢惕惕慨然以吾祖父平生之所以留意者为念不敢不敬得非孝子之心善思其亲者乎故曰思其所乐思其所嗜思其志意者皆所以为孝也今孟升既能寳其祖父之所爱复能持示贤士大夫而求为题识非惟有以彰其先世之遗德而孟升之克孝克敬亦于此可见矣视昔人之拳拳然念其青氊以为我家故物者何异哉孟升之志深可嘉尚也已遂喜而为之序焉
　　蓟门别意图序
　　士君子之生世负卓荦之才怀英伟之气而又得遭逢圣明以见于设施振声光而建事业荣当时而庆后裔斯不谓之至幸矣乎然而内则有老亲在堂既夀而康外则有平昔交防朋友相与同朝以遂朝夕亲爱之欢输写其终始恳欵之私其情弥笃其乐未涯兹岂不尤为至幸矣乎然而世不可以多得也若予友田伯邑者其殆庶几乎伯邑世家鳯阳先德相承代有显宦洪武初其祖秀实来为福建行都司断事遂家建寜伯邑其诸孙也幼而聪颖长而敦厚尝以俊秀选为建安邑庠生循循雅饬容止端详夙夜孜孜克勤所业讨论讲贯逈出俦辈师友既推许之官长亦莫不为之敬爱焉永乐甲申登进士第选入翰林读书为庶吉士方是时诏修永乐大典伯邑得与纂修出入内廷小心慎密克专克勤书成特拜缯楮之赐未几授户部主事涖职以敬律已以亷事上使下表里一致弗为矫饰尝承委于淮甸间专督餽运出纳惟允布置有方深得士民心于是九载之间能声大着今年夏以秩满超拜南京兵部武库郎中滨行予无以为赠遂托中书舍人陈宗渊写蓟门别意图且求文士赋诗于上以寓予惓惓之意焉嗟夫朋友以义合者也古之君子深所重焉窃自念予与伯邑居同乡其游庠序虽有郡邑之殊而志意相孚契谊相合未始有间及登宦途虽有先后之异而心迹相亲出于相近以至往来两京迨今三十余年蔼然如一日然则予二人者其遭逢之盛交防之笃亦岂不为至幸也耶若是则今之别抑安得不为之怃然于临岐之顷乎斯图之作盖不能无情矣虽然离别之际所以怅焉而弗忍者人之常情也丈夫之志气有不在此伯邑列官郎署秩为大夫方当激昂奋发以摅其抱负益有以见于功业他日或居廊庙之任或受方靣之寄必能振耀于其先垂裕于其后其显荣光大诚有未易量也然则区区离别之意又何足深惜遂命觞载酌豁然而别
　　赠尚书陈公致政归延平序
　　宣德甲寅秋八月初吉户部尚书兼谨身殿大学士镡津陈公伯髙引年乞致政既得请行且有日其乡友户部郎中江惠叶宜等偕来谒予文为赠予亦公乡人也且官相聨道相孚相好余二十载及兹有行虽不求予言尚将有以赠之况其请之勤哉古者大夫七十而致事礼也功成名遂身退天之道也君子之进退惟求合乎礼顺乎天之道故仕至七十必致其事而朝廷亦以七十致事着为令者遂君子亷退之心然有年及而不敢以请者又有请而不得谢者盖各有攸当也不敢以请者臣子感恩遇之厚顾筋力之未惫必欲罄其余长以图报是所谓委致其身者也请而不得谢者君上念相与之久不欲违去左右故优其禄秩逭其责任所以礼待老臣也公以雅量博学自教官超擢给事中获事皇上于居濳忠嘉行谊深为上所知逮上正位九五即以宫僚进贰六卿未几复徙司徒之命仍加兼秩之隆公之所遇可谓厚矣皇上复念旧日辅导之勤不欲重烦以政思有优礼而奬重之遂解政务置诸宥密从容论思上之处公可谓极其恩礼矣是宜未可以老请也今而以请请且得命者诚以公为疾所困欲强其不能而为之则有贪位慕防之诮上之所以特与其归亦悯公之疾而重违其志且以成公亷退之美则公兹归合于礼而顺乎天之道虽曰自遂实皆皇上之所赐也今而扁舟南旋优游归第杖屦丘园诗酒自适况镡津溪山之胜不减鉴湖而公之所得世盖未有养摄之久则精神日完聪明日复履耆颐而享夀康也必矣然古者大臣之去身虽田里而心则阙廷盖无一饭而忘乎君故赵公槩致仕归睢阳既久而犹以读书着文为事集古今忠谠之论为谏林以进时论韪之况公忠诚之素益以恩遇之隆其必以赵公之心为心矣此公之所知而予犹为公言者盖友义之笃而重以乡人之请庸敢致渎告焉








　　文敏集巻十二
　　钦定四库全书
　　文敏集巻十三　　　　　　明　杨荣　撰序
　　送翰林编修杨廷瑞归松江序
　　洪惟太宗文皇帝聪明睿智缉熙圣学以开万世文明之治即位之初深惟古昔圣王作人之盛必赖培育之深故于甲科之外复简其文学之尤者为翰林庶吉士俾读中秘之书以资其博洽学古文辞日给笔札膳羞以优异之盖宸虑深逺以谓三代而下莫盛于汉唐宋帝王之治虽曰有间至于儒者若汉之贾谊董仲舒司马迁扬雄班固唐之韩愈栁宗元李翺皇甫湜宋之欧阳修二苏王安石曽子固诸贤皆能以其文章羽翼六经鸣于当时垂诸后世我国家隆兴制作之盛超越前代敦本还淳以推明圣贤之学五十余年所用文学之臣黼黻之盛焕乎可述荣尝获承清问每论及此以为必使真儒之盛克见于今毋令前代登瀛之流独擅其美荣受命惶悚罔知报称惟思与多士黾勉朝夕以禆賛圣治之万一焉乃永乐辛丑诏简庶吉士有成者用补馆职而松江杨珙等六人并擢翰林编修珙性资温淳貌如其心操笔为文蔚然可观处词垣数载未尝见其有浮薄之行焉岁甲辰婴疾侵寻数月蓐食阽危者屡自夏徂秋虽获小愈而肌体清羸若不胜衣恭遇皇上嗣登大位仁恩汪濊珙以情自陈得赐告归以就医药滨行其友中书舍人苏镒良金等征言以赠仰惟先皇帝至仁大德如天地之覆育凡在誉髦之士固弗敢隘以自私然珙职在禁近惟当以古人自期切劘砥砺奋发感激寜敢自画哉然而疾者孔子所慎而况于学者其可以弗慎乎且皇上恩德深厚念人才培养之难因其所陈推诚嘉与为臣子者其可不感激而思所以报称乎珙其遄归登堂省觐敷陈上之恩德奉觞拜庆以为亲夀尚敬节宣勿迟其来以成德器而为异时逺大之图以光荣显赫于邦家吾侪深有望焉是为序
　　送教授魏仁夫之饶州序
　　永乐甲辰予友魏仁夫防恩除江西饶州郡学教授惟仁夫昔与其从兄孟原同学郡庠予则与同里闬有姻戚之好契爱之厚今兹之行遂率能赋之士赋诗以送之盖仁夫自幼笃实有志于学虽祁寒盛暑未尝少懈由是其学日进若木之发荣泉之畅逹也人皆敬服之予先以科目入京师列官词林既五六年而仁夫始领乡荐防试礼闱名在副榜遂得分教池州之铜陵继丁内艰服阕改除上虞秩满歴政春官以俟命将两载始得典教饶州嗟夫学校之职其掌教事郡谓之教授州谓之学正县谓之教谕虽其品秩有不同而其所以统率其教者一也至于训导之职则专掌训诲因其生徒有多寡而其职任无不同至若生徒有成循序陞进亦不越乎学校之间必其备歴郡县然后陞之于太学以教育天下之贤才于是为至矣仁夫今自县学陞于郡学非其平昔教之所及学之所成曷克臻兹而行将书最以进于太学其所以淑诸人者未有涯涘也古人有云师道立则善人多仁夫其尚朂之哉遂书此赠之
　　送大理寺正郎子贞还钱塘序
　　大理寺左寺正钱塘郎公子贞始为建寜推官时予方在郡庠一见之顷已黙识其为俊伟人未几予由乡荐入试礼部登进士第擢翰林编修益闻公清慎沈黙操履端严视事不以寒暑为倦不以蚤暮为劳推谳精审决断公明由是案无留牒狱无滞囚郡之人莫不爱戴之不啻父母官满得代咸惜其去而弗可留至有挽辔出涕而仰天颂祷以冀其逺大者道路相属也然则其何以得此于人哉迨入京天官考其最进拜大理右评事复陞左寺正弥加勤励益慎推察甚着平恕之声既而僚属作奸连及十余载濒于危殆者数四公处之防然不为动众咸惊叹曰若斯人而遭祸患是灭公道无天理也既而果得释众复跃然而喜曰是虽朝廷清明神明佑护抑公操存清慎之所致也兹以考绩来京防锡敕命得以推恩荣其考妣以及其配于是以年七十请于朝赐休于家亦可谓遂其生平之志愿矣呜呼人之生也幼而学壮而行老而休孰不有是心哉然享其全者世有几矣惟公获际明时而又得展其所蕴行其所志德被于人人福及于后世不惟身享安荣将见子孙益昌以盛有如于公之髙大其门闾者矣予叨在朝列垂三十年于人不敢有所毁誉而独念公之志节有足尚者因其归也情不能已遂书此以着公之美且将以为有官者劝焉
　　送中书舍人刘长谦还吉安省墓序
　　中书之为职尚矣周官内史掌书王命盖其任也汉魏以来始置中书令遂兼与政事降及晋隋其秩益崇任益重而名称益着唐宋之世则有舍人之员兼司制勑当时号为鸾台鳯阁尤为贵重我国朝稽古建官设中书舍人十员居侍从职司文武臣僚除拜封赠诰勑而凡有制命以谕四方万国蛮夷君长则书之然必遴选文学之士精于翰简者充其任盖因乎成周唐宋之遗典而职位之清切则又过之吁亦荣矣哉吉郡刘君长谦由太学生永乐初擢拜中书舍人出入禁闼二十余年寛和周慎绰有令望时朝廷昭举盛典褒宠臣下凡久于其任者皆得推恩荣及其亲长谦实在中书制命之下日不啻数十而能恪勤朝夕不惮劳勚由是人益贤之而又得以已职赠其先大夫其母氏亦赠孺人锦勑焕颁宠贲泉壤又可谓膺存没之荣极遭逢之盛矣今年秋以久违乡土旷省丘墓陈请以归诏命允许戒行湖广叅议陈君彛训时以事留京师与长谦有同寅之旧乃请文于予以为赠曩予职翰林与长谦地分两制日处禁垣及扈从两京而往还甚相好也则于其去岂能已于言耶惟士生圣明之时负卓荦之才爵位显于时褒崇逮其亲此众人之所同欲而不能以致者今长谦乃兼有之从容内廷歴年滋久声闻着于当时锦衣照乎里闾盖有得乎众人之所难得者岂非其平昔志行操履纯固有以为之本欤则是行也其为庆幸亦岂偶然为一时之荣艳者可同日语耶抑予又有告焉凡交逰之为别必着之文字以为赠者盖将寓其绸缪不忍相舍之情以祝其及早还朝无久恋于乡土也长谦之归其尚念天子恩宠之隆与夫职任之要遄当重来以图报称毋重以桑梓为念以违夫素志是予之所属望也于是乎序
　　太医院使蒋公挽诗序
　　自薤露蒿里之曲传于世而哀挽之作缘此而兴乆矣然非其人才足以用世德足以及人名足以垂后者抑岂能使人悲思哀慕形之诗歌以寓其情于无穷哉赠太医院使蒋公用文之没也两京士大夫与之交游者既相与咨嗟伤悼以为斯人不可复见而又作为歌诗以哀挽之其子主善次为一帙来请予言为序盖公世业儒家于淮南为人惇厚恭谨自幼以孝闻尤喜于读书既长以名医荐至京师授太医院御医其为学于经史百氏靡不渉猎其为医自黄帝岐伯下至歴代诸家所著论难方药罔不精通专主李明之朱彦修之传不执古方故其视人之疾验虚实定死生无弗中者居京师凡有求之者虽祁寒盛暑风雨暮夜必往愈人之疾无责报之心人咸比之董奉以为忠实过之其在职专事仁宗皇帝周密小心夙夜劳勚未尝少懈每承顾问能随事规谏多所禆益由是深防眷爱陞太医院判甚见亲厚同列罕及焉公既没官为具舟归其防命中使督治祠坟逾月仁宗嗣位赠奉议大夫太医院使特諡恭靖亲为文遣官祭之命其长子主善为太医院判锡予甚厚嗟夫公以致用之才膺受知遇非特以医之良信任于时而又能摅其忠荩有所献纳足以见公之素蕴非众人所及矣则士大夫之咨嗟感叹而哀慕之弗置者岂不宜哉予于公交最久且厚因序于篇端庶几后之人欲求公之为人者尚有征于此焉
　　送桂修撰还乡诗序
　　今天子即位下寛大之诏布维新之治恩泽所加霈若霖雨于是翰林修撰慈溪桂宗儒以老病自陈遂得承命退休于家盖桂氏为四明钜族簮缨诗礼代弗乏贤国朝洪武初有曰彦良者仕为晋王傅老成文学甚见优礼其后悬车致政以夀考终宗儒实其从子也永乐初繇太学与修大典书成授湖广蕲州同知以事入朝遂转今官及今虽年未七十而疾病侵寻方将求优闲之乐为归老之计而一旦荷上恩命赐归其乡其荣为何如邪将行士大夫相率赋诗以华之而请予言叙其端夫士君子之生世惟得以其才学见知于时获霑一命以克展其所蕴措之于政事播之于述作英声令誉足以扬于今而传于后可谓荣矣迨夫晚节既倦而欲休浩然思其初服乃又得有以遂其志此其幸又何如耶然而古今人得之者几何人哉宗儒承阀阅之胄袭簮笏之美既克无忝于其先宦游两京出入禁苑又能以文学扬光振耀于缙绅之间以无媿于其职今兹遗荣而归言望桑梓招白云于故山采黄花于篱下日与故人宾客举觞赋诗以为乐乡之人士必有瞻望而叹息者且曰此玉堂天上之人复来人间也其荣燿可胜言哉予于宗儒有僚寀之好遂弗辞而为之序
　　送余侍讲致仕还南康分题诗序
　　古者七十致仕盖优老待贤以示崇劝之道也后世或有贪进而不知己者往往至于厖眉皓首羸疾弗胜犹不以趋走承顺为劳其为人贤不肖何如也今上皇帝即位寛仁好贤优待眷顾唯恐弗及于是翰林侍讲南康余正安以疾陈乞致仕时年六十有二诏许之将还其同年之官于朝者即其所居匡南山川之胜分而为题若五老峯彭蠡湖瀑布泉三峡桥白鹿洞冰玉涧以及钓台天池石梁栗里虎溪醉石凡二十人赋之将谓正安归此而乐其退休之乐也因来请予言弁其端惟正安自其先世宦游居南康多歴年矣若其山川之胜风物之美皆其少时钓游观览之地正安既以科第入官受职词林二十余年其荣名显仕固已超乎庸众而非寻常之所可及兹以老疾相侵一旦浩然有归志值国家恩泽霶霈之日得遂所请挂帆秋风千里一息其快意可知矣今之归也又得歴其少时行乐之处探胜赏于泉石之间指遗迹于风烟之表锦衣昼游照耀桑梓其于人生仕宦始终进退之际岂不荣且幸矣此诸公所以惓惓焉致意于其归荣告别之顷而为此诗以歆艳而张大之也虽然正安他日诵是诗想其人亦岂无玉堂天上之思乎尚其敬慎自持介兹眉夀优游太平之世以为后进之所楷式庶有以慰予与诸公之望也遂书以为序
　　送古春坊大学士兼翰林侍讲学士王时彦诗序
　　皇上即位孜孜以图至治思惟古先帝王之政理必躬行以率之于是布维新之政兴孝弟之行将以化成天下乃勑吏部凡臣属有亲在乆未归省暨亲没而弗一展丘墓者皆许归其道里之费则以品秩之崇卑而赐赉有差焉右春坊大学士兼翰林侍讲学士临川王时彦以母老陈乞归省先是朝臣五品以上皆赐诰命以封赠其亲时彦亦防推恩封其母为宜人至是幸遂所请因得以是归荣其亲将行词林诸公各赋诗以为赠且以首简请予序之予惟人子之心孰不愿仕宦以显扬其亲然有系于天不可以必致者是故曽子谓吾及亲仕三釡而心乐后仕三千钟而不洎吾心悲仲由谓昔家贫无以为养今也累裀而坐列鼎而食虽欲为亲百里负米其可得乎此二贤者皆以不逮显亲为歉至于今诵其言者莫不为之怅叹时彦少孤母氏守志弗易以训以育冀其有成而时彦亦克自励当太宗皇帝即位之初首以明经领江右乡荐明年甲申登进士第始繇翰林庶吉士进职修撰侍讲以擢今官处词林二十余年文学声誉振耀发越蔚然为士林之望及今得被恩命言还故乡而慈顔在堂康宁夀考想夫升堂拜庆之际焕紫诰之光华绚防衣之璀璨称觞介夀宗戚交欣非惟足以慰慈亲于暮龄而国家所以褒嘉激劝于臣下者使乡之人士皆有所感发兴起莫不延颈企慕思有以自效于当时岂徒同昔人昼锦之荣而已也邦家之光实有在焉
　　送张教授赴汀州郡学序
　　国家混一海宇诞敷文教内建国子监以养天下之贤才外设郡县学以育民间之俊秀尤必择师儒之官俾之训诲以底于成而后进而用之故成德达材无不出于学校自公卿大夫以至百执事之职亦莫非教育之人颙颙昻昻布列中外相与辅成雍熙太平之治何其盛哉然此皆本于朝廷教养作兴之功而亦未必不由贤师范有以成就之也防稽张君文举始以明经领乡荐既试礼部名在副榜遂授广东崖州之寜逺县学教谕惟是州僻居海岛俗习朴野不尚文学而于诸生未易开导君独能以身为之表率诱掖奬劝使其循蹈规矩而俱乐从之游乆之考绩来京天官以科贡不及改闽之建寜郡学训导虽弗克以伸其所志其诲谕诸生一以忠信孝弟为本而于文艺精审讲究通贯日夕孜孜亦未尝见其少懈由是诸生出而效用于时率皆识治体而播声誉秩满陞河间之寜津教谕其为教益勤学益笃而诸生之见用者亦鲜有弗胜其任者焉今年以秩满考最超擢汀之郡学教授将行士大夫相率赋诗以送之且征予言以为序盖君分教建庠时予为翰林侍讲因归省视得以聆其议论深知其为清雅之士而又克以师道自重士子皆推服之至于往还两京与予缱绻之情久而弗替尤足以见其蔼然斯文之契谊也今兹别去乌能已于言乎古人云师道立则善人多诚以师儒之职所以模范于人者也一言一行必可以为师表一动一静必可以为楷式使人亲炙薰于其教者如金之在冶玉之就琢焉斯有以成其学而适于用其为功不小矣茍师道不立则圣贤之学不明而规矩凖绳所以为法则者亦皆荡然隳废所谓模不模范不范者是已学者乌从而师之而善人亦何自而多乎君歴教三学垂四十载而后克迁今职盖其师道老而益严勤而弥笃而诸生之出其门者又皆足以致用于时若君者奚忝于学校之职哉以是而观国家之养士育贤必择乎师儒之任而居是职求其称者几何人哉予于是嘉君为贤师范而又喜其能体圣朝教育之意以成贤才之盛如此也故乐为之序而不辞
　　送周职方还文江序
　　士君子贵于立志夫学足以致用才足以有为而志不立则亦安能奋发扬厉以自见于当世哉吉之文江周君岐鳯承阀阅之华胄习诗书之遗泽刻苦问学自其以明经为教职时已侃侃负志节慨然思欲有见于当时既而用荐起为即墨簿有声未几入为国子学正继迁纪善之职益有声不数载出为姑苏之长洲儒学教谕虽随其所任皆得名誉然不足以尽其才而遂其志也故自长洲九载秩满考绩京师复入国子为博士以忧去官今上嗣位服阕入朝方是时君之子叙为翰林编修既受命或谓君将弃职就封君曰吾虽幸以子之官推恩得防褒典然不得上及吾亲也吾其敢独受此荣名乎无何亦用荐陞南京兵部职方员外郎今年夏以三载上吏部考最遂得给诰命且追赠其二亲援例归省丘墓以展焚黄之礼将行朝之大夫士相率请予言以赠之惟人子以显亲为孝仕者以还乡为荣此天下之同情也君以通敏之资该博之学故能以其所蓄施之于用自处卑秩至于崇显克荣其躬以及二亲簮绂之华耀于两世丝纶之宠无间存没然则若君者非能先立乎其志者欤今之归也其乡之人士将必瞻望叹息曰此盖能显其亲者也此盖能荣其乡者也古之人所谓有志之士其在于斯欤虽然君之志殆不止此盖将敷扬德泽辅理政化欲以大有为于斯世也尚当促装重来展其致君泽民之术俾名誉驰于海内事业显于邦家炳炳烺烺垂之无穷庶有以副士大夫之所望而亦足以成君之素志也岂徒一家之光一时之荣而已哉遂书此以赠
　　送龙推官还乡序
　　江西龙用良才质通敏而勇于有为永乐初应求贤之诏擢知真定县事盖真定之为邑当西北道路之冲蕃国朝贡之往来饩廪供亿之繁奔走迎送之劳视他邑恒倍用良既至能均其赋平其役约其冗费民咸乐于趋事百尔之需不劳而辑比九年考满当迁其民皆愿借留不听遂调莱州府推官莱为海滨大郡鱼盐之利东南是资然以土地硗瘠租赋所入甚薄故民多贫困用良既莅职为宣布朝廷钦恤之政佐太守以寛刑罚薄税敛不逾三年而狱讼以平民安其业小大咸德之今复以初考至吏部国家方将图任旧人共理庶务相与以致雍熙之治而用良乃以年老急于引退皇上重违其意特许休于家噫若用良亦荣矣哉将行工部侍郎罗汝敬与其有连世之好来征予文以赠别嗟夫幼而学壮而行既老致事而归此士君子出处之大节也然或学之而不得行其所学行矣又或溺于贵富而忘返若此者皆非所以合乎中道者也用良敭歴郡邑有声于时二十年于兹矣一旦乞身而去不茍于贵富不狃于势利其贤于人也逺矣想其北风吹帆日踔千里拜桑梓于故土幅巾藜杖日从宾朋遨游山水间赋诗觞酒以为乐悠焉休焉不知其老之既至而人生之乐孰有加于此哉虽然古者贤良之臣虽顷刻不忘乎君以其身虽退而其志未尝一日不在朝廷也用良归矣尚当训廸其乡之英俊俾得用以效力于当时庶不负朝廷优老待贤之意而用良之退归益有光矣用良其勉之哉
　　送江西佥宪黄汝申归省序
　　圣朝致治之道必先之以孝行故凡仕而违其亲者弗计其久近皆许请告归省至矣哉天地之仁也今天子以圣继圣遵奉祖宗之法纎毫弗违而于孝理尤加之意亲存而愿迎养弗能就养者或分禄或乞归省罔不允许其所以优遇羣臣者德甚厚也永乐辛邜京畿乡试予忝司文衡而云间黄翰汝申实在髙选明年防试礼部登进士第观政于乌府既而出佥江西宪台扬厉风纪摧恶抚善大惬众望由是蔼然得誉于缙绅之间军民深所恱服汝申可谓不负所学矣今以九载秩满考最得阶四品待缺于京因慨然曰吾所以居官食禄致身通显者亲之训也去乡久矣朝廷幸有归省之令义不可违也遂上章陈乞归省既得请将行监察御史林衡宗度与汝申素所交游乃来谒予文以赠焉予谓士君子立身大节惟忠与孝而已盖亲生之而君食之其德同也而其报亦同也既委质事君恪恭乃职而不顾其私者所谓忠也而为君者探其情而使之遂所欲俾为子者不忘乎其亲得非所谓孝乎传曰无公义非忠臣无私恩非孝子臣之事君必先公而后私君之使臣必先恩而后义君臣之间既各得以申其情者如此而其遭际亦惟时焉而已尔今汝申之仕也当太平极盛之时忠以事君孝以事亲两得而兼遂岂非荣幸之至矣乎兹焉荣归而展敬桑梓二亲在堂康强无恙苍顔白髪辉映尊爼间而绯袍金帯称觞上夀拜舞于亲之侧乡邦见者孰不曰黄氏之父善训其子如此其子之克致显荣又如此世之仕宦如斯者几何人哉虽然显亲扬名固足以为荣矣尚未足以为至也汝申继今已往益懋前闻骎骎不已他日重来或居方岳或登廊庙拜恩受诰推恩封赠其先代光映乡闾其荣也当复何如此予与士大夫所以望于汝申者如此而汝申所以自勉者亦岂不在于斯乎因宗度之请遂书此以赠幸无以予言为迂
　　送杨运使还任河东序
　　士君子必有通敏卓异之才超迈颖悟之识然后居官涖职无所往而弗称其任也故虽以黄霸之贤善政施于颍川比入相而功名减于治郡况其下者乎大抵人之才固有不齐操履端确者剸繁之不足明察有余者岂弟之未至譬之器也若舟车之不能相通盖自昔既然矣抑一才一善果足以成名人固不以其不足者而掩其为贤也况于兼之者哉河东运使济南杨杰子英洪武中以明经领乡荐卒业成均擢刑部主事推谳平反声称籍甚永乐中遂以荐陞福建按察佥事其涖官风纪整肃法令明信郡邑污官黠吏望风而敛迹在任九年人皆称其才既而以最陞两淮运使或谓子英由秋官郎署擢佥臬司典刑名任风纪余二十年一旦委以防盐之政俾董财赋通商贾恐非其素习而熟谙也既而子英涖职一去向之震击凌厉之威而平心易气以为之勤以督课公以通商惠以恤下未几其职大举而人莫不以为宜宣德初元以旧官复任遂调河东既至一以施诸两淮者施之由是绩用登最夫人一才一善之足称人尚不以其不足者掩之如子英居风纪居鹾司而皆克称其任也若是非所谓通敏卓异之才也欤今年春子英考绩将还所治闽中大夫士请予言为赠予与子英交久相知最深故因其请而乐道子英之贤也虽然我朝用人惟其贤才罔不信任至公同天地进退黜陟一无所私子英归诚能懋修厥政始终不懈异时九载政成秩以最陞不患不跻乎崇显华要之地也子英尚其勉诸
　　京闱试録序
　　天朝兴礼乐教化以成当代文明之盛肇千万世治平之基设科取士考求文艺选真才实学以资世用由科目而进者或贵为列卿或荣登清要才德称位者咸有其人匪直为文具而已洪惟我皇上绍承大统兴崇文教致盛隆之治科举得人大有其效今年当秋试之期于是合太学京畿郡县之士千五百余人以校其艺有司循故事奏请考官于朝皇上命臣等以司文衡其同考及诸执事皆简中外儒臣涖之甚严密也乃慎选精纯屏黜浮靡撤棘之日得中程式凡三百人于戯盛哉明良赓歌于岩廊多士从防于巻阿其雍容气象复见于今日窃思皇上即位以来励精图治惟欲得真才实学而用之訏谟逺虑卓越千古其所以匡辅国家以致治功之美者亦有望于尔多士也尔多士尚当琢磨淬砺防试于春官对扬于大廷以展其所蕴以副皇上之所期望毋徒事虚名取荣于一时而已能如是庶几上不负朝廷造就之恩下得以尽显扬之道则今日得人之盛诚可为国家贺也敢以是为诸君子劝尚懋之哉
　　送常州府通判陈良玉考满复任序
　　予友陈良玉通判常州既三载秩满考绩史部复还其职监察御史雷祐之相率贼诗以送之请予为序良玉自幼端重而颖敏稍长入为郡庠弟子员益知务学其志甚专思甚敏而气甚壮也予时虽忝先进然常自以为弗及暨予以科目叨禄词林而良玉业益修学益充又数年始贡礼部升太学乃克防京师朝夕相与讲论文艺敦叙旧好盖怡然甚欢也永乐壬辰春良玉以才能选歴事于天官遂擢通判常州夫常为京畿大郡东连海甸西抵镇江左控姑苏右通都邑黎庶之众租赋之多供亿之繁比于他郡为剧而良玉居此独能亷谨小心勤慤弗懈凡民政之所闗钜细缓急之宜先后设施之序与夫承上率下待人处已之间无不得其当焉此非有疏通明敏之才恢廓超诣之识者畴克尔耶予尝窃谓郡守之职所以掌千里之治而通判则佐之以施政而涖民者其职介乎上下之间可否重轻皆有所闗系而其经营综覈一郡之政务俾庶事修而民生遂闾阎有安居之乐田野无愁叹之声者实有赖焉良玉之贤且才庶几上不负圣朝教育任官之意下得以尽其抚字斯民之职矣今而复还其官也将益励所操益勤厥政异时治效昭著声闻洋溢超擢之荣夫岂有涯哉良玉尚勉焉是为序
　　送浙江右布政石君赴任诗序
　　方伯连帅古之制也方今布政司承朝廷委寄俾抚绥于一隅得非斯职乎盖圣泽之宣布闾阎之休戚与夫大小庶务之善否兴革悉任焉其闗系重矣一司之间有使以长之叅以佐之而凡是非轻重可否悉于使焉从决则长一司者其所闗尤不轻也迩者浙江右布政使员阙吏部以闻于上遂命金城石君执中往践其任君子莫不以为宜良以其从事之既久练覈之有自又能以亷慎自将者焉君在永乐中为主事为郎中于刑部克举厥职着声称于后先殆非一日矣太宗皇帝临御之秋起授山东右布政使其在官也敬慎以临事公勤以率众僚寀之间莫不和恊而亷介之操恪如也用是圣泽以宣闾阎以安庶务咸集考绩屡最以浙为东南重镇故特移君以治之焉抑予闻之南北山川不同风气亦异民情俗尚不能以皆齐为政之道固宜随其所异而修其教令君早膺不次之擢居方伯之任既克振治效于山东则变通弛张之道施之于浙必将有以得之矣诗曰左之左之君子宜之右之右之君子有之殆是之谓乎用序以赠善诗者尚有以系之
　　送王率常南归序
　　王生经字率常来自文江槖所业求正于其乡之先达而就试京闱既而廷议天下解额各有定名籍非所属者弗许与率常于是束装将南还而告别于予予因追念率常之父钦止为同年且同官翰林而相厚又恨其早世文章事业未及大显于天下而中道止也遂不忍率常之去舍之斋居俾之从容益得肆力问学大其蕴蓄以继先志而慰钦止于地下居无何率常又进而告曰先生辱念先君子而爱及于生者至矣而生母已老家素贫又无他奉养者生始来时思正所业或得窃科第以为母荣庶乎韩子所谓詹在京师虽有离忧其志则乐今既无以乐亲志又久违旦夕之养则于人子之道岂不大有歉乎予闻而恻然又因其言而知其不久困也夫天道降祥与国家之用人未始不本于德行率常惓惓于先业之绍而笃于事母如此可谓孝子矣天之所以福之国家之所以用之夫岂不可必哉况率常之曽大父充耘尝以书两冠伦魁至今天下士子犹传习其文其父钦止亦以书魁于乡庚辰进士及第入为翰林修撰兄修又继领首荐典教德州郡庠一门三世既皆以儒科名世率常诚能益加奋勉归而不怠弃所业则所以承祖考掇巍科以为母荣者可计时而待矣夫岂久困哉率常既拜别而行遂书以赠之使益知所以自朂也
　　待诏滕公挽诗序
　　姑苏滕公用衡年几七十承召至京师仕为翰林待诏凡五年无疾而终朝之士大夫相与赋哀挽之诗于今又十年积为钜帙公之婿凌浩求予言以为序夫古有挽歌盖执绋者歌之以助其哀其后始有蒿里薤露之曲以送王公及士庶人之葬而近世于挽诗之作为最盛然士之生世或聪明俊秀可进于学而不得其夀或怀材抱德可见于用而不得其位故志弗获展泽弗及施而一旦溘然长逝则夫世之所以仰慕而期待之者既皆失其愿望之心则其所以形之诗歌以寓其哀戚之情者盖自有不容已今公以稀有之年遭逢圣明之世列职清华优游暮景显荣光耀夀考令终自常情观之若公者可以瞑目九原无毫髪遗恨而哀挽之作犹且惓惓若此者何哉盖公自视虽无复不足而交游士林之间慨前辈之凋谢思典刑之尚存则其所以见于诗者又岂容已哉宜夫聨篇累牍之多如是也虽然公之居京师也尝寓予官舍其于朝夕笑谈游处神情态度至于今宛然若在目睫则予于言也又岂可已乎遂为序弁其端且以泄予之悲云
　　送教谕杨夀夫复任建安诗序
　　师道立则善人多信哉是言也师道不立而欲求夫贤才之造就岂不难哉吾郡杨恭叔先生尝以春秋之学分教建安宿德硕望后进皆师宗之于时先生之从子夀夫实在弟子之列予亦叨处郡庠岁时还往既有以承先生之诲廸又得与夀夫讲论以资丽泽之益厥后先生捐馆而夀夫退归于家予于是不能无孤陋之叹未几予忝以科目入京师叨职词林而夀夫亦起为建安训导独能以其学开导奬掖所以造就诸生者甚多后以秩满诸生举留防恩陞典本学教事旋以内艰去官服阕循例当有所调而诸生陈乞复留遂得仍其旧职于是先后十有余年往来两京之间每相见握手尽欢虽古人盍簮倾盖之乐岂有过于此哉夫士大夫抱才能负学问出仕于时惟夙夜兢惕思有以尽其职焉茍获一展桑梓之敬则其荣艳欣庆比于昼锦今夀夫以家庭渊源之学典教庠序自始至今未尝一去其乡朝而出也则与诸生进退于庙堂爼豆之间暮而归也则与宾朋雍容欢爱于壶觞文字之乐若是则夀夫遭际圣明之世得以其学淑后进有师范之尊名教之寄而又得优防乡闾无违离之戚契阔之怀此其为乐又当何如也于是朝之缙绅皆荣夀夫之归相与赋诗以送之予于夀夫有久要之好乃为之序以冠诸篇首焉
　　送侯都指挥之福建序
　　自古国家之兴必有熊虎心膂之臣所以辅成亿万年太平之业甚非偶然也皇上龙飞之初当时四方英杰之士川归云从凡受任使者罔不茂着功勲而显膺爵禄何其盛哉河南归德侯公本钟初以防州卫千户自太寜来归既得召见即授指挥之职日侍左右屡着勲绩累官至都指挥诚可谓荣显矣永乐九年春皇上念藩镇乏贤以公练逹兵政明习机务命守福建之行都司赐以敕谕训诫谆切无非欲其爱养士卒安辑黎庶以享其荣名厚禄于无穷恩至厚也公自受任以来克尊上命涖职未几士民安堵盗贼不兴城池完固奸邪屏迹讲武之暇尤能礼遇贤士崇奬学校日与章逢之士防于是环建延汀邵数千里间外户不闭道不拾遗凡老稚疲癃莫不熙熙然安于田里以乐其生者皆公之力有以致之也皇上驻跸北京先后凡两率师肃清沙漠公皆承命为中军神机将军能身先士卒罔有少懈尝与北敌遇出竒制胜若有神助凯旋之日赏赉有加去秋皇上复欲北廵邉境绥辑逺人公再至京师操习以俟今年夏命还守建寜滨行凡仕于朝者莫不惜其去而又喜其南归有足以慰闽人之望者乃相率出饯于都门之外属予为文以彰之且因以华其行也予惟菲薄叨职词林顾不足以扬励厥美而建寜又吾乡邑所在有弗可辞因告之曰凡人所以树立于斯世者唯忠与孝而已忠则竭诚奉上孝则尽力事亲若是则真可以无愧矣公夙抱才略负志气入则扈跸骖乘出则茂建事功至于镇抚邉陲掌握军务仁足以济众勇足以敢为义足以教俗明足以察防事无钜细必慎必戒故其行事并恊时宜此尤人之所难能而公独能之故其勲名赫赫在人耳目有不待言而著者兹非孝友忠义出于天性而然欤予尝观古者将帅所以承眷顾享厚禄者必能竭诚效忠以尽其折冲御侮之道然后足以称其职故诗人托干城腹心以歌咏之播于无极今公之才猷皆有以追踪古人而犹退然若弗胜此其所以显敭振发有以副国家倚托之重俾东南一藩休养生息于太平之世其丰功伟绩诚非他人之可比异时膺位秩之崇荷恩数之厚其又可量也哉诗曰王命召虎来旬来宣公之谓矣请书此以为赠









　　文敏集巻十三
　　钦定四库全书
　　文敏集巻十四　　　　　　明　杨荣　撰序
　　杏园雅集图后序
　　正统二年丁巳春三月朔适休暇之晨馆阁诸公过予因延于所居之杏园永嘉谢君庭循旅寓伊迩亦适来防时春景澄明惠风和畅花卉竞秀芳香袭人觞酌序行琴咏间作羣情萧散衎然以乐谢君精绘事遂用着色写同防诸公及当时景物倚石屏而坐者三人其左少傅庐陵杨公其古为荣左之次少詹事泰和王公傍杏花而坐者三人其中大宗伯南郡杨公左少詹事临川王公右侍读学士文江钱公徐行后至者四人前左庶子吉水周公次侍读学士安成李公又次侍讲学士泰和陈公最后至者谢君其官锦衣衞千户而十人者皆衣冠伟然华髪交映又有执事及傍侍童子九人治饮馔傔从五人而景物趣韵曲臻于妙庐陵公喜题曰杏园雅集既序其端复与诸公赋咏成什乃属予识其后仰惟国家列圣相承图惟治化以贻永久吾辈忝与侍从濡深恩盖有年矣今圣天子嗣位海内宴安民物康阜而近职朔望休沐聿循旧章予数人者得遂其所适是皆皇上之赐图其事以纪太平之盛盖亦宜也昔唐之香山九老宋之洛社十二耆英俱以年德髙迈致政闲居得优游诗酒之乐后世图之以为美谈彼固成于退休之余此则出于任职之暇其适同而其迹殊也然考其实爵位履歴非同出一时聨事一司今予辈年望虽未敢拟昔人而膺密勿之寄同官禁署意气相孚追视昔人殆不让矣后人安知不又有羡于今日者哉虽然感上恩而图报称因宴乐而戒怠荒予虽老尚愿从诸公之后而加勉焉
　　藜阁余芳诗序
　　予表兄刘君孟清自少有志气识趣超迈既长学于郡庠绰有令誉师友咸推重之予以后进每得与之讲贯切磋以资丽泽之益焉其后孟清以明经领乡荐去为万州学正甚有才名然于人事承接之间多刚毅弗屈后遂以事免官侨居兴济尝扁其所居之室曰藜阁余芳士大夫咸为之赋诗孟清来属予序世传刘向校书天禄阁有老人携青藜杖叩阁嘘杖端然火谓向曰我太乙之精闻夘金之子愽学下而观焉其事虽未可必其有无然而向之文学为世所宗盖有不可诬者孟清以充实之学宏博之文慨然欲见于有为而竟落落弗偶闲居著述思以垂于久逺岂非有慕于向者乎孟清之志予固有以知之矣虽然以孟清之才之学进德之心老而弗倦亦岂终栖息于田野而已乎将见跻青云登阊阖修向旧业而嘘青藜之余焰迓太乙于良宵相与讲明五行洪范之说尚未晚焉姑书此为序
　　颐庵文集序
　　天地间一元气之流行惟人得其正而至理具焉善养是气足以配乎道义而后发之为文章六经卓矣后之作者醇正莫如孟子雄健莫如司马子长辨博宏深莫如昌黎韩子其文之所至亦各从其气之所至也故曰气水也言浮物也气盛言从江河之水浩然充溢而物之小大莫不浮此其可见矣予于颐庵胡公之文有取焉公豫章世家少以颖异之资锐志古圣贤之道于羣经罔不精究其他子史百家亦探索无隐且生文献之邦得贤士大夫相师友熊伯机以古文辞自髙一见公文亟称其有所养悉以古文法授之公既入翰林受知圣主侍讲经筵主典成均位望益进所养益深其文之正者有得于孟之绪雄健宏深有以造于司马昌黎之奥伟然成一家言足以追古之作者公著述既多流传已久今吏部侍郎富阳赵公新奉命廵抚江右复取公前集刻之益广其传谓予知公深宜有序予以同官尝接清论每及古今作者未尝不慨乎造理养气之难自公得谢南归荏苒十年欲一聚首良不可得而赵公好德尚文之诚乃若此乌得不窃为公喜耶兴怀畴昔序奚可辞爰述所知用弁诸简若公道德之懿矩矱之正观者有考于斯文
　　黄少保集序
　　少保兼户部尚书东莱黄公尝手録其平昔所作诗文藏于家其子琮复取公晚年亲书之藁次为三帙前少师吏部尚书蹇公为题之曰过庭所授间请予序之夫国家肇兴之秋文明之运啓而光岳之气完必有间世之才挺生其间其道足以尊主而济民其文足以经邦而名世伟烈芳声耀于今而传于后然何可多得哉此古人所以叹夫姚宋不见于文章刘栁无称于事业也粤在今世于斯二者并美兼着得非公乎公天资过人自其少时居家塾游儒庠治经之余发为吟咏语辄惊人暨其壮也繇佐郡邑以参方岳歴亚卿而列八座登三少政务之暇大篇短章传诵于人者铿乎金石奏而咸韶和辉乎珠玉粲而云锦张也何其伟哉盖公生当皇明气运隆盛之初遭逢列圣得以所学敭歴中外建立勲业至于文章特其余事尔虽然世之欲求公平生之志者观之是编亦可少见矣或谓公之言皆公志所发也而有激切和平之不同者何哉盖其出镇南交则锐意于抚绥及既还朝居守南京则存心于经纶故其所发自然有异也其他随寓兴怀即物赋形而魁特超迈之气见于其间者无不可喜可爱是编在他人得之必争相快覩惟恐或后况为子孙而寳藏庄诵其敢忽乎庸僭书其端俾后之观者有所考诸
　　重刋衞生寳鉴后序
　　吴郡韩公复阳精于医学尝以李东垣门人罗谦甫所着衞生寳鉴书详加考订将夀诸梓未就而没公之季子公达克世其业遭逢圣明仕为太医院判尝持此书语予曰吾将刻之以成先志幸一言以序之予诺而未暇为今年冬公达亦没其子布复泣且拜恳求不已予惟上古圣神悯斯民之札瘥夭阏不得以全其夀于是为之医药以济之厥后名医世出各以意见着方书聨篇累牍非止一家然用而试之有得有失独近世东垣所着内外伤辨等篇发前人之所未发故其所着之方靡不神效谦甫受业其门得闻至论其为此书斟酌损益具载悉备嘉惠于世者厚矣公达既精通其艺上承于眷过下济于斯人而尤惓惓以继先志为务此仁人孝子之用心予于公达素相知于其没岂能忘言哉世之为医者得此书诚如鉴之烛物一举暸然在目必不至于差缪凡有疾者观于此书诚足以衞生不至于危殆然则此书之传其功不亦博乎遂书以序于后
　　竹居诗巻序
　　临川吴子尚始以才荐于吏部侨寓京师即长安里之西偏截竹为屋若干楹因其钜细长短以为栋梁杗桷户牖之用复取其修劲者剖而断之为壁为瓦于是上下四旁无非竹也纵横仰覆无非竹也子尚日处其间洒然若游乎清风之谷有不知夫尘喧之接境炎燠之烦蒸也心甚乐之因题之曰竹居士大夫相与赋诗以咏歌之子尚既仕为徐州判官以督工留北京间谒予请序夫世之人美其屋室髙甍巨栋翼然壮丽者固多有之然不过为闾里之观子孙之计而已岂若子尚之居髙广不逾于寻丈而潇洒清虚之趣足以怡神适性逺氛埃而挹秀爽来清飚于四座引明月于踈櫺其快且适为何如哉昔黄州竹楼以王元之而遂传今子尚之居既清絶若此盖将不减黄州之胜矧又有士大夫播之诗歌以形容之者不一而足抑安知其不遂有传于世乎因其请也姑为之序子尚文雅笃实草庐先生之五世孙云
　　双桂堂序
　　草木虽防物然其发荣滋长往往足以兆人之兴盛若王晋公手植三槐以子孙必有为三公者其后果然盖公自信其德而知其后之必兴特假槐以为之兆耳然其子孙连世贵显归视其家槐隂满庭矣则槐之所以荣茂者亦岂偶然哉临川吴子宣子尚兄弟少时行山泽间得穉桂两株而一本兄弟皆欣然以为若有符于吾同气之亲者遂相与移植于家之池上岁久蓊然畅茂枝叶轮囷望之童童若车盖然花时金粟璀璨天香满室清风明月之夕兄弟与宾客徙倚觞咏其间恍然真若处乎广寒清虚之地也何其快哉既而兄弟皆出仕子宣为常山县丞子尚为徐州判官俱以才名见知当时于是士大夫谓双桂其兆于此矣相与咏歌其事间以其所得彚为一帙请予言序之夫吴氏兄弟实草庐先生之五世孙先生诗书仁义之泽垂世而传后者可拟于晋公则今之双桂孰谓不足以追踪于三槐哉将见子宣兄弟政誉日闻名位益显以驯至于光荣盛大而不可止则斯堂岂不愈有荣耀哉故为序之
　　东川迎养图序
　　士君子读书有志于显亲扬名以见于有为者固多而求其能遂其志者甚少何也夫学而得致于用仕而得显于时而又能及其父母俱存之日得以尽显扬之道斯志孰不愿也然既学而弗得仕既仕而弗及显既显又弗及荣其亲于是其志之弗得遂者多矣若庐陵罗坤泰者可谓能如其所志者乎坤泰自幼颖敏长而益励于学不数年登永乐乙未进士第歴事内廷有能声遂擢知广德州下车之初即遣人走迎二亲来就养既至坤泰即备舆马出迎东川俯伏跪拜咸中仪节欢愉之色溢于顔靣孝敬之诚发于悃愊于是州之寮属父老相与瞻望而言曰州侯之所以孝于其亲者如此吾与若等其可不尽事亲之道乎莫不为之咨嗟歆艳于无已也既而坤泰至京乃请善画者绘为东川迎养图并求词林诸君子诗文以述其事复征予序其首简予惟州牧之职有民社之寄僚属之所具瞻士庶之所视效茍非亷谨忠厚明惠公直不足以胜其任若坤泰者幼而学学而仕仕而至于州牧亦可谓贵显矣而又乐父母之俱存既克逺迎就养以展其身先之敬而又足以使人观感以兴起其孝弟之心此岂惟获遂其一已之私情实有闗于世教之大者固不可不述以传诸后至若事上以忠奉祀以敬防民以仁处事以公与夫抚字之有方劝课之有法是虽坤泰之已能然于事亲之暇尤加意焉将见日进日升其所造就者有未涯涘尚将有以为亲荣矣夫岂特见于图画形诸歌咏而已哉坤泰其勉诸
　　西庄图诗序
　　金川之东有地曰西庄邑钜姓吴氏之所居也吴氏之先有为吉州团练使者始来居深圳厥后有号竹隐者复还西庄歴元至国朝族益蕃盛赀产殷富今北京行部吏曹员外郎嘉静之祖父尝大建居室于其间有志养之堂有馆宾之轩有山泉之斋有藏书之室有田畴足以给岁计有花竹足以供宴赏于是一门羣从与夫宾客往还于此者起居偃息无不得其乐焉而西庄之胜遂有闻于当世矣嘉静歴仕两京缙绅大夫与之游处者皆为赋诗以歌咏其事且彚成巻帙征予言序之夫山水之秀非有庭馆台榭以资宴游登眺之乐则不能以周览其胜槩居室之华非有文人秀士以处乎其间则不能以铺张其盛美今吴氏西庄实在玉笥名山之麓峯峦岩谷之幽防烟霞雾霭之掩映风泉石溜之潺湲嘉花美木之布列可谓钟灵宅异之区矣而吴氏子孙相承善继善述髙甍钜栋宏丽完好真足以尽得其胜而长有其乐与夫世之人栖栖于一丘一壑而倐来忽往者奚啻霄壤哉然则吴氏之庆泽绵逺于此亦可见矣故为之序
　　罗氏桃野诗序
　　吉水桃林罗氏世为衣冠之族其先世有字留耕者躬耕读书自号桃野故元时尝仕为古筠学官既至辄去退居其乡放情山水间当桃花盛开日致酒花下聚宗族子弟乡人父老酣觞赋诗以为乐意气豁如也今桃野翁捐世已久其曽孙汝敬由进士为翰林侍讲尝念其先祖之旷怀雅度见重当时以至于今而其流风余韵蔼然可以想见然独不得托之文字之间恐其久而或泯也廼邀善画者为作桃野之图以蕲士大夫咏歌之且来请序于予予惟世家钜族虽其祖宗之德有以啓之于前茍非贤子孙继之于后则安能使其遗泽之益衍令誉之久存乎昔人有曰莫为于前虽美而弗彰莫为于后虽盛而弗传斯言其信然矣罗氏先世桃野以才学之懿襟度之英闻望昭于当世风采振于来叶此皆非寻常怀居者之所及然为之后者非有汝敬之善继善述则亦安能俾其先祖之德见之于图画播之于声诗也哉虽然汝敬勿以今之所至者为己足尚其益加淬砺以承先代之余庆而无所忝焉则斯图之光耀将与桃木山水照映于无穷也岂特见于一时之歌咏而已哉
　　周氏栎阳八咏诗序
　　距吉水邑西几二舍许当同江之涯有地曰泥田周氏世居之而栎阳又其别名也周氏自唐长庆间繇庐陵徙家于此迨今六百余年其间以文学科第显者代有其人蔚然为望族今国子博士岐鳯实其裔也博士有子曰叙以明经登永乐戊戌进士第为翰林编修父子博学多才并有时誉可谓世济其美矣间尝即其所居之胜命为八景其一曰磻州烟树则宋进士泽之读书之所其二曰江墅云泉则元广福监丞方平之别业皆周氏之先世也其三曰龙潭晚钓其四曰虎堤春望其五曰中陵晚翠其六曰双陇筠隂其七曰墨沼晴波其八曰栎山霁雪则皆其居近之胜处也于是士大夫相与播之歌咏以彰其胜而来请序于予夫山水之美有能得而居之虽一丘一壑皆足以怡情养性于其间以乐其乐况非寻常一丘一壑之比者乎今周氏栎阳之景不一而足而又能揽结竒胜以与当时能赋者共咏歌之则所谓山若増髙水若増深者信乎其非虚语矣且磻洲江墅又其先世之遗躅庆泽之所存宴游之所寓则为之子孙者又得不于此惓惓乎此余于八景非徒知博士君之能得夫山水之乐尤足以见其能追慕于前闻人以毋忘其旧业于荆榛芜废之余于乎周氏之子孙何其多贤也因其请遂为之序焉
　　支硎山十二咏序
　　苏为吴郡都防东连大海北距广陵西抵丹阳南接防稽民物蕃阜甲于东南其间多古迹名胜贤士大夫往往喜于登临赋咏歴唐宋以来见诸简册者多矣今太医院判韩公达乃魏国忠献王之裔自其先世南渡由杭徙居于此遂为苏人公达尝奉其兄防庵先生所赋支硎山十二咏过予言曰夷之兄自少嗜学工诗文长而好医得金华朱彦修之术常以利济为心愈人之疾不责其报郡邑老幼莫不感恱然素志恬淡不妄与人交尤耻道荣利事暇日辄幅巾鹤氅邀二三友徜徉山水间或登髙眺逺或倚树长吟或濯清泉而坐平旷引觞命酌随兴所适皆有深寓而于支硎山水尤笃爱焉盖碧琳原实先生茔域所在兄预为夀藏于其旁由是多遨游其间因求古名贤胜迹为十二咏以纪其实夷幼承抚育今粗守家学授职朝廷日荷宠眷是皆兄之教也兄今不可复作而手泽尚存兹以其尝所赋之景求善画者为图请序其事庶展玩之际犹见吾兄也予尝考之地志盖支硎去吴县西南几一舍许一名报恩山昔沙门支遁道林愒息于此故因以得名山之左曰东峯下有楞伽院即古报恩寺白乐天刘梦得皆尝见于赋咏院之前有石平广泉流其上曰寒泉渟莹澈可鉴毛髪曰南池有水阁临之皮日休陆龟防之所尝游也稍南支遁飞歩马处有石纹如马足者四曰马迹石又有道林石室世称曰支遁庵自庵前西向登山由一迳入中峯院其下有八隅泉池惠敏律师塔当池上古碑穹然立于其前又迳前南升踞髙望逺可数百歩至天峯院即唐支山院也旁有宋人读书房又有西庵院其前曰放鹤亭云即支遁故鹤处山之中苍崖耸立两石对峙曰石门从此而登即南峯矣南峯之西卓然有山秀出曰待月岭岭之下有水澄清如玉味甚甘美大旱不竭曰碧琳泉峯之南有山嶙峋挺防势若牛首曰牛头峯峯之背为北峯院盖兹山幽胜竒絶宜其为梵流释子之所栖髙人胜士之所游而先生亦乌能已于赋述哉余尝道姑苏闻其佳胜而未遂登览故弗及识先生及来京师承乏词林获与先生之弟太医院使公茂及公达交游其在北京予之所居又与其官署相去密迩因得相与往来见其家子弟亦皆循循雅饬周旋进退不逾矩度于此尤足以见先生家庭之训矣世之人盖有不知先生之髙志者咸以隐者目之先生岂真隐哉当元之季张士诚窃据姑苏先生父子毅然不受征辟放情山水间优游自适迨天朝统一天下凡四方才俊之士彚征于时方将见于有为而以目眚遂弗得以自效先生之志岂不深可惜哉虽然先生二弟皆得际遇圣明以医学著称于天下则先生虽未显犹显也今观先生十二咏翛然有出尘之趣非其蕴蓄之厚养之深不足以及此岂寻常登临感慨托兴于陈迹而已哉且支遁不过东晋一髙僧尔而支硎之山尚以之得名先生世医业儒人受其惠者不可胜数于其没也吴人思之迨今不忘则先生之德足以传于不朽况其赋咏又足以流播当时而垂于后世此岂空寂之徒之可比哉先生讳奕字公望防庵其号也
  </div>
  <div class="pagination">
   <a href="文敏集_page12.html">
    上一页
   </a>
   <span>
    ...
   </span>
   <a href="文敏集_page8.html">
    8
   </a>
   <a href="文敏集_page9.html">
    9
   </a>
   <a href="文敏集_page10.html">
    10
   </a>
   <a href="文敏集_page11.html">
    11
   </a>
   <a href="文敏集_page12.html">
    12
   </a>
   <span class="current-page">
    13
   </span>
   <a href="文敏集_page14.html">
    14
   </a>
   <a href="文敏集_page15.html">
    15
   </a>
   <a href="文敏集_page16.html">
    16
   </a>
   <a href="文敏集_page17.html">
    17
   </a>
   <a href="文敏集_page18.html">
    18
   </a>
   <span>
    ...
   </span>
   <a href="文敏集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
