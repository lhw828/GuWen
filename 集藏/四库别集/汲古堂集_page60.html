<!DOCTYPE html>
<html>
<head>
    <meta charset="UTF-8">
    <title>汲古堂集 - 第 60 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 60 页/共 64 页</h1>
    <div class="content">　　万历丙申五月余客冯元成大参郧城署中凡二浃旬日唯婆娑一室时时梦中作大赤清微想六月一日大参行部襄阳余从公乞一力为太和前驱客有笑余曰大暑郁勃铄石流金宎尸?夏凉台无阴可憩子欲撰杖绝壑层厓之巅蚍襶攀援疲于重趼然徒见嗤山灵耳何论济胜甚矣游计之佐也余曰不然余将昩爽而往禺中而止荫茂树濯寒泉折华翳日披襟遡风偃仰长林辄复移晷当其六龙亭午火云扬旌余方箕踞青霞苍雨?曷间下视人世炎埃堀堁则客所谓宎尸?夏凉台皆火宅也客无以应遂于是日决筴行出止唐德观迟舆夫久之午后出东门环郭而南蜿蜒■〈山咅〉嵝皆荒冈断山童然如秃连亘百余里汉水暎带逐势宛转乱石蹲踞若鼋鼍隐见水面笋舆沿江上下六十里至远河时日巳迫蒙泛矣遂止宿馆舍初二日五更发远河晓色阴雺凉思萧爽行十余里微雨涔涔久之益甚舆夫行泥淖中二十里乃趣田家小憩傍午雨止出田舍行五里为黄洋冈天益开霁时久亢暵四郊得雨若益葱蒨登冈遥瞩高山展展羣峯合水??苍黝深蔚如千叶青莲华掩暎天半白云斐亹若氷绡素练横亘其下山颠彩霞若朱旛若羽葆种种奇诡不可名状余觉有异因指诘舆夫知为武当绝顶也跃然神往又行三十里至均州过净乐宫宫闳敞瓌异金碧绚赫藻缋雕镂若鬼若神可谓殚极人间巨丽之观矣其宽广几割州城之半殿左为紫云亭构撰益精是为祝厘之所道家以谓当神农时均为古净乐国真武尝为净乐太子宫由是以名武当葢言非真武无足当之也又名嵾上又名太和文皇赐名大岳世宗复敕为?岳以冠五岳云初三日出均州望岳门石道如砥道傍夹直高柳阴若环堵四十里至迎恩宫又十余里四山渐入幽邃山黛亦稍稍加抺又里许两山垂尽若辟而敞表以石坊署曰治世?岳又里许驰道益整道傍为沭浴堂为修真观又数百武山势恢拓左右襟带杉桧万章行列井井仰视遇真宫朱甍翚飞亭亭林杪宫后倚凤凰山鸦鸽岭右峯山?兀嵂而崒者为望仙台前峰蟠曲而俯者为九龙山庑下有张三丰像并铜碑小影三丰当高皇帝时尝结庐于此文皇屡遣使以书招之不得因赐号真人并铜笠铜杖今御札制诰羽士珍匮完好如新余因挟羽流寻宫后小径登望仙台列坐松根浏览诸峯目谋心会形神殊适适羽流携酒至侈口宫观朝谒之盛余稍为指点品隲幽胜皆愦愦无有领畧者殊败人意乃立釂三卮下宿方丈初四日出遇真宫里许有门翼然榜曰仙关两山陡立石道径其中林樾交荫洒然非复人间世又二里为元和观再折而东二里许地忽清旷平畴膴膴宛然村落囲者耨者饷馌者饮牛者举桔槔者时络绎田塍间若从图绘中所见桃花源境又行二里遥见峯峦外抱地形中廓栋宇鳞次云蔚霞兴俨若千家之聚者为玉虚宫玉虚之制为宫为殿为廊庑为亭台为丹墄为彤墀规画视遇真净乐无所损益其大可兼净乐之二遇真之三殿两序悬以铜鼓石鱼击之訇然中节羽流以谓出自土中不知为何代物殿之左为望仙楼八窻空洞环以栏楯循栏回绕四望烟岚缭碧面面可擥结也楼下为雪洞洞前有圣水池折西而入为三丰洞流憩久之舆夫趣行甚力登舆从殿后小径窜丛莽中十余里始达孔道石磴上下内倚断厓外临深堑古木轮囷大者百围悬缀陡壁根纚纚连络乱石中寿藤夭矫缘木而上紏结林杪飘风怒号怳若龙蛇鳞甲奋张至此耳目骇愕颇诧诡异又二十里至太子坡坡蹑级而上回旋九曲夹以朱垣垣尽为复真观观亦幽绝时巳下春余欲托宿观中黄冠不欲止客意色甚窘余遂挥舆夫出行数百武至十八盘磵道降陟巉岩间树亦茂密不夜而晦只尺莫辨盘磴垂尽目境忽朗旷若发蒙仰睇返照犹荧荧山椒未敛也负山为龙泉观观临九渡涧涧上跨以石桥纵可十丈衡半之桥下清流缥碧时幽咽乱石间淙淙如中琴筑倚桥四顾草木蒙翳峭峯周遭如入囷中仰见天影少选新月初吐湿翠袭衣又如坐清油幕中生平幽讨之趣于此信可忘死舒啸低佪不欲就枕顾安得示党二三胜流举白相赏以荅清贶因吟康乐惜无同怀客共登青云梯之句为之怅惘初五日出观行三四里道傍棹楔曰玉虚岩别穿一径甚微似若久无行迹者舆夫难之第谬言无它奇溪谷寥敻不足辱眉睫也詧余兴不可巳且复怖以多虎余乃舍舆徒步贾勇而前两奴踉蹡尾余后舆夫顷亦至径缘清溪两旁峭壁摩霄径石屡断屡续信猿狖窟宅也溪流溅溅文石齿齿绿蒲珍草蒙茸涧底秀色可餐仰瞰青天如一线初旭荡射两厓树阴浓翠淡绿变幻万态余且行且憩恐其易竟也两舆夫相和大呼声应牝壑若出数部清商泠泠久之乃止行可五里高厓孤悬势若欲仆傍厓劖石半之外辅断木为栈曲折以度数百步得地少坦左折梯而上中有小殿殿外架壑为台朱栏四绕瞥若尚羊天半便觉两腋习习风举白云剡剡从厓巅出久之目目??厓若振动怳与飞云颉颃低昂争驰天际厓石班驳纂组如霞绮缦理起伏作波涛状下视人行深涧中蠕蠕如蚁真奇觏也顷循旧路出溪口登十八盘行深林中十余里至紫霄宫沿径亦饶奇石紫霄劫若建瓴后殿特耸渐至步廊辇道亭台以次而降益觉雄峙两旁羽客丹房远近高下星分棊布殿负石障曰展旗峯左右立?乞若华表曰大小宝珠前有日月池七星树外有陂潴水渊澈其源自金水渠不注广可二畮而赢曰禹迹池复从殿后拾级而上数十折至厓半曰太子岩下有洞甚陿相传真武修真处中有平石如座承膝处光若屧漆可鉴厓折而升有小山隆起者为道书福地七十二之一也稍降为赐剑台台前五老爉烛诸峯亭亭若在篱壁间物载折而降为万松亭亭外松杉偃蹇如盖回望展旗若建牙日色欲晡下至方丈宿焉初六日早从山右胁蹑级而上径颇陡绝又行里许至乌鸦庙巳渡洒谷岭岭界两山旁皆绝峡中衍如堤岭尽折而西行峯愈奇峭林愈■〈穴上叫下〉窱五里许为樃梅祠祠下樃梅二本柯叶扶疏故自濯濯又二里渐迫羊桥万丈嵩呼千丈诸峯卓立云杪时闻锺磬若出半空止舆仰观乃知方士结茅悬厓之下状若赘疣为之■〈齿乍〉舌即道人虎皮张修真旧址窃恠彼何所自往藉非乘蹻御气之士鲜有不栗又行二里众峯益迫磴亦随险水激激喷薄树根乱石中是为武当涧又数百武至朝天宫舆夫气不暇平余亦臲卼股栗乃舍舆单绞走步而上仰视铁絙危梯回旋百折自峯顶下垂犹之空中曳帛屡喘屡憩梯循峯势险夷几数十百盘历天门者三始至太和宫羽士架屋崖颠如累棊或至五六层下俯千仞上盈下缩状若壁灯风蓬蓬起磵壑中欂栌辄轧轧有声顾羽士寝处其上晏如也余两足如膑负风欲僵乃从太和方丈午饷沐浴久之神色始定出登天柱峯以布系腰间命两夫曳而上顾两■〈桼阝〉时相击颐颏间又数折入紫金城城依削壁罍危架险缮甃精固非驱石神鞭不能办可谓力侔鬼工矣入城拾级数折为元君殿为灵官庙为神厨匠而东为古铜殿制亦浑成简朴为元大德年造再历梯数级始达天柱绝顶四周环以石栏中为金殿开牗东向榱桷栱梲柱础窻棂制作工精中像?帝拥护诸将森列左右以至几案炉瓶悉皆涂以金液焜熿■〈火翕〉赩逼眦不定作礼毕凭阑下望香炉爉烛三公五老玉笋天马鸡笼诸峯若供若献若拱若立目力稍远则万山丛伏或如仪仗卤簿或如翠葆珠幢或如鸾鹤围绕或如百兽率舞或如万方辑瑞逐影肖形不可殚纪纵目远穷则南自汝邓西自荆楚连嶂奔腾累累总总如邱冡之封殖北邙波涛之瀺灂巨壑也汉江绕其下廑如衣带余爽然自失翩乎僊僊欻忽神游八极之表徙倚移刻畏日骄蹇且欲褰裳下山羽流止余于南厢小合且曰雨立至矣少选云雾四合下视台外弥漫一气则向所见陵阜邱垤皆茫曶不可辨唯三公五老香炉诸峯顶时露云气中乍隐乍见时若凫鹥点点出没海上无何风駈云片冉冉低度如白马如翔鹭如裂素如拥絮风止云尽则山色岚霭依然也余西望香炉峯之半有径若绾带因问羽士彼何所往羽士谓余言野人范了髻结庐处其人颇可与语寻当拉之俱来余曰真逸可坐致耶又指爉烛峯向余曰此下故多云衲间有异人余遂循磴下紫金城披榛寻香炉小径时时援松枝乃得上西折凡二里始至柴关剥啄良久童子应门揖予而入野人出迓客共坐土室落落穆穆颇觉疏畅叩其语殊鄙俚如嚼蜡予窃疑之意谓道人玩世聊示其忿耳中未可涯涘也复有顷大詈其曹耦御风道人者语属持其阴事不觉为之捧腹委顿而返下香炉峯复寻故道数百武小憩松阴下有径北折适有居士休凉者因问居士此当何之答曰由此而北可抵琼台观爉烛涧顷复北指谓余曰何处寻范了髻此中大有人掉臂而去余为悚然乃循其后不觉至琼台观沿径有金童玉女旗竿诸峯皆拔地离立无所附隶余再揖居士问曰居士向者谓谁居士第言殿后厂?者厂?　稣有憨憨道人者吾不知其怹予复问居士为谁听然向余曰我琼台观佣作耳何以姓氏为余乃踵殿后小径道人方跣祖绿阴中不为客主礼但云何乃从烈日中来颐指片石曰此可小憩予览其风貌高逸翛然有度世之表移时不交一言予乃乞师作一转语道人第举拂子曰子欲潜修密炼先治尔心毋拈枝叶所谓至言不烦目击道存矣时夕阳在山予亦谷?丸甚不及过爉烛涧乃辞道人出道人因谓予曰览子之貌非庸庸者幸善自为计神仙去人何必有间负才寡识此叔夜之所以见诮苏门孙生也子其勉之予为之惘惘若有所亡者久之复循来径寻方丈宿焉初七日从三天门下至朝天宫乘舆趣南岩宫则昨所历苦羊桥万丈诸峯会真桥武当磵则又髣髴若梦境矣复从樃梅祠洒谷岭憩雷公石过南岩南天门折而下为碑亭为大殿从殿后掖门入见石?横生跕跕欲堕状如曲旃上有巨人迹隐隐可见又数十步为元君殿为启圣殿为南熏亭殿后悬厓斜覆千仞中多小穴如燕垒穴中填以五百石灵官宛若影壁厓端苍松翠栢皆蟠曲倒垂如流苏如宝盖下为石坛坛外护以石栏下临绝壑天柱插汉前峙如青螺髻顷有微云冐之予戏语羽士此所谓无见顶相左右七十二峯环列森绕坛外如空青曲屏邱壑清华当无踰于此矣稍折而上为礼斗台径复下折可二里一峯卓立峯半为舍身厓擥其杪有亭冠之为飞升台相传?帝升真处午后谋往虎耳厓访老僧不二出宫后间道行五里许忽闻竹外鸡犬声又若遗身白云也林转为虎厓茅庵三楹予八庵礼佛毕有顷不二至邀予共坐竹榻辄刺刺人间眷属恩爱离别种种可悲可喜事忽笑忽泣极其形容言虽浅近托寓甚隐予独憬然深领其旨间杂谑浪无非宗趣命沙弥作伊蒲供飰巳乃引予绕庵后斜而上至峯顶观蓬室方池丛卉美箭涧泻潺湲石刊梵字颇极秀野枯寂之趣巳复捉予臂曰和尚顷与若语于意云何予荅曰师言自着而微自浅而深显密互融空有双遣此所谓深入不二法门也师曰有是哉莞尔而别出庵取道五龙宫行十里至仙侣岩岩畔清流泚泚曰百花泉又二里为仙龟岩又折而东为滴水岩岩若覆锺水自岩顶时下一滴有池承之晴雨不减又二里过竹笆桥林树蔽芾境益澒洞二里至白云厓仰瞰五龙若在咫尺又五里至青羊涧志称为文始真君旧迹夹涧绝壁石脚插入水中树影与潭影鬬碧作翡翠色涧底乱石凹者曲者洼者突者如断珪如残壁如药磨如虀臼可泳可沿可踞可倚可晞发可濯足可施酒榼可支茶灶种种具备过青羊桥曲折陟岭凡十余憩方至岭颠予胁息万绿中斜日入林翠阴浓淡落霞曳彩时补树隙交相暎发表里虚明如坐滇南料丝屏也又数百武至五龙宫宫后山势腾跃如龙翔虬駴前面金锁紫盖二峰阶前五井为五龙井泉皆甘冽上有天地二池右有日月池月池色黛日池色赭朱鱼数千百头游唼藻荇可狎旁有小殿肺附宫左内供玉像五高可七八寸皆镂碧玉为之羽流以谓出自瘗中石匣不知然否出宫可二里为凌虚岩又二里为自然庵旧为孙思邈陈希夷隐居五龙尝于此授希夷睡法再折而下为希夷诵经台下临桃花涧台前后青枫文杏罗绕交荫如行步障台后有石广可二丈平如捣碪曰晒经石载折而东里许至华阳岩中有穹碑刻胜国李浩然小像画法类吴道子上有自赞及摹壁闲记知此地为李所搜剔也有顷片月从林杪出庭陛阶除无所不受予独徘徊露台俯视廊庑山门碧瓦莹皎如雪又如积水流萤青黄自照殿上锺磬殷殷出翠微欝而不吐者久之巳而两庑道房琳璈笙管四起相和如聆咸池云门隐隐天路也内顾灵腑清朗毛发森爽超然有餐霞绝粒想乃知自逸于山林者以轩冤为桎梏荣名为土苴信非漫语初八日出宫山行三十里复至玉虚宫道中所历老姥祠磨针涧仁威观及五龙行宫无非佳境不能一一缕悉胪述也午飰至玉虚晚行十余里宿遇真宫初九日复从故道玉均州净乐宫遂为之记何白曰今神仙家所纪载弱水十洲不盛言其琳庭玉阙璇室璚楼巨丽之观则必称神兽珍禽灵草奇树族产纷葩之众在昔万乘之尊若秦皇汉武力不能一至焉徒托之想象髣髴褰裳濡足而巳若夫?岳宫殿观宇金碧焜熿大者侔阊阖紫微少者压灵光景福班麟赤豹?熊白鹿朱草黄独樃梅仙茗往往而在无论簪绂骚墨圆颅方趾之士即田妇牧竖舆皂之人皆得亲覩其盛彼何所取十洲哉古者禅主七十二君柴望之礼加于五岳实以盘礴高明神君所宅宗长山川统摄羣品故王者受命告成也若夫?岳绵亘八百余里高可二三由旬渗漉之功侔于造化直拟揽挈岷峨伯仲昆仑即五岳尊明亦何多让焉说者或谓兹山在昔冺冺一旦遇文皇遂膺特拜不啻超五岳而上之为兹山幸或谓窅昧既?石戈口?灵真尽泄轮蹄喧豗膻秽蓬勃殊非神明所宜止戾是以羽驾回翔而不下猋轮横空以径度无论帝真即张三丰谢天地之流一何寥寥也为兹山不幸或幸或不幸我又恶乎知我请质之?冥之帝 

　　○游沧浪亭记 

　　沧浪亭在均阳之东后负玉峯前临汉水古孺子歌濯缨处何子谒太和还再宿净乐既辞帝所复之人间昔之灵秘清华之境乃舍我若遗而人间之尘鞅交辀接轴复轇轕于前矣怳若简子之寤意怏怏不自得冀一濯沧浪以少纡其怀居无何州大夫林君诣余余告以杖屦所历而复请为沧浪主人大夫曰嘻不佞幸为香案吏实宰太和日局于奉职期会岁不一至焉即沧浪近在庑下复紏于案牍簿领月不一至焉子踦履而辱吾境不十日而奄有太和乃复沾沾沧浪之水何子之不属饫耶虽然子挟吾有以寄其牢愁之思吾因子游而得以蹔摅鞅掌之困吾两人者交相藉也不亦可乎予诘旦出城北门操舟以济江千即古槐渡为汝之邓陕之商所径道也是以鬻渡者以百计予既济斗折而上数百武为沧浪亭亭踞半壁下瞰大江波光滉瀁白鸟晴沙亦超然一旷观也后再折为?览亭从亭右折而南趿级而上为玉峯庵庵据玉冕之半古柏蓊然栢下石径错以文石予披襟其下耳根清籁谡谡若拊锺镛顷之大夫至大夫屏从者于山半葛巾方袍神气遒逸不为风尘磬折状巳陈酒脯饮庵后太和精舍精舍四周藩以若榴苍桂前甃石为台杂艺牡丹芍药颇极萧远之致庵左右多隙地篔筜万挺沉沉却暑碧石清江隐见林外少史扫石命酒予与大夫盘礴引满就阴避晷尊亦屡迁俛仰吟啸觞爵交错颓然自放左右之人争窃观不知谁为太守也日暝下山予与大夫方舟而渡水裔行旅担者负者接袵联趾趋渡喧嚣余谓大夫曰余不谷幸徼大夫之灵得为竟日之游衎衎然乐也今截江而渡者指不下数十百而为兹山一寓目者若而人哉乃知清华之享天所靳也敢不拜大夫之赐巳之中流烟际渔舠鸣榔相荅复谓大夫曰今之渔父非昔之孺子耶何久之不托于音也予乃扣舟??倚和沧浪之歌歌曰汉之广兮岂挠而浊谁为为之匪扬匪漉汉之广兮岂汰而清谁为为之匪激匪澄毋尘而缨也毋泥而足也大白若辱兮又何之濯为词举音息登岸舍舟一笑而别 

　　○竹山竹溪房县游记 

　　麇城介雍梁间万山绵络井里虚凉厥土尧瘠实为楚郡十五城之寝邱也其民罢敝其习固陋其俗悍慓其属邑曰竹山曰房县曰竹溪壁邬益深土风益朴竹山为古上庸地房县为古房陵州国朝成化间竹山流寇啸聚官军讨平之因割其壤设令尉为竹溪县竹山之镇为霍山庸水出焉房陵之镇为天马沮水出焉南经于郢俱入于江其地凭高负险溪涧盘结涧水喷薄劳洑漰腾浊流一石厥泥数斗土人汲饮项下多瘿男女半之甚至大者如瓮盎国人弗之觉也出见宾客其脰肩肩其种艺宜麰菽黍粟巨胜吉贝其方物多竹萌葛蔓野茧白蜡蜜脾麝脐狐白麞鹿猿熊虎豹之属利甚饶而土著莫之享也四方流寓黠商杂处诸邑咸操钱刀盐布俟土人窘甚辄应之居数月尽箕敛其方物之它郡得子钱浮于毋钱几三倍商日益众家于境内者以万计剥削滋甚民力日敝有司莫之谁何有司稍加摈抑商资弗出土人食货弗通公私交困于是黠商更得毕持其筹箸盖土人不自觉其日搜其精髓而更倚以为命可嘅也其形胜为千佛岩千人洞白云厓东岳庙灵泉寺学堂古洞观音阁元和观其险绝为黄茅山岳州山八道河七十二渡女儿厓阎王匾曲尺山石缠岭其古迹为吕岩洞殷家井安期足迹黄香故居尹吉甫冢庐陵王坟至若万嶂韬霞千峯亏日溪涧暎带洞壑含?谷谺触目会心类多可悦不幸处于闇昧之乡阙焉无考吏兹土者不悲怆于山水讴吟之感则绝闻于蓬藋跫然之音即加摽目谁与相赏是以往往??匊为灌莽世竟无闻焉丙申七月初五日余因竹山李洞南竹溪沈华石两令君之招发自麇城得恣搜览肩舆上下登顿千余里至是月二十四日复还麇上历志经历之处览其人民皆编茅为室不蔽风日星离雹布山谷中男女椎髻褁以花帨樵苏耕耨杂处田间晨夕饔餐止于麦飰豆羹而巳其寠者甚至麦屑糠核野莱半菽日不再餐乃视盐豉蒜韭不啻大牢之享是以小人轻命或以一言之忿辄至自裁推原其故实以地不知有养生之乐生死等耳故闾阎之间雉经仰药沉渊者比比然也今大江以南沃野千里泉货辐辏汗牛炙毂贵介之子弟驱坚策肥耳倦丝肉口饫脍炙身厌罗纨者视此殆有间矣然天道于人胡赢彼而诎此庸讵知赢之非诎诎之非赢乎兹役也不独揽结其山水之胜而于编民之隐颇得其槩实深有感焉不可无记作游记 

　　○散花阁记 

　　观梦居士汨没迷津望洋觉海五浊世界一切烦恼居士婴之者十五盖贸焉二十年于兹罔有闻也于是闻圆通大士从无数恒河沙刦发菩提心以闻思修入三摩地三十二应观声捄苦若诸菩萨进修无漏圆通现如来身而为说法令其解脱乃至有学宰官居士比邱比邱尼优婆塞优婆夷种种等亦复如是居士发愿皈依大慈忏悔往业冀以摄受庶几其拯拔乎作是思惟巳澡心涤念昕夕顶礼是谨昔者富春之役圆通施以杨枝法水度我于尼居士别有纪岁乙未春居士徙舍华盖之东偏地粲膻乡之聚鱼盐辏集日与驵侩伍后有楼三楹稍靓深以一楹藩为二堵一以求儒书一以供大士中设一灯一几一座无长物顾四周皆高垣无所见居士从西向穿一牗隔垣碧桃一本当牗前桃始吐花亭亭掩暎几席间适赤城超如芎人造居士少选风浏浏吹花片穿牗入飞舞久之下着上人衣居士戏曰结习尽者花不着身上人结习固未尽邪因署其榜曰散花阁有间上人登坐设难曰吾闻西方圣人住持圆觉清净妙明十方澄彻名相不立有无双遣尔以通塞明暗风动花飜触尘缘影种种迷着居士无乃自生分别乎居士矍然起曰夫道本无言微言弗显也言立而名相立矣山河大地妄想幻结也而也浸假而居士也浸假而比邱也我与若皆幻也即幻即觉幻觉不相胜我对幻觉两忘之而冥于道我将与若乘夫莽眇之鸟而游乎太虚我将与若总辔乎圆顿之门而晏坐乎大觉妙场相尽名灭翳尽花灭灭所灭灭灭灭亦灭而则何如上人拈花而粲向居士曰如是如是乃下座 

　　○罗浮林氏霞岙阡记 

　　罗浮少南林君一日告予曰吾少有裘马游闲之习子之所知也中岁一切悉屏去独好堪舆家言为益甚乃于?女樗里希逸景纯之秘青乌白鹤金函玉髓之编靡弗殚精刿心以臻其穴?奥巳复纵观■〈宀禹〉内名山川以证我之所究犁然若有合也比券得竹浦霞屿一席地原其来龙腾骧飞舞数百里若十万戈甲旌幢捧拥而来中繇郭溪天长岭分脉自兑而亥开障结穴其法负子而向午上合天星紫微之垣予登穴四顾则若狮若象若箱若印曰天马曰御屏曰捍门曰华表波谲云诡森卫献秀售灵于左右目不暇给予早晚将营?宫焉子其为我记之以诏来叶兰阴王地师貌其大都题曰坎离交媾本乎易也夫易逆数也金丹地理悉准焉阴中之阳为坎阳中之阴为离逆者迎也迎则交不迎则不交金丹之有铅永则婴姹圣胎于是乎孕地理之有龙穴则神秀英灵于是乎生往昔神圣冥察逖览手握化机用能颠倒五行裁成万汇庸讵方技之末邪林君研精此道积有岁时独诣冥枢尽发?钥即柄造物者终不能自秘其灵君于兹山若取诸寄谁曰幸致者哉昔司空图预于中条山中为生圹胜日引客举酒赋诗为乐姚朂亦于万安山麓营兆署曰化台兹皆古达人之致也林君年始望七神完而颜泽既能远绍贤达之旷抱复为昌后灵长之令图其识超超去人远矣予戏谓林君曰自兹以往阅百余年君之孙子其丽不亿将显融昌炽大而门闾光而泉壤异日报功上冡以修岁时之祀君将汶汶漠漠与化俱徂乎将历历昭昭有所独存乎将翳芝盖桂旗骖赤豹以遨乎将托虫臂鼠肝与委蜕以化乎将歆其膻芗而吐之乎将其为有知乎为无知乎林君冁然曰以予今日之知欲遡往昔之知弗得也乌知后来之知能知今日之知乎子第为我纪其知者而巳其不知者子又乌能知予无以难也遂书以为记 

　　汲古堂集卷之二十四 


　　●汲古堂集卷之二十五 

　　东瓯何白无咎着 

　　颂 
　　赋 
　　辞 

　　◆颂 

　　灵雨颂 
　　天乐颂有序 
　　仁暨南交颂有序 

　　○灵雨颂 

　　盖闻上?不宰潜通独契于至诚大灏无言冥运若歆其纯德神默动而天随息相吹而类应下逮六幽之穴?奥上薄三辰之精不有昭孚孰云斯格若乃风袭齐台霜飞燕地星蚀秦庭云开衡岳莫不涣污往牒氛氲缥帙者矣岁在阉茂月中甤宾肥■〈虫遗〉为灾上天降割赫曦孔炽不滠乃臻灰人无征偶龙不效圭壁未崇干奠瘗桔槔巳疲于俯仰熛尘綘天暵气爥地山灵毛发其燋枯何假陆浑之火河伯人民其烁烂庸难??牛渚之犀黍稌向枯原隰含瘁于是永嘉宰林侯蒿目兴叹斋心引??兟心?对食不御徒行却盖百舍重茧羣灵荐禧一诚动物巳觇德??兄之符五体投地匪因忠信之薄??斗灵泉于湫谷迎墨蜧于幽宫巳而皇祗悔祸百神振竦放火正辠旱魃驱屏翳鞭?冥水满毕星气冲卯地重渊吐润触石含姿渫云欝术清阴霠曀灵飙飒其潜扇甘澍森以横集其始至也郊甸祁祁原田莓莓动植藿靡泼涣华滋其少进也滃雨?曷黭黮漻??葛霏霺草木欣欣其如悦秠芑油油之若酲舄卤之赤穬重颖污邪之紫穜骈甚乃有鲐背之叟鷇音之子犊侩牛医田畯牧竖击辕行歌含宫应征巫免暴而揶揄尩脱焚而抃舞接袂成帷联裾为堵总总乎鳞鳞乎咸充斥于庄馗阗噎于阡陌者也于铄我侯民之父母明明上天厥泽霈矣温温恭人厥德浃矣膴膴平畴茂稼登矣我箱万矣我庾亿矣畴非精诚能徼灵贶哉故石卿用之以苏洛阳平仲用之以润华邑谅辅用之而惠泽流广微用之而颂声作征之曩昔载觏来兹敢抽柔毫聊希赞述然衔石微禽土不增于大地标薪爝火明讵益于耀灵窃附民风用备惇史云尔颂曰 
　　?云族兮甘澍零稼用登兮民以宁羗吾侯兮为民正 

　　○天乐颂有序 

　　万历岁在甲辰时维阳月天台有门法师说凈土生无生论于剡之宝相寺每登座竖义辄闻空中天乐作焉法嗣寂公叹未曾有退而着赋辛亥中秋过予观梦庵出以相示且乞居士一言居士欣然援笔作颂以助赞叹 
　　如是我闻寂公所说有大法船舣于于越定慧为柁猛利为楫一剎那间出三界劣俾无量生永辞沦没俄顷有音来自寥泬匪竹匪内匪???匪铁含宫扣商应族蹈节如噫气声始于苹末如春雷喧发于螾穴如蚕吐丝欲绝不绝如蝉曳风欲咽不咽如缾泻波若竭未竭如锺度垣若歇未歇倏从空生倏从空灭众窍皆瘖云收河澈霁雪照林寒溪现月或疑帝乐张于洞庭又疑梵呗出于化城湘灵乎瑟龙女乎筝君山乎篴缑岭乎笙吹光索影敲影求声思惟计度无得而名乃有佛子返闻自性不以耳聆不以目听泯尔何知廓然无证以和合和非动非静以空印空非垢非净以手例手非倒非正以物相物非缘非境问之太虚太虚不应师亦忘言但竖麈柄拍床一下我说法竟 

　　○仁暨南交颂有序 

　　夫以独角之兽游于郊则鷇雏无殈九文之鸟仪于世则孳乳咸熙累洽之时郅龢斯应明明上帝眷兹含生笃诞大良俾作岳牧覆育羣碞以作乂于王家于铄王公德音孔徽产无诸之旧国亶川岳之上灵神输秘图天授宏畧威德所至悉底于宁惟以瓯栝之要区实为东南之雄楗连衡百粤控带三韩乃廑睿图授公以钺公既跋于四履饬彼枪累动九地之下以发谋见万里之外而制胜于是歼鲸觬以作醢架鼋鼍以为梁海圉廓清櫜弓卧鼓维岁在大渊献之夏飓风猋扇溟渤簸扬乃有夷艘阑入内地我戈船咸集师徒戒严羣夷罔敢或抗稽崩归命束手受组诸将士欲以斩馘奏绩公闻亟以驺虞旛诏诸裨校母得妄戮一人始获七十人为黎光武等再获二十人为裴文孙等再获四十一人为宏连等类皆雕题黑齿椎髻跣行语言侏禽象胥无得而译也巳而献俘辕门中有裴福宁者稍■〈女间〉文字奏称为安南国人袛奉主命有事于长沙葛黄祀神罔或有所觊公廉其状无诡辞窃叹曰夫安南者即尧典所谓申羲叔宅南交是也自汉为交址九真诸郡五代时始窃据其土宋元因羁縻之我太祖高皇帝始定天下安南修贡最先帝惠顾隆洽渗漉历四十年所其臣黎季牦弒主陈日煃擅兵自立骄恣日积文皇帝乃布告中外命成国公朱能讨平之举国降附上遂按汉故事郡县其地置官司如内属蟺宣德间黎利复叛上方厌兵从阁司杨荣及士奇等议谓交址越在万里外弃之便乃遣少宗伯章敞赦利权署安南国事黎氏凡六传至黎譓复为其下莫登庸莫??立嘉靖九年上命咸宁侯仇鸾进讨驻师境上登庸诣军门乞降上表自理词颇卑切鸾承制许之遂班师后黎譓子黎宁复逐莫氏仍据其国至今奉琛惟谨盖中国之于四夷叛之则讨顺之则怀矧列圣功德涵濡无外予奈何以掩杀为功哉宜上请释之归国时参戎沈公韪公议会报中丞高公直指张公具以疏闻帝若曰俞哉休哉咨尔明牧尔能畏天之景命不爱其勋而廉于杀以柔远之仁水渍于海外昔仁杰典豫州以全活扬休曹彬下江南以不杀称美方之前烈何以加焉朕甚嘉乃伐用锡尔以朱提之金其余叙赉有差厥惟昭哉于是三军之士驩謼雷动羣夷加额欣欣更生某伏睹盛美莫罄揄扬谨拜手而扬言曰昔羊祜惠绥江汉则岘首有堕泪之碑窦宪破虏私渠而燕然有纪功之石史不绝书焜煌竹帛至若我公远摅吁畧鸿廓帝仁卓掩前闻光流来叶谓宜铺张以耀遐荒阙而不述何以示远某谨次第其事以播徽烈于无穷云颂曰 
　　惟帝式灵眷兹瓯土乃命荩臣建牙是抚维兹瓯疆奠江之浒远控穷溟近襟大卤显允君侯为皇良辅卤簿来斯严霜灵雨诞敷以文孔赫厥武仁为储胥义为干橹饬我余艎陈师鞠旅乃膂乃心曰罴曰虎方汉三明埒周二甫威德渐摩罔敢予侮惠泽滂流爰宁我宇维岁重光季月告终谷王倒流箕伯其风有三夷艘闯我内江洸洸我士爰集蒙冲累累者夷从风乞降献俘幕府以昭厥功君侯曰嘻邈彼交址启疆于南越在万里罔敢弗虔贡琛献雉戴发含齿均吾赤子矧也稽崩宜贷九死言告中丞言告直指佥曰都哉仁言孔旨具疏以闻达于宸扆帝曰俞哉念彼遐陬曰建于彝则仁是柔厥惟弗廸则法是纠咨尔良牧鬯尔嘉谋宥而弗刘惟尔之猷再拜稽首对扬王休某也下民遹观厥懿懿而不扬小子是惧载笔作颂以告万世播之贞珉诏及四裔 

　　◆赋 

　　素丝堂赋为陆衷虚令君寿有序 
　　九山归兴赋有序 
　　啬如园赋为邓虞一文学着 

　　○素丝堂赋为陆衷虚令君寿有序 

　　夫太素不与?黄期而?黄至?黄不与黼黻期而黼黻至土鼓始于路兆?鼓涂塈终乎藻桷畴非流俗之波乎哲人轸焉用是振起惟凉为法以俭是师故上有弋绨之章下有羔羊之咏岂细故哉乃有海虞陆侯平原着族乃以退食之处颜曰素丝累緵累??聂佩长倩之名言五缄五紽叶风人之雅咏准易履先于白贲着论核旨于?同于是何子拜手抽绎斯义以着赋曰 
　　睠兹堂之穆清兮辙四虚而中辟面笙岭以标南兮划重溟以奠北左华盖以谽谷?閕兮右紫芝而旁魄苞神秀以征凝兮渗?膏以滋液象九斗以名邦兮界三台以分域允南戒之望区淛东之奥泽也乃有平原鸿彦发迹海虞用盅不盈表衷以虚游物之始漱道之腴衔命出宰于焉剖符而乃廓?邈以为宅秉端操而为庐示之以不扃之钥宰之以冥运之枢规灏噩之宏址撤文致之周阹雪输坚于玉案月借朗于氷壶延祥风于虚牖涌甘液于前除民物用是以生遂动植以之而昭苏羔羊委蛇自公退食有图有书是宴是息肇锡之以嘉名曰素丝之是式紧前修之董道渐姬周之遗则乃示民以不恌遂化行于南国感风人之永言旌澡躬于休德企徽媺以齐而□景行之可即既范节以昭俭亦衡正而标直即五緎之惟凉期服之以无斁顾世俗之佻巧竞华予以为度弃庚庚而弗由众骎骎以捷夫先路寘九畹之靡搴惟五英之是御矜长褏之善舞火??修眉以市姱苟簠簋之不修雕文绣其焉傅纷总总以朋趋侯独好修以为常返昆仑于既斲芳菲菲其弥章宁熙洽于百里将垂宪于万邦徼神明以变化聿躬践于堂皇羗祖德之未冺昭令仪于重光宣惠风于四叶继高轨之骧骧于时蓐收肃驾律中素商庶政告成百物用康侯届初度维日惟良庶民子来以壶以觞乃式歌以衎衎祝维休于无疆重曰素丝五紽不易其节兮白华綘趺言方其??絜兮乐只君子播吁烈兮亿万斯年永烨烨兮 

　　○九山归兴赋有序 

　　夫飞遯保名见机而作兹非喆人之旷观达者之高蹈哉昔季鹰身阽危机莼鲈自引长公拙者为政不能取容四明季真秊八十余始乞鉴湖一曲当时标以高尚之目何哉二疏以往则目???方容秩至六百自免庶几知止足之分上下累千百年何廑廑若此也吾瓯副守郢都九山陈侯之官甫六月遂飘然投传去兹其勇往遐举之致荫暎昔贤远矣感慕交膺退而着赋 
　　何九山之逸伯策飞辔于泰霄凌倒景以横厉朋灏气而逍遥濯霞情于溷浊郁雷音于清寥顿万里而一息览八纮而载超漱?冥之烟瀣咽青邱之璚条既栖心于云之际兮羗托迹于域中龙媵车而连蜷兮鹤乘轩以毛?蒙毛?童虽申脰以就靮终蜚声而丽空体用盅以应物亦通人之所衷巳而彯华缨于冀都试綦组于溷鹿既倥??匆以装怀亦撄宁而蒿目掩尊□之英图躧震抚之高躅建标幢于百城媵荣光于九牧紧风义之蜿蟺信若人之明淑载守邦于瓯堧复彳?亶徊于海曲方长离之来仪胡窃脂之弗谷朝税驾于芝田暮秣驹于空谷苟用心之由人何詹尹之可卜丁王道之平平胡异趍而趢趗抚芳岁之悠悠宁迷涂而不远复睨罿罻之恢恢纵瞥天之黄鹄巳焉哉洞庭波兮木叶飞潇湘寒兮鴈南归搴薜荔兮为佩纫苦荷兮为衣撷中洲兮杜若擥层阿兮留夷糅林林兮晔晔纷郁郁兮菲菲露盈筥兮莼带紫云流匙兮菰米肥抚寒松之独傲覩杞菊之未稀挟烟客兮江之渚携佳人兮河之湄嘅往晷之巳迈欣来日之可期欵情话之亹亹交申旦而依依屏尊罍之巳覆泛清音于金徽春秋佳日驾言有携载游载泳以遨以嬉或探书于酉洞或访迹于瀼溪或濯缨于沧浪或歃泉于廉池或流憩于南田?巛或有事于东菑睇■〈禾罢〉稏之芃芃遡冷风之披披归扬舲兮枉渚吹洞箫兮极浦日薄兮虞渊月生兮当户鹤长鸣兮向人山售奇兮待主云让卧兮辞扃霞分栖兮承宇于焉抗音高歌顿足起舞歌曰山中人兮归来乎骖赤螭兮驭飙车餐玉英兮吸雪腴薄溟涬兮邻太初巳而清响既度朱颜微酡旷若有怀载起而歌歌曰山中人兮胡不归山有蕨兮林有薇怅佳期兮不可迟霜凄凄兮沾人衣于是满堂称善举觞进祝君子万年以膺多福 

　　○啬如园赋为邓虞一文学着 

　　邓伯子南阳华冑骏发郢都胜情天逸标韵风疏游心物始独与道俱爰斥羡圃于焉考庐僊的耸乎北牗神瀵涌于南除核?旨于柱下锡嘉名曰啬如客有过而谂之曰吾子负韬物之雅量怀高世之英图将逖览乎八荒胡削迹于一区吾将进子以游观之郅乐华诡之极娱发子之覆子欲闻乎不腆大楚实曰奥区玉衡鹑首之次赤馆朱陵之墟左猎云梦右眺荆巫乘坚筞骆载驰载驱穷日不足卜夜有余奈何局蹐蓬藋之下若橜株拘精疲于秘典神蕋于玉书胼胝皲瘃无乃惫欤伯子作而言曰噫嚱若客所谓驰骋之娱亦奚以为吾想夫蚡冒之奄有楚国也肇土画疆筚簬蓝缕作法惟凉土木之侈溢于后王渚宫辙辙章华锵锵层台九仞飞观百常翼藻梲以横骛跨云楶以高骧被翠羽刻龙章挂曲璚缀鸣珰裂绨锦兮绣文埒规雄虹兮袅飞梁复有秘阁邃闼曲榭回廊或凉或燠乍阴乍阳夸大搜于梦泽诡艳词于高唐俄代谢之忽及嘅荣瘁之靡常红兰既化白露为霜玉甃莲础灌莽荒冈讵若吾庐挹清欱爽云霞在衣风泉落掌冥观则万古崇朝卧游则十洲函丈几上独嗒然而嘘空中契泠然之赏及夫歌扇舞衣裁纨列绮滛冶繁华烨如桃李结幌流苏千重步障紫丝十里綷縩七宝之襦纂组五文之履举华袿兮光风回动凌波兮香尘起忽寒暑之迭更亦烟消而云委莫不感行乐于当年伤流光于逝水予方擥辟芷以旌洁撷留夷以信芳揉秦蘅以纫佩集芙蓉以为裳散芳襟于华薄荫翠幄于朱杨丛桂发小山之馥猗兰吐大国之香信夫薄荣观而燕处其乐洋洋者矣又若舞按阳阿声征北里激楚回风前溪白纻含宫咀商变以流征启朱唇发皓齿采靡芜于山间咏芍药于溱洧巳而曜灵西匿戢晖蒙泛逸响与梁尘共灭玉质偕歌台俱圮予方振天籁于空谷舒凤啸于中林击泗滨之浮磬抚彭泽之素琴泉叩牝而谐调风振杪而龢唫岂羡夫惊心动魄桑间濮上之音哉客曰唯唯否否蒙窃未通方今圣明在上如日方中怀才抱道之士卬卬颙颙若修鳞之赴巨壑鸿毛之遇顺风先生眇论若高蹈之义则获而兼济之道未宏也伯子莞尔不荅抗音而歌歌曰治人事天莫如啬兮早复重积无不克兮无不克兮莫知其极兮客喜而谢泠然若洒乃知先生非忘世者 

　　◆辞 

　　陈鼎卿反招辞有序 
　　林太公哀辞有序 
　　王侯哀辞有引 

　　○陈鼎卿反招辞有序 

　　于乎鼎卿故嵚崎历落奇士也胡逌以自沉彼造物者将子为鼠肝虖为虫臂虖嗟嗟悲夫鼎卿自离占■〈亻毕〉业好奇诡画筴谭剑自喜当其杯酒淋漓历历抵掌?以内外疆圉险阨要害掌列五兵席拥万灶居然有封狼居胥意间有所论议后辄中窽非徒务为浮说游辞者巳而谭天下山川名胜齿颊云霞眉日?夹烟液仙仙乎扁?飞扁?飞乎若吸清泠御六气左浮北右洪厓而游乎壒埃之表巳而仰天而嘘散发孤啸灵籁和声万壑畣响则令人有天际真人想鼎卿亦沾沾自抉也鼎卿少多负俗之累或以为病痱为狂为矫为溪刻然竟莫能名鼎卿者鼎卿既不谐于俗日益与俗左居恒郁邑而卒归之天问思????昧谬悠之说以自托焉巳耳逮鼎卿之死也或以听于神滛于鬼也或以仲子之殇也皆非真知鼎卿鼎卿故好读柱下漆园书以有生为委形以溘化诙返真此鼎卿之所以翛然长往也世宁有真知鼎卿者哉夫景荖宋玉伤屈平被谗幽忧以死乃作大招招魂艳以人理之乐鼎卿非有被谗幽忧也常以有身为大患是则鼎卿托此以拟南面王之乐也余因拟返招一首陈以桂醑荐以申椒偕二三友生謌以要之楚人以些余以且 
　　九渊冥冥幽不开且潮汐泊泊往复来且魂兮归虖不重回且天实为之谓之何哉且魂兮归乎无不之之或上或下载湛载浮且鼋鼍为矼蛟龙为梁且雌蜺为带雄虹为裳且金膏为醢水碧为粮且清江为酪浊海为浆且咨尔水德实灵长且灵潮吐纳淼穷荒且滮滮泪?干泪?干溔潢洋且沃云荡日流汤汤且天吴马衔翕以蹡且蝄像灵若欻来翔且宝光灵气耀皇皇且蜃宫贝阙阙龙堂且水晶榱桷犀文囱且突厦璇室荫云廊且网户朱缀疏曲房且烟消雾縠霞帱张且琉璃角枕珊瑚床且锼镂宛转结琦璜且■〈王灵〉珑■〈穴上呌下〉窱燠以凉且?珠赤壁充圆方且璆锵丁当鸣琳琅且鲛人鮹衣烂齐光且江妃杂佩曳鸣珰且靡颜腻理目??靓籹且绰态姱容俨成行且兰裾蕙带遌风扬且翡羣翠韈腾芬芗且湘灵拊瑟咀清商且神女拂筝穆锵锵五音繁会君豫康且君泄泄兮乐无方且魂兮魂兮无复怀兹故乡且故乡澒洞兮罗罻张且鵩止坐隅兮鸮鸣于桑且胡为乎丽之兮罹此殃且反顾迷惑以伥伥且躬在瘼兮独周皇且周容佻巧以披昌且粪壤角智矜蚁蜋且郁邑侘傺唯劻勷且讹声厚诬相颉颃且苞周身兮不能防且以朱以碧以?以黄且束艾盈腰谓兰不芳且举国皆迷诼讧以狂且室有丧兮子有殇且中情瞀乱兮涕淋浪且鸿鴈悲鸣天雨霜且朱镫沈辉兮夜未央且子何心乎遘兹不祥且魂兮归乎胡淹乎此邦且去枯集菀兮返子故常且乘回风兮以尚羊且 

　　○林太公哀辞有序 

　　万历巳亥春吾邑侯林公三年报政诰封太公如其官时太公几杖无恙七箸无恙宜介景福以康吾民也仲冬太公捐馆舍君侯斩焉苫块中部民何白谨撰楚些一章乃假友人杨汝迁为巫阳歌要之其辞曰 
　　岁当龙蛇贤人菑些耀灵匿兮?云隤些羗昼晦兮风以霾些玉鸾逝兮荃将安归些无诸故都荃笃生些纷内美兮姱修能些服义未沬秉幼清些鞶操帨道以为旌些绨缃含咀啜其英些琅函金钥穷绝冥些?渊瀺灂其族难名些一龙一蛇贲幽贞些厥有昌胤为帝辅些帝命作理维瓯之土些崇山大卤罙以阻些侯恤民隐谷?丸循拊些岁在阉茂月建午些肥■〈虫遗〉为政室如毁些侯贞祷兮纷屡儛些神哉沛兮飒灵雨些岁以登兮多黍稌些土伯九约角而羽些齿龂龂兮竞人脯些鼓气扬疠蒸民失所些指重黎兮轶前轨些树崇堂兮翼周庑些物有冯兮以宁处些六袗潜销获安堵些谁其生之有贾父些父我子之念厥祖些壬夫张兮虎?孝以武些詈申申兮复斋怒些束艾盈腰弃兰杜些尫自??魋肩谓蛾不妩些虿掉尾兮蜮含弩些善谣诼兮竞簧皷些揭日月兮以容与些披昌横厉莫予敢侮些皇报绩兮降睿语些绶若若兮綦五组些荃宜豫康享五釜些下民不天荃胡罹兹不祥些驾赤螭兮逴以翔些佩宝璐兮鸣锵锵些芝幢桂旗俨成行些遵先路兮龙骧骧些含朝霞兮漱正阳些荃东迈兮首炎方些沧溟浴日熺扶桑些过勾芒兮谒东皇些疏缓节兮陈浩倡些荃归徕兮遵我疆些降瑶席兮荐琼芳些荃南迈兮衡之阳些朱陵紫盖蔚以苍些兰櫋桂楣閴芝房些祝融司火烁珠光些荃归徕兮下海邦些要椒糈兮歆桂浆些荃西迈兮瑶水傍些昆仑弱流一苇杭些媒戴胜兮宾西王些隐玉几兮据云床些飞瑶斝兮行璚觞些荃归徕兮薄瓯江些灵剡剡兮昭膻芗些荃北迈兮?冥乡些紫宫丹阙郁旁唐些烛龙匿辉苍以凉些寒门萧萧天雨霜些荃归徕兮登斯堂些御雕胡兮间黄梁些荃盍归兮归子舍些咽素骥兮肃灵驾些巷衋伤兮市为罢些荃莫赎兮侯不借些心结愲兮涕交下些青春不归白日谢些江水寒兮奄将夜些出国门兮掩悲咤侯无过毁无怛化些 

　　○王侯哀辞有引 

　　何子适瑞之郭有祠翼如有像晔如邦之人聚祠下旅俎而荐之何子曰兹非王侯之祠耶何邦人思慕之深也然为治奈何诸文学曰其为人也毅而慈察而和闳而密敏而勤字民如子肄士如子弟时而为慈母时而为严师鳃鳃焉惟瘼之痌侯之弗延民之不天也吾何以辍我思焉余曰噫夫今长民者传视其下去之日惟恐其驱之不疾也甚至膎肍自润怨讟载涂弗顾也悲夫侯生为名宦死为明神虽死犹生□余复感邦人报功之勤知侯之灵爽不遐弃□人也审矣敬作诔辞俾邦之人歌以祀侯其辞曰 
　　山维岘兮江安阳高崺崺兮浩泱泱粤自有邦惟侯良邦之震愆罹厥殃侯骑六气翼天阊列为星辰丽寒芒照临下土物以昌睠兹故疆民用康兰肴桂尊糅膻芗崇宫閟清骞鸾皇灵陟降兮于斯堂灵之来兮般裔裔媵文蚪兮云之际飒灵雨兮神哉沛稼蕃熟兮多黍穄御不祥兮駈疵疠江若带兮山若砺赞?功兮昭万世 

　　汲古堂集卷之二十五 


　　●汲古堂集卷之二十六 

　　东瓯何白无咎着 

　　传 

</div>
    <div class="pagination">
<a href="汲古堂集_page59.html">上一页</a><span>...</span><a href="汲古堂集_page55.html">55</a><a href="汲古堂集_page56.html">56</a><a href="汲古堂集_page57.html">57</a><a href="汲古堂集_page58.html">58</a><a href="汲古堂集_page59.html">59</a><span class="current-page">60</span><a href="汲古堂集_page61.html">61</a><a href="汲古堂集_page62.html">62</a><a href="汲古堂集_page63.html">63</a><a href="汲古堂集_page64.html">64</a><a href="汲古堂集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
