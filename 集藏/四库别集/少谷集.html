<!DOCTYPE html>
<html>
<head>
    <meta charset="UTF-8">
    <title>少谷集 - 第 1 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少谷集 - 第 1 页/共 34 页</h1>
    <div class="content">　　钦定四库全书　　　　　集部六
　　郑少谷集　　　　　　　别集类五【明】
　　提要
　　臣等谨案郑少谷集二十五巻明郑善夫撰善夫字继之闽县人治十八年进士授户部主事改礼部以建言廷杖寻乞归用荐起南京刑部改吏部郎中事迹详明史文苑传善夫在治间不袭何李绪论别开生面盘空硬语徃徃气过其词虽源出少陵实扵山谷为近集中感时之作激昻慷慨寄托颇深或病其时非天寳地逺拾遗为无病而呻然正徳时奄防内讧盗贼外作诗人蒿目未可谓之无因朱彝尊静志居诗话云少谷诗有独立不迁之概当时孙郑并称孙非郑敌朱郑并称朱非郑匹孙谓孙一元朱谓朱应登也今以二家之集参观彞尊所论为允矣乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　少谷集巻一上
　　明　郑善夫　撰
　　骚
　　泛太湖望洞庭
　　太湖风兮白波瞻望洞庭兮森云萝撷杜蘅兮水中吊范蠡兮山阿目盈盈兮不极美人逺兮柰何渺予怀兮夕阳听不可兮吴歌
　　凤山辞
　　义兴杭世卿厥父省斋厥母王将即于凤山故宅为作凤山辞一阕
　　夫唯山之效美兮纷众万之淑祥有振振之令鸟兮绚采采之文章涓髙梧以营室兮口卒瘏而周皇殷九苞之未诞兮轩逺翥而求凰陆海邈其伏阴兮屏尔类以自臧大网结于中野兮二苞格而鸣冈徙阿阁于戾止兮披晨曦之耿光嘅禄运之倐穷兮翳冲漠而遥翔奇气宕于六天兮毛衣委于故邦羣鸱倨以自迈众息下其如僵茍灵光之弗冺虽捐性其奚伤谇曰予悲夫云和之曲卒不续兮顾此鸟之永遗岂四灵之不有兮世盖溷之以蝘蜓与螽斯
　　赋
　　大风赋
　　繄大块之噫气兮骎独蕴此风蓬蓬而起于北海兮乃震荡乎四穷硿礲礲如雷霆之行地兮万鸟噪而不集神龙孽螭赫然怒兮霖雨沛其来下使海水而立雪山兮何舟楫之能持神禹之不可思兮令阳侯而不来崩龙门而亥峡兮浪滔天而不泄也天地忽而变此容色兮将何物而不拆也哀万物之肃杀兮夫谁而能遁之何皇天之好生兮漠乎余将问之东园之树兮尔自今其萧条小者拆而大者伤兮岂天命之已当飞砂走石兮日惨惨而无光气蒙翳而不长兮余盖疑此洪荒昔尧舜之在上兮乃令九年之洚水将圣明之抚运兮亦丁乎歴数之阳九惟德弭变兮念天心之至仁神武之诛暴兮气至极必淜而四出凛霜冬沍兮中实藏此阳春余悲乎松筠与桂丛兮实余私之所钟且日就于沮伤兮何时蓊郁而余同乱曰天时有序君子之常君子齐德备此耿光分外之事余何计量修彼墙屋葺我室堂天下广居猗尔乐康
　　愍竹赋
　　嘉靖癸未秋日载蒙具风破条震荡逾旬余桑苎园有竹数丛老榦新篁日见凋拆余甚悲之无是君子相残之应也感而赋之
　　余索居而寡俦兮卧桑梓于汭濵开三径以候益兮洵有志于古之人感枤杜于周诗兮胡贤者之我亲树筼筜以终畮兮修孔氏之四隣抱嶰谷之古音兮持至和以为度埀累累之懋实兮鹓苞式其来下篁翛以脱箨兮具众美之攸同日比徳而连类兮窃独葆此歳寒何终风之戒木兮怅独食此险艰缤冲条而折柯兮连宵昕其不伏何金玉之琅琅兮乃变此杀伐之余酷皇天震怒茍罔不摧折兮松栢则介而独留余悲夫同类之相攻兮况复值此凛秋丽洵美于三益兮遡前古而则尔吾清明之内惧兮盖君子而相诋嗟芝兰之难荣兮荆棘丽而附资纵向背之匪同好兮不愈于槿蒺之与菉葹谇曰皇天之防攸好徳兮自丛桂而伐之楩楠之十围兮风拔之矧此懋节兮非浊世之好也岂细德之不可崇兮嗟未闻此道也
　　四言古诗
　　古战塲
　　朝发汾河暮经白沟茫然战塲四时为秋黄云阨闗壮士不忧拔剑斫地战骨无收风沙防防髑髅啸歌鸟飞不下客行奈何世无凰麟龙虎鬬争谁哉弄丸四海解兵
　　菖歜二章赠孙太初山人
　　菖歜葱葱在彼涧濵歳茁九花世人不纫秘之颍谷以俟云君念彼菉葹苍苍广津
　　其二
　　菖歜青青在彼原隰歳茹九节可以絶粒华滋寂寥尔乃独立世无神皇凤衰麟泣
　　野田黄雀行
　　黄雀集彼榛柯上有鸷鸟下有虞罗低飞不可髙飞奈何曷不去此野田有禾鹏雏摇摇隼则制之兎罝纎纎鸿则罹之龙潜在渊可以全身壤蠖不屈何以引伸朱凤威垂稠羽是依鸱枭化之矰弋安施
　　梁之石操上杨国老
　　梁之山兮岳岳其砥石之磐磐兴云及雨肤合之施其谁弗被立天之中君子不匮天常西亏地亦东溃我不尔奠曷其有位大皇时行大浸时滋怀贞用敦君予以几
　　梦井歌二章【有引】
　　昨梦井水溢地上甘而渫列于荒墟心恻然也占曰井水溢施弗穷也甘而渫用适中也渫而不食道弗庸也明王已兴而列诸荒已焉哉作梦井歌
　　井之京京其出渊渊汔至不繘谓我叵泉甃如幕如我梦乘如寤怀载且维以永戏
　　其二
　　井之渊渊爰是用汲王明王明受此戬福渫而不食于井何伤君子之履不迁其方
　　白泉二章赠汪希周
　　湔湔流泉行彼地中灿为星宿丽尔云空万殊之母直遂涵贲以正本防以养功君子果行丕显其逢
　　其二
　　湔湔流泉防防滥觞积为江汉博大以刚彼王者明受福无疆神龙所都厥澍载滂君子利用何往弗臧

　　少谷集巻一上
　　钦定四库全书
　　少谷集巻一下
　　明　郑善夫　撰
　　五言古诗
　　飞龙引
　　采铜铸宝鼎炼作九还丹服食寿长生长生千万年白日跨飞龙宸游上九天如何鼎湖路一去无时还君子贵返终仙术谅非难方士费论説彼心讵能安秦皇与汉武黄土髙巑岏
　　游莆中麦斜巗
　　陵坡回燠风楸枰净如沐戒言寻浩渺聊以散沈郁况兹二月半芳草萋以緑青霞媚遥天乌巾入殊俗崎麦斜巗幽人有髙足怀贤招艾轩探真小樵谷世縁夙已断碧岭不可辱君防南昌尉去去从所欲
　　其二
　　麦斜何崭崭兹游惬心魂石洞入窈窕不説桃花源白云走平地崇冈亦崩奔松篁翳重阴境幽判寒暄天闗手可摩始觉所歴尊赤城去不逺玉禾行当蕃相期马子微于此采灵根
　　登云居山二首
　　贪清不自爱歴歴疎逺目缅怀云居胜驾言陟层曲樛枓遁斧斤岐径积朴云栈纷当心不敢轻落足扪枯骤战兢披荆逾匍匐尫羸无奈何况复迷浚谷虽无防莘警讵测蜒蚿伏少焉青霞深转思白日速山海信伟观何以慰彳亍我行孰驱迫自致穷途哭伯阳不出门世路了如烛愿昭籛子诫或免华山辱
　　其二
　　摉奇头欲改禹穴未得傍忽慕麦斜巗境足佳况连峰削芙容石门天下壮筼筜复修纎天声落屏嶂云居独奇絶遐思愈飞飏以兹发髙踪力欲排云上百息径崄艰一眺极沆漭鹓鸾税仙骖芝荪洗凡状试按山海图一一皆不妄虽然羸瘵成已过平生望应悲蜉居子兀兀坐盆盎吾将从卢敖直与云露抗西凌昆仑风东薄沧海浪前期邈悠悠拊膺以惆怅
　　下何岭
　　云居不可升塞型天上讽然下何岭歘若坠青嶂数日愁险艰及此爱平旷林墟相维亘川原亦排荡春容丽华滋百草不相放踌躇谷鸟喧坐失青藜杖山中胜事繁林叟重揖让岂无山水癖筋力故莫彊栗里在人境君子有末尚
　　溪上
　　南行遵溪浒流景何楚楚溪毛绣藻蘩游鱼聚相喣锦石亦参错緑发明可数小者如卧羊大者如伏虎飞湍所磨荡兀兀自太古丛薄交深春不但蔚榛楛兹游倦登陟到此一延伫况有令主人意气不为忤担囊轻百里一一适我所春花未终极岂即怀故土锦江非不佳人情薄如楮西游杜陵老安得免愁苦
　　复晴趋仙邑
　　晴光荡游目一雨山逾碧翛然戒晨征乃尔骋双屐修林静宿氛故术没行迹仆夫重逺路贱子有奇癖南循抵仙城北放兰阪陌波岭行有需朋曹意安极我生无漫游允得就三益
　　古意三首
　　蓬门霜雪繁玉顔苦禁当稍识春风面春风转断肠
　　其二
　　蚕盛不理妆露采陌上桑但知织作不觉年貌伤
　　其三
　　宝镜皎如月价值千黄金偏照可怜色不照可怜心
　　泉子
　　客有罗浮君羽衣行翩翩长揖谢世事链性三十春沆瀣不满口貌如藐姑神问道广成子空同髙嶙峋挂瓢椅树枝振舄天风门朅来吊延陵晤言东海濵示我紫尸术挺身入层云誓将结瑶华引手长相亲
　　子夜吴歌九解赠殷近夫
　　郎今落海濵侬亦可怜身不见昌阳草何曽生要津【一觧】侬身不下堂郎居隔江水虽则隔江水思心日万里【二解】昔别于何时十载参与商岂是无所见狼嘴夜夜张【三解】夜夜抚素琴恻恻生怨慕枯桐在膝上梧子在何处【四解】融融四五月婉婉采莲女海上无芙渠谁则识莲子【五解】低头摘荷叶举头看月光归来覔剪刀为欢制衣裳【六解】终日对海棠终夜不成寐何以不成寐花开侬独自【七解】登楼看双星蜘蛛在楼角绵绵腹中丝求匹不能得【八解】欢去一何久欢来一何晏来时何所赠双双云锦段【九解】
　　吴中吟二首
　　出自吴东门遥望姑胥台望久无所见回风惨蒿莱图王志未就神木生刼灰三复春秋传英雄使人哀
　　其二
　　越女进馆娃楚囚落天涯二物不并立海水漂鸱夷湛卢南入郢神物竟先知吴宫八百年旦夕游鹿麋缅晤防亡主岂尽庸以
　　冬日同顾九和殷近夫孙太初顾与成泛太湖
　　震泽夫何如歳晏意自好天风吹防雪浪入浩溔鼋鼍浮山岳白日揺晴昊洞庭渺林屋流水隔烦恼昔有緑毛翁于此采草风云白石牀鬼物为持保闻兹长道念携舻事幽讨平生竹溪逸矧是同怀抱相从扪緑云坐听启鸿宝终当吸沆瀣去去游亭纛
　　江上送殷二秀才
　　觏子在逆旅失子在岁晏一似南飞鸿一似西归燕繁露戾修林终风防如箭过翼趋所期殊方卒相见物情异冷暖人事阻华面迟余玉门春子复宂梁殿
　　元日
　　东君御征辕防回车温风倐尔至古梅茁其葩桃户新受符蓼盘香团芽感此念故里兼之怀年华炙蛎洽弟兄问岁话桑麻二期走逋旅簪绂生叹嗟坐兹失初服五内长负疴兎窟有宂狐凰木亦栖鸦悟机贵在蚤勿令负云霞
　　放舟荆溪寻张公洞不果归至滆湖起步长桥望烟景放歌
　　日晷于东驰羇人复北征皷舠下荆溪言访张道陵縁薄扼事艰意短回修程稠年戒襟素履兹荒志诚坐令紫霞居逺隔于青防所赖滆湖好烟景疏天声躞蹀骋瞻眺稍慰沧洲情青镜不肯私金精几时营寓形若流电空怀紫金经
　　河上送鲍使君
　　柔风协河洲回飚被泗渎贤轺指玉衡过门不停轴结交何所将解我双英瑴岂无锦绣段感彼并朽藗希君复自爱勿使輶出椟
</div>
    <div class="pagination">
<span class="current-page">1</span><a href="少谷集_page2.html">2</a><a href="少谷集_page3.html">3</a><a href="少谷集_page4.html">4</a><a href="少谷集_page5.html">5</a><a href="少谷集_page6.html">6</a><span>...</span><a href="少谷集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
