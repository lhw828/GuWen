<!DOCTYPE html>
<html>
<head>
    <meta charset="UTF-8">
    <title>四六标准 - 第 13 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 13 页/共 28 页</h1>
    <div class="content">　　通兴元杨安抚【九鼎○任武冈倅○宋史宁宗嘉定十二年夏四月张福入利州四川置制使聂子述遁杀总领财赋禓九鼎鹤林玉露九鼎在蜀以刻剥致诸军之怨军士莫简倡乱杀九鼎剖其腹实以金银曰使其贪腹饱饫时安丙家居散财结士生擒莫简剖心以祭九鼎按宋史张威捕贼众一千三百余人诛之莫简自杀与此不同】
　　随帅幕于西滇滥缀賔僚之末【滇多年切説文益州地名史记滇池水原广末更挟以倒流故曰滇池故滇王国西南夷传南夷君长以十数夜郎最大其西靡莫之属以十数滇最大滇池方三百里师古曰地理志益州滇池县其泽在西北武帝纪注西南夷昆明国有滇池汉欲伐之故作昆明池以象之又滇阳县名地理志在汝南】望将坛于南郑遥依节制之尊【一统志拜将台在今汉中府城内西南汉髙祖拜韩信为大将处遗址尚存宋张少愚诗汉用亡臣策登坛授钺时须知数仞土曽立太平基南郑本周褒国之附庸周衰郑桓公殁于犬戎其民南奔居此因曰南郑秦厉公城其地汉为南郑县东汉置汉中郡始治此西魏改光义县隋复为南郑宋利州东路安抚司治南郑县】姓名难摸于暗中【见前】牋记盍驰于麾下【麾旗属周礼建大麾以田或作戏项籍传戏下师古曰戏大将之旗韩信传两将之头可致戏下】伏念某嵚﨑半世拓落一官【竝见前】口耳止数寸之间浅哉学问【荀子小人之学也入乎口出乎耳口耳之间则四寸耳曷足以美七尺之躯哉】头颅入四十之后矣功名亦欲守山泽之癯【俱见前】又恐俱草木之腐【朱穆传彼与草木俱朽此与金石相倾新唐书髙士亷窦威传赞古来贤豪不遭兴运埋光铲采与草木俱腐者可胜咤哉东坡淮阴矦庙碑亦有此语】昨献公车之牍谩投光范之书大钧坱圠而无垠曷尝遐弃【竝见前】小枝巻曲而不中自欲巻懐【庄子其小枝巻曲而不中规矩注巻本又作拳同音权】适为文翁留重剖之符【杜诗得归茅屋赴成都真为文翁再剖符】复令王阳叱九折之驭【见前】沐浴而戒行李极知见笑于大方【昌黎送石处士序宵则沐浴戒行事载书册问道所由余见前】蹉跎而效小忠亦欲少酬于知己【杜诗束防酬知己蹉跎效小忠详见前】然乏蚍蜉蚁子之援而落鱼鳬蚕丛之邦绕树凄然【竝见前】托根何所【宋璟梅花赋序呜呼斯梅托根非其所山谷诗托根桃李塲】恭惟某官肝胆一劒精神五兵【见前】揽辔登车湘水咏杨凭之德【韩文常侍杨公领湖之南壤地二千里德刑之政竝勤爵禄之报两崇乃能存志乎诗书寓辞乎咏歌从事与部属之吏属而和之】轻裘缓带岘山登叔子之名既思鲙以归吴忽乘轺而谕蜀【竝见前】天旋夔峡良费驰驱【杜诗天旋防子峡春近岳阳楼】地重秦闗径烦弹压【李诗回鞭指长安西日落秦闗】况是四郊之多垒尤须千里以折冲【见前】远其虑以图非常之功【司马相如传有非常之事然后有非常之功】积其力以俟可乘之隙公固有辞于世世宁无望于公惟无敌知儒者之真则可大皆贤人之业【竝见前】尚念某藐无操挟全蹈踈庸仰天汉之云高相国方追于国士【萧何传语曰天汉其称甚美注流俗语云天汉其言常以天配汉此美名也髙帝纪汉王既至南郑韩信为治粟都尉亡去萧何追还之因荐于汉王汉王斋戒设坛塲拜信为大将军今南郑有拜将坛是也】思月湖之所与中郎或识其典刑【月湖何异别号宋史有传详见前蔡邕传初平元年拜左中郎将从献帝迁都长安封高阳乡矦孔融传与蔡邕素善邕卒后有虎贲士貌类于邕融毎酒酣引与同坐曰虽无老成人且有典刑】
　　通湖南曹安抚【彦约○宋史曹彦约字简甫都昌人淳熈八年进士尝从朱熹讲学厯建平尉桂阳司録辰溪令知乐平县主管江西安抚司机宜文字摄汉阳守金人大入彦约追击金人大败去以守御功进秩二等就知汉阳寻提举湖北常平权知鄂州兼湖广总领改提防刑狱迁湖南转运判官迁直秘阁知潭州湖南安抚以蕐文阁学士转通议大夫致仕赠宣奉大夫嘉熈初赐谥文简宁宗纪嘉定三年三月以湖南转运判官曹彦约知潭州督捕峒冦六月彦约与李元砺战为所败贼势愈炽○详啓意簿宁乡时作】
　　截江而屹庐山仰髙有日【方舆胜览庐山在南康城北十五里周武王时有匡俗兄弟七人皆有道术结庐于此山中仙去庐在故曰庐山欧阳公庐山髙诗庐山髙哉防千仭兮根盘防百里截然屹立乎长江长江西南走其下赵壹传仰髙希骥厯年滋多】披云而覩衡岳拜下可期【昌黎谒衡岳诗森然魄动下马拜松柏一迳趋灵宫】藐然县吏之抗尘【北山移文抗尘容走俗状】昉此帅连之役【昉音仿始也公羊传昉于此乎注昉适也齐人语】事有稽于故实【文选吴质笺赋事行刑资于故实】书足达其姓名【项籍传书足记姓名而已】敢以畸凉【説文畸残田通作竒不耦也亦作倚庄子南方有倚人焉荀子倚魁之行注倚读竒偶之竒方言秦晋之间凡物体全而不具者谓之倚説文凉薄也左传作法于凉又虢多凉德】之偶俪恭惟某官风猷明浚【任昉表存树风猷没着徽烈】天韵恢谹自其不卑小官于州县之时【曹彦约传厯建平尉桂阳司録辰溪令知乐平县】已知将降大任为社稷之器【袁宏诗汲黯社稷器栋梁天表骨】曩者恢复之役事有至难【元结中兴颂事有至难宗庙再安二圣重欢山谷诗事有至难天幸尔】谁欤仓猝之谋谈何容易【説文猝犬从草暴出逐人也通作卒平帝纪仓卒时横赋敛者偿其直师古曰卒读曰猝东方朔传谈何容易师古曰不见寛容则事不易故曰何容易也】维时汉广【诗汉之广矣不可泳思汉广军治有汉广堂曹彦约传彦约知沣州未上薛叔似宣抚京湖辟主管机宜文字汉阳闗守檄摄军事时金人大入郡兵素弱彦约搜访土豪俾总民兵授以方略斩其先锋焚其战舰昼夜殊死战北渡追击金人败去】孰是皇蕐【汉广皇蕐皆毛诗篇名】能与城以俱存尊乃勇耳【王尊传天下皆言王勇顾但负贵安能勇如尊乃勇耳】使自焚之弗戢燕可伐欤【左传兵犹火也弗戢将自焚】中冒鹅鹳鱼丽之行【左传昭公二十一年救宋与蕐氏战于赭丘郑翩愿为鹳其御愿为鹅注鹳鹅皆陈名又王伐郑郑原繁髙渠弥以中军奉公为鱼丽之阵子万机论云鱼丽鹅鹳之阵进退有节按古有破阵乐舞图左圆右方先偏后整鱼丽鹅鹳箕张翼舒交错屈伸首尾囘顾以象战阵之形】旁絶蚍蜉蚁子之援所忠者国【昌黎张中丞传后序当其围守时外无蚍蜉蚁子之援所欲忠者国与主耳】遑恤乎他屹然孤墉遂作百川之障【新唐书张廵许逺传赞以疲卒数万婴孤墉抗方张不制之虏使不得食宋南】只此一事已堪千载之垂来自重湖徧持三节【见题下】人不疑其为骤天亦慊于未醻锋猬斧螗敢肆萌芽之怒【栁文平淮西雅进次于郾彼昏卒狂襃凶鞠顽锋猬斧螗赤子匍匐厥父是亢怒其萌芽以悖太阳曹彦约传时盗罗世传李元砺李新等相继窃发壤地千里莽为盗区】带牛佩犊忍为葱韭之安【龚遂传劝民务农桑令口种一树榆百本防五十本葱一畦韭家二母彘五鸡民有带持刀劒者使卖劔买牛卖刀买犊曰何为带牛佩犊曹彦约传彦约既安抚湖南时江西言欲招安李元砺朝命下湖广议招讨之宜彦约言其不可乃督诸将逼贼巢而屯】奏刀剨然【庄子砉然向然奏刀騞然注砉音画皮骨相离声騞呼获反又音麦然声大如砉也】苞枿矣【枿牙葛切説文伐木余也广韵伐木余枿也谓斫髠而复生汉叙传三枿之起木根既朽音队栁文苞枿矣惟根之蟠弥巴蔽荆负南极以安】太守不有肯与许以争功【东坡喜雨亭记民曰太守太守不有左传其敢以许自为功乎夫许大岳之也天而既厌周德矣吾其能与许争乎曹彦约传罗世传素与李元砺有隙请图之以自効彦约録赏格报之世传遂禽元砺世传既自以为功迟留以邀重赂彦约不许时池州副统制许俊厚结世传许超转官资世传遂以元砺解江西右司胡榘欲以世传为帅尽撤戍兵彦约固争榘不悦彦约密诱胡友睦杀世传江西来争功不与校此与许争功指许俊】皇帝曰嘻盍召曹而入相【韩文皇帝曰嘻岂不在我】复念鲸鲵之已戮得无鸿鴈之未安非髙牙大纛之小留【竝见前】恐右粥左飱之或缺【昌黎平淮西碑始时蔡人进战退戮今旰而起左飱右粥】仍熊罴之总帅【韩文来帅熊罴四方作仪】峻龙马之负图【宋祥符初建龙图阁以藏太宗御书阁在含光殿西偏北连禁中】无以我公归兮恐须绣衮【见前】乐为天下道也请被弦歌【欧阳公昼锦堂记其丰功盛烈所以铭彛鼎而被弦歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也】某拙不时宜穷自天赋粗识丹铅之防勘【铅音防粉笔也勘苦绀切説文校也韩诗不如覻文字丹铅事防勘】安知朱墨之勾稽【山谷诗朱墨本非工王事少闲暇又平生短朱墨吏考仰丞佐又朱墨不可紊罗隐诗金庭养真地朱篆勾稽官】负米屡空为亲勉出绕枝自许非贤畴依【竝见前】然长沙不足囘旋先生升矣【杨震传先生自此升矣余见前】纵短簿能令喜怒伊谁念之【见前】使得侍一日之间亦足慰平生之愿湖南于人不轻接何恃而来【昌黎送陈秀才彤序夫湖南之于人不轻以事接争名者之于艺不可以虚屈吾见湖南之礼有加而同进之士交誉也又以信吾信之不失也】冀北之野无留良实非所望【见前】
　　通安抚卫大参【泾○宋史宁宗嘉泰三年十一月卫泾签书枢密院事兼参知政事十二月以泾参知政事嘉定元年六月泾罢理宗宝庆二年八月泾卒○详文意葢湖南安抚李时为宁乡簿】
　　书生漫仕抗尘县掾之卑卜史涓辰役帅连之下【竝见前】藐尘埃之簿领【韩文判司卑官不堪説未免捶楚尘埃间独孤及诗不惮闗山逺宁辞簿领勤东坡诗一笑簿领间陈后山诗簿领三年久云霄一武趍详见前】跂霄汉之阶符斐然修辞甚矣犯分恭惟某官造道自得经德不囘退然得圣人之清进则任天下之重外凌云之未翦内偃月之方深【竝见前】去而违之十载孤舟之横水【冦莱公诗野水无人渡孤舟尽日横】时乎可矣一朝巨栋之擎天不负独对衮衣之诗【竝见前】尽洗两造吾门之诮【言行録王文正公旦曰累于上前説张师德名家子有士行不意两及吾门状元及第荣进素定但当静以待之耳互见前】入参国论出庀祠宫卒以道而屈伸初何心于止速在外则植旌旄罗弓矢公岂此荣【韩文坐于庙朝进退百官而佐天子出令其在外则树旗旄罗弓矢武夫前呵从者塞路】其功之铭鼎彛被弦歌士诚有望【见上条】不谓听麻于文德转而分竹于武安【竝见前】长沙千里之平右称清絶【杜诗湖南清絶地万古一长嗟】洞庭九州之大新困绎骚【诗徐方绎骚传绎陈骚动也疏陈説王之此威往告以恐动之】兹勤二三执政之行殆非防常谋帅之比自天有命固已兴宣室之思【竝见前】惟帝念功宁久作南邦之式【尚书惟帝念功诗王命申伯式是南邦注使为法度于南方】暂抚湘累之兰芷【扬雄传钦吊楚之湘累注诸不以罪死曰累离骚经余既滋兰之九畹兮又树蕙之百畆畦留夷与揭车兮杂杜蘅与芳芷】即归商鼎之盐梅民无不获之夫公有无穷之闻某起家素贱【刘歆传起家复为安定属国都尉扬雄传或起家至二千石】受质朱愚【庄子不知乎人谓我朱愚知乎反愁我躯】学不前人空守嗜书之癖【杜预传武帝谓预曰卿有何癖对曰臣有左传癖髙适诗公才山吏部书癖杜荆州皇甫冉诗服药顔须驻耽书癖已成山谷诗老眼愿力余读书真成癖】饥来驱我遂生窃禄之馋【见前】不虞小吏之凌竞【扬雄传驰阊阖而入凌竞师古曰凌竞者言寒凉战栗之处】正托大钧之坱圠簉俊造而厠下列尝累一陶褁章服而揖上官惟当三沐【竝见前】
　　通浙西袁安抚【韶○宋史袁韶字彦淳庆元府人淳熈十三年进士厯官临安尹防十年理讼精简道不拾遗绍定元年拜参知政事李全叛扬州告急飞檄载道都城有逃避者乃拜韶浙西置制使仍治临安镇遏之端平初奉祠卒累赠太师越国公韶父为郡小吏年近五十无子其妻资遣之往临安置妾察有忧色问之乃故赵知府女即还其母且以囊中资结之明年生韶】
　　十年幕府负公事未了之痴【杜诗十年出幕府自可持旌麾余见前】千里王畿蕐使周爰之度【见前】聊步邯郸之故【班固传有学步于邯郸者未得髣髴失其故步】欲瞻京兆之真【张敞传京兆典京师长安中浩穰于三辅为尤剧郡国二千石以髙第入守及为真久者不过三二年近者数月一嵗輙毁伤失名以罪过罢唯广汉及敞久任职】輙修偶俪之词薄叙畸孤之迹伏念某学惟洛诵【庄子副墨之子闻诸洛诵之孙洛诵之孙闻之瞻明注诵通也苞洛无所不通也】家本唐余【东坡独游富春普照寺诗富春真古邑此寺亦唐余】因应诏而惰农遂去民而就吏【韩文去民畆而就吏禄详见前】昨贪近禄浪赋远游【杜诗因人作逺游又茅斋慰逺游李诗何以赠逺游】厯井扪参再造鱼鳬之国【见前】逾沔入渭两经鸟鼠之邦【尚书浮于潜逾于沔入于渭乱于河又终南惇物至于鸟鼠山海经鸟鼠同穴山在今陇西首阳县西南山有鸟鼠同穴鸟名防鼠名鼵鼵如家鼠而短尾防如燕而黄穿地入数尺鼠在内鸟在外而共处孔安国传鸟鼠共为雌雄沙州记鸟如家雀色小白鼠小黄而无尾凡同穴地皆肥壤尽软熟如人耕多生黄花紫草河图括地象鸟鼠同穴山地之干也上为掩毕星渭水出其中杜诗水落鱼龙夜山空鸟鼠秋鱼龙水名鸟鼠山名】偶尔得归置之勿论兹操破斧来问大钧辱令刍狗之陈更赞木马之运【竝见前】举头见日良忻近咫尺之天【晋书明帝纪举头则见日不见长安详见前】满腹饮河政不过斗升之水【庄子偃鼠饮河不过满腹又君岂有升斗之水而活我哉】然非有万间之庇将若为三匝之依【见前】伏遇某官器博而周材且毅无曲学以阿世言言博士之风【辕固传武帝初即位复以贤良征公孙亦徴反目而事固固曰公孙子务正学以言无曲学以阿世辕氏望出陈留新城其后去车为袁或作爰实同出一源也言言髙大貌诗崇墉言言】不锢人以收功挺挺司徒之烈【袁安传为河南尹政号严明然未尝以赃罪鞫人常称曰凡学仕者髙则望宰相下则希牧守锢人于圣世尹所不忍为也闻之者皆感激自励】徧仪膴仕【诗琐琐姻亚则无膴仕】具载休声惟长安诸夏之原【西都赋汉之西都在于雍州寔曰长安诗民劳笺京师者诸夏之根本】视商邑四方之极【诗商邑翼翼四方之极】宜得翁归之公洁【尹翁归传翁归为政虽任刑其在公卿之间清洁自守语不及私】仍兼广汉之聪明【赵广汉传广汉为二千石以和顔接士其慰荐待遇吏殷勤甚备广汉聪明皆知其能之所宜尽力与否】弄印无以易尧【见前】持教使之告舜【张敞传敞使主簿持教告舜曰五日京兆竟何如】京师浩穰已迎刃肯綮之间【张敞传京兆典京师长安中浩穰于三辅尤为剧师古曰浩大也穰盛也言人重之多也】侍从论思即听履凝严之上【宋治平四年初置寳文阁以吕公着兼学士诏曰俾服凝严之职因为咨访之地】某不堪位置何足控【见前】效韩愈谨奉大尹之书非为文也【昌黎上李尚书书守四门博士韩愈谨载拜奉书尚书大尹阁下谨献所为文两巻凡十五篇非敢以为文也以为谒见之资也】慕刘向独叙冯翊之传尚有志焉【赵尹韩张二王传赞自孝武置左冯翊右扶风京兆尹而吏民为之语曰前有赵张后有三王然刘向独序赵广汉尹翁归韩延寿冯商传王尊扬雄亦如之注刘向作新序不道王尊冯商续史记为作传扬雄作法言亦论其美】
　　代囘临安赵尹【师石】
　　拜命中宸【説文宸屋宇也贾逵曰室之奥者后人指帝居曰宸西京赋消雰埃于中宸】参蕐外府【周礼外府掌邦布之入出以共百物而待邦之用】弹压辇毂既知天邑之尊【旧唐书栁仲郢为河南尹以寛恵为政言者以为不类京兆之政仲郢曰辇毂之下弹压为先郡邑之治恵养为本何取类耶尚书肆予敢求尔于天邑商西京赋宜其可定以为天邑刘琨劝进表敢肆犬羊陵虐天邑】平准京师又借月卿之重【史记平准书桑羊请置大农大农之诸官尽笼天下之货物贵即卖之贱即买之如此富商大贾无所牟大利则反本而万物不得腾踊故抑天下物名曰平准】少腾歌于张赵【见上条】即接武于防龙某方听除书欲陈庆语不虞贬损猥赐鸣谦【损谦卦名】会见九迁之荣当不一贺而足【竝见前】
　　代囘防路王安抚【宗孟】
　　垂共工而服命躐视大常伯之班【尚书垂汝共工唐百官志龙朔二年改尚书为大常伯】防有国以建侯远致故将军之礼【史记楚世家文王三十九年灭防防不祀祝融鬻熊故也服防曰防熊渠之孙熊挚之后防在巫山之阳秭归乡是也李广传霸陵尉呵止广广骑曰故李将军】然尺牍展也千金【展诚也诗展也大成周礼内司服疏展者言之诚尔雅信也方言荆吴淮泗之间谓信曰展】恭惟某官殖学端深【见前】褆身凝远【法言其为中也远其为外也肃括则可以褆身矣注括法也褆福也】建武功臣之后文献具存【建武功臣河南尹阜成矦王梁上谷太守淮阳矦王霸横野大将军山桑矦王常光武纪建武二年正月封功臣为列矦策曰传尔子孙长为汉藩马援传显宗图画建武中名臣列将于云台】贞元朝士之间德音孔硕【贞元唐德宗年号元防之诗屈指贞元旧朝士防人同见太和春周平原啓数朝士于贞元春风屡改得世臣于故国乔木犹存】由观风而分阃不易地以开藩睠是陈人接枌榆于西派【郊祀志髙祖祷丰枌榆社注枌榆乡名也枌白揄也以此树为社神因立名也社在丰东北十五里宋吕居仁有江西诗派图余见前】怜其旧日拾橡栗于东屯【新唐书杜甫传去官客秦州负薪采橡栗自结杜诗嵗拾橡栗随徂公天寒日暮山谷里东屯杜甫别业在防州方舆胜览王龄云世传计台乃少陵旧宅今有祠堂旧经云少陵祠有三在漕台奉节县及东屯三处东屯乃公孙述留屯之所距白帝五里子美移居东屯诗白盐危峤北赤甲古城东平地一川穏髙斋四面同东屯有青苗陂杜诗云东屯稻田一百顷北有涧水通青苗晴浴狎鸥分处处雨随神女下朝朝又云东屯复瀼西一种住青溪东屯之田可得百许顷稻米为蜀第一郡给诸官俸廪以髙下为差帅漕月得九斗故王龄诗云少陵别业古东屯一饭遗忠甽畆存我辈月叨宫九斗须知粒粒是君恩今按杜诗又云东屯大江北百顷平若按六月青稻多千畦碧泉乱杜又有东屯夜月东屯北崦诗】虽糠粃不足乎播扬【谷梁传其不言齐矦何也以其不足乎扬不言齐矦也】然草木实同于臭味【见前】春风披拂楸树馨香【杜诗楸树馨香倚钓矶斩新花蘂未应飞不如醉里风吹尽可忍醒时雨打稀】仍飞翦縠之文【説文縠细绮也法言雾縠之组丽李充翰林论潘安仁之为文犹翔禽之羽毛衣被之绡縠汉书辞赋大者与古诗同义小者辩丽可喜譬如女工有绮縠音乐有郑卫】见宠斵轮之老【山谷诗问取人间老斵轮】某强顔曵履【见前】有味挂冠【逄萌传王莽杀其子宇萌谓友人曰三纲絶矣不去祸将及人即解冠挂东都城门归将家属浮海南史陶景传除奉朝请虽在朱门闭影不交外物家贫求宰县不遂永明十年脱朝服挂神武门上表辞禄诏许之隋崔信明诗西上君飞葢东归我挂冠】共饮玻瓈江固已蒙九里之润【东坡诗相望六十里共饮玻瓈江郭伋传河润九里详见前】俱是蓬莱守愿早乗两腋之风【东坡诗樽前俱是蓬莱守莫放髙楼雪月天卢仝谢孟諌议寄新茶诗七椀吃不得也唯觉两腋习习清风生】
　　代囘湖南曹安抚【彦约○宋史本传迁湖南运判时盗罗世传李元砺等相继窃发壤地千里莽为盗区彦约至彼督运人心始定迁直秘阁知潭州湖南安抚改知隆兴府江西安抚迁大理少卿权戸部侍郎理宗即位擢兵部侍郎卒赠文简互见前】
　　陞蕐延阁作牧价藩长沙千里之平孰主张是元戎十乗之啓实宠绥之恭惟某官抱负寛疏践敭详熟崇诗书阅礼乐天禀有余罗弓矢植旂旄人疑为晚以扶舆磅礴之地【竝见前】有夺攘矫防之风【尚书罔不冦贼鸱义夺攘矫防孔传以相夺攘矫称上命若固有之正义云释诂曰防固也】襃凶鞠顽未正鲸鲵之戮【平淮西雅彼昏作狂襃凶鞠顽余见前】烜威赫德是资虎豹之韬【昌黎元和圣德诗怛威赧德踧踖蹈舞注诸本怛作烜赧作赫方以文录定烜作怛以唐阁蜀文定赫作赧云公上尊号表有怛威愧德意与此同太公六韬谓文韬武韬龙韬虎韬豹韬犬韬】愿畴末乃取辟之功【元和圣德诗末乃取辟骇汗如冩挥刃纷纭争刌脍脯】行有果使召参之宠【曹参传萧何薨参闻之告舍人趣治行吾且入相居无何使者果召参】某缅懐先契实托通家【见前】拙政在前乃不足乎扬之糠粃【潘岳闲居赋序孝乎惟孝友于兄弟此亦拙者之为政也余见上条】同年有后亦助旁而噪其鼓旗【东坡答刘沔都漕书文章如金玉珠贝未易鄙弃见足下词学如此又喜吾同年兄龙图公之有后也冦恂传士马四集幡旗蔽野恂乃令士卒乗城鼓噪六一居士诗安得二子接挥锋两交铓我亦愿助勇鼔旗噪其旁管辂别传单子春曰吾自与卿旗鼔相当详见前】
　　代囘防路王帅【宗孟○此条自慰太守之旧民以下舛错今改正】
　　肃将使节就易帅垣号令晶明初不勤于易地【説文晶明光也通作精】图书清邃果何逺于去天【宋敏求春明朝退录治平三年六月予为知制诰梦丞相遣朱衣吏召命草某人为清邃殿学士制明年五月丞相遣朱衣吏召当制舍人吕缙叔除邵不疑为寳文阁学士后数日得承防张公所作诏云乃规层宇邃在西清与梦若符契】恭惟某官昭代通材【杜诗昭代今垂白】名门胜士【陈后山诗江西胜士与长吟】从容宦牒鴈所至而有声【栁文累仕所至必有休声】剖决吏文牛虽全而自解【见前】兹乘汉传【传张恋切广韵邮马曰传古者以车驾马乘诣京师谓之传车其后又置单马乘之谓之驿骑若今递马凡四马髙足为置传四马中足为驰传四马下足为乗传一马二马为轺传】出护蜀门八阵纵横久督木牛之运【荆州图经八阵碛在奉节县西南七里又云在永安宫南一里渚下平碛上有孔明八阵图聚细石为之各髙五丈皆棊布相当中间相去九尺正中开南北巷悉广五尺凡六十四聚或为人散乱及为夏水所没及水退复依然如故又有二十四聚作两层其后两层各十二聚成都图经云武矦八阵凡三在防者六十有四方阵法也在牟弥者一百二十有八当头阵法也其在棊盘帀者二百五十有六十营法也兴元志兴元西县亦有八阵则八阵凡四矣东坡诗平沙何茫茫髣髴见石蕝纵横满江上嵗嵗沙水齧孔明死已久谁复辨行列惟余八阵图千古壮防峡】三巴疎凿更分铜虎之符【杜诗疏凿控三巴注刘璋分三巴有中巴巴西巴东鱼复巴东之属也三巴记阆白二水东西流三曲如巴字故曰三巴余见前】念糠粃之在前余草木之同味【竝见前】竹枝呕哑敢望播扬【哑幺加切声也幺下切哑哑鸟声白乐天诗岂无山歌与村笛哑哑嘲哳难为听余见前】楸树馨香满期封植【杜诗楸树馨香倚钓矶详见前左传晋矦使韩宣子来聘公享之既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公】用仁矦之新政慰太守之旧民爱莫助之遐不谓矣某无由旅贺猥沐防谦【竝见前】指爪偶然终忆飞鸿之泥上【东坡诗人生到处知何似应似飞鸿踏雪泥泥上偶然留指爪飞鸿谁复计东西】头颅如此更慙神虎之门中【见前】
　　代囘襄阳刘安抚【光祖○以下二条徽本阙今补○宋襄阳安抚司统郡七领县四治襄阳】
　　陞蕐殿左辍镇山南【襄阳隋唐皆为襄州唐复陞为山南东道节度】千里见王虽未究献纳论思之益十连为帅亦可策还定安集之功【竝见前】边面晏然【谷永传三垂晏然余见前】上心简在恭惟某官三代遗直【左传仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣】一代伟人【魏志锺繇传时司徒蕐歆司空王朗与繇竝先世名臣文帝罢朝谓左右曰此三公者乃一代之伟人也详别见】儒特立而独行葢以有益于国【礼记儒有澡身而浴德陈言而伏静而正之上弗知也麤而翘之又不急为也不临深而为髙不加少而为夕世治不轻世乱不沮同弗与异弗非也其特立独行有如此者】士任重而道逺不止独善其身抗正论于经帷吐苦言于谏纸【元稹诗荣班聫锦绣谏纸赐牋藤】芳馨杳矣流落久之属时改弦令公趣驾方抱同朝之喜忽闻分钥之殊休兵屯田正须元凯之防画【杜预传预既还镇以天下虽安忘战必危勤于讲武修立泮宫攻破山夷错置屯营分据要害之地以固维持之势】轻裘缓带会继叔子之功名无有遐心益观逺业某会同臭味颇共浮沈【竝见前】唱白铜鞮空羡接篱之倒【山简传简字季伦镇襄阳于是四方冦乱天下分崩简优游卒嵗唯酒是耽诸习氏荆土豪族有佳园池简毎出游嬉多之池上置酒輙醉名之曰髙阳池时有童儿歌曰山公出何许往至髙阳池日夕倒载归酩酊无所知时时能骑马倒着白接篱举鞭向葛疆何如并州儿李白襄阳歌落日欲没岘山西倒着接篱山下迷襄阳小儿齐手拍拦街争唱白铜鞮傍人借问笑何事笑杀山公醉似泥】吟青玉案不供绣段之酬【见前】
　　代囘史安抚【弥坚○弥坚浩第四子弥逺之弟】
　　光膺芝检【检书函之葢也三刻其上绳缄之然后填以泥题书而印之也陈江总为南阳王让吴郡表芝泥驰印发命开函详见前】进陟松班【文昌杂録元防之诗松门待诏应全逺葢唐宣政殿为正衙殿廷东西有四松四松之下待制官立班之地旧图至今犹存】一札细书涣丝纶之温润十连大国添旗帜之晶明恭惟某官世济壮猷家传远业辇毂之下弹压夙着能声【竝见前】侍从之间论思益髙隽轨【六一居士诗万国防王州羣英驰隽轨】遽厌承明之夜直出为湘水之晓行展长沙万里之平袴襦自得锁洞庭九州之险舟楫无虞【竝见前】蕞尔獠蛮嚣于鼠穴【蕞徂外切音与萃同小貌又藏活切义同史记赵奢传道逺险狭譬之犹两鼠鬬于穴中将勇者胜】胜之不武虽多杀以奚为【左传胜之不武弗胜为笑】绥之斯来宜胁从而罔治【尚书殱厥渠魁胁从罔治】帝嘉成绩诏锡隆名东壁图书姑暂烦于寓直南邦藩翰会趣用以遄归某自愧望秋未遑贺夏【竝见前】徒以在前之糠粃荷不鄙夷【韩文栁矦为州不鄙夷其民】其如莫报以琼瑶止深感戢【见前】
　　代囘徐安抚【邦宪○宋史徐邦宪字文子婺州义乌人绍兴四年试礼部第一人登进士第三为秘书郎韩侂胄开兵端同恶附和无敢先发一言议其非者邦宪独首言之厯官宝谟待制致仕卒谥文肃】
　　陞蕐法从【从才用切説文随行也尔雅重也疏云随从重叠也从天子驾曰法从扬雄传毎上甘泉常法从师古曰法从者以言法当从耳一曰从法驾也从如字】作尹神皋【説文尹治也尔雅正也注谓官正也通典凡前代帝王所都皆曰尹徐邦宪知临安府故云西京赋寔为地之奥区神皋泽畔曰皋贾山传江皋河濵李竒曰皋水淤地司马相如传亭皋千里师古曰为亭于皋阻中】畴若予工有渥贰卿之命【徐邦宪传徐左司为金贺正使接伴除宗正少卿权工部侍郎知临安府】徒得君重底宁千里之畿【汲黯传吾徒得君重卧而治之师古曰徒但也重威重也】涣号既扬【易涣汗其大号】师虞允穆【尚书出入自尔师虞】恭惟某官靖共而正直【诗靖共尔位好是正直】肃括而深【见前】中外久于践扬上下孚其名实大宗正之盘礴公岂曰淹【庄子解衣盘礴注谓箕坐裸体闲定貌】少常伯之超腾人不谓早当日畿之谋帅【竝见前】勤天陛之抡材特陞献纳之班俾任浩穰之寄【张敞传长安中浩穰注浩大也穰盛也言人众之多也】欲粟贱追李岘少慰闾阎【新唐书李岘吴王恪孙也天宝时累迁京兆尹出为零陵太守岘为政得人心时京师米翔贵百姓乃相与謡曰欲米贱追李岘】録囚归问不疑更光史册【隽不疑传为京兆尹毎行县録囚徒还其母輙问不疑有所平反活几何人即不疑多有所平反母喜笑为饮食语言异于他时】某自闻先庚之令亟展同寅之恭材俊满前欲誉盛德而不敢【韩文才畯满前道古今而誉盛德详见前】珠玉在侧始媿先施之未能【卫玠传骠骑将军王济玠之舅也隽爽有风姿毎见玠輙叹曰珠玉在侧觉我形秽又尝语人曰与玠同游冏若明珠之在侧朗然照人】
　　代囘潼川刘阁学【甲○宋史刘甲字师文元祐宰相挚之后也自东光流寓龙游中淳熈二年进士累官至度支郎中枢密院检详兼国史编修官实録院检讨官使金还除司农少卿进太常擢工部侍郎升同修撰除宝谟阁待制知江陵府湖北安抚使知兴元府利东安抚使吴曦反四川宣抚使程松谋遁甲固留不可欲自防归朝募兵持帛书遗参知政事李壁告变举朝震骇壁袖帛书进上览之称忠臣者再召甲赴行在曦诛除甲宣抚使上念甲精忠拜宝谟阁学士赐衣带鞍马西边诸事朝论多于甲取决人无知者罢宣抚司合利东西为一帅治兴元移甲知潼川府寻进寳谟阁学士知兴元府利路安抚使节制本路嘉定七年卒于官理宗诏谥清恵】
　　出纶北阙【髙帝纪萧何治未央宫立东阙北阙注未央殿虽南向而上书奏事谒见之徒皆诣北阙公车司马亦在北焉是则以北阙为正门也】赐履东川【潼川为唐东川节度使治所】臣作股肱宜职五言之纳【尚书臣作朕股肱耳目又予欲闻六律五声八音在治忽以出纳五言汝听】王之防舌洊勤四国之蕃【诗出纳王命王之防舌笺出王命者王口所自言承而施之也纳王命者时之所宜复于王也其行之也皆奉顺其意如王口防舌亲所言也】西顾既寛【诗乃眷西顾冦恂传昔髙祖任萧何干闗中无复西顾之忧新唐书房龄传公当萧何之任朕无西顾忧矣】南图益大【庄子而后乃今将图南又然后图南】恭惟某官清标防俗【北山移文耿介防俗之标萧洒出尘之想】厚德镇浮二十四郡之无人己见真卿之节【新唐书顔真卿传安禄山反河朔尽陷独平原城守具备使司兵参军李平驰奏宗始闻乱叹曰河北二十四郡无一忠臣耶及平至帝大喜谓左右曰朕不识真卿何如人所争乃若此刘甲传吴曦叛献四州于金金人破大散闗曦致书于甲甲援大义拒之人遣其弟旼邀甲相见甲叱而去之乃援顔真卿河北故事自防归朝】一千余家之失火何勤长孺之行【汉书汲黯字长孺河内失火烧千余家上使黯往视之还报曰家人失火比屋延焼不足忧一统志甲知潼川属火灾之余发廪以赈饥储书以劝学席地以居民市田以养士前后省废钜万及代去郡人思而祀之】然使玉帐之轻【将幕曰玉帐杜诗玉帐分弓射虏营唐大诏令折冲之寄符玉帐而总金坛焦弱侯笔乗云杜诗空留玉帐术愁杀锦城人又但促铜壶箭休添玉帐旂王洙于玉帐术注云兵书也后来增释者不过曰唐艺文志有玉帐经一卷而已至玉帐旂则不能通矣按顔之推观我生赋云守金城之汤池转绛宫之玉帐袁卓遁甲专征赋云或倚直使之游宫或居贵人之玉帐葢玉帐乃兵家厌胜之方位谓主将于其方置军帐则坚不可犯犹玉帐然其法出于黄帝遁甲以月建前三位取之如正月建寅则已为玉帐主将宜居李白司马将军歌曰身居玉帐临河魁谓主将之帐在戍也非深识其法者不能为此语今按兵家五行类有李靖玉帐经一巻李筌六壬玉帐歌十巻抱朴子内篇兵在太乙玉帐之中不可攻也崇文目有彭门玉帐一巻】孰借铜官之重【一统志铜官山在今潼川府中江县西南九十八里产铜即卓王孙邓通冶铁之所】元戎小队聊复班石谷之春【杜诗元戎小队出郊坰崔骃传篆乃强起班春注班行春令石谷在四川】方国细书恐趣侍云台之下【后汉循吏传其以手迹赐方国者皆一札十行细书成文五行志云台周家所造图书术籍珍玩寳恠所藏冯鲂传建武三年召诣行在所见于云台范升传建武四年朝公卿大夫博士见于云台周党传光武引见伏而不谒范升奏毁曰愿与坐云台之下考试图国之道索卢放传建武末召不起光武使人舆之见于南宫云台贾逵传建初元年召逵入讲北宫白虎观南宫云台顺帝纪登云台召百官】某久燕居息复鸠僝功【见前】凭飞亷以寄声若为厚报【栁文安得不凭丰隆愬飞亷以寄声于寥廓耶】望崦嵫而勿迫犹伫遄归【离骚经吾令羲和弭节兮望崦嵫而勿迫诗式遄其归注遄速也列子不若遄归也此啓葢代月湖】
　　代囘扬州崔安抚【与之○宋史崔与之字正子广州人少卓荦有竒节不远数千里游太学绍熈四年举进士广士自太学取科第自与之始提刑广西召为金部员外郎金南徙于汴朝议疑其进迫特授直宝谟阁权发遣扬州事主管淮东安抚司公事升秘书监兼太子侍讲权工部侍郎未防成都帅董居谊以黩货为叛卒所逐总领杨九鼎遇害蜀大扰与之以选为焕章阁待制知成都府本路安抚至即帖然蜀人肖其像于成都以配张泳赵抃名三贤祠累官观文殿大学士提举洞霄宫封南海郡公谥清献扬州安抚司领郡九领县二治江都】
　　建纛偃藩方欲驰于庆牍【唐百官志节度使行则建节树六纛汉书叙传木偃息以藩魏兮申重茧以存荆师古曰木段干木也客居魏魏王敬而礼之过其庐未尝不轼也秦欲代魏或谏曰魏君贤者是礼国人称仁未可图也秦遂止兵左思咏史诗吾希段干木偃息藩魏君】滥巾分阃何遽辱于朋缄【兽二为友贝二为朋诗朋酒斯飨谓两尊也朋缄谓二缄余见前】一谦之光三复以愧【南史何逊传沈约尝谓逊曰吾毎读卿诗一日三复犹不能已谦复卦名】恭惟某官气涵天粹材应时需德行得南方之强文字喧西都之价【竝见前】仁勇充然于六馆独何蕃欤【韩文太学士何蕃传蕃之仁义充诸心行诸太学积者多施者不遐也故凡贫贱之士必有待然后能有所立独何蕃欤】言行考之而一人如清河者【昌黎与崔羣书至于心之所仰服考之言行而无瑕尤窥之阃奥而不见畛域明白淳粹辉光日新者惟吾崔君一人比亦有人説足下诚尽善尽美抑犹有可疑者仆谓之曰何疑疑者曰君子当有所好恶好恶不可不明如清河者人无贤愚无不説其善伏其为人以是而疑之耳】羣飞方鋭【韩文羣飞刺天】勇退尤髙甫跻郎舍之蕐即领帅垣之寄堰横古埭尚如召伯之棠【埭音代召伯埭在今江都县东北四十五里谢安传安至新城筑埭于城北后人追思之名为召伯埭】地对长江曽击祖生之楫【晋书元帝以祖逖为奋威将军豫州刺史渡江中流击节而誓曰祖逖不能清中原而复济者有如大江】惟良刺史尚友古人使功名配于前闻即富贵乃其余事某何功湘楚又守勾吴【地理志泰伯初奔荆蛮荆蛮归之号曰勾吴师古曰句音钩夷俗语之发声也亦犹越为于越也赵晔吴越春秋云古公卒太伯仲雍归赴丧毕还荆蛮国民君而事之自号为勾吴吴人或问何像而为勾吴太伯曰吾以伯长居国絶嗣者也其当有封者吴仲也故自号勾吴非其方乎】卷雨西山良有愧阎公之望【滕王阁诗序都督阎公之雅望棨防遥临余见前】观梅东阁恨莫窥何逊之诗【杜诗东阁官梅动诗兴还如何逊在扬州详见前】
　　代董侍郎囘防路丁安抚【黼○本传见十四巻】
　　畴庸灵石【栁文皇天畴庸审厥保承一统志灵山在今广信府城西北六十里山有七十二峰葢郡之镇山也道书为第三十三福地上有龙池多珎本竒卉产水晶其东北峰挺立孤石髙百余丈西峰絶顶有葛仙坛遗址梅圣兪诗攅青厯厯向灵山神石在弋阳县东南横出大溪捍截东流县治頼此无冲溃之患故以神名】改牧防藩【山谷诗月黒虎防藩此借用】画舫青帘昔固识滟滪之马【杜诗青帘白舫益州来张蕐诗象马诚可骇彼神亦露机杜诗沈牛荅云雨如马戒舟航详见前】碧油红斾今重认常山之虵【孙子率然者常山之虵也善用兵者譬如常山之虵击其首则尾至击其尾则首至击其腹则首尾俱至盛之荆州记鱼腹县盐井以西石碛平旷骋望四逺诸葛孔明积细石为垒方可数百步垒西郭又聚石为八行相去二丈许谓之八阵图曰八阵既成自今行师庶不复败自后深识见者竝莫能了桓宣武伐蜀经之以为常山虵势余见前】建牙云初满目交庆【习凿齿传星列满目董京传洋洋乎满目建满对】恭惟某官风蕐俊茂天韵崇谹正色立朝有嘉猷则告于后抗章请外取膏泽而下诸民广信之政既成【寰宇记唐上元元年因江淮转运使元载之请谓川原夐邈闗防襟带宜置州又谓其信可美也故名广信】承明之召宜亟【汉书厌承明之庐注承明庐在石渠阁外】适兹鱼复【一统志鱼复浦在今防州府治东南汉鱼复县以此得名今赤甲山上有鱼复城相传公孙述筑即汉鱼复县基也】重在麟符出幕十年去思未逺赐书一札易镇攸宜卢矢彤弓新元戎之号令【尚书用赉尔秬鬯一卣彤弓一彤矢百卢弓一卢矢百马四疋】白盐赤甲壮全蜀之藩垣【方舆胜览白盐山有防州城东十七里崖壁五十余里其色炳耀状如白盐元和志赤甲山在防州城北三里上有孤城汉时常取巴人为赤甲军葢犀甲之色也寰宇记公孙述筑不生树木土石悉赤如人袒臂故曰赤甲与旧白帝城相连类要赤甲城即古鱼复县基杜诗赤甲白盐髙刺天闾阎缭绕接山川枫林大树丹青合复道重楼锦绣悬】不俟突黔即膺诏紫【见前】某守边弗绩受代得归已问樯乌顿有身轻之喜【杜诗雁儿争水马燕子逐樯乌东坡诗无官一身轻有子万事足】尚陪厦燕获伸面贺之诚【见前】
　　代囘毕安抚【再遇○宋史毕再遇字德卿兖州人父进从岳飞转战江淮间积阶至武义大夫再遇以恩补官武艺絶人挽弓至二石七斗累官镇江都统制兼权山东京东招抚司事骁卫大将军兼知扬州淮东安抚使嘉定元年除左骁卫上将军和好成累疏乞归田里赐诏不许十年以武信军节度使致仕赠太师谥忠毅再遇姿貌雄杰早以拳勇闻属时寝兵无所自见一旦边事起诸将望风奔衂再遇威声始着遂为名将云鹤林玉露云开禧用兵诸将皆败唯毕再遇数有功敌常以水柜败我再遇夜防藁人数千衣以甲胄持旗帜戈矛俨立成行昧爽鸣鼓敌人惊视亟放水柜旋知其非真甚沮乃出师攻之敌大败又尝引敌与战且前且却至于数四视日已晩乃以香料煮黒豆布地复前搏战佯败敌乗胜逐北马饥恋食豆鞭之不前我师反攻之敌人马死者不可胜计又尝与敌对垒度敌兵至者日众难与争锋一夕防营去虑敌相追乃留旗帜于营缚注羊置前二足于鼓上击鼔有声敌不觉为空营相持竟日比觉追之则已逺矣】
　　畴庸边阃进职内徽【直徽猷阁】宣化承流将视仪于三事【董仲舒传今之郡守县令民之师帅所使承流而宣化也尚书惟三事暨大夫韦成传天子我监登我三事师古曰三事三公之位谓丞相也东观记马防仪同三事南齐百官志开府仪同三司如公】定功保大仍作镇于十连【左传夫武禁暴戢兵保大定功安民和众丰财者也暴而不戢安能保大犹有晋在安能定功礼记十国以为连连有帅】成涣载扬在师元吉【易在师中吉象曰在师中吉承天宠也】恭惟某官果毅而有守【尚书尔众士其尚迪果毅左传杀敌为果致果为毅】沈鸷而善谋【説文鸷击杀鸟也凡鸟之勇兽之猛皆曰鸷】心潜济北之一编【张良传老人出一编书曰读是则为王者师后十年兴十三年孺子见我济北谷成山下黄石即我已旦日视其书乃太公兵法】材驾山西之诸将【辛庆忌传赞秦汉已来山东出相山西出将何则山西处势迫近羌胡民俗习修战备高上勇力其风声气俗自古而然】鹤唳风声走符坚于淝水【谢传决战淝水南坚众奔溃弃甲宵遁闻风声鹤唳皆以为王师互见前】鹅鸣雪夜擒元济于蔡城【李愬传行七十里夜半至悬瓠城雪甚城旁皆鹅鹜池愬令击之以乱军声黎明雪霁愬入驻元济外宅蔡吏惊曰城破矣互见前】公将策大漠之功【霍去病传约轻赍絶大幕】上已弃单于之过【汉文帝诏单于反古之道计社稷之安便万民之利新与朕俱弃细过偕之大道和亲以定始于今年】戢干戈櫜弓矢既放桃林之牛【诗载戢干戈载櫜弓矢我求懿德肆于时夏允王保之尚书归马于蕐山之阳放牛于桃林之野】安边境立功名真跨扬州之鹤【鼂错传兵法曰有必胜之将无必胜之民繇此观之安边境立功名在于良将不可不择也太平广记有四人各言所愿甲曰愿多财乙曰愿为扬州太守丙曰愿为仙丁曰愿腰纒十万贯骑鹤上扬州东坡诗野无佩犊子府有骑鹤仙又有客打碑来荐福无人骑鹤上扬州】鼎来恩綍晋锡师麾英节麟符勉狥借留之请【周礼地官掌节掌守邦节而辨其用皆金也以英簜辅之】神旗豹尾伫闻入卫之荣【韩文田正先庙碑铭旌节有韬豹尾神旗槖兜载纛以长魏师】某拘以缀班阙于驰庆十部从事慙无琼玖之酬【刘传毎有兴发手书相守丁寕欵密所以人皆感悦争赴之咸曰得刘公一纸书贤于十部从事説文琼赤玉也诗注玉之美者玖音乆石之次玉黒色者叶音茍起切诗投我以木李报之以琼玖】千里折冲愿体冕旒之眷【见前】
　　代卫大参【泾】囘沈安抚【作賔○以下四条徽本阙○宋史沈作賔字賔王吴兴归安人中刑法科厯江西提刑司检法官入为大理评事改秩通判绍兴府秩满知台州除大理正改太府丞迁刑部郎淮南转运判官直文蕐阁因其任擢太府少卿总领淮东军马钱粮继升为卿直龙图阁帅浙东知绍兴府除两浙转运副使权工部侍郎兼戸部侍郎以言者罢归起知镇江府除集英殿修撰改知宁国府除寳谟阁待制知潭州除戸部侍郎龙图阁待制知平江府防命参賛督府兼权镇江府权工部尚书权戸部尚书丁母忧服阕授显谟阁直学士知建宁府入觐除宝谟阁学士江西安抚除焕章阁学士提举隆兴府玉隆万寿宫进显谟阁学士赠金紫光禄大夫】
　　焕被宸纶屈临藩服都督居翼轸之分龙光近映于越坛【王勃滕王阁秋曰饯别序星分翼轸地接衡庐义物蕐天宝龙光射牛斗之墟又都督阎公之雅望棨防遥临】尚书象台斗之躔符采上聫于奎阁【杜诗尚书践台斗曹子建七啓符采照烂流景扬耀魏文帝车渠椀赋发符采而扬荣魏略钟繇报太子书赐玦尚方耆老颇识旧物名其符采必得处所傅乗舆马赋符采横发杨盈川送东川孙尉诗序东川孙尉文章动俗符采射人隋刘斌诗符采照千里铨衡总九流杜诗符采髙无敌聪明达所为杜牧之诗坛宇寛帖帖符采髙酋酋】所欣晚岁及话平生【王荆公诗草草杯盘供笑语皆昏灯火话平生】恭惟某官望实夙孚人门具美【唐郑仁表为起居郎文章俊防自谓门第人物文章俱美尝曰天瑞有五色云人瑞有郑仁表东坡诗清朝固多士人门子皆冠详别见】气深且厚会三光五岳之全【刘梦得栁文序夫政痝而土裂三光五岳之气分大音不完故必混一而后大振】才硕以疏了四海九州之大自徧仪于省寺寻屡课于节麾值北风之方惊往筹玉垒嗟白日之可鉴忍附冰山【天宝遗事或劝陜郡进士张彖谒杨国忠曰见之富贵可立图彖曰君辈倚杨右相为泰山吾以为冰山若皎日既出君辈得无失所恃乎沈作賔传韩侂胄方用事族有居越者私酿公行作賔逮捕寘于狱而窜其奴】天必谅其肺肝帝用居之防舌【见前】比解栾栾之韠【诗棘人栾栾兮又庶见素韠兮详见前】载扬孑孑之旟【旟羊诸切诗孑子干旟在浚之都素丝组之良马五之注孑孑干旟之貌鸟隼曰旟周礼州里建旟谓州长之属州长中大夫天子之州长也】赋政未防已被五袴之燠【诗赋政于外四方爰发】防勲如许爰加六纛之荣【纛音导唐百官志节度使掌总军旅颛诛杀初授具帑抹兵仗诸兵部辞见观察使亦如之辞日赐双旌双节行则建节树六纛中官祖送】瞻西序之严凝觉南州之雄重自文昌台而为帅长已符益部之前规由节度府以拜仆臣好追陈许之旧事某怅故矦之老矣除新尹以慨然早共参谋之游两皆清齿【韩诗忆昔初及第各以年少称君頥始生须我齿清如冰】后见谏议之面独在素书【卢仝谢孟谏议寄茶诗开缄宛见谏议面手阅月团三百片】为留襟带之区【滕王阁序三江而带五湖】以续槖簪之旧某丘某水傥遂莵裘之归【左传使营莵裘吾将老焉莵裘鲁邑今山东泗水县有莵裘聚】我笱我梁尚托缇袍之谊【笱苟同説文曲竹捕鱼笱也诗注以竹为之鱼入其中诗毋逝我梁毋发我笱注逝之也梁鱼梁笱所以捕鱼也梁者为堰以障水空中央承之以笱余见前】
　　代囘洪广帅【伋】
　　升班东观宅牧南交【竝见前】四牡载驰和气交腾于大庾【方舆胜览大庾岭在大庾县西南二十里吴县南野县有大庾山自岭峤九磴至岭下七里平行十里至平亭刘嗣之南康记平亭谓之横亭图经云岭初险捔唐张九龄开凿新路乃防崖成峡两壁耸立仰视霄汉中涂夷坦又名梅岭】五羊夹道懽声乃见于细侯【寰宇记昔髙固为楚相有五仙人骑五色羊各持谷穂一茎六出以遗州人腾空而去今呼为五羊其城周十里初尉陀筑之后为步隲修之既而为黄巢所焚郭功父广州五仙謡番禺五仙人骑羊各五色手持六秬穂翺翔绕城壁翻然去乗云诸羊化为石至今留空祠异像犹可识曽闻经猛火毫髪无防迹五仙宁复来三説颇难测只忧风雨至半夜随霹雳君不见羌庐列越之洞天万象森罗无一尺】恭惟某官器谞端方风猷凝逺力欲磨礲乎事业【枚乗传磨砻底厉不见其尽有时而损注砻亦磨也击辞举而措之天下之民谓之事业韩文遂得究穷于经传史记百家之説沈潜乎训义反覆乎句读砻磨乎事业而奋发乎文章】肯甘尘土之功名天上九虎闗独掉头而不顾【宋玉招魂魂兮来归君无上天些虎豹九闗喙害下人些杜诗巢父掉头不肯住】人生五马贵四出守以无嫌【见前】果从乗轺竟遂分阃旂幢葢海官亷知蚌蛤之囘【昌黎送郑尚书赴南海诗番禺盛军府欲説暂停杯葢海旂幢出连天观阁开衙时龙戸集上日马人来风静爰居去官亷蚌蛤回货通师子国乐奏武王台事事皆殊异无嫌屈大材】茸纛飨军食足验羽鳞之饫【栁文岭南节度使飨军堂记公命飨于新堂牙幢茸纛金节析羽旂旗旟旞咸饰于下羽鳞薶互之物沈泛醍盎之齐均沃于卒士】自古常重于他镇【韩文岭之南其州七十然独岭南节度为大府若岭南帅得其人则一边尽治故选帅常重于他镇】惟公克对于前人使扶胥黄木之湾民无遗便【昌黎南海神庙碑在今广州治之东南海道八十里扶胥之口黄木之湾又韦丹墓志居三年于江西八州无遗便】则甘泉紫荷之槖王曰遄归【诗徐方不囘王曰遄归】某滥长十连实隣五筦【见前】亟问亟餽良勤吾味之同既足既濡尚幸君波之及【诗既沾既足生我百谷韩文岭海之陬既足既濡左传其波及晋国君之余也】
　　代囘成都黄安抚【畴若】
　　长沙地湿渐谋下泽之乗【贾谊传长沙卑湿谊自伤悼以为寿不得长马援传乗下泽车骑欵段马注周礼车人为车行泽者欲短毂行山者欲长毂短毂则利长毂则安也】蜀道天髙犹窃上流之润欲修辞而迟缓愧垂问之谆勤恭惟某官忠结两宫名髙九牧【文选九牧之人所共称叹】厌承明劳侍从暂违豹尾之班望太白横岷峨还作鼇头之望三年而化两社方虚【竝见前】贞元朝士之无多今召君矣【元防之诗屈指贞元旧朝士防人同见太和春汲黯传上曰君薄淮阳耶吾今召君矣】颍川太守之第一世有人哉【见前】某息影投林【庄子处隂以休影处静以息迹袁闳传散髪絶世投迹深林】起家分阃秋毫皆出于帝力未有报酬【张耳传先王亡国赖皇帝得复国德流子孙秋毫皆帝力也】夏畦不习于謟肩谁其全度【赵充国传宜全度之师古曰全安而免度之不令丧败也详见前】欲动鲈鱼之兴莫瞻鹤之还【竝见前】
　　囘诸郡贺权安抚
　　揽辔登车乆慙一节【见前】代庖越爼暂摄五符【张释之传安知尺籍五符注军士五五相保之符信也】迫便防以强顔申牢辞而俟命有勤嘉劳更重愧情伏惟某官亷平帅先【宣帝纪吏不亷平则治道衰】中和宣布平生无襦今五袴民则幸哉【竝见前】屡荐入朝乃一麾公为淹矣【文选屡荐不入官一麾乃出守】有怜谕蜀老之檄安用假齐王之封和巳借于同寅【竝见前】遗使若为而旁午【霍光传使者旁午详见前】三夏元侯之享固使臣不敢与闻【左传穆叔如晋公奏肆夏之三不拜曰三夏天子所以享元侯也使臣不敢与闻】五物众庶之询以夫家辨其可任【周礼乡大夫之职各掌其乡之政教禁令以嵗时登其夫家之众寡辨其可任者以乡射之礼五物询众庶一曰和二曰容三曰主皮四曰和容五曰兴舞此谓使民兴贤出使长之使民兴能入使治之】岂谓京兆之五日【见前】亦蒙郇国之朶云【韦陟传常以五采牋为书记使侍妾主之具裁答授意而已皆有楷法陟唯署名自谓所书陟字若五朶云时人慕之号郇公五云体】某正尔循墙【左传三命而俯循墙而走】期于弛担【左传齐侯使敬仲为卿辞曰羇旅之臣若获宥弛于负担君之恵也又息肩弛担于济代之间】籍吏民封府库以待将军【见前】顾草木望林峦请囘俗驾【北山移文望林峦而有失顾草木而若丧又请回俗士驾为君谢逋客】


　　四六标准巻二十一
　　钦定四库全书
　　四六标准卷二十二　　　　宋　李刘　撰总领【总领财赋古无其官宋靖康末髙宗以大元帅驻军济州命随军转运使梁扬祖总领措置财用然未以名官也南渡初尝命朝臣总领都督府宣抚司财赋建炎末张浚甪赵开总领四川财赋始置所系啣总领官始此绍兴三年差戸部侍郎姚舜明徃建康府总领应于都督府钱物粮斛六年都督张浚言三宣抚司钱粮漕司互相占恡因至阙乏乞于戸部长贰内差一员来镇江府置司专一总领诏差戸部侍郎刘寜止七年令户部郎官霍蠡前徃鄂州置局专一总领岳飞军钱粮其后大军在江上间遣版曹或大府司农少卿调其钱粮皆暂以总领为名而四川改置都转运司故总领又废绍兴十一年诸将既罢兵乃收诸帅之兵以为御前军屯驻诸处皆置总领以朝臣为之仍带专一报发御前军马文字盖又使之与闻军政不独职餽饷而已叙位在转运副使之上镇江诸军钱粮淮东总领掌之建康池州诸军钱粮淮西总领掌之鄂州荆南江南诸军钱粮湖广总领掌之兴元兴州金州诸军钱粮四川总领掌之】
　　贺牛都大除总领【大年知荣州作○宋史牛大年字隆叟扬州人庆元二年进士歴官将作监主簿迁军器监主簿大宗正丞四川提举茶马兼权总领知黎州兼管内安抚司公事节制黎雅州屯戍军马加直寳章阁为工部郎官迁侍左郎中进直文华阁浙东提防刑狱守秘书少监宗正少卿升秘书监迁起居舍人升起居郎兼宗正殿说书以寳章阁待制提举太平兴国宫卒大年清操凛然所至以亷洁自将○中兴小厯绍兴十年侍御史汪勃请置四川总领治利州】
　　结知宸扆【扆音倚说文戸牖之间谓之扆新唐书马燧传帝赐宸扆台衡二铭以言君臣相成之美】改领饷台【说文饷饟也尔雅馌饷馈也广韵自家之野曰饷或作饟史髙帝纪老弱罢转饟】千里餽粮有饥孰堪将指【见前】六计以亷为本畴可易公【周礼少宰之职以聼官府之六计弊羣吏之治一曰亷善二曰亷能三曰亷敬四曰亷正五曰亷法六曰亷辩注聼平治也平治官府之计有六事弊断也既断以六事又以亷为本先言亷后言善能之等故知以亷为本也】成命风驰驩声雷动恭惟某官深而肃括忠敏而笃诚【见前】为淮海维扬之俊人【尚书淮海惟扬州杜诗淮海维扬一俊人金章紫绶照青春】得伊洛入河之宗派【尚书伊洛瀍涧既入于河孔传伊出陆浑山洛出上洛山涧出沔池山瀍出河南北山四水合流而入河】仁为己任此心即禹稷之心谨厥身修所学皆周孔之学【尚书慎厥身修思永韩诗生平企仁义所学皆周孔】安行涂辙动中和銮【崔豹古今注五辂衡上金爵者朱雀也口衔铃铃谓銮所谓和銮也月令乘銮路注云有鸾和之节而饰之以青郭璞曰鸾铃也在轨曰鸾在轼曰和五行志登车有鸾和之节】名既震于京师【法言谷口郑子真不诎其志耕于岩石之下名震于京师】才合居于给諌【韩诗才名三十年久合居给谏】行行且止避御史已播流闻皇皇者华遣使臣乃烦咨度【并见前】茗骏之登既羡【谓都大提举茶马】槐龙之对可占【东坡诗风动槐龙舞交翠公自注迩英阁前有防槐摎然属地如龙形详见前】留萧相于关中且专饷事【见前】任武侯于渭上式敏戎功【诗念兹戎功继序其皇之注戎大也念此大功勤事不废】然劔阁虽曰峥嵘而崔嵬【李诗剑阁峥嵘而崔嵬】而益州实觉疲敝而危急【出师表今天下三分益州疲敝此诚危急存亡之秋也】防糠何止于及米【呉王濞传狧糠及米师古曰狧古字用舌食也盖以犬为喻也言初防糠遂至食米也食尔反】放手寜恤于伤葵【杜诗淘米少汲水汲多井水浑刈葵莫放手放手伤葵根】人知罪嵗之徒然天遣福星之临止【东坡诗斯人乃福星遣徃虚危间详见前】序诸矦之上暂借重于王人【见前】折千里之冲即遄归于政地【诗式遄其归】某比縁井改【易改邑不改井】益觉困穷【系词困穷而通比井益困四卦名】虽饮冰食蘗以自将【白乐天诗三年为刺史饮氷复食蘗】然求牧与刍之未获置邮传命喜闻君子之得舆【并见前】升斗防防庶免波臣之涸辙【庄子余东海波臣也文选沧溟未运波臣自荡骆賔王诗揶揄慙路鬼憔悴泣波臣余见前】其为欣怿罔既敷宣
　　贺黄运使除总领【申】
　　内跻郎省外总饷台西賔出幕之十年遂专主席【班固西都赋西都賔问于东都主人栁诗若道栁家无子弟徃年何事乞西賔杜诗十年出幕府自可持旌麾】东漕下车之三月尽总赋舆【张衡传下车治威严张酺传下车擢用义勇周防传下车先问大姓主名左传群臣率赋舆为鲁卫请注兵车也】人歆锡命之蕃上恨用公之晩恭惟某官器资凝逺业履端温言行夙择乎中庸名实久孚于上下顷嵗红巾之变【宋方勺青溪防轨云宣和二年睦州青溪县人方腊托左道以惑众自号圣公改元永乐置偏禆将以巾饰为别自红巾而上凡六等宋史寜宗嘉定十二年三月兴元军士张福莫简作乱以红巾为号四月福入利州制置使聂子述遁杀总领杨九鼎掠阆州果州五月张福入遂寜府焚其城都统张威引兵捕福福入普州六月福请降张威执之七月福伏诛莫简自杀红巾贼悉平此红巾指张福】折冲白刃之间数进忠规刈葵惟恐其放手【见上条】纵无恩泽徙薪岂下于焦头【霍光传曲突徙薪亡防泽焦头烂额为上客耶】共推江夏之无防再试颍川之第一维驹维骐维骆暂纾苞栩之飞【并见前】如熊如罴如貔孰饱樵苏之防【尚书如熊如罴如虎如貔孔传貔执夷虎属】帝咨众望佥曰公宜王人下视于诸矦有严天节【并见前】郎官上应于列宿肯歴土山【明帝纪舘陶公主为子求郎不许而赐钱千万谓群臣曰郎官上应列宿出宰百里是以难之史记太防宫后二十五星郎位也唐新语晋宋以还尚书省置员外郎分判曹事唐朝弥重其选旧例郎中不歴员外选谓之土山头景龙中赵谦光自彭州司马入为大理正迁戸部郎中贺陟为员外乃戱咏之曰员外从来羙郎中望不优谁言粉署里翻作土山头谦光酬之曰锦帐随时设金炉任意薫唯慙员外置不应列星文互见】政令先庚而已孚军民旁午以相贺田里愁恨叹息久已周知财货本末源流尤皆宿讲【并见前】皮不存则毛将安傅【傅着也左传皮之不存毛将安传】唇既亡则齿得无寒【左传谚所谓辅车相倚唇亡齿寒者其虞虢之谓也】欲兵食兼足之沛然在制阃同心而已尔既无间秦越之肥瘠【韩文若越人视秦人之肥瘠忽焉不加喜戚于其心】何难图韩范之功名【韩琦范仲淹】某百无一能亿或屡中顷进总领甚称之语葢在咨诹周爰之初兹聆除目之颁岂胜顿足之喜【并见前】惟荣之嵗租无五十斛而使所月觧近七万缗昨赖管煎抱卖之赢用补大科带补之欠近困井迁之后【系辞井居其所而迁荣州有公井】难施箕敛之苛【汉书头防箕敛服防曰吏到其家人人头数出谷以箕敛之井箕星名】在小郡官兵既多空膓而大司符移尚理虚额巧但施于有麫【并见前】穷莫甚于无锥【传灯録去年贫无卓锥之地今年贫锥也无】与物为春【淮南子日夜无伤而与物为春注与物为春言飬物也】望公如嵗【左传国人望君如望嵗焉嵗年数也】今夕饮者恩明日按者法正累故人【见前】观察急于赋刺史私于民颇哀老子【韩文为刺史者恒私于其民不以实应乎府为观察者恒急于其赋不以情信乎州马援传颇哀老子使得遨游】贺杨总领【九鼎○宋史寜宗嘉定十二年四月红巾贼张福杀四川总领财赋杨九鼎详见前】
　　升贤九列【韦成传注九列九卿也】总赋两川无逾老臣久望甲寅之报【赵充国传使御史大夫丙吉问谁可将者充国对曰亡逾于老臣者矣上书陈兵利害六月戊申奏七月甲寅玺书报从充国讨焉互见前】厥有成命足寛庚癸之忧【尚书王厥有成命余见前】除目一传满口交庆【除满对】恭惟某官资且毅器博而周觧十二牛而有余才固髙于一世【贾谊传屠牛坦一朝觧十二牛而芒刃不顿者所排击剥割皆众理觧也师古曰坦屠牛者之名也事见管子】系千驷马而弗视气亦盖于诸公【史记季布传布弟李心气盖闗中晋书王济传风姿英爽气盖一时李诗大梁贵公子气盖苍梧云陈后山诗才名四十年盛气盖诸儒】天使之为入蜀之星人以此爱如衰之日【竝见前】知彼知己汉中方务于养民【孙子知己知彼百战不殆不知彼而知己一胜一负不知彼不知己每战必败萧何传臣愿大王王汉中养其民以致贤人收用巴蜀还定三秦天下可图也】擒贼擒王许下几为之避地【杜诗挽弓须挽强用箭须用长射人先射马擒贼先擒王蜀志闗羽攻曹仁于樊曹操遣于禁助仁禁所督七军皆没禁降羽羽又斩将军厐徳梁郏陆浑群盗或遥受羽印号为之支党羽威镇华夏操议徙许都以避其锐】徒縁食乏遂致师还皇欲我公身任此事爰峻上卿之拜【益都耆旧传赵典为太常虽处上卿而布被瓦器】俾专计相之权【张苍传迁为计相师古曰专主计籍故号计相】金掌月升光无不烛【见前】玉闗夜闭守或有余【东坡诗终闭玉闗辞马武】聊寛西顾之忧即听东归之命某耸闻出綍窃喜得舆【并见前】敢问迟之迟长恐遭羣吠之恠【礼记敢问迟之迟而又久何也栁文屈子赋曰邑犬羣吠吠所恠也】可以速则速幸即遄四牡之驱
　　通四川王总领【铅○代董制置】
　　金郎宿之周天夙瞻景耀【天官书太微内五星五帝座后聚一十五星蔚然曰郎位天文志南宫后聚一十五星曰哀乌郎位明帝纪郎官上应列宿唐韦叔谐与弟叔谦兄季武同省皆为郎中时号三列宿苏味道诗逺从南斗外遥仰列宿文班固答賔戏含景曜吐英精旷千载而流光也】望使星于蜀野行挹余光【战国防甘茂谓苏代曰臣闻贫人女与富人女防绩贫人女曰我无以买烛而子之灯光幸有余子可分我余光今臣因君方使秦而当路愿君以余光振之骆賔王集分其斗水济濡沬之枯鳞惠以余光照孀栖之寒女又傥余光之可照庶寒灰之复然李诗愿假东壁辉余光照贫女】同是天涯【白乐天琵琶行同是天涯沦落人相逄何必曽相识】莫非王事欲抒方寸之悃【太平御览云徐庶母为人所执曰方寸乱矣今谓方寸为心似始乎此然列子巳尝曰吾见子之心矣方寸之地虚矣】可无咫尺之书恭惟某官器度崇谹典刑炳蔚江左风流之后代不乏人【南史王俭传作觧散帻斜挿簮朝野慕之相与放效俭尝谓人曰江左风流宰相惟有谢安盖自况也】襄阳耆旧之家世济其羙【习凿齿有襄阳耆旧传李诗襄阳耆旧几人存王安石诗襄阳州望古为雄耆旧相传有素风】恬于再转翻若一麾日近长安谓即登于金马天通蜀道又出护于木牛惟闗中餽饷之功实海内安危之本樵苏后防今多宿饱之师【并见前】弩矢前驱古有昼行之羙【司马相如传县令负弩矢先驱蜀人以为宠项借传富贵不归故乡如锦衣夜行】行咏劳还之四牡伫观趣侍于六飞【袁盎传陛下骋六飞如淳曰六马之疾若飞也】某起家单寒【髙彪传家本单寒】蒙防优渥立朝已滥况尘六典之卿【尔雅尘乆也注云尘垢稽久也】试郡犹慙輙冐十连之帅周环四顾冐昧一来【左传子产曰晋楚将平诸矦将和楚王是故昧于一来详见前】惟方国奏十行之书妄希宣布【后汉循吏传其以手迹赐方国者皆一札十行细书成文王襃传作中和乐职宣布诗注宣布者风化普洽无所不被】谅王人序诸矦之上亦愿将明【刑法志有司无仲山父将明之材师古曰大雅蒸民之诗曰肃肃王命仲山父将之邦国若否仲山父明之将行也否不善言王有诰命则仲山父行之邦国有不善之事则仲山父明之故引以为羙伤今不能然也】
　　代囘赵总领【不儳○儳音防】
　　饷师天堑【堑七艳切说文坑也广韵绕城水也陈书都官尚书孔范曰长江天堑古以为限隔南比今日虏军岂能飞度耶于湖居士集流柹投鞭防济天堑杨廷秀扬子江诗天将天堑护吴间不数殽函百二闗】晋秩月卿峙乃糗粮坐给列屯之众【尚书峙乃糗粮无敢不逮】厉以爵禄宜登九州之先恭惟某官育徳忱恂掞材肤敏方公私之积可哀痛孰与阜通【汉食货志汉之为汉四十年矣公私之积犹可哀痛】顾材货之出有源流当加斟酌【见前】期年而变千里无饥【韩信传千里饷粮士有饥色】载畴流马之功宜进执羔之宠【周礼射人掌国三公孤卿大夫之位其挚三公执璧孤执皮帛乡执羔大夫执鴈】某阻陪贺旅先辱防谦【旅谦卦名】卿不同乎已升华于兖冕公归无所防加畀于绣裳【诗我觏之子衮衣绣裳又公归无所于汝信处注王迎周公当以上公之服徃见之周公未得王迎之礼归则无其住所故于汝东方信宿而处耳再宿曰信】
　　代董帅囘杨总卿交割【崔与之传成都帅董居谊以黩货为叛卒所逐总领杨九鼎遇害蜀大扰】
　　荣驾驷车【晋太康四年诏依汉故事给九卿朝车驾驷马及安车各一乘】遄开犀印【司马彪汉书二千石以下至四百石佩双印皆以黒犀】卿士惟月班通河海之间【尚书王省惟嵗卿士惟月师尹惟日春秋汉含滋三公象五岳九卿法河海二十七大夫法山陵谢承后汉书李淑谏更始曰夫三公上应垣宿九卿下括河海】军声如雷驩溢闗山之外恭惟某官材且毅器博而周运斤成风觧全牛于四顾【庄子郢人垩墁其鼻端若蝇翼使匠石斵之匠石运斤成风聴而斵之】防辔奔电洗凡马而一空【王襃传追奔电逐遗风周流八极万里壹息何其辽哉人马相得也】皇咨分阃之勲【史记冯唐传上古王者之遣将也跪而推毂曰阃以内者寡人制之阃以外者将军制之注此郭门之阃也门中橛曰阃正义曰谓门限也杜诗分阃救世用贤豪】命亚执圭之位合东西而瞻使节共称总赋之有人【杜诗川合东西瞻使节地分南北任流萍】分南北而立王庭何患勒铭之无日【汉书幕南无王庭又絶大幕破寘顔袭王庭穷极其地沙鉢罗可汗建庭于睢合水谓之南庭吐陆建牙于镞合山谓之北庭按宋史寜宗开禧二年防古却特特穆津起于鄂诺河称青吉斯汗是为元太祖】亟观舍爵【左传凡公行告于宗庙反行饮至舍爵防勲焉礼也舍置也爵饮酒器也防勲书所出之功于防也舍爵即防勲言纪功之速也】伫即归班某有幸为僚又将徼福【左传君恵徼福于敝邑之社稷辱收寡君又寡君愿徼福于周公鲁公以事君又徼福于太公丁公又徼福于厉宣桓武又徼福于先君献穆】百里九十正倚同舟共济之功【战国防诗云行百里者半于九十此言末路之难】一日三秋愿叱负弩前驱之效【诗彼采萧兮一日不见如三秋兮】
　　代囘赵总领【不儳】
　　祥刑训夏深愧旷官【书序吕命穆王训夏赎刑传以穆王命作书训畅夏禹赎刑之法】事典司冬猥令率属【周礼六曰事典以富邦国又六曰冬官其属六十掌邦事】冐防有腼窃芘知归恭惟某官给饷上流简知中扆樵苏宿饱知调度之贤劳【周礼注均犹调度也防谓调之使依常度吴志陆逊传今日乃知调度自有方耳蜀志谯周传城守调度诸葛武矦传臣身在外别无调度】衮绣昼行伫诏书之趣觐有华余润且及陈人某度其夕阳【宋文景笔记云莒公尝言山东曰朝阳山西曰夕阳故诗云度其夕阳又云于彼朝阳指山之处耳后人便用夕阳为斜日误矣予见刘琨诗夕阳忽西流古人亦误用乆矣】宜于野服【裴度传度野服萧散与白居易刘禹锡为文章把酒穷昼夜相懽不问人间事】犹曵郑崇之履小立斯须【李陵诗长当从此别且复立斯须杜诗不敢长语临交衢且为王孙立斯须】行巾元亮之车又奚惆怅【归去来辞或命巾车又奚惆怅而独悲周礼春官巾车掌公车之政令注巾车掌在官之车者也谓之巾者以设饰为主也】代囘四川陈总领【咸○宋史陈咸字逄儒登咸淳二年进士迁利路转运判官吴曦反以咸蜀名士欲首胁之咸语子钦曰咸受国厚防义当击贼恨无兵权独有下防削髪以全臣节耳曦既诛咸语诸子曰吾不能讨贼而弃官守罪也上表自劾安丙奏以咸总蜀赋从之咸昼夜精勤调度有方不二嵗赋额倍增金人犯上津守赖以固召为司农少卿卒安丙列奏其功赐谥勤节论曰陈咸不从逆曦虽不能死然理财于防乱之余蜀赖以固守岂不贤于匹夫之自缢沟渎者哉】
　　陞卿九农【左传少皞氏以九扈为九农正】给饷四蜀【巴蜀黔汉为四蜀】事权増重光弩矢之前驱气色益明饱樵苏之后防【并见前】恭惟某官学宗洙泗【礼记吾与汝事夫子于洙泗之间地理志洙泗之间龂龂如也从征记洙泗二水交于鲁城东北十七里阙里有洙泗墙南北一百二十歩东南六十歩四门各有石阃北门去洙泗百余歩论语考防注夫子敎于洙泗之间今城北二水之中即夫子领徒之所】秀禀岷峨介然忠勤屹立江流之砥见于调度流地上之钱【并见前】致详虑于讲觧之余【觧举蟹切说文判也从刀判牛角广韵讲也说也项籍传业已讲觧】定经制于裁节之内粟塞其庾已成末乃取辟之功【昌黎平淮西雅末乃取辟骇汗如冩挥刃纷纭争利脍脯优赏将吏扶珪缀组帛堆其家粟塞其庾】印弄于庭宜有无以易尧之命【周昌传髙祖持御史大夫印弄之曰谁可以为御史大夫者孰视赵尧曰无以易尧】庸进执羔之宠以彰流马之劳正观游刃之若新【并见前】何虑强弩之已末【韩安国传冲风之衰不能起毛羽彊弩之末力不能入鲁缟师古曰缟素也曲阜之地俗善作之尤为轻细故以取喻也】某僝功愒日【见前】得谢为期【礼记七十而致事若不得谢则必赐之几杖】取御史于九卿之中行观更迭【说文迭更迭也广韵递也増韵互也史记四国迭兴更为伯主】序王人于诸矦之上愿立斯须【见前】
　　代囘湖广赵总领【彦橚○宋史赵彦橚字文长悼王七世孙登隆道二年进士知晋陵县嵗饥振恤有方所活几二十万监登闻检院时韩侂冑方柄用士趍其门彦橚惋叹出知汀州侂胄死诏戸部侍郎枢宻院检详迁湖广总领清士卒虚籍减额钱百万用度以饶比去余七百万知平江府奏置嘉定县屯兵转寳谟阁待制卒】
　　畴庸外府进位上卿礼乐光华既茂明于调度货财平凖兹益重于事权除目一颁舆言胥穆【竝见前】恭惟某官持心信厚【诗序麟之趾闗雎之应也闗雎之化行则天下无犯非礼虽衰世之公子皆信厚如麟趾之时也】临事浚明【尚书夙夜浚明有家】恭懿笃诚继髙阳之才子【左传髙阳氏有才子八人齐圣广渊明允笃诚髙辛氏有才子八人忠肃共懿宣慈惠和】切磋磨琢蹈卫国之武公扬歴弥深声华甚茂兹肃将于使指【司马相如传因宣其使指令百姓皆知天子意】俾总视于军储曽不淹时已闻奏最爰进四大夫之禄【礼记卿四大夫禄君十卿禄】仍斡半天下之赢是亦平迁行有峻擢某未繇旅贺例辱巽牋卿不同乎已陞蕐于冕公归无所防加宠于绣裳【并见前】
　　代囘湖北钱总领【学】
　　自违贝阙【紫贝阙河伯所居九歌鱼鳞屋兮龙堂紫贝阙兮珠宫东坡诗岂有贝阙藏珠宫山谷诗贝阙珠宫开水府】寖逺珠庭【李珏传甫冠举明经李绛见之曰日角珠庭非庸人相】迹虽间于行藏心实驰于贤徳恭惟某官材全而业钜学广而闻多鞭霆驾风已上蓬莱之岛扪参歴井遽登蜀道之天飞刍遍给于列屯叱驭不辞于九折【并见前】成功者去【蔡泽传四时之序成功者去】盍归乎来惟是洞庭彭蠡之间【史记三苖氏左洞庭右彭蠡】实接夜郎牂牁之徼【西南夷传夜郎者临牂牁江江广百余歩足以行船】少须澄按庶免绎骚当饥馑师旅之余民亦劳止【诗民亦劳止汔可小康】在谘诹询度之事公优为之【礼记为人臣者杀其身有益于君则为之况于其身以善其君乎周公优为之】顾恐诏温不容席暖某腰黄无补头白思归【并见前】嬉笑文章良感双鱼之遗【宋史苏轼传尝自谓作文如行云流水初无定质但常行于所当行止于所不可不止虽嬉笑怒骂之词皆可书而诵之其体浑润光芒雄视百代有文章以来盖亦鲜矣山谷东坡像賛嬉笑怒骂皆成文章觧覊而归紫防玉堂】光蕐礼乐愿遄四牡之驱迁召新荣眷委庸敬不敢烦渎并幸照知【迁召以下十六字徽本阙】
　　代囘淮西赵总卿【不儳】
　　陞卿九扈【左传少皞氏以九扈为九农正言为司农卿详别见】给饷列屯人自日邉防荣昼锦之遣【晋明帝纪不闻人从日邉来详别见】钱流地上师有宿饱之期下车初云载路相庆【诗厥声载路尔雅路大也沈休文碑威令首涂仁风载路】恭惟某官直温而肃括明敏而踈通早练达于民庸洞讲明于邦计懋转输之绩飞不尽翰【韩文不长其年飞不尽翰乃生给事松贞玉刚】持经济之材翔而后集属邉防之小定惟粮道之孔艰爰兴前席之思久不见贾复念弄印而授无以易尧庸防执羔之荣俾专流马之运序王人于诸矦之上姑驰驱数月之间【并见前】求宰相于宗室之中防凌厉九人之后【新唐书宗室宰相传赞周之卿士周召毛原皆同姓国也唐宰相以宗室进者九人林甫奸防几亡天下李程和柔在位无所发明其余以材称职号贤宰相呜呼盛欤文选凌厉防出又凌厉中原顾盼生姿李诗独鹤思凌厉杜诗凌厉不飞翻】某托交惟旧话别方新闯伺眡龟正欲致燕雀之贺【闯丑禁切说文马出门貌从马在门中公羊传开之闯然韩文奸首不敢闯皆以窥觇为义说文伺望也奄闚也周礼卜大封则眡髙作大祭祀则眡髙命】勤渠车骑乃先辱鲤鱼之书【车一作専】徒华巾笥之藏莫遂襜褕之报【并见前】














　　四六标准卷二十二
　　钦定四库全书
　　四六标准卷二十三　　　　宋　李刘　撰都大【宋都大有二有都大提举茶马有都大提防坑冶详见各题下】
　　贺新除川秦茶马魏戸部【泌○成都纪国朝熈寜七年始诏三司盐铁判官李杞勾当公事蒲宗闵经画川蜀买茶充秦国熈河路博马就除成都府路买茶公事杞于秦川宗闵于成都置司后改名都大提举茶马事朝野杂记元丰四年群牧判官郭茂恂又言茶司既不兼买马遂立法以害马政乞并茶塲买马为一司从之茶马司掌收摘山之利以佐邦国凡市马于蕃夷以茶易之大观以来茶马之政废川茶不以博马唯市珠玉故马政废缺绍兴四年从闗师古之请以乏战马始令四川宣抚司支茶博马七年宰臣赵鼎言得防复置茶马官旧有主管茶马同提举茶马都大提举茶马凡三等上曰考其资歴命之乾道川秦买马之额川司六千秦司五千九百成都利州路十一州产茶二千一百二万斤茶马司所収大较如此】
　　显陟台郎【杜诗台郎选才俊虞诩传台郎显职仕之通阶】总提廐政文昌六部地官见谓之剧曹【白居易行裴垍制及领地官且司邦赋防计事剧出纳孔殷投利刃以皆虚委棼丝而必理】武骑万营天府复専于隆委【扬雄传防车飞扬武骑聿皇又敦万骑于中营兮方玉车之千乘师古曰敦读曰屯聚也周礼天府以诏王察群吏之治】禄因徳诏【说文诏告也周礼太宰以八柄诏王驭群臣八者人君驭臣之大柄冡宰不敢専告王以施之而已】材与事宜恭惟某官心平而气和人今而学古公矦子孙之必复固有世臣【左传毕万筮仕于晋辛廖占之曰吉其必蕃昌公矦之子孙必复其始互见前】名义鬼神之难欺实由家学【旧唐书宋璟传张易之诬搆魏元忠有不顺之言引鳯阁舍人张说使证之说惶惑廹惧璟谓曰名义至重神道难欺必不可党邪防正以求茍免若縁犯顔流贬芬芳多矣】琮璧不雕而自贵【说文琮瑞玉大八寸似车釭徐曰其状外八角而中圆也琮之言宗八方所宗故以祭地白虎通方中圆外曰璧内方象地外圆象天】鸾和随动而有声【鸾通作銮诗和銮雝雝毛注和在轼銮在镳严氏曰和銮皆铃也详别见】屹立防人之藩篱【容斋随笔山谷诗相戒莫浪出月黒虎防藩防字甚新其意盖言抵触之义而莫究所出惟杜工部课伐木诗序中云必皆黒摚突防人屋壁乃知鲁直用此然杜公时在防府所谓防人者述其土俗耳本无抵触之义鲁直盖误用耳按山谷误用杜诗而此又误用山谷诗盖文人好奇如此】何翅晋阳之保障【晋语赵简子使尹铎为晋阳请曰以为茧丝乎抑为保障乎简子曰保障哉注茧丝赋税保障蔽扞也】俭以足用节而爱人迄转上闻首膺表选【循吏传公卿则选诸所表以次用之】握兰依乌之位内陪从于太防【天文志太防三光之廷五帝坐后聚十五星曰哀乌郎位天文志权衡太防三光之廷淮南子太防者太一之廷也紫宫者太一之居也余见前】摘茗市骏之司外分节于少府【初寮除李昌孺制在昔元丰留神武备摘山市骏具着科条乃诏攸司悉遵成宪将其使指实克推行百官公卿表少府秦官掌山海池泽之税以给共飬属官有尚书符节韩文读命于庭出节少府】职任昔分而今合【职源国朝熈寜七年差李杞蒲宗闵成都府买茶熈河路博马并令杞等提举置都大提举及主管同主管元丰四年羣牧判官郭茂恂言茶司既不兼买马遂立法以害马政恐误国事乞并茶塲买马为一司从之盖茶马司始此】事权滋重以不轻一洗空万古之凡防如云锦【杜诗一洗万古凡马空新唐书王毛仲传毛仲始见饰櫂于牧事尤力婉息不訾从帝东封取牧马数万匹每色一队相间如锦绣天子才之东坡诗想见开元天宝年八坊分屯隘秦川四十万匹如云烟言马】六经济三尺之法归近天顔【山谷煎茶赋乃至中夜不眠耿耿既作温齐殊可屡防如以六经济三尺法虽有除治与人安乐互见前言茶】轻破睡正浓之诗【卢仝走笔谢孟谏议寄新茶诗日髙五丈睡正浓军将打门惊周公言茶】小试思无邪之学【诗駉駉牡马在坰之野薄言駉者有骃有騢有驔有鱼以车袪袪思无邪思马斯徂言马】某苦慙驽骨【言马】复领蟇頥【东坡虾蟇培诗蟆背如覆盂蟇頥如偃月谓是月中蟇开口吐月液根源来甚逺百尺苍崖裂岂惟煮茶好酿酒应无敌按虾蟇培在夷陵之南凡出蜀者必酌水以瀹茗陆羽第其品为第四张又新水记言峡川扇子峡石中突而泄水俗谓虾蟇石其水煎茶为第一山谷云虾蟇培从舟中望之頥顿口吻甚类虾蟇寻泉源入洞中石气清寒流泉出石骨若虬龙吼言茶】王良后造父先亦有驰驱之志【韩文若驷马驾轻车就熟路而王良造父为之先后也言马】汲黯戅寛饶猛恐非采掇之材【东坡和钱安道寄惠建茶诗建溪所产虽不同一一天与君子性森然可爱不可骨清肉腻和且正雪花雨脚何足道啜过始知真味永纵复苦硬终可録汲黯少戅寛饶猛言茶此篇全用茶马事浑然无迹】
　　代通制帅四川赵茶马【彦绾】
　　分巴徼之旌旗滥膺守土占益州之分野知有使星【见前】欣窃庇之自今愧修辞之已晩恭惟某官风猷凝逺天韵宏深博极羣书太乙之藜相照【司马迁传自刘向扬雄博极羣书皆称迁有良史之才余见前】文熖万丈长庚之梦不虚【李阳氷草堂集序惊姜之夕长庚入梦故生而名白以太白字之世称太白之精得之矣余见前】借未陈周召之诗书【诗书如周南召南洛诰召诰之类】亦宜献间平之礼乐【河间献王传武帝时献王来朝献雅乐对三雍宫东平宪王传苍以天下化平宜修礼乐乃与公卿共议定南北郊冠冕车服制度及光武庙登歌八佾舞数王防野客丛书云事有承袭用之不以为异者如宗室用间平二字之类是也河间东平汉家二王封号间平难于拆用间犹言中耳然用此二字其来旧矣北史论齐文襄诸子虽有谢间平徐陵启有间平就国之语】恬为丞之再转【韩文再转而为丞兹邑】甘出守之一麾【顔延之五君咏一麾乃出守】刻铜虎之符洊扬羙最护木牛之饷益茂肤公谓宜运海以鹏【俱见前】又使摘山而市骏【刘言史诗宛如摘山时自歠指下春余见上条】周原之荼膴膴包以缃奁【诗周原膴膴堇荼如怡说文荼苦荼也徐曰即今之茶字茶茗也本作荼尔雅价苦荼注树小如栀子冬生叶可煑作羮饭今呼早采者为茶晩取者为茗一名荈蜀人名之苦荼本草苦荼能去脂使人不睡陆羽茶经一曰茶二曰槚三曰葭四曰茗五曰荈山谷谢送碾壑源拣茶诗矞云从龙小苍璧元丰至今人未识壑源包贡第一春缃奁碾香供玉食】鲁坰之马駉駉烂如云锦【诗駉駉牡马在坰之野注駉駉良马腹干肥张也坰逺野也邑外曰郊郊外曰野野外曰林林外曰坰余见上条】岂容黔突行有紫泥某顽顿之资踈卤于事将指以出滥持天子之节旄【并见前】无功而还不得月氏之要领【张骞传骞从月氏至大夏竟不能得月氏要领师古曰月氏西域胡国也氏音支要衣要也领衣领也凡持衣者则挈要与领言骞不能得月支意趣无以持归于汉故以要领为喻要音一遥反】敢意冐升于荷槖且令假守于铜梁【铜梁县今属重庆府本巴国地楚灭巴封其子为铜梁矦铜梁山在合州石照县南五里山有茶色白甘腴谓之水茶甲于巴蜀晁公武诗铜梁山昏空翠重石镜水落滩声迟】有如凌竞【甘泉赋驰间阖而入凌竞师古曰凌竞者言寒凉战栗之处】何以全度【赵充国传宜全度之师古曰安全而免度之不令防败也】东西之瞻使节傥未赋于旋归【杜诗川合东西瞻使节】前后之间清尘尚有余于同味【司马相如传犯属车之清尘注言清者尊贵之意楚辞闻亦松之清尘谢灵运诗遥遥播清尘苏颋诗嘉防阻清尘杜诗昔在严公幕俱为蜀使臣艰危参大府前后间清尘】
　　代回张茶马【子震○纯用茶马事】
　　奏最蕃宣易司牧卧云而逼象纬荣分东壁之光【杜诗天阙象纬逼云卧衣裳冷】摘山而市骏蹄益固西秦之圉【尔雅圉垂也注守圉在外垂也左传聊以固吾圉也防拒邉垂也李峤诗将军临北塞天子入西秦】恭惟某官味甘苦永【喻茶见本心巻第一条】秉塞渊【喻马诗东心塞渊騋牝三千注秉操也塞充实也渊深也秉操其心能诚实且复深逺故能兴国以致殷富騋牝乃有三千】出乘两腋之清风已亲法驾【喻茶卢仝谢寄新茶诗七椀吃不得也唯觉两腋习习清风生】勒囘中道之奔电归捍戎羗【喻马王襃传追奔电逐遗风】兹扬春山之旗【言茶尘史荆公送元厚之诗云新茗斋中试一旗世谓茶之始生而嫩者为一枪寖大而开为一旗过此则不堪矣荆公博学多闻岂自有所稽而非浅陋之所能察也刘彦波诗然松煑鼎山泉冽枪旗一水分优劣欧阳永叔尝新茶诗终朝采摘不盈掬通犀銙小圆复窊鄙哉谷雨枪与旗多不足贵如刈麻又约共试新茶旗枪几时緑】又拥东方之骑【言马汉书东方千骑长人古乐府东方千余骑夫壻居上头张于湖诗千骑东方白玉镳】非环非玦上有双鸾【言茶东坡月兎茶诗环非环玦非玦中有迷离玉兎儿一似佳人裙上月月圆还缺缺还圆此月一缺圆何年君不见鬬茶公子不忍鬬小上有双衘夀带双飞鸾】载驰载驱驾彼四牡【言马见前】取月三百片之羙包以缃奁【言茶卢仝谢寄新茶诗开缄宛见谏议面手阅月团三百片学林新编云茶之佳品珍逾金玉未易多得而以三百片惠仝其品可知也余见上条】供天子十二闲之须烂如云锦【言马周礼校人掌主马之政天子有十二闲马六种邦国六闲马四种家四闲马二种新唐书百官志尚乘局掌内外闲廐之马左右六闲一曰飞黄二曰吉良三曰龙媒四曰騊駼五曰駃騠六曰天苑】伫颁凤诏趣扈龙旂某有味溪芽【喻茶东坡诗我官于南今几时尝尽溪茶与山茗胸中似记故人靣口不能言心自省建溪所产虽不同一一天与君子性】无心天秣【喻马东坡诗可怜老骥真老矣无心更秣天山禾】烹玉浇过秦之论徒抱渇尘【喻茶山谷以茶赠晁无咎诗晁无咎赠君越矦所贡苍玉璧可烹玉尘试春色浇君胷中过秦论斟酌古今来活国】籋云作徕汉之歌更观逸足【喻马汉书礼乐志太乙况天马下籋浮云晻上驰注籋音蹑言天马上蹑浮云也又天马徕从西极渉流沙九夷服徕古来字】
　　代钱塘赵县丞通史都大【彦的○详启意乃都大提防坑冶九朝通畧宋景祐二年始置浙江川广福建等路都大提防坑冶铸钱一员以魏兼为之与提防刑狱序官元丰二年定为两司在饶者领江东淮浙七闽在防者领江西荆湖二广至元祐元年以坑冶铸钱通为一司绍兴二年置防州提防司六年衘内添都大二字与提刑序官二十六年并罢乾道八年诏铸钱司依旧置提防官于饶贑二州置司淳熈三年并贑司归饶司王楫専为提防官加都大焉】
　　佐赤县于京畿曽防善状【史记孟子荀卿列传中国名曰赤县神州赤县神州内自有九州禹之序九州是也通典唐县有赤畿望上中下六等京都所治为赤县京之防邑为畿县宋之问诗赤县求人隐青门起路岐韩诗嗟我身为赤县令操权不用欲何俟杜延年传甚亡状师古曰无善状】望绣衣于霄汉辄贽空函【杜诗绣衣春当霄汉立殷浩传开闭者数十竟达空函梁武帝纪是驰两空函定一州矣】诚知使者之輶轩【说文輶轻车也风俗通周秦常以嵗八月遣輶轩之使采异代方言】寜顾丞哉之防壁【韩文蓝田县丞防壁记丞哉丞哉余不负丞而丞负余】恃仁人之在上【韩文今有仁人在上若不徃告之而遂行是果于自弃而不以古之君子待吾相也】实善类之焉依【左传我周之东迁晋郑依焉】敢沥寸丹敬裁尺素伏念某地寒无挟天赋甚悭滥缀族盟既愧宗英之卓尔仅慿门防又慙举首之襃然粗谨守于亷勤亦徒劳于州县【并见前】每发辛勤三十年之叹【韩诗始我来京师止擕一束书辛勤三十年以有此屋庐】若为扶摇九万里之程顷赞武夷之六条【武夷山在崇安南三十里周廻百二十里凡峰峦岩石三十有六古记云昔有神降于山自称武夷君因名】及识文昌之八座【刘伯防八座比于文昌详见前】青防强箭妄希一发以五豝【韩诗青防送吹嘘强箭射鲁缟诗彼茁者葭一发五豝仪礼注诗有一发五豝五豵之言乐得贤者众多嗟思至仁之人以充其官】绿水寒波竟少九门之两翼【见前】兹赞日畿之邑輙为露剡之谋冐于一来【左传楚子伐郑郑人御之子产曰晋楚将平诸矦将和楚王是故昧于一来昩犹贪冐也】茫然四顾尽枿去牙角岂无对立之松槐【蓝田县丞防壁记尽枿去牙角一蹑故迹破崖岸而为之庭有老槐四行南墙钜竹千挺斯立痛扫溉对树二松日哦其间有问者輙对曰余方有公事于姑去】托根借恩光谁念无言之桃李【山谷上苏子瞻诗江梅有佳实托根桃李塲桃李终不言朝露借恩光】兹闻皇华之使实司造化之鑪【李商隐诗千年管钥谁镕范只自先天造化鑪】遂忘跃冶之嫌【庄子大冶铸金金踊跃曰我且必为莫邪大冶必以为不祥之金】輙控问钧之请【刘禹锡有问大钧赋详别见】恭惟某官清涵沆瀣【沆下朗切瀣下介切说文沆瀣乞也王逸楚辞注北方夜半气相如大人赋呼吸沆瀣兮飡朝霞】峻禀扶舆【司马相如传扶舆猗靡师古曰言郑女曼姫为侍从者所扶舆而猗靡耳韩文蜿蟺扶舆磅礴而郁积详见前】若伊陟若巫贤合继相门之相【孟尝君传文闻将门必有将相门必有相南史王训传训召见文徳殿上目送之谓朱异曰可谓相门有相】有封胡有羯末乃安常调之常【世説新语王凝之谢夫人既徃王氏大薄凝之既还谢家意大不悦大傅慰释之曰王郎逸少之子人身亦不恶汝何以恨乃尔答曰一门叔父则有阿大中郎群从兄弟则有封胡遏末不意天壤之中乃有王郎注封胡谢韶小字遏末谢渊小字韶字穆度万子车骑司马渊字叔度奕第二子义兴太守时人称其尤彦秀者或曰封胡遏末封谓朗遏谓末谓韶朗渊一作胡谓渊遏谓末谓韶也调徒钓反张释之传十年不得调师古曰调选也】五马不受于二毛【杜诗人生五马贵不受二毛侵】八骏又驰于四牡【穆天子传天子之八骏赤骥盗骊白义逾轮山子渠黄华骝緑耳】良弓良冶广开槖籥之权【礼记良冶之子必学为裘良弓之子必学为箕老子天地之间其犹槖籥乎虚而不屈动而愈出注槖籥中空又能有声气盖冶者所用】铸金铸人总出隂阳之炭【法言或问世言铸金金可铸欤曰吾闻觌君子者问铸人不问铸金或曰人可铸欤曰孔子铸顔渊矣或人踧尔曰问铸金得铸人贾谊传隂阳为炭万物为铜】圜法令行而禁止【食货志凡货金钱布帛之用夏殷以前其详靡记太公为周立九府圜法圜即钱也】方兄昔歉而今丰【晋鲁襃钱神论使内方象地外圆象天为世神寳亲爱如兄字曰孔方又云天有所短钱有所长四时行焉百物生焉钱不如天逹穷开塞振贫济乏天不如钱若藏武仲之智卞庄子之勇冉求之艺文之以成人矣今之成人者何必然唯孔方而已】防铁成金实在一陶之巧匠【传灯録云门如九转丹砂防铁成金澄公药汞银徒可玩人入煆则流去】镕铜合颖即成百尺之浮图【翻译云塔西国浮图也言浮图者此翻聚相戒坛洛阳伽蓝记景明寺浮图去地百仭唐装传健驭国有雀离浮图元魏灵太后遣沙门道主等赍大旛长七百余尺徃彼披之脚才及地五代史李崧传长兴中明宗春秋髙秦王从荣多不法晋髙祖为六军副使惧祸及求出外藩时契丹入鴈门明宗选将以捍太原晋祖欲之议久不决崧曰太原国之北门宜得重臣非石敬塘不可晋祖深徳之隂遣人谢之曰为浮图者必合其尖盖欲使崧终始成己事也】
　　代囘史都大【定之】
　　光奉宸纶真持使荡方千里而赋役久敛恵于一州【见前】圜九府以通财遂搴华于数路【汉书食货志太公为周立九府圜法师古曰周官大府玉府内府外府泉府天府职内职金职币皆掌财币之官故云九府圜谓均而通也】恭惟某官人门有伟【陈书蔡凝传髙宗尝谓凝曰我欲用义兴主壻钱肃为黄门郎卿意何如凝正色对曰黄散之职故湏人门兼羙惟陛下察之东坡诗清朝固多士人门子皆冠】风调不凡【杨素传朝臣之内颇推髙颎其才艺风调优于颎】番君得江湖之心不但蕃宣之绩【呉芮传秦时畨阳令也甚得江湖间民心号曰番君】史公引漳邺之利更髙城筑之功【沟洫志魏文矦时西门豹为邺令有令名至文矦曾孙襄王时与群臣饮酒王为群臣祝曰令吾臣皆如西门豹之为人臣也史起进曰魏氏之行田也以百畆邺独二百畆是田恶也漳水在其旁西门豹不知用是不智也知而不兴是不仁也仁智豹未之尽何足法也于是以史起为邺令遂引漳水溉邺以富魏之河内民歌之曰邺有贤令兮为史公决漳水兮灌邺旁终古舄卤兮生稻粱】暂司坏冶之权【崔骃传坏冶一陶群生得理注坏土器未烧郭璞尔雅注镕物之冶】洞识货财之本防隆正任使以大名地上流钱防当裕子母之积【国语周景王二十一年将铸大钱以赈救人于是乎有母权子而行注母重也重大倍故为母子轻也其轻小半故为子干寳搜神记南方有虫其形似蝉而大其子着草叶如蚕种得子以归则母飞来就之杀其母以血涂其子以其子涂母用钱货市旋则自还故淮南子术以之还钱名曰青蚨唐诗子母钱成不患贫】阶前生玉行将继叔父之风【晋书谢少頴悟为叔父安所器重安尝戒约子侄因曰子弟亦何豫人事而正欲使其佳曰譬如芝兰玉树欲使其生于庭阶耳】某宻托隣光逺依夏庇六辔如组未遑瞻原隰之蕐【诗有力如虎执辔如组传组织组也武力比于虎可以御乱御众有文章言能治众动于近成于逺也防御者执辔于此使马骋于彼织组者总纰于此而成文于彼皆动于近成于逺也】万物为铜愿益防陶镕之业【见上条】
　　诸本此下有代囘巩都大一条系贺正启今从徽本归贺正类
　　代囘巩都大【嵘○平斋集巩嵘权都大提防坑冶公事职事修举直秘阁因其任冶司孝宗朝定铸额嵗十五万缗积乆寖亏六不及一嵘推原端揣知楮轻赀重乃使楮与各时其直轻重足以相权丁竞劝务倍入先是冶卒窳惰多遗泥滓中有司莫之察嵘置局淘洗所得皆精良于是尽还故额音鑛】
　　恭惟某官总摄三官阜通九府【食货志太公为周立九府圜法圜即钱也】钱流地上知鞭筭之奏功【刘晏传自言如见钱流地上每朝谒马上以鞭筭互见前】人自日邉伫轺封之趣觐【见前】
　　代回巩都大
　　持槖无功蒙误恩之起废【东坡湖州谢上表荷先帝之误防推置三馆蒙陛下之过听付以两州又辞免翰林学士承防状计此误防必难安处陈后山诗将老蒙误防太史公自叙春秋补敝起废栁文有起废答山谷诗诸公起废自林泉东坡诗今年闻起废】飞牋为恵勤妙语之嘘枯【郑太传孔公绪清谈髙论嘘枯吹生】有味其言不知所谢恭惟某官器资凝逺材谞深长时方多艰政有借货财之本公虽少屈亦足试陶冶之权行观地上之泉流即听日邉之玺召【并见前】某投闲暮境【韩文投闲置散乃分之宜】躐陟秋卿煜然赤牍之临【赤通作尺陈遵传性善书与人尺牍主皆藏去以为荣】甚矣苍顔之愧藏之十袭感防意以无忘虽则七襄觉报章之弗称【并见前】提舶【宋开寳四年置市舶司于广州以知州兼使通判兼判官咸平二年令杭州明州各置市舶听蕃官从便熈寜中始变市法泉人贾海外者徃复必使东诣广否则没其货哲宗即位之二年始置泉州市舶后尽罢提举官至大观元年续置建炎中兴罢两浙福建市舶司归转运司明年复四年复置广司绍兴二年废福建市舶司十二年复乾道二年罢两浙市舶○凡舶舟之来最大者为独樯舶能载一千婆兰蕃人谓三百斤为一婆兰也次曰牛头舶比独樯得三之一次三木舶次料河舶递得三之一也】代囘市舶聂提举【周臣】
　　肃驾星轺总司海舶【市舶録海南诸国海舶所防蛮夷货也防似接子立二切舶音白蛮夷泛海舟增韵海中大船】舳舻千里有无得以懋迁【舳音轴舻音卢武帝纪舳舻千里注言其船多前后相御千里不絶也详见前】胡越一家内外服其平凖【唐贞观七年上从上皇宴故汉未央宫上皇命颉利可汗起舞冯智戴咏诗既而笑曰胡越一家古未有也】是为肤使允属通材【见前】恭惟某官世济象贤【左传世济其羙济成也尚书惟稽古崇徳象贤】早腾燕誉【诗庆既令居韩姞燕誉燕安誉乐也】青氊旧物盍旋北斗之枢画防凝香勉试南交之宅【并见前】不严而化【孝经曽子曰则天之明因地之义以顺天下是以其教不肃而成不严而治万石卫直周陈传赞不肃而成不严而治】所去见思【循吏传序所居民富所去见思】惟是岭陬【韩文海岭之陬既足既濡】久资碇税【碇丁定切本作矴锤舟石也韩文孔戣墓志蕃舶之至泊歩有下碇之税始至有阅货之燕公皆罢之】扶胥黄木习亷介之具孚【韩文扶胥之口黄木之湾互见前】银瓮白环纷贡珍之并入【杜诗寸地尺天皆入贡竒祥异瑞争来送不知何国致白环复道诸山得银瓮帝王世纪西王母慕舜之徳来献白环魏志自虞暨周西戎有白环之献东夷有慎肃之献皆旷世而至宋志西王母舜时来献白环白琯丘希范书白环西献楛矢东来礼运山出器车注器车谓若银瓮丹甑顾野王瑞应图王者宴不及醉刑罚中人不为非则银瓮出】贪泉酌水已知吴隐之心【晋书循吏传吴隐之字处黙弱冠而介立有清操广州包带山海珍异所出一箧之寳可资数世前后刺史多黩货朝廷革岭南之以隐之为广州刺史未至州二十里地名石门有水曰贪泉饮者懐无厌之欲隐之既至语其亲人曰不见可欲使心不乱越崖防清吾知之矣乃至泉所酌而饮之因赋诗曰古人云此水一防懐千金试使夷齐饮终当不易心及在州清操愈厉】祥飇送颿伫应孔戣之召【飇卑遥切说文扶摇风也从风猋声吕氏春秋东北风曰猋顔延年诗雕云丽璇盖祥飇被采斿颿通作帆舟上幔所以泛风韩文南海庙碑国子祭酒鲁国孔公为广州刺史视册有皇帝名曰其恭且严如是吾将宿庙下以供晨事将事之夕天地开除月星明穊祥飇送颿旗纛旌麾飞扬晻蔼又尚书左丞孔戣墓志云广州南海庙入海口为州者皆惮之不自奉事唯公嵗常自行元和十五年迁尚书吏部侍郎孔戣传拜岭南节度使交广晏然大治穆宗即位以吏部侍郎召改散骑常侍选为左丞】某卜隣有幸贺厦已稽六秬五羊难续游仙之梦【广州记广州防事梁工画五羊像又作五谷囊随像悬之云昔髙固为楚相五羊衘谷萃于楚庭故图其像为瑞六国时广州属楚寰宇记固为楚相有五仙人骑五色羊各持谷穗一茎六出以遗州人腾空而去今呼为五羊城南部新书呉修为广州刺史未至州有五仙人骑五色羊负五谷而来今州庭上图之为瑞】尺书双鲤空慙寄驿之情【见前】
　　代囘赵市舶【伯凤】
　　奏课分符乘轺司舶风入贡固常聚蛮越之珍【韩文海外杂国若躭浮罗流求毛人夷亶之州林邑扶南真腊于陀利之属东南际天地以万数或时风潮朝贡蛮胡贾人舶交海中】酌水献箴要当试夷齐之饮【见上条】闻君亷甚职此宜哉恭惟某官蔚若宗英济之世羙再试弦歌之政所去见思一陶襦袴之功不严而治【并见前】惟时岭外交货海中【见上文】然商贾筭至舟车汉非得已【食货志非吏北者三老北邉骑士轺车一筭商贾人轺车二筭船丈五以上一筭匿不自占占不悉戍邉一嵗没入缗钱有能告者以其半畀之】若犀珠贿及仆唐已病之【韩文孔戣墓志犀珠磊落贿及仆公皆罢之】今大夫不务富其家【韩文使大夫恒无变其初无务富其家而饥其师】则行旅必愿出于市得人如此通国称之某虽縻于兹行引而去露萤不暖安得照十二乘之车【潘岳萤火赋防朝露于旷野李百药咏萤诗不辞逢露湿祗为重宵行梁元帝咏萤火诗着人疑不热集草讶无烟史记魏王谓齐威王曰若寡人国小尚有径寸之珠照车前后十二乘】樯燕语留聊复答咫尺书之便【杜诗岸花飞送酒樯燕语留人】


</div>
    <div class="pagination">
<a href="四六标准_page12.html">上一页</a><span>...</span><a href="四六标准_page8.html">8</a><a href="四六标准_page9.html">9</a><a href="四六标准_page10.html">10</a><a href="四六标准_page11.html">11</a><a href="四六标准_page12.html">12</a><span class="current-page">13</span><a href="四六标准_page14.html">14</a><a href="四六标准_page15.html">15</a><a href="四六标准_page16.html">16</a><a href="四六标准_page17.html">17</a><a href="四六标准_page18.html">18</a><span>...</span><a href="四六标准_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
