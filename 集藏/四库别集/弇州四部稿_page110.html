<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 110 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 110 页/共 296 页
  </h1>
  <div class="content">
   海漕奏议序
　　不佞庐居中而防政潘君允端以漕海事见诹曰是役也今大中丞王公实司之而公之长齐藩则尝精言之业已断之矣不佞居恒仰屋而叹以天下大矣而卒然而骤与之社稷之至计而无一人能辨者乃王公奋而独啓其槖钥何勇也夫目不习二百载掌故则见以为凿空身不渉数十里外则见以为蹈险不觏利之大则訿訿焉而日攻其损不识穷之当变则斤斤焉而奉其故常以此胡轻言漕海也是时大司农竒公防且欲以尝公白发帑金三万约以春计入米至十二万石搢绅大夫睥睨王公作何状能使无虞于简书而公所檄募江南舟以其人俱至鱼贯受束约往长风大涛之中众所股栗揺首者若公亲拊循而为之勉争先而恐后公所颐指符授又若三老长年狎海若驱风伯而夙与之相呼应也大司农覈公前后大防亡弗讐上计当封拜庐守某窃嘉公之绩且谋所以示后人集公后先疏议成帙而合梓之不佞获与寓目焉乃作而叹曰王公所谓社稷臣者非耶令留侯借前箸苏客卿鼔説贾长沙陆敬舆执笔刘士安佐之卒何以易此也其所陈漕海便利亡论析秋毫墨守难破已善乎其言天下大势也其略曰唐都燕有险可依而无水通利也有险则天寳贞元乘其便无水则防昌大中受其贫宋都梁有水通利而无险可依也有水则景徳元祐享其全无险则宣和靖康受其病国家都燕北有居庸巫问以为城南通大海以为池险与水共之而乃自塞其利者何也都燕之受海犹凭左臂从腋下取物也元人用之百余年矣梁秦之所不得望也今举国而聴哺漕河者何也一夫大呼万橹皆停腰脊咽喉之譬不可不虑是疏也即搢绅大夫睥睨王公者有不心折唇噤者乎公前后大防亡不讐者固预讐之也故曰非常之原黎民惧焉及臻厥成天下晏如也夫连数十万之众拒敌于千里之内而破降之不为非伟功然犹之乎决痈疽平疻痏漕海以辅河使国家无忧乎腰脊喉咽人一日不食则困七日不食则毙此其功寜痈疽疻痏等也元有国时举全台而付之清瑄辈黄金虎符万户以下出入其手召募徧东南而莫之问清瑄故自以权利败然国用足而民不扰失在人不在事也衰季政痿弁髦财赋之地而弃之人主仰吸息贼口而卒与俱败事与人俱失矣今受事漕海者有如王公及潘君其人不亦得哉顾所以委寄之専否报赏之隆防鼔舞裁成不惑不倦称毋失事者在廊庙诸君子而已王公名某字新甫甫强仕厯诸藩臬长有所不可輙投劾归卧临海山中著书数十万言皆谈皇王经济之略天子异而用之潘君上海人
　　楚辞序
　　梓楚辞十七巻其前十五巻为汉中垒校尉刘向编集尊屈原离骚为经而以原别撰九歌等章及宋玉景差贾谊淮南东方严忌王褒诸子凡有推佐原意而循其调者为传其十六巻则中垒所撰九叹以自见其意前后皆王逸通故为章句最后巻则逸所撰九思以附于中垒者也盖太史公悲屈子之忠而大其志以为可与日月争光至取其好色不淫怨诽不乱足以兼国风小雅而班固氏乃拟其论之过而谓原露才扬已竞乎危国羣小之间以离谗贼强非其人忿怼不容沈江而死自太史公与班固氏之论狎出而后世中庸之士垂裾拖绅以谈性命者意不能尽满于原而志士仁人发于性而束于事其感慨不平之衷无所之则益悲原之值而深乎其味故其人而楚则楚之或其人非楚而辞则楚其辞非楚而防则楚如刘氏集而王氏故者比比也夫以班固之自异于太史公大要欲求是其见所为屈信龙蛇而已卒不敢低昻其文而美之曰愽丽雅为词赋宗然中庸之士相率而疑其所谓经者盖其言曰孔子删诸国风比于雅颂析两曜之精而五之此何以称哉是不然也孔子尝欲放郑声矣又曰桑间濮上之音亡国之音也至删诗而不能尽黜郑卫今学士大夫童习而颁白不敢废以为孔子独废楚夫孔子而废楚欲斥其僣王则可然何至脂辙方城之内哉夫亦以筳篿妖淫之俗蝉缓其文而侏鴃其音为不足被金石也借令屈原及孔子时所谓离骚者纵不敢方响清庙亦何渠出齐秦二风下哉孔子不云乎诗可以兴可以怨迩之事父逺之事君多识于鸟兽草木之名以此而等屈氏何忝也是故孔子而不遇屈氏则已孔子而遇屈氏则必采而列之楚风夫庶几屈氏者宋玉也盖不佞之言曰班固得屈氏之显者也而迷于隠故轻诋中垒王逸得屈氏之隠者也而畧于显故轻拟夫轻拟之与轻诋其失等也然则为屈氏宗者太史公而已矣吾友豫章宗人用晦得宋楚辞善本梓而见属序岂亦有感于屈氏中垒之意乎哉明兴人主方笃亲亲右文之化公卿大夫脩业而息之无庸于深长思者用晦即不能嘿嘿亦推所谓雅颂而广之尔是则不佞所谓叙意也
　　五岳山房文稿序
　　王子曰盖隆庆间有淮阳守陈君玉叔云余不识玉叔识玉叔之父宪大夫公博雅长者也已玉叔与余仲懋防稍得其为人已又从仲所得其诗最后玉叔以其文来余读之盖三得而三为心折也明兴世世右垂绅委蛇之业士大夫作为歌诗以绍明正始之音雝如矣至于文而各持其门户以相轧卒胜卒负而莫有竟者其故何也尚法则为法用裁而伤乎气达意则为意用纵而舍其津筏畏于思之难信心而成之苟取其近者嚣嚣然而自足耻于名之易钩棘以探之务剽其异者沾沾然以为非常夫其各相轧而卒莫相竟也彼各有以持其角之负然而不善所以为胜者故弗胜也吾来自意而往之法意至而法偕至法就而意融乎其间矣夫意无方而法有体也意来甚难而出之若易法往甚易而窥之若难此所谓相为用也左氏法先意者也司马氏意先法者也然而未有不相为用者也夫不覩夫造物者之于兆类乎走飞夭乔各有则而不失真迨乎风容精彩流动而为生气者不乏也彼见夫剽拟而少获其似以为真曰吾司马左氏矣所谓生气者安在哉任于才之近一发而自以为生色曰何所用司马左氏为不知其于走飞夭乔之则何如也玉叔文亡论所究极庶几司马左氏哉不屈阏其意以媚法不骫骳其法以殉意裁有扩而纵有操则既亦彬彬君子矣盖玉叔三十而其业成终不以自安走一介不佞曰将就正也非以防扬大人也呜呼后玉叔而相继为是业者守此明文可以竟矣玉叔故蚤贵居恒自称五岳山人以见志焉是故曰五岳山房文稿凡十一巻
　　太宰杨公献纳稿序
　　此少师蒲坂杨公前领吏部所献纳也盖肃皇帝时方北急边则公一帅宣大再帅蓟辽有制府奏议防又南急倭则公再入大司马有本兵奏议天子方彻纩而惟公是聴公所条画朝上夕报可以故敌数徙王庭大漠北倭酋先后授首而防故相子网吏贿吏以贿成俗天子与后相徐公谋得忠公清亮之臣表率之公始辍兵部为吏部一入吏部而燕中士大夫晨兢兢之曹署奉职无害归而阖门养靖苞苴逆折数百里外天下之台府监司惴焉唯三尺之是畏専精其志意于民而亡内顾公大指在于登进天下之贤士大夫以共理天下肃皇帝时操切之柄在上公故婉以通其意荘皇帝时人主共已而靡可否公故直以信其志不佞不能为公役窃窥疏中所论説人才扬防潜徳津津乎其言之也其有所擿斥懔乎若霜雪之寒也然其意恒不使所夺者胜乎所予者夫有所予斯人乐为县官用有所夺斯人自爱而慑公议夺不胜予斯天下之用不见乏而才恒至有余故事给事御史封事有所弹射则多唯阿靡敢争见以为不唯阿弹射则必受中指公亡所受指第防隲其人志行与国家大体有不合则坚持之给事御史不敢以故事必公聴退而未尝不服公之裁也即给事御史言不当而上有所谯诃公必为宛转力解不聴而给事御史以罪罢去公非久輙入启事中又不聴而公又执如初久而未尝不行公之荐也天子注国用则舍户部而问公注邉计则舍兵部而问公公竭赤荩以应之不自疑非职即二卿亦不敢以职疑公廹而未尝不受公之算也抚臣越在万里外又生平所未接一旦待罪引罢公有所奨留的的中窽或微辞以见风或托事以申规未尝不若耳提而面诲之也乃至公所列上两辅十三部郡国员阙因而条示要害胪利便土风民俗灿如指掌矣公既用积直忤新贵人谢政去天子思其效复起公田间以太宰治大司马今上初还领吏部奏最进少师当公之再为吏部距其初未几獧劲进而事已少变矣国典亦有所出入公力持之所刬培第各取其尤者而人人自砥改公三为大司马再为太宰弼亮三帝海内以公进退为轻重即四夷觇公安輙逡巡避引无所发其桀骜之气公真柱石哉抚吴张中丞肖甫得公疏稿谋梓行之以儆百有位而教夫嗣公之志者属序于世贞世贞谢不敏则又私自念以诸葛武侯之忠勤姚文献之开济裴晋公韩魏公之宏重千载而下读其书犹思为之执鞭而不可得况可以当吾世而自外公嫌于援上輙有避也天子今益向公所以格心于密勿之地称不言而喻者殆又进于是哉不佞固跂予望之矣
　　青藜阁初稿序
　　始希仲守尚书仪部郎所上宗藩封事凡数千万言余得之伏读而叹曰世乃真有晁董哉借令不佞一旦预末议细旃之上夫安能须防寝也而防希仲所上事下大宗伯不甚讐迁为尚寳卿心厌之请急归里已稍稍出其诗所谓青藜阁初稿者以属余勘校未几而新都士人有为谋之梓矣希仲书来曰是非余志也夫是非余志也夫然而余不为之尼者不以名计也将以受诸先生裁庶几于异日也希仲诗五七言近体长安中诸什多宏整而丽七言翩翩自雄独于五言古寄兴建安阮公间至其为谢监视初日芙蓉不知所上下七言絶李供奉王江陵遇之当把臂入林矣嘉隆而后海内故多诗人则亦多能知诗人于余言合不合亡论顾独论所以名诗意曰青藜者汉中垒校尉向遇太乙老人事也中垒繇宗室子列九卿入賛尚书备肺腑不为不遇然于官数踬数起所上书亦数上而数报闻其慨然忧外戚之尾大而宗国之鱼馁郁抑侘傺不得已而托之九叹以拟骚为志则可念矣希仲起民间徒步取九列以其职虞宗戚财用之交困仁义俱屈而不胜欲以其术变救之言甚危指甚美而顾不甚雠希仲果无意乎哉夫中垒属在内而忧及外希仲职在外而忧及内俱不可不谓之忠然使二君子才敛而托之空言而谓之文若诗天下亦遂羣然而目之曰文人曰诗人此其时尤可念也第今天子冲圣哲辅佐之千载一时赓明良而賛喜起以此待希仲而诗亦无不可若所云庶几异日者不佞固从诸先生任之矣
　　东壁遗稿序
　　余幼则侍先恭人归其外王大父刘翁家刘翁竒余而叹曰见孺子令我思蒋生蒋生者其妇弟焘仰仁也仰仁故乐亭令原用遗腹子十一而补郡诸生十四试应天文誉驰诸公卿间又三载而卒当未卒时尝梦上帝召为丹台记以太夫人老辞不得録而秘之既卒而见梦于太夫人者非一是时祝京兆希哲为外兄弟叙其事甚详刘翁既为余言蒋生已出一编示余曰此生公车业也夫自国家设为四端以试公车士而其最近理而逺格者莫如经书义自经书义名而文别为古今若论而表而防则亦古文辞之属耳士又日降其格以传于经书义总而名之曰时而倍于古益逺矣当成之际吾郡独吴文定王文恪二公能精于其业间传以古意今观生所譔着其材气固亡能逾胜之要亦有不尽倍古者即不死奚可量哉京兆纪虽近诞君子所罕言然吾闻之王子晋十五而示师旷以賔帝之期林杰六嵗而文十六而有驯鹤之异而其化期则皆十七盖并蒋生三也岂天地美灵秀异之气虽假之人而旋靳之抑所谓十七者其璞多未琢而丹台帝辰之职为更宜耶今年春与生之从子按察子徴遇于楚中则所谓一编者已行世而属余序其首子徴意不忍泯泯生名耳余则谓君今宦岳阳岳阳时时有谪仙人防倘问而得其所谓丹台记者即兹编行而与吴王二公并亦土苴也














　　弇州四部稿巻六十七
　　钦定四库全书
　　弇州四部稿巻六十八
　　明　王世贞　撰
　　文部
　　序十三首
　　新河集序
　　新河集成诸颂大司空朱公功者亡虑数百家文亡虑数十万言虽其言人人殊要之大公功而危公之所以功不易则若一也世贞受而叹曰今之所羣然而颂公者与昔之所齮龁公者其人非耶则何啻霄壤焉盖嘉靖末河决而东注自华山入飞云桥截沛以入昭阳湖于是沛水逆厯湖陵以至谷亭四十里其南溢于徐为浸俱破漕天子闻而闵之咨于众而得朱公以大司空兼御史大夫往治诸河抚漕中丞监司守令悉受束得一切便宜行事众或谓濬旧河便公独曰不然夫黄河之为决也若大盗然汉武帝竭天下之力至人主沈璧马从官负薪石而后仅胜之而为立宣房宫作歌以侈大其事説者犹以为不若避之便所以避之便者河不与漕争道也今河与漕争道矣乃至欲隠河之害引而为漕之利是延大盗入室也故势不得避则逆而捍之势得避则顺而徙之夫徙与捍之间而吾识其説矣中丞盛应期者尝议别创河南阳折而南东至于夏村又东南至于留城以通漕事中废公行求得故阯喜曰是迂可避决而近可漕也防之役夫可九万有竒金钱四十万有竒粟称是条上之报可诸言濬旧河者交难公曰河性宁有常及旧河独不能及新河耶今朱公凿空而劳十万人之力损县官之金钱数十万缗粟称是一旦捐而予溃河不知何以称塞也当是时天子意不能无动而独朱公屹然于橇檋畚牐之间以与士卒共甘苦诸伛偻胝胼之众不以咨而以颂天子亷知其状乃稍益信公逾嵗告竣河亦引分去嵗漕受计如约玺书娄下赐金迁官加等昔之所羣然而齮龁公者转而为颂矣自是更三朝人主愈益唯朱公重重在宫殿山陵则公召而北重复在河则公复借而南公且以司空百揆矣乃集郡公卿大夫士之言而梓之曰吾非敢以侈大如前人也夫孔子之圣焉从政而不免毁公孙氏之贤为郑焉而不免毁且吾安知始吾闻之汉将军充国之言曰吾年老矣爵位已极岂嫌伐一时事以欺明主哉兵势国之大事当为后法老臣不为陛下明言兵之利害谁当复言之者夫进而疑功退而疑名乃不一避焉而务为实以示夫后之忧社稷者何昔臣之忠笃恳厚若此夫今而后知国家之于决河在徙与捍之间也河之为漕害而不为漕利也任事之贵勇而任人之贵専也则在兹集矣夫是故世贞亦不以为公嫌而为之序
　　张肖甫集序
　　世宗朝而肖甫为令滑则从其旁大府守攀龙防已繇髙第八郎户部则又从他曹郎中行臣防而不佞世贞亦与焉是时攀龙軰廹言诗而肖甫稍稍兼吏道其令滑循良为天下最非久輙散去盖二十年而不佞起家副宪饬魏兵则其后更一人肖甫代后稍迁长山西臬则其后复更一人肖甫代迨不佞庐居而肖甫以御史中丞来抚吾吴矣一再过从脩布衣饮懽甚而间出所着诗文若干巻以示曰子以为奚若不佞受而读之而后乃悉肖甫也夫文章之与吏道其究若霄壤然然其精内通而无所不容者物情也故辞士之为辞以所见无非辞者必欲求髙吾思逺出于物情之表而后快法吏之为法以所见无非法者颠倒束缚于三尺之末而不能求精于物情之变而后安彼无论其不相通而已其所以为辞者偏而所为法者拘也故举尹翁归朱愽辈而授之管知其无当于语千里之竹百吏之牒以授嵇阮李孟诸公恐亦未暇辨也度肖甫宦迹满天下所至赫赫声流吏民间然其大指不为法困以物情有当足矣其防迹满天下山川土风眺览酬应日接于吾前而日应之语法而文声法而诗舂容而大寂寥而小虽所探适结搆者不一然大要不欲出物情之表而后快也境有所未至则务伸吾意以合境调有所未安则宁屈吾才以就调是故肖甫之才恒有余而意无所不尽为其剂量吾党之间能去太甚而独称通明士者固不特文章已也肖甫家铜梁为蜀人蜀挟岷峨之秀滙为大江以故多文章知名若司马长卿扬雄王褒其人然于政术寥寥焉彼岂亦求髙其思于物情之表者耶今搢绅大夫称公卿之业则无如西京而其于文章亦不能无推西京肖甫甫盛未艾所以益究二端之际以不朽后世者不佞固为日待也因稍为论叙之云尔
　　凌旻赫蹏书序
　　王子曰盖余尝为吴兴凌大夫叙书牍云居数嵗而复为大夫孙旻序所谓赫蹏书者何以称赫蹏也按班史赵后传箧有裹药二枚赫蹏应劭释曰薄小纸也旻之为书大者数百千言矣称赫蹏示抑也夫何以再为凌氏叙书牍也凌之先至旻业文章无虑数辈而独旻与大夫最着度旻与大夫他文无虑十余种而独书牍最着夫书牍何以最他文也人固有隔千里异胡越大之不能抒丹素细之不能讯暄凉矣得尺一之札而若觏是以笔为面也有卒然讷于口不能以辞通矣归而假尺一之札上之而若契是以笔为口也故夫他文之为用方而书牍之用圎也意不尽则文尽则止繁简因浓淡而摹而不务强其所未至故夫它文之为体方而书牍之体圎也书牍之所称最他文有以也盖旻之于他文工矣意独爱其所撰书牍既抑而名之赫蹏而顾以序请曰不幸有霜露之恙即一旦不讳谁为定予言者夫旻之年甫二十四舍而就医药何恙不已而戚戚焉身后之是虞以予之倍年而长旻者何觊哉虽然子产蕞尔郑耳一辞命之善而晋楚视为宾国而不敢易至于今诵之不衰是多贤豪长者防有所折行而事之者宁非书牍力也旻即不尽假是以为天下后世知然所以知旻者要在是乎哉
　　检斋遗稿序
　　嗟乎天固有定有不定哉君子幸而值其定不幸而值其不定然所谓定者何寡而不定者何众也当成化末李孜省窃天宪而万眉州隂附之天下之士气日削其八九于二奸之门而值天子即大位方欲有所更署台谏噤莫敢先发而麻城李君以一进士独奋然上书大略谓人主之法不可防而权不可下移宜裁抑中贵人广言路正纲纪一风俗且荐故尚书河州王公竑三原王公恕可大用南京刑部郎林公俊思宁司理王公纯直言当褒显时中贵人恚叚诏召公入左顺门诘责甚峻公不为动所以条对甚辨犹坐谪丞咸宁而亡何三原公拜太宰贤公擢为兵部职方主事公主事仅十余日而以吉舍人文疏忤防逮株累谪兴隆卫经厯兴隆故鬼方地也公不鄙夷其吏人而为之爬搔其垢数据理上事台省咸报可当是时天下向慕公之风采若景星庆云以为旦夕且柄任而公竟用入贺至商河溺死矣其同公志而最贤者邹先生智由庶吉士谪至石城以寒死丁先生玑由中书舍人谪稍迁至蜀臬亦以溺死夫中贵人大臣能窃天宪以谪斥公辈而所谓寒死溺死者则非其所能办也曽未几而天子大覸习政治耆喆登用相与脩虞夏明良之业即欲有所建白者不能出其智以髙于一时已成之政毛举细过即有之而亦不能大有所指摘欲有忤而名髙也者骊龙之颔已去其脩鳞无所繇而就其名当是时贤者之天定不十余载而又变矣是故属天之未定也不特小人之所巧排而峻诋往往与天合而天亦巧为之用若所以死公及邹丁二先生者然借令公不死亦不过正间一名大臣而已距于今使人竦然闻公名而髪立读公文与遗事惋然而心痛奕奕韡韡精神流行于三楚而有不死者天亦未可不谓定也公为诗文咸明婉有致其于奏疏公檄剀切中事机虽再遘贬隣鬼魅杂侏鴃无几微不平之气亦不以迁客自髙旷佚于职乃其直节素志隠隠溢毫素间亦自不容掩也公殁且九十载而世贞宦防楚公之孙某出其集而属为之序因得以卒业焉独世称公成进士时万眉州使其孙文璧邀致其家题画鸠公为诗讥切甚着眉州衔之切骨今其语不存岂遗之耶抑有所讳耶世贞不敏为叙所以而因叹夫天之定不定不足以忧贤者而忧世道也
　　古四大家摘言序
　　周衰天子之统散而列国经统散而诸子家言各持其彊以相角其民人日谻于干戚而为士者日析于觚舌然大要以顜析利害竞长短于蛮触而已独荘周列御寇者出而跳于一切之外荘生之为辞洸洋猋忽权谲万变列氏时出入而稍加裁至汉而淮南子出其言不尽繇一人其所着载兼括道术事情最号总杂而文最雄乃左氏则采缉鲁史而自属以已法以为春秋翼盖天下之称事辞者宗焉汉又衰浸淫而为六代彼六代者见以为舍璞而露琢不知其气益漓而益就衰昌黎河东氏之所谓振起六代之衰欲以追四子而犹未逮也宋则庐陵临川南丰眉山者稍又变之彼见以为舍筏而竟津不知其造益易而益就下明兴正间学士先生稍又变之非先秦西京弗述彼见以为溯流而获源不知其犹堕于蹊也夫所谓古者不能据上防以厌羣志而一时轻敏之士乐于宋之易搆而名易猎羣然而趣之其在嘉靖间而晋陵为尤甚闽人施君某来莅郡即出其手所纂荘列左氏淮南四家语之尤精者以属诸生华露而梓之曰吾敢谓足以蔽先秦西京乎哉谓足以例也敢以是而废宋乎哉欲习宋者知宋所繇来也夫习宋者以易而猎易思易而不得于防极必厌名易而无当于实极必败未有不自悔者也夫宋所繇来者非它也是四子之遗法也则又曰夫习耳者其以左之诬荘列之诞淮南之驳讥余哉余非龊龊为理道设也其以余之删而谓余割裂哉余不欲以其瑕受摘也华生既梓而将施君之命而问叙于予夫施君惠政着晋陵不易屈指数窃以为无大是举能使习宋者进而求之古晋陵学士大夫将尸而祝之矣
　　郭光禄南征实録序
　　夫嘉靖之季则余所难言哉天子北急敌士大夫餙而谈敌南急倭士大夫饰而谈倭唯上亦以其饰之也稍急则士骤而重稍已则士忽而轻而又防称将相者不比而防则角而嫉防则乗难而借行其爱嫉则乗难而借行其恶爱恶胜而天下之才望旦铸而夕铄而不自觉盖是时吾友有郭君静甫云君为御史而大司徒欲益三吴赋君争之彊辨之疾以是忤防出令闽中未几召入郎都官部超拜驾部郎中方议大举逐倭而司空赵某者故相严客自诡得上意奋身请受署为元帅驭其师报可相严廹欲就赵功而虞其弗支也以君数言兵事器之俾防佐其画君日夜驰至军鼓舞吏士前破倭焚杀大酋海等卤获以万计防上君仅用文吏格迁佐光禄而军中选愞隂请媾者挟幸觊有所干没者俱以不便君故交互为相严诬君隂私以见左而君事去矣相严既用言者谪君复用考功法覈罢未已而属给事御史刺摭君罪亡所得然亦竟夺其职归君归絶口不复及南征事益莳花木引泉构石斥买书籍以自娱盖又十六年而余北上君手一编见属曰子为我序之吾以纪南征始末耳固向者所絶口不谈也问胡以今及也则自循其发曰种种矣而岂以吾厌世弃耶光禄一尚食臣御史小黙能得之吾岂忍以七尺博五品浙之役聊以伸臣分耳今吾猥被上恩复故秩以寄息渔樵之上于愿逾矣吾安用喋喋为第用兵国家大计隂媾者几纵虎于藩落之内而授之噬干没者借口贵近而齮任事之臣豪杰不遂解体耶且也天下知相严之器我而不究其后谓我为相严者相严知司空赵之外许我而不覩其衷谓我为司空赵者司空赵外许我战而中实馁以我为形之者而交恶我抑何其自相盩戾也吾所以有兹録者欲为异日东南大计地耳盖余悚然而作曰夫嘉靖之季则余所难言哉虽然君故言之晳矣请授简
　　檇李往哲列传序
　　今天下称文献独甲吾吴郡而钱唐居其乙顾嘉兴当二方之中地独坦衍饶水稻禾蚕桑组绣工作之技衣食海内弗尽而人物则自明兴以及今嘉万之际益彬彬矣乃至纪郡乗者多阙略弗备而防其郡人戚元佐氏以文学着兰台建礼之籍者数年而以尚玺大夫请急归居闲无事乃益摉考故家琬琰之籍暨耳目所见闻人别叙次凡若干巻目之曰檇李往哲列传春秋书于越败吴于檇李即此地也不及明以前者为逺故逺易诬也戚君意以其郡先达若程中丞之死义项襄毅潘司寇之勋勚郑荘简之政术吕文懿屠宫谕之文学则学士大夫类能言之然往往袭声而不得其要领鼎显崇钜之臣或相率阿私所好而其他饬亷防循为吏师帅直谏明职归而食贫老死田畆者亡论其事何若语之人姓名人弗问矣戚君所以惧而有此书也昔者王仲宣为英雄记意欲以其时重于古襄阳之传耆旧汝南之传先贤则欲以其地重于天下戚君生檇李能使檇李之人重称明学士大夫能使明之檇李尤重不亦雄志跨昔哉戚君不独核于事又能嫺脩于文辞尔雅钜丽夫以太史公得短长而其叙战国之防臣侠烈炳乎跃如者不若春秋诸世家之寥寥也班孟坚之纪西京则子骏为多龙门兰台之客异时有绍明其业者于檇李亡劳笔削矣夫
　　潘润夫家存稿序
　　盖济南有李于鳞云而于鳞所亟称者非王生六七辈则其乡人许殿卿潘润夫袭克懋也殿卿故善王生而防于鳞没王生自岭右召过广陵一日而识克懋若润夫既以内悲夫逝者而又各自幸于鳞之所亟称者身相及也居久之润夫以其诗若干巻属王生叙曰敢徼灵于先友以不朽于下执事于乎不佞何言哉吾吴中盛文献彬彬阛阓诗书矣然好推尊其时显重者耳传而共为其名以故一徐庾出而语语月露一元白贵而人人长庆沿好成格沿格成俗而不可挽也乃润夫称为于鳞日相倡和然往往随发而自尽其才随遇而竞标其致各骋于康荘之途而无犯辙以故读润夫诗者知为润夫诗已为润夫行诗者行润夫诗已自是而济南之诗无阿格也不亦善哉润夫起家邑官数敭厯卿牧京兆以至贰转运夫夫隆万间循吏也岂其以是雕虫沾沾且也目之曰家存稿而以属王生叙亦岂刺促为名计识其善于鳞而不必傅于鳞以传者以见志耳殿卿克懋各有集大防亦类是
　　黄淳父集序
　　甲戌春二月余入领太仆过淳父是时淳父病矣而强起纳拜曰夫余殆已矣敢以不朽累子寻呜咽不能竟盖又三月而淳父殁其息某以其所着集请曰先子志也淳父自少为诸生即以古文辞着声而其于诸生业亦不废试凡数上輙报罢最后有所不得意遂谢诸生归淳父既不袭儒衣冠又不具隠居衣冠即楚服而见达官长者自如也所为颂雅骚选赋诔之属始务以精丽宏博自喜中年防白下稍变而趣澹辞雅调然其意不能无为工晩节益自喜为工语自淳父之工语出而诸郡中名能诗者争传写之纸为贵嘉隆之际即东南诸诗人不能先淳父而指屈也淳父固絶口不及一第顾其中不能无恨之意托冲举黄白之术以少伸其志而行之輙不讐竟怏怏而死居恒计衣食不能卒嵗而后先所蓄置古敦彛法书名画即号好事家不能过也淳父负耿介有至性其他行甚多余不叙叙其诗曰士业以操觚无如吾吴者而其习沿江左靡靡或以为土风清淑而柔嘉辞亦因之北地武功诸君起中原自厉其格以求合古而不能尽释其豪踈之气吾吴有徐廸功者一遇之而交与之剂亦既彬彬矣而不幸以蚤殁乃淳父能剂矣夫辞不必尽废旧而能致新格不必步趋古而能无下因遇见象因意见法巧不累体豪不病韵乃可言剂也今吴下之士与中原交相诋吴习务轻俊然不能不推淳父之精深中原好为豪亦不能以其麄而病淳父之细者淳父真能剂矣淳父之皇考曰五岳公博雅知名士其所著书亦余序之五岳公务博综而淳父善専诣乃余于淳父言尤无间云
　　类隽序
　　自汉时学士大夫以经术行能相髙不龂龂为琐屑之学即啬夫以利口斥焉然贰负见表于中山三觞流迹于洛水则不克以臆对而述家所由兴矣齐梁之君臣既务为组织雕缋不能运独至之意而一时风靡者大致有二应制则巧迟败于拙速徴事则伸多胜于屈寡至博学宏词之科设于唐而其用益廹矣故白氏贱之而其书曰白仆仆者役使之也一曰白襆若取以襆衣也然学士大夫往往起田舍逺于金匮石室之蔵壮者役于生而晩者窘于余其力不能得之即得之矣而东西南北唯朝夕之是逐夫惠子之五车纷如而安能以充后乗也故夫善类书者犹之乎善货殖者也当其寡以多之用也吾友郑山人年三十余即厌经生业弃之而杜门为古文辞吴中号阛阓诗书山人多所假贷分晷而受之輙成诵中年而其所为古文辞称于中原赵康王闻而聘山人立谈而贤之曰生非所谓行秘书也耶趣授传舍美酒梁肉大飱已又曰生为我成一书其槩若徐坚之初学记欧阳询之萟文类聚已给笔札颇出其所蔵书毎奏一篇輙称善而防山人以二府辟北防京师见少师华亭徐公而语之故徐公复大贤之曰此吾窃有志焉而未之逮也因谓山人采而唐以前毋略略惜其遗也宋而后毋广广恶其杂也宁稗而竒毋史而庸宁巷而雅毋儒而俚山人拜受教又二十年而书成名之曰类隽以所类靡匪隽者则康王久捐国矣徐公亦谢首揆归其乡而山人老开九袠然尚能不废其业一旦以属余曰吾业谋于赵嗣王共剞劂矣吾子好为一家言以吾之不得当也虽然其谓我何余谢不敏则曰子书成而懈夫豪杰之士以无事殚力于学则不可然使途之人亦或尽染指焉以立取而立应而无腐相如之毫也则亦唯子之功谓康王诚贤王矣刘孝标作类苑而梁武以人主之重不能见推诩顾集诸学士为华林要畧以髙之康王不爱赵赀与书以共山人笔札而成山人名康王诚贤王也山人名若庸恒自号虚舟以见寓云
　　戴金吾御戎策序
　　余守尚书刑部郎而戴君伯常时以推择为金吾缇骑长间过从谈艺甚适已稍稍闻其直金吾狱而故相夏忤防系当死相严恨之甚以属君俾甘心焉君谢勿应而大司马聂贞襄公以平阳守事逮君师事之与谈王氏良知之学其帅陆撼之君亦弗为动余雅以贤戴君而防余出宪青齐罢归里再起藩臬始入领太仆别君者二十年而君亦用勲娄迁大校遂擢禆其帅而且罢矣君业已六十余然鬒髪泽面与促膝环堵谈説天下事亹亹不倦已出一编书示余曰此所以志也盖君始为缇骑时中国即中敌凡再大入杀掠三辅吏民数十百万以去而我曽不能获偏师别酋之捷战则馁而不能合守则分而无所不寡君条为十事拟上之其大指欲捐国家数年储练精骑十万内地为数十伏俟敌阑入诱而深之入伏因大创刈其众而穷捣其王庭使魄夺不再犯又敌所恃以彊者我降卒半之其人岂无父母庐产之念为重购悬募将其才者而农其孱者十年之后且欲尽化为良民以合于剖藩篱成大家之义无论诸儒生见而疑即老将亦掩耳避去以为言大非任而顾其中所以转弱而为劲易劳以为佚衡主客变离合宻节详目之妙用独君自言之而自信之以为必效也而聂公与相国徐公赵公亦后先能为知君以故君得稍迁而大帅陆隂恫喝君毋遽上书君亦念诸公非能尽我即上书且以为希进而意津津殊不能已乃遍攷三代而至于明凡所以备边故事得失长短每边吏文武奏计上公车輙访问叩赤白囊竟而后已而卒断之如疏指所云而加悉凡四十巻余谓君书成而官以罢一旦县官缓急借君以阃之外寄君尚能作伏波将军据鞍矍铄状耶君谢有之然阃外不过一帅寄即斤斤责工吏民板筑障堠间及从轻骑逐数级半资之赏我故有所不能也且以一阃帅縻我大司马则不若采吾书而委之大司马庶几膺惩薄伐之用哉而今单于方脩呼韩邪故事向化而称外臣亦何所借吾书为第闻之岐伯秦越人天下之言药术者神焉而其所遗书简奥而多秘非沈思者不足以得之令与李杲朱震二三子角术程验不可同日语然为术者之习其书固易之而当于疾也今弁鹖业武事者人口韬畧手孙吴而不能一究之用借令异日有以边事棘而不弁髦吾言庶几其尚足验哉余固惜戴君之不遇而嘉其意之近厚而有余忠因为叙次其语
　　王少泉集序
　　楚于春秋为大国而其辞见絶于孔子之采至十二国之风废而屈氏始以骚振之其徒宋玉唐勒景差辈相与推明其盛盖逾千年而有孟浩然及杜必简子美之为之祖若孙者复以诗显又几千年而为明徳靖之际王稚钦氏出而张廖诸公继之自张公以气雄而廖公以辞逞稚钦最号为髙华然不能毋见才役而少泉王公稍后出独能折其衷公于意非不能深不欲使其淫于思之外于象非不能极不欲使其防于见之表才不可尽则引矩以囿之辞不胜靡则为质以御之盖公之诗若文出而好驰骛者俱恍然而自失也余初为郎燕中与公从子故御史宗茂同年雅相好试余以公集读之以为今即今人未有儗以为古即古所不之见问而后知为公公于诗若文不作贞元而后语然能脱摹拟洗蹊迳以超然于法之外不得以一家目之也公与稚钦皆繇髙第读中秘书非久皆去为他官故无所染于习自致其境于古而公尤工行谊长节槩居官所莅有声迹然仅再命至佥臬而用公事罢余之见公集后二十年而宦防楚谒公里中公颀而长白晳飘须非复人间人也出其集加于昔者半而示余曰身隠矣而焉用文之虽然不可以当吾世而失子也其姑以识吾之所至而已夫不佞乌足以得公所至第览之渊然色而诵之铿然声婉而章宏而典竒而弗棘庶几风人古典之遗乎夫张廖姑所弗论公蚤达类玉勒必简然不为丽词淫声以祈主悦沦落不偶似正则子美然无怨咨感慨不平之气以见时左而天子亦竟遂能知公使千载之后不为公废巻而叹息也公楚之京山人名格字某少泉其别号最后天子诏用公以年至不之强进太仆少卿故予云然
　　青萝馆诗集序
　　于鳞盖尝铨子与诗得十五之一而行之且许为之叙而亡何于鳞没矣伯玉叙而其略曰人言李何故相驩卒以名髙为敌国乃子与严事于鳞元美直将尸而祝之二子周视中原亦首推毂子与夫元美者不佞贞也而又七载子与所为诗日益富将有所续而合而其自铨视于鳞则益苦顾意怦然必欲推不佞为之序夫不佞言而无所当于作者固无论即不佞言而少有当于作者以蕲信于天下后世而天下后世固已防伯玉之叙而窥其后是必曰伯玉夫乃为訑而坐受成也抑苏代有言周地贱媒为其两誉也若子与之与于鳞元美也是不为名髙敌者乃相媾而为名髙者也夫以伯玉叙而疑余以余序而疑子与之诗又何取裁焉乃子与意不已曰非以子媾名也以子之一言而为艺苑衷庶几余自信云尔记不佞初识子与时子与业已壮有防大人名而一旦见于鳞而悦之尽弃其学而学焉即有搆而亡近于建安三谢开元大厯弗出也出而亡当于于鳞之首肯弗存也凡与子与故倡和者或挽之或摄之或訾笑之而子与嚣嚣然而弗顾者三十年一日矣则子与之自信孰甚焉度子与生平诗今铨者仅十五之一而其所谓十五之一则皆其见于鳞以后者也其见于鳞前而脍炙学士大夫口者余犹能忆之子与削而亡所恡也夫子与亦讵必余一言而称自信哉伯玉又亟谓孝庙时有李何而副以徐昌糓谓子与继之若二徐云惟献吉之序昌糓曰大而未化而操觚之士讵今为昌糓扼腕者胡以未化耶愚则谓昌糓之所不足者大也非化也昌糓其夷惠乎偏至而之化者也若子与之于古近体庀材宏矣养气完矣意象合矣声实衡矣庶所谓充实有光辉者哉语有之行年六十而六十化子与甫六十自是而往皆化日之日也将化境之境也夫不佞请执简以俟


　　弇州四部稿巻六十八
　　钦定四库全书
　　弇州四部稿巻六十九
　　明　王世贞　撰
　　文部
　　序十三首
　　少保王公督府奏议序
　　贞不佞待罪晋臬而是时少保蒲坂王公以御史大夫都督云中上谷诸镇属套大帅谙达之诸孙巴罕鼐济者阑入边请降未几而不佞用忧去数从田间传邸报大帅以鼐济故欵塞缚叛人枭北阙下逺藩受吏受封号请世世比于属国而王公亦自大司马宫保四命而至今官予世禄亲军锦衣太学上舍亦再三而其锡有蟒绣防蹄勲亲所不敢望者天子既用威徳臣古所不臣告庙饮至以风四裔梯航重译之邦相望于道路而王公独受上赏人主所以宠灵而光大公者非一天下固人人颂王公之功而犹未悉其所以然迨不佞入备九列以通家子谒公始得公所着督府奏议者伏读之乃作而叹曰天下能颂王公功不能颂王公所繇功也天下之名知公者以公不战而屈敌能收功于易而不知公之所以屈敌其难固百倍战也当鼐济之始入塞也边吏以为一孤童亡所系于国轻重而公独亟为上言此竒货可居谙达即急之因而为市谕以执送叛逆赵全等还我为优待而遣之隂中其防犊之爱而制其命其次谙达即不急之我因而抚纳如汉质子法使招其故部居近塞谙达老且死而杭台吉立势不能尽有其众然后以一屠耆谷蠡秩覊縻而置之塞外其与杭台吉媾我则两利而俱存之其弗与媾我则兴师以翼之外不失兴灭扶危之名而内收其力报曰可盖不待发公之次防而强敌之父子以及他族若按之股掌之上而惟我所使矣然是时敌方拥十万众压境不能无所邀求而老将利卤获不欲兵寝恣为恫疑虚喝廷臣守见故常议汹汹不决夫外有不可测之敌情下有不一之将心而上有不一之廷论公谓不蚤断则大事去故外扬兵以胁敌而内示之忠信挺言辨争以胜盈廷之议而后事始决借令公一当生部长平冠军之属粟彀骑而躏蒲类逾臯兰衅温禺尸日逐不过下军令申约束取决片言聴挥于一尘尾而已吾故曰公之所以屈敌其难固百倍战也公在镇凡三嵗余后先所上疏积数十百万言不独能得敌要害使其权恒在我而不在敌至于练兵实选材官斥奸宄备要害诸可以鞭挞膺惩之具靡不备使敌晓然知欵我之利而犯我之害其言固班班可考也借令公果一当生部冠军长平之属粟彀骑而躏蒲类逾臯兰衅温禺尸日逐得志如汉时而王庭之南北骨白而燐青者岂尽匈奴丁零之属也耶夫中国之费不过数大县一互市而坐致十万之马敌空羣而归我苑圉之监我不发一镞而坐弱其兵使之日媮衣甘食遨嬉而废忘战事亡坚墉击柝之劳而安赤子于袵席之上其功又何啻百倍战也不佞尝读赵营平所上屯田封事与李太尉防昌集其论羗冦河北利害了若指掌以为孝宣武宗亡论明主即中人亦能辨之何况隆万之际称明良者哉夫晋蕞尔侯国也林父以奔北之余仅败一赤狄于曲梁获赏狄臣千室而为之主者士贞伯亦遂有衍之县魏绛因无终之请纳虎豹之皮以请和而晋稍得志于郑遂举郑之歌钟镈磬女乐之半以酧绛而享金石之奉乎陪臣天子所以宠灵而光大公者度不为侈也贞不佞窃因公之属而为叙其所以令后世知御戎至明而始有上策其与营平防昌灼然并传哉
　　章给事诗集序
　　自昔人谓言为心之声而诗又其精者予窃以诗而得其人若靖节之言澹雅而超诣青莲之言豪逸而自喜少陵之言宏竒而饶境左司之言幽冲而偏造香山之言浅率而尚达是无论其张门戸树颐颏以髙下为境然要自心而声之即其人亦不必徴之史而十已得其八九矣后之人好剽写余似以苟猎一时之好思踳而格杂无取于性情之真得其言而不得其人与得其集而不得其时者相比比也当余成进士时与同舍郎李伯承为诗颇有声而章君景南为行人出从一苍头羸马敝衣骤而见之不知其为官人与之语亦不知其能诗者间一过从章君陋巷席扉香一缕出其虩而始知有君煑茗匡坐徴其诗数篇相与吟咀怳然而若置身于陶韦之间而厌吾曹之工于藻也已稍与深语则无非诗也者徐而察其眉宇则亦无非诗也者然章君既用郎髙第补给事时上讳言立太子而君首上章立太子忤防几中竒祻少解引疾归卧金华山中予既骤得君而骤失之日夕复望其起而报君逝矣君之卒其乡之搢绅先生惜其人相与请而祠之学宫惜其诗相与梓而行之世又二十年而其子某属余叙而余始尽读之然后知君之诗非君之诗而陶与韦之诗也有所取至于篇则无问句有所取至于句则无问韵意出于有而入于无景在浓淡之表而格在离合之际其所以合于陶与韦者虽君之苦心君亦自不得而知也陶韦之言潇洒物外若与世事夐相左者然陶之壮志不能讐发之于咏荆轲韦之壮迹不能掩纪之于逢杨开府彼虽仅有以自见要之皆非其得已者而君之壮独能用之于立太子防天下不以空言少君则尤可重也余故备着之欲使后世知有能以心之声而为诗者章君其人哉章君其人哉
　　华阳馆诗集序
　　大中丞宋公望之以其所着华阳馆诗集授余郧中而曰子其为我序之余昔守尚书比部郎而公繇令髙第拜御史间一再过论诗公气完而才髙所造语必惊其坐人而自是出按鹾河中移疾归超为廷尉丞出牧方州佥臬事进为副再踬再起入佐太仆复佐廷尉以至今官凡十余政自少而壮而且老几三十年所经繇秦晋梁燕赵魏闽蜀吴楚之地数千万里其旅予旅奋轩轾牢骚伛蹇异态公时得之以益吾变江山之诡特险絶土风物之羯羠柴虒莫可诘究公又时采之以益吾竒而中不汩凡公之诗遇所最获意而不加扬有超旷而无徳色夫是以无奓音遇所最拂意而不为屈有感慨而无不平夫是以无促节其铿然者中金石之声然宫有适而商随之其灿然者皆天地之色然意有造而象发之夫是以和平与鸿爽虽相为用而恒为之主説诗者谓公五言出入建安见于拟李都尉而下可味也七言有唐初四子风见于帝京篇可咏也近体五七言要皆有右丞嘉州之致而间入于刘文房余谓此仅得公之似而已公之所繇造与其合出于机而入于境虽公亦不得而自知之也嘉隆之际公既不尽得于遇而天下事又间有蒿于目者不得不托而为风公今益贵用事圣主喆相喜起之声雝雝如矣清庙之瑟朱弦而疏越一倡而三叹非公其谁哉非公其谁哉夫歌咏盛徳大业余虽不敏将操管而从公之后矣
　　少保雨川葛翁行厯圗像序
　　世贞守尚书郎时而葛翁仅五十以少宰迁南大宗伯矣自班行中望之固甚泽而鬒也而世贞用投劾归里乆之起浮沉中外自以为若异世人而葛翁谢宗伯归天下虽欲伸翁之志而占其治于进不得已而强起之再迁大司徒归复起大司冦以至御史大夫盖世贞之入领太仆而其僚为翁之孙昕因以获侍翁翁之长台省二十年而家食居其十之七即无论翁虽世贞亦发鬖鬖白然而天下讳翁之老而艳其壮翁深沈寡言笑苐其出入人俱已目属之借以为乔岳巨溟能柱两仪而育万彚雨泽之所敷翕而翁顾逊不自居数上书乞骸骨人主强挽而褒嘉之者非一于是太仆出翁之像凡若干册以示世贞指而曰此其诸生而受经者此聴邑赋颂者此郎建礼署而视草者此领玺书棫朴多士者此訚如而旬宣者此侃如而臬者此以中丞开府者此佐统均者此洽神人于南者此地官而司计者此再赋归田者此司邦禁者此握中执法者凡翁后先垂二十政而其貌亦自稚而壮而强而渐以老其服自青衿而有冠服由黄墨银青以至金紫其发亦自緑而黒而颁以至白余不能尽辨之而其稍可识者则为少宰时与中执法二像耳太仆亟语余古之善貌人者敬君延夀外毋如韩干周昉干昉之貌汾阳王其妙至并其情性而得之然天下之不生识汾阳王者骤而示之而不能指其为何如人也若乃诵退食之委蛇则能状其优防而自得风赤舄之几几则能状其处变而不失常览雝雝肃肃之章则能状其葆和而履敬歌赫喧瑟僩之语则能状其威仪而恂栗虽千万里之外与百祀之后启其编而想见其人与其状貌犹跃然也何可以无子之一言世贞谢不敏则谓太仆子貌子之大父而已乎而予言何借哉即不以予言何借葛翁之自稚而壮而强而渐以老也其发之緑而黒而颁而白也是幻貌也服之有青衿而冠服也其黄墨也银青也今之为金紫也是幻饰也其莹若氷玉纯若金劲若铁而蔚若松柏者固七十年一日也更数百千载而犹新夫庶几乎周文卫武之所见称于诗书者哉盖未几而世贞借山南之节以出其明年葛翁以满六载当进秩逡巡不上计娄乞骸骨天子难翁之去而重违其请特拜太子少保驰驿归而至舆廪之续其在六卿者废于翁登第之嵗凡四十五年而后复举亦盛矣哉世贞属事省简乃追次其语以贻太仆为翁赠虽然翁杜机矣而且进于道毋所事余言矣
　　防名山记序
　　友人观察使何君振卿旷朗宏博纵心世外而尤邃于仁智之乐自其为诸生偕计吏敭厯中外足迹几天下半而君之所谓乐者不衰君凡遇佳山水必防防必有咏歌叙述之类而尤未嗛于志一日喟然曰严夫子有言州有九防其八夫以天下之名能防者而不能无恨于其一之所未至而况于余所逰者仅半也余且倦而必欲以余之年而尽余足以余之足而尽余目亦难矣则又曰庶几有少文之技以丹青余壁而又防舆我于丘壑乎哉然余室之为壁者几而天下之为名山水者宁啻十百千万也夫壁之不足以尽天下山水与余足之不足以尽余目均也既而豁然曰得之矣乃搆古今名隽之纪防者自大都而留京而五岳极而罗施鬼方之域若而山其水附之自汉应劭而唐栁宗元而至于今若而人自汉官仪而记而诗序而题壁者若而篇其有文而不获全者事而不获専者标韵蕞胜胪列而品分之曰胜纪曰名言曰类考为巻仅十七而其文已五十万余言自君之成此书则日夕侍其尊大人公虽亟荐亟起不复肯出为世用时展巻而一读其昔所防者俨乎其若归又若与其故人晤而其所未防者怳乎其若身之厯而目之遇也然自是探竒慕异之士踵相寻于君阈以问所谓记者君不胜其繁则梓而应之以广其好而属序于余余固尝仕宦踯躅于燕齐晋楚吴越间然其迹尚不能当君之半自岱宗太行匡庐防岭两洞庭张公善权桐庐外其胜不能得君之十三虽谬称同君好然不能尽废有司之辙而与樵夫渔叟穷其造独所蓄数十编虽不能尽如君间或有出于君之表者因悉举而归之而叙其所以嗟夫读君之书而可以无事防矣得其所谓穹如者奥如者渊如者以与心谋而可以无事书矣山河大地一切而空之则所谓穹如奥如渊如者亦陈迹而君之书亦可以无事吾赘矣姑以复何君君其首肯余否
　　吴汝义诗小引
　　休宁吴子行欲行其先人汝义之诗而介余友俞仲蔚来问序不佞尝读徐吏部学谟着汝义事状谓以侠烈贾隠江淮间所为诗跌宕雄起有风人之致今其存者仅百余章耳汝义虽好以吟咏自适往往多厌弃不复遗稿得年仅三十四以殁而是时子行甫十三意不忍泯泯其父既能走数百里而乞徐君状又能竭其搜拮匄请之力于厌弃之余盖二十年而得所谓百余章者赋诗岂必多即少陵氏亦云尔知言哉夫汝义之于诗自适其情而不必于托其名故其稿多弃去子行之不忍泯泯其父其计穷而莫之挽乃欲以其所厌而不欲得之名以聊寓吾无尽之思其昭旷纯至交伸于父子之间者可想也昔晋人致慨蓝田之晩誉而云人不可以无年右军位遇不胜蓝田乃又云人不可以无子今以汝义之才而所造仅尔固其年限之若子行之不忍泯泯而必为之传则庶几足称子矣不佞故不辞而为之引
　　永慕堂诗叙
　　何子佐昆之三年而政成则以间过余曰先君子之倍不糓也若而年先太孺人之倍不糓也若而年如一日也以不糓之无能为役也廼张令氏辱表之墓尹宗伯氏又辱顔之堂诸荐绅又辱为堂之诗吾子其辱叙焉死骨且不朽王子动容有间曰子之堂之顔也何居曰永慕王子作而曰防哉乎顔之也子之先君子之倍子也若而年先孺人之倍子也若而年而子如一日也则信永矣居吾语子吾始习孟子书称大孝终身慕父母以五十之慕独归之舜而他不及吾甚疑之即人人无无父母者是庸独舜哉既习檀弓传子张除丧而见孔子予之琴和之而和弹之而成声作而曰先王制礼不敢不至焉夫子张贤者也夫子不罪其不至而姑予其跂也然后矍然知舜也且礼始死充充如有穷既殡瞿瞿如有求而弗得既葬皇皇如有望而弗至练而慨然祥而廓然则是哀渐有杀也若子张着情为之窒而礼为之伸者也伯鱼之久于哭母也夫子闻之曰谁与哭者门人曰鲤也夫子曰嘻其甚也伯鱼闻之遂除之若伯鱼者礼为之裁而情为之屈者也夫何子不以情夺礼卒亦不以礼屈情而心终之殆犹贤乎哉虽然未有以何子之善用其永语者孔子之称舜曰舜其大孝也欤既而曰徳为圣人而已彼其夔夔斋栗力田而曲共子軄者固弗与也然则孝子之致身也以致亲也假令季路不得孔子为之依归而其令蒲也仅如弗狃公若而已耳则且夕五鼎奚赖焉何子之佐昆犹蒲矣其名位固未涯其树徳而显融其亲者尤未涯也何子亦善用其永哉王子既以语何子涕则涔淫下矣已舌唶口噤而不得竟何者王子之遘竒也何子名渭防昌人处士君讳正绪饶隠徳乡人尊而不名曰少巗先生
　　两朝锡命巻序
　　国家褒隆中外大小之臣自黄绶而上得以其最封父如其官见考功令云而黄绶其在内独御史其在外为邑令皆不易封御史多以使事不及考迁或用言左去輙罢而邑令非台使者荐至再輙以不及格报罢其荐而至再则又以骤迁不及考罢为县令封而召为御史最则又以同品罢而独徳兴舒公始举进士拜钱塘令有声天子方脩庙恩推嘉勤事者公父故平庵翁获赠如公官久之公繇比部郎改御史按楚而今天子复脩庙恩平庵翁复进赠御史搢绅大夫交艳言舒公能两致所难于父而公故邑邑不自得也以间谓楚亷访世贞曰天乎不糓之生也晩而共养之日则既寡也又不获以一命奉章服吾父身而虚称之胡益也且也吾父殁而能使难者易当其生而不能使易者易盖正徳嘉靖间名善学政者无如李空同先生邵康僖公见以为寡许可而独国士吾父也青衿誉髦握管而骛于大江之西亦畴居吾父右者而当试輙不利其数试而数不利也最后以目眵去诸生去诸生之后而目一旦霍然复乃慷慨叹曰夫造物者巧与余左而余又何言哉行求爽闿地得东山之麓轩焉其阳为林林之表为川川出轩之背而萦之一峰卓立天表吾父曰是可以老矣田而秫沼而鱼吾父曰是可以客矣为謌诗用故程夫子韵而和者亡虑数十百家而吾父裁取以自吟媮适也吾父所为孝友事于家甚笃至然不能越乡而见其名所为敦睦脩谊事于乡不可指数然不能越国而见其名者抑何难也夫不糓待罪邑令台史一徙秩天子不以奉职无状而弃之五年之间而再被恩以及吾父以夫人之所难而不糓之所易吾父困诸生久不能得一第以死夫人之所易而吾父之所难不糓盖至于今怦怦憯凄也世贞稍前説曰此乃所以为公慰也盖孔子于周公亟称达孝焉而其所谓孝者追祀先公以殊礼而所谓达者推之诸侯大夫士以随分致隆而已非必能起九京之骨而尽肉之而衣冠之也平庵公拮据诗书之业非不久盖数荐而数北如语所称白首若新其所为徳于室者毋能名之乡徳于乡者毋能名之国天子秉沕穆于公卿之上宁复知有平庵翁而制词所称澡身励行睦族敦伦若亲及翁之生存而迹其事者岂不以舒公之勤劳王家推嘉所自使天下晓然知舒翁有子舒公有父翁虽没自是不朽哉孝子之至莫大乎尊亲夫尊亲者岂必其身亲见之也舒公色小解顾谓世贞其有以张大天子之宠灵退而从吴人之能诗歌者歌之而叙其首
　　冯母张太夫人节夀诗序
　　故茂才冯公之以张太夫人诀也实手之曰而殉我身乎毋乃殉我心微而孰与代吾之为子若父也盖冯公诀而太夫人陨越不欲全也既而曰有成言矣为死者死则可为生者生则可吾不忍于冯氏之生者也于是冯公之父母老矣有一子今大夫孜仅三龄而其一子敏在腹太夫人出而哭于堂曰从公乎微未亡人孰与代而子也入而哭于室曰从公乎微未亡人孰与代而父也甫辍哭益日夜拮据治生而尽斥其生之余以奉公父母即斥奉父母之余以资大夫及所谓遗腹者咸就外傅业文事彬彬有成矣冯公之父殁其母某独存老而甘大夫之养忘乎寡且独也大夫之兄弟幼而共义方之训忘乎孤也盖冯公诀而太夫人之首不识寸珥体不识缕帛三十年如一日也上隆庆之二年大夫成进士矣而防有诏旌天下之媍而节烈者大夫上书阙下言状有司覆覈无异上曰俞旌其门节妇如故事大夫繇进士得吾苏之太仓比二千石太夫人不以子贵而用节妇称来就养业已六袠大夫谋所以觞太夫人者进之太夫人却不御曰家不幸而使我有此名即吾觞如若父何固进之乃请以觞公母曰所不即下从公者以姑在姑幸健善匕箸是姑授我年也始一釂即以釂大夫曰所不即下从公者以若兄弟在若幸而有成立辉赫其家而声大之是若授我年也虽然若何以报我则又曰毋以我为也天子过采若言而以旌我我何以报若精白一心而事之毋使若愧于我子州之民若赤子也为我所以抚若者而抚之毋使我憾于为若母于我足矣大夫再拜曰请受教于是州之荐绅士沐大夫泽而髙太夫人风如王某辈者合诗以颂而属世贞使序其事以竢太师
　　又
　　隆庆之二年大宗伯言进士臣孜言臣故父弃诸孤母张年二十九臣孜仅三嵗弟敏未离母腹臣祖父母在扶侍间臣母张饮血自矢以存者故不即从地下防臣祖父亦见背独祖母在家事旁落内乏强近之戚母张拮据昼夜食力致养以余功授臣孜强学获从诸生奉大对臣敏亦窃衣冠侍祖母今八十余臣母张行六十于格应旌臣孜昧死请诏曰下御史御史下郡县覈如状上大宗伯言进士臣孜母张握节报夫有栢舟髧髦之介备志奉姑有礼脩引慝之孝济义导子有孟氏迁里之训张于妇徳三形志不五毁代夫有终宜特旌其门以示永永诏曰可下御史有司致棹楔如故事母张为节妇其明年进士为太仓守母张以节妇为太宜人太仓之大夫士咸宜太仓守仁然不以归守而以归太宜人夀之诗人或谓世贞即大夫士仁太宜人胡诗也曰子为诗也独不覩夫周南乎治至于周南而极矣然而首女徳者何也男化易而女化难也然则胡夀也曰子为诗也又独不覩夫鲁颂之閟宫乎鲁之美僖公也曰鲁侯燕喜而继之以夀母曰宜大夫庶士邦国是有既多受祉黄发儿齿盖士之爱齐其家也甚于国是故廹欲得太宜人风也其爱太仓守之心也甚于太仓守身是故迫欲夀太宜人也自今而始愿太宜人食益进使吾州得长有守而事之后之歌吴趋者庶几不忝于江沱汝汉哉则太宜人果仁于守矣
　　寓目松楸巻序
　　人有生不识先墓指睾然者而示之曰此而先人蔵也则为之咨嗟涕洟而不已可以为孝子之情也因境而生者也躬而土手而树毕葬而不能舍攀柏而号草木变色鸟兽易性可以为大孝乎之情也托境而笃者也因境而生者以间发者也发而即止者也托境而笃者犹有待也有待则犹有间也孟氏得其防推以为终身之慕始谓之大孝而归之舜彼其宾四门纳大麓以与尧共天下安能旦旦而脩庶人之养瞽瞍殁而被袗辑瑞律度量衡时巡受计以理尧所遗之天下又安能旦旦而脩庶人之洒扫于墓孟氏独探其心而知其慕曰舜固不以彼易此也窃负而逃遵海而处终身欣然乐而忘天下欣然终其身而乐则必有戚然终其身而慕者存也今乃得之司理龙君龙君之言曰不糓甫六嵗知书时吾父以徳称乡长者而吾母佐之不糓出而肃然未尝不身教我于庭也入而訚然未尝不身教我于室也吾二人夫岂唯鞠育我实成我以至今日而不逮养矣不糓又不能自固束于人主之制以有兹一官而弃我丘垅唯是一松一楸不糓手所树而沃者也不糓则安敢忘日不糓之成进士也以故事从诸君防诸君防而乐所谓曲江之杏者而不糓见以为松楸而然也谒选得受计大郡诸折柳而饯者吾且以为松楸乎彼见以为黯然别也大郡之棠获憩而聴两造者不糓愀然而避案若以为下邑之松楸也不糓则安敢忘人或谓龙君君有异政不日且入台入台而栖乌之柏亦且以松楸目乎而遂无致身意也自是益贵而三之槐九之棘而龙君亦竟遂松楸而遽已乎夫君与亲一也夫龙君亦安能终为亲而后其君于是为龙君之门人殷都张文柱者若干人俨然而造王子曰吾日侍龙君语语未尝不及松楸也以所见无非松楸也者昔人有不忍劬劳之一言至授诗而废蓼莪龙君乃一日而不忍忘松楸也不忍闻之与不忍忘异乎乃所以致其哀一也王子于是推孟氏大孝之指以赠君而且语君曰龙君信以松楸而遽已耶且也人固楩楠豫章君矣
　　吴氏纪哀序
　　嘉靖癸丑夏中书舍人国伦上言先臣弃臣诸生时不幸母兄先后物故属诸生方食贫行能谫薄匄贷亡所至不克备士礼以葬每一念及怛若缕割今幸陛下擢臣典内制日食大官饩醖窃自愧奉职亡状未敢以私请臣复有妻之丧荼于心志颠瞀谬盭曷任大寄愿得请急理先臣及母兄墓并以妻骨归祔臣死且不泯天子矜怜近臣俾辍直为日以往于是舍人则走诸贤大夫及与舍人厚者得状志铭诔辞若干篇名曰吴氏纪哀而属世贞序之舍人楚人也甚矣楚人之善哀也盖屈左徒为懐王治辞令被间而退伤宗国之就削而忠之不见明也忧愁牢搔而作离骚凡天地之傅声而成色其交于耳目者一切举而归之于哀竟以有湛湘之役其门人宋玉唐勒辈又相与推明其防而伤痛之托始于九辨而放乎大招招魂极矣二千年来天下固以善哀归楚而舍人诚善哀然主上方从公车拔舍人有辞命之寄其官视左徒而非有媢谗之士若子兰者为之内蠧奈何娓娓訾訾不自媮而驾于长歌之哭哉舍人则不谓然以为上哀其风木而下哀其扊扅其出于天人之合而属于衷者固非若屈氏之仅托于君臣用舍之际也吾兹无以解舍人哀苐以舍人哀无益于逝者而有可以伸逝者则莫若精白一志以媚天子笃学砥行内成其身异时上徳若防恩纶于泉夜使逝者有闻于世世不亦休哉若夫楚人之哀而已也舍人固楚人吾不欲舍人为楚人哀也
　　叹逝録序
　　昔刘彦度少有才秀与族兄士光齐好人谓彦度矫矫出尘若云中白鹤后寝疢士光之舍竭志营疗莫救而卒士光痛之作赋数百千言至感神人为破生死夫敦睦则踈者为亲久要则生者不愧况乎情出同根恩深孔孺友于之戚师资是兼若凌旻之哀雨者哉盖凌世世受文至旻兄弟益茂矣雨志不满万古而仅止弱冠材足空千里而但表汗血芥拾朱紫而衿不能离青汗染竹素而名不能出闬比袁着虽少逾视王寂而犹天庭玉推柯凌徳几乎中谢国香萎蔓吴材为之少屈此多士所以纒悲而难兄尤为陨血也然而阳碑隂碣齐年谷陵楚些吴歈等响金石法言存于家塾遗文播之艺林千百世而后知有才而殇若季者友而贤若伯者埋玉尘于便房空闻长恸抚金徽于灵几尚愧无文嗟来雨可以瞑矣彼美存者上慎旃哉是为序
  </div>
  <div class="pagination">
   <a href="弇州四部稿_page109.html">
    上一页
   </a>
   <span>
    ...
   </span>
   <a href="弇州四部稿_page105.html">
    105
   </a>
   <a href="弇州四部稿_page106.html">
    106
   </a>
   <a href="弇州四部稿_page107.html">
    107
   </a>
   <a href="弇州四部稿_page108.html">
    108
   </a>
   <a href="弇州四部稿_page109.html">
    109
   </a>
   <span class="current-page">
    110
   </span>
   <a href="弇州四部稿_page111.html">
    111
   </a>
   <a href="弇州四部稿_page112.html">
    112
   </a>
   <a href="弇州四部稿_page113.html">
    113
   </a>
   <a href="弇州四部稿_page114.html">
    114
   </a>
   <a href="弇州四部稿_page115.html">
    115
   </a>
   <span>
    ...
   </span>
   <a href="弇州四部稿_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
