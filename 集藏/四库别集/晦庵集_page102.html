<!DOCTYPE html>
<html>
<head>
    <meta charset="UTF-8">
    <title>晦庵集 - 第 102 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 102 页/共 166 页</h1>
    <div class="content">　　所示疑义若据易文即艮其背即止其所之义而伊川説作两般恐非经之本指然其言止欲于无见乃非礼勿视勿聴之义于学者亦不为无用更思之
　　答李寳之
　　祭礼畧看已甚可观但特牲第一条凖前篇例合入祭义耳其他更俟详考续奉报唯祭法及宗庙两篇附诸篇后不见祭祀纲领恐须依向写去者移在诸篇之前为祭礼之首但旧作两篇太细碎今可只通作祭法一篇【如此则王制一段周礼事鬼神之日及祭法本文皆可全载不必拆开矣祭法禘郊祖宗更攷国语去取又郑注恐不可用】次特牲次少牢次有司次诸侯衅庙次诸侯迁庙次祼献【易名甚当但前篇之例依仪礼本又皆自下而上故其序当如此】次祭义内事【此如来示合祭义祭统为之通言上下祭先之义故又加内事二字以别后篇】次中霤次郊社次祭义外事【此为中霤郊社两篇之义其蜡祭等説亦附此】此祭礼篇目也其他大传外传向已附去者可并为之只此目中祭义【内外二篇】及中霤郊社二篇亦未编定幸并留念也禘郊祖宗之説公谷国语家语赵氏春秋纂例中説横渠礼説皆当考也
　　祭法祭义及迁庙附记三篇今附还可照前説重定为佳中霤郊社二篇可并编定其祭义内外事两篇并处诸篇之后亦佳祭法内郊之祭也一章当入外事篇他皆放此
　　答吴生　【玭】
　　熹迟钝之资总角闻道终躬求之未有得也贤者误聴以为可与言者诲谕详悉皆非熹所敢当也而令弟仲方判院之来又幸数得从容开警虽多然所未合者亦不少熹既以乍到疾病公私纷冗而匆匆遽归之际仲方亦不甚佳遂不得竟其説至今以为恨也葢道之体用虽极渊微而圣贤言之则甚明白学者诚能虚心静虑而徐以求之日用躬行之实则其规模之广大曲折之详细固当有以得之燕闲静一之中其味虽淡而实腴其防虽浅而实深矣然其所以求之者不难于求而难于养故程夫子之言曰学莫先于致知然未有能致知而不在敬者而邵康节之告章子厚曰以君之材于吾之学顷刻可尽但须相从林下一二十年使尘虑销散胸中豁豁无一事乃可相授正为此也今观来喻似于义理未有实见而强言之所以谈经则多出于新竒立意则或流于偏荡而辞气之间又觉其无温厚和平敛退笃实之意是固未论其説之是非而此数端者已可疑矣岂于先贤指示入道之方犹有所未至耶抑已讲之而用力有未至耶若熹之愚无以及此然荷不鄙不敢不尽其愚而又不敢摘一辞之未达一义之未安以浼髙明之聴也区区拙直言不能文恕其僭率千万之幸
　　答吴斗南【人杰】
　　窃伏田间久闻德义且知著述甚富每以未得亟见其人而尽读其书为恨兹辱惠问并寄古易刋误二书所以见属之意甚勤且厚非熹浅陋之所能堪也比日春和敬惟抚字有相尊履万福二书三复不能去手可谓极精博矣鄙意尚有欲奉扣者迫此治行之冗未能尽布别纸略见一二幸复有以告之他书承许尽以见寄何幸如之但洪范诗乐二论尤欲早得之或其余未能悉办且先得此幸甚幸甚来书又谓方思所以收其放心而患于未有以自入此见髙明之志又将有意于古人为已之学不但为言语诵説之计而已区区不敏尤所敬叹葢窃尝谓今之人知求鸡犬而不知求其放心固为大惑然茍知其放而欲求之则即此知求之处一念悚然是亦不待别求入处而此心体用之全已在是矣由是而持敬以存其体穷理以致其用则其日增月益自将有欲罢而不能者矧以执事之明而加意焉则其见闻之博参考之详亦何适而非穷理之地哉如其不然则是直为玩物丧志而已固知贤者不屑为此然熹之愚不得不为执事者虑之也感见与之勤不敢隠其固陋伏惟察焉旦夕南去相望益逺惟几以时自爱亟膺召用时时书来慰此穷寂千万之望
　　别纸【一本作答吴斗南】
　　古易既画全卦系以彖辞又再画本卦分六爻而系以爻辞似涉重复且覆卦之法不知何所考据近岁林栗侍郎乃有此説然其法又与所论小异不知曾见其书否渠亦自以为先儒未发之秘则是古未尝有是説也且如所论以用九为少阳用六为少隂如此只当为用七用八矣何九六之有乎此与启蒙陋説正相南北不审今当定从何説因笔幸见喻也
　　吕伯恭顷尝因晁氏本更定古易十二篇考订颇详然据淳于俊之説便以今王弼易为郑康成易尝疑其未安今得所示分别郑王二本乃有归着甚善甚善然不知别有何证据也
　　未有文字已有此书谓有此理则可谓有此书则不可系辞恐并彖辞亦是葢彖系于全卦之下而爻繇分系于逐爻之下其经只是连书并在卦下不再画卦如今所定之本也
　　彖传释卦辞象传释爻辞系辞传则通释卦爻之辞故统名之曰系辞传恐不可改系辞传为説卦葢説卦之体乃分别八卦方位与其象类故得以説卦名之系辞传两篇释卦爻之义例辞意为多恐不得谓之説卦也大传言系辞者四今攷其二上文皆兼卦爻而言恐不得专以为爻辞其一虽专指爻辞则爻辞固系辞之一也其一为七八九六而言七八九六虽是逐爻之数然全卦七八则当占本卦辞三爻七八则当占两卦辞全卦九六则当占之卦辞卦辞固不害其为系辞也蔡墨谓干之坤曰见羣龙无首吉则覆卦之説有不可行者矣
　　汉书刋误固多熹所未讲然其暗合者亦多但刘氏所断句如项羽传由是始为诸侯上将军儒林传出入不悖所闻者此类甚多皆与史记合恐当表而出之以见其非出臆断唯为原庙渭北一条顷见一书庙渭之间有于字亦其明证但今不记此出处徧检史记汉书之属皆无之恐或记得幸批喻也
　　刘氏所疑亦自有舛误处如沟洫志第二条于楚字本文自属下句下文于呉于齐于蜀字皆是句首而刘误读属之上句乃不悟其非而反疑本文之误补遗未之正也
　　楚词协韵尚多谬误幸略为订之复以见喻尚可修改也
　　答吴斗南
　　便中奉告感慰亡量比已改岁窃惟履此泰亨倍膺多祉熹承摄于此忽已逾年疾病侵凌无一日好况请祠不遂经界之役得请后时不可举手少须三五月即复告归矣世路艰棘不若归卧田里以休余年及人之事非复吾力之所及矣每诵先圣不梦周公之叹未尝不慨然也承受代改秩亦既有期甚以为慰不知诸公相知者为谁鼎之有实宜谨所之我仇有疾乃无尤耳前寄诸书竟未得细考然疑诸儒之説有不足信据者要当审择而遴取之乃无误耳今此所寄却得一观恨读书少未能有以上下其论然亦有一二疑处假开多事便人行速未暇一一奉扣姑録一二别纸奉呈幸一一批报顷见东汉讨羌檄日辰与通监长厯不同又沈存中笔谈所载朱浮传引天作诗目今范书印本亦异不记前书曾奉问否今亦见纸尾幸并喻及也李彦平所见赵顔子不知何人莫是永嘉赵彦昭否其所论学大意甚佳然恐于穷理功夫有所未至则亦只防行终不能升堂睹奥直入圣贤之域也裒集程门诸公行事顷年亦尝为之而未就今邵武印本所谓渊源録者是也当时编集未成而为后生传出致此流布心甚恨之不知曾见之否然此等功夫亦未须作比来深考程先生之言其门人恐未有承当得此衣鉢者此事尽须商量未易以朝耕而暮获也心不耐闲亦是大病此乃平时记忆讨论惯却心路古人所以深戒玩物丧志政为此也此后且当尽心一意根本之学此意甚善今人陷于所长决不能发此聴信身心也佛学之与吾儒虽有畧相似处然正所谓貌同心异似是而非者不可不审明道先生所谓句句同事事合然而不同者真是有味非是见得亲切如何敢如此判断耶圣门所谓闻道闻只是见闻玩索而自得之之谓道只是君臣父子日用常行当然之理非有妙竒特不可测知如释氏所云豁然大悟通身汗出之説也如今更不可别求用力处只是持敬以穷理而已参前倚衡今人多错説了故每流于释氏之説先圣言此只是説言必忠信行必笃敬念念不忘到处常若见此两事不离心目之间耳如言见尧于羮见尧于墙岂是以我之心还见我心别为一物而在身外耶无思无为是心体本然未感于物时事有此本领则感而遂通天下之故矣恐亦非如所论之云云也所云禅学悟入乃是心思路絶天理尽见此尤不然心思之正便是天理流行运用无非天理之发见岂待心思路絶而后天理乃见耶且所谓天理复是何物仁义理智岂不是天理君臣父子兄弟夫妇朋友岂不是天理若使释氏果见天理则亦何必如此悖乱殄灭一切昏迷其本心而不自知耶凡此皆近世沦陷邪説之大病不谓明者亦未能免俗而有此言也子合便人督书甚速草草布此手痛复作不能究所欲言何时面谈倒此胸臆正逺唯千万自爱为祷
　　答吴斗南
　　所示庙议乃全用左氏临于周庙一条为説然不知似此安排有何经据如髙祖以下通为祢庙已非所安又皆以西为上乃后汉同堂异室之制无复左昭右穆之分非古法也若如江都集礼所载孙毓之説却似可信而所示旧太庙图近之不知是谁所定但其图又以庙皆东向而以北为昭南为穆乃是室中祫祭之位而非庙制耳周有帝喾庙礼书并无此文左传亦无此説似难臆断况僖祖只可比后稷又与帝喾不相似如此牵合如熹之陋固不敢尽信况朝廷诸贤皆深于礼者恐亦未敢便依此改作也草木疏用力多矣然其説兰蕙殊不分明葢古人所説似泽兰者非今之兰【泽兰此中有之尖叶方茎紫节正如洪庆善説若兰草似此则决非今之兰矣】自刘次庄以下所説乃今之兰而非古之兰也今并引之而无结断却只辨得畦畹二字似欠子细又所谓蕙以兰推之则古之蕙恐当如陈藏器説乃是若山谷説乃今之蕙而亦非古之蕙也此等处正当掊撃乃见功夫今皆如此放过似亦太草草矣荼恐为蓼属【见诗疏载芟篇】故诗人与堇并称堇乃乌头非先苦而后甘也又云荼毒葢荼有毒今人用以药溪取鱼荼是其类则宜亦有毒而不得为苦苣矣如荠如饴乃诗人甚言周原之美旧室之悲如易之载鬼诗之童羖非荼实能甘也熹读书最少然见此类不能无疑者尚多则恐此书亦更少子细也若论为学则考证已是末流况此又考证之末流恐自此不须更留意却且收拾身心向里做些工夫以左右之明其必有所至矣若遂困于所长而不知所以自反则熹之愚窃为贤者惜之也因便奉报不觉倾倒勿过勿过南北相望未知见日千万珍重以副愿言
　　答辅汉卿【广】
　　示喻所疑足见探讨不倦之意前时所报实有错误已令直卿子细报去矣熹向于中庸章句中尝着其説今并録去可见前説之误也汉卿身在都城俗学声利场中而能闭门自守味众人之所不味虽向来金华同门之士亦鲜有见其比者区区之心实相爱重但恨前日相见不款今又相去之逺无由面讲以尽鄙意更几勉力卒究大业
　　答辅汉卿
　　近况如何既失杨馆之期后来别有相聚处否读书既有味想见自住不得近看旧作诸书其间有説未透处见此畧加刋削深觉义理之无穷也
　　答辅汉卿
　　所记鄙语亦有小小差误处便中未暇详报并所改书亦未暇写寄不知近读何书有疑示及此间今嵗絶无人来只所招上饶某人早晚讲论耳
　　答辅汉卿
　　知徙居寛旷不废读书足以为慰此间年来应接差简然苦多病不能用力文字间又无朋友共讲间有一二则其钝者既难凑泊敏者又不耐烦有话无分付处甚思贤者相聚之乐也诸书无人整顿抄寄然改处亦不多但所録语尽有商量恐非面不能尽耳风力稍劲而此一等人多是立却不住千万更加勉力以副所期余祝自爱而已柴中行闻报漕司考校之语其词甚壮亦闻之否
　　答辅汉卿
　　年满七十礼合休致又以罪戾不敢自上奏牍百端恳祷仅得州郡申省状一纸今托常宁游宰附与邸吏投之已子细写与十弟更烦贤者同为分付此事或触祸机不可知但已断置一切不须较矣恐有浮议相阻止者幸勿聴也比来看何文字做何工夫亦颇有进处否向所寄来册子方为看得一半其间亦有不足记者其小未备者已颇为补足矣后便方得寄去也精舍亦有朋友数人相聚李敬子胡伯量尚未去早晚颇有讲説但每相与共恨贤者之不同此乐也只是礼书不能得成又以气痞不可凭几恐此事又成不了底公案也省榜非久当出不知一畨朋友得失如何味道闻寓书馆今尚留否耶其在彼者颇皆相见否当此时节立得脚定者亦甚难得人况更向上事耶
　　答辅汉卿
　　省闱不利亦是时节如此看此火色且得安坐吃饭已是幸事岂可别有冀望耶承许秋凉相访甚幸此个道理功夫本不可有间断时节目下虽无人讲贯自已分上思索体认持守省察自不可顷刻虚度如此积累功夫则其间必有所大疑亦必有所大悟一旦相聚觌面相呈如决江河更无凝滞矣今以谢致仕表附便去令十弟分付投下及更料理一二事渠相见必自説及恐有可疑合商量处亦望与之剖决也昨承许借博古图甚欲见之但重滞如何得来可更试为筹度也
　　答辅汉卿
　　精舍有朋友十数人讲学颇有趣仲秉甚不易逺来看得文字亦好但恨汉卿不同此防耳
　　答陈思诚【景思】
　　承喻为学之意与其所闻于师友而服膺弗失者甚慰甚幸然此乃近世所谓诡伪之学而斥去之者向来虽或好之今亦隠讳遁逃之不暇以贤者之门地声迹葢将进为于斯世者而乃有意于此何嗜好之异耶夫名实义利为已为人之判正则之言是也但其所为者要当真实有用力处所不为者要当深自省察蚤戒而预逺之是乃所谓徴验之实不然则提空名以乡道而实无以自拔于流俗之所为则亦君子之不取也荷意之勤率易布此不识以为然否然勿以语人又千万之恳也
　　答陈卫道【巩】
　　疏示所见此固足以自乐贤于世之沈迷冒没之流逺矣但犹有许多节次脉络何耶然以释氏所见较之吾儒彼不可谓无所见但却只是从外面见得个影子不曾见得里许真实道理所以见处则尽髙明脱洒而用处七颠八倒无有是处儒者则要得见此心此理元不相离虽毫厘丝忽间不容畧有差舛才是用处有差便是见得不实非如释氏见处行处打成两截也尝见山先生引厐居士説神通妙用运水般柴话来证孟子徐行后长义窃意其语未免有病何也葢如释氏説则但能般柴运水即是神通妙用此即来喻所谓举起处其中更无是非若儒者则须是徐行后长方是若疾行先长即便不是所以格物致知便是要就此等处微细辨别令日用间见得天理流行而其中是非黑白各有条理是者便是顺得此理非者便是逆着此理胸中洞然无纎毫疑碍所以才能格物致知便能诚意正心而天下国家可得而理亦不是两事也天生烝民有物有则只生此民时便已是命他以此性了性只是理以其在人所禀故谓之性非有块然一物可命为性而不生不灭也葢尝譬之命字如朝廷差除性字如官守职业故伊川先生言天所赋为命物所受为性其理甚明故凡古圣贤説性命皆是就实事上説如言尽性便是尽得此君臣父子三纲五常之道而无余言养性便是养得此道而不害至微之理至着之事一以贯之畧无余欠非虚语也此话甚长非幅纸可尽然其梗槩于此可见不审明者以为如何因风示及有所未契尚容反复也
　　答陈卫道
　　示喻谨悉但今欲为儒者之学却在着实向低平处讲究践履日求其所未至所谓乐处却好且拈向一边久逺到得真实乐处意又自别不似此动荡搅聒人也性命之理只在日用间零碎去处亦无不是不必着意思想但每事寻得一个是处即是此理之实不比禅家见处只在儱侗恍惚之间也所云释氏见处只是要得六用不行则本性自见只此便是差处六用岂不是性若待其不行然后性见则是性在六用之外别为一物矣譬如磨镜垢尽明见但谓私欲尽而天理存耳非六用不行之谓也又云其接人处不妨颠倒作用而纯熟之后却自不须如此前书所讥不谓如此正谓其行处颠错耳只如絶灭三纲无父子君臣一节还可言接人时权且如此将来熟后却不须絶灭否此个道理无一息间断这里霎时间壊了便无补填去处也又云虽无三纲五常又自有师弟子上下名分此是天理自然他虽欲灭之而必竟絶灭不得然其所存者乃是外面假合得来而其真实者却已絶灭故儒者之论每事须要真实是当不似异端便将儱侗底影象来此罩占真实地位也此等差互处举起便是不胜其多写不能穷説不能尽今左右既是于彼留心之久境界熟了虽説欲却归此边来终是脱离未得熹向来亦曾如此只是觉得大槩不是了且权时一齐放下了只将自家文字道理作小儿子初上学时様读后来渐见得一二分意思便渐见得他一二分错处迤逦看透了后直见得他无一星子是处不用着力排摈自然不入心来矣今云取其长处而防归于正便是放不下看不破也今所谓应事接物时时提撕者亦只是提撕得那儱侗底影象与自家这下功夫未有干涉也鄙见如此幸试思之还説得病痛着否因来却见喻也中庸欲修改未得功夫然看文字亦不可如此一辊念过便只领畧得儱侗影象不见里面间架详宻毫髪不可差处须是且看一书一日只看一两段俟其通透浃洽然后可渐次而进也【必竟之必恐当作毕】
　　答陈才卿
　　前书所论方叔所説不同者只是渠以知觉为性此是大病后段所谓本然之性一而已矣者亦只是认着此物而言耳本领既差自是不能得合今亦不能枉费言语但要学者见得性与知觉字义不同则于孟子许多説性善处方无窒碍而告子生之谓性所以为非者乃可见耳才卿所论中庸戒惧谨独二事甚善但首章之説性或通人物或专以人而言此亦当随语意看不当如此滞泥也葢天命之性虽人物所同禀然圣贤之言本以修为为主故且専言人而修为之功在我为切故又有以吾为言者如言上帝降衷于民民受天地之衷以生不可谓物不与有孟子言我善养吾浩然之气不可谓他人无此浩然之气也又谓微细之物亦皆有性不可以仁义礼智而言微物之性固无以见其为仁义礼智然亦何縁见得不是仁义礼智此类亦是察之未精当更思之又谓所谓率性只就人物当体而言却欲删去而言之三字此亦误矣道只是性之流行分别处非是以人率性而为此道也谢氏天地不恕之论所説亦未当凡此之类有本不须致疑者但且虚心反复当自见得不必如此横生辨难枉费词説也
　　答陈才卿
　　子顔一室萧然有以自乐令人敬叹看诗且如此亦佳大凡读书须且虚心参验久当自见切忌便作见解主张也玉山所説当已见之若嫌离析即却教他揑做一团也所答守约书大槩得之更当虚心玩味当更纯熟也【离析下一本无即字】
　　答陈才卿
　　秋试不逺计不免小忙然以义理观之此亦当有处也来书所喻大率少寛裕之气有劲急之心如此不已恐转入棒喝禅宗矣切宜省觉不可一向如此也子融看得文字痛快直截可喜想时相见正叔在此无日不讲説终是葛藤不断也
　　答陈才卿
　　方叔子融曾相见否方叔看得道理尽自稳实却是子融去嵗在此讲论多不合处中间葢尝苦口言之后来一向不得书不知能相信否似渠坚苦力量朋友间岂易得觉微有向外欲速意思便做出许多病痛学者于此岂可不痛加省察或因通书幸为致意
　　答陈才卿
　　详来示知日用功夫精进如此尤以为喜若知此心此理端的在我则参前倚衡自有不容舍者亦不待求而得不待操而存矣格物致知亦是因其所已知者推之以及其所未知只是一本元无两様工夫也
　　答陈才卿
　　新诗甚佳康节胸懐未易窥测须更于实地加功若只就之乎者也上学他恐无交涉也
　　答陈才卿
　　熹碌碌如昨但年老益衰已分上自未有得力处朋友功夫亦多间断方以为忧而忽此纷纷遂皆不敢为久留计未知天意果何如也
　　答陈才卿
　　传簿赴部何时可归待次之间且勉其读书为学亦非细事也熹今年足疾为害甚于常年气全满凭几不得縁此礼书不得整顿且看向后病势又如何若有可奉烦者即奉寄也礼学是一大事不可不讲然亦须看得义理分明有余力时及之乃佳不然徒弊精神无补于学问之实也
　　答陈才卿
　　知看仪礼有绪甚善此书虽难读然却多是重复伦类若通则其先后彼此展转参照足以互相发明久之自通贯也此间所编直卿及用之兄弟分去誊写尚未送来熹以苦气痞殊甚不能俯伏几案嵗晚诸人或来即开正不免作数月功夫自聴对读或可了也传兄相聚看得甚文字想其家务不能专一不免小作课程而令其日有常度则积累久之自见功效矣明年只在水北即亦相去不逺犹不废切磋之益也子融日益孤髙深可叹羡一书却烦达之
　　答陈才卿
　　精舍朋友往来不常早晚颇有讲问之乐但病躯应接比之日前颇费力耳礼书得直卿刘用之在此渐可整顿然亦多费功夫甚恨相去之逺不得贤者之助也所示仪礼所疑此等处难卒説但看时随手劄记向后因读他处邂逅或有发明自不费力今徒守此一处反成担搁虚度光隂不济事也其他更读何书子融相聚有何讲论因笔及之所愿闻也
　　答陈才卿
　　熹衰病如昨加以患难今嵗夏间复失一小孙秋来又有仲妇之戚悲伤之余羸困益甚细读来喻知亦有灾患不知何故然亦深为怛然也示喻忧惧所夺工夫不进此亦别无他巧但得勉力向前尔
　　答陈才卿
　　正叔别后书来复有疑问已详报之托其转寄才卿可便依此作日用功夫不须更生疑虑空费谈説过却光隂也
　　答陈才卿
　　彼中相聚子弟几人有可告语者否此亦时有朋友往来但难得身心纯一功夫不间断耳
　　答陈才卿
　　所喻诚意之説只旧来所见为是昨来章句却是思索过当反失本防今已改之矣正叔子融相聚累日多得讲论甚恨才卿独不在此也诸书二兄处皆有本归日必同观有疑幸详谕及康节文字二兄亦已见之熹亦不能尽究其説只启蒙所载为有发于易他则别成一家之学季通近编出梗槩欲刋行旦夕必见之然亦不必深究也
　　答陈才卿
　　熹衰晚甚幸复安外祠之禄深以自庆但使贤者为乱梦不无愧耳大学章句或问比复畧修大防不殊但稍加精约耳中庸亦更欲删订大抵旧书太冗也遇事固不当有所厌然谓欲放令此心疏豁无所执滞此却恐硬差排不得着意开放却成病痛但且守常程久之纯熟自然疏豁乃佳耳子融説得乐意生香处甚痛快但恐又转入旧腔里也
　　答陈才卿
　　正叔遽至于此令人痛伤人生虚浮朝不保夕深可警惧真当勇猛精进庶几不虚作一世人也
　　答余正叔
　　示喻已悉前日所论正为敬义工夫不可偏废彼专务集义而不知主敬者固有虚骄急迫之病而所谓义者或非其义然专言主敬而不知就日用间念虑起处分别其公私义利之所在而决取舍之几焉则恐亦未免于昏愦杂扰而所谓敬者有非其敬矣且所谓集义正是要得看破那边物欲之私却来这下认得天理之正事事物物头头处处无不如此体察触手便作两片则天理日见分明所谓物欲之诱亦不待痛加遏絶而自然破矣若其本领则固当以敬为主但更得集义之功以祛利欲之蔽则于敬益有助葢有不待着意安排而无昏愦杂扰之病上蔡所谓去却不合做底事则于用敬有功恐其意亦谓此也正叔本有迟疑支蔓之病今此所论依旧堕在此中恐亦是当时鄙论不甚分明致得如此故今复如此剖析将去使正叔知得鄙意不是舍敬谈义去本逐末正欲两处用功交相为助正如程子所谓敬义夹持直上达天德自此者耳今亦不须更生疑虑别作商量但请依此实下功夫久逺纯熟便自见得也前日三诗首篇计功程字是大病根而其下亦未见的实用功得力之处后二篇亦未见践言之效只成虚説尤犯圣门大禁大槩皆是平日对塔説相轮惯了意思致得如此须是勇猛决烈实下功夫力捄此病不可似前泛泛悠悠虚度时日也
　　答余正叔
　　示喻日用工夫甚副所望然前者所论未尝欲专求息念但以为不可一向专靠书册故稍稍放教虚闲务要亲切自已然其无事之时尤是本根所在不可昏惰杂扰故又欲就此便加持养立个主宰其实只是一个提撕警策通贯动静但是无事时只是一直如此持养有事处便有是非取舍所以有直内方外之别非以动静真为判然二物也上蔡之説便是如此亦甚要切但如此警觉久逺须得力尔千万且于日用间及论语中着力令有个防通处即他书亦不难读尔
　　答余正叔
　　熹一出无补幸已还家又幸奉祠遂请且得杜门休息间读旧书虽葵藿之心不敢弭忘然疎逺之分亦不敢不安何也别后读书观理复增胜否熹归家只看得大学与易修改颇多义理无穷心力有限奈何唯需毕力钻研死而后已耳
　　答余方叔【大猷】
　　所喻别纸奉报幸更思之有所未安复以见告讲论不厌精审方见义理之真然亦须是虚心平气方能精审若以一时粗浅之见便自主张即无由有进处也大猷窃谓仁义礼智信元是一本而仁为统体故天下之物有生气则五者自然完具无生气则五者一不存焉只是説及本然之性先生以为枯槁之物亦皆有性有气此又是以气质之性广而备之使之兼体洞照而无不徧耳
　　天之生物有有血气知觉者人兽是也有无血气知觉而但有生气者草木是也有生气已絶而但有形质臭味者枯槁是也是虽其分之殊而其理则未尝不同但以其分之殊则其理之在是者不能不异故人为最灵而备有五常之性禽兽则昏而不能备草木枯槁则又并与其知觉者而亡焉但其所以为是物之理则未尝不具耳若如所谓才无生气便无此理则是天下乃有无性之物而理之在天下乃有空阙不满之处也而可乎他説皆得之但谓敬只是防去此等以复于理语意未切须知敬即此心之自做主宰处更宜用力即自见得也
　　答赵恭父【师】
　　惠书得闻为学之志固已甚幸又观所论条目甚详皆学者通患顾非亲曾用力不能知耳大抵只是主敬功夫不至致得间断但日用间常自提撕勿令昏惰则久久自长进矣
　　答赵恭父
　　所示诸説备见用意之精然看得皆过髙不平稳若一向如此説即非唯令人解经不得虽圣贤亦无开口处凡有言语皆为剰物矣又説日用间似见光景不觉喜悦此亦非好消息且宜就平实明白处看道理是非久之自然开明安稳无凝滞也仪礼文字却好致道一篇已入注疏他时诸篇皆当放此或所附之文有难晓者亦当附以注疏也致道告归甚令人作恶此间事渠能言之更不缕缕渠认得门路却不错但恐未有勤恳积累工夫凡百更相劝勉为佳耳
　　答赵恭父
　　谨终追逺游氏曰终者人之所易忽也而谨之逺者人之所易忘也而追之厚之至也窃意游氏意恐指凡事而言非专为丧祭而发夫颡泚非为人怆凄非谓其终之当谨非谓其逺之当追是皆天理人心不能自己非若凡事玩于常情故终谨于始而及其终也往往易以忽【阙】为近及逺也往往易以忘【非谓下元本空一字其一本作葢】
　　圣人之言为众人发非专为贤者发也故其所言皆理之所当然而人多不能然者若皆如来喻则世间更无背死忘先之人不待尧舜而比屋常可封矣曾子亦不须説此两句程子亦不当兼説丧祭也
　　富贵是人之所欲一章恐亦不可小看看此自非顔闵以上工夫至到者恐未易言
　　看文字只虚心随文平看岂有所説本小而须作大看之理此章之指更宜深玩方见实用力处
　　原思为之宰疑亦以类相从而别为一章未详
　　此类亦多分得不同如仲弓子桑顔渊子路不曾分子贱子贡回也冉求却分了葢一时失于防对然非大义所系不能易也要之不若皆析为二乃佳
　　贤哉回也章集注云今不敢妄为之説某窃疑下克己复礼之云已煞为学者説破却似剰着此语
　　不曾説乐处如何所乐何事也
　　用之则行舍之则藏章窃疑唯我与尔之与是训同则谁与吾不与之与是训许故窃以为恐难合作一章详集注意夫子行三军必与已同意子路自谓若行三军则舍我复谁同耶但觉得气象太粗暴若作两章而不害其相蒙则字义既明而气象亦不觉至如此也
　　分章已见前説但与字恐难作两般説子路问得粗暴是其气象如此虽作两章然粗暴亦只在也况彼之粗暴吾又安能追而抑之耶
　　吾止吾往也窃意文义恐吾者圣人自吾也
　　若如所解即句内字数不足圣人之言不如是之造作竒巧也
　　君子不以绀緅饰注云君子谓孔子下文苏氏曰此孔子遗书杂记曲礼非特孔子事
　　此二义兼存以待学者之自择未有一定之説
</div>
    <div class="pagination">
<a href="晦庵集_page101.html">上一页</a><span>...</span><a href="晦庵集_page97.html">97</a><a href="晦庵集_page98.html">98</a><a href="晦庵集_page99.html">99</a><a href="晦庵集_page100.html">100</a><a href="晦庵集_page101.html">101</a><span class="current-page">102</span><a href="晦庵集_page103.html">103</a><a href="晦庵集_page104.html">104</a><a href="晦庵集_page105.html">105</a><a href="晦庵集_page106.html">106</a><a href="晦庵集_page107.html">107</a><span>...</span><a href="晦庵集_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
