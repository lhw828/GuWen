<!DOCTYPE html>
<html>
<head>
    <meta charset="UTF-8">
    <title>勉斋集 - 第 5 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>勉斋集 - 第 5 页/共 18 页</h1>
    <div class="content">







　　勉斋集巻十三
　　钦定四库全书
　　勉斋集巻十四　　　　　　宋　黄榦　撰书
　　与闽县学诸友
　　诸生不幸先师弃世痛慕摧割不可堪处教育之恩昊天罔极哲人云亡防言将絶又不但二十三四年依赖之私而已计彼中皆知之当同此痛苦也奉别之后日行百里今早方抵此而属纩已十日矣罪恶贯盈医药殡殓皆不及侍侧终身之痛何以自释此中诸事已定但与之略定服制五服之亲各用古衣冠诸生吊服加麻制如深衣用冠绖方相称诸兄终有骇俗之虑或且用麻布头巾耳大要且率聚持服行丧之人三年之内不可便散如孟子所谓三年之外门人治任将归则丧未毕固不可归也【若省亲干家之类亦许暂告假】师之丧若丧父而无服岂有一哭而散同常人之理此议稍定不惟足以尽平日师生之情亦得朝夕相与琢磨理义榦持舅甥之服行师生之义礼不可复归朋友相聚方成伦理私窃自幸若得一二年谨守规约彼此皆不为无益而吾乡之俗亦当知理义者渐多一旦至此皆榦罪恶所招何复云云先生临终再三令榦不须归其乐得吾人相聚其拳拳学者之心虽死不忘哀哉痛哉学中不知今复何以处之此在诸友自处榦思虑之所不能及也若须分散则家中床榻之属欲烦齐卿季亨收拾送七家兄处辂孙亦令还家房中书册悉令收归一两日遣人徃取之也六三哥立之谦之舜和齐卿恐皆当来奔丧不可复缓四方朋友日至择之充之今日须到其他凡曾従学者早报之林正卿之弟安卿有书报正卿可便为附去必大相许一来相看能同六三哥一出否季亨仁父或能偕来相聚年嵗亦佳此间米平费用不多立身大事各宜努力为祝防之既有被食在学自可率茂诸人在学读书定然亦可与应哥相聚莫令荒废维忠千万将息齐仲能与性之偕来防丧否诸兄不及一一多祝但切须立志读书此身未死尚冀他日与切磋也六三哥潘谦之舜和不及一一附书但烦维允録此报令叔周叔録此报成叔季亨録此报六三哥也伏纸凄怆千万自爱
　　与林宗鲁司业
　　榦同碎累离金陵宿半山次日碎累东行榦以请祠未报不敢偕归且复西迈过池阳留五七日俟报若未有指挥即过九江两郡皆与舒相近以见臣子不敢自安之意然区区之情决不敢复徃安庆以犯公议也若所请不获又须力请以至再至三安庆已是一考既是解任岂宜再徃榦年已六十七矣若是终两考便是七十精力已衰不复成人矣家中万千未了事及今亟归亦可略与整顿每思杨子直杨通老廖子晦皆以老不知止三人后事无不狼狈此可为深戒也年来觉得世道愈迫切不可晓李文昌以元僚见辟乃是泗上既败之后忽思蹇叔持重之言耳榦岂愿为此哉浮光之兵未退既责以守闗又责以督战感文昌之知爱不敢辞难乃有以为逼已而恶之者制总两司谤书盈箧胡卿面以见谕曰此不可留必有相陷者矣文昌亦曰其人每得书好论边事自某相辟之后絶口不及边事殊不可晓其意恐人之夺其位而又阳为举以自代之言是不思之甚者也此岂可乆与之处哉两淮江南屏蔽又复与敌相邻则淮民尤不可不恤今淮郡百姓被敌人之害小被官司之害大去嵗和籴不问有无必欲及数不问土俗必欲促办以至敷马草敷巢县寒屋料敷庐州团楼木并是不支本钱郡抑之县县抑之总保与百姓等一切常行之事今皆急如星火去嵗和籴于本府见管钱内括去十五万贯今又要籴二万石料谷亦是不支本钱今本府交割钱亦且括去无一文矣今又添北来人请受四五万贯不争则害民争则为犯上此亦岂可复为哉乐则行之忧则违之今既有忧矣岂可不违哉城壁一事见今包砌榦已措置下四百万砖矣更诸县约有百万自可足用石灰亦各有指拟人工诸色皆有定论又分委寄居士友十二人分百二十丈皆忠实可托之人每日早到暮归如治私事不过秋冬间便可毕此不足勤庙堂虑但得一贤太守以临之则自可不劳而办榦亦不愿以此为功也但得归老故山蔬食饮水亦足乐也更望亲家力为一言耳然一身寄数千里之外望归如望嵗也
　　榦碌碌寓此已三季矣自度非仕进之具无顷刻非思归之日也来书所谕以版筑之役谤言四起尤使人慨然便欲谢冠冕而従农圃也顾生平本不作荣进之想直以为贫如为人佣雇姑就斗升之禄耳乐则行忧则违谤与不谤用与不用亦何足计顾彼谤者固非也汲汲解其谤者亦非也置此身于天地间以听天之所命但得不得罪于当世之善人君子足矣他何足恋他何足畏哉制参之除李公可谓不知人矣如榦者又岂能有补于制司之毫髪哉今朝廷清明英俊布列自可折冲于万里之逺逺人畏慑其效可见已而况参乎已具申丐免开春再上祠请得归幸矣此则全望亲家曲为之地也
　　榦十七日抵九江复被不允之命安庆乃是旧物可以无嫌然已除歴阳徐守矣以榦之辞歴阳遂夺徐守之安庆榦又居而有之于谊安乎平居无事动遭口语况于有此嫌疑正好议论者所得以借口榦又何以自明去年之方筑城也则曰此书生怯懦耳及其速成也则曰此必劳民也及其费省也则又曰此必扰民也不思徃者百年之间所至筑城为人所欺而反归咎于费用之太省工役之太速是必欲相率而为欺也如此尚可以起功名之念耶至其尤可怪者泗上之役轻脱之最可笑者也安庆深僻全不知所以败衂所以调发之由及至金陵徐而扣之至今亦莫知其故也乃有倡为之説者自是好言恢复者也是尝与泗水之谋也安庆去金陵六七百里制府欲为此秘宻之举岂肯泄其机而谋之于数百里之外耶使榦果有恢复之志又岂肯甘心筑城以自固耶制帅以泗上既败之后方思老成迟钝者之可用然后辟以为元僚使榦果若后生轻鋭之为此谋以误制帅又胡为于既败之后方见辟耶又其辟之辞云曰榦之所言无非保民固圉之术又何尝言其善谈恢复耶夫言恢复者绍兴初先儒之论也然亦未尝不以量力伺便为先亦何尝不察事机如是之轻举哉况榦何人乃敢开此大口兵之勇怯将之能否器甲粮廪谩不知其虚实乃敢抵掌而谈恢复耶制帅以元僚见辟朝廷令且包砌城壁则是未尝供元僚之职又令其徃黄州措置闗隘又令其徃光州督战此皆迫于上命然亦未尝启行也而恶之疾之者纷然而起矣使榦不量事力冒昩居元僚之任则天下之恶将皆萃于其身矣军旅一起征役繁兴不量有无可否州迫之县县迫之总保总保迫之百姓两淮之民不胜其苦外为敌人所侵内为州县所迫是大可念也后唐以茶盐给淮民而取其米麦谓之博征周师一至淮民箪食壶浆以迎之此大可监也如此尚可以为郡耶只此数事则安庆决不可以复徃矣行年几七十矣痰喘之疾大作不可支吾只得且借濓溪祠堂安歇以俟报可然一身资粮易竭恐将无以为归万望为徧告相识力禀之相君放归山林不胜大幸若又不从又只得力辞却恐上触朝廷之怒甚非小官能当也
　　与某某书
　　闻敌人有必亡之势如人将死但不知临时作何症而既死之后又作何等鬼祟而吾又何以御之朝廷既不以为意而州郡又只是脱空逢迎殊可虑也闻来嵗且欲归仙里榦近思之惟以求放心为本一动一静一寝一食不可离此三字便有以为之根本然后可以读书玩理也更与吉父去私共讲之谭仲南晓得此意但亦无着实工夫所谓其行不揜焉者也如吾人又説得工夫太散漫不济事城中得此二三朋友亦可以数数相聚何必至来年八月方得一相聚耶榦特以老年不欲弃坟墓亦甚有卜居临川之意也两小儿甚荷教诲平生所见小子之师未有如此之勤且切者亦此子之幸也尹中父肯相従来望于暇日相见之次便以旧令尹之政力与之语为幸也
　　榦还家杜门百念灰冷惟有旧学不敢忘也想且留城中与朋友讲学知此身之至重义理之至贵知嵗月之不可复得早夜以思之不患其不进也
　　与孙居敬提刑【杓】
　　榦野拙无庸自山中来寄迹宦途于世事全不通晓又生平鄙懒不解作世俗语故于当世之名卿大夫未尝敢以书问自见至于据案亲书以见慇懃则尤自知语言之不文字画之不工而不敢辄作也若某官名德之重世所共服是以不敢自外况自视事以来览观书判题咏经营缔建皆伟丈夫所为非世俗所敢希望其万一继此者亦得以鼓庸懦之气而追髙贤之躅此榦所以感幸而不能自已也由郎官歴赤壁揖李苏二仙于苍茫埃之外其胸中之浩然者又非可以前日论也持节湖湘收拾衡岳洞庭于胸中然后还清班登法従危言正色建竑伟之议以挫憸庸之气此善类之所共望非榦之私祷也榦老矣一官奔走大非得已自父兄以来无瓦石之储迫于啼号之累是以隠忍在此但知感君上之隆恩一日不敢自怠惟性资狷介与世寡合亦不敢为长乆计某官轸念旧治苟有以教诲之使得以苟逃旷责千万愿望
　　与江陵吴帅宾客张生简
　　榦少禀夜来见董抚干説大帅剡意荐幕属亦有相料理之意此必契兄所为于心甚不安诸丈在幕府日乆委实宣劳榦到此甫五十日何劳之有焉赋分竒蹇穷悴之甚天实为之若又无功而辱荐是重其罪也招军诸邑之力买马兽医之事榦何功之有不才无似従师友游三十年矣幸不得罪于朋友今顾以善招军买马见荐人其谓何帅府千里而辟一士榦亦以千里而从辟今乃以善招军买马得名岂不轻大府羞当世之士哉自古乗田委吏圣人亦甘心焉然欲以此为功则稍自好者不愿也榦山林麋鹿之性自许已熟为二百指所累不得不仰寸禄以自活耳絶无一毫荣进之念方欲恳大府丐一祠禄而去恐有避事之嫌来嵗亦欲伸请尊兄不能为我谋反欲以招军买马见治尊兄亦何用此招军买马之朋友哉反覆思之殆不知所以得罪之由也榦生平介然之性苟使之得行其志虽赴汤蹈火有所不惮辱大帅之招当此多事之际自当知无不为又岂待荐引而后用其力哉以荐举而后用力则不荐举而不用力矣岂良士也哉想文字未行尊兄宜乗此力为我辞使榦尚得托迹幕府幸甚
　　荅林公度
　　承垂谕以令従子加冠冠礼之废乆矣欲举而行之甚善甚善榦愚不敏何足以知此但顷従朱先生游见其家所行冠礼全依司马公所定而公之书即仪礼之节略也亦尝获预于宾賛之末矣初习其仪虽若繁缛然行之顷刻可毕且冠礼在六礼中最为易行葢人家阖门父子所自行不与他人相干涉而质明行事不数刻而礼成亦初无艰难辛苦之事但得一庄重好礼者为宾则登降揖逊自然中节不可先惮其难乐为简便也榦尝谓古人处事全是烦碎中方有深意且如揲蓍分二挂一以四揲之四营成易十八变而成卦诚不若掷校杯者之一举而知吉防也然揲之愈烦而心愈专意愈诚葢不专且诚则将误数而错置之矣此其所以问焉以言而应命如响也榦顷尝为童子加冠至于礼仪繁缛之际俨然正色而临之自觉此心恻然有感于父兄所以教爱子弟之意彼童子质朴畏谨见其父兄宾客待我者如此亦岂不惕然动其心乎正不可先求简便以启其骄慢但衣服之制自司马公处之已不能尽如古则今人当用今人之所常服至于三加之礼乃古人丁宁恳到之意则不可略也妄意谓未冠两紒着背子始加小冠【今市中所卖黒漆或竹皮为之者】道服再加道巾笼衫三加防子衫带【若有力可制襴防则始加头巾笼衫再加防子衫带三加襴幞公裳亦可用】堂室之制不能如古则但于一防事之上行之陈服与将冠者位只于防之东北隅用屏风或帷幙障截门外向或人家防偏间之后自有空房与防相连自可一依古制此则古今异冝不容不斟酌而行之者其他如筮日筮宾乃古人不敢自专之意若能行之固善今人父兄多拘忌吉凶例用嵗旦或春日而宾尤不择苟有人焉亦不暇筮其可否则亦当前期一一告庙以孝子某某日为子某加冠敬以某人为宾敢告然后驰书戒宾或道逺不能亲访及有宿宾则书中便言某之子某将以某日加冠于其首愿吾子之教也宾以期至庶省徃复也执事者须是子弟中严重者为之恐亦难得如此三人执冠立于西阶下者若可以备数尤善无则一人捧箱盛三冠亦可也观此两三节稍従简易便觉失古人严肃详宻之意况于其他岂可略乎试断然行之然后知其非难也但司马公书仪难得善本而建本尤多错误更以仪礼叅校而是正之为佳榦承下问之勤不敢不竭其愚政恐不能自免于僭易之罪尚幸亮之命名之意出于尊意所不当言谓土能生木则非五行相生之正葢土之所生者金而金之所尅者木今以五行支干六位皆木而欲以土生木不知土者乃尅木之母也若正相生则当従水此固皆无义理然亦见隂阳家之不足信乃如此也承垂问并及之
　　前承诲以诸疑乆稽拜荅此人去亟亦未暇详细但区区之意欲长者且于虚静处认得分晓又于闲静时存得纯固此乃万里之宅万事之原看到惺惺处则于一二疑义合商量处不过十日之功肯细心磨讲则洞然无疑矣
　　闲居计颇有静养功夫且认得性情部分识得虚灵本体端居黙养令根本完固则成性存存而理义自明矣此事不可更缓吾人前面无多日子所幸师儒并世而不闻道以死亦可哀
　　衰病之余益觉世味无足留恋百事纷来与化俱逝独义理一途与天地通诚不可不力行也惺惺二字真学者入德之门比以扣禀老先生亦深防印可吾辈不可不留意也尊兄不以齿德之髙下与乡闾晩辈为伍只此一念岂他人可及哉顾不肖重以自愧耳
　　不能安贫强顔求禄敬读诲语陈义甚髙叹服叹服况令所疑尤众所指目其昭然立的以自取弹射无可疑者然顾瞻四方亦何所容其身哉入门而求已则饿死出门而求人则辱死古之人所以无可奈何而安之曰命则命虽穷未尝屈也又何必过自疑畏也哉属以外移合归本贯铨量事州家须半月可毕事事毕去求山寺度量七月初便作归计也
　　斯文不幸先师即世痛慕摧苦不自堪处同门之旧谅均此情榦晨夜兼行冲冒风露痰喘气促至今未复气息奄奄亦非乆于人世者重念半生函丈之侧一旦失所依怙总角闻道不自刻厉识见未明今无复抠趋之地奈何奈何朋友解散讲问寂寥又不胜防言将絶之虑乡间年来朋友幸皆有向道之意若得相与勉力以共扶斯道庶几先生死而不忘尚赖长者出为主盟毋使悠悠虚度嵗月五谷不熟不如荑稗可为深戒明年科举又在目前诸友想未能忘应举之念读书作文亦本分事更幸痛勉之须是博采前贤议论熟读古人文字令气质劲健乃佳栗山诸兄须得六三哥为之领袖必大季亨相与维持之日作课程莫令废惰区区至愿承欲此来甚幸乡者朋友来者已遍郑成叔唐华卿皆以顷年尝一叅侍亦皆奔赴此亦足见人心同然不能已者不知何日得遂一见耶一动想亦费力须得轿马乃佳吾人血气向衰不宜劳顿恐易生疾迟速之期亦更审处之
　　榦忧苦贫病不自聊生塟期在今冬只得留此塟事毕或须一归衣食所驱恐亦不容遂筑室于场之计也与诸友建议欲于城中度一空地立书院三间内设先生祠嵗时一日毕集颇有乐施金者此议若成亦不免遣人持疏到栗山也祸患摧苦殆无生意先人生平以清苦自将兄弟相与恪守家法幸不得罪于朋友先兄平生一介之行亦间有过当处然今观之岂惟吾家不复有若人哉痛苦痛苦未易具言也以是深忧家声自此隤然不可复振愁忧无聊欲见尊兄面诉之无従也故因此详布之防颁赐奠仪已荐陈矣先兄平生于朋友无足当其意者独于长者深所敬爱计闻此恻然当甚他人也先生塟毕事朋友逺来失声墓下伤哉痛哉念之泪下如雨未死之身将复谁依耶今日已袝庙音容益逺不及九泉无相见之日伤哉痛哉
　　榦忽得季亨书承闻先太夫人奄弃色养不胜惊怛昆仲孝爱纯笃何以堪处别来数日间事变不测如此榦辱在契好旧交便合趋慰适以迫行不克如愿愧负多矣但得季亨报云治丧不用浮屠一以礼经从事扫去末俗之陋而先太夫人遂得以礼终是则孝之大者尚幸坚持雅志世俗啁啾之论不足恤也榦正月半间即归归日首图叅慰
　　榦诸况如昨无足云者特一念长者未得即见为之慨然朋友讲论不敢放过然亦未甚见有勇猛精进者近得先生书亦再三以此为问其拳拳后学之意至矣顾榦自治不至又何以起发朋友之善意哉
　　榦以礼书未就绪刘用之相约过神光为卒嵗之计度亦不能乆留只俟虞兄为先兄择地了毕即为归计今日暂走箕山相去三十里不得一见殊深怅然吾人相与之意分虽朋友情犹兄弟虽终身相依可也各以事牵其势难以乆合榦方奔走为衣食计兄亦老且倦游异日思欲为今春草堂夜话举觞相属岂可复得哉临书不胜怆恨
　　榦猥贱苟活为朋友羞然他无以自治则不若食其力之为无愧耳乆败之场务幸亦渐成伦理酒酣气振且笑且叹终不若归故山之为乐也已一考有半矣但恐任满无以为归若可逹里中则又当寻尊兄为旬月之游也髪已种种齿牙动摇目视茫茫非乆于人世者门戸衰頽诸侄皆不能自立深有可虑但世事皆非人所能料只有听之而已
　　榦一堕宦途如入苦海终嵗汨没人生几许十四年不得休息真是可厌世间以仕为乐者以其富贵也然求富贵者非为盗则为佞仆诚不能其贫且贱如故进不得行其志退不能活其家以是思之不若放归山林之为乐也三上香火之请方遂所图以是月七日抵寓舍亦欲亟归省坟墓访亲旧従人既遣不能徒行少俟秋凉即谋归计一生鞠育于辛苦之中今三子已娶儿妇满前亦人生幸事耳但自度不足以活之只得散居令其人自为计六郎归乡之计已决性资拙朴未能读书然颇好书向所寄书册渠欲得之乞付之为佳恐有重本欲留宅上者可面谕之也
　　榦为贫一出奔走十五年于公私之计普无所益性本介僻学又迂疎与世寡合与义不受辱引疾奉祠投闲故里百懐未易一二言也归来怯寒无日不病闾里故旧朝夕来访只办应酬或至对客终日念欲一拜书亦不可得徒切怅望而已不谓反勤先辱尤深愧悚榦以先闾为侄辈占住无所安息偶帅叅相念以南法云僧堂见遗见障织居止其前有园可以开门従大路出入不与髠徒相干涉其侧即万嵗诸刹幽静最摈弃者所宜处也





　　勉斋集巻十四
　　钦定四库全书
　　勉斋集巻十五　　　　　　宋　黄榦　撰书
　　复陈师复监簿
　　顷于诸先令兄多雅故独以未及参识为恨三四年来每得谦之兄书未尝不言笃志好学推已及物之盛美深切叹服然亦不敢遽以姓名自通于颖人近者又复拜观应诏之章恳切简直皆人所难言数十年所未见其为向慕又不但前日所闻于谦之兄者而已继承台翰之赐捧读不胜惶悚自顾衰暮何足以当劳问之厚榦少不自量喜従师游窃有志于圣贤之学中年孥累猥众偶得一官仰禄为活一行试吏讲习遂废重以先师弃诸生朋友解散葢不待七十子之没而大义已乖矣日夕惕惧如负芒刺忽闻执事志道之笃立行之髙乃如此喜跃不能自胜想先师九原之下亦当为之击节喜吾道之有传也朝廷之事既有如诸贤之所论奏而外之所恃以为人物者亦多不可晓解矣所以降灾者方数千里之旱今之所以救灾者又皆具文中原荡柝既不可支而边陲守御亦殊未有可恃之防腹心之疾未愈则耳目百体无徃而非病良医之药既却而不用则事无可为者矣榦衰晩不才分甘投弃昨上香火之请本无他意只是年老不堪従官未防俞允姑且安之适赵兴国持仓节于榦为姻党至亲不容不引嫌而去自是可以退安田野以卒旧业以终余年矣
　　复陈师复寺丞
　　寺丞天资髙明闲居益加涵养吾道之幸也榦不能安贫冒昩一出信道不笃徒深悔惧抵此五日即闻浮光之警人情未相谙悉无以为防今敌兵已退上下相安稍可措置最苦是郡无城壁便即兴工创筑度费五六十万劵郡中亦有一二十万皆是前政桩积已申朝廷之钱亦不暇问只得支用郡民便之施竹木工役夫米者纷然此亦不容但已也亦请于朝乞四十万劵未必应副亦无可奈何只得旋措置也秋冬间了得此一役便可丐归矣敌人之来亦不过数千人此以数千人与之战初亦小胜已而大合杀伤相当有贪功轻进者遂为所败吾之所失遂多度亦不敢以实闻也诸贤施行大抵未有起人意者到此一月以六书逹制帅与议边事皆未得报岂以其切直而恶之也抑以仓皇忙迫而未暇也今只得自做家计修城壁造器械排保伍日夜与诸邑讲裕民之政漕台欲运合肥米至安丰相去二百里耳却来起安庆四万夫安庆至合肥已是四百里舍近取逺人情皇皇只得力拒之幸而得免便觉百姓有欢舞之状矣他事皆可阔略有敢害民者必痛治之如此亦稍可支吾但大势可虑耳恐非一木所能支也李贯之尚留九江亦屡得书此等人物皆引去为之奈何
　　乆不拜状正切尊仰祝兄来承台翰之赐谦之兄继至又得熟闻为况之详至以感慰赈济区处有方人赖全活甚善郡政一新又可以风厉流俗使人知儒者诚不负于斯世也榦衰老念归未能今边事复动亦不敢请归矣敌犯浮光其势甚亟城虽未可破而四出抄掠生齿涂炭甚可念也此间土城虽已完备但未包砌马面尚少未为可守但既有城壁亦只得效死守之此间世俗皆以为丙午辛巳丙寅敌之侵淮皆不到此故士夫之愚者亦全不以为意军器全不整齐士卒千人多是老弱皆须旋行措置去嵗一版筑故此等事皆有所不暇及今亦一面料理辄有少禀此间军器最是弓箭更无一只可怪之甚偶见詹簿説使郡弓箭甚多且箭材乃地产所出妄意欲就借箭万只少亦须借五千见箭却借五千箭材角弓得四五十张却须一面制造以补还仍示及价直便当纳还傥防轸念一郡均受邻邦之赐若非事势怱迫亦不敢相挠也已令此人赍钱就彼雇人担擎以来至望至望
　　承闻开府未几岂弟仁恤之誉已洋洋于田里当旱暵之余得贤者赈防之康庐之民何其幸耶但不知朝廷上司肯以米相助否莫若且急遣二三精敏官属散行诸县劝谕诸戸籍其有余之粟以备赈粜须是异日实可以及百姓若但为虚数则无益也同官每难得人寄居亦恐多私不若取之故旧中为佳若李敬子肯相助则决不至有他也米价亦要平而有常每见所在丰年米价十钱至凶年出粜官米却只粜五钱如此皆非是官物有限只得照例方是或云凶年钱难得是固然也却不思天灾流行百姓亦须大家吃受常年吃一升米今且吃半升此岂得已哉又赈济不如平粜官司钱物既有限细民当此饥嵗亦当倍竭其力以度凶厄岂可诱之使偷惰是非所以爱之也又济籴不可分口数徒见碎只是每家每日三升若一口者亦籴三升彼自能多寡相通融大抵举大事者最怕丛脞也赈粜之法当论旬不论月且如每日粜三升每旬粜三斗或以一日而粜三斗或三两次粜三斗従其便可也如此则人免伺之劳切不可慕纳流移之名其后难继人情偷惰若开此门必至失业乃所以害之也南丰述赵清献之事以为仍告以去其家者勿给此正所以絶其流移之路若欲徃他处就食者则薄给其路费可也亦不可多多则去复来亦难继也愚见如此未知是否不敢不以告也榦此间城壁已就近又砌毕五门亦屹然可观兵籍最少通老弱不过千人见于城内防城空地架屋千间为壮士营募民之壮健愿居者给与之不收其僦金且先为办床榻之属以诱之官为之约无他役但使之家守丈五之城治其芜秽使不为城之害有警则皆守城之兵也仍造弩千张而家给之使之无事则阅习亦一助也近郊二十里保伍亦之郡择其强壮者籍之有急亦可驱以守城如此二三千兵亦不难办也烧砖一事择浮屠之有干者二十人主之应管内有僧寺阙住持者便给住持以偿其劳如此则三四百万砖亦不难办来嵗夏末此事可毕矣故山之兴甚浓非敢为伪年事至此朝衫亦不宜乆着也忽有制幕之命此事乆矣诸公甚忌其来李公颇费唇舌省劄下只得力辞不可则来嵗城壁既就却旋求去走康庐以承诲也榦窃度时势金人之弱甚矣不待间谍而可知也诸贤度德度力不敢便为进取之计此其为宗社谋至矣然将为宗社无疆之计臣子要当致无疆之思今进取者既失之孟浪持重者又失之偷安不知事终安归耶日引月长吾国日困以彼之愤激敌吾之偷惰未知鹿死谁手也况新冦方强羣盗蠭起吾所当虑非但一端也今边邮事息正造物者遗吾以闲暇之日使之明其政刑登崇俊良以共起事功则恢复中原之庆翘首可待政恐反因以骄縦而日益颠倒耳每一念之令人流涕要之但当归死故山不至徒在世间为人所嫉恶也久不拜状时切尊仰窃惟以庐阜之嵂崒与彭蠡之汹涌临之以一代之伟人人物山川相与酬酢一郡生齿游泳于春风和气中计其欢谣已洋洋于田野间矣甚盛甚盛榦扺此巳逾半年自觉初谋已拙到此别无出场只得为筑城凿池与民为效死勿去之防方其度工之初人无不惊且骇者幸而天相人扶未及半年事已就绪且今一意包砌嵗前五门并三斗门亦可讫事便有启阖虽大敌之至未可保而小小奸雄亦望风退听矣身守一郡只得汲汲为一郡计外此皆非所敢知国家如天之福敌至辄败衂而去是以至今隆冬不敢深入此两日方闻淮北汹汹大率皆是相恐吓之意兵来不除道也天遗我以闲暇之日而诸公视之悠悠恬不加意要其胸中无识见无古今既不晓利害之实而又日夜拱手以听命于人天固助之我固拒之谓之何哉南康朋友甚盛想闻贤守之至必有盍簮之乐榦亦以老且病告庙堂丐骸骨若遂雅志当得承教于白鹿卧龙之间矣
　　榦自前月来愈觉多事初令其徃黄州提督闗隘次又令徃光州抚谕将士及至将行又令且赴制司禀议凡此皆非所长只是缓急无人承当且胡乱拖出不知平日拔擢贵显者又要作何用耶自去年四月以后敌兵既退全不做分毫事业及至事到目前方且旋荒敌固弱甚然驱中原之百姓尽括其家赀帅以渡淮使之抄掠以取偿于我浮光信阳数百里之地杀人如麻室庐毁焚至今未退枣阳被围已四十日尚未解其势危甚盱眙既自去年败衂招侮今乂闻安丰亦已为敌据矣为之奈何全看天意如何若人谋无一足恃者安庆城壁未包砌军籍亦寡弱器械未备将何以守若厯阳则尤当边塞之冲已力丐免矣制司禀议之命甚乆不知诸公却深忌其来只得力辞待来嵗城壁就却旋求去大厦万间支以一木不谓之愚可乎此计已决但未得朝廷慨然相舍则上无以荅朝廷之善意下无以慰舒民之望二者萦系于心耳尚冀髙明有以賛其决甚幸五事亦多是文具此却皆是实事今亦略改数处未知是否更幸详之闻欲招林杨二君亦更相度事力果欲遣人却望令来此取书也
　　榦读书爱日之意甚切而精力不逮每切为虑新嵗已登七十矣来日苦无多也朋友纷纷不为无人气力足以任重者诚不易得故所望于左右者忽不自知其拳拳也静处下工诚为长防然居敬集义博文约礼皆不可废朋友切磨固欲相观而善然讲习一事尤为至切须将圣贤言语逐一研究不可以为非切已若不自此用功则义理不明生出无限病痛李贯之全是就讲学上用工晩年大节光明如此读书岂可忽哉留丞相晚年归来日课朱先生诗传朱先生每对人辄叹服之葢舍此实是无进益处也不知髙明以为然否榦昨日得相识録示小报知已被予祠之命乃十二月十七日防挥今日邸吏发报状尤分明此虽父兄为子弟谋无以易此遂使衰晩得免无亷耻之罪君父之恩大矣若得省劄早下不复以家事闗念则自今以徃无非安坐读书之日矣别纸宠贶仰仞爱予之厚恐其匮乏无以全其守也若祠禄不下亦只得判作饥死年来却见得此事稍分明死常事耳朋友之馈不敢辞私居办此令人不能安也
　　与真景元直院
　　榦伏自夀春僭拜人之敬嵗月倐忽奔走靡宁遂疎嗣贡拳拳山斗之仰实切此心中间窃闻屡进危言力扶大义公论借以开明善类为之踊跃枘凿难合勇退急流此风不闻于世乆矣自顾庸懦亦窃增气持皇华之节居盘错之都是犹欲某官推其所言而见之行事也相望数千里跧伏陋邦不获目击施行之一二以为快但闻种不入土蝗且蔽天伏想髙贤忧世之深情烈士济时之大略安得拱侍函丈欵听诲言
　　榦老矣本不敢有寸进之念偶得一官庶脱九死自先世不事生产而诸孙俱堕饥寒心窃念之黾勉従仕姑竭驽力本无寸长敢期公朝过听遂叨为郡之命此诚生平梦想所不到冒昩此来已逾半考自度迟莫不堪扶曳亟上香火之请不防开允而旱亢如此郡计萧然地居安复武昌之间为制使之説则曰安复极边两郡之粟不可以出汉阳为漕使之説则安复汉阳之粟当泄以济鄂渚制使以阃外之寄而令诸司计台挟朝廷之命以持制阃彼此交鬬甚若仇讐甚至制使遣官运以守汉阳之境计台复迁怒以治安复之官吏是何气象乃若是也隂阳不和则为旱人事如此何以召天地之和朝廷方为安边之计而一室之内自相攻击又何以安人心而固吾圉耶世之所谓贤者乃如此是殆不知其所以然也顾榦庸凡日夜起故山之念亦不敢与闻兹事被髪缨冠而救之则惑也百忧满懐安得一侍诲言纾胸中之愤闷耶
　　与孙行之正字
　　榦衰晩负丞窃粟自知亡补忽叨予郡之命皆朋友过相推许是以至此不敢以为喜重以为忧也自金陵五十日方抵此民甚醇讼甚简财赋亦从容安平无事不妨为守之乐但襟江带湖吴蜀徃来之冲武昌唇齿之国也若欲屹然真可当于蕃之任则非所敢当郡无城郭有兵二百人倐来忽去月给甚薄缓急亦安所恃耶小郡若非所急无汉阳则无武昌矣抵此二十日且以治财赋增兵廪大开赴愬之门以平民之曲直其他所当经理者俟见颠末续当有请也既不能不仕仕则不可不任其事耳但天性拙直与世寡合易以取祸又不知果能安于此否安与不安亦一切听之也在已既无以逾人视人之所为又多不满吾意不知此世将谁与扶持耶自今观之只是义理不明人心不正举世滔滔聚一大团私意于天地间如浓胶厚漆牢不可解吾辈且戯吁太息于其间亦愚矣哉肤仲遂得归可喜但闻其病手战亦可念也真丈如何闻且归建宁果否敬子闻以疾辞皆使人有愧也此间传闻晦伯侍郎抗疏论遣使事恨不得见能録本见示否
　　复赵蹈中寺丞
　　榦昨者僭拜记室之问率略之甚黎斌来忽辱台翰之赐前所赐教犹未及拜领也寺丞持节内郡而拳拳于边陲之诸将豪杰之士莫不慕义愿为效死推其所以治峒冦者以制北敌中兴之功可日冀也天下大势亦可见矣尝以两淮言之敌人冲突三方分攻不攻都梁而攻招信不攻安丰而攻霍丘不攻浮光而攻光山非不攻也力不逮也围枣阳百有余日而卒以自解则势之弱可见矣彼能以弱为强吾乃以强为弱岂将士之罪哉所以用将士者非其道也边事方殷而庙堂在告制府所请百不一报制府疑惧力上祠请边郡所请百不一行此亦何时而可以若是耶信义不孚赏罚不明无非自伐之道而尚可以伐人乎哉志士忠臣深忧切叹寺丞义兼家国想不能不为之寒心也以榦料之敌必不能自立割麦在即而边郡寂然此必有变生乎内者矣羣盗四起彼亦不能自立吾亦岂暂宁哉是为可痛哭流涕也榦衰病无似之迹本以不能固穷投老试郡但思筑城凿池与民守之效死勿去之计制帅令以列郡带行制叅之职敌攻五闗复令以郡守出竟守闗又令以越闗督战皆不敢辞敌兵已退忽令易守歴阳则老病不堪复易一郡又令赴制司供职则事亦有难从者今乃得复守安庆之防辞小受大驱去复还于义不安已上香火之请更一两日徃江池间报以必得为期也相望辽邈无由一见以纾胸中之愤懑
　　与李子复书
　　榦不能安贫冒昩一出属以边头扰扰才力绵薄大惧无以抚安此民诸贤措置各持其説当危急之秋为偷安之计敌人有所制未能以逞然蓄憾愈深向者之防秋今及转移而为防春矣每思契兄神识过人阅世已乆未见其比顾乃袖手燕闲如仓生何榦抵此以郡无城壁一意兴筑不待报下即便兴工五阅月而城成今五门亦已包砌屹然遂为淮右之冠居民方有固志小小奸雄望风畏遁若残贼冲突彼恐合肥安丰之议其后亦不敢乆顿兵于城下恐亦可以苟安矣制司忽有幕府之辟此已力辞万一不免则李公生平相爱至厚亦不容不従其请今日之事防将安出静观事变当必有非常之论幸有以教之或能不逺千里偕邹兄垂访尤不胜至幸望赐报当遣人奉迎也
　　与赵省仓
　　人来承惠书虽未及瞻拜固已深服足下资禀之粹趋向之髙而非流俗之所敢望也顾仆衰老困于吏役离羣索居有负初心何以谢来教之辱耶世方急于利禄而独安于奉亲世方趋于卑陋而独志于闻道尚贤而取友孰有过于足下者此仆之所以不敢黙黙而无言也窃观来教以孔门欲为有用之学而又欲其大有所成就叹其老之将至而欲为有用之归然理义之精防心术之隠奥所差甚防而天理人欲之分君子小人之判自此而决不可不察也圣贤之学固求为可用而求之常在已欲施于有用而得之系乎天求之在已则内外一致而所造者正得之在天则穷通一视而所处者安故其教人虽欲其有用而未尝切切于用也曰明明德而新民在其中矣至其用之则行舍之则藏而亦曷尝适莫于其间哉志于学而先以用为心则固已驰骛于其外矣至其用也则事求可功求成安于义命者固若是耶立心一差则将无所不至矣圣贤立教葢以人受天地之中以生具有仁义礼智之性必先格物致知而力行之所谓用者亦即此而推之耳曷尝先以有用为念哉孔门之徒惟曾顔未尝见于用也而三千之徒卒莫能及由此观之则为学之要可知矣孟子曰君子所性虽大行不加焉虽穷居不损焉为学而先以有用为念则是未知所性之贵而有外慕之心焉故敢以切已务实为足下献榦老矣方力上丐祠之请而求为无用之人宜其于足下之言有所不合也交浅言深惟足下亮之
　　荅陈泰之书【伦】
　　榦伏承不鄙特枉临顾先之朋友以逹其意副之长笺以述其情志甚笃貌甚恭辞甚逊以榦之愚不肖上之不能取髙官耀闾里中之不能作文章夸声名下之不能蓄货财养妻子此世之所谓无用而不齿焉者顾何足以辱足下之好哉岂非以其尝从先生长者游而获闻君子之大道欤足下之意则甚厚而榦安敢不竭其诚敢以所闻为足下言之夫学之有志犹三军之有帅也约束既明申令既审鼓行而前有进无退磨礲乎理义之刃而斩刈乎利欲之场先登乎道德之郛而防勲乎圣贤之府非有志而能若是乎巽懦怯慑背公营私鼓之以仁义则气索而不进胁之以利害则手战而请降气马逸而不可收心地蹙而不可复非器不利帅之罪也然则为学之方舍此宜无急焉者矣足下居长溪之西偏裹粮而趋不五日而至武夷夫子之舍望洋向若以观世之大勇者焉毋徒下睨污渎之中而觊吞舟之获也足下其亦亮之敬字看得亲切但常惺惺法为主乎整齐严肃其心收敛不容一物所以持乎主一无适似太分裂试更思之此学问之本原而终身之所当服行者也先师永逝吾道益孤所赖者朋友相与维持然如许重担亦须奋不顾身方能负荷若沈浮世间与庸人奚异百年之身世间利害所直几何若不勇猛向前则二三十年遂无此身矣可不大惧
　　承谕旦昼念虑不如平旦静坐此亦只是常觉不如常加提撕则乆当纯一矣不见道体却亦不须如此着意行吾敬故谓之义亦只是做行吾敬工夫而已乂着一心要见个义却恐有病学问大方只是致知力行持之以敬只怕人不用力而已别无好法也
　　致知乃入道之方而致知非易事要须黙认实体方见端的不然则只是讲説文字终日譊譊而真实体段元不曽识故其説易差而其见不实动静表里有未能合一则虽曰为善而卒不免于自欺也莫若一切将就自身上体着许多义理名字就自身上见得是如何则统之有宗不至于支离外驰也














　　勉斋集巻十五
　　钦定四库全书
　　勉斋集巻十六　　　　　　宋　黄榦　撰书十三
　　与李贯之兵部书【道传】
　　连辱书诲三复感慰旱势可畏臣子同忧契兄正当其任想见不胜忧念也昨承谕及数条诚为切要然神而明之存乎其人苟非其人徒为文具莫若且于部内择精敏公勤官属数人分类管榦守令之不才者去之无过而庸懦者易之庶几得一人则一道一郡可以无忧耳他皆未见长防也此间种不入土米价翔贵但自初旱便逐急籴米巳籴二万石旧积亦二万石常平五千石目今逐日出粜比之江南亦十六文一升城之外帖然不见其为旱也汉川一邑素有蓄积知县又晓事亦可无虑汉阳县乡下稑种颇多目前尚有可支吾至冬春间即发粟以赈之亦可过此一厄诸司亦无掣肘但此间与鄂渚对岸例是龃龉亦只是顽以待之吾人去就轻则百事皆不足为累也六月初遣人丐祠只是自觉年事至此于义当退预为此举庶几异日再请则其志可遂也忧世而救世之术疎忧道而学道之功废若乞得数年之间自放山林以遂初志莫大之幸语録事承见谕曲折初亦深恐削之太甚耳若只如此亦无害又得味道兄整过可以无憾矣大抵鄙意以为此等文字寜过于详则刋之为易若先求其精则一削之后不可复求此为可虑耳序文全不成言语留此人旬日亦欲依命修改附去竟做言语不成一是热二是多事终日昏愦旦夕専人拜纳其他亦并俟后便也如目録以所记年月为序如今去伪者番易人初识之年方十七八乃巳亥在南康相防自后絶不知踪迹不知此録从何得之遽列之第二未知安否更熟思之记録之人真是学者如子晦文汉卿文之类絶少再相记録所闻及大段背驰者甚多但以年月为次第似亦未安或分为两様第以嵗月亦似未稳可更商量榦后便更思之当拜禀也
　　来谕赵制帅遏籴事想众人皆不以为然吴胜之力与之争契兄亦是正当赈济之任故皆见其非此处利害之中者也榦初亦见其如此处置甚服其得策以告胜之胜之甚不乐后綦总得书亦与鄙见合以此一事观之然后知世事之不可为也彼为制帅所虑者边防耳尽空塞下之粟使边民告饥盗贼间作外侮窥伺其利害不既重矣乎胜之初以通融之説恳之赵力拒之胜之复以闻于朝廷朝廷从其説赵又力拒之二公正此为敌未知其孰胜甚可笑也要之赵之説为是赵之説若私而公彼所务者大所不及者汉阳鄂渚两郡矣吴之説若公而实私非为十五州也且吴之请于朝乃曰乞只通融十五郡但不得过湖北界如此则两淮江东西皆化外之国乎以此言语写在纸上独能安于心乎胜之号刚直人称其贤到此亦甚歉然屡以书来问救荒之策亦只得以巳见告之曹器逺在幕中尤大言无当其他皆不济事以此殊觉费力汉阳小国寡民本易处置初以情告之以为两州相望莫若先定米价使之一様使此之常年几增一倍亦无可奈何米价既定则客旅之贩米者不之东州则之西州吴不以为然一聴客人之髙价其意以为可以致其来耳彼商贾何厌之有米价顿长几不可通汉阳只得固守前説而严泄米之禁以是人物熙熙彼乃以为汉阳有米多方作威作势欲夺而有之但付之嬉笑不与之竞亦不为之屈貌虽相与而心实不平也然亦决不至有他也赵公方严近见其一二事亦有不可及处所差人至州县无一毫之扰胜之甚鄙之然恐未易轻也世事如此天象如此人物又如此以是尤使人不可一朝居也读毕焚之国事之成败不在乎两阵相向之日而在乎君子小人进退之间今事势至此尚复逞其私意而不自惩创为之奈何李金陵依违蓄缩动失事机安丰合肥踊跃奋厉未知逺略闻欲为大举深入之意一切取办于防淮之忠义此曹诚可用不过能为盗贼之行焚烧县镇刼掠财物正恐因此大失中原之心耳秋髙马肥彼必倾国以来驱淮北被害之民皆欲报其深讐政恐非忠义之人所能遏也浮光之事想亦知其详大抵杀伤亦相当吾之败军杀将为辱不少今吾皆未见有可恃者深足为虑也榦失计此来无可言者非可丐闲之日只得汲汲自治城壁见兴筑邦人皆乐从秋冬可办亦但足御小防之冲突耳至此而后知有国有家有身有心圣贤一言一字皆可师法从之则吉违之则凶要一着只要信得笃行得力耳舟驭想且留九江敬子诸公必来相聚深恨不得周旋其间聴教诲也此间亦有十数士友相从大抵皆故人之子弟有杨志仁识趣端正方伯谟之子吉父刚毅不苟可为领袖公事之暇亦不落莫也敬子颇有逺游之兴此至九江殊不逺能与之乘兴一来否榦老矣自此恐不复有相见之日且是相去逺未必可以通问百懐非纸笔所能述旦夕又当颛介承也
　　复李贯之兵部
　　岂弟慈祥之政抚摩凋之郡使幽隐无聊之民各得其所世之鄙薄儒生者闭口不敢吐气吾道之大幸也排去贪守明辨是非皆非敢望于今之人昨在湖北见为监司自号刚直者坐视列郡之无状噤不敢发一语然后知吾人若非见理明利害轻者终是低回顾望不快人意求百姓之受惠难矣大抵小人为非固可恶吾人以善类自名而胸中全是利害者尤可恶所以使吾道为世所鄙薄者皆斯人为之也得尊兄在东南不惟前贤道学之绪得所托而政事气节遂为一世仪表亦国家宗社之福也榦投老山林窃自增气不知手舞而足蹈也榦归建安寓居整整四月矣向来数椽二十年前所置容膝之地初亦甚安今孥累数倍于前不足以容居旋于旧居之后架小堂方不过二三丈以为送老之计坐是亦颇扰扰更旬日亦可休息一意杜门观书矣朋友数人皆欲秋试后相访亦可相与切磋义理非讲习扣击终是不分明也近于乡间取得所修祭礼来幸无去失并丧礼皆可入礼书类中然亦尚欠修整当官固以无暇观书为恨闲居又以无笔吏抄写为挠因阅故书中得庆元三年朱先生所书编礼人姓名为之感慨益思是书之不可不蚤定也然亦须朋友二三人来方可参订味道子洪皆有志于此者独恨道逺难相屈致榦亦无力逺出不能携书以就朋友观先师晩年于此极惓惓殊使人为之不安也若得契兄持节入闽有以资朋友之来则不但是书之可续耳决去就虽甚力朝廷顾惜事体亦岂遽从所请若如来教所云且留九江榦亦当赍粮为数月承教之欵也向来从学之士今凋零殆尽闽中则潘谦之杨志仁林正卿林子武李守约李公晦江西则甘吉父黄去私张元德江东则李敬子胡伯量蔡元思浙中则叶味道潘子善黄子洪大约不过此数人而巳年来得尊兄并太府陈寺丞相与接续尤觉此道之不孤若且得留东南数年吾道之大幸也世事难言尤非闲退之人所宜只得此道大明人物辈出清议所在彼自无所容其喙亦且有所畏缩顾忌或革面以从善也吾人所能致力者止此而巳最是廉耻道丧风俗波荡略无羞恶之心但知贪利嗜进吾辈中非卓然有特见者未有不为之移惑以丧其所守也来教所谓激成党锢之祸者决不至此此诚至论也东汉党人便是孔子所谓狂者使有圣人为之依归皆是游夏向上人物今岂敢望此哉四十万人齐解甲矣安得相与为党而激成其祸哉榦尝记得在先师侍侧偶因举孔孟出处去就不同处以为问盖亦疑先师当有不屑就之意先师荅云某只见得志士不忘在沟壑一句分明当时亦未甚晓解近日思之委是至当之论若不如此不是真丈夫也陈太丘送张让父之丧人以为善类赖以全活者甚众前辈亦以为太丘道广尝窃疑之如此则枉尺直寻而可为欤士君子行已立身自有法度有义有命岂宜以此为法天地如此其广古今如此其逺人物如此其众便使东汉善类尽为宦官所杀世亦曷尝无善类哉若使是丈夫又岂畏宦官之祸而借太丘如此之屈辱以全其身哉吾人于此等处直须见得分明不然未有不堕坑落堑者也榦闲居甚适疾亦为小害诸子亦次第皆能撰饭吃不相累矣若有祠禄亦稍可支吾若无祠禄诸子亦可做书防以养衰老也池阳相去逺若移节在闽或江西亦即走承教也所荅胡伯量鬼神等説今以所説鬼神大意録去是否幸见教
　　春间过康庐胡伯量出示诸人讲论祭祀鬼神一段见味道兄所荅词甚精甚巧尊兄从而是之伯量又为之敷衍其説然愚见终不敢以为然也此盖疑于祖考已亡一祭祀之顷虽是聚巳之精神如何便得祖考来格虽是祖考之气巳散而天地之间公共之气尚在亦如何便凑合得其为之祖考而祭之也故味道兄为説以为只是祭巳之精神如此则三日斋七日戒自坐而享之以为祖考来格可乎果尔则鬼神之义亦甚粗浅而圣人常谨言之何耶古人奉先追逺之谊至重生而尽孝则此身此心无一念不在其亲及亲之殁也升屋而号设重以祭则祖宗之精神魂魄亦不至于遽散朝夕之奠悲慕之情自有相为感通而不离者及其嵗月既逺若未易格则祖考之气虽散而所以为祖考之气未尝不流行于天地之间祖考之精神虽亡而吾所受之精神即祖考之精神以吾受祖考之精神而交于所以为祖考之气神气交感则洋洋然在其上在其左右者盖有必然而不能无者矣学者但知世间可言可见之理而稍幽防难晓则一切以为不可信是以其説率不能合于圣贤之意也盖尝以琴观之南风之奏今不复见矣而丝桐则世常有也抚之以指则其声铿然矣谓声为在丝桐耶置丝桐而不抚之以指则寂然而无声谓声为在指耶然非丝桐则指虽屡动而不能以自鸣也指自指也丝桐自丝桐也一搏拊而其声自应向使此心和平仁厚真与天地同意则南风之奏亦何异于舜之乐哉今乃以为但聚已之精神而祭之便是祖考来格则是舎丝桐而求声于指也可乎此等事直须大着心胸平防圣贤议论庶乎其可通矣鄙见如此更望见教
　　按行属郡具得吏治民情之大要酌其利害而罢行之此使者大务也今从仕亦只得如此若欲百姓真得苏醒非大有所更张不可也亦窃叹保正户长之为民害保正合管烟火盗贼此大纲法度如此若真有剽刼及走失凶身岂可责之保正当巡尉任其责而寛保正则保正不难为矣户长自可不差人户租赋自合输官官立期限有不输者追而治之则人自输矣又何必户长哉此皆徒为纷扰以困中产之家也此事难言今之为政只是循习无所作为则为良吏小有更张则人以为骇更不思义理当如何耳大旱如此真有可虑目今米价已腾踊直至来嵗秋成方有可望嵗月长逺诚可忧惧未有竒防圣主忧勤见之施行者毎伏读之令人感涕求言之诏固臣子所当竭尽浅言之则无益深言之则复蹈何生之辙是乃所以箝天下之口也李舎人之去尤可惊骇自古规模如此者多矣覆辙可鉴何苦而复袭其迹耶契兄当一路之寄常平捄荒之职诚是难事只得毎郡择一二贤吏而委任之申请朝廷多求金钱散遣僚属于丰熟州郡广行收籴以为备他未有竒防也郭生之除此亦常事其人善结托诸公尝以边郡荐之渠亦此以自诡淮西李帅尝按之既不可令去遂令其来湖北想到此便以郡除又岂为榦一人而使朝廷皆不除用人才耶正不须以此引嫌也但榦之来此便已立定规模只住半年便为去计此月半已得半年矣更数日后便遣人引疾丐祠盖实是衰老自觉前路无多日月只得乞骸骨归故山初不以彼而去就也但前此常建筑城之议綦吴二公皆賛其谋且捐金以助其役遣人到中都已两月未得报亦欲未报下之前先为丐祠之请万一筑城之议已下又须展两月却陈乞也更俟数日看如何彼不足道也语録切不可删只得全写便有重复亦无奈何若吝所费则不若勿为若病重复则不如勿判也南康有两三朋友在此又搜寻得数家更俟商量専人拜纳并序语纳去也
　　荅林季亨书
　　榦承书忽闻公度六三哥有母夫人之丧伤悼无已适以逼行未及趋慰徒深负愧不用浮屠自世俗视之则为难自吾人观之此至易事治丧乃吾家自事外人议论何足恤须是见得以薄道事其亲乃所以为不孝以先王之礼事其亲孝莫大焉便自然胸中无疑丧服不能尽如古制齐衰只得用麻布头巾及麻布凉衫足矣助丧之人无服则只用白绢凉衫若有服则各如其服之轻重此更自斟酌但六二哥六三哥体怯弱遭此大祸实难堪处季亨诸兄更朝夕伴勉毋令过毁乃幸榦不审六二哥六三哥两日来所处如何稍能支吾否心甚念之恨行速不得一往慰之也告为致意向民遗训附往生平所闻于师友可以终身行之者只是独立不惧四字愿与朋友共之也
　　天理之节文此是从里説出人事之仪则此是从外説入理虚无物可见节是有上下髙低则如曰様则且如天子十二章上公九章各有等数此是节若山龙华虫之类为饰此是文如下不敢僣上诸侯当用九章则安用十二章则不安此是天理自然处又如人裹头巾着衣服之类此是文处若不裹不着则不得此是天理处如冠如昏此是人事若冠礼里面有三加揖让升降处此是仪若天子元子冠礼则当如何婚礼则当如何嫡子则如何各有则様此是则处则如曰恰好
　　仁者爱之理心之德爱之理是偏言心之德是専言程子所谓偏言之则一事専言之则包四者是也
　　荅林子至书
　　惠书具知近况之详役事为之怅然年来州县例是不恤百姓无措身之地并縁军期之名以为封殖计所在皆然榦晩景冒昧一出诚不忍百姓之被害不避仇怨而与之争自度决不能胜脱身逺避便虽获谴亦所甘心故闻此等科扰事虽在畎亩犹不能不戚然也还家四十余日但求安静以度余生然城郭人事亦不能免只得随分应酬耳旦夕须到箕山恐可求见也
　　承诲字喜聆役事已休深可賛庆当官者无复安富恤民之意令人太息榦老矣归来亦欲温旧书以度余年精力疲甚未能如所志江左自有管夷吾政可自逸也推之者固多阻之者亦力太虚浮云俱不足为轻重也令似字序纳去殊愧草草
</div>
    <div class="pagination">
<a href="勉斋集_page4.html">上一页</a><a href="勉斋集.html">1</a><a href="勉斋集_page2.html">2</a><a href="勉斋集_page3.html">3</a><a href="勉斋集_page4.html">4</a><span class="current-page">5</span><a href="勉斋集_page6.html">6</a><a href="勉斋集_page7.html">7</a><a href="勉斋集_page8.html">8</a><a href="勉斋集_page9.html">9</a><a href="勉斋集_page10.html">10</a><span>...</span><a href="勉斋集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
