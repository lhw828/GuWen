<!DOCTYPE html>
<html>
 <head>
  <meta charset="utf-8"/>
  <title>
   蒙斋集 - 第 7 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   蒙斋集 - 第 7 页/共 13 页
  </h1>
  <div class="content">
   宝庆三年冬十月四明汪侯以直宝谟阁知徽州余与侯居同里余先公絜斋与侯先公适斋又相好也嘉定甲戌余与侯为同年进士已而同联班着癸未余请外得徽逾年而先公殁丙戌承乏三衢而侯亦出为徽守越明年以书抵余曰新安本父母邦吾族祖尝绾左符时人以昼锦荣之今集中所谓城郭重来交游半在盖龙溪自序也吾获嗣前躅顾瞻黄山南挹练溪之清北拱秀峰之翠慨然遐想忽若有感乃择胜建阁扁以秀锦且云阁固无慊于秀吾则有愧于锦子其为我记之侯岂诚有愧哉阁之秀足以埒山之秀侯与此山此阁所谓三秀也秀既无慊则于衣锦也奚愧三代盛时命乡论秀士升之司徒司徒论选士之秀升之学大乐正论造士之秀告之王异日綦贵而为公卿即始进之秀士尔贵人爵也秀天爵也不以贵易秀是不以人爵弃天爵也侯刮磨纨袴之习勤勤种绩为秀士战场屋蹑世科跻膴仕讵肯一日忘秀士之味哉今夫世之华其外不华其内者多矣华其外者荣枯在物华其内者德辉在我周览黄山之秀重衣龙溪之锦侯岂华其外者盖秀锦已在侯胸中而人未知之尔夫穷居则修其身仕宦则推诸民同一秀锦也余窃有志焉曩假守时尝奏蠲茶租筑石梁二事于徽民最切端绪开矣而未竟也或者待侯以毕余志况侯之宏规又岂但此二事而止推广而润泽之其为秀锦不亦多乎将见黄山之民歌之曰理民之俗兮是爬是梳胸中之秀锦兮生意蔼如导民以德兮是浸是灌胸中之秀锦兮其光有烂黄山可改兮秀锦有时而磨黄山不朽兮秀锦长与山而嵯峨此余所以期贤同年也此徽民所以祝贤太守也此适斋所以望贤子也侯勉之侯勉之侯名立中字强仲位于朝尝升列卿云
　　莫能名庵记
　　余友项吉甫以莫能名名其庵余曰子奚所居曰吾朝夕惟庵之居余曰子莫得而名其庵又奚得而居其庵曰吾以莫能名名之则亦以莫能名居之余曰天地尚可得而名子岂大于天地耶子诚大于天地曷为囿于天地之内耶曰吾与世人周游于宇宙之间饥而食渴而饮昼而作夜而息吾无适而不自得天地又安得而囿我余曰子之筑斯庵也天地固不能囿子矣其毋乃囿于莫能名之中耶吉甫未知所对余曰子不知也余亦不知也未尝囿于莫能名之中也亦未尝超于莫能名之外也子以为奚如吉甫曰本无可超亦无可囿余嘉其言之契余心也遂书以授吉甫
　　衢州徐偃王庙记
　　礼诸侯方祀山川之神能兴云为风雨在其地则祭之古也今之郡守视古诸侯衢邦灵山有徐偃王庙血食嵗久灵迹愈着邦人防奉如一日宝庆二年冬某假守于兹祀事惟谨越明年夏潦秋旱祷辄响答嵗获中稔民用辑宁拜王赐为多邦人佥言王有大功德于民封爵宜极襃崇又王妃王子亦当隆品秩以侈报称乃具以实闻于朝事下仪曹且施行矣是嵗十有二月旁地居民曲突勿谨延及王祠倏为灰烬守以事神治民为职庙燬神怒民失凭依某甚震惧焉方慨然有兴复志邦人有言王功德在民民痛栋宇之坏智献谋富输财踊跃从事一反手间事济矣于是协众志捐郡帑端绪始开効财植之需给工程之役者轮运辐集乃广规制乃拓基址前袪蔽障翠巘层出背起楼阁清溪环绕贾区之淆处者斥之祝史之根据者徙之翼以重垣周衞扈也映以方沼増胜概也四方之民闻庙载新炷香乞灵者肩相摩于道适防前所请封爵事仪曹闗诸奉常奉常上之朝省朝省下之转运使者转运使者檄严婺官属互覈其事合辞以闻天子嘉王功德加封某王妻封某夫人子某封某侯某某侯如所请命下之日某躬率邦人郊迎钲鼔嘈囋夹道耸观戴白之老感动垂泣乃委官僚奉安告命于庙而礼于是成矣夫礼者其天理之谓乎人之事神者以此神之所以为神者亦以此贯幽显之间未尝一日磨灭也周穆连楚以伐徐王不忍鬬其民流离失国国可失也而万有余家之从王者不可遏弃玉几硏于防稽之水几硏可弃也而闻孙之世守王祠者不可絶自周迄唐更千有余年庙宇陊剥黮昩屡矣屋可圮也而昌黎伯镵石之辞不可泯自唐迄今又更数百年不知几坏几兴矣世变可推也而人心之依戴信向者不可夺乃今郁攸挻祸人谓不复有庙而祠宇之轮奂爵命之便蕃二美集于一朝光宠超于畴昔剥穷而复否极而泰功久弥振德久弥新非天理周流不息之妙行其间是孰使之然哉藐尔守臣非敢自谓不获罪于王也求庶几不获罪于礼耳乃于奉安之日为之辞曰王之立国仁以为基施及百世仁闻昭垂昔诵王仁得于闻知今诵王仁见而知之龙丘之原有庙奕奕民曰宜哉竞赴厥役帝曰休哉宠光有赫二美同时王仁愈白古也有志复礼为仁祀事孔修惟礼是循礼既无旷仁心纯纯愿推此仁永芘生民
　　徐偃王行宫记
　　灵山重作偃王庙前凿方沼旷如也后建杰阁屹如也庙貌显严神人具喜而行祠之在城者前隘后庳规制弗称余一日谒祠下徘徊顾瞻黙若有啓予者亟呼工指画疏旧池之芜秽设周垣焉拓故址之下窄増内寝焉于是前之旷如后之屹如略与灵山等呜呼神无不在亦无在也岂计此区区哉顾念民覃王仁千古无极舍是则无以示昭报厥今奕奕新宇相望不越三舎窃意云斾霓旌逍遥二者之间景物如一不移而具在城之适犹灵山也于是可以称吾民依归报事之心矣工既竣事酹酒告防乃作送神之词遗邦人歌之其词曰朱弓兮发祥玉几兮耿光国易仁兮寖昌缅行祠兮城一方俨血食兮阅几霜屋老兮闇其弗章地褊兮威灵弗羌四顾兮徬徨拊予心兮弗康灵告余兮十月孔良亟其改作兮庙貌堂堂碧沼邃宇兮匪王孰当纷祈甿兮炷芗罗酒肴兮芬芳我王兮来降容与兮相羊春迟迟兮日载阳淡微月兮秋夜长我民兮世世不忘王镇兹土兮庆未央
　　衢州光孝寺记
　　光孝禅院在阛阓嚣尘中防肆淆处栋甍联续比邻有警几为延燎者数焉寺僧恃天幸可常滋玩弗饰乃宝庆丁亥冬十月郁攸挻灾寺果不免念此朝廷崇奉名刹也非他寺比兴复可缓乎谨按梁天监中异僧卧云结庐此地因寺焉号吉祥国初仍之锡以寺额至我徽皇更名天宁高庙南渡思念弗替令天下天宁悉名报恩广孝旋又以光孝名臣某伏思我高皇之以孝名寺也岂徒若世人追悼其先徼福于佛而已哉中原赤子久苦烽燧版图未归讐耻未刷卧薪尝胆亟思报复以慰祖宗在天之灵此志未尝须臾忘也名不虚立缘志而生存斯名所以存斯志也天下后世徒见寺以孝名岂知志所不忘者乎不忘徽皇也不忘徽皇者不忘中原也皇上嗣服以孝治先天下推问安侍膳之心为继志述事之心臣子仰体孝思宣明圣意兹事之不可缓也昭昭矣乃覈图籍乃诹故老则知曩时基址宏敞面势穹严僧徒牟锱铢之利附益邸肆寖以隘狭欲勿更革乎则寺日废废寺非所以昭圣孝也欲大更革乎则民必扰扰民又适以累圣孝也二者无一可然则奈何臣某又尝伏读国朝防要绍兴七年肆颁明诏深戒工役之不可辄兴而复继之曰本寺有能修盖者聴夫不禁其兴寺而惟禁其扰民圣训盖可见矣今兹光孝之役不以民兴寺而以寺兴寺庶几不负圣训乎费莫广于圣者阁西山干明寺所移也工莫众于廊庑诸刹协力所助也三门规制之恢拓复寺基非侵民地也上自佛殿下至庖湢出于官之所施者百姓不及知出于众之所舍者官司未尝强也然则于民奚扰而于圣孝奚累也曽子曰防一木杀一兽不以其时非孝也又曰夫孝置之而塞乎天地溥之而横乎四海一梵宫之兴初若未足深计而所以不扰吾民与所以祗承圣意者在是所以不忘中原者又在是是知塞天地横四海之孝皆自其一念充之也兹记之作特表而出之使知闗系之大若此世世修之永勿坏
　　衢州重修灵顺庙记
　　牧民无他伎巧从其愿而已灵顺有庙为祈甿设也庙旧傅城西庑檐牙距城无几雨溜相激射嵗齧其址余环视曰嘻庙为民祈福城亦为民捍患也今若此因之则庙病城革之则城病庙庙与城交为瘉顾玩视之不以为病可乎既又念曰民之城神之城也雉堞将隳民失所衞神安乎哉爰体神心稍缩西庑视旧杀三之一檐与城离立不偪仄不剥蚀不因不革相依而不相病民咸谓宜则又泛观缔思图报神渥乃创寝殿邃宇翚飞乃新级塼履道砥平乃辟庙门而势显敞乃揭巨扁金朱炜煌凡前日欲为而未遂者靡不殚举从民愿也工既竣事神栖载安敺袚沴孽嵗迄大龢民又益喜乃相与请纪颠末以诏来者余将受代而行矣亦不敢违其愿也遂复书而刻诸石
　　衢州重修岳帝殿记
　　某治衢之次年天庆道士允升来言岳帝殿圮甚将修之请佐其费越明年殿成又请记其事帝于五岳最尊与天同大与道无极均福生民日用饮食凡我邦人得以仰父俯子秋毫皆帝力也修崇邃殿守臣之职爰诏后人托诸乐石石有时而泐帝之德千古而无息其以是为托
　　衢州石塘桥院记
　　石塘旧设梁坏不时葺病涉日甚余欲命僧掌其事佥言旁有二刹曰药师曰能仁药师嵗收田租可百石仅给一僧僧耄矣不为众与畴其助之而能仁僧道融魁岸有才干乐施者必众莫若并药师归于能仁而专属诸道融余遂招道融与语道融欣然愿自力乃为置簿籍给官书上其事仪曹为永久虑从众也传曰与人同欲尽济余固喜于从众者方事之未定也道融观众所向今定矣众将于道融观焉勉之哉异时或有朶颐其旁欲败乃事道融其执仪曹符以往必有明有司为公议津梁者道融其奚虑
　　衢州续惠民药局记
　　局以惠民名官取赢焉则名与实背而驰矣官不取赢恣吏与工渔食焉利归此曹非惠民也戢吏与工矣不培其本其惠易穷犹无实也局之本钱积累嵗久覈其数以缗计者可三千遂三分之以其一给费用以其二买膏腴田余百亩嵗收其入益市良药药易售局日兴钱羡则田増循环数载本愈厚药愈精惠愈溥矣局之官僚请记以诏来者余曰此在人方寸地耳奚记焉虽然蔽一言可乎曰愿有请余乃书曰上毋以利妨义下毋以伪乱真
　　衢州圣者阁记
　　金华圣者阁在三衢吉祥院盖圣者真身也自国朝迄绍兴院再经郁攸之厄而圣者真身岿然独存宝庆三年冬十月火复作而真身亦无恙此邦尊信圣者非一日遂亟营杰阁有加于旧以慰邦人之心寺僧请余记其事余谓混凡同圣灵异昭赫尚假记耶且土木工程纎悉亦何待余记为请试以鄙见问圣者凡人所以崇奉佛法为其福力广大也使福力果广大则火不作矣而顾不能止火岂定然之数佛亦不能逃欤火三作而真身三免是又超数之外何也且佛有无量不可思议之平等心则当有无量不可思议之平等功德普同救度是为平等今真身独全真身之外一爇无余是又何也世人不能解余则了然无疑佛无在无不在圣者之生也人异之其圆寂也人又异之火不能毁其真身也人又异之佛果在是耶有定在其谓之佛耶无定在其谓之佛耶圣者辞世颂曰古貌昻藏法中之王猪头千个不把片尝陶吾真性吾是定光且陶吾真性非猪头也亦非非猪头也猪头千个非尝也亦非非尝也吾是定光非定光也亦非非定光也人谓之散圣非散圣也亦非非散圣也人见其圆寂非圆寂也亦非非圆寂也火作而真身不坏非真身也亦非非真身也无量不可思议之平等心岂较火不火哉无量不可思议之平等功德岂较真身在不在哉圣者以为然乎以为不然乎遂为之偈曰
　　圣者示现本无示现圣者不示现亦无不示现慧智尚莫窥凡眼徒自神通大自在功德世界遍旧阁倏成空新阁俨当面乃知个中意入火原不变无变无不变古佛定光现
　　衢州平粜仓记
　　衢为近畿望郡土多良田小民力穑宝庆丁亥余尝假守矣年嵗屡丰公私有余积俗益熙熙以乐去之三年剧盗起常山破江山开化闾井为墟声撼旁邑余时持江东使者节壤地相接寇旋荡平方为衢民庆端平初元余守建谿被旨奏事道衢见风俗与昔大异惟米价独平即父老问故父老泣言自明府去吾老稚厄于灾伤死于盗贼于今独相保聚未填沟壑者吾别乘陈侯赐也侯缩浮费振余财创平粜仓视时丰俭为敛藏法民方春夏艰食赖是以活一日侯以规式示余讲画条理粲如也余慨然曰凡记载语易浮于实今亲歴其地耳父老言与规式无殊可以传信不朽矣自儒道不振俗吏诟儒指为腐烂有国家者厌儒而思吏噫陈侯居官不啸咏风月而刻意为民儒果腐耶余嘉其有志于是乎书其详悉则有规式在不复录侯名瑢字端甫尝学于慈湖杨氏






　　防斋集卷十二
　　钦定四库全书
　　防斋集卷十三
　　宋　袁甫　撰
　　记
　　江东仓司无倦堂记
　　余持江东使节至秋浦之初年实绍定己丑夏六月也与僚属议政西斋穷昼夜不少休间纵步城上小亭圮甚因葺焉青山在望豁人心目取康节雨后静观山意思扁曰静观城俯大江慨然懐感河洛久苦边尘我画江自守池亦一冲要也事防之来何有终极圃植牡丹旧有亭曰花光易曰思洛次年冬十月余迁司臬仍兼庾事睠睠不忍舍两亭岂为爱山与牡丹哉己丑迄癸巳嵗荐饥无日不讲荒政亦念不到园亭也幕客之留池者谂余曰湖山楼将压矣议更楼为堂既讫功请所以名其堂者子路问政夫子告以无倦余与同僚讲荒政五年宜倦而益勤盖活民乃吾职也每逢水旱霜螟之灾中心惕然不惟不敢倦亦不知倦堂之命名聊以志余心耳然则静观也不在山思洛阳也不在牡丹昭昭矣呜呼观其所以观思其所以思虽欲倦也其可得乎后之人与我同志虽千载犹一日也
　　江东宪司恕轩记
　　恕如心也欲恶者心之大端已之所欲人谁不欲已所不欲人其谁欲大学论絜矩之道谓上下先后左右皆毋以所恶施诸人夫所恶勿施尔则所施皆可欲欲吾心也不欲亦吾心也遂以欲不欲为心可乎心无欲亦无不欲然则何以识心心有思乎思由心生而思非心也心有知乎知由心发而知非心也思无思知无知欲无欲可以是识心乎心不可以识识也心不可识若何如心以不可识识心则不求如心而无不如矣臬司厅事之左小轩旧扁曰平恕偶因葺治取先圣诲子贡终身行之之语更之曰恕轩刑重事也臯陶之言备矣宥过失不经恕也刑故恕乎曰故虽小不可不刑如心而刑之吾何知哉虽然亦甚不得已焉耳天地大德曰生圣人守位曰仁制刑之本旨非嗜杀也辟以止辟也况古者修道以阐教读法以明民民陷于罪犹曰非民罪也为之稽貌察辞为之师聴简孚为之服念为之哀矜委曲繁重尚若此后世无教而有刑然天常人彝本未尝泯灭民之罹刑宁不自知吾不教民而遽加刑焉亦岂不自知哉下违心而抵罪上违心而罪之是上下皆不如其本心也然下违心无讥焉上违心责可逭乎易之贲曰君子以明庶政无敢折狱夫明足以折犹且不敢正所谓如心也吾之明萌一敢心心果如是耶呜呼后之居是官而与吾同是心者尚其监兹
　　处州缙云县重修鼔楼记
　　绍定中余持江东庾节东阳朱君名元龙字冠之尉池之青阳余改司臬事冠之为番之理掾又偶同僚前后俱檄入宾幕冠之天资鲠直屹然不肯阿附裨赞为多改秩宰处之缙云端平三年至邑及余官中朝闻冠之更新县楼愕曰冠之非好事土木者其殆必有以耶且是邑地隘民穷赋敛烦重冠之以寛简勤亷得民和理冤滞恤贫弱尚教化凛凛有古良吏风余方私自庆幸何遽营缮劳民为未几冠之贻书道委折求记其事乃知是役也一钱粒粟不科于民县遇受输例得缗钱五百冠之捐以供费郡太守陈公至又以公帑佐之工不属吏董以士人寓公急义欣焉乐助楼成而民不知余叹曰固知吾冠之不负学道爱人之训也君子为政惟患舍本务崇不急耳按图志宣和五年创此楼距今一百五十年防大风一夕撤去势急甚矣不烦民而事集本不伤矣且嵗祲艰食执役者竞趋规模既定经始于季秋讫功于孟冬正农隙也凡此皆合古役民之义是可记也已继自今危楼屹峙公门洞开令出入于是必思夫夙兴夜寐以共乃事邑僚出入于是必思夫交相规儆以赞厥长宾客出入于是必思夫请谒之不行狱讼者出入于是必思夫枉直之得平此皆邑政所闗之大者岂徒聴鼔声之讙亮览石笋之峥嵘而已哉既以是报冠之遂笔之为记
　　池州重建祠山庙记
　　易系言通乎昼夜之道而知精爽之至与神明交不间昼夜寤寐若一其易道乎先公嵗在癸夘大病中梦与神遇神驻马熟视伟先公先公寤而病差某时方十嵗歴歴识斯事后三十一年先公复病乃卜医于神良验呜呼吾亲亡矣其谁独无亲乎吾每至官所水旱寇贼之灾为民祷祈愿吾民各得饱食宁居以养而亲吾亲虽亡吾亲之心不忘也池有神祠庳陋倾圮撤而更新焉匪以徼福于神抑以表吾思亲之心凡吏于池家于池与我同是心者其世世葺治焉俾勿坏
　　池州西祠俪景楼记
　　绍定二年夏六月某被命司庾江东明年冬以臬司兼庾事连值嵗饥夙夜以救荒为急惟周官大司徒荒政十有二以聚万民其末条曰除盗贼夫荒政庾事也除盗臬事也然则脉理相贯尚矣某职思其忧何以称弭盗赈荒之责一日读昭明太子集乃大感悟当是时吴郡屡以水灾不熟有上言漕大渎以泻浙江水诏发吴郡吴兴信安三郡人丁就役昭明太子抗疏力谏其畧曰吴兴累年失收人颇流移吴郡十城亦不全熟谷价犹贵劫盗屡起所在有司皆不闻奏今征戌未归彊丁疎少此虽小举窃恐难合吏一呼门动为人蠧去嵗公私未能足食今兹失业为弊更深且草窃多伺人间虚实若募人从役则抄盗弥増吴兴未受其益内地已罹其弊其言哀痛反覆洞见民隠呜呼饥嵗民心不固则寇盗相因而起故弭盗无他巧在于使民足食赈民无奇策在于官吏不扰今昭明太子知漕渠必扰民扰民必致寇尽忠直谏力遏其萌可谓覩微知著之哲矣夫漕渠之役固劳民民事也然且不可矧当饥馑荐臻时职在抚摩不能培养邦本又纵寻斧焉因以重敛绳以峻刑虐民诲盗其为祸又可胜道耶然则昭明之言非独有益于当时真万世之鉴也某始制司于池雨旸疫疠之灾为民祷祈辄响答乃即西祠肇建新楼用妥神灵扁以俪景洎来番且一年池人以记来请惟是赈荒弭盗身亲歴之与昭明黙若有契世称昭明仁孝其事不可概举读罢丁役之疏竭诚君亲施利生民行一物而仁孝具焉岂特枚数众善而后见哉自古词伯英华昭明会萃成编富矣某之直书此事庶几仿英华之遗意示训戒于将来彼之慕仁孝者既坚信心而惮灵威者懔然知畏于以厚民生固邦本是亦昭明之志云尔
　　宁国府修学记
　　古之学也粹后之学也駮古之学也实后之学也虚古之学也务本后之学也趋末古其可复乎道与天地准万世如一日也明古之道修古之敎是亦古而已矣舜命后防典乐敎胄子周官大司乐掌成均之学政学奚取于乐也正声日接于耳邪僻不入于心鼔舞动荡善端兴起虞周之教深矣去古既远雅音息而教化衰然六经所载圣贤所述后世犹可攷焉有能传先王之正统而与学者共之陶冶作成一归于正亲正人见正行习正论磨砻既久日充日明秉彞之良油然感发孰得而御之故曰明古之道修古之教是亦古而已矣邹君之典教于宣城也其有志于斯乎悯俗学之横流惧斯道之湮郁始至日与诸生讲习以求正人之心环视学宫嵗久滋圮慨然叹曰吾以教为职固陋如是心诚恧焉于是葺而新之惟殿及堂材素坚良用工差省奎画所藏生徒所居颓敝已甚故规制加详以至先贤有祠次舍有所帑庾有储朽者易之攲者正之陋者饰之未备者广之厥费多出于学又请于郡于部使者欣然咸佐其役经始于丙申之孟冬告成于丁丑之仲秋继自今邦之俊秀游于斯息于斯诵于斯洋洋济济视昔有光凡邹君之所以笃意于学者岂徒欲诸生事占毕玩华藻已哉盖将以求斯道焉道若大路坦然甚明根诸吾心不劳外索以此正身以此正家以此正君其致一也虽然邪说易炽正道难明克念与否圣狂分焉蚤夜以思之战兢以持之此心纯明无有间防实德在我万变莫夺邹君期望学者之心其大本在是某嘉其有志于古且欲学者相勉以成斯志也于是乎书邹君名应博昭武人
　　和州修城记
　　开禧间权臣轻开边隙两淮绎骚敌乘虚攻歴阳甚急城几陷获全唐刘禹锡壁记谓此城亚父所营高且坚斯言固验然守备素具亦太守周侯力也嘉定壬午五月大水城圮以丈计者余四百宝庆改元刘侯燧守是邦复修筑焉今太守何侯始至集僚吏将佐父老暇日登城慨然曰城瞰重冈濠枯无水贼窥我易耳郡虽凋甚备可缓耶乃相地势夷高就庳西自镇淮门绕北至东门去城三百步环濬深堑以其土筑月城于是重城重濠有金汤之固矣费缗钱二十余万而不以累费朝廷百姓亦弗知也呜呼此岂易言哉自古王公设险城池固不可废而近世论两淮城筑者吾闻其语矣曰我恃城为固脱弗能守为敌所据本以自固反以自累或曰淮四战之地敌长驱而来我或迎其前或蹑其后在兵利钝不在城有无纵有坚城敌来不迎过不蹑直株守耳噫二说不同自恕一也职曰守臣矣谁令失守战所以守也奚可株守侯本经生奋身右科忠义自许任专城之责其志于不失守明矣为政戢奸暴安善良创宁淮寨千四百楹收敢勇旧戌招屯田强弩各千人置弓矢器械万数人心既固军政大修卒有缓急伸缩开阖无不在我又奚株守之足患然则两淮城筑决不可无而所谓真可恃者又在城筑之外耳侯驰书告余求记兹役观所施行事又适与余心合遂为之记侯名嗣武芍陂人
　　象山书院记
　　宁宗皇帝更化之初兴崇正学尊礼故老慨念先朝鸿儒硕师咸锡嘉諡风厉四方谓象山陆先生发明本心之学有大功于世教锡名文安庸示襃美于是慈湖杨先生我先人絜斋先生有位于朝直道不阿交进谠论宁考动容称善天下学士想闻风采推攷学问源流所在而象山先生之道益大光明甫承学小子将指江东象山实隶贵溪祠宇荒頽过者凄怆爰相邑南背负巍壁面俯平川清与目谋旷与神防筑宫百楹既壮既安士遐迩咸集绍定五年春甫周咨原隰遂往观焉始至舍奠先圣退谒三先生祠竦然若亲见象山先生燕坐而与二先生相周旋也升彞训堂学子序列深衣大带济济翼翼相与讲明问辨皆三先生之训语也斋曰志道明德居仁由义精舍曰储云佩玉又皆象山先生之心画也顾瞻之间已足以生恭敬消鄙俗知入德之门规模信美矣乃具以本末上之朝有诏俞之赐名曰象山书院士合辞来请愿有记甫窃叹世降俗敝学失师传梏章句者自谓质实溺空虚者自诡高明二者交病而道愈晦书院之建为明道也道恶在无不在也烝民之诗曰有物有则孔子亦曰仁人不过乎物孝子不过乎物天地大物也日月星辰风雨霜露山川鬼神草木鸟兽皆物也而物无非我我亦尝究其所以然乎物何所始物何所终相更相禅相生相推亘万古而莫穷是何为者其必有以矣人亦万物中一物也故曰人惟万物之灵有是灵矣则必洞然于上下四方往来古今之变而得其所以然者矣其或凝焉滞焉未大昭晰焉者果何为而然也盍深省乎接乎目入乎耳森列乎前后左右者物也物非彼也彼不我外我自外之彼本不隠我自谓隠是自蔽也自窒也非物蔽我窒我也父子君臣兄弟夫妇朋友井井秩秩有伦有理者是孰使之然而不容不然盍深省乎钧是人也刚柔轻重迟速气质固不齐而降衷常性则一也何古先圣哲察伦明物而我乃未能自别于日用不知之凡民岂其不明欤游谈聚议数他人之短长高下烛照卜也而何独自知则昬抑不强欤事物触我少有不平虽甚懦勇不可当也而何独自立则弱然则本非昬也即观人以自观即明矣本非弱也勿力争而心竞即强矣反覆手之间耳然则自明自强者何其鲜物交物而引焉者何其多也此非物罪也盍深省乎省非难常省为难曽子日三省也以鲁顔子亦足以发也以愚此鲁非鲁此愚非愚学者于此而省发焉纯纯乎孶孶乎理融心悟一以贯也躬行实践黙而识也忠君孝亲本有良贵仁宅义路何莫由斯志其基本敬其舆也诵读则沃以膏液严师畏友则鍼砭药石也死生不贰帝临汝也天下归仁物我无间也毋梏章句泥物者终不能格物也毋溺空虚遗物者终不能成物也故曰诚者物之终始不诚无物又曰万物皆备于我乐莫大焉噫此其可言者也如以言而已矣犹泥物也言亦空而已矣犹遗物也甫幼闻先人之训曰吾不感象山先生与我言感先生不与我言耳尝屡叩屡不答一日叩愈切先生曰此事不属他人自求可已呜呼至哉绍定六年清明日记
　　马实夫君子堂记
　　菡萏诗歌芙蓉骚赋曷取哉比德也我德之清其清也我德之芳其芳也睟面盎背阳发其华也归根复命隂结其根也有孚盈缶的中之薏也大白若辱出淤泥而不染也君子人欤观此则可以知德矣昔濓溪先生爱莲有说而于他华不能无贬焉余曰四时之变不同而草木之华随之兰菊固各有时胡可以一律齐哉独莲也当流金铄石之时有潇洒出尘之韵是则尤可贵耳至于时则与他华等未可以彼议此陶靖节有云善万物之得时惟其时也然后君子余友马实夫筑室桂山扁其堂曰君子盖取诸濓溪一日过鄞之东湖访余于种德庵而属余记若实夫者可谓有志于为君子儒矣故为道其平日之所自得者以助实夫之进德云端平三年立夏日记
　　东阳县兴孝庙记
　　孝之道大矣天经地义万古一日也不虑而知曰良知夫何知哉不学而能曰良能夫何能哉圣帝明王之世彝伦叙孝道明天下不以为罕见之行以罕见而得名其道之微乎表门闾门闾昌矣而非孝子之志也复子孙子孙荣矣而非孝子之志也孝子何志乎行吾之所当然不愿乎其外也虽然此孝子事耳为人上者以孝治天下彼有孝之实则惟恐其名之不彰彰孝子所以使不孝者愧也愧不孝所以使孝道兴也闻吴有施君焞者泣血叩阍以赎父刑罪吾能捐身为亲如是乎晋有许君孜者悲号莳松鹿犯其栽虎为杀鹿吾能尽诚昭应如是乎孜之子生亦有孝行吾能正身训子如是乎又闻唐有冯君子华者庐于亲墓而有白兔灵芝之瑞吾能感致嘉祥如是乎有应君先唐君祐者事亲居丧各着至行吾能生养死哀如是乎茍不能然若何不愧愧何自而发哉无所知也无所能也而自不容不然也孩提之童则爱亲孩提何知何能哉见亲之不葬则颡泚岂知其为泚哉此六孝子者人称其孝而六孝子常以为不足耳欲报之德昊天罔极六孝子之心固与天地相为无极也闻六孝子之名而赧然知愧者其心固与六孝子同也孝道之兴皆由此心生耳端平三年婺州东阳林令君嘉防治邑有善政深以扶植风教为先务于是合兹邑之孝子而祠之且白于郡郡上于省若部而奏之天子今左丞相肃国公实东阳人首捐金钱佐役而和者滋众鸠工饬材庙貌聿新遐迩胥恱朝廷赐额曰兴孝于以章圣上孝治之仁表令尹崇本之化用以为来世事亲者之劝而非徒为孝子私也令君属某为之记不敢以固陋辞乃为叙次本末且作诗以遗之俾歌以祀神其辞曰春雨濡兮秋露零思吾亲兮本性情昔为孝子今神明帝锡嘉名兮孝道兴神皇皇兮来下奠芳醑兮醆斚歌白华兮我心以写闻蓼莪兮神泪亦洒谁非人子兮神鉴之锡尔类兮慰尔思年丰兮稻肥欢乐兮耄倪神未来兮我民待神之归兮报无怠神无在兮无不在溥此孝兮横四海
　　冯君振甫言行记
　　君生九嵗而孤执丧如成人稍长笃学穷日夜不倦通经史诸子百家之学日课有录题其首曰惟民之生浑乎其天是为常则因物有迁习矣弗察莫究其然顾操存之有要庶云为之罔愆试肃将于一念已参乎其在前傥须臾之弗离则斯道庶乎其可望焉继今必书小子勉旃后偕从弟国夀师事慈湖杨先生国夀早世先生作哀辞曰予与振甫相亲先后问答无几遽尔皆觉觉非思虑言语所及其为先生许可如此不好非圣之书不以声色乱耳目弟为族人后生产均分之无靳色创赡宗一廪贫不能活者嵗时量助之每叹世人不知蓄德但知蓄财本为子孙计而天理不爽福反为祸君筑室金川之湖滨蓬户瓮牖气浩如也贵溪实象山先生谈敎之地余将使指兴建书院用白鹿洞规制请于朝廷君为堂长四方多士闻风兴起来学滋众君气貌舂容诲诱不倦生徒有过辄惨然不悦未尝疾言遽色学者为之感动天性质直未尝为迂曲缴绕之态每曰吾惟直心而发耳暮年见世途险巇尝题诗壁间曰眼俗难观古时闲只顺天平生羞诡遇投老更加鞭嵗在丙申自象山书院东归中道得疾既抵舍闻书院趣君行犹幡然欲往若忘病者丁酉仲秋十有九日忽命具浴浴罢俄顷正巾更衣翛然而逝呜呼君之行已有瑕玷亲戚邻里下至田夫野叟莫不敬爱卒之日咸叹惜之余既铭君之墓又掇拾君之言行详记以示象山士友忠信笃敬如君者不可复见矣吾道奈何吾道奈何
　　重修白鹿书院记
　　我国家祈天永命涵育羣生与三代同其长久是无他故焉正谊明道不计功利而已斯道也亘古如一日而所赖以植立不坏修明无斁者则必由讲学始盖道不通行于万世不足为道学者无益于人之家国不足以为学熙丰用事之臣专务功利排斥正论斯道晦蚀甚矣而所以修明植立者则元祐诸儒正谊明道之力也绍符政宣间羣邪得志流毒生灵极而至于中原板荡斯道扫地矣而所以修明植立者则中兴诸儒正谊明道之力也权臣力持和议摈弃忠良宴安江沱不念讐耻斯道又几郁矣而所以修明植立者则干淳诸儒正谊明道之力也开禧权奸窃弄威福诬正人为伪学借恢复以开边斯道又几坠矣而所以修明植立者则嘉定更化诸儒正谊明道之力也皇上嗣临大宝正斯道兴废明晦之机而中外臣僚下至韦布之士皆当精白承休共扶斯道甫无状将指江东且五年建象山书院于贵溪兴白鹿书院于庐阜岂徒然哉正欲力辨道谊功利使士心不昩所趋以庶几实有益于国家耳虽然甫心有大惧焉风俗之坏积渐以成君子之泽积久乃见伊洛诸先生讲道之功当时未见也而见于中兴南轩晦庵象山诸先生讲道之功当时未见也而见于更化见者枝叶未见者本实本实弗拨遇春思荣干淳培养之泽至更化始见以其本实之无恙也更化以后培养能如干淳乎夫培养有加于前而后可以跂望干淳之盛不然本实拨而枝叶枯利欲炽而道谊微吾为之惧矣然则南轩晦庵象山诸先生讲明问辨之学可无绍而修之者乎天理人欲之分南轩晦庵二先生剖析既甚章明而喻义喻利之论象山先生敷阐尤为精至所以续洙泗之正传者日星炳炳诸先生立身立朝大节追配昔贤而所以淑诸人者大要忠君孝亲诚身信友用则泽及天下不用则无愧俯仰如是而已言论辨说特其土苴耳执言论辨说以妄窥诸先生之门墙而于其实德实行植立修身有益于人之家国者乃不能取为师法则不足为善学矣顔子之钻仰曽子之战兢其苦切至到如此曷尝以口耳之学争夸竞胜哉甫与元德张君同官于池又与仲能汤君有同年好二君从事晦庵先生之学功深力久遂延为洞长元德以年高先归仲能悉力振起多士闻风来集又以暇日大葺堂宇整整翼翼増广于旧日是丽泽之习日益光明善相告过相规毋事茍同勤勤磨切使后来者推攷源流所自以不忘今日培养之泽回视更化以来被干淳之遗化者郁然相望于先后其为有益于国家不亦大乎甫既记象山书院以与四方之士共之矣则斯记也互相发挥亦足以助学子之警策云
　　白鹿书院君子堂记
　　易六十四卦大象皆言君子君子者全德之称欤濓溪先生妙达隂阳动静之理谓乾坤化生万物万物生生而变化无穷呜呼易道深矣先生之学该贯天地万物而独爱一莲何哉莲亦太极也中通外直亭亭净植太极之妙具于是矣莲为君子则富贵隠逸非君子欤隠逸逃富贵者也富贵未必可贫贱也若夫君子何适不可哉仲能汤君为长于白鹿书院一日贻书命余作君子堂记亟称堂基爽垲与太守史侯慨然捐钱粟助风化且曰书院乃重修而此堂则新创重修者起六十年之废坏新创者广六十年之未备堂瞰荷池取濓溪爱莲语扁以是名诸生藏修游息其中亦尝有感乎富贵天也非可求隠逸偏也非所安求为君子而安焉濓溪之望后学正在是余恨縻吏鞅未获一登斯堂傥乞闲得请其行也执周易一卷与诸友相周旋访庐阜寻旧游而后归不亦快哉
　　番阳顔范二公祠记
　　我先人絜斋先生读史见致忠尽义为世标准之伟人如唐顔公我朝范公未尝不感慨兴嗟指以励诸子且曰国于天地有纲常焉二公纲常之气骨也人以气骨成国以气骨立某识斯言不忘将指江东臬司署番按图志二公作牧是邦人祠之至今然或附黉舍或在郡圃规制庳陋弗称一日知州事林侯与某语慨然有卜爽垲侈祠宇意曰祠成子为我记之某敬诺每览唐史论顔公晩节偃蹇及叙至德初元公赴凤翔事不能明公赤心反称弃郡渡河观史至此令人拂膺夫元载卢杞气焰熏天下公摧奸尊主何谓偃蹇舍平原诣凤翔非怯也当禄山初反声撼河北公不于此时怯顾怯灵武事定后耶洎至拜御史直道不阿权奸胆落两京既复平原并安皆公力也何谓弃郡忠臣义士虽身为盗贼犹惮之而史忍诬之乎顔公使希烈范公抗元昊皆一时盗贼之雄希烈陷汝州公以八十之年挺身骂贼始未敢害公希烈忿唐杀弟希倩乃致公死地公死唐存得死所矣元昊僭帝请和范公自为书力陈逆顺成败状昊谋大沮时论犹诮公擅复书坐夺官此与史讥顔公偃蹇弃郡何异曩令全躯保妻子之臣见义不坚决以昊书来上则国体所系可胜悔耶盗贼夷狄不能折二公而折二公者奸邪朋党也庆歴朋党之论兴范公连斥斥复起起复直言时事已而又斥迄不变公岿然德望硕大光明无纤瑕可指而中公者必曰朋党元载卢杞陷顔公于唐主之朝而朋党之论挤范公于盛明之世范全身名而顔陨贼手谗人交鬬术无工拙聴言者昬明固异也我朝保全忧国之老臣岂唐世敢彷佛万分一哉番为二公遗爱之地人心懐之千古不泯祠宇兴废于二公何加损而某独感念先训着其致忠尽义闗世纲常之大节如此林侯名清之秩满除坑冶使者崔侯端纯代之始至闻建是祠叹慕不已曰吾得守二公所守之邦深自庆幸斯言亦可嘉已小雅云高山仰止景行行止行之实难呜呼心顔范之心是亦顔范而已矣奚其难






　　防斋集卷十三
　　钦定四库全书
　　防斋集卷十四
　　宋　袁甫　撰
　　记
　　番江书堂记
　　或问余曰子创象山书院于贵溪兴白鹿书院于庐阜而又建番江书堂何也余曰子岂知余心哉余自为童子拱立侍旁每见师友过从攷德问业熟矣曽未十数年次第凋零及余兄弟游宦四方同志者亦往往间见未十数年又皆寥落如晨星之相望每为之慨然将指江东两书院盖士友所宗之地振而起之责实在余故凡士愿处象山若白鹿者各随其行辈与其望实或畀领袖之职或在宾讲之选衿佩咸集彬彬可观矣而余之所深虑者已成之材虽易于振拔而后来之秀未保其嗣续况士友之纷至非接其话言参诸履行则未可得其为士之实于是选通经学古士率生徒而课之余暇日亦数加攷察俟其有立也乃分两书院而肄业焉此番江书堂之所以建也诸老先生远矣师友道丧士习日駮慕超诣者无深实详缜之功骛辨博者乏通贯融明之趣转相依仿诸老先生之本旨愈晦不明方且徇偏见立异同几有专门名家之弊其原皆起于论说多而事实寡然则羣居书院相与切磨亦求其所以为人者如何耳在家庭则孝友处乡党则信睦莅官则坚公亷之操立朝则崇正直之风果若是奚必问其自白鹿乎自象山乎不然饱读旧书熟习遗训孝友信睦公防正直一有愧怍自白鹿则白鹿之羞也自象山则象山之玷也可不惧哉书堂凡四斋曰逹源止善存诚养正而讲道之道则名曰自得得者何井卦曰无丧无得往来井井井之义大矣哉虽汲而未尝汲也故愈汲愈新虽养而未尝养也故愈用愈有尚无有得宁复有丧本无可丧于何求得孝友也信睦也公亷正直也行所当行止所当止至平至常万古一日何丧焉何得焉然则得云者得其无丧无得者而已放勲之所谓使自得之者得乎此中庸之所谓无入不自得者得乎此孟子之所谓深造自得者得乎此以此而学为人尚何论说之胜而事实之微乎尚何徇偏见立异同而有专门名家之弊乎呜呼番江书堂之学子而果不失诸老先生之本旨也即所以教白鹿象山之学子皆不失诸老先生之本旨也伐木之诗曰神之聴之终和且平学子服膺斯言吾见道德一而气脉长矣勉之勉之
　　奉化县舒先生祠堂记
　　先生墓在奉川松谿里其墓碣慈湖先生所作也先生兴教新安其祠堂先君正献公所记也今奉川邑大夫胡君逸驾景行前哲聿新祠宇率邑人尊事之又俾某为之记顾藐焉晩学何足窥先生之仞墙虽然自儿时见先生每过家塾拱立侍傍已有所兴起又观先生所说三百五篇与我心契似若有得弱冠因仲兄就先生学于新安归言饮食起居之详与先正献公所称若合符节后与先生诸子交益知家法之懿阖族聚居交相敬爱皆先生有以表倡之某虽未尝数侍先生之謦欬然其独得于心者有不可以言语形容尽而非假言语又无以写我心请因胡君之请而有述焉先生真有道之君子也道非形器非离形器先生内美充实可谓有孚盈缶矣而即之若虚叩之若无第见坦坦荡荡洞无城府温温谦谦不异常人终日穷年应事接物小心畏忌周旋规矩而超然常与造物游陶陶乎浩浩乎生乎天壤之间独能餐此天和享此真乐而未易与世人言也故先生之胸襟光风霁月也先生之节操山高水长也先生之咏诗天籁自鸣也先生之作文鸢鱼飞跃也洙泗风雩之气象先生有焉处逆境不知其逆也居顺境不知其顺也千变万状自为纷纷而不知其为千为万也亦不知其为一也先生之言曰敝牀疏席总是佳趣栉风沐雨反为美境此先生之学所以深造自得而某之所谓真有道之君子也其他称述已多矣奚以赘为胡君与余俱甲戌进士邑政不扰而人安之其为先生立祠也岂非斯道有黙会于心者耶虽然先生之道揭日月而行某之假守新安尝为先生请易名于朝矣而卒未果遂胡君倘持是而申前请焉必有慨然主盟吾道者先生讳璘字元质后宰温之平阳终于宜之别驾云
　　浮梁县修学记
　　令治百里簿书期防之外以兴修学校为急难能矣然修学而已尔学修而士无以养又辍余财以助赡给难能矣然养士而已尔衿佩来集弦诵琅琅又严程督以进材艺难能矣然课业而已尔潘君材之宰浮梁也三者皆优为之一日贻书于余且言令邑以来缩浮费葺学宫凡门廊斋舍焕然更新又创杰阁崇奉奎章学租所入有限则捐帑廪济其乏春秋补弟子员月有试旬有课骎骎可观矣请记之余去年春观风至兹邑尝集属僚暨诸生讲道矣咸谓余迂令今偕羣士求记是弗我迂也令弗我迂固当士弗我迂其亦有感乎桑麻菽粟举世不以为迂以其能生我也人非道不生而举世一闻谈道则以迂目之道固在桑麻菽粟外耶目道以迂则不迂非道也甘不迂之利犯非道之名道实生我而欲违道以谋生吾甚悲世人之惑也令不谓我迂是不目道以迂也令不目道以迂环百里之士若民皆不以道为迂孝而亲敬而长行着习察勿失秉彞道化其将兴乎余尝语兹邑之士曰令之新政是一初也士今日聴讲是亦一初也此初尝新则日日如初令勉之士勉之余亦因以自勉焉
　　精神阁记
　　有吴君自盱江来貌甚朴野谒余言曰吾家世耕且学幼习父师训有志斯道建一阁舍傍朝夕讲学焉其为我铭且记之余曰子岂专为是来耶吴君曰吾尊慕慈湖先生有年矣今幸得见先生诲之勤勤余曰先生何言袖出一纸先生书孔子曰心之精神是谓圣余曰子乃得此于先生其兢兢宝之哉盈宇宙之间莫非精神也先圣即是以啓后学先生即是以师先圣子之阁也即是以名之余之记也即是以申之天地变化天地之精神吾心之精神也日月照临日月之精神吾心之精神也是阁之上聚六经羣圣人之书六经羣圣人之精神吾心之精神也环以先贤之像先贤之精神吾心之精神也登高而望前云峤后雷峰左柏山右松岭层峦叠嶂杂然森列者不可胜数晨昏出没烟云吞吐万态呈露尽得于几席之上景物之精神吾心之精神也子仰而顾俯而察昭明有融本无障蔽终日干干何有穷已涵泳于斯藏修于斯防朋友于斯心之精神交畅旁达泰然无思而非无思寂然无为而非无为呜呼旨哉斯先圣之训也斯先生之教也虽然余岂敢谓造此道哉姑诵所闻而已子其勉之余亦以自勉焉
　　南康军四贤堂记
　　南康史侯作堂祠四贤而以书谂余曰濓溪晦庵二先生俱尝守是邦而刘屯田父子隠居庐山下壮节冰玉堂及刘氏故居记皆晦庵笔也余览之慨然曰侯其有意于风化者耶濓溪五十余上南康印绶分司南京屯田为颍上令不能屈节事上官弃官入山秘丞亦落落与时忤仕迄不显而晦庵在外不过九攷立朝才四十日嗟乎四贤之风节如是世之高此四贤者亦曰不以爵禄动其心而已抑余窃谓以退为高非四贤之志也濓溪自为小官屡争狱事洎持节广东不惮瘴毒之侵虽荒崖絶岛人迹所不到处皆缓视徐按务以洗冤泽物为己任卒以是抱疾其言曰可止可仕古人无所必束发为学将以设施必不得已止未晩也刘公父子节义凛凛秘丞盖与荆公有旧欲挽使修三司条理终不为屈未足多也而尽诚规益谓所更定法令不合众心宜复其旧使荆公早用此言岂至稔异时生民之祸若是惨耶晦庵歴事三朝忠诚恳恻之意具形奏疏大抵排和议诋近习抑宦寺不遗余力而至于君心隠微人所难言者亦每每控竭无隠孝庙眷之厚先生封事有曰日月逾迈如川之流一往而不复不惟臣之苍顔白发已迫迟暮而窃仰天顔亦觉非昔时矣呜呼忠爱之语吐自肺肝与浅丈夫自洁其身者奚啻霄壤然则四贤岂不欲用于时而必以名节自见哉论者第见濓溪先生酷爱庐阜乘兴携客自放于山巅水涯之间而陈令举与屯田骑双犊往来山中殆类高人胜士之为者而孰知伊洛之学自明道伊川以及延平乃考亭平生尊慕以为立身之实地者皆光风霁月之余韵而史学独擅一家卒以助成司马公通鉴之巨典者亦自青云白石之深趣来耶言施于事则非空言学可及物则为实学不茍合者必合道者也不求世用者必能用世者也余既以是复侯书又为叙次其本末俾刻之石以诏来者使皆知夫四贤经世之实如此则其于儒道之功用不为无补云尔
　　乐平县慈湖先生书阁记
　　先生之训曰舜曰道心即心即道何道也熙帝之载亮采惠畴载采事也畴类也凡流行乎事物之间理当如是而不容不如是者何往非帝载乎何往非道心乎从五典叙百揆穆四门祭大麓是帝载也皆道心也察璿玑觐羣后举元凯去四凶是帝载也皆道心也舜命禹昌言禹辞焉曰予何言予思日孜孜乃歴叙其身之所亲歴刊木濬川暨稷益播奏艰鲜与凡懋迁之事禹亲承舜道心之传而所谓昌言乃如此是帝载也皆道心也呜呼果可以有精麤本末论哉果可以无精麤本末论哉果可以置有无精麤本末之论哉谓有精麤本末者卑云乎哉谓无精麤本末者高云乎哉置有无精麤本末之论者不高不卑云乎哉皆论说也非事实也先生每举易大传曰书不尽言言不尽意噫先生其得之矣书阁之建邑之令佐谢君溥许君应龙与夫有职于学者舒君益而下凡十有四人荟萃先生所着羣书于阁而率学子日观习焉盖先生尝宰斯邑矣邑人沐先生遗化歌思至今弗忘故惓惓于其遗书如此阁既成而求某为之记某窃谓先生无意著书也道非思虑所可及非言语所可尽先生无意著书也先生自幼志圣人之学久而融贯益久而纯平生践履无一瑕玷处闺门如对大宾在闇室如临上帝年登耄耋兢兢敬谨未尝须臾放逸此先生之实学也凡先生之所言者言此而已学者之所以学先生者学诸此而已若夫外盛而内不足名似而实未有得焉者乃先生之所深戒而先生亦不愿学子之万一有是也呜呼差之毫厘缪以千里敬之哉敬之哉
　　华亭县修复经界记
　　杨君余旧友也自华亭驰书来告吾仿经界法为悠久利事成具颠末示余且曰质言近俚其润色之余曰古有方言奚俚之病直书不亦可乎华亭浙右壮邑嵗入苖号逾十万石实六万七千有竒而县官嵗督才三万八千止盖自绍兴经界迄今百年官无版籍吏缘为奸隠匿诡寄弊幸非一重以此邑西连湖北枕江东南竝海田齧于水无嵗无之由是赋役俱病贫富交困而争讼四起矣绍定五年杨君来为司征越明年监簿赵君与□出守嘉禾整图籍寛赋敛欲自近邑始招君幕下置围田局募甲首给清册命之曰抄撩匿者露虚者实乃檄君摄事华亭君日受讼牒力究弊源蠲胥吏白纳之钱贷民戸积欠之赋弛酒税无艺之征德意渐孚矣则以礼属乡官分任其责不履亩不立限不任吏每都甲首乡官择之每围清册甲首笔之田之顷亩昭然可观邑士民相与举令于州州上之朝俾遂为真夙夜黾勉以竟前功赋籍一定诡挟有归既又白郡以北三乡上田赋重则尽降而为中以北三乡折糯价重则复减而从轻以青龙镇地积计税重则尽降而从亩以邑郛及诸乡浮财物力颇为民扰则止以实产定和买役钱之数令可谓尽心也已又稔于众曰吾当与尔曹减槩量之赢以示优恤未几明天子新更大化诞布寛政痛减斛面尽蠲积逋令得奉行上意不负初约于是端平初元秋苖以五万七千八百一十石为额较递年之数逾二万而民不以为厉已创屋四楹于县防之东扁之曰围田文籍库或问令曰子谓察情伪防蠧弊尽于是乎令拱手曰不足不敢不勉有余不敢尽吾素学也讨论修明则有后人在余壮此言类知道者今世孱吏不足道能吏往往以有余自夸不知余而必尽意味索然根本且日慼矣令言有契余心于是乎书
　　东莱书院竹轩记
　　竹轩者成公东莱先生会友之地也先生爱竹与心黙契劲直之节清远之标锵然鸣玉之声苍然不老之色光风皓月入我怀抱琅琅诵上下酬答时当大夏铄石流金一见此君洒然物表雪霜凌厉万彚摧折惟有此君独立不惧是皆足以发深省助加鞭丽泽书院之法家拂士也先生生而爱此殁独能忘情哉物之废兴时也不随时废兴道也轩故待制陈公肖岩之庐先生讲道于斯后废弗葺嘉定更化门人创先生祠取轩之旧扁揭于东庑绍定六年今宗正少卿赵侯必愿为婺守以在官之田二十五亩易邻墙老子宫竹园将复旧观而未果嘉熙改元吾友履善韩君祥由武学谕来贰此邦学徒俞箎持先生犹子巽伯叙竹轩本末谓履善曰祠今锡额为书院赵侯所易地筑轩以嗣遗响可乎履善是之摄郡事肖望张君渭叟与履善同寅相好也捐楮五十万米十斛属理掾赵君师乘涖其役既又虑费弗给肖望辍俸余二十万履善十万佐之末几落成临以方沼缭以周垣虽近市而不嚣似避世而非隠岂先生之道然耶道不与轩为废兴轩有成坏道固长存履善贻书请某记其事某曰朝家命我假守至再矣锐欲拜先生祠下俱尼于病愧我丽泽虽然愿一言为诸友告某尝咏竹云竹虚中虚乃实得乎此永勿失诸友相与切磋究之二年仲秋后学鄞川袁某记
　　武学经远斋题名记
　　止戈为武武有七德经远名斋经世云乎哉经德也禁暴戢兵保大定功安民和众丰财是谓七德经之为言常也常保是德必学而后可学殖也殖之固德乃常矣汉人有云缙绅之儒守和亲介胄之士言征伐今或易之缙绅谈兵而介胄且议和矣呜呼此乃学不明之过也孟子曰入以事其父兄出以事其长上可使制梃以挞秦楚之坚甲利兵矣格言大训超于和战之外而独探本原如此自纲常不明人心汩溺利欲中平居视父兄长上为何事驱之行阵曳兵而走此其源委盖上无礼下无学势所必至是乃为国隠忧区区和战又不足云矣斋旧有题名今复新之裒姓氏勒坚珉以贻后匪徒为利禄计而已经德止戈之义朝夕观省于以助丽泽讲习之功抑以副圣朝乐育之意云
　　鄞县学干淳四先生祠记
　　鄞县立学旧矣中废不振嘉定间主簿吕君康年聿新规制垂成而去嘉熙改元赵君希圣来居是官首白宰上之府请益广教养益宏斯道且谓近代师表如南轩张宣公晦庵朱文公东莱吕成公象山陆文安公四先生未祀于学宁非大阙遂并力举兹事属某为之记固辞弗获乃言曰夫道一而已矣学者各植门庭将以自尊其师师道不如是也三代既远汉儒专门名家破碎大道自时厥后纷纷籍籍不能会于一我皇朝大儒继作始克合百川而宗于海中兴以来四先生身任道统之责悉力主盟凡修之身行之家用之国推以淑诸后进皆天理人彞如桑麻谷粟凿凿真实不可诬已四先生无二道而学者师承多异于是藩墙立畛域分所谓切已之实学忠君孝亲之实心经国济世之实用暌离乖隔不能防归有极反甚于汉儒可悲也夫殊不思干淳以来四先生相为后先所以明义利别正邪羽翼吾道果为何事弟子之尊其师当先识其师之道大本必正大旨必明则道在是矣奚必于一话言之间一去取之际屑屑焉较短量长以是为能事哉迹类而心殊名同而实异乃后学之大病又岂可以累四先生耶若夫四先生之自相切磋则固有不茍同者矣正以道无终穷学无止法更相问辨以求归于一是之地是乃从善服义之公心尤非后学之所可轻议也今赵君合祠四先生于学超然出于各立门庭之表其于大道之统必有得焉者矣上天之载无声无臭愚又奚言惟愿同志者勿自欺其心殆庶几矣乎
　　安边所公宇记
　　洪惟我孝宗皇帝申儆军实豫备边用圣算宏远矣开禧权臣贪功啓衅举积贮而一空之我宁考用悔于厥心乃更旧辙讲实政谓储蓄国之大命也捐所籍权幸田宅及其他没入之产与围田旧隶于官者总嵗收之数受而藏之名安边所校其所入日计若不足嵗计则有余始命御史提纲厥后以版曹或都司寺监官畿漕领其事端平初复取浙右臬司及诸郡倅贰所掌之课自督嵗输责任逾重嘉熙之元有司不戒于火所亦遭燬今宗正少卿枢密副都承旨赵公以夫时以宰士实兼斯职慨然叹曰边储赢缩闗国安危官庀厥司公宇其可缓遂请于朝更造焉益以主管官旧廨为防为堂为燕坐为寝室为庖湢之属隟地为圃环植脩篁以游以息中门之右甃壁防键图籍是藏翼以更舍创主管廨于修文坊之北费缗钱二万六千有竒经始于是嵗孟秋之癸酉告成于季冬之壬子而贻书属某为之记某告之曰记将以传远欲俾后人永久勿废耳孟子称出无敌国外患者国恒亡安边之名凛焉在目边境不可一日不安则储蓄不可一日不备此所以仰体宁考保邦息民之心而迓续天命于无穷也其谁敢废之公复书曰愿即此为记公内和外刚临事不茍某所敬也于是乎书
　　耕乐堂记
　　乐在耕乎耕何足乐乐不在耕乎舍耕奚乐或曰乐道耳曰道在耕乎耕何以见道道不在耕乎耕奚为不见道古之圣人见也非见也无见也非无见也以道为可见正明目而视之不可得而见也以道为不可见立则见其参于前也在舆则见其倚于衡也有所见则乐不可见则不乐乎不可见则乐有所见则不乐乎见其不可见真见也乐其无可乐真乐也请以是赞耕乐
　　黄州重建学记
　　齐安郡博士冯君去病兴崇学校以书请记于某且曰明道伊川二程先生实生黄陂邦之人士祠之至今某深惟二先生以正学为天下倡我宋儒道繇是大明上接洙泗统绪顾晩学无似正愿与学子茂明之明道先生尝与横渠先生论性矣其言曰动亦定静亦定无将迎无内外茍以外物为外牵已而从之是以已性为有内外也又曰今以恶外物之心而求照无物之地是反鉴而索照也呜呼至哉言乎学者不识性或溺虚空或胶意见譊譊焉腾口说而于切已之实了无相闗伊川先生曰圣人之言如彼耒耜陶冶之器一不制则生人之道有不足矣后人所为动多于圣人然乃无用之赘言虽真失正反害于道某三复斯言惕然内省夫以已性为有内外拘牵固滞大本不明而顾以言语诵说为能正使充栋汗牛祗以为损实有何益某自惧不能免斯病也学子亦尝深省密察乎天高地下万物散殊神用昭昭伦理井井动静一内外融何以多言为上帝临女果见其临乎见者孰见神之聴之果知其聴乎知者孰知学子毋谓此道为高远易存存诗书兢兢礼洞洞属属存此而已敬此而已躬行实践自成自道不能存不能敬罪实在我何可自恕果能是卓然真知性无内外不堕拘牵之失而诵诗读书确然真如耒耜陶冶之适于实用则于学道其庶矣乎齐安淮名郡俗淳朴有古风当边事绎骚之日遑恤庠序冯君勇不顾谓忠孝正于多事见兴学其可缓诸请记之书歉然不有已功歴叙经始及佐费皆前任人与长官力噫斯足以见冯君之言近道矣其庶不负二先生之遗训矣是宜书
　　袭桂堂记
　　国朝承唐旧以进士为重人不荣世阀而荣儒科风俗流传有年矣袭桂堂者武恭杨和王四世孙名白字淳则之所名也高庙南渡初武恭戮力王室勲在竹帛孳孶诲子业儒惠懿公讳偰惠敏公讳倓直敷文阁讳防儒科踵接上嘉武恭有子陞甲以荣之淳则登嘉熙二年戊戌进士第朝廷用前比陞淳则四甲今需次分司镇江诸军粮料院上距敷文公八十有五年流风余韵辉映先后袭桂之名不忝矣余读楚辞淮南小山招隠士有曰桂树丛生兮山之幽偃蹇连蜷兮枝相樛山气巃嵸兮石嵯峨谿谷崭岩兮水曽波猿狖羣啸兮虎豹嘷攀援桂枝兮聊淹留其末章曰王孙兮归来山中兮不可以久留夫招隠而咏桂何也若曰桂生岩中隠士在焉猿狖之与俱虎豹之与羣桂虽可攀援然非可久处盍归乎来此招隠所由作也国于天地必有与立君臣之义如之何其废之摄世科跻膴仕以是为桂若何吁桂乎桂乎义岂尽此乎仕途险巇君子畏之挹此桂芳莫如清白武恭忠贯神明出入兵间四十余年避宠辞荣无少瑕玷休光鸿烈衣被后昆盖尝以清白名堂今与袭桂对峙而竝垂芳焉吾观后汉书君家与吾鼻祖位登鼎号东京名族俱流传至今淳则勉之顾瞻典型动循礼度自待其身常如未第时则姓名益香矣余病世人未识桂之所以为桂故特发小山之微旨以见未为时用香蕴诸身招之使来香满斯世他日倦游而就闲晩节之香不愧青史斯其为桂大矣武恭种之于前淳则袭之于后子子孙孙又传袭至于无穷与世间凡种迥殊此乃吾自有之物非袭而取之之谓也昔尝与淳则同寅知其美秀而好修兹请余记其事故以祖烈期淳则亦因以自警焉
  </div>
  <div class="pagination">
   <a href="蒙斋集_page6.html">
    上一页
   </a>
   <span>
    ...
   </span>
   <a href="蒙斋集_page2.html">
    2
   </a>
   <a href="蒙斋集_page3.html">
    3
   </a>
   <a href="蒙斋集_page4.html">
    4
   </a>
   <a href="蒙斋集_page5.html">
    5
   </a>
   <a href="蒙斋集_page6.html">
    6
   </a>
   <span class="current-page">
    7
   </span>
   <a href="蒙斋集_page8.html">
    8
   </a>
   <a href="蒙斋集_page9.html">
    9
   </a>
   <a href="蒙斋集_page10.html">
    10
   </a>
   <a href="蒙斋集_page11.html">
    11
   </a>
   <a href="蒙斋集_page12.html">
    12
   </a>
   <span>
    ...
   </span>
   <a href="蒙斋集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
