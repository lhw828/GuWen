<!DOCTYPE html>
<html>
<head>
    <meta charset="UTF-8">
    <title>弇州续稿 - 第 163 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 163 页/共 228 页</h1>
    <div class="content">　　
　　祭王光禄文
　　
　　呜呼先生处浊不设机为善不近名与物鲜忤规心自成仕则称朝市之隠归则重月旦之评徃者携手与观化城甘果徐荐松醪细倾醉固陶然醒亦无营谓当上寿松乔可慿曽几何时溘焉就冥贞等积衰实虞世婴吉礼不及季昆凶礼不出一城葢先生之大故改鑚而始知又改鑚而未能修瓣香束帛之诚惟夫人之闻道彷佛南真之受箓于上清岂度世之微旨不能制伉俪之颓龄将真体无闗乎四大而至人不贵乎长生然则逝者奚以悲而存者亦安足矜悟面目之本来长湛然而圆明尚飨
　　
　　祭章太学衡文
　　
　　于戏章君少负材羙名公之后循吏之子既娴笔札复习诗礼动则春风静则秋水吾以吾弟托交姻戚每过君里逰从莫逆客必选佳坐必卜夕岂无显者踪吾莫得昆湖之阴虞岭之阳兰舟笋舆相与尚羊见即欣欣如鱼出防别辄昏昏若鸟倦翔垂及二纪吾栖祇树君病叩闗强再三晤虽柴而墨犹甘匕筯曽未几何报君物故畴为肺腑仲氏与张竭蹷以趋治君之丧衾棺既周三月乃塟谁谓君贫松梓成行呜呼生寄死归贤圣皆有生不眉颦死无心负桑户返真伯伦全酒酹君一觞为我釂否
　　
　　祭叶教授文
　　
　　呜呼翁之长余踰三十年其在戚属亦吾父肩凡两司铎声东南天胡为曵裾偃蹇兔园屣趾囓雪灶突避烟晨趋戟门使余恻焉食饮汤沐薪粲杂骈肥马鲜驺出入后先有所陈讽王亦觧颜予告东归邮繻用传惠弗克终岂余则然翁甚伉直不为机闗履坦而行委顺而旋隠酒隠诗竟以天全晩有文孙登鹿鸣筵三老祭酒里其舍旃翁之风骨鹤癯松坚翁之襟懐跃鱼戾鸢目细而方匪聃则籛胡为一榻委蜕其间岂厌世纷而归道山余所怆者念旧懐贤窃以荐翁溪毛圃荃尚飨
　　
　　祭长房仲兄文
　　
　　呜呼惟我王父寔锺双璞连城既剖乃有三瑴奕奕庆门丈夫子六中违废箸稍歌隔谷枯荣异枝托本乔木霆霹中摧修龄独促呜呼哀哉惟兄之始夙有慿扈中外二祖为国师柱母曰爱子将舅是附舅曰令女归为而妇鼎列裀陈金铺璧护初游贤闗改肄象胥一官垂及忽舍而去策肥衣轻饮醇击鲜红妆昼帷素质夜筵惟意所师隃四十年奕品入能诸艺亦然拙于用长短于收全遂捐故庐鬻我土田土田既鬻尽室皆徙耕于废丘十八在水儿饥女寒其嗜不巳室人之谪若风过耳盘龙纵呼卢雉不起以此邑邑食不能匕用饶得贫用贫得死呜呼哀哉兄之寸衷泊乎真纯毋论雠敌貌之则冺前有伏讥信足屈伸鳄令肆奸鱼烂其民兄谒上官攘臂以陈琐尾之口兄不逡廵中表昆弟以及外亲衣食之余时推羡缗众许遗直亦或称仁兄今逝矣食指数十进而啼号退则饮泣有季曰望差自强立贞等佐之归窀于隰计其存者析缕数粒以时婚嫁不至捃拾仰悲原鸰畴问其急俯悯巢鸠畴与为缉呜呼痛哉尚飨
　　
　　祭大兄文
　　
　　呜呼人之所难得者寿兄至七袠而后终寿矣其服食导引之志则若有夺焉而未获究人之所相髙者胄兄以王父叙而得官贵胄矣其膏晷穷年之志则若有阻焉而未获就仕而留省宫臣几矣兄欲宣名汗青而不得则刺刺乎竟没齿以为疑子而玉立芝茂竒矣兄欲其拾芥金紫而不得则营营乎目悬旌而如有追兄既不满一世之人而亦不能使一世之满其身葢其所自负者大而其所自信者真是以释褐而寻坎轲挂冠而就沈沦羡者以曼容之善退而惜者谓仲翔之相屯呜呼痛哉贞荷天子恩纳郧节方拟从诸兄弟而优游里中胡仅一岁而妬我仲君乃复妬我长公也且我王父有我二父而为诸孙者六前妬仲君贞固以拊心而内痼今柰何使我独称兄而不获鴈行以从容忆孟春之晦为兄荐百岁之觞兄尚勉举而釂之今者孟夏之阳为兄酹各天之巵乃弟劝兄而不酬即兄釂而弟不知自今而徃即与诸季从为竹林一日之期能遽忘于二逝者而不怅然以思眩然以悲耶呜呼痛哉尚飨
　　
　　祭张仲慧文
　　
　　呜呼子之襟宇玉洁春温子之志意凤矫云鶱发为文词芳若涧荪其犹妙龄皎若鼌暾绛河天杓赤手可扪而厌世嚣折节师门曷不华阳萧条其魂儿女之私谐此媾婚一疾弥留投誓蝉媛夫岂子心子宁食言大宅尽销方寸犹存易箦之际皦无瞀昬呜呼凡世所惜蹶骏康衢峄阳孤桐爨而焦枯秦庭陨璧夣泽沦珠衰严病慈仰天呜呼门户何寄宗祧曷图少妇红颜繐帷影孤抚此弱息厥声呱呱如为子寛母君蒙庄殇子椿龄彭聃夭亡天地遒尽我何衋伤纵浪大空掷忧混茫其言虽大大而无当凡此二端吾不子陈子既皦然必无堕沦父母以前谁为子身易箦而后子为何人金石可敝不敝者神天地有尽无尽者真何以凝之用志不分幽明路暌其理则均我师洋洋靡所不臻不见兜率乃先世亲子其前驱我犹隔尘明水芬椒鉴此微禋
　　
　　祭婿及女文
　　
　　当嘉靖之丙寅而吾女华安人卒于蓐其三年为隆庆巳巳而塟于泗洲其又六年为万厯乙亥而吾婿礼部起龙卒于苫其又四年为巳卯而改卜砖桥之壤以塟迁吾女祔焉而居士乃以酒二卣饭二盂脯腊果蓏之属而告之曰呜呼女之殁也时余病疡而弗及诀也谓且追汝于夜台而返余辙也女之归土也余时宦游而弗及抚也又弗获以薤露悲汝也婿告殂以苫次而余方持郧节有驱驰之事千里之酒絮而弗能酹也九歌之招椷而弗获陈于祭也今而婿始成塟矣余始成相矣女以迁而获合余始再覩其藏矣是余向者徒谬称尊而于二逝者殊卤莽也吾女生二十岁而合于壻合二岁而离离又八岁而幽之合复继之噫何室之短而穴之长若斯耶合兮离兮天兮人兮呜呼哀哉
　　
　　祭华甥文
　　
　　呜呼汝何以死也丙子之秋吾入酹我师以及汝父汝出见我泽晳而肥吾始虽以慰心而中不能无少疑及巳卯夏送我师及汝父之二輀汝再见我则晳者苍矣肥者实矣吾方以为喜然未几何而汝之病音乍闻而讣继之天乎天乎何疑者之终是而喜者之竟非吾始得汝病状而甚忧既而闻所谓曹徳者老医也止弗肯去以为必可治吾恃以稍安何安者不足恃而忧者乃其冝夫曹徳者老医也岂病状若此而犹不去将毋以利而昏其知汝祖母之祈神下巫无所不至矣而竟不能救汝于死又何取于斯也呜呼汝死则死耳忽而辞汝祖母及汝母以徃也其所頼以生者巳矣忽而见汝祖父及汝父于地下也其所瞑而死者亦巳矣汝祖母必为汝父立后吾女或不至作馁鬼然所谓常飨者未可拟矣人理悠悠天道茫茫存者殁者靡不痛伤有知无知尽此一觞呜呼哀哉
　　
　　祭师锡从侄丈
　　
　　万厯之庚辰十二月二日有报从子师锡太学逝者余方卧东斋室为起哭失声命余子士骐奔哭之又十日乃以斗酒炙鸡羮饭徃奠拊棺而哭且告之曰呜呼天乎孰为使汝至此极也汝之大父传汝父以逮汝凡三世为冢嫡矣汝父殁而有汝在汝一子则病痱且剧危哉乎然犹有一线之息也夫汝父殁而不谓殁者以有尔也汝子亡而不汝虞亡者以汝尚壮能子也今而所谓一线者亦巳矣天乎孰为使汝极至此也汝白晳广颡而丰下谓汝必自致赀厚也读书工诗文与人坦坦无城府谓汝必贵且寿也居心依于长者不刻苛谓汝必有后也汝父不能得汝大父意然大父以汝故未尝不心喜也汝父不能得闾里名然闾里人以汝故不敢不为礼也是皆以此三者待汝而又巳矣是汝上无以慰汝祖而下无以答闾里也天乎孰为使汝极至此也人谓汝死于酒我独悲汝侘傺欝邑而无聊不得巳而姑托以逃人谓汝死于色我独知汝虑不孝之罪大不得巳而戢身于枕席人谓汝且五十不为夭吾独痛汝生人之趣得之若多而实少呜呼韦裳一袭桐棺三寸寡妇长号诸臧欲遁汝身尽矣家尽矣汝之身事不尽而心事亦不尽吾酹汝以兹觞而哭汝以俚言汝能呀然而谷应耶能快然而鲸吞耶将逝者其冥冥而存者乃消魂呜呼哀哉尚飨
　　
　　祭奚生文
　　
　　呜呼惟外王父晚有媵息爰归于君遂来称戚惟君之先有良菟裘逺若仇池瘠非寝丘君少而成师纎倪宻以勤奉入以俭奉出聿拓其家有子及孙何必兰芝既芬且蕃岂伊观光而游上都拮据握筭竭蹷修途君朱其颜而甚鬒发胡为一疾永与世诀载酒崇肴饯君九泉无尽者人有尽者天
　　
　　祭张母某太夫人文
　　
　　呜呼光祖等辱与太夫人之子肖甫游称昆季也则太夫人称仲母矣始肖甫为滑令而光祖令浚也葢良声隆隆然比壤矣然不以多滑令而多南潨公与太夫人之教也肖甫入郎司农而世贞郎法曹也良声又隆隆然比舍矣然不以多司农而多南潨公与太夫人之教也南潨公殁而太夫人专为母矣隽尹之引经与栁大夫之持法谁成之加匕而丸熊者成之也肖甫拜中丞治呉最厄于言而归天下以屈归肖甫光祖等不为肖甫屈而独为喜者喜肖甫之能精太夫人养也既而公是出天子顾深出卿留都辅三辅天下以伸归肖甫光祖等不为肖甫喜而为太夫人喜者喜太夫人之能用肖甫显也太夫人业以捐肖甫事县官虽有离忧其志乐也固存顺而殁宁矣天子之不能骤竟肖甫长三辅之不能终有肖甫徳与士大夫之不能尽识肖甫用者柰之何哉太夫人独不为少一待耶若光祖等之谬称犹子也生弗获升堂以拜没弗获褁糇以奠塟弗获执绋以歌薤露而徒具芜辞寓之巴烟僰雾之间曽哀猿怨宇之不若即肖甫故私之而寛之而太夫人其以为何光祖等亦自以为何呜呼哀哉
　　
　　祭魏太媪文
　　
　　呜呼太媪八十而归正寝也寿矣令终矣乃不佞有余感焉始太媪之事（阙）公也公且老而太媪不一日而废井臼之操也属（阙）公殁太媪未三十而遽称未亡人自是却铅华而弗御者固五十余年如一日矣公有子三人太孺人哭且死而苏曰吾庶几依伯氏以老乎则絣■〈糹辟〉洸以佐长君家而长君甫及强而亡也乃又哭且死而苏曰吾庶几依仲以老乎则絣■〈糹辟〉洸以佐仲君家而仲君又甫踰立而亡也则又哭且絶而苏曰吾尚有季足依也比少君治经生巳歌鹿鸣于应天太媪为缮第舍治圃易家庶几立矣而少君犹之乎仲君且无子也太媪乃大恸曰吾茕茕将安归乎乃依仲君之子恪自是老且死矣少君之两政皆在越而弗获迎太媪养也太媪未三十而寡寡五十年而弗获旌其弗获终为妇也弗获专为母也无子而有子哿矣有子而竟无子也世之所谓穷者也然易箦而诀恪曰吾不愧存者矣掩穸而见（阙）公曰吾不愧逝者矣贞不敏虽不能举太媪之大节以扬诸朝而粗亦能表太媪之志寓诸■〈此上夕下〉以侑一巵太媪其吐之乎呜呼哀哉尚飨
　　
　　祭师母季夫人文
　　
　　于维夫人温恭俭慈产自膴胄乃习书诗择配而字始归我师饔飱朝夕必诚必恪躬荐舅姑靡不允若师无虞养以精于学出入中外必慎必端躬修阃政苞苴罔干师无虞顾以精于官师不他媵夫人代媵寒饥苛痒先意为顺用此终身厉声靡进师不他犮夫人是友经营堂构俶垦畴亩有谋则谐赖以旡咎凡师之行右矩左规既冝其家夫人则之顺为媍德肃为母仪胡不百年中道而止茕茕我师与影相倚岂惟良俪且悼知己夫人大归其安冥冥黙佑吾师俾康且宁椒浆蕙肴弟子之诚呜呼哀哉尚飨
　　
　　祭汪司马母夫人文
　　
　　万厯戊寅十月始得我伯母胡夫人讣其月有行役十一月归里寻病明年巳卯之正月病良己乃能为文絮酒炙鸡寓祭之曰呜呼自母之嫓太公而有伯子司马寔以千秋之业启贞不佞握牛耳而左顾曰若其执盟盘以从明之持国秉者良谓伯子我寔急子子不急一二于宵以益我栋隆繇是贞不佞之姓名出伯子吻而入天子之四聪伯子不安于朝而不佞贞即不安于渚宫郧节之纳也与司马部之请告也踵相继而浮沉乎里社之中伯子吾兄也非吾友也小人无母伯子之母吾母也母生而贞不佞不获升堂病而不获讯候也乃伯子之以讣偕状来而不佞贞方据梧而称霜露不获褁粮疾走也今又匝月矣乃始告一介絮千里之玄酒不佞之无以为生者解也又无以逝者籍手也葢茹耻忍负而巳吾闻之状母既殓成服而帷之内伯子率仲及其妇若诸孙诸妇告诸从子妇与功缌之服各就位帷之外其首为叔舅氏而吴氏叔与兄罗之两甥次之门外宗老负东墙诸妾妇负西墙而蒲伏堂之下者男女仆可百辈甫举哀而声坟地稍定而诸各以其职得母之孝敬睦婣慈恤朗懿者细大垂数十百事其少者质长者而信亲者语踈者而信始以告太公而太公惋然悲巳嘿然若深味也顾谓伯子状之而以谋不朽于立言之士嗟乎即贞不佞欲有所効于母者而巳矣有所言世且以为耳秽矣且今而后有天子之纶綍与公卿大臣之颂若诔然亦无所事而伯子之文成自足以世世矣今且以告母母而有所知耶将快心于兹逝其不然耶而归一切戚疏于太空即不佞者方愧其涕与言之俱无从也
　　
　　祭凌夫人文
　　
　　猗欤夫人柔嘉婉嫕宁惟女红寔闲内则少归于凌乃殚妇力公为诸生家徒立壁夫人拮据旦纺夕织其事舅姑饔旦浆夕寛公于读毋使中惕公歴藩臬以贤服休四开大府一钥神州为马伏波为萧酇侯夫人佐之或从或留从则输吐以赞公猷留则鎻钥以分公忧帝曰保氏青宫是寄鱼轩翟茀夫人从贵帝曰胄子帅余缇骑汝欲娱彩畀汝使事公子归来歩障十里叅差兰玉斯皇朱紫伐鼔摐金亦既乐只称百年觞夫人曰止吾事竺干蔬食二簋衣不曵地首鲜重珥帝念公功趣还宥宻统此貔貅以卫王室公谢不任乃三陈疾松栢倦霜桑榆借日人曰二疏今复见一誓偕百年厥欢未央胡厌朱门而就玄乡谓子若孙抑毁以襄吾游甚乐公母衋伤惟帝优公有龙其章宗伯予祭司空治丧生殁荣哀备极伦常予视公兄夫人则嫂有子肩年复缔姻好方训孙息使修苹藻以期异日奉太君老云胡不待我心则懊崇爼陈觞为具草草灵之歆之缓我如捣尚飨
　　
　　祭史鴈峯太仆陈太恭人文
　　
　　始嘉靖之癸亥故致仕太仆寺少卿鴈峯史翁卒于家三年而少子锦衣君元秉以公破岛冦勋入环卫积劳至大帅葢距公没之二十余年而为万厯之壬午锦衣之母陈太恭人卒天子念公勋与锦衣君劳命大宗伯锡祭大司空锡塟于是锦衣君奉丧归将以侈天子之惠大启茔兆以祔而其姻生大理卿王世贞寓香帛牢醴而告史翁及陈太恭人曰呜呼当嘉靖间翁以学行受张桓之简膺王裴之寄其用虽不竟究而天下信以为名大夫士一屈而归卧玉女之涘百里趣德千里趣声以乳我舍我其赀力虽日削而天下信以为士富而附仁义及其毁家而纾国难结客而勤王事不知者以为非山林之轨而知者以为世家巨室与布衣异符卿之一迁与冏牧之再命荫锡之三被狭者以为上恩之过渥而达者以为尚不足酬其一二独造物之巧或骤而夺之或缓以归之其迩者不可强而逺者终可期以公素封之业不获授之齐眉而代有终者乃小星之淑姬公厚徳之报不食之朱公之长男而干用誉者乃兰庭之弱枝当太恭人之媍其才敛而可述者仅恭与僖去翁而称母其徳舒而可见者则俭与慈呜呼翁以一上士归而娄迁从九列之后祭以大夫塟以大夫不可谓不厚矣太恭人以一嫠媍而从锦衣君日食大官之烹黄膓给之尚方丧车置邮以行不可谓不荣矣翁借天子恩以成燕翼之谋锦衣君借天子恩以全乌哺之诚然则翁与太恭人其衔恩于九京而锦衣君其効节于干城者庶几毋忝所生也耶
　　
　　祭朱母何太孺人文
　　
　　呜呼太孺人之侍王孺人也则以宵征示恭矣其佐古沙翁也则以夙兴示勤矣其抚在明也则以义方示训矣其持家秉也则以程费示俭矣其御臧获也则以均施示惠矣在明之耗于气谊也取诸太孺人若寄也其耗于耳目也取诸太孺人若锢也禄养而太孺人无得色也耕养而太孺人无忤色也诀而手在明无恋色也归而面古沙翁无歉色也不亦烈烈如丈夫哉以是言荐太孺人将吐之乎在明听之能无辍哭而为太孺人慰乎
　　
　　祭俞仲蔚媍文
　　
　　呜呼仲蔚之存蓬蒿满堂恃嫂而薙如鸿得光仲蔚之亡嫂寔理丧能使黔娄不废称康其貌差强其神内伤是以三周九夏在床有子而病病乃膏肓含饴弄孙小慰嫂膓我同袁闳蠖处土屋自揜仲蔚问讯不续宻戚过云摧尔兰玉怛焉怵心驰此急足惊而告我厥祸愈酷若子括髪以头壁触孙既蓐蚁嫂亦就木当此俭岁可以观人谁与脱骖畴谋附身天道茫茫福善曷臻下见仲蔚嫂毋缕陈鬼而有知益彼酸辛闻子后庭厥媵载娠人定胜天麟趾振振嗣当酹言以寛嫂颦呜呼哀哉
　　
　　祭兵宪李君祖母余文
　　
　　呜呼斗牛储精下汇鄱湖锺为令族曰李曰余亦有女贞以相丈夫维李之宗道州敏肤丧厥元配宗祧是图维余之蕚庶其我跗夫人来归则有舅姑采彼毳甘以共浆餔退拊繐帷孱焉一孤夫人闵之以酹逝者汝遗我鞠矢不负汝谓道州疆必富男子病不任妇荐二淑女无歌小星爰即寜处熊罴之祥十岁三举汝衎汝豫我粥我乳我不任妇而实任姆秩秩积仓轧轧机杼道州之政时藉叅伍卒为循吏能餙簋簠道州之乡蔚有嘉誉何以孝廉于夫人取天不恤李既夺道州而孤甫成造物见仇泣谓媍查和我栢舟食则共牢寝可同裯谓二孺子勉思箕裘毋苦丸熊毋厌膏油次公嶷然入司帝犹遂长霜台不竞不絿出牧吴兴开府东娄来者欢迎去则追讴如旱望云如暑获秋植我禾黍芟我稂莠民之戴公如戴元首公禀大诲寔自二母公之退食拥笏垂绶王母诲前慈母诲后为青州隽为河东栁邦人祝公愿夫人寿天不慭遗谁与其咎二竖为虐三彭狂蹂属纩之夕握次公手金汤万里为天子守毋毁若性以殉老媍归报地下庶几无负邦人士女戸哭巷走夫人去公公尚我有敬陈芜词侑以椒酒如在其上如在左右呜呼哀哉
　　
　　祭章母陆太孺人文
　　
　　呜呼吾徃者与归化君游日读书嗜酒不问酒所从来与所供读而差自给者以有太孺人也今者与太学君游问产矣然亦好客及酒酒所出良而客必尽意去者亦以有太孺人也太孺人有四女以适婿皆贵富而其女皆孝谨工治生习于内训亦以有太孺人也太孺人为令妇为令母以徳相夫若子以勤力先家众然而声不出闺闼之外者则是太孺人不事褾暴以希誉也其四女皆力足以甘旨太孺人然而犹攻苦食淡者则是太孺人不欲以巳故伤四婿惠也其仲壻为吾弟以故当归穸之期荐束刍而酹以椒浆夫以归化君之穸而世贞为志之而且铭之以太孺人之穸而吾弟为志之而且铭之太孺人其偕归化君而安于地下哉尚飨
　　
　　祭周母陶夫人文
　　
　　呜呼昔余宗姊获奉师氏病弗任室卒以夭逝爰择夫人以为继配婉嫕静专夙夜兴寐佐师于读时乃修馈及典方州遂擢半刺良二千石闽海户祀或从或留咸秉内寄俾无却顾精白王事师既倦游甫谋息憩有堂翼如其室孔丽问谁营之夫人筹计三子二女鸾停鹄峙迨师告终母仪愈■〈职，赤代耳〉女无停织男不废耜中外斩然亲故毋二门庭肃秩闾党归惠云胡末疾奄尔长逝诀不能口聊示以意慈徽永杜繐帷长闭呜呼哀哉贞少侍师一受经义懋虽晚进忝厕内弟二三郎君不我遐弃过从莫逆兰金爰契闻讣衋伤衔辛辟咡欝金苾芬为夫人酹灵軿虽西为我少迟呜呼哀哉尚飨
　　
　　祭王母某太夫人文
　　
　　呜呼太夫人岂不一女丈夫哉其事舅姑而相夫子也执馈之惇与鸡鸣之儆优乎彤史之遗模矣夫子殁而太夫人称母也比部与进士君所繇发舒其长者为名司理为名法曹而次者亦需次于公交车然太夫人不以二子贵一日而忘义方之训二子不以其贵一日而忘乌鸟之恋故出者轻于去其官而处者重于出而为仕宦其存也供养病也汤药殁也殓含凡所以为太夫人者必诚必信而无遗憾然太夫人明年九袠矣其病不能待者六十日耳诸与二子游者靡不相约为芗膏醇酎以俟称觞之期而贞亦构不腆辞备华封之百一乃未何时贺者未进而吊者至客之辞不以祝而以诔则比部与进士君之未满者其犹在是耶虽然太夫人归其全而还二子于朝俾各以其用声施于当世则徃者太夫人之形而不徃者太夫人之志也有肴在笾有酒在觯诔亦何悲颂亦奚异尚飨
　　
　　祭钱母某太夫人
　　
　　于维太君婉嫕性成如璧斯璞若金在型嗣配尚书肃廱和鸣谁鹓其雏大司冦公仪则母之齿乃女兄孝慈焉既和且丰爰举叔子振振麟趾钱是用繁几百其指兰芬玉茂尚父之里维昔恩纶母子贲授太君拜前司冦拜后五珈泽首五釡滋口太君九袠于时王正司冦寔肩八十五龄紫玉盈堂羔帛充庭倾都涸邑以为盛事西瑶之台金母所治既宾南真太君其贰改岁孟夏返于寿藏天子所贶题辏黄膓万翣翼之百两将将蹇余先朝从司冦后今者道门辱仲孙友絮酒莫躬筵几莫叩不腆之■〈此上夕下〉颂而不悲云胡不悲五福俦偕眠牛伏龙螭首趺龟淑魄奠处灵軿颷逝独留司冦永为世瑞神之假斯毋我遐弃
　　
　　祭冯叅政文
　　
　　呜呼昔司諌公吾州于牧遴其哲乂是程是督兄为元子衿裾相属十八其岁秀眉湛睩泚笔而挥倾珠奏玉灵虬腾空腰■〈马上衣下〉驰陆齿予鴈行名岂龙腹平阴先鸣抚巳则恧不相接者垂一纪余始自郎署慰兄公交车广辅重頥伟哉丈夫韫籍晁贾倾倒张苏俯睨辈流不为竖儒陵阳之玉其犹未沽余谢青臬归婴百罹兄始骏发翱翔天衢筮仕清郎三礼克举出赞江藩作匡庐主排剥理解无俟斤斧迁仰彭城漕路伊阻兄之太阿光乃稍吐九河奠流百邑按堵衮衣旬宣奄有东鲁疏胶之役畴不首俯兄执其是以扞政府荣路在前逡巡舍旃归侍諌议以终天年余时倦游纳节归田岁必过我晤语留连太原龙门年则兄先家有季方亦复叅焉兄之藻辨湍奔瀑悬迹则鸿冥气乃虬奋餔醊流离歩履遒迅余未耄老而衰则甚白发渐童齿堕如龀谓兄必出余敢忘遯漕纲之拜兄果应之不薄手板与少年偕鞅掌西东羙疢是依天夺国琛以施蒿莱不覩华轩乃有灵輀壮者若此衰者可知东林之步限于虎溪絮酒鸡炙迹系神驰呜呼以司諌材不竟世庸卒开八袠髙朗令终屃赑之文其雄丽空剞劂之传其声不穹里有专祠再食学宫殁而不亡得子如兄兄之殁矣大化所权兄之不亡是在象贤呜呼哀哉尚飨
　　
　　祭周师及陶夫人文
　　
　　呜呼夫子之弃诸生也葢九年矣乃始议塟塟而陶夫人之逝也前亦一年矣乃始成合丈夫子二玉立而贤孙枝之长者嶷嶷而少者之姢姢去其堂则榱栋之焕然归于域则松栢之巻然有一门生苍颜华颠敬享以不腆之牷而为之执绋以相后先又勒辞于隧中之石以传夫子当右頋夫人而问曰吾其安于瞑矣夫人当亦欣然曰夫子朂我以代有终也庶几不辱命矣然则存者当有悲而无憾没者有不作而无不幸其茹我耶否耶后死者亦安能久耶余能不夫子之朽而能不自朽耶夫子其终茹余毋使余疾首
</div>
    <div class="pagination">
<a href="弇州续稿_page162.html">上一页</a><span>...</span><a href="弇州续稿_page158.html">158</a><a href="弇州续稿_page159.html">159</a><a href="弇州续稿_page160.html">160</a><a href="弇州续稿_page161.html">161</a><a href="弇州续稿_page162.html">162</a><span class="current-page">163</span><a href="弇州续稿_page164.html">164</a><a href="弇州续稿_page165.html">165</a><a href="弇州续稿_page166.html">166</a><a href="弇州续稿_page167.html">167</a><a href="弇州续稿_page168.html">168</a><span>...</span><a href="弇州续稿_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
