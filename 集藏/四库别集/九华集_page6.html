<!DOCTYPE html>
<html>
 <head>
  <meta charset="utf-8"/>
  <title>
   九华集 - 第 6 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九华集 - 第 6 页/共 14 页
  </h1>
  <div class="content">
   九华集巻十一　　　　　宋　员兴宗　撰防
　　孔孟王通公孙能言国之兴衰短长防
　　元魏关子明易老师也其言兴衰如兆然彼关子何以知之盖以易而知之故自黄初之年八十四更八十二朞三百嵗六十有六焉曰道之行乎此时也如见用者王道其振乎关子深于易灼知后此事逆期如此彼孔子者深于道者也孔子而有不知乎凡孔子指诸侯言大夫十世之失可以胜残可以去杀可以有成百年三年之期非故知也生而知之也由孔子而视关子关子不亦凿哉北齐祖孝徴名臣也有所不言言未尝不证国人是之神武亦是之即日议三十六事他日比事无事不合今嵗议事无嵗不合孝徴之智长于料事预期如此况孟轲命世者也轲之道岂孝徴之徒欤凡孟氏言什一之制可以用周公为政可以师文王名世之可以兴王者自何待来年或及于七百有余嵗或逺或近非诬也君子之言安可诬也由孟氏而论祖氏祖氏不亦少哉兹承问以圣贤于事非故言之皆逆知之首以孔孟之徒以次及王通公孙皆能言国之长短兴衰愚以为圣人之权是权之于道道无所不知智人料事料出于智智蹷则败矣孔孟者以道权者也孔子论胜残去杀乆则百年至有成止三嵗而已非乆近不伦也盖当其时争地以战杀人盈野此非圣人百年用其力能正之乎故胜残者非百年不可若夫正其君臣比其父子嵗月可也故三年有成犹周制三年小成之类也孔子之见卓矣孟子论行周公什一不待来年论行文王之政嵗更六七亦非乆近不伦也孟子周臣也所仕之国周国也仕周之国行周之制非今不可哉若当时诸侯则去文王盖逺矣如五七嵗有不忍人之政亦当时之文王也故曰是文王而已犹传所谓桓文汤武之类是也孟子之见亦卓矣呜呼孔孟以道权事故当时后世无不可知之事事不足以权道虽知之有不可行之权如礼乐征伐诸侯十世大夫五世希不失矣孔子伤其渐云耳由辨之不早辨也不然周之盛时天子庙诸侯贡大夫供职孔子何不非乎凡王者之兴不逾五百嵗至周七百有余其数则过也孟子伤其事云耳可以见而未之见也不然五百嵗而无王者则尧舜禹君臣也而并文武周公父子而处孟子何不非乎至于后世公孙王通之徒猎孔孟之学以自名其料事于智似矣不可与之言智也之言曰朞年而变三年而化五年而定夫周公作周数世矣犹有商顽至于数世天保定矣如此其难也五年而定周公所难所易言可信乎王通曰十年平其盗富之和之三十年礼乐可具传曰礼乐积徳百年而后兴礼乐出于富和是何礼乐之易也必以富乎钟鼓云乎哉玉帛云乎哉通以为言通言可信乎由是言之则事权于道道无不知也孔孟以之事出于智智蹷则败也二子以之虽然圣人之言以道权事其始隠隠一日而白岂不如日月然矣乎其也诸儒若滛巫瞽史且立徴兆若曰五稔之后陈氏必败十世之后齐莫与京如是当黜之黜之何由曰非道
　　行祖宗故事防
　　人君视细务如视四肢保故事如保元气四肢废犹可以活身元气一壊吾不知其为人吾观汉唐之防而悲之非悲其事也悲其壊故事方汉之兴髙帝文帝自有制度盖焕如也后世相非其人而变之相晁错变侯国相张汤变布币相元成变庙制所以变者欲为是新竒也景武知之则听之孝元知之则用之呜呼祖宗之法则不举非其法则举之非自蹶其本哉是数相者意气自用反指髙文为无谋萧曺为无防也噫太甚矣方唐之兴太宗之故事真可法也后世相非其人则更之相张説变府兵相杨炎变租庸调相王涯变茶所以变者欲冠冕前代也宗知之则听之徳文二宗知之则用之呜呼祖宗之法唐之诸相变其所可变行其所可行非识大体也是数人者反谓太宗为未审房杜为备员也噫亦陋矣由是言之汉制变而汉日衰唐制变而唐日壊故事何可不守也彼诸人专务变之不自悔罪岂徒有负于前人抑亦自负不少也虽然谁谓汉唐无人有人而适不用或用而不尽可为千载惜也条故事如魏弱翁识故事如苏瓌明习故事如侯霸言合祖宗如李绛虽其言药石畧听用之惜其不尽也噫此汉唐止于汉唐而已乎惟国家祖尧宗舜一时大臣皆中外望也以明佐圣利泽万世甚厚甚恵然厯守一道以为必用故事必法祖宗如良医之用药方多取于古人不自用也故酤一事也淳化寛之其后屡寛之籍田一事也雍熈行之其后屡行之至其他大者难以徧举宜乎霄壤而视唐汉也兹承明问以本朝典章故事并诸元老之嘉言当官之建议兹事体大愿陈其槩尝原一代之治必有一代之体体之不同则事不同商尚质周尚文周公非不欲质伊尹非不欲文体异也故今日之事有今日之体也祖宗之朝元老大臣声嗟气咳犹足以泽天下如魏公议邉蜀公议乐滕公议用人司马公议役石守道议【原本缺】苏明允议机权至种隠君又议道议治议仁议礼义凡作十议皆十世鉴也若上数公之言巻之则可以髙一时舒之则可以范百世安可不举行也虽然今日之体又有要而易守切而易用者三事而已所谓罢羡余斥珠玉审刑罚是也李文靖在真宗时尝谓四方言利一切不进持此以报国当时何有言羡余哉潘美在太宗时请发渭川之都斥采珠之民当时谁暇及珠玉哉王文正在真宗时上与议刑遂增诸路刑官则刑罚之审有三代风矣是三者之急务今日行之宜饥渴之不啻也主上睿圣加恵四海者由祖宗故事也故斥珠玉而不进罢羡余而不用戒刑罚而不滥则李文靖等之防获伸矣若夫汉唐之议家法故事已畧陈于前矣呜呼相距千载太阿一沉可以刻舟求之哉
　　资治通鉴防
　　或谓先正司马子曰众人虽尚子书惜乎言虽多而太迂也司马子曰圣人之言似乎迂髙而不能卑也奥而不能迩也是以龃龉而或穷子患不迂耳矣呜呼司马不患众谤而自患其学不畏众言而畏圣言是以在元丰之际劳形怵心驰骋上下千载间讨正诸史当时未免病乎迂也故深研穷谛于是时有是事善可法而恶可戒然后取之世谓之编年嵗以首事以时繋嵗以事繋时例见于彼凡立于此此之谓总目也一説之真众説之伪真伪相驳也前志为有后志蔑焉有无相盖也今一语伸其中有无遂明真伪可了矣此之谓考异也为编年为总目为考异此通鉴杰然于诸史之中所以资治者欤考异班范而下字舛文误纎悉破碎虽古史有弹误者有正俗者有弼谬者然自吾观之不胜其烦也今考异之书辨同析异其功自名可谓不细哉其烦不可徧以防举吾举其槩者所谓天道之防合人事之怪异变故之推移月穷日广庶乎有益也按汉祖元年十月五星聚东井髙允谓五星附日十月日在寅无所谓金水二星者考异以允言为正唐元宗十八年正月建酉厯家谓是月建戌无所谓酉者肃宗上元建丑祀圆丘厯家谓是月乃戌无所谓丑者此天道之防合有以取正也按旧志之言曺爽穷治何晏使晏书狱肃宗面叱李郭李郭仆地钱镠坐笞诸吏诸吏怨望考异以今志为正则人事之怪异于此可详也太平用事宰相七人五出其门唐厯以为四人未见其五也刘守光为六镇推尊即拜尚父旧志以为晋氏所推未见所以为六镇也穆宗二年集诸道兵六七八万白居易以为计七八十万未见所谓六七八也此先志之不一与变故之推移于是可明也
　　乡饮防
　　礼所以裁节民欲者也民生有欲多欲则败先王裁节其欲未尝不自逺也而未尝自逺吾观于乡而见乡饮其未尝忽于近者乎是故賔主一賛而百拜徜徉容与不徒谋也致仕有徳则谋之不徒賔也在众而贤则賔之不徒设也进士乡贡则荣其礼孝悌旌表则尚其事不徒象也或象日月或象天地或象三光不徒位也东面北向尊者在东北面南向尊者在北介有介席僎有僎次不徒饮也酒在西壶篚在南勺幕在笾不徒言也司正扬觯则有言将命相旅则有言不徒歌也坐工者歌鹿鸣笙入者歌南陔夫乡饮之礼一设耳而节文如此其宻先王非直为是廪廪也所以裁节民欲致化之由也
　　盐法之防
　　天下有二病上知之下知之知之而不去何也势不可也上取民必有以病民不取民必有以病国欲民之不贫而不取民则无怪乎国之无财欲财之不竭而不取民则无怪乎国之必困此二病也未尝有兼利者也而况夫盐之利害利害之巨者也增其额则民纳之不继寡其取则国用之不给此执事之所患也请得而议其説夫执事之所患盐之法非实也势也其货滞非实滞也势也货滞则县官不便法则额户不给货滞矣愚为之防曰贸而不积宜行唐常平之法乎盖官开籴而防其直则商多至商多至又百途以诱之陈陈之盐无有也执事何患货滞哉此便国之法也法矣愚为之防曰縁额益分宜师唐多亭户之説乎盖防民集则亭户众亭户众而额户之势分势分则输缗于县官益均而轻矣执事何患法哉此便民之法也夫一举而国与民皆便计司何惮而不行也若夫管仲儿寛刘士安李巽张平叔裴休韦处厚乃当时一切之议正执事所谓利于昔而不利于今者也韩退之曰盐之利病事贵精详不可轻防故愚惟建一策陈前执事闻于计司顾恵蜀民莫此为大
　　内重外轻策
　　问汉制九卿出为太守二千石髙第入为丞相所以均内外也然有出守淮阳不受印绶愿出入禁闼者又有出守平原雅意本朝内不自得者其故何耶唐制选京官有才识者除都督刺史又有政迹者除京官亦所以均内外也然入为王官则当时有登仙之叹或出而外补则家人有降晚之恨抑又何耶恭惟国家圣圣相承深监兹选用人才靡间中外淳化诏防绍兴圣政宏规具在垂法万世肆我圣上纉承丕绪临御以来凡乆次中都者使之更迭补外以治民考功厥有治效着闻者则以次収召旋加甄擢徳至渥也然而重内轻外之犹自若其説安在岂士徇习俗亷退之节未厉而贪进之风日竞邪抑朝列有定着州县有常贠除授或轻徼幸者众外滥则内冗耶不然何方来者无以处之而重去者犹摠摠也且监司守令其选亦重矣古者郎官出宰百里国初朝臣分治剧邑行之于今其于人情所安否乎或谓不厯都督刺史不得任侍郎列卿不厯县令不得任防官给舍虽时移事异其説可行乎夫天下之势如持衡然此重则彼轻此轻则彼重倘欲轻重适平无偏倚之患疏源导流要必有术诸君讲之熟矣愿茂明之以观通世务之学
　　对言后世内重之者当言轻内之不当言重内也夫使上之人诚重内选而不轻畀天下之士大夫也则士皆防功自见于外以求超躐登用于内矣如是则不惟内重也而外且得人焉则外重随之矣惟夫用人于内者其名若重而实轻焉是以卒至于内外之俱轻方一男子而皆有觊幸王官之心焉是犹谓之内重得乎愚尝泛观天下大势而窃慨叹于士大夫之矣请因明问之逮而深言之虽然亦将先要诸古人公天下之道而后及于后世之私者焉其源流有自来矣夫自典谟而降言治之近者莫如周成周之盛时至治之极于斯时也周召毛原在朝端蔼蔼吉士在百官其相与图谋于上以经理一代之治者亦既悉矣其于外之官吏虽无事乎一切之区处若未害治也而犹必取天下之贤者以与天下共之盖其公天下为心不独私王朝以自隘也故周公立政一书论文武得人之盛而至于夷防卢之烝三亳版之尹皆以为有常之事其选无异于三宅焉夫遐陬僻峤卑官薄职委天下之贤而凂居之无乃有所不安于心者耶而当时上下莫以为异盖文武周公惟知择天下之贤以供吾事不见其为内外之间士大夫委职为臣亦惟知尽吾职守而羡慕决择无所措于其间也况有如文式为君非弃贤之主周公为相非蔽贤之相其心事暴白于天下诸侯无相周公犹出居之以主东诸侯况其余乎此成周之世所以君臣上下相防乎直道之间也驯至后世无复古人公天下之意矣朝廷甚尊郡县甚卑然犹可诲者曰所以重王朝之势也萃之内地列置之天子之左右皆天下之选也吾以为虽非天下之公而犹未至尽出于私至末流之内重己甚而士大夫皆有慕内之心上之人又不自爱其权而轻择焉于是人人皆将苟得于其徳业之所不逮内重之源于是为后世深而秪以为内之轻矣徇耳目之见者不深考其故而又欲任意矫枉于其间而尊外之权首抑则尾扬左支则右仆心有亲疎则内外之如相倚伏于无穷此汉唐君臣所以徒自纷纷而卒无补于天下国家也吁成周之制其不可复乎夫后世之有天下吾非敢尽责以成周公天下之法也盖使后世而真能重内抑外亦有可言者京师郡县之根本也根本治则枝叶将非所甚虑矣彼其建为公卿大夫列为百司庶府岂顾不重哉然所以有是者初非为士大夫计皆所以为天下计而其权盖出于上也自夫上之人不重其权轻用之也则任官之本意已失始以朝廷之爵禄徇天下之士大夫幸门一开则徳薄才卑者皆有思出位之心而睥睨于其间谋国者不反求诸其上而徒归过其下一则曰是士大夫风俗之不立也二则曰是士大夫心术之不美也是岂知防本塞源之道上之人抑有可加之意乎且朝廷职事清望之选岂非擢置天下人才之地二三大臣所当求下而非士大夫所当求上者乎今世之士一登姓名于仕版则皆不安于州县请托营谒不遗余力而其夤縁稍足自致其身者则急起而乗之往往亦得之矣一日而致身内地焉近者一二年逺者三数年视寺监丞簿如探囊取物矣而其乆者亦从而为之日月叙迁不幸而畀之外焉亦不失郡刺史郡守之权视役身州县跬足以进而竟老死焉者相去何啻倍蓰也夫乐贫贱而轻富贵是惟圣者能之也如之何而责士大夫之辐凑乎此而兾其俛首帖耳乎彼也哉今世之官徳薄而位髙者可以无愧何也徳又有薄于我者也亡功而厚禄者可以无慊何也功又有寡于我者也三公之位人臣之极也而人皆曰我能为之万钟之禄至贵之奉也而人皆曰我能享之吾不知其果何习而见于四维方张之时耶夫昔者帝王之世所谓爵禄品秩非以应士大夫之求而选贤登俊皆上之人所好自为谋且自一命以上莫不知尽其职而自以为终其身故上之建官分职坦乎无所徇于下也下之克己厉行确乎无所徇于上也后世侥幸之门未免一二可乗得之者或不足以厌服人心则继至者已动心于其后矣接迹相寻来者源源而方无以处之上之人又从而逓迁迭易区处焉以求当其欲是岂所以振肃纪纲而尊严朝廷也乎朝廷不尊羣吏无乃懐苟且士大夫而有贪冒无耻之心乎员有常限来者无常数也其已至者路壅于上而不得进欲进者肩摩于下而日未已也若是则尽朝廷之官若之何而胜处故愚以为诚能广至公之道抑私絶之求毋使求者得之不求者不与任实而不求名循名而必责实如前軰所谓官爵非房闼中物以抑天下好进之吏则内果重矣必察守臣之有治效而非名实不相应者使之为郎必县令之居官可纪而非以覔举至者使之居防察六院之寄必天下之有道术行艺者畀之清要之地则凡为国以吏而分职于外者皆知尽心以求得于内而思所以自见于世矣若是则不惟内重也而外且重焉均内外之防孰大于此者不然徒见士大夫之奔趋内地也而欲反其道以重外焉则唐中叶以来其可鍳矣上方以礼义亷耻婴士大夫之心而讲宣洪化之地且与植立此公道维持此公道而愚犹喋喋如此亦深恶士大夫风俗有未满人意者耳明问以公直防愚愚不敢不以公直对幸执事以复于上
　　科目防
　　问汉初之士尚权谋喜功名而逺道徳然时有磊磊可喜之节中世始兴学校其后经术章明矣而世俗頽靡日益不振唐用科目为主词章中间无虑三变乃始大成攷其世故每变輙下文之盛衰与时不相闗何哉惟成周之士但论于乡或选于学人才蔼然何其盛也本朝取士近酌唐制学校之法逺稽成周而损益之二百余年得人之效昭昭不可诬也近者廷臣建议以士业苟且艺实渐废欲因今科举参取而更张之以孝悌亷节行义明着淹习经史通于世务别为两科取乡举三分之一为之籍以于学以才实察举于前以嵗月作成于后畧效古者诸侯贡士之意而所举之人则属之卿大夫士与耆老之可信者或谓俗敝乆矣虚伪之风殆将偕长夫汉崇学校而郡国犹存察举唐用科目而方镇犹许辟置何古行之乃今不可欤将其为法科条固殊可以并行而不悖欤三代之才教养作成书考论辩賔兴官使本末源委盖深逺矣至其植之风声以兴起一世之士独存乎法度之间欤夫欲得人兼汉唐之美而骎骎乎成周之盛且无变更之烦无末流之亦有自乎愿诸君熟详之
　　对论取士者不正其本于士之心术而举其末于上之科目未为至论也夫士之心术其变甚防其所繋甚大邪正乱于下则取舍惑于上天下国家治乱盛衰之势实闗焉古之人推其寛大乐易之美意以开天下忠信诚慤之良心与之相求于风化之所及而相信于形迹之表科目则未之闻焉耕钓渔盐之夫谁其举之而加诸上位南亩耕耘之士谁其试之而烝于曾孙来止之顷岂非三代风俗敦厚忠信诚慤之心不离于天下故其意向交孚莫或猜贰人才之盛随取随足而迟疑之念不置于其间后世人主习闻三代賔兴抡选之详而失其本意之所在于是自汉至唐科目繁兴而士益以不如古曾不知科目法也意存于法之外则天下之士不惟自信其所学上之人亦有以信其下一以相防士始不信其心而上之人又日疑其挟欺以求合吾之法矣呜呼秦皇汉武以法防其民民犹望望然去其君以基祸于天下今其人曰士而独以法取之则邪正之杂糅贤不肖之混殽使上之人公受其欺而私病其乏才者亦患之所必至也至是而后知科目之设固以壊学者之心术而取士之者当参夫心术之正不正而窃虑夫变法易政者祗以益其疾耳虽然后世之学者其心术甚易正也亦甚难正也何谓易盖昔者异端邪説迭出于天下以圣贤之言行汲汲皇皇诏告学者而莫之辨自董仲舒韩愈王通诸君子相望于数年之间而滛辞怪行不得并行于天下诸百家不得怡顔于六经之侧非圣人之书曽不得近学者之耳目而闗学者之念虑于此时而欲正人心术诚为易耳奈何利禄之饵垂于场屋标目之揭多于有司髙者以其道可侔伊吕卑者以文辞俊雅名之天下之士争先投牒聒然皆有不自安之意亷耻之风扫地无有然则士之心术自唐以来诚不易正也肆我国家取士之制大有古意设科之名悉仿唐旧每嵗贡举畧为三年词赋经义之外不为多端以责士子此其防防固已见于科目之病夫人也惟夫三纲五常之道本原于人主之家法忠信诚慤之习表仪于朝廷之公卿大夫文之以礼乐养之以学校凡所以动荡人心而正其趋者无一阙焉厚其心术以养于平日时出科举而收用之三代遗意盖在是矣乃者迩臣有请欲别为两科嵗举士子而之学其所举之人则属之卿大夫士与其耆老之可信者是盖深病夫士之艺实渐废而求所以革士之也愚尝以今天下之士风察之窃以为今之取士不在科目之未严而在乎心术之未正焉耳今天下士风何若哉贤者有所避而求晦其所得不肖者为无忌而虚伪乱真其修之身行之家者未必非佛老寂灭之説而笔之于纸者无一辞焉其发于心害于政者未必非管商掊克之事而形于牋记者无一画焉上下习熟肆为欺诈而莫之怪凡此者皆其规规然求合于科目之旧习也心术之论愚安敢自废其説于人才未用之日哉大抵人之情常怵廹于法制之微文而潜转于亷耻之公议今天下之士学于师友而希进于学校贡举者彬彬然三嵗大比持声病剽窃之文偶中程度则求官选部如责偿然虽文彩华如张昌龄者不之问也学校养士饮食起居之际苟能循循黙黙以消白日者皆得以行艺著名于籍求其讲明有用之学如胡安定教养之法者又未之见也执事诚采择名望不专文艺以革贡举之浮薄招进诸生诲之馆下以渐废学校具文之末习益自修饬诚意正心之大学而不徒事于区区科目之文数年之后其士风近古十年之后卿大夫必有可深信者两科之设其在此时乎惟执事次第图之毋亟










　　钦定四库全书
　　九华集卷十二　　　　　宋　员兴宗　撰书
　　与谏议殿院书
　　某不佞本有志圣贤之学而托诸深山家贫困饿是以在此亦欲遂充其学以报吾君此其素所蓄积也故闻天下有学古忠笃之士则必皇皇而求之求之既得则必熟复而观之其皆是也然后退焉而无憾况今天子所寄耳目之官非学古忠笃者能之乎侧闻谏议殿院之风学而有守议精而不流四方称焉故陛下用二公于笃老之余而处之以百官之剧岂非亦欲望四方之所以望二公者耶比者闻二公既外其身以报陛下如辨归正之士至于一至于再可谓不负所职矣然今有大可疑者众舌嘈嘈喧不得止仆而终不言欤是外乎君子也言之不正欤是欺乎君子也夫欺君子而外之众人不为而仆忍为之乎故敢为二公一吐之其事之有无虽未审详即使有之亦甚可惧也盖昔曾觌龙渊之用事天下谓之曾龙而不名方其盛也搢绅奔走颠倒衣裳未贵者倚以为资既贵者托以为重宰相不知非禁路不知诘辇御之侧嚣声沸腾虽昼鸣鸮而市列虎莫骇于此者矣佞媚之极下上一律故时人以为宁触中书无忤二父者可见其权势之烈也赖天之道陛下之明分北而居之一则以死而一则以衰今者不知何人谓觌复有入都之命逺迩张皇不免震惧盖昔张放骄溢欲留京师而薛宣不可僧直佞幸欲杂士风而江教不听岂堂堂天朝独无宣教之臣乎况吾二公见司国宪者哉或曰是曹有劳奔走于潜邸陛下非忘劳之主也非惟终赦之亦终用之耳不然则是少恩是不知陛下以天下为家不以一己为私使是曹信有奔走之劳曷不以金帛厚之以名字宠之乎奈何必授之柄以疑挠海内哉彼两人者前日袭权势露恩私朝廷每下一令用一士则必唱言于外曰是将非我无以为也此于古法当诛陛下幸赦不诛矣昔太祖世军校史珪始见信用其后肆威作福遂一斥不振陛下今日待觌之法不有太祖成法乎二公何疑焉此事既着凡在官者当靣谕之属以不肖人防位下近申明归正之士未见俯从今兹喋喋则又似举一毫以摇泰山也退思今为陛下所重者莫过台谏羣臣取正者亦莫过台谏台谏谓可留天下必惑台谏谓不可天下必豫可否在二公之一言二公何忍遂终不吐口乎深恐羣邪之萌潝潝訿訿阶此复振未可知也伏惟即日兴念启之辨之率善类而拯之无不宜者请受命
　　上虞丞相书
　　敬闻外论浩然归重迩日力挽同列之举一以示协恭之意二若舍是翁则他人益可虑未必更有纯笃者三上前同议大事若体理未安两人尚可执论回天意彼去则上必尽畀先生以难继之事孤介争之则愈难不争则羣谤必兴今如此区处之甚善甚善外论尽云即日顺动此无他盖见朝廷近日稍稍诸将起废及建节还节等事此事何预顺动而外言乃尔度必有诸人伺聴于门下者今从庸众之言则多玩弛从捭阖之论则必生事二者咸不可用盖今日之事当作一意守之争于上前亦只一意何谓一意顺动不可一日先备御不可一日后是也伏乞钧意再三深惟之外论近日宰执争货务闗子防子事坚卧不出此事虽草草然是人畧有虚名前日与子渊说先生畧加曲折甚善见说皆一二贩者作之使然况闗子防子利害卓然若归朝廷则版曹平日为无策前后手足俱露万一有缓急则谁受其害者此与临卭盐闗子大意畧同况诸司告病已久乎外论王天觉林井等事甚喧或云朝廷皆有以賔礼之此法不可长也若果是诸葛张兵必不先画阵图从邪径见说谏议已具姓字靣奏不可不知也愿再三审谛之外论甚渴王泉州之来今闻移信守岂欲为之渐耶日已薄矣先生孤孑无助之状如前得张严州之书甚以为忧也
　　与黎守冯缙云当可书
　　某再拜某少驽缓自度无以力于他技所以求辉今传后者独惟文字然心之所向者众所弃也故文日蓄而名日晦道愈积而谤愈来最后得一第于奔走患苦之间众则曰某于笔墨第有闻矣材士也不知先民之所以自立能浚源而导根者用此与否是以踧踖退而深悲其道与夫今世之士行溺于俗而文防于时是诚不足与深处假余处之而久久遂化则将并丧余之有使余悲也如是者思之有年因观乎圣贤自得之域则每至于自蹙而自嗟幸也侧闻閤下之风而犹有以起我其文髙以宏其气浩以洁世愈相浊而公愈相违蕲合乎古人而歩武之是閤下之道诚有感发乎吾之中盛矣吾道之不衰也不有倡焉则有继焉无忘其倡无怠其继余其可以无动心于此乎凡世俗厌弃而不乐者閤下既有以深乐之吾必将有以乐之也众作徇外而不已者閤下独有以己之吾亦将有以己之也知之则易革之则难耳向于丙子之冬见公于碛上有言而不究前此又值公于道周欲语而不暇惘惘注视若深念予者岂亦有取于寂寞者之言乎今辄裒近作数篇求教左右此皆因时之言虽不能形心之防然亦可见其志道之髣髴也伏惟幸察
　　再答缙云书
　　某再拜某不佞念虑鄙外自度无由合于君子之门而执事乃贬抑情文奬许过盛待之以庸众之所不能约之以古义之所必至意谓足以振斯文假若先民抱负者之当此也犹然再拜云云以避而况于仆也哉盖道徳之源注而流也世必有任而兴之者任之乃人而兴之乃天天与人相因而其诚笃其虑防不言则无以为教彼书言之未立也吾与兹人并生而食也并息而作也兹人之惑而甚至于无知而吾之书言廼与天地并其道其教实尊且严如此君子矻矻造道一日足已而致乎且若是者其难乎其易耶如之何而忽之不幸世无孔顔而此道日隠荀孟之故志世尚不知祖之间有祖之者则世更非且笑之矣以为是不可继而人欲继之非夸则诬吾不知先民之初能复性以立我者其始异我乎否也今执事之书以为穷居吊影之日久寂寞无所事则栖心于简册求孔孟之所以自为与诲人者甚矣閤下之心诚有类乎先民之心此某用是不以蕲一世者蕲足下且因以足下之自勉者而勉职也昔韩愈子可著书而不肯着必欲俟五六十而为之其后五六十而书乃成幸也愈粗言之而世传之其不言而可憾至今者吾不知有防终未若有书之完且好也闻丐宫祠甚善甚善公能有言而世终有言吾愿与二三子鼓公之旁而张公之军也所谓二千石者能为冯公荣耶愿幸无忽
　　答汉州教授程用之书
　　某久困尘闾未尽见当世作者极其至求之非好古笃道以圣贤自责未必有此豪杰也雨霪矣头风渗渗连三日念一见不能也公能不以疏数责我乎得教墨清风俱来披之不尽尺幅皆简逺具思致寂寞之音近世不言矣非惟不言且讳之也入之者杂仍之者流其皆然也其又何诛然吾道我立圣贤我师是不可不勉也力之则是即之则至矣愿用之勉之仆前开口輙以论著者以是自决耳信不信皆不计也自尽自质于圣贤耳矣仆生年四十余俯仰西南求如公为友者今才一二自一而二自二而三仆以古道望此世仆岂狭矣乎某白
　　上王太博书
　　先生知人之情乎人之情与其轻信人邪宁其自信也所信在内不在外则无往而不自信天下固有明智者非遇天下之明智不合也故君子之道未明则不轻于自信既信则不轻以告人此仆所以黙黙于当世而未尝有言也然尝窃窥湖海千万士如先生之明智者巍乎其至斯于笃老之士必能内信而自合不俟仆求信而轻合也是以屡欲言而重发之以俟乎君子之自信自合也先生愿聴之夫某决非好异者也其心盖大欲矫拂近世之学使渐希于圣贤之域仆诚有守乎尔也盖世实资道道者经世者也文者载道者也诚者达词者也学者尚诚者也志者敦学者也而近世进士者之学皆竞乎媮堕淟涊藻缋之言可谓流俗而不返矣志轻故学流流则易废识冗故词杂杂则易散文郁故道卑卑则易晦所谓无其志者无其本也无其道者无其终也其本不立其终不明近世咸以是自鸣而尔雅之词于是乎实衰其在上也不以救其在下也不以悲此愚之所以忽忽深恨圣贤之遗于古书不敢自弃且自画也世俗矻矻不可变如此非求天下明智谁诉之而谁列之哉恭惟某官志大而语周明言竭论硕厚俊伟常见推于朝廷而先于诸老矣今犹以为未也渊然而思惟其古之求条然而办惟其学之明迩者某盖尝以朴素迂逺之才列于君子之前判乎其若自合也岂非明古道处今世近时所以不取者先生犹有以取之欤今行李刼刼于外大惧无以称门下恩恵之意退裒所为文得古论古传赞道编共三轴犹有近作不尽精纯之意欲急求通于君子是以不敢自后者若夫寂寞之音简古之义史迁韩愈之趣有若能绍明之者请继今以陈
　　答洪丞相问碑书
　　某斋沐再拜判府丞相大观文先生迩者伏奉钧教忘其不肖咨以川蜀两汉碑墨之所从出及古文竒字至于种种防意谆复被教之初伏念旬时至于今兹既月乃日矣非不能答惧不能详也不详则遂虚大君子之诲是以临发輙已发则不敢不谨也敬再拜以对恭惟丞相于时为通儒于名位为独絶于经谊则闳而深于史学则博而严于笺传集类兵家厯法农工国记星官医药之书与夫释老异家之所传授经目则无所不考考则无所不详今则拥百城坐大镇自公之暇尚恐日月之易穷念讹刻谬书之病耳目且欲一而新之也则又取周秦以来圣贤英烈魁雄之士名世者彛章鬲画鼎篆分之文荒林逺野祠镵冡刻之实约其义而黜其衺剖其原而博其趣题端防后解蔽彻疑丞相卫道博古可谓笃也已矣近世所无有也然丞相所以下询数十条者文有主字有体意各有出谨先具其知者畧其不知者盖不敢以不知为知是不欺于门下也窃观广汉巴郡蜀郡汉中益州犍为皆汉故郡也郡所发之碑皆汉故物也自巴郡太守张纳功徳叙故在巴郡巴今利州路也然汉之巴郡则在夔之忠州张飞客严顔尝为巴郡太守乃夔之巴郡尔似与张纳少异也今当以汉之巴郡为正自广汉蜀国李翊碑在今渠州属郡属国李夫人碑亦在今渠州观此二碑疑若夫妇也然一云广汉属国又一云蜀国都尉夫人其名位俱不同矣近得广汉属国侯夫人碑侯音候字从侯汉有卫候北军中候是也从省文耳此真翊妻耳但不知丞相所收所谓都尉李夫人者与此少异乎若其无异则为翊妻明矣自司校尉杨厥开石门碑武都太守季翕折里桥郙閤铭石门者兴元旱山之东也今厥碑在褒城斜谷前人亦谓之褒谷蜀使五丁开道是谷矣折里桥郙閤铭在利州西路兴州趋武道上武都汉白马氐之地今阶州即武都也碑立于波夷江对至今犹俨然汉之巴郡乃今忠峡之地而巴郡太守樊敏碑乃在西路雅之石马益州乃今犍为泸叙之地而益州刺史髙颐碑乃在雅之严道永元磨崖碑虽在嘉之夹江有字无志犹唐防入蜀碑虽亦嘉之龙渡今有额无碑也如此可憾者甚众斯不可以笔舌尽矣丞相所询之碑凡二十有五今所知者凡十有六大都见于别録不知者凡九丞相所未及询者又有五焉东汉为将军碑在岩渠碑字为众之冠蜀之先达皆咨其法焉建武何君碑近世锄墓者得之比众碑为最在雅之严道又得大夫碑大夫者褒也在今资州资阳县闻好事者窃去矣黄龙甘露碑法可观碑亦称之眉州故石也一二大家能有之去而不出是必不凡矣劒州梓潼道上有双阙或云孝防阙或云使君阙髙二十尺有咫比王稚子表者为壮大夫士过则必式信其古也此五者丞相宜有以咨焉不得则有以求焉可也今先以数种呈纳昔王回深父常集故迹遗文曰物莫夀于金石金石诚夀矣然犹不足以保其外予尝阅古钟鼎旧家碑碣之文以证诸史及他传记褒颂功徳虽不可尽信而于年月名氏山川风俗与其一时文采雅度有得其详而史传追述乃其概耳曩所闻者磨灭殆尽今所闻者后数百年又磨灭者防何也故采其备者首尾以编之彼深父刼刼有意于古至于拂性苦形收拾乱坠守之以勇而求之以不止自金石而诠为信书宜其学之充博也是以欧阳子咨之以集古之半访之以娑罗鼔之异事质之以汝隂顔氏之遗迹苏子容叩之以表三老之故碑而宋次道吕缙叔原父子原叔之徒望风屏气直不敢与之抗也稽古之功其可泯乎且回以一士稽参散逸犹能传当时而信后世况以相国大臣穷研广索科条毕理稠重毕去斯亦可以左磨史蔡右悉钟张矣诚集古编所谓有力而好好而至者近世之所无有也丞相既有之矣又篇末有曰请益之词且君子有道有位位有穷卑而道有精粗得道之至者识通以明是以天下求用不匮故名位一切不施乎此自非然者上下之分安可乱也丞相今畧名徇道于是至矣然某非求用不匮者也传曰借聴于聋求道于盲聋盲何有而君子乃求借之乎然盛意不可以虚辱念终不言则愧且无日矣丞相之所引若碑之尧祠请雨碑所谓□所谓二九之戒所谓名曰咸池之嵗所谓祎隋在公之字所谓兼齿雅之说所谓阙帻所谓牟夀所谓五六六七训导若神之义盖汉之士习汉之故去先王为未久也宗庙朝廷之间大羮之敦酒之尚疏越之音风气淳厖是以出言有稽皆无章句以破壊其体则宜其字语之可观也其转象旁训若异而实同不可不察淮南训□鱼为异鱼集韵亦以为然鱼从尨乃古义也碑云二九之戒盖年数也张平子东京赋谋设而隂行合二九而成谲宜其戒也薛综注曰元成也谓王莽之谋隂行十八年故曰二九也然则是其在建武永平之后旧碑载嵗在戊午名曰咸池一也而名则有四以星名者司马天官书咸池曰天五潢晋志咸池曰鱼囿是也有以地名者刘安曰日入旸谷咸池是也有以乐名者荘子皇帝奏咸池是也有以嵗名者淮南天文训大时者咸池也咸池为太嵗今碑云嵗在午曰咸池其淮南所谓大时者乎碑云祎隋在公取诗委施委施退食自公之义也不曰委施而曰祎隋乃韩诗内传解直祎隋三苍注云行歩依动貌也汉字通训盖千百矣如解后不害为邂逅之类祎隋岂害为委施者乎牟夀者眉夀也齿雅者齿牙也仪礼凡纪眉作牟礼记引君牙作雅然则文为兼究齿雅永享牟夀者牟为眉雅为牙其义可决矣凡帻覆后巾也东汉志云耳宜阙帻为传讲之巾也至若咀嚼七经五六六七训导若神之义非吾夫子不可当也五六者三十六七者四十二也岂非谓七十二子乎书五六六七之云犹左氏谓二五之偶汉书谓四七之将碑从廋辞所以为法也先儒曰六籍熄于战国焚于秦逮于后世学士不见中间之信说而欲特立一家之学者果自能哉吾未之见也借是而论则稽事博者其要必正用功深者其传必逺凡取信于史传之録者举未必真今吾得之千载之藏碑树冡刻之间则无不真是诚可信者也且以唐逮今未能五百余嵗若依载传考之则年位嵗次名氏圗牒山川风域成败之由叅错不齐若十指然况唐以前其失可名也哉是则碑不可以不徴传不可以不信也某近述史考差失近数千条是皆史氏口传耳剽一取小家浮剥之失病至于是而何有于本事然则丞相徴碑之功下诘众史犹羣星之一月矣甚盛甚盛丞相于道学史法两见其备味众人之不味其功卓矣此门下若不肖所以欲附名于言端而托诸不朽也诗云跂予望之传曰伊其稽首不其有来乎度旦夕装治复归大庭敢致稽首有来之愿而伸跂予望之之心获卒所闻于前斯又大幸也尺札奚宣所悃哉惟丞相所以察不备
　　上都大书
　　窃观近世外司庶府辟召宾客虽有古之礼而无其法有其法而无其意至于比年则礼法意俱渐衰矣此无他求之者名未甚优而应其求者实有不副故也古者賔主之相值甚贵而不骄甚贱而不謟奔走不惮而慕义无穷岂为势利回哉虽区区之唐诸道幕府温造以处士来石洪以山人显未尝闻曰某资未入而某格未合也故唐末辟召之礼与其法意犹雍容可覩不若今时漫漶纷防而俱亡也诸路帅臣监司之客不惟人品之论而惟资格之拘不然则以势却者也不然则以利倾者也不然则亲旧桑梓之私者也其有卓然才行温实主者欲首荐而不得则輙拘资格乃止故曰辟召之礼与法意渐衰于此耳今先生特立独行所以自为者皆前修之典刑进退不依乎势卷舒不袭乎时是以虽某之不肖一旦获受知列于门下使某名字暴于蜀而不愧者知先生有以取之皆非取之近世资格势利者也凡古之辟召礼法意三者已粲然而陈前矣在上者养待之甚优在下者名实之不副某夙夜无以处此迩者又防许贡以辟书而达之二府则是荒唐寂寞之音収録于夔虽未必能中韶濩而已可一警世之瞆瞆者矣岂非某之幸而亦蜀士者之劝也伏惟幸察





　　钦定四库全书
　　九华集巻十三　　　　　宋　员兴宗　撰书
　　上执政书
　　某旬日不得瞻见正以病余不任奔走连日见钦夫一再相防因及时事衮衮无有不同者彼来自闲居其闻见广以确其心虚以静其说详以宻一一得药时病之意既退自喜以丞相先生荐进为人大君子每务举用如此更益求其比则善类或有盍簮之理而事功或有植立之象昨日闻其朝辞为之怅然此于钦夫自为谋则善于大臣谋国达人之方未安也今日又得魏元礼书以为此公学有本原识大体若东閤留其从容所补多矣葢一士子之进退同类因之亦以卜己之进退己之进退天下之休戚也安可不虑相公平日一意王室恶人避嫌恶人选儒黙默今当反复思之岂其中自己得九重之决语乎外人不得而知愚不肖亦不与知也不然安可不辨外间但见近日王泉州杳然无召用之耗悠悠善类无所终薄不免疑惧某等负壅蔽大君子之责固不足恤所深恤者相公之相业当先此也闻之君子曰大人无我则无累凡以外物累心谓之私己私己者有我者也近世大臣大率私己每事不权社稷之利害先探君上之好恶此固有进退升沉之机把持其心矣是中安得虚而明乎非虚非明念欲分邪正畏谤即止邪正安得而分欲厘弊蠧拘制即止弊蠧安从而去日夜不过叹息遑迫视屋窃忧而已甚者事拂众志挠四海必诿曰上意未回耳非我也姑少安之安之则后犹可为后竟不得为未可知也贤者多弃散地闻者切齿视者腐心彼又诿曰吾非不欲用某进某上弗可耳后日用之未晚也已而竟不果用未可知也此皆近世气习之陋得固宠之私心而防忠君之大节者也愿相公急返此以塞天下之望且以管子之相齐犹以求贤不广不用不终为害覇不寓内政不尽己所为则不止安有堂堂万乘之相不得为管子事乎今元礼之言又曰次辅爰立亦既数月未有慰人心者天下于此皆纷纷矣相公见人甚众如此等言求之南公之中真谔谔之友也彼所谓亦既数月而未有称者丞相可不大惧乎思惧之大以不去贤不荐也丞相借曰吾力未充更当引日乃可昔杜祁公衍相仁宗凡百日去位其施设可考天下至今诵焉彼在相位百日岂亦以引日为解乎丞相宜殚吐握之劳悉荐进之力则诋议犹可及止也或谓泉州近日已加职名不为不荐其他善类将以次收用某谓泉州先加职名者乃所以啓天下之疑也昔狄仁杰荐张柬之虽老宜急用武后以为雍州长史仁杰争曰臣荐柬之宰相非荐长史也其后卒相唐不知今日丞相之进泉州将大用之以利吾国乎抑特加之职名以利其身乎如是而为之策末矣况今羣小用事主听不一内外讧沸曾觌去而又来安知无投闲之论王朴贱而暴贵虑亦失归正之心三衙有勇而鸷无罪而斥则何以使人辅郡有苛而察无时而暴则何以信众至其他含糊背理以蔽亏日月之明者不可胜举伊尹曰一夫不获若已推而纳之沟中今郡城内外怨嗟愁慼起不平之愤甚众则同志济时治国之士丞相其可不急援之乎某今日送钦夫不获侍言于左右敢达元礼之词并以书布之伏惟幸察
　　答太学学録梭山陆子寿书
　　某辱来字为爱甚具何敢黙乎尔也闻之夫子曰道不逺人人之为道而逺人不可以为道故道也者吾固有之也吾能始之能终之斯为道矣然则君子之得之也如之何其始如之何其终也必有志焉不流之谓矣必有学焉不怠之谓矣必有识焉不杂之谓矣三者之一于内也奚往而不一也志之所一学斯一焉学之所一识斯一焉识之一则君子无病焉尔矣充之而动动则明明则智智则圣率以是而沛乎词伸乎志而载乎道者也异端云乎哉章句云乎哉昔孔孟共由者由此者也汉已来亡之矣有曰况者曰雄者曰愈者身之矣斯近之也卒不至焉斯病之也亦曰志焉时流学焉时怠识焉时杂也是则诸子已矣其可臆也仆也又出乎千载之后而起诸深山而谈寂寞之道而出九华辨言之文其讥评信否其庸自几免乎不亦乐乎吾党之共乐也乐之在我者也今也有听不听后也有传不传吾何损益之有焉此公所以欲共乐此乐也子寿所云诸皆是已独曰未敢有意于文而甚好其道斯道也好之笃则言之章矣文不外斯也退之所谓未闻响大而声防也公其懋焉
　　答甥费判院恭用书
　　某再啓吾甥书辞之意勤勤甚矣吾甥之能有立也其致详熟复尽所慕则古所畧则名以仍世父子之所以待我如我之所以自待不谓之知我其可乎夫君子不自欺则不息不息则无不诚韩子曰诚者不欺之名也故在众者我之所不能惑在我者众之所不能易不惑于外不薄于质是之谓不欺惑于外则情胜矣薄于质则文胜矣以是为道则道且蠧以是为言则言且末然则所谓诚者其可易之哉岂欺也哉吾甥知性之学何徃不裕今欲一于诚则无徇外无眩辞庶几臻乎其至也来书谓邵子能诚其心故能发诸先天之学先天后天之学世固有其人矣某固不敢议邵子者以其简乎情而笃乎内先乎质而后乎文者也以是所为邵子也近世学易者例曰我知言我尽数不识其果能不欺否乎传曰君子心小而道大若浪为之言夸为之名是心大而道转小矣今吾甥之不易言者乃是也切虑切虑若某之学之年皆未可以预乎易也自今至于后日以不竞不流充其不欺之实而已矣吾甥苟以为是愿相与力此勿怠
　　与兴化林文谦之书
　　某再拜自尊斾南归且数欲具书候动止都城役役竟不暇裕然度友丈既中有以相亲与所以相期是必不以书之疎数为间也负甚愧甚隆暑在候尊履即日敬惟万福某不自量力欲求古圣贤之道植立大中之意于世故頽靡波流之后虽以多病多难辄不自已始则学焉以充其性乆则性焉以复其宗既又皇焉以求于天下将以共吾之乐而乐吾之有葢不敢以须叟舍也如是毎一意焉斯乆矣向犹未之得也不谓万里乃见如公者孜孜矻矻推原经事散逸传注离异不纲之意求粹其理丰其本甚盛甚盛虽然以愚不肖素处下国既僻且嬾而其从事此道亦专且乆凡其虚縁寂处日思孟轲以上圣者贤者诗书愈穷愈有雄况而下有书矣愈即愈病是穷古人之所已得与夫得之而未至而后思吾之所当得者于吾浩然不馁之实孰薄孰厚气形于心心形于言孰至孰不至吾皆可得而察也前此既辱遇顾为出所次九华书者与老兄观之仓卒不能毕且退又惧乎不醇也静理年余日加剖击今则粗趣乎醇矣于兄不当自隠也且夫天之有斯道也故当公之于传道者人得之则人传之矣身非取人而后动口非取人而后言道非取人而后致也亦曰勉焉得之则得之也世果防道矣乎由是观之思而未至虽雄况言而或失可也思而至虽涂之人无失可也此不肖于此书所以无譲也更旬日后浄手録呈千万为详复之有病焉者必告我仆非既其文求既其实也文中子想已摘出仆之书亦粗指出其本文窜去其附益剽入之陋如觧絷缓辔而骥之徳力见矣老兄以为如何切便见教吾人枯槁汨没又相与谈寂寞之音想为世笑矣勿广勿广
　　代人上李制帅书
　　葢闻君子有以髙天下则天下之人推其髙君子何能髙人能服人也昔汉廷臣尚辩刘寛不辩汉廷臣尚争刘寛不争其不辩不争非不胜也度量寄焉耳此寛所以为寛也昔晋诸公进趋者纷然独谢安恬然议战者戚然独谢安怡然夫安之恬然怡然非徒然也清浄在焉耳此安之所以为安也故二公之有以服人人服之其度也其静也率服人之具也此仆所谓君子非徒高人必有以服人其是之谓欤恭惟制置宻学先生老于道徳而际于名理虽翘然处暴黠之间而不争游谈遝至而不辩此以度量高天下天下推高者也抚摩蜀人蜀人既休之且安之下载清浄非他也以静服人也夫公之于人以静胜以度胜向也汉之刘晋之谢比公其小哉此两蜀之士皆裹粮而见公处公清静之渊而仰公度量之海者也仆亦愿游渊海之一者夫士非徒求进非徒不进也有大贤而依之何由而不进况仆今之进异乎众进哉盖昔先丞相之知人知莫如公僚友之可畏畏莫如公文谊之可友友莫如公夫丞相知之也畏之也友之也皆莫如公此宜仆有求于公也况迩者天假之便获处公之幕哉此仆庆幸当何如也昔嵇叔夜以身徇国其终也执子绍之手曰巨源在汝不孤矣是以其子托故人者也今先丞相之殉国类于叔夜公之贤过于巨源而仆之才逺愧于绍以不孤望公者亦巨源之故也况仆有华颠七十之亲聚族百指之养宜赐怜隠望望不宣
　　答张南轩书
　　某上覆近别英绪乃情惘惘盖自去冬一病不振牵连三月亦以为乆矣初强起随俗应酬又苦寒嗽四干疲殆既又旬余贱累来自天西又强作支梧志意鬰鬰然终不聊頼如人家布席灯烬火灭酒残歌废而或有一客突入牵挽主人强饮仍欲布席如初如此于人情为乐为愿否乎此仆今日留此之势也妻子既赤手南来仆又刼刼未能赤手将之以去万有顾恋则目前颠踣之议危苦之势党同伐异之私度非一士横身可任况仆寒逺莫先者乎尊兄心期必相怜念昔之贤有希赠言者必曰何以药我何以处我此仆昼夜不无望于尊兄若其书之疎数问之勤怠丛细之语尊兄必不推求于踵武之内也近见所贻子霖书似薄怪仆者不知方寸之中艰难薫心抑鬰而无谁语也尊兄必矜照此情当穷研于迹外也仆尚何辞然不敢独外吾兄亦精言之于此今天下所望莫过两相其实皆君子之质左相既为客所误而心渐蔽右相又为势所怯而志渐疎诚能充本于逺大则客所误者可以错枉而举直势所怯者可以外身而勇奋天下事尚或可望也然以私料之客所误则私党愈炽而公论愈衰平日市声名于世者植志倾恶公吐正论而潜结近习唱言诚明而身为墨贼依阿于此以和附之潜起蠧害善良之心前日元履俯首受斥以归今独余仆岌岌于是其又能行所信矣乎仆告右丞相所以脱去藩身固志之说而相君以为升沉有定命切安于中勿为外事侵乱仆平日粗学道者岂不明知此理圣贤心情当忧勤之地未甞不安静日入静境未尝忘忧勤庄子曰天徳而出宁是天徳者皆备于我我遵而直之敬而复之所在而治则所在而静也故行富贵行患难皆吾有以出宁之徳徳者由理而已矣但今日事极险恶非特忌者满前而雠嫉之积如山诚可畏也前日见丞相言将有所振举宜及时顺动未可遽兴兵以伤财之说再三论之丞相亦俯首称善相期兄以金石之固共功业于晚日矻矻说之不去口愿更为之精加思虑耳陈邦彦未作谏官日毎言必相钦重见听其意以今日善类不多为念也既在言责似相疎此亦似为平日负虚名而身墨贼者误之也尊兄切勿泄此语令仆立受竒祸葢老兄前日讥其赴邻家席至今相尤不已隣家既去渠軰亦无悛容又隂转而之他非墨贼谓何前日魏元履上书説其暗主曾觌今觌既来诸公了无一言然朝廷必欲区处邦彦岂得为过乎此由魁然在上者好墨贼有以隂悮诸公也近芮国噐数往还端静而介朝家独可保者此一人也但未知其心深能辨邪正与否交道诚难不得不日相磨淬也陈叔进亦佳但恐其胆力差弱自了一已无过失也郑仪曹李秀叔亦只无过者其他更未易数耳知人诚难事丞相近已奉诏驰出门其大意亦以任巨责重为忧欲以微罪行不然千钧之弩何为鼷鼠发机哉仆近日与子霖言丞相一事似丞相终见未透古虽有任贤使能之说然吾儒涵浸充积得到四时自行万物自生岂有执戈矛驰逞自与甲兵纵横者便为知兵轻裘缓帯沉粹静虑者便为不知儒者可以一发名哉列国以下其后如诸葛王猛崔浩裴度竟何物也司人物者但当防其才气卓识如何尔语曰文武之道未坠在人孔门何尝分文武来果若分二涂便与晚唐陋儒气象一种分文宣王为一庙武成王为一庙孔子不知兵则夹谷之事当借诸侯客子应之可也此事当细思兄因书为丞相言之且令亲近当世卓识晓透大体一二儒者为宗其余才则以次用之兄其可安视丞相而不自奋以至名实俱亡也哉愿无听于浮说适更有所欲言纸穷笔倦头亦昏三叹而已容后讯也
　　上执政书
　　某窃议南北通好其事有故其使命仪制亦有故昨日北使奉命乘轩而入非故事也不引他疾而先引足疾非懐黠计欲隂啓不拜之渐乎万一九賔在廷或致倨肆作跛倚之状朝廷何以制之事关国体少有蹉跌传笑四方何可忽也谓宜今日先施伐谋之策令理体得安昔契丹使萧英来聘仁宗以富弼接伴上遣使慰劳英称足疾不拜弼曰弼尝使北疾卧车中闻命起拜今君闻天子之命乃敢不拜耶英惕然起使人掖拜万一斯人起萧英之意则富公之语正可施也况彼以闪动为词又非沉痼其不宜掖拜明矣其次若寛赐之告日有劳问仍独引其副使之成礼且白上明降指挥云俟卿足疾安日引见如是则其谋塞其胆破矣是不动声气而得上防昔西夏遣使请事请粟于朝吕夷简以意折之彼亦后悔乃曰不合如此朝廷有人愿先生与左丞相试精详之无使此使潜计得施輙萌朝廷无人之叹焉今日传者以为是人之来语不妄发目不忤视葢语不妄者必其虑固目不忤者必其谋深如此则彼非来使吾国乃觇吾国也待之可无重详乎某正病中不能走谒又方啜粥谨力疾具禀伏惟以社稷经意而深图之
　　上丞相议置发运书
　　某窃闻朝廷得防更置江淮诸道发运使外议既不能深晓已半疑惑又欲以史正志者为之愚不肖不知其所自来但见其前后奸欺罔上无畏始谈攻守迄无一成请置水军徒为百费听其言则虚谲日进诘其事则诞妄日彰居常轩轩视正人如冦雠【王龄】指老成为儿戯【张魏公】若此异类长恶不悛积其宿奸愚弄国事自合为大膺诛戮小御魑魅者也丞相诸公前日每患台谏不知大体今日乃使小人欺蔽九重畧无忌惮幸而谏臣首发其事彼非深知谏体不能尔也然彼已三言而伎俩穷绅笏万口而恶言播丞相诸公为闻为不闻乎不幸大论竟亦不从则正士去亦不乆善类率以此为去就天下四顾而责将谁责也丞相必能处此矣且陛下命正志为蜀帅正志捍抗不行又惧其罪也则多方以求免求之未得也则谈利以迷踪叛命慢官莫甚于此昔唐太宗命卢祖尚守幽州祖尚不行太宗曰朕何以使人斩之庙堂不知正志今日之辞蜀有异祖尚之辞幽州乎一从其言遂堕其计又紊国纪甚可惜也况今日财物憔悴系生人之命歳月取舍系治乱之原正志欲脱一行乃复鼓舌妄发且学识如王安石一妄更张遗祸至今况是小子至庸无识者乎此物情所共骇者也某待罪三馆于一小人去留似亦无与然使国家无故而忽谏臣无事而委命令于不义可得黙乎前日王天觉以市井无頼蠧惑众听以汚清朝圣上觉悟去不容发今不阅月正志又前旬日之间训注相接此何理也愿丞相诸公审处焉夫庙堂者纳君于无过而台谏者正君于微过是或一道今不幸台谏以言事去于义得矣丞相诸公乃曰台谏言不行而去亦其常也假设成王或有过周召乃谓此史佚之责非我责可乎二三公何以处之伏望丞相与元台参政持是以审订之若乃以仆为狂为愚不合公议者亦并逐之若其不逐即留门下之辱是终玷丞相知人之明罪愈甚焉敬俟命
　　上转运陈度书
　　某防首比暑歊寖隆想燕居有宜弊邑蚕成麦登所收十八劳民少息粗无流亡非使台善化其孰致然老夫防幸甚深知免于戾前沐示谕故不渉便文即向来啧啧烦言又何防安服宠次报政多成余冀善舍多祉不宣





　　钦定四库全书
　　九华集巻十四　　　　　宋　员兴宗　撰啓
　　贺何舍人运使啓
　　光奉纶言荣跻计府传闻千里欢豫一辞窃以任官之难莫如将漕之重必资巨徳庶革原劒岭千畦极逺近赋输之困龟城一道当西南旱暵之冲非仁人起而救之其大势可以忧矣忽闻休命相遂逺图某官学企前修职通异贯名盛而实甚副论髙而用不疎词令最娴言语妙乎天下起居得体风彩耸于羣臣骤辍迩班来恩逺服重湖政举特披梦泽之云九顶化成再问峨眉之月惟留滞寒乡之乆宜从容温诏之颁爰陟使华行驱民瘼某闻道有自受知独深既见子云竒字可识获亲徳秀世利都忘偶縁寒饿之驱遂致典刑之逺穷懐易感抚敝槖以川流胜饯何时候归艎于日下
　　上王运使啓
　　猥以疎庸偶防器遇经品题于平子世不敢非承指画于柳州文皆有法勤书绅而自励念挥尘以不忘伏值某官道本周知仁无择物数区中之贤而名最着容度外之士而信不疑朅来谒大巫心共倾于髙论我亦轻余子公岂挟于是心遂使荒孱例防甄録谓其才踈意广不随世范以驱驰怜其志老学迂颇识古书之正伪特矫世俗屡形齿牙某敢不增益所不能敬修其可愿穷涂易感抚行槖以川流胜饯何期候归艎于日下
　　与孙侍郎啓
　　光被纶言外临藩服尽当世险易之节与时偕行得古人进退之风不可则止贵名甚白义路益清恭惟某官迪徳无私刚中莫屈懐慷慨素蒲之义处雍容从槖之班动必宣心居常造膝谓言之必可行也务在有余而道之将废命欤葢将有待方幸回天而展力俄因散地以均劳暂逺鹓行遂凭熊轼独当一面曽何蜀道之深虞入为三公行复汉家之故事
　　代上侍郎啓
　　伏审光奉纶言荣升禁从凡依庇赖共切欢愉遂称再世之能臣岂特当朝之盛事颁一札十行于中禁掌五材九范于左民恭惟某官学邃天倪心潜圣域外克询于王度上特选于世劳紫禁飞英青云接武讨论润色旧观麟阁之书厚重忠纯益峻象河之秩粤着经纶之效果膺亲切之除深惟少常伯之员进贰大司空之职谓万物雅资于缮治下综百官而六曹诚繋于枢机行跻两地某壮懐萧瑟倦翼低回幸复与于计台慙无功于利柄﨑岖末路敢期鹓鹭之行瞻望崇阑聊申鷰雀之贺其为欣幸莫究颂言
　　逺迎杨尚书启
　　某恭审尚书太学先生西乘鹢舫按临旧部之江山南指鳯城光显中朝之日月拭目载瞻于履舄究心预庆于钧衡拥篲直前望尘敢后
　　谢蒋参政啓
　　恭惟叅政相公徳望着世忠纯在人家三径以载清论万几而中病文章尔雅炳制作于西京门地推髙甲衣冠于东渡犹退托无轩冕之意每加意采蒭荛之言致兹孱愚亦预升进某敢不仰师余论益广前闻务推行畴昔之言以终究事为之志素贫贱而行贫贱忍自惭有守之初心知春秋而为春秋尚可纪无前之盛迹过此以往未知所裁
　　谢给事启
　　恭惟给事直院英辞溢世絶学师心庶几邹鲁之名家是葢渊云之故国谓朝廷择士宜兴孝以举廉使天下同风庻回心而向道齿牙所逮羽翼借成自愧愚顽亦膺登选某敢不仰思盛徳益励菲材臣所知者乡人乃防公举我当报之国士倍切私忱感激所深名言非悉
　　回朱知郡启
　　荣膺诏防进典侯藩公路惟清贵名愈白窃以国家择守先循良恺悌之人贤者报君无内外重轻之异若千里之牧视九鼎则万里之逺犹一家振古所难非才孰可恭惟某官天资最劭地望推髙文翰雍容葢出三陈之故里政术敏妙是诚两蜀之通儒所临擅一时之称誉者常四靣而至果见丝纶之出再膺符竹之分申咏袴襦有三峩之故事渐披荆棘化九陇于乐郊得众之欢非词所既某承顔最旧集忭惟深仰慙风貎之崇先枉云缄之辱尽出客下公深得古列侯之风或遗予言非所安愚不肖之分其为感激未既敷宣
　　上都大启
　　伏审光奉纶言荣跻延阁见吉士逺人之増气知盛徳大雅之可慿公路益清贵名逾白恭惟都运都大显谟先生受天间气为世伟人朝论推能臣而甚高逺方托明府以为命为善而不改其度岂间东西居官而无负厥心敢分内外果致庶工之荐宠致兹华职之延登列圣訏谟醇乎醇而诏后大君有命新又新而得人俊涂益闻公议交耸岂止守铅黄之旧葢将分朱紫之华渐迩天阍先银汉灵槎之泛行升秘殿焕青藜太乙之观某顾以非才幸叨下吏窃聆贤者之进退激懦夫之懐割席求知愿终始效任安之义登山见逺顾幽深愧裴令之言少答鸿私先伸燕贺其为庆抃未究敷宣
　　谢汤大卿都大啓
　　窃以郑舍无氊坐媿十年之困荆门有望甫传一纸之荣顾肺肝无丝发之能而笔墨重丘山之赐伏惟都大大卿先生才硕而敏气沉以雄多闻过陈子之三髙第压牧之之五【汤廷试第四人】贤关高歩葢诸老莫为之先禁殿程才举羣臣无出其右进司风宪旋试月卿以江东南之望人为帝左右之英选台言正众俨然望而畏之心计利民特立有如此者比因眷命出总行台防岭万纲浩浩起摘山之緑渥洼千骑骎骎飞逸足之黄虽上心倚重于西州然元老行归于中禁某沉迷圗籍防袭箕裘生平有孔文举之踈一日防郭有道之盼向曲承于防翰避不敢于循墙对先生而相与言愿师至道防夫子之发吾覆见笑畸人既頼埏镕愈増踊跃
　　贺王丈迁都大兼漕啓
　　伏审荣升计府申莅茗司千里传闻一词怿豫百吏共推于大手两川将至于息肩必着宏规永驱宿恭惟某官质摅异禀学企前修出乎忠孝之故家办若功名之余事一言一动无羣士篆刻之风百举百能守先朝笃老之论惟独蕴于天而絶异故所临之地而有声大盗惊心坐安西服小民引领卧治南充辟止辟而刑祥心格心而吏畏果跻峻职益简上心茗旂将撷于羣秀之中有遗味矣骥窟行空于万里之外无留良焉伫聆异最之升重见修门之入某受才实散荷顾特恩乆慙东閤之游退遂北堂之养既一生不得文字之力故百舍不免簿书之劳身留空山日对小吏盼穷涂而甚感望旧馆以衔防魂梦交驰典刑未遂骤闻好语岂敢赋十离之诗已振敝冠固将卜三沐之见其为忻祝莫究贺悰
　　与绍兴师相贺冬至啓
  </div>
  <div class="pagination">
   <a href="九华集_page5.html">
    上一页
   </a>
   <a href="九华集.html">
    1
   </a>
   <a href="九华集_page2.html">
    2
   </a>
   <a href="九华集_page3.html">
    3
   </a>
   <a href="九华集_page4.html">
    4
   </a>
   <a href="九华集_page5.html">
    5
   </a>
   <span class="current-page">
    6
   </span>
   <a href="九华集_page7.html">
    7
   </a>
   <a href="九华集_page8.html">
    8
   </a>
   <a href="九华集_page9.html">
    9
   </a>
   <a href="九华集_page10.html">
    10
   </a>
   <a href="九华集_page11.html">
    11
   </a>
   <span>
    ...
   </span>
   <a href="九华集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
