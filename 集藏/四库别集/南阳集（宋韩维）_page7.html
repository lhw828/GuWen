<!DOCTYPE html>
<html>
<head>
    <meta charset="UTF-8">
    <title>南阳集（宋韩维） - 第 7 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南阳集（宋韩维） - 第 7 页/共 32 页</h1>
    <div class="content">　　禀此分鬬姿用舍在所激翻跳巧相中一败躯命掷晨鸡鸣不渝霜隼时乃击既无一二效岂不媿肉食
　　和圣俞饮防之作
　　幕府多俊良乗间得邀命陈觞四座合清笑发髙兴氷梨走咸黾霜橘荐穰邓肴羞愧无珍粗竭我家称礼酬嫌巳拘戏罚甘太横诗诵唐人为议法汉儒正新嘲时巧发诡令或孤迸聊矜一时快岂校负与胜行伤昆弟别且乐賔友盛但愿防合频醉日敢辞并
　　饮圣俞西轩
　　欢常以饮合欢意则非外今吾二三子共此西轩防主人吾儒秀言与二雅配酒行倡大论文字畧琐碎上言评人物要当本诸内下言讥为学不以满自槩唐之众诗人区别各异一经君子评敛凿【音作】弃秕糒予曰吾圣俞名足通后代答我文如韩尚有六经在况吾何所立闻誉若抱趸圣俞善诱掖斯语不无戒意欲令吾曹事业进以大我虽顽无能闻此亦健快呼觞满自引不畏坐客怪归来书短篇聊以记所佩
　　奉和兴宗腊日招賔浴普光
　　嘉腊世所用况今以令休吾侪三四人及辰为兹游兹游岂其逺东城大道周松桧寒色静台殿香气浮振衣聊自洁举觞复相酬淡泊顾多思嘲谐讫无尤京都豪贵儿良马轻衣裘飞鹰搏狐驰突明星流归来击鲜饮赵舞间齐讴岂不一时乐此乐异我求愿君勤置酒简薄非所羞
　　送宋钧秀才落第还乡
　　漆雕不肯仕仲尼悦其然乃知君子学躁进非所先去圣邈千载兹风复谁传趋营不自反亷耻一以捐爱君抱冲淡荣利不可迁读书本仁义洞见末与颠失志不为辱谋道方复坚临分求规言顾我昧所宣愿君崇逺业无愧古人贤
　　送勾谌太博通判颍州
　　西湖十里波渌静过新雨波间黄白花缭乱不可数浮舟翳佳树凉风生仰俯回顾红尘人处身一何苦君子爱民物在乐思及溥方期推所安与众式歌舞
　　送陈著作【圣俞之官寿州】
　　髙才不沉没奋笔动天幄古今明治乱王霸辨醇驳文成数千言粲若玉就琢拜官诸侯府千文兹把握过别要我赠强言慙鄙朴董生崇正义孙子陷曲学彼其趋舍间为道一何邈愿君审兹术名节重山岳
　　奉送永州张中乐屯田
　　昔年曽读子厚集梦寐彼州山水佳循良今慰逺人望潇洒仍惬旷士懐楼头打鼓散羣吏林下啼鸟眠髙斋政闲境胜足佳句好写大字镌苍崖
　　奉同原甫郓州乐郊
　　诗人歌乐郊以政不以游太守名是地岂非为民谋下车布条教惠爱春风柔丹笔平枉讼赭衣息奸偷政和嵗亦丰闾里舞且讴及我闲暇时驾言此淹留杂花艳暄朝翠竹鲜霜秋有台下观渔有堂前抗侯觞斚既纷错管鼓亦喧啾都人从公来小大毕休休施设茍异此且为民所仇台髙池益深不若墟与丘贤而后能乐轲言良有由聊书太守意庻几来者求
　　答师厚和叔喜病起相招
　　韩孟天下好祝身犹駏蛩今吾二三友幸而得相逢如何病在枕垂见月律穷前日始能杖气力防春螽出门车马庻几子予从忽得连纸诗烂然乱昏今我谢百事无着如飞蓬惟知烂漫饮舍是非所通愿君勤贮酒相期雪翻空
　　次韵和原甫游防灵观
　　松乔去我久髙驾不可攀何意尘外游近在王城间先帝昔临御抱冲啓关营宫奉岳镇缥缈当人寰疏泉抗台殿拟迹三神山想像列仙下半空来佩环云车倏容与旄节俨成班翩翾万玉女红颊翠羽鬟世人那得见石坛空自闲伊予厌羁局酷甚负病癏兹行适所愿帖若贾在阛春风吹园桃防日朱霞寒碧竹间见新黄栁际还主人非素期促具初无艰抗侯角善手持觞发欢顔尚无形骸累安问绂与纶跋马兴不尽东池水潺潺
　　答和邻几元夕圣俞及予过之
　　天衢十二大树春楼前结防移嵩岷游人衮衮去不已街头雪泥踏作尘骀它馆中好古士纷华过眼轻浮云早休仆御谢賔客翛然乞酒邀比邻杯盘如星下烛案果以橘柚菹紫苹防吟疎笑见真野昔之靖节今冠巾门前少年将姣妇电落马足风两轮长髯健儿走先后意气欲无夜与晨瞥然奔过不留迹肯信亦有端坐人若无吾曹同嗜好枯槁到死谁嗟嚬
　　答贺中道灯夕见诒
　　春风揭屋沙激兀然孤坐如植杠酒昏两眸不视案上书策徒摐摐独待髙篇恣哦咏顿觉精鋭还躯腔前时官家不禁夜九衢艳艳烧明缸防山挿天众乐振游人肩摩车毂撞君于此时守经籍直欲行业纯不尨想初嘉句落纸际笔下衮衮来长江我今散懒世味薄惟于静者心为降江翁萧闲梅老淡文字酬酢交矛鏦恨无竒丽与鬬角日策疲马参其双能来相从不惮数与子赋诗倾酒缸
　　和李大邻几圣俞及予见过小饮
　　朝朝骑马出请道所从何所从亲且旧恩义固匪它京都众权豪门户髙轲峩茍无势利求安事徒奔波不如过亲旧虽数无嫌诃君家庭馆闲逺在城北阿惟吾二三友暇日一来过解鞭不肯去得酒亦已歌况逢春阳始风力渐柔和浮膏动郊壤芳萌缀林柯良辰游不处为乐戒蹉跎烂醉穷吾年十日讵足多【李诗有十日醉如何之句】
　　和刘郎浴观音予置酒见贻
　　禅关严城侧深靓辟华构方吾挟书来值子出杅后欣然出浊酒谈笑坐清昼三四同来人颇喜出邂逅牵衣起相酌曽不烦劝侑纷披索潜逃顾壁恨无窦不谓一樽乐有逾万金夀瓶罍忽已竭余兴不自收走登故人堂拜叙十年旧夜深跃马归不畏妾妇诟
　　子张子夏庙同邻防圣俞过作
　　峩峩道旁庙庭户焕丹黝恭闻师啇贤下拜奠巵酒大梁故王都豪杰所奔走当时多尊荣死不道人口二君夫何为血食独传后岂于圣人道自托致不朽荒坟屹相望荆棘不盈畆衣冠应作尘制度复何有得无埋竒书文字暗科斗怀古意惨淡春风一搔首
　　和圣俞食笋
　　犀皮包玉束作斤有餽为子盘中珍爱之不欲食客众夜密置酒呼其隣作诗盈纸颇瓌怪胄出恐是龙之真流涎溢吻极称诧两都无芹呉无莼念我故园事裁挿独于此物尤勤勤春芽怒迸地皮裂采掇入撰无虚晨独留晚出补林罅防日不见长过人新梢秀叶动清景防借往往铺吾茵而今安得复致此腹饱藜苋身埃尘
　　和叔惠荠
　　君居压城根厥产地宜荠呼儿乗昼暄培壤露寒翠撷之登盘蔬蔼蔚见春意方其下筯时絶甘遽吾遗物虽美芹微意重生刍比茍为势利心千金何足贵同胡江范邵裴二宋司马饮防灵水轩即席赋以日暮天无云春风扇微和为韵得日字
　　华轩压春波樽酒四座密柔软栁间风舒迟花后日晩色帘卷静欢兴觞行疾一陪诸英游黾勉慙落笔







　　南阳集巻五
　　钦定四库全书
　　南阳集巻六
　　宋　韩维　撰
　　古诗
　　和如晦游临淄园示元明
　　平津开馆大道西桃夭杏姹通园蹊东风入林朱白动次第装遍枝髙低红梅最好花正盛我时往看归仍携尔来风雨就零谢忍见踏尽随春泥广文先生厌闲冷投书结伴防马蹄主人同僚相门出未肯朝暮甘盐虀欢然握手喜迎候促具并走子与妻挿芳咀甘不知去归舍已见鸡在栖坐挥大句鄙凡近脱落尘迹登天梯不因时节自娱放颇置白黑为愁凄我昏如此漫不省何异车鼓乐鷃鼷长安緑酒春正美与子一醉万事齐
　　送王二广渊签书洛中
　　吾尝登嵩丘下视伊与洛王都一何壮气象郁囘礴又闻彼其下地美民俗乐朱宫待游幸窕飞观阁气交卉木茂竒艳或可愕清渠碧玉色左右随酾凿丹樱结春实紫笋翻夏箨喟予抱幽恨神往迹屡却羡君署吏去跃马春游薄追游当及早胜事不可落为我谢林岫终期蹈前约
　　游福圣院呈审言诸君
　　残春去无几烦暑来已渐驱车九衢里赤日汗两脸投身入佛寺廊殿防且俨老僧一何贤为我拂清簟神轻反无寐性达非有检啾啾雀声闲悄悄人迹敛却思吾庐下此乐不为欠新苹生明镜宻笋排翠琰时哉盍旋归尘土吾巳厌
　　上已
　　栏干浮波走长桥琉璃光中虹动摇浪头画舸百龙首鼔声叠叠来塞慓我欣禊事得壮观眼底不顾花飞飘劝君酒到莫浪免一春佳节惟今朝
　　邻几和叔饮定力同赋
　　城头片云黑飞雨霭巳至凉生芳树颠影乱樽中翠沈烦忽去体精鋭飒生思江翁发新嘲陈子抗竒议在言岂多同于道不为异夜归清有余微月照连骑
　　次道东轩赋惜春【得野字】
　　青春忽已晩去我剧奔马残芳已扫园浓緑空蔽野春风欲有问对酒不能把人心正如此狂雨自飞洒
　　同和叔饮王文正公三槐防呈正卿
　　投杯送余景休驾避初燠久嫌花搅心始爱树清目主人乐儒学定契均季叔疎帘翳广坐并荐肴与蓛肃肃太尉馆简俭见遗躅中有戒子篇惨淡刻寒玉世传盛德茂名与淸风穆公乎不可见怅望三槐緑
　　普安席上作得蔗字
　　羞随轻薄儿泪眼尘土下朅来精舍游置酒乐清暇杯盘春物少惟见杏与蔗流阴足可惜将子缓归驾
　　借马
　　吾生不自勉无马以絷羁不能徒步逰邻里更借之东家号驶疾出门无停驰西家苦驽缓百棰足不移惊怪同行客问我遽尔为驶也吾撇烈驽也吾逶迟物情有如此且当执其随
　　邻几舍对菊无酒
　　陶公爱佳节对菊愁空杯日晏东篱下竟见白衣来今君亦嗜饮复有伊人才惜无王江州黄花徒自开
　　同邻防和叔登定力阁
　　清风何飘飘万里吹曽轩侧身红尘外却视飞云根王都屹雄胜长河中怒奔上有怀归子心随惊浪翻登临岂非壮悲伤久客魂日暮下危级且复同一樽
　　邻几晩见过小饮
　　朝居厌喧呶暮坐苦幽独忽闻江翁来喜视樽中醁所惭升斗微不足满君腹强酌良胜无逡巡怯行速萧萧风着树惨惨雨昏烛谈精几防言道在空击目此兴自不浅岂要酩酊足
　　答圣俞设脍示客
　　梅侯三年江上居盘羞惯饱鮆与鲈客居京城厌麤粝买鱼斫脍邀朋徒孰亲刀匕擅精巧闺中丽人家本呉缕裁长丝叶剪藿饤饾自与寻常殊霜橙捣虀饭香稻一饱岂顾家有无我虽目病兴不浅坐想落纸霏红腴雕盘隽味傥可再赠子玉酒随长鱼
　　与江梅景徳夜归
　　吾交陈与谢屡结东城游春宵灯火繁跃马此道周怀人邈何逺念嵗忽以遒况自抱私感归来清泪流
　　答和叔城东寻春
　　寻春之何所乃在城东隅东隅信佳处名园间精庐时属积雪霁田壤坟以苏雍容二三骑并辔徐厥驱仆童怪且议寒野安所娱不知阳和气泱漭于空虚仰视孤刹起突兀疑神扶其下万华屋碧瓦鱼鳞铺南行歴亭馆近接栋与栌阴草含碧色阳条散红腴周览气象嘉髙步形踪舒提防上樽酒馔不过鱼蔬为奉岂非薄欢至自有余却思九衢上车马何区区红尘塞两眼势利各有趋虽欲求暇逸何能幸须防君勿轻此乐此乐未易图
　　景仁次道斋礼院予与和叔过之值其方饮引去二君以诗见谢三首
　　自我伏田里三驾游上都其谁肯来顾莫与夫子如久积疎野抱况兹病薾余厚意不即报悁劳在朝晡驱马寒日中薄暮到省庐属闻从众贤髙会罗盘盂逡巡望华闼却走不及徐鸾仪与鸿举其势固自殊胡为枉嘉藻似欲相牵拏中论十年旧见许道义徒管鲍久不作知音几终初岂敢忘君言誓将守淳愚
　　右答景仁
　　肃肃奉常署髙门敞天街群英谨邦祠先事戒洁斋我时过其舍值与众客侪方闻治杯酌避去礼亦谐媿无孟公名安使所至怀不知贤豪意未遽见弃排明日出长篇正声谢淫哇如畏明义重殷勤惧暌乖几时持笔和落纸还成揩何以叙缱绻晨当防疲騧
　　右答次道
　　昔予有行迈辱赠猗兰辞今我复来游重贻黄鹄诗兰以喻芳洁撷佩正所宜鹄以兴翅邈鸾皇共追随句成自有法意厚良不訾投非所当授乃反骇且疑兰生深林间蔼然抱幽姿鹄有江海志孤轩谢羁雌残折兰色改豉尚鹄性悲愿君两置是逍遥以相期
　　答吕晦叔见赠
　　人情纷言伪吾道本一纯茍为趋向合不待结约亲曰今得夫子所涉无异津邀我醉华舘正逢雪花春谈笑不近俗文史自娱賔明发枉嘉赠辞气玉醴醇三复同心言杂佩非所珍
　　同景仁况之诸君游南园饮梅花下
　　兹园旷不涉寒草忽已芽同游三四人及此风景嘉芳梅如我期朱萼承素华欣然坐其下偃君初月斜攀条酌醇酒谈笑时一哗歌童虽非妍清唱凌烟霞人生自有适岂要外物加兴尽复云返修竹盘昏鵶
　　招景仁饮
　　红薇花拆萱草丹万铃嘉菊重台莲问公此时胡不饮乐有至理须钻研后防巳逺师旷死寂寞千载无其传公穷天数索圣作坐使緑鬓成华顚屠龙絶艺岂世用仪鳯至业非公专洛阳有客金石坚持议不屈难镵镌园收独乐会真率以劳校逸宁非偏古称两忘化于道此理岂不旷且然折花持酒待公醉乐至无声方得全
　　和朱簿对雪
　　公堂寂无事黙坐拥重裘余霰竹上集寒风日飕飕哀鸿不停征好鸟鸣相求君能于此时为我发新讴上言有年庆幸免刺史忧下言美光景宜以欢燕酬名园抱城角亭观俯清沟松桂有佳色芳梅朱白稠晨昏傥霁止当复从君游
　　置酒湖光亭示幕中诸君
　　东风不能和朔雪屡成晦置酒高亭上豁与清景对霏微逺林表萧散平湖内稍急征鴈羣偏凌舞姝态为藩昧仁术抚事増永嘅闾阎半无褐甽畆方兴来幸祈阴沴消庶卒丰年赉
　　送朱主簿
　　浮舟下东溪春寒花未徧共约征车行复此华堂饯人事多龃龉临分阙芳燕坐想竹间风杂英纷如霰
　　后圃偶成
　　气昏聊止酒讼简时闭閤池红落花委岸緑新蒲合厌暄解重衣息倦偃清榻永日林下风山禽响相答
　　寄题黄州徳厚庵
　　达命斯顺受务德其勉修诚已有要道兹外非所求使君名是庵可谓善自谋端居若无营志业日以休心端物自正化行速如邮野辟岁有获庭虚讼无留民俗兴礼让闾阎息奸偷可以报上恩可以嗣先猷倘异于此道则为是庵羞
</div>
    <div class="pagination">
<a href="南阳集（宋韩维）_page6.html">上一页</a><span>...</span><a href="南阳集（宋韩维）_page2.html">2</a><a href="南阳集（宋韩维）_page3.html">3</a><a href="南阳集（宋韩维）_page4.html">4</a><a href="南阳集（宋韩维）_page5.html">5</a><a href="南阳集（宋韩维）_page6.html">6</a><span class="current-page">7</span><a href="南阳集（宋韩维）_page8.html">8</a><a href="南阳集（宋韩维）_page9.html">9</a><a href="南阳集（宋韩维）_page10.html">10</a><a href="南阳集（宋韩维）_page11.html">11</a><a href="南阳集（宋韩维）_page12.html">12</a><span>...</span><a href="南阳集（宋韩维）_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
