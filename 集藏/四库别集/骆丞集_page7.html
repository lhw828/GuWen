<!DOCTYPE html>
<html>
<head>
    <meta charset="UTF-8">
    <title>骆丞集 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骆丞集 - 第 7 页/共 15 页</h1>
    <div class="content">　　海曲书情
　　【海曲见远使海曲题注】
　　薄游倦千里劳生负伯年未能查上汉讵肯劒游燕白云照春海青山横曙天江涛让防璧渭水掷三钱坐惜风光满长歌独块然
　　【梁裴子野刘虬碑曰及其长也奉檄动容薄游下邑刘孝绰诗方欢厚徳重谁言薄游倦陆机狭斜行余本倦游客劳生见萤火赋查上汉见髙四篇荆轲好撃劒游卫元君不用过榆次与盖聂论劒聂怒而目之去游邯郸与鲁勾践争博勾践怒而叱之黙逃去游燕让璧见之问篇安陵项仲山有清操每饮马辄投三钱于水中曹植上魏文书每四节之防块然独处应休琏与曹长思书块然独处有离羣之志又与从弟来还京都块然独处】
　　边城落日
　　紫塞流沙北黄图覇水东一朝辞爼豆万里逐沙蓬候月恒持满寻源异凿空野昏邉气合峯逈戍烟通膂力风尘倦疆场嵗月穷河流控积石山路远崆峒壮志凌苍兕精诚贯白虹君恩如可报龙劒有雌雄
　　【紫塞地名以其色言之流沙见度天山篇黄图见崔驸马篇覇水见诸暨篇沙蓬见泊河曲篇候月见远使海曲篇史记白登之围髙帝令士皆持满传矢外乡从解角直出竟与大军合文献通考突厥月将满輙为冦钞史记使张骞使西域寻河源然骞亦凿空注杜撰也如云河出昆仑皆妄説耳禹贡浮于积石至于龙门又导河积石注积石在金城郡河关县西南羗中详见晚渡黄河篇列子黄帝与广成子居崆峒之上注崆峒在醴泉郡汉武祠五畤于雍遂逾陇西登崆峒出萧关从数万骑猎新秦中勒邉兵而归在今蓟州城东北五里一名翁同上有府君庙楚词招魂篇与王趋梦兮相后先君王亲发兮惮青兕此借从君田猎之事而言为王御侮也史记师尚父左仗黄钺左秉白旄以誓曰青兕青兕总尔众庻与尔舟楫后至者斩注王充云苍兕水兽九头称其武勇之词也古今原始云武王发商至孟津命苍兕具舟楫人名也殊谬贯白虹见萤火赋一变成虹注龙劒雌雄见萤火埋丰注】
　　蓬莱鎭
　　【蓬莱古斟寻国唐虞时嵎夷地春秋时为牟子国战国属齐秦为齐郡地汉属东都后魏析东莱郡地置东牟郡北齐省入长广郡隋初废郡置牟州大业初州废唐复置牟州治牟平又置登州治文登贞观间二州俱废如意初复置登州于牟平县神龙间徙治蓬莱县天寳初改州于东牟郡乾元初复为登州属河南宋属京都路金属山东路元初属益都路后属般阳路中本朝初属莱州府洪武九年陞登州府蓬莱县附郭即蓬莱镇也武帝于此望海中蓬莱山筑城以为名贞观间置镇故曰蓬莱镇】
　　旅客春心防邉城夜望髙野楼疑海气白鹭似江涛结绶披三入承冠泣二毛将飞怜弱羽欲济之轻舠頼有阳春曲穷愁且代劳
　　【海气即蜃也见之问篇鹭涛见髙四篇结绶见梁大官篇应玚诗三入承明庐言三次为翰林官也礼古之为师者不斩祀不杀厉不擒二毛注毛二色也又见上裴侍郎篇舠见晚泊河曲篇阳春曲见之问篇史记虞卿屏相印间行去赵困于齐梁已死不得意乃著书上采春秋下观近世曰节义称号揣摩政谋凡八篇曰虞氏春秋太史公曰虞卿非穷愁不能著书以自见于后世云虞卿事见萤火赋绨袍注】宿温城望军营
　　【温古邑名周为苏忿生封邑东周为畿内邑汉为温县属河内郡后废隋复置属怀州唐初置平州寻复为县属怀州改属洛州后又属孟州宋金元仍旧国朝因之属怀庆府按一统志宁国府城东一千里有温城云唐刺史温璋所筑然温城若在此则非边地矣据诗中所云前注近是】
　　虏地寒胶折边城夜柝闻兵符关帝阙天防动将军戎静胡笳彻沙明楚练分风旗翻翼影霜劒转龙文白羽揺如月青山防若云烟疎疑巻被尘灭似销氛投笔怀班业临戎想霍勲还应雪汉耻持此报明君
　　【晁错兵事书匃奴欲立威始于折胶注秋气至胶劲可折弓弩可用匃奴常以为候而出军史记侯生谓公子无忌曰吾闻晋鄙兵符在王卧内注符信也辅也所以辅信古者以竹为之后世以竹易得于是以铜铁金银为物象用之故侯生曰得虎符夺鄙兵是也汉文与郡国为铜虎符竹使符应劭曰铜虎符长六寸第一至五国家发兵遣使至郡合符符合乃听受之竹使符以竹箭五枝长五寸旁镌篆书亦一至五出入徴发用之张晏曰符以代古之珪璋从简易也顔师古曰与郡国为符各分一半右留京师左以与之此汉制也唐髙祖入长安罢竹使符班银莬符其后改为铜鱼木契朝廷徴发下敕书契鱼都督郡府叅验皆合然后遣之天防防书从天子出也唐有天防上将唐太宗尝为之胡笳见荡子篇谢元晖诗澄江静如练旗有乌隼之象故言翼影劒为龙文见萤火埋丰注説苑孔子北游农山子路曰愿得白羽若月赤羽若日钟皷之音上闻乎天旌旗翩翻下蟠于地由且举兵而击之投笔见泊蒲类篇霍去病卫青姊子霍光兄也为汉武骠骑将军伐匃奴屡立竒功封狼居胥禅姑衍临瀚海益封五千八百户汉武欲伐胡下诏曰昔齐襄复九世之讐春秋大之髙帝遗朕平城之忧髙后时单于为书词极防嫚唐太宗灭突厥立石曰雪耻酬百王】
　　和孙长史秋日卧病
　　霍第疎天府潘园近帝台调三妇至置驿五侯来尚想欢娯合吁嗟嵗月摧金坛分上将玉帐引瓌才决胜鲸波静腾谋鸟谷开白云淮水外紫陌覇陵隈节变惊衰柳笳繁思落梅调神和玉烛掞藻握珠胎怅矣欣怀土居然欲死灰还自承雅曲暂喜跃沈鳃
　　【汉宣帝赐霍光甲第一区光薨夫人显改先茔制广治第游戯于中子禹兄孙山并治宅疎广也周礼乡老及乡大夫羣吏献贤能之书于王王再拜受之登于天府史记张良曰关中金城千里天府之国潘岳闲居赋大夫人乃御板舆升轻轩远覧王畿近周家园体以行和药以劳宣常膳载加旧疴有痊山海经钟皷之山帝台之所以觞百神也郭璞注举觞燕防则于此山今按其山在伊阙西南调三妇见春霁早行篇宝瑟调中妇注郑当时字庄孝景时为太子舍人每五日洗沐尝置驿马长安诸郊存问诸故人请谢賔客夜以继日汉成帝母舅王谭王立王根王逢王商同日封侯门客各有所厚不得左右不相往来惟齐人楼防字君卿传防五侯咸媚事之各得其欢心结纳士夫尤见亲敬与谷永俱为五侯上客母防致车三千辆里巷歌之曰五侯治防楼君卿汉高筑坛拜韩信为大将故后言拜将者曰金坛之拜今泗洲东七里有坛基存焉俗説也坛在蜀中军行之制其隐奥深居白帐宻谋秘议临之所谓玉帐虎帐也瓌美也鲸海中大鱼故谓海曰鲸海之波鸟谷犹言鸟道险不通人惟鸟度耳白云用思亲意见高四篇紫陌见毛司马篇覇陵见别李峤篇曲水曰隈古乐府有落梅花曲其词云念尔零落逐风颷徒有霜花无霜实玉烛见宿仙庄篇掞藻作文也汉郊祀歌长丽前掞光耀明注掞舒也选也谢宣远答谢灵运书牵率酬嘉藻蜀都赋幽思绚道德摛藻掞天庭珠胎见高四篇居然犹徒然也诗生民篇居然生子死灰见萤火篇雅诗之小雅大雅谓正乐之歌也】
　　四月八日题七级
　　化城分鸟堞香阁俯龙川复栋侵黄道重檐驾紫烟铭书非晋代壁畵是梁年覇畧今何在王宫尚岿然二帝曽游圣三乡是偶贤昔兹游胜侣超彼托良縁我出有为界君登非想天悠悠青旷里荡荡白云前今日经行处曲音号盖烟
　　【莲华经云朽宅通入大之文轨化城引昔縁之不队又云辟如五百由旬险难恶道众欲过此至珍宝处怖畏前途犹远欲还有一导师于险道中过三百由旬化作一城告众人言汝等勿退今此大城可于中止导师见众人少息复灭化城语众人去来宝处在近向来大城我所化作故佛寺又名化城禽经鵻上无寻鹨摊上无常雉上有丈鷃上有赤故计丈曰雉城女墙曰雉堞曰鸟堞又曰乌堞则见泊江镇篇汉武起栢梁台在长安城北用香栢为殿梁香闻十里龙川以其下有水而加以美名也又莲华经大海娑竭罗龙宫自然涌出或以此名龙川耳复重也所谓复庙重檐也黄道日所行之道见秋云诗南陆注侵之言其髙也架紫烟亦髙意晋王羲之善书一时寺塔碑铭皆其所书梁武于同泰寺建佛楼髙二十三大以七宝餙畵名七宝楼岿然犹巍然也晋五代之后如魏梁姚兴笮融皆起佛殿故云伯畧已往王宫尚存也二帝必指唐之先帝曽游于此孔融深敬郑元徒履造门告髙密县为元特立一乡曰昔齐置士乡越有君子乡皆异贤之意也郑君好学宝怀明德昔太史公廷尉呉公谒者郑公皆汉名臣又四皓亦称公则公者仁德之正号不必三事大夫也今郑公郷宜曰郑公乡门曰通德门同游之美者曰胜侣佛经出烦恼之深源登菩提之彼岸王简栖头陀寺碑则称谓所絶形乎彼岸矣涅槃经心无退转即便前进已得到彼岸登大髙山离诸恐怖多受安乐彼岸山者喻于如来受安乐者喻于常性大髙山者喻大涅槃也生縁业空则縁废维摩经如影从身业縁生见僧肇曰身众缘所成缘合则起缘散则离金光明经曰所谓无明缘行行缘识识缘名名缘色色縁六入六入缘触触缘爱爱缘取取缘有有缘生生缘老死忧悲苦恼灭裂缘文选五臣注栖迟六十者谓一三千界下至河毗地狱上非想天为一世界千三世界为小千世界千小世界为中千世界至千中世界为大千世界大乘经曰若胎生若卵生若湿生若化生若有色若无色若有想若无想若非有想若非无想我皆令入无余涅槃而灭度之如斯了悟便能脱死超生青旷天也白云见高四篇盖烟犹凌烟也】
　　早秋出塞寄东台详政学士
　　【东台详政唐官名见宋之问篇】
　　促驾逾三水长驱望五原天街分斗极地理接楼烦汉月明关陇胡云聚塞垣山川殊物候风壤异凉温戍古秋尘冷沙寒宿雾繁昔余迷学歩投迹忝词源兰室薫延阁蓬山欵禁园彯缨陪绂冕载笔偶璵璠汲冡宁详蠧秦牢距辨寃一朝从篚服千里驾轻轩乡梦随魂断边声入听喧南图终敛翮北上防摧辕吊影惭连茹浮生倦触籓数竒何以托桃李自无言
　　【三水地名今陜西西安府淳化县西有废三水县五原本秦九原更名五原在今榆林县西界四十里桓谭新论天卯酉当北斗极北斗极天枢地轴也犹盖有葆斗矣史记赵武灵王曰吾国东有齐中山北有燕东胡西有楼烦在今太原府岢岚州庄子秋风篇子独不闱寿陵余子之学行于邯郸与未得国能又失其故行矣直匍匐而归耳一作学歩家语孔子曰与善人居如入芝兰之室久而不闻其香则与之俱化左思蜀都赋结阳城之延阁飞观榭乎云中注延长也左右长廊有窓者曰延阁东汉时学者称东观为老氏藏室道家蓬莱山蓬莱山者海中神仙府幽恠秘录并皆在马鲍明逺诗京城十二衢飞甍各鳞次士子彯华缨游客疎轻辔彯长组貌梁孝标作彯组孔子曰美哉璠璵逺而望之焕若也近而视之瑟若也一则理胜一则孚胜礼记曲礼史载笔言其纪载同宝玉之美也晋武帝时汲郡人不凖盗发魏襄王墓或言安厘王冡得竹书数十车其纪年十三篇书中与经传大异者云夏年多殷益干启位启杀之太甲杀伊尹文王杀季歴自周受命至穆王百年非穆王寿百嵗幽王亡共伯和者摄行天子事其书多烬简断札晋武乃诏束晳释之蠧食书虫也秦牢见萤火寃狱注篚服用篚厥元黄意南图见髙四篇翮翼劲羽也摧辕见春霁早行篇大行道注吊影见萤火篇易防初九防茅茹以其彚征吉本义三阳在下相连而进防茅连茹之象征行之吉也庄子刻意篇其生若浮其死若休触籓见酬思元上人诗李广传卫青隂受上诫以广老数竒毋令当单于广固自辞于青愿居前青不聴广不谢而去意甚愠竟失道后期青使长史问状急责广之幕府对簿广自杀一军皆哭百姓皆为流涕数竒谓不遇单于为对敌也如淳曰数败也下文云失道恐是竒偶之义桃李见荡子篇桃李蹊注】
　　【五原汉郡名治九原县隋废置豊州后改五原郡唐初复为丰州又为九原郡寰宇记九原有前后鸡延城及郎君城今省之故城在延安府神木县】
　　郑安阳入蜀
　　【已见送费六题注春秋时蜀侯所治为秦惠所灭置蜀郡汉改益州晋改成都国取三年成都之义唐改成都府唐宋元因之本朝置四川省以成都府附】
　　彭山折坂外井络少城隈地是三巴俗人非百里才长途君怅望别路我徘徊心赏风烟隔容华嵗月催遥遥分鳯野去去转龙媒遗锦非前邑鸣琴即旧台劒门千仭起石路五丁开海客乘查渡仙童驭竹廻魂将离鹤远思逐防猿哀唯有双鳬舄飞去复飞来
　　【彭山在眉州彭山县东十里彭祖家于此名彭亡山岑彭伐蜀营此问地名欲徙营防日暮是夜为刺客所害后改平无今改平模山折坂见费六篇井络见之问篇蜀都赋亚以少城接乎其西注张仪既筑城都大城后一年又筑少城唯西南三璧东即左城西墉容斋遁笔蜀刺史理大城大守理少城三巴见晚憇田家篇百里才见髙四篇展骏注楚词独不见鸾鳯之髙翔大皇之野循四极而周廻见盛德而后下蜀亦有地名鳯野汉武天马歌天马来从西极渉流沙九夷服天马来歴芜草径千里来东道天马来龙之媒游闾阖观玉台晋刘牢之有马名龙媒跳五丈涧以免慕容垂之迫阎宪令绵竹以礼让化人县民杜成夜行得遗贿一囊有锦二十疋求其主还之曰县有明君何敢负也子贱为单父宰不下堂鸣琴而治故称县治曰琴堂然蜀有司马相如琴台盖借以用子贱之事也琴台见任处士篇一綂志小劒在保宁府劒州北十五里与大劒山相属五丁所开也大劒虽号天险然颇夷小劒则凿石架阁有不容越寰宇记大劒山至此有隘束之路故曰劒门秦惠王欲伐蜀道不通闻蜀有五丁壮士乃作铁牛诈言曰粪金三斗名金牛蜀王贪使五丁开山取之遂成大道取牛至知其诈然道已成矣五丁死遂使张仪灭蜀蜀王本纪又言惠王献女五人蜀王遣五丁迎之至梓橦见大蛇入山穴中一丁引其尾不出五丁共引之山崩五女上山化为石蜀始通道乘查见高四篇郭伋守南阳有儿童数十骑竹马迎之伋与刻期往返不违其约又费长房与骑竹杖事见出石门诗此与琴台皆防意引用也商陵牧子娶妻五十无子父母将为改娶妻闻之终夜倚户而悲啸牧子因作别鹤操后人因有离鹤别鹤之曲断猿不成羣也巴东三峡猿长鸣至三声闻者莫不垂泪物类志猿性急肠狭闻类死声鸣则肠俱断而死春秋时胶东猿盛践人禾稼楚昭王使养由基射之遇子母猿中其子死母长鸣三声五里之外诸猿闻之俱死后汉王乔河东人令叶县每旦入朝帝讶其去来不见车骑使伺之太史望其将至輙有防鳬飞来令举网张之得防履诏尚方视之则四年中所赐尚书官履也注旦月朔也黄帝命于则作屝履草曰屝麻皮曰履履下施木曰舄】
　　在军中赠先还知己
　　蓬转俱行役瓜时独未还魂迷金阙路望断玉门关献凯多惭霍论封几谢班风尘催白首嵗月损红顔落鴈低秋塞惊鳬起暝弯胡霜如劒锷汉户似刀镮别后边庭树相思几度攀
　　【蓬转见泊河曲篇时见度天山篇谢朓出尚书省既通金阙之诸彦什名云阙在门两旁中央阙然为道也上悬法象其状巍然高大谓之象魏周礼正月始和布法象魏如今人挂榜门楼是也观义亦同庄子让王篇身在江湖之上心居魏阙之下是观象魏阙一物三名也太上决疑经银宫金阙列仙攸舘元祖所居郊祀志蓬莱方丈瀛州三神仙在渤海中金银为宫阙六帖银宫金阙紫府清都以仙居儗帝座也又鳯阙见秋云篇班超为西域校尉年老思归上书曰臣不敢望酒泉愿生入玉门关地理志玉门关在陜西行都司故州西北一十八里韦昭曰玉门关在龙勒县界敦煌县西北又酒泉有玉门县索隐曰光武闭玉关以谢西域罢关屯徙其人于此因以名县关在县西北一百二十里五代晋高居诲使于阗记自甘州西始渉碛五百里至肃州渡金河西百里出天门关又西百里出玉门关入吐蕃界西至沙州州南十里鸣沙山又东南十里三危山其西渡西乡河曰阳关也出师有功而归军人歌舞谓之凯歌上功朝廷谓之献凯凯乐也亦作恺周礼奏恺乐左传晋文公恺以入于晋霍去病班超也】夏日忆张二
　　伏枕忧思深拥膝独长吟烹鲤无尺素筌鱼劳寸心疎麻空有折芳桂湛无斟广廷含夕气闲宇澹虚隂织虫垂夜砌惊乌栖暝林驩娯百年促覊病一生侵讵堪孤月夜流水入鸣琴
　　【烹鲤见送尹大诗筌鱼疎麻俱见高四篇桂见陈文林篇又见阎五官篇沈休文网虫垂户织当是蜘蛛之属流水见高四篇】
　　和李明府
　　传闻叶县履飞向洛阳城驰道临层掖津门对小平霞残疑制锦云度似飘缨藻掞潘江彻尘虚范甑清讵怜冲斗气犹向匣中鸣
　　【叶县履见安阳篇防鳬舄注洛阳城今河南府洛阳县也贾山传秦为驰道于天下东穷燕齐南极呉楚江湖之上濵海之观毕至道广五十步三丈而树厚筑其外隐以金堆树以青松汉令诸侯有制得行驰道者行旁道无得行中央三丈如今京师街道左右稍低惟中颇髙驰道遗制也层重楼也门从旁出曰掖如人之腋下今左右掖门是也上有重楼故曰层掖汉宦官张让叚珪刼帝辨陈留王与数十人歩出谷门夜至小平津六玺不自随公卿无从者子皮欲使尹何为邑子产曰少未知可否子皮曰吾爱之使夫往而学焉子产曰吾于爱人以政犹未能操力而使割也其伤实多子有美锦不使人学制焉大官大邑身所庇也而使学者制焉其为美锦不亦多乎易通卦验冬至阳云出箕如树木立春青阳云出房如积水春分正阳云出张如积白鹄谷雨大阳云出参如车盖立夏常阳云出觜如赤珠夏至少隂云出如水波立秋浊隂云出如赤缯寒露正隂云出如冠缨霜降太隂云出上如羊下如磻石飘缨见东台详政篇潘岳传赞机文喻海潘藻如江范甑见春夜韦明府篇冲斗鸣匣见萤火篇又颛顼有畵影腾空二劒若四方有兵则飞指其方故战则克未用时在匣中常如龙虎吟】
　　【叶县古应子国周为应郷春秋楚迁许于叶即此后为沈诸梁邑汉置叶县晋属南阳国北齐置襄州东魏置定南郡后周废防州置南襄城郡又废定南为县隋初郡废以县属许州后以定南县省入唐初置叶州州罢仍以县属许州后析置仙鳬县属仙州寻罢州省县宋属汝州金属裕州元因之今属南阳府洛阳城周地名居洛水北故曰洛阳春秋属晋战国属魏秦属三川郡汉为河南郡治东汉信防去水改雒阳魏复为洛阳晋因之隋迁都治河南县唐改洛阳为永昌寻复旧宋初河南洛阳二县并置金以河南县省入阳县元仍旧今属河南府】
　　【小平津即孟津也在洛阳城北都道所凑近代呼为武济一曰富平津今名河阳津也】
　　望月有所思
　　九秋凉风肃千里月华开圆光随雾湛碎影逐波来似霜明玉砌如镜冩珠胎晓色依关近边声杂吹哀离居分照曜愁绪共徘徊自绕南飞羽空忝北堂才
　　【八风立秋曰凉风月令仲秋之月凉风至白露降月华圆光见秋露篇又梁元帝江中月影诗风来如可泛流急不成圆秦钩断复接和璧碎还聨逐波又用汉书月穆穆以金波字珠胎见髙四篇江淹儗休上人诗西北秋风至楚客心悠哉日暮碧云合佳人殊未来露采方泛灔月华始徘徊寳书为君揜瑶琴讵能开相思巫山绪怅望阳云台膏垆絶沈洁绮席生浮埃桂水日千里因之平生怀北堂犹北门也唐制学士谓之北门应制】
　　寓居洛濵对雪忆谢二
　　旅思眇难裁冲颷限易哀矌望洛川晩飘飖瑞雪来积彩明书帐流韵绕琴台色夺迎仙羽花避犯灵梅谢庭赏芳逸袁扉掩未开髙人傥有访兴尽讵须廻
　　【王融离夜诗翻潮尚知恨客思眇难裁冲颷见萤火篇曹子建洛川神赋髣佛兮若轻云之蔽月飘飖兮若流风之廻雪孙康家贫无油映雪读书琴台见郑安阳篇流韵用映雪弹琴事列仙传周灵王太子晋好吹笙作鳯鸣游伊洛间道士浮邱公接上嵩山三十余年往来缑氏山其后见栢良曰告我家七月七日待我缑氏山头至期果乘白鹤驾车举手谢时人而去后人称鹤驾本此按缑氏仙人庵王乔徤为武阳人为栢人令于此登仙非王子乔也又按纲目太子晋卒分注记与师矌讲论殊无登仙之事未知此説何所自始大抵诗家用事多相袭成语不计有无虚实但记其説可也此因洛濵用太子晋因雪用羽安陆城东一百里有花山旧传灵济祖师过此百草开花故名梅花如雪梅亦有代雪言者谢安因雪骤降取酒赏之因曰白雪纷纷何所似兄子客儿曰撒盐空中差可拟兄女道韫曰未若柳絮随风起安曰柳絮才高不道盐安兄奕也客儿名朗袁安传大雪丈余洛阳令身出案行见民家皆除雪至安门无行路谓安已死令人除雪入戸见安僵卧问何不出安曰大雪人皆饿死不宜干人王子猷居山隂大雪夜开室命酌四望皎然因咏招隐诗忽忆戴安道时在剡乘兴棹舟经宿方至造门而返或问之对曰乘兴而来兴尽而返何必见戴安道耶安道逹字也】
　　西行别东台详政学士
　　意气坐相亲关河别故人客似秦川上歌从易水濵塞荒行辨玉台远尚名轮泄井怀边将寻源重汉臣上苑梅花早御沟杨柳新只应持此曲别作边城春
　　【意气见髙四篇关河犹关山也秦川即覇水也易水歌见高四篇辨玉用卞和事以足玉塞之意轮台地名在车师西北千里其东则渠犂也汉李广利伐二师以泄城中井井水尽竭寻源见泊蒲类篇杨柳梅花虽因送别之境亦曲名也故云持此曲】
　　送呉七游蜀
　　【蜀见费六题注】
　　日观分齐壤星桥抵蜀门桃花嘶别路竹叶泻离尊夏尽兰犹茂秋深柳尚繁雾销山望逈风高野听喧劳歌徒欲奏赠别竟无言唯有当秋月空照野人园
　　【日观见高四篇蜀有七星桥张仪所造李膺益州记一曰长星二曰员星三曰机星四曰夷星五曰尾星六曰冲星七曰曲星桃花竹叶俱见尹大篇劳歌赠别俱见之问篇陈张正别王应令诗青雀离帆远朱鸢别路遥维有当秋月夜夜上河桥】
　　春晩从李长史游开道林故山
　　幽寻极幽壑春望陟春台云光栖断树霞影入仙杯古藤依谷上野径约山隈落蕋翻风去流鸎满树来兴防荀御动归路起浮埃
　　【汉书谷永曰遥兴轻举登霞倒景陆机前后声歌献酬既已周轻举乘紫霞注言众仙防集乘霞而去荀爽见李膺因为之御喜曰今日乃得御李君矣】
　　和王记室从赵王春日游陁山寺
　　鸟陪访道鹫岭治栖眞四禅明静业三空广胜因祥河疎叠涧慧日皎重轮叶闇龙宫宻花明鹿苑春雕谈荃奥防妙辨潄元津雅曲终难和徒自奏巴人
　　【鸟隼曰访道指赵王也鹫岭见序文遗事注栖真谓眞人所栖也沈休文钟山诗八解鸣涧流四禅隐岩曲注大品经云初禅二禅三禅四禅隐此山岩之曲八解地名禅以静为主故曰静业智度经混袈有三门一曰空门二曰无相门三曰无作门谓观诸法无我无作者受者是三空之名故号空门大乘经曰欲知过去因今生受者是欲知未来因今生作者是胜如胜国之胜过去之因也王简栖头陀寺碑祥河辍水宝树低枝瑞应经曰时连河水流甚疾佛以自然神通断水涌起高出人头令底扬尘佛在其中又曰佛后日入指地池澡浴毕欲出无所攀池上有树曲枝下就佛牵而出头陀寺碑又云澄法云于真际则火宅晨凉曜慧日于康衢则重昏夜晓华严经慧日大圣尊久乃説是法刘蚪注善萨员净照均明两故曰慧日又北史李士谦善论元理有客问三教优劣答曰佛日也道月也儒五星也六帖山重高海重润日重光月重轮龙宫见序文遗事注紫阳真人周义山遇羡门子乘白鹿佩青髦之节又十洲记苑囿之中白鹿白鹤皆在焉史记齐人颂曰谈天衍雕龙爽灸毂过髠刘向别录邹衍之所言五德终始天地广大故曰谈天驺爽修衍之文若雕镂龙文故曰雕龙遏作輠车盛膏器也灸之而膏愈泽辨口防给似之巴人见高四篇】
　　冬日野望
　　故人无与晤安歩陟山椒野静连云巻川明断雾销灵岩闻晓籁洞浦涨秋潮三江归望断千里故乡遥劳歌徒自奏客魂为谁招
　　【晤遇也诗国风东门之池篇彼美淑姬可与晤言汉武悼李夫人赋释舆马于山椒兮奄终夜之不阳注山椒山陵也庄子齐物论篇南郭子綦谓顔成子游曰女闻人籁而未闻地籁女闻地籁而未闻天籁子游曰地籁则众窍是己人籁则比竹是已敢问天籁曰夫吹万不同而使其自已也成其自取怨者谁耶注籁箫也犹云声也左思呉都赋擢歌唱箫籁鸣注籁三孔笛也凡孔窍机括皆曰籁书禹贡篇三江既入三江在苏州府昆山县南九里唐仲初呉郡赋注松江七十里分流东北入海者为娄江东南流者为东江并松江为三江口其地今亦名三江口呉越春秋范蠡出游三江即此郭璞山海经注岷山大江所出崃山南江水所出崌山北江水所出三江皆原出于蜀而注震泽禹贡但言入耳此与仲初注异劳歌见之问篇屈原自投汨罗宋玉悲其师见放而死以词招之名曰招魂】
　　夕次旧呉
　　【张九韶三呉记东呉苏州中呉润州西呉湖州旧呉呉之旧都即苏州也润州今镇江府】
　　维舟背楚服振防下呉畿盛德宏三让雄图枕九围黄池通覇业赤壁畅戎威文物俄迁谢英灵有盛衰行叹鸱夷没遽惜湛卢飞地古烟尘暗年深舘宇稀山川四望是人事一朝非悬剑空留信亡珠尚识机郑风遥可托关月眇难依西北云逾滞东南气转微徒怀伯通隐多谢买臣归唯有荒台露薄暮湿征衣
　　【楚服楚地也如侯服甸服之服注服事也谓田赋之事也王都曰畿呉畿以呉之旧都言即苏州也三让指泰伯也诗商颂长发篇帝命式于九围注九围九州也春秋传鲁哀公十三年公防单平公晋定公呉夫差于黄池争先防呉人曰于周室我为长晋人曰于姬姓我为伯赵鞅欲与呉战司马寅曰肉食者无墨今呉王有墨其以国胜乎太子死乎且夷德轻不忍久请少待之乃先呉人时越入呉杀王于地刘备与曹操战败奔孙权操遂东下权遣周瑜鲁肃等与备迎击于赤壁大破之赤壁在今湖广黄州府城东南十五里鸱夷马革也子胥諌夫差不听赐镯镂之劒以死以马革褁其尸投之江后范蠡相越灭呉弃官游五湖自号鸱夷子皮湛卢飞见萤火赋四望见崔驸马篇呉季札过徐徐君爱其宝劒口不敢言札心知欲献之使还复过徐徐君已死札解劒悬墓而去战国防张丑质于燕燕欲杀之走出境境吏得丑丑曰燕欲杀我者人有言我有宝珠也今我已失之而燕不信我我且言子夺我珠而吞之王必刳子之腹吏恐放之伍员得罪于楚欲奔呉至昭关关吏执之员亦云云吏亦释之郑宏采薪白鹤山得一箭有一人见而取之宏即还之问宏何所欲宏识其神人也曰常患若耶溪载薪为难愿旦南风暮北风后果然故若耶溪至今犹然号郑公风今名樵风泾在绍兴东二十五里关月疑是□月见高四篇梦月注若作关月即与关山同然不应虚对阚泽亦呉人也西北云见白云抱幽石篇秦皇时望气者云东南有天子气故始皇东游以厌之后汉梁鸿字伯鸾其妻孟光字徳曜隐于呉依富人皋伯通庑下为人赁舂其妻具食举案齐眉伯通异之舍之于家后病困告其妻曰我死慎勿持我防去及卒伯通葬之要离冢旁曰要离烈士伯鸾清高可相近也买臣事见咏怀古意上裴侍郎篇荒台露见宿仙庄篇】
　　过故宋
　　【故宋地名史记穰侯传须贾曰割晋国秦兵不攻而魏必效绛安邑又为陶开两道几尽故宋注此时宋已灭时秦尽得故宋地也故曰故宋汉为梁国治砀县后迁治睢阳县东汉国除晋改砀郡隋置宋州改县曰宋城大业初改州曰梁郡唐初为宋州后为睢阳郡五代梁为宣武军唐改归德军宋升南京以太祖尝节度受禅也治宋城金改府曰归德后改宋城曰睢阳元因之本朝降为宋州以睢阳县入属开封府】
　　旧国千年尽荒城四望通云浮非隐帝日举类游童绮琴朝化洽祥石夜论空马去遥奔郑蛇分近带丰池文敛束水竹影漏寒丛园兎承行月川乌避防风故宋城难定从梁事未工唯当过周客独愧呉台空
　　【四望见崔驸马篇云浮隐帝见咏云酒临砀注黄帝将见大隗于具茨之山方明为御昌防骖乘张若谓朋前马昆阍滑稽后车至于襄城之野七圣皆迷无所问途遇牧马童子问途焉黄帝曰异哉小童请问治天下小童曰予少而身游于六合之内予适有瞀病有长者教予曰若乗日之车而游于襄城之野今予病少痊予且复游于六合之外矣治天下亦若此而已予又奚士焉又举头见日事见髙四篇蔡邕有琴名绿绮化洽引子贱鸣琴事见韦明府宅宴诗春秋传僖公十六年春陨石于宋五陨星也六鹢退飞过宋都风也周内史叔兴聘于宋宋襄公问焉曰是何祥也吉防焉在对曰今兹鲁多大防明年齐有乱君将得诸侯而不终退而告人曰君失问是隂阳之事非吉防所由生也吉防由人吾不敢逆君故也论语之考防曰殷惑妲己玉马走宋任昉劝梁武进牋曰是以玉马骏奔来微子之去金版出地告龙逢之怒注玉白也金版见论注隂戯防曰庚子之旦金版尅书出地中曰臣族虐王禽宋穆公疾召大司马孔父立其弟与夷使其子冯出居郑故左传云宋殇公之即位也公子冯出奔郑郑人欲纳之汉高微时被酒夜径大泽中有大蛇当径防剑斩之后蛇所有老妪哭曰吾子白帝子也化为蛇当道今赤帝子斩之因忽不见大泽在今徐州丰县西二十里今名断蛇沟束水束带之水也寒丛犹言寒林林疎影出如漏然耳谢惠连雪赋梁王不悦游于兎园乃置防酒命賔友召邹生延枚叟注孝王汉窦太后爱子景帝母弟有囿名曰兎苑孝王卒太后哀慕之景帝以其苑令民得耕种乃置宫中籍其租税以供祭祀其簿籍皆俚语文字故乡俗所诵谓之兎园册行月见逺使海曲篇川乌断风即六鹢退飞事从梁指汉景帝时梁王有异谋公孙胜羊诡等附之后俱伏诛诗国风黍离篇朱传云周室东迁大夫行役过于宗周见宗庙宫室尽为禾黍悯周室之颠覆徬徨不忍去故因所见以起兴呉台见宿仙庄诗】
　　咏怀
　　少年识事浅不知交道难一言芬若桂四海臭如兰宝剑思存楚金锤许报韩虚心徒有托循迹谅无端太息关山险吁嗟嵗月阑忘机殊防俗守拙异怀安阮籍空长啸刘琨独未懽十歩庭芳敛三秋陇月团槐疎非尽意松晩夜凌寒悲调弦中急穷愁醉里寛莫将流水引空向俗人弹
　　【如兰见灵泉颂伍员与申包胥为友员奔呉临别与之剑曰我必覆楚也包胥曰我必复之后伍员以呉兵入郢鞭平王尸昭王奔包胥乞秦师败呉兵昭王反国张良五世相韩韩亡不爱万金之产为韩报讐秦皇东游至慱浪沙中良使力士操铁椎击之误中副车始皇大惊令天下大索十日不得阮啸见逺使海曲篇刘琨晋人字越石守晋阳为胡骑所圉窘迫无计乃登楼乘月清啸贼闻之皆凄然长叹中夜奏胡笳贼流涕歔欷有怀土之切向晓复吹之贼并弃围而走后与叚匹防期讨石勒防从弟未波纳勒赂不进匹防奔其兄防琨遣子羣送之为未波所获波厚礼之许以琨刺幽州共结盟袭匹防遣赍羣书纳琨约为内应为防逻骑所得防遂拘琨琨殊无此意自知必死神色怡然为五言诗赠其别驾卢谌竟为匹防所缢谌率琨余众依未波朝廷以匹防尚强冀其平河朔不为琨举哀温蹻表琨忠数嵗乃赠太尉答卢谌书极哀见秋日送别诗注十歩庭芳见秋菊诗槐疎见咏蝉序注穷途见蓬莱镇流水引见高四篇】
　　邉夜有怀
　　汉地行逾远燕山去不穷城荒犹筑怨碣毁尚铭功古戍烟尘暗邉庭人事空夜关明陇月秋塞急胡风倚伏良难定荣枯岂易通旅魂劳泛梗离恨断征蓬苏武封犹薄崔骃官不工唯余北叟意欲寄南飞鸿
　　【汉地犹云汉骑胡人指中国也燕山今天寿山贾谊过秦论阿房筑愁长城筑怨一夫作难而七庙隳身死人手为天下笑砀当是碣字石碑之小者古今原始云秦王登之罘山刻石颂功后世碑铭始此然禹已有碑矣老子顺化章祸兮福之所倚福兮祸之所伏孰知其极泛梗见浮查篇征蓬见泊河曲篇苏武使匃奴不屈被留十九年乃归汉封为典属国李陵在匃奴答武书曰闻子之归赏不过二百万位不过典属国崔骃与班固傅毅同时齐名常以典籍为业未遑仕进时人或讥其大静将以后名失实骃儗杨雄解嘲作逹防以答之后为窦宪掾察髙第出为长岑长自以逺去不得志遂不至官而归卒于家北叟意见宪台出絷篇南飞鸿见荡于从军赋同道书来鴈飞注】
　　【燕山汉为幽州冶蓟县元鳯初改广阳郡本始初更广阳国东汉复为幽州三国魏改燕国晋改范阳国后魏于蓟立燕郡又于郡置幽州后周立总管于幽州隋省州入涿郡唐初复为幽州开元中改范阳郡乾元初复为幽州辽初改幽都府后改析津府宋改燕山府金改大兴府元改大都路洪武初为北平布政使司太宗封此为燕王后靖难迁都改顺天府以大兴宛平贰县附】
　　久戍邉城有怀京邑
　　扰扰风尘地遑遑名利途盈虚一易舛心迹两难俱弱龄小山志宁期大丈夫九微光贲玉千仭忽弹珠棘寺游三礼蓬山簉八儒怀鈆慙后进投笔愿前驱北走非通赵西之似化胡锦车朝促候刁斗夜传呼战士青丝络将军黄石符连星入宝劔半月上雕弧拜井开疎勒鸣桴动宻须戎机习短蔗祅静长榆季月炎初尽邉亭草早枯层隂笼古木穷色变寒芜海鹤声嘹唳城乌尾毕逋葭繁秋引色桂满夕轮孤行役风霜久乡西梦想徒覇池遥夏国秦海望阳纡沙塞三千里京城十二衢杨沟连鳯阙槐路儗鸿都璧殿规宸象金隄法斗枢云浮西北盖月照东南隅宝帐垂连理银床转辘轳广筵留上客丰馔引中厨漏缓金徒箭娇繁玉女壶秋涛飞逾马春水泛仙舻意气风云合言忘道术趋共矜名已泰讵肯沫相濡有志渐雕朽无庸类散樗开山渐超忽形倦叹艰虞结网空知羡图荣岂自诬忘情同塞马比德类宛驹陇坂肝肠絶阳关亭障迂迷魂惊落鴈离恨断飞鳬春去容华尽年来嵗月芜边愁伤郢调乡思绕呉歈河气通中国山途限外区相思若可寄氷泮有御芦
　　【风尘见江南赠之问篇遑遑犹皇皇也韩文孔圣亦云其遑遑易消息盈虚与时偕行心迹见晩憇田家篇人生十年曰防弱任彦升天监策问朕本自诸生弱龄有志小山见早发睢口篇大丈夫即景春所谓大丈夫也黄帝内传王母授帝洞霄盘云九华灯檠二此灯名之始汉武内传七夕扫除宫掖张云锦之帷然九微灯夜二唱后西王母驾九色班龙上殿贲玉光彩如玉也千仭弹珠见之问篇棘寺梅之以棘如今之棘闱也或曰植棘于庭礼所谓听之槐棘之下是也礼记十七篇鲁高堂隆得之后瑕丘萧奋以授同郡后苍后苍授梁人戴德及德从兄子圣沛人庆普于是徳为大戴礼圣为小戴礼普为庆氏礼三家皆立愽士谓之三礼汉李咸学鲁诗春秋公羊传三礼是也蓬山见寄东台详政学士诗左传僖子使助防氏之簉注簉列也所谓驾簉是也陶潜八儒序曰夫子没后散于天下设于中国成百代之原为纪纲之儒居环堵之室华门圭窦瓮牖防枢并日而食以道自居也为有道之儒子思氏之所行也衣冠中动作慎大让如慢小让如伪者子张氏之所行也顔氏传书为道为讽諌之儒孟氏传书为道为疏通知远之儒漆雕氏传礼为道为防俭庄敬之儒仲梁氏传乐为道以和睦隂阳为移风易俗之儒乐正氏传春秋为道为属词比事之儒公孙氏传易为道为洁静精微之儒杨子云草大尝怀铅提椠投笔见泊蒲类诗北走见之问篇汉马援传耿舒与兄弇书曰马伏波类西域贾胡到一处辄止以是失利言其征交趾五溪蛮事也刁斗见荡子篇铜焦注又虞子阳霍将军北伐诗羽书时断絶刁斗画夜惊汉官仪宫城门撃刁斗周庐击木析黄石符见白云抱幽石诗连星见萤火赋拜井见灵泉颂桴所以击鼓礼蒉桴土鼔左传宻须氏之鼔魏文典论曰常与平虏将军刘勲威邓展等共饮防闻展有手臂晓五兵余与论劔良久谓余言将军法非也求与余对酒酣耳方食竽蔗便以为杖下殿数交三中其臂左右大笑祅字与袄同嘹唳鹤声也陶宏景诗凄切嘹唳夜伤情城乌句见泊冮镇诗诗秦风蒹葭篇蒹葭苍苍白露为霜言霜始降而葭尚苍即引色之意也桂满句指月也诗人多以桂轮指月如张乔月诗盈缺青冥外东风苦欲吹何人种丹桂不长出轮枝庾信咏月天汉看珠蚌星桥视桂花灰飞重翚阙蓂落独轮斜梁简文咏月诗飞轮了无辙明镜不安台乡西即西乡也见崔驸马诗覇池即覇水见发诸暨诗夏国今宁夏是也前汉书地理志河内曰冀州其山曰霍薮曰阳纡尔雅秦有阳纡沙塞三千里言远也班固西都赋披三条之广路立十二之通门内则街衢洞达则十二门自有十二衢矣京城御沟旁植杨柳谓之杨沟鳯阙见秋云篇长安街道皆植槐柳故云槐路又汉元始中起辟雍明堂为愽士舍列槐树数行诸生毎朔望各持方物交易号曰槐市云槐路即此也汉灵帝置鸿都门学诸生皆敕州郡三公举用辟召或出为刺史太守入为尚书侍中有封侯赐爵者士君子皆耻与列焉璧殿以石砌璧如玉也规法也宸象天象也天上有白玉堂羣仙所防之处金隄亦以色而言也斗枢见髙四篇天枢注长安亦谓之北斗城皆以帝极言之也浮云句见紫虚观篇月照疑当作日照东南隅用天子气事见夕次旧呉篇帐垂连理织连理木之文于其上如荡子篇所谓莲花帐也淮南子百尺高楼与天连后园作井银作床金瓶素绠汲寒浆辘轳绞水之轮施于井上刻为辘轳之形或作鹿卢字梁刘绰班媫妤怨诗玉阑金井牵鹿卢丹梁翠柱飞流苏丰馔句见初秋登司马楼序城隅注漏刻之法又水置溜中以浮刻漏之箭谓之竹箭唐诗所谓竹箭水繁更漏促是也或以金为丸从格上流转而下投铜壶中铿然有声谓之银箭亦谓之金箭徐陵赋厌长乐之疎钟劳中营之缓箭是也神异经云东王公与玉女投壶更投十枝一千二百枝为一百二十枭设有人不出者天帝为之防防枭一作矫夫跃也亦音骄一作娇杨大年诗书题枉是藏三尺壶矢谁同赛百娇谢无逸词防粲枕百娇壶涛喻马见度歩诗舻船头也谢瞻诗榜人理行舻仙舻即仙舟也见之问篇李仙注意气风云道术俱见髙四篇庄子大宗师篇泉涸鱼相与处于陆相呴以湿相濡以沬不如相忘于江湖与其誉尧而非桀也不如两忘而化其道雕朽散樗见浮查篇列子汤问篇太行王居二山方七百里高万仭本在冀州之南河阳之北北山愚公者年且九十靣山而居惩山北之塞出入之迂也聚室而谋曰吾与汝毕力平险指通豫南达于汉隂可乎杂然相许其妻献疑曰以君之力曽不能损魁父之邱如太行王屋何且焉置土石杂曰投诸渤海之尾隐士之北遂率子孙荷担者三月叩石恳壤箕畚运于渤海之尾邻孀遗男始齓往助之寒暑易节始一反焉河曲智叟笑而止之曰甚矣女之不慧以残年余力曽不能损山之一毛其如土石何愚公长息曰女心之固固不可彻不若孀妻弱子虽我之死有子存焉子又生孙孙又生子子又有子子又有孙子子孙孙无穷匮也而山不加増何若而不平智叟无以应操蛇之神闻之惧其不已也告于帝帝感其诚命夸娥氏之子负二山一措朔东一措雍南冀之南汉之隂无陇断焉艰虞见在狱咏蝉篇结网见张平子墓塞马见寒夜有怀诗北叟注宛地出良马武帝使李广利伐取之比德用骥称其徳意或曰驹作雏作雏小陇山在鳯翔府陇州西岩高险不通轨辙汉张衡诗我所思兮在汉阳欲往从之陇坂长又土人歌云陇头流水鸣声呜咽遥望秦川肝肠断絶阳关见在军中赠先还篇玉门关注前汉书酒泉列亭障至玉门顾注亭望敌之所也障山中小城也顔师古曰汉制每塞山要险处别筑为城因置吏士而为障蔽以打冦谓之候城此即障也张汤传武帝谓博士曰吾使生居一障能无使虏入盗乎曰能于是遣乗障月余匃奴杀之惊落鴈见途中有怀篇虚弯注飞鳬见紫云观序郢调见之问篇左思呉都赋荆艳楚舞呉歈越吟陈后主听事诗秦声本自杨家解呉歈那知谢傅怜注呉歌曰歈诗苦叶篇雝雝鸣鴈旭日始旦士如归妻迨氷未泮张华鹪鹩赋彼日辰鳬与归鴈又矫翌而増逝咸美羽而丰肌故无罪而皆毙徒衘芦以避缴终为戮于斯世注鴈氷泮北归体肥芦以避缯缴之患言欲托之寄相思也】
　　幽絷书情通简知已
　　昔嵗逢杨意观光贲楚材穴疑丹鳯起场似白驹来一命沦骄饵三缄慎祸胎不言劳倚伏忽此遘邅廻骢马刑章峻苍鹰狱吏猜争缣非易辨疑璧果难裁际拙惭周羑端忧滞夏台生涯一灭裂岐路几徘徊青陆芳春动黄沙旅思催圆扉长寂寂疎网尚恢恢入穽方揺尾迷津正暴腮覆盆徒望日蛰户未惊雷霜歇兰犹败风多木屡摧地幽蚕室闭门静雀罗开自悯秦寃痛谁怜楚奏哀汉阳穷鸟客梁甫卧龙才有气还冲斗无时防凿坏莫言韩安国长作不然灰
　　【蜀人杨意得幸汉武荐司马相如所为文由此得进观光见之问篇春秋传蔡声子通使于晋还如楚令尹子木与之语问晋大夫与楚孰贤对曰皆卿材也如杞梓皮革自楚往也晋有姻族而用楚材实多山海经距齐州以南戴日为丹穴丹穴之山有乌五采而文曰鳯诗小雅白驹篇皎皎白驹食我场苖絷之维之以永今朝注托言贤者所乘之驹食苗而絷维之使其人因不得去也礼一命齿于乡里家语一命而俯言始受君命为官也骄饵见髙四篇孔子观于周庙有金人焉三缄其口而铭其背曰磨兠肩古之慎言人也曰无多言多言多败无多事多事多害倚伏见边夜有怀诗易屯如邅如桓典为御史尝乘骢马宦官贵戚为之语曰行行止止避骢马御史郅都为中尉严酷行法不避贵戚列侯宗室见都侧目号曰苍鹰汉薛宣守临淮民有持缣者出遇雨而因以自蔽有一人后至求分蔽其半既别遂争之闻于宣宣命断为二而分之因罪求分者张仪从楚相饮已而相亡璧门下意仪掠笞数百不服释之仪妻曰吁于无读书游説安得此辱仪曰视吾舌尚存否及相秦檄楚相曰吾不盗汝璧今且盗而城羑里城名在今河南彰德府汤隂县北九里一名牗城北临羑水纣以鄂侯女不喜淫杀之而及鄂侯九侯争又醢之文王闻之而叹遂囚之羑里桀囚汤于夏台庄子养生篇吾生也有涯而知也无涯以有涯随无涯殆已注生涯谓所禀之分量各有极也知谓人心无限量也庄子吾防裂而耕则其实亦灭裂而报争岐路见紫云观篇庄子徬徨乎其侧徘徊乎其下又见下文谢元晖诗青陆日所行之道春行青陆犹言北陆南陆也黄沙边塞地皆黄沙圆扉狱户以圆木为扉也老子任为章天网恢恢疎而不漏司马迁报任安书猛虎在深山百兽震恐及在槛穽之中揺尾而求食积威约之渐也交州记龙门水深百寻大鱼登此化龙不过者腮防额血流此水恒如丹池谢元晖观朝两诗戢翌希骧首乘流畏腮动息无兼遂岐路多徘徊覆盆见萤火赋礼记月令仲春之月雷始发声蛰虫启尸始出韩诗外传孔子闻哭声甚悲乃皋鱼也问之曰木欲静而风不止子欲养而亲不在遂自刎司马迁报任安书李陵既生降隤其家声而仆又佴之蚕室注宻室如饲蚕之室腐刑者下之恐通风致死也雀罗见高四篇秦寃冲斗俱见萤火篇楚奏见之问篇赵壹字元叔汉阳西县人抵罪几至死友人救之得免乃贻书谢恩作穷鸟赋以贻之诸葛亮隐隆中作梁甫吟曰歩出齐城门遥望荡隂里里中有三坟累累正相似问是谁家墓田疆古冶氏力能排南山文能絶地理一朝被防言二桃杀三士谁能为此谋相国齐晏子注齐景公有士三人田开疆古冶氏公孙接恃功恣行无惮公患之晏子请公餽之二桃令计功而食田古论功先食公孙自刎田古惭亦自刎焉孔明出齐城门作是吟以叹之凿坏见酬思上人篇不然灰见萤火篇汉阳非今之汉阳乃汉郡名治冀县三国魏置秦州晋改汉阳为天水郡治上街寻废复置秦州宋齐复为天水郡隋废郡为秦州大业初复为天水郡唐复为秦州天宝初改天水郡乾元初复为秦州后移治成纪宋开禧为天水军治天水县金为镇远军治成纪元复为秦州以成纪县省入今因之改属巩昌府梁父太山下小山名汉以名县始皇封太山立石下禅梁父即此也父音甫故又作甫在今泰安州东南一百一十五里蔡邕琴韵曰梁甫悲吟周公越裳琴操曽子耕太山遇雪旬月不得归作梁山歌后因为梁父之曲】寒夜独坐游子多怀简知已
　　故乡眇千里离忧积万端鹑服长悲碎蜗庐未卜安富钩徒有想贫铗为谁弹柳秋风叶脆荷晓露文团晩金薫岸菊余佩下幽兰伐木伤心易维桑归去难独有孤明月时照客庭寒
　　【子夏家贫衣若悬鹑人曰子何不仕曰诸侯之骄我者吾不为臣大大之骄我者吾不复见魏焦光字孝然结草庐于河间号蜗牛庐呻吟其中后野火烧之乃露寝雪中袒卧人视之并如故后百余嵗卒张氏世为功曹晨起有鸠从承尘飞下功曹曰鸠为我祸耶当往承尘上为我福耶即入我怀中遂入怀探之得铜钩因带之官至数郡子孙或至九卿后张氏婢受蜀贾赂窃钩以去张渐衰或告贾人曰天命不可力求也反张氏遂复昌故关西称张氏传钩云又呉越春秋阖闾令国中作金钩令曰若善钩者赏百金有贪赏者杀二于以血衅钩遂命曰呉钩此则劒也贫铗见怀古上裴侍郎诗幽兰伐木见酬思上人维桑见送阎五序陶渊明为彭泽令赋归去来词归隐末二句意见送呉七游蜀】
　　叙寄员半千
　　【半千字荣期王义方尝曰五伯嵗一贤者生子宜当之因改今名本宋刘凝十世孙凝因齐受禅奔魏自比伍员改姓员唐謡云令公四俊苗李崔员以后证先员音运陆防误读作先韵其诗曰頼得伍员骚思少夫差刚免似荆怀宋人小説防博学误读以此按字书员有真先运三韵如生员之员方员之员皆先韵但字皆从口不从厶俗从厶非也鄙语云私和去吉勾句吕台如何通用半千覊丱通书史举童子对诏髙第长事王义方以迈秀见赏凡八科举皆中上书自陈愿得天下英才与权所长有一居先臣当伏死都市不报调武陟尉矫令殷子良防发粟赈民刺史大怒下之狱薛元超责太守释之俄举岳牧对三防举髙第武后擢正誎大夫忤防迁水部即中武三思忌之出刺蕲濠二州半千事五君有清白节年老不衰乐山水自放卒吏民哭野中】
　　薄宦三河道自负十余年不应惊若厉祗为直如坐歴山川险吁嗟陵谷迁长吟空抱膝短翮距冲天魂归沧海上望断白云前钓名劳拾紫隐迹自谈不学多能圣惟思鸿宝仙斯志良难已此道岂徒然嗟为刀笔吏耻从绳墨牵岐路情难狎人伦地本偏长揖谢时事独往访林泉寄言二三子生死不来旋
　　【阮籍咏怀诗反顾望三河详见春霁早行篇注借于魏末晋文王之代虑祸此诗多刺时人情薄逐势利晋文王河内人故托称三河其地谓河南河内河东也干之九三曰君子终日干干夕惕若厉无咎唐人以若厉为句如韩文公读礼记儒行以闻流言不信其行为句也汉顺帝末童謡曰直如死道边曲如钩反封侯袁淑效曹于建乐府五侯竞书币羣公亟为言义分明于霜信义直如诗十月之交篇高岸为谷深谷为陵谓迁易常处也此二句亦指人情言之孔明隐于隆中抱膝长吟短翮见怀古上裴侍郎魏説赵欲共尊秦为帝以却其兵鲁仲连往见魏使新垣衍曰彼秦者弃礼义而尚首功之国也彼即肆然而为帝于天下则连有蹈东海而死耳不愿为之民也衍起再拜曰吾乃今知先生天下士也不敢复言帝秦矣又孔子观沧海之横流慨然叹曰文王既没文不在兹乎白云拾紫谈俱见高四篇多能圣指孔子也汉宣帝信神仙方术淮南王有桄中鸿宝苑秘书言神仙使丹砂为金之术及邹衍重道正命方世人莫见而刘更生父德武帝时治淮南狱得书更生防诵读以减死论沈佺期诗静夜思鸿宝清晨朝凤京汲黯责张汤曰天下谓刀笔吏不可为公卿果然必汤也今天下重足而立孟子大匠不为拙工改废绳墨犹言法度也岐路见紫云观篇地偏见秋日山行篇李陵答苏武书长与足下生死辞矣即此诗末二句之意】
　　棹歌行
　　【汉武帝幸河东祀后土作秋风辞曰秋风起兮白云飞草木黄落兮鴈南归兰有秀兮菊有芳怀佳人兮不能忘泛楼船兮济汾河横中流兮扬素波箫鼓鸣兮发棹歌欢乐极兮哀情多少壮几时兮奈老何棹歌行本此】
　　写月图黄罢凌波拾翠通镜花揺菱日衣麝入荷风叶露舟难荡莲疎浦易空凤媒羞自托鸳翼恨难穷秋帐灯光翠倡楼粉色红相思无别曲并在棹歌中
　　【梁江淹别赋惭幽宫之锦瑟悔台上之流黄张载儗四愁诗佳人遗我筒中布何以报之流黄素注后周静帝令宫人黄眉墨妆至唐犹然温飞卿有豹尾车前赵飞燕柳风吹散娥间黄之句冯伟寿春云怨词宫黄额试王荆公亦云汉宫娇额半涂黄已起于汉又幽恠录神女皆琼额黄则效而涂之者也凌波见咏美人篇庾信镜赋临水则池中月出照日则壁上菱生梁庾肩吾寻周靖诗石镜菱花发桐门琴曲秋衣麝衣之香也荷衣之色也左传鲁僖公三年齐桓公与蔡姬乘舟于囿荡公公惧变色禁之不可公怒归之未之絶也蔡人嫁之明年遂侵蔡伐楚为召陵之盟司马相如以琴音挑卓文君曰凤兮凤兮归故乡遨游四海求其凰文君喻其音遂自奔相如干宝搜神记宋大夫韩朋妻美宋康王夺之朋怒王囚之因自杀妻乃隂腐其衣襟与王登台自投而下左右揽衣不胜手遂死遗书于带曰愿与韩氏尸共葬王怒异其兆域二塜相对经宿忽有树生二塜上根交枝连有鸟如鸳鸯各栖树朝暮悲鸣而舞其音感人】
　　伤祝阿王明府【有序】
　　【阿春秋时齐桓公与鲁防柯而盟即此后为祝阿战国末属秦汉置东阿县属东郡晋属济北国隋属北齐郡唐初属济阳郡后属郓州宋属东平府元因之今改属兖州徐广曰史记齐之东阿县缯帛所出故曰阿缟子虚赋被阿锡汉房中歌曳阿锡如淳曰阿细缯锡细布】
　　夫心之悲矣非关春秋之气声之哀也岂移金石之音何则事感则万绪兴端情应则百忧交是以宣尼旧馆流襟动激楚之悲孟尝髙台承睫下闻琴之泪【礼孔子之卫遇旧馆人之防入而哭之哀出使子贡脱骖以赙之子贡曰于门人之防未有所脱骖脱骖于旧馆无乃已重乎孔子曰吾乡也入而哭之遇于一哀而出涕予恶夫涕之无从也小子行之孙绰徐君墓颂徘徊立侧凄焉流襟楚词招魂篇宫庭震惊发激楚些枚乗七发于是发激楚之清风扬郑卫之皓乐注激楚曲名悲歌也孟尝君谓雍门周曰先生鼔琴能令我悲乎周曰千秋万嵗后髙台倾曲池堑坟墓平婴儿竖子樵采其上踯躅其足而歌曰夫以孟尝君尊贵乃若是乎孟尝君遂泣下増哀睫目边毛也列子焦螟飞而集于蚊睫弗相触也雍门在今徐州城东南五十里】
　　祝阿王明府毓得丹穴袭吉黄裳灵基峙金阙之峯层源瀬玉轮之坂既而鸿飞渐陆将聘平与之龙鹤鸣在隂爰绊朝歌之骥乃当名县阚月德贯陈星岂徒切梦琼掩沈连石
　　【丹穴见幽絷书情穴疑丹凤起注易坤六五黄裳元吉象曰黄裳元吉文在中也东方朔神异经北方中有金阙髙百丈详见军中赠先远篇玉轮坂地名洛江之水所经易渐九三鸿渐于陆大征不复象曰夫征不复离羣丑也汝南许劭与兄防俱知名汝南人称平舆之渊有二龙鹤鸣在隂见王明府叅选诗此取隂字淮南子曽子至孝不过胜母墨子虽乐不入朝歌邹阳上呉王书里名胜母曽子不入邑号朝歌墨子囬车子建与呉质书墨翟不好妓何为过朝歌而廻车乎阚月陈星俱见赠之问篇春秋传鲁声伯梦渉洹或与已琼瑰食之泣而为琼瑰从而歌曰济洹之水赠我以琼瑰归乎归乎琼瑰盈吾怀乎惧不敢占也还自郑壬申至于貍赈而占之曰余恐死故不敢占也今众繁而从余三年矣无伤也言之之莫而卒准南子日出于旸谷浴于咸池拂于扶桑晨明登于扶桑之上爰始将行是谓朏明至于曲阿是谓朝明隐于曽泉是谓早食次于桑野是谓晏食臻于衡阳是谓禺中对于昆吾是谓正中靡于鸟次是谓小迁至于悲谷是谓晡时廻于女纪是谓大迁经于隅泉是谓高舂顿于连石是谓下舂爰止羲和爰息之螭是谓悬车薄于嵎泉是谓黄昏沦于防谷是谓定昏日入崦嵫经细柳入虞泉之地曙于防谷之浦日西垂景在于树端谓之桑榆注连音烂连石西北之山隂地也】
　　【平与古沈子国战国属楚后属秦汉置平与县以汝南郡治此后废隋复置王世充置舆州唐州废元省入汝阳县故城在汝宁府城西汝水之南】
　　【朝歌古邑名本纣所都武王分其地北为南为鄘东为衞春秋时鄘皆入于衞战国属魏秦属河东郡汉为汲县地属河内郡曹魏置朝歌郡属冀州晋改汲郡后魏改义州后周改衞州隋改汲郡唐复为义州寻改衞州属河北道宋因之金改河平军元改衞辉路今为府属河南】
　　嗟乎轮销桂魄骊珠毁贝阙之前斗散紫氛龙劒没延平之水【某】夙承嘉惠曲荷恩光留连啸歌从容风月抚心陈迹泣血涟如
</div>
    <div class="pagination">
<a href="骆丞集_page6.html">上一页</a><span>...</span><a href="骆丞集_page2.html">2</a><a href="骆丞集_page3.html">3</a><a href="骆丞集_page4.html">4</a><a href="骆丞集_page5.html">5</a><a href="骆丞集_page6.html">6</a><span class="current-page">7</span><a href="骆丞集_page8.html">8</a><a href="骆丞集_page9.html">9</a><a href="骆丞集_page10.html">10</a><a href="骆丞集_page11.html">11</a><a href="骆丞集_page12.html">12</a><span>...</span><a href="骆丞集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
