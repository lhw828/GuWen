<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 30 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 30 页/共 46 页
  </h1>
  <div class="content">
   龙塲生问荅【戊辰】
　　龙塲生问于阳眀子曰夫子之言于朝侣也爱不忘乎君也今者谴于是而汲汲于求去殆有所渝乎阳眀子曰吾今则有间矣今吾又病是以欲去也龙塲生曰夫子之以病也则吾既闻命矣敢问其所以有间何谓也昔为其贵而今为其贱昔处于内而今处于外欤夫乘田委吏孔子尝为之矣阳眀子曰非是之谓也君子之仕也以行道不以道而仕者窃也今吾不得为行道矣虽古之有禄仕未尝奸其职也曰牛羊茁壮防计当也今吾不无愧焉夫禄仕为贫也而吾有先世之田力耕足以供朝夕子且以吾为道乎以吾为贫乎龙塲生曰夫子之来也谴也非仕也子于父母惟命之从臣之于君同也不曰事之如一而可以拂之无乃为不恭乎阳明子曰吾之来也谴也非仕也吾之谴也乃仕也非役也役者以力仕者以道力可屈也道不可屈也吾万里而至以承谴也然犹有职守焉不得其职而去非以谴也君犹父母事之如一固也不曰就养有方乎惟命之从而不以道是妾妇之顺非所以为恭也龙塲生曰圣人不敢忘天下贤者而皆去君谁与为国矣曰贤者则忘天下乎夫出溺于波涛者没人之能也陆者冒焉而胥溺矣吾惧于胥溺也龙塲生曰吾闻贤者之有益于人也惟所用无择于小大焉若是亦有所不利欤曰贤者之用于世也行其义而已义无不宜无不利也不得其宜虽有广业君子不谓之利也且吾闻之人各有能有不能惟圣人而后无不能也吾犹未得为贤也而子责我以圣人之事固非其拟矣曰夫子不屑于用也夫子而茍屑于用兰蕙荣于堂阶而芬馨被于几席萑苇之刈可以覆垣草木之微则亦有然者而况贤者乎阳眀子曰兰蕙荣于堂阶也而后芬馨被于几席萑苇也而后可刈以覆垣今子将刈兰蕙而责之以覆垣之用子为爱之耶抑为害之耶
　　论元年春王正月【戊辰】
　　圣人之言明白简实而学者每求之于艰深隐奥是以为论愈详而其意益晦春秋书元年春王正月盖仲尼作经始笔也以予观之亦何有于可疑而世儒之为説者或以为周虽建子而不改月或以为周改月而不改时其最为有据而为世所宗者则以夫子尝欲行夏之时此以夏时冠周月盖见诸行事之实也纷纷之论至不可胜举遂使圣人明易简实之训反为千古不决之疑嗟夫圣人亦人耳岂独其言之有逺于人情乎哉而儒者以为是圣人之言而必求之于不可窥测之地则已过矣夫圣人之示人无隐若日月之垂象于天非有变怪恍惚有目者之所覩而及其至也巧厯有所不能计精于理者有弗能尽知也如是而已矣若世儒之论是后世任情用智拂理乱常者之为而谓圣人为之耶夫子尝曰吾从周又曰非天子不议礼不制度生乎今之世反古之道灾及其身者也仲尼有圣德无其位而改周之正朔是议礼制度自己出矣其得为从周乎圣人一言世为天下法而身自违之其何以训天下夫子患天下之夷狄横诸侯强背不复知有天王也于是乎作春秋以诛僭乱尊周室正一王之大法而已乃首改周之正朔其何以服乱臣贼子之心春秋之法变旧章者必诛若宣公之税畆紊王制者必诛若郑荘之归祊无王命者必诛若莒人之入向是三者之有罪固犹未至于变易天王正朔之甚也使鲁宣郑荘之徒举是以诘夫子则将何辞以对是攘邻之鸡而恶其为盗责人之不弟而自殴其兄也岂春秋忠恕先自治而后治人之意乎今必泥于行夏之时之一言而曲为之説以为是固见诸行事之騐又引孟子春秋天子之事罪我者其惟春秋之言而证之夫谓春秋为天子之事者谓其时天王之法不行于天下而夫子作是以明之耳其赏人之功罚人之罪诛人之恶与人之善盖亦据事直书而褒贬自见若士师之防狱辞具而狱成然夫子犹自嫌于侵史之职明天子之权而谓天下后世且将以是而罪我固未尝取无罪之人而论防之曰吾以明法于天下取时王之制而更易之曰吾以垂训于后人法未及明训未及垂而已自陷于杀人比于乱逆之党矣此在中世之士稍知忌惮者所不为而谓圣人而为此亦见其隂党于乱逆诬圣言而助之攻也已或曰子言之则然耳为是説者以伊训之书元祀十有二月而证周之不改月以史记之称元年冬十月而证周之不改时是亦未为无据也子之谓周之改月与时也独何据乎曰吾据春秋之文也夫商而改月则伊训必不书曰元祀十有二月秦而改时则史记必不书曰元年冬十月周不改月与时也则春秋亦必不书曰春王正月春秋而书曰春王正月则其改月与时已何疑焉况礼记称正月七月日至而前汉律厯志武王伐纣之嵗周正月辛夘朔合辰在斗前一度戊午师度孟津明日己未冬至考之泰誓十有三年春武成一月壬辰之説皆足以相为发明证周之改月与时而予意直据夫子春秋之笔有不必更援是以为之证者今舍夫子明白无疑之直笔而必欲傍引曲据证之于穿凿可疑之地而后已是惑之甚也曰如子之言则冬可以为春乎曰何为而不可阳生于子而极于已午隂生于午而极于亥子阳生而春始尽于寅而犹夏之春也隂生而秋始尽于申而犹夏之秋也自一阳之复以极于六阳之干而为春夏自一隂之姤以极于六隂之坤而为秋冬此文王之所演而周公之所系武王周公其论之审矣若夫仲尼夏时之论则以其闗于人事者比之建子为尤切而非谓其为不可也启之征有扈曰怠弃三正则三正之用在夏而已然非始于周而后有矣曰夏时冠周月此安定之论而程子亦尝云尔曾谓程子之贤而不及是也何哉曰非谓其知之不及也程子盖泥于论语行夏之时之言求其説而不得从而为之辞盖推求圣言之过耳夫论语者夫子议道之书而春秋者鲁国纪事之史议道自夫子则不可以不尽纪事在鲁国则不可以不实道并行而不相悖者也且周虽建子而不改时与月则固夏时矣而夫子又何以行夏之时云乎程子之云盖亦推求圣言之过耳庸何伤夫子尝曰君子不以人废言使程子而犹在也其殆不废予言矣
　　书东斋风雨巻后【癸酉】
　　悲喜忧快之形于前初亦何常之有哉向之以为愁苦凄郁之乡而今以为乐事者有矣向之歌舞欢愉之地今过之而叹息咨嗟然而泣下者有矣二者之相寻于无穷亦何以异于不能崇朝之风雨而顾执而留之于胸中无乃非逹者之心欤吾观东斋风雨之作固亦写其一时之所感遇风止雨息而感遇之怀亦不知其所如矣而犹讽咏嗟叹于十年之后得非类扵梦为仆役觉而涕泣者欤夫其隐几于蓬之下听芹波之春响而咏夜檐之寒声自今言之但觉其有幽闲自得之趣殊不见其有所苦也借使东斋主人得时居显要一旦失势退处寂寞其感念畴昔之懐当与今日何如哉然则录而追味之无亦将有洒然而乐廓然而忘言者矣而和者以为真有所苦而类为垂楚不任之辞是又不可与言梦者而于东斋主人之意失之逺矣
　　竹江刘氏族谱跋【甲戌】
　　刘氏之盛散于天下其在安成者出长沙定王发今昔所传有自来矣竹江之谱断自竹溪翁而下不及于定王见素子曰大夫不敢祖诸侯礼也夫大夫之不祖诸侯也盖言祭也若其支系之所自则鲁三桓之属是实不可得而翦孔子曰吾犹及史之阙文也盖孔子之时史之阙疑者既鲜矣竹江之不及定王阙疑也可以为谱法也已王道不眀人伪滋而风俗坏上下相防以诈人无实行家无信谱天下无信史三代以降吾观其史若江河之波涛焉聊以知其起伏之槩而已尔士夫不务诚身立德而徒夸诩其先世以为重冒昧攀缘适以絶其类乱其宗不知桀纣幽厉之出于禹汤文武而顔闵曾孟之先未始有显者也若竹江之谱其可以为世法也哉孔子曰斯民也三代之所以直道而行充是心虽以复三代之淳可也且竹溪翁之后其闻于世者歴歴尔至其十一祖敬斋公而遂以清节大显于当代录名臣者以首廉吏敬斋之孙南峰公又以清节文学显徳业声光方为天下所属望竹江之后祖敬斋而宗南峰焉亦不一足矣况其世贤之多也而又奚必长沙之为重也夫
　　书察院行台壁【丁丑】
　　正徳丁丑三月奉命征漳冦驻军上杭旱甚祷于行台雨日夜民以为未足四月戊午防平旋师是日大雨眀日又雨又明日复雨登城南之楼以观农事遂谒晦翁祠于水南览七星之胜槩夕归志其事于察院行台
　　谕俗四条【丁丑】
　　为善之人非独其宗族亲戚爱之朋友乡党敬之虽鬼神亦隂相之为恶之人非独其宗族亲戚恶之朋友乡党怨之虽鬼神亦隂殛之故积善之家必有余庆积不善之家必有余殃
　　见人之为善我必爱之我能为善人岂有不爱我者乎见人之为不善我必恶之我茍为不善人岂有不恶我者乎故凶人之为不善至于陨身亡家而不悟者由其不能自反也
　　今人不忍一言之忿或争铢两之利遂相搆讼夫我欲求胜于彼则彼亦欲求胜于我讐讐相报遂至破家荡产祸贻子孙岂若含忍退让使乡里称为善人长者子孙亦防其庇乎
　　今人为子孙计或至谋人之业夺人之产日夜营营无所不至昔人谓为子孙作马牛然身没未寒而业已属之他人讐家羣起而报复子孙反受其殃是殆为子孙作蛇蝎也吁可戒哉
　　题遥祝图【戊寅】
　　薛母太孺人曾方就其长子俊养于玉山仲子侃既举进士告归来省孺人曰吾安而兄养子出而仕侃曰吾斯之未能信曰然则盍往学扵是擕其弟侨侄宗铠来就予于防其室在揭阳别且数年未遑归视逾年五月望日为孺人初诞之晨以命不敢往遥拜而祝其友正之廷仁崇一軰相与语曰薛母之敎其子可谓贤矣薛子之养其亲可谓孝矣吾侪与薛子同学因各励其所以事亲之孝可谓益矣而不获登其堂申其敬乃命工绘遥祝之图寓诸玉山以致称觞之意请于予予为题其事
　　书诸阳伯巻【戊寅】
　　诸阳伯偁从予而问学将别请言予曰相与数月而未尝有所论别而后言也不既晩乎曰数月而未敢有所问知夫子之无隠于我而冀或有所得也别而后请言已自知其无所得而虑夫子之或隐于我也予曰吾何所隐哉道若日星然子惟不用目力焉耳无弗覩者也子又何求乎道在迩而求诸逺事在易而求诸难天下之通患也子归而立子之志竭子之目力若是而有所弗覩则吾为隐于子矣
　　书陈世杰卷【庚辰】
　　尧允恭克让舜温恭允塞禹不自满假文王徽柔懿恭小心翼翼望道而未之见孔子温良恭俭让盖自古圣贤未有不笃于谦恭者向见世杰以足恭为可耻故遂入于简抗自是简抗自是则傲矣傲凶德也不可长足恭也者有所为而为之者也无所为而为之者谓之谦谦徳之柄温温恭人惟徳之基堂堂乎张也难与并为仁矣仲尼赞易之谦曰谦尊而光卑而不可逾君子之终也故地不谦不足以载万物天不谦不足以覆万物人不谦不足以受天下之益昔者顔子以能问于不能有而若无盖得夫谦道也慎独致知之説既尝反覆于世杰则百凡私意之萌自当退听矣复嚽嚽于是盖就世杰气质之所急者言之躬自厚而薄责于人则逺怨见贤思齐见不贤而内自省则徳修毋谓已为已知而辄以诲人毋谓人为不知而辄以忽人终日但见已过黙而识之学而不厌则于道也其庶矣乎
　　谕泰和杨茂【其人聋痖自门求见先生以字问茂以字荅】
　　你口不能言是非你耳不能听是非你心还能知是非否【荅曰知是非】如此你口虽不如人你耳虽不如人你心还与人一般【茂时首肯拱谢】大凡人只是此心此心若能存天理是个圣贤的心口虽不能言耳虽不能听也是个不能言不能听的圣贤心若不存天理是个禽兽的心口虽能言耳虽能听也只是个能言能听的禽兽【茂时扣胷指天】你如今于父母但尽你心的孝于兄长但尽你心的敬于乡党邻里宗族亲戚但尽你心的谦和恭顺见人怠慢不要嗔怪见人财利不要贪图但在里面行你那是的心莫行你那非的心纵使外面人説你是也不须听説你不是也不须听【茂时首肯拜谢】你口不能言是非省了多少闲是非你耳不能听是非省了多少闲是非凡説是非便生是非生烦恼听是非便添是非添烦恼你口不能説你耳不能听省了多少闲是非省了多少闲烦恼你比别人到快活自在了许多【茂时扣胷指天躃地】我如今教你但终日行你的心不消口里説但终日听你的心不消耳里听【茂时顿首再拜而已】
　　书栾惠巻【庚辰】
　　栾子仁访予于防舟遇于新淦嗟乎子仁乆别之怀兹亦不足为慰乎顾兹簿领纷沓之地虽固道无不在然非所以从容下上其议时也子仁归矣乞骸之防已数上行且得报子仁其候我于桐江之浒将与子盘桓于云门若耶间有日也闻子仁之居乡尝以乡约善其族党固亦仁者及物之心然非子仁所汲汲孔子云言忠信行笃敬虽蛮貊之邦行矣然惟立则见其参于前在舆则见其倚于衡也而后行子仁其务立参前倚衡之诚乎至诚而不动者未之有也不诚未有能动者也聊以是为子仁别去之赠
　　书佛郎机遗事【庚辰】
　　见素林公闻宁濠之变即夜使人范锡为佛郎机铳并抄火药方手书勉予竭忠讨贼时六月毒暑人多道暍死公遣两仆裹粮从间道冒暑昼夜行三千余里以遗予至则濠已就擒七日予发书为之感激涕下盖濠之擒以七月二十六距其始事六月十四仅月有十二日耳世之君子当其任能不畏难巧避者鲜矣况已致其事而能急国患逾其家如公者乎盖公之忠诚根于天性故老而弥笃身退而忧愈深节愈励呜呼是岂可以声音笑貌为哉尝欲列其事于朝顾非公之心也为作佛郎机私咏君子之同声者将不能已于言耳矣佛郎机谁所为截取比干肠裹以鸱夷皮苌之血衅不足睢阳之怒恨有遗老臣忠愤寄所泄震惊百里贼胆披徒请尚方剑空闻鲁阳挥段公笏板不在兹佛郎机谁所为
　　正徳戊寅之冬福建按察佥事周期雍以公事抵赣时逆濠奸谋日稔逺近汹汹予思预为之备而濠党伺觇左右揺手动足朝闻暮逹以期雍官异省当非濠所计及因屏左右语之故遂与定议期雍归即隂募骁勇具械束装部勒以俟予檄晨到而期雍夕发故当濠之变外援之兵惟期雍先至适当见素公书至之日距濠始事亦仅月有十二日耳初予尝使门人冀元亨者因讲学説濠以君臣大义或格其奸濠不怿已而滋怒遣人隂购害之冀辞予曰濠必反先生宜早计遂遁归至是闻变知予必起兵即日潜行赴难亦适以是日至见素公在莆阳周官上杭冀在常徳去南昌各三千余里乃皆同日而至事若有不偶然者辄附录于此聊以识予之耿耿云
　　题夀外母蟠桃图【庚辰】
　　某之妻之母诸太夫人张今年夀八十十二月二十有二日其设帨辰也某縻于官守不能归捧一觞于堂下幕下之士有郭诩者因为作王母蟠桃之图以献夫王母蟠桃之説虽出于僊经异典未必其事之有无然今世之人多以之祝愿其所亲爱固亦古人冈陵松栢之意也吾从众可乎遂用之以寄遥祝之私而诗以歌之云维彼蟠桃千嵗一华夫人之夀兹维始葩维彼蟠桃千嵗一实夫人之夀益坚孔硕维华维实厥根弥植维夫人孙子亦昌衍靡极
　　书徐汝佩巻【癸未】
　　壬午之冬汝佩别予北上赴南宫试已而门下士有自京来者告予以汝佩因南宫防问若隂诋夫子之学者不对而出遂浩然东归行且至矣予闻之黯然不乐者乆之士曰汝佩斯举有志之士莫不钦仰歆服以为自尹彦明之后至今而始再见者也夫人离去其骨肉之爱赍粮束装走数千里以赴三日之试将竭精弊力惟有司之好是投以蕲一日之得希终身之荣斯人人之同情也而汝佩于此独能不为其所不为不欲其所不欲斯非其有见得思义见危授命之勇其孰能声音笑貌而为此乎是心也固富贵不能滛贫贱不能移威武不能屈者矣将夫子闻之跃然而喜显然而嘉与之也而顾黯然而不乐也何居乎予曰非是之谓也士曰然则汝佩之为是举也尚亦有未至欤岂以汝佩骨肉之养且旦暮所不给无亦随时顺应以少苏其贫困也乎若是则汝佩之志荒矣予曰非是之谓也士曰然则何居乎予黙然不应士不得问而退他日汝佩既归士往问于汝佩曰向吾以子之事问于夫子矣夫子黯然而不乐予云云而夫子云云也子以为奚居汝佩曰始吾见发防者之隂诋吾夫子之学也盖怫然而怒愤然而不平以为吾夫子之学则若是其简易广大也吾夫子之言则若是其真切着明也吾夫子之心则若是其仁恕公普也夫子悯人心之陷溺若已之堕于渊壑也冒天下之非笑诋詈而日谆谆焉亦岂有求于世乎而世之人曾不觉其为心而相嫉媢诋毁之若是若是而吾尚可与之并立乎已矣吾将从夫子而长往于深山穷谷耳不与之相闻而目不与之相见斯已矣故遂浩然而归归途无所事事始复専心致志沉潜于吾夫子致知之训心平气和而良知自发然后黯然而不乐曰嘻吁乎吾过矣士曰然则子之为是也果尚有所不可欤汝佩曰非是之谓也吾之为是也亦未不可而所以为是者则有所不可也吾语子始吾未见夫子也则闻夫子之学而亦尝非笑之矣诋毁之矣及见夫子亲闻良知之诲恍然而大寤醒油然而生意融始自痛悔切责吾不及夫子之门则几死矣今虽知之甚深而未能实诸已也信之甚笃而未能孚诸人也则犹未免于身谤者也而遽尔责人若是之峻且彼盖未尝亲承吾夫子之训也使得亲承焉又焉知今之非笑诋毁者异日不如我之痛悔切责乎不如我之深知而笃信乎何忘已之困而责人之速也夫子冒天下之非笑诋毁而日谆谆然惟恐人之不入于善而我则反之其间不能以寸矣夫子之黯然而不乐也盖所以爱之至而忧之深也虽然夫子之心则又广矣大矣微矣几矣不覩不闻之中吾岂能尽以语子也汝佩见备以其所以告于士者为问予颔之而弗答黙然者乆之汝佩悚然若有省也明日以此卷入请曰昨承夫子不言之教倾耳而听若震惊百里粗心浮气一时俱防矣请遂书之
　　题梦槎竒游诗卷【乙酉】
　　君子之学求尽吾心焉耳故其事亲也求尽吾心之孝而非以为孝也事君也求尽吾心之忠而非以为忠也是故夙兴夜寐非以为勤也剸繁理剧非以为能也嫉邪祛蠧非以为刚也规切谏诤非以为直也临难死义非以为节也吾心有不尽焉是谓自欺其心心尽而后吾之心始自以为快也惟夫求以自快吾心故凡富贵贫贱忧戚患难之来莫非吾所以致知求快之地茍富贵贫贱忧戚患难而莫非吾致知求快之地则亦寜有所谓富贵贫贱忧戚患难者足以动其中哉世之人徒知君子之于富贵贫贱忧戚患难无入而不自得也而皆以为独能人之所不可及不知君子之求以自快其心而已矣林君汝桓之名吾闻之盖乆然皆以为聪明特逹者也文章气节者也今年夏闻君以直言被谪果信其为文章气节者矣又逾月君取道钱塘则以书来道其相爱念之厚病不能一往为恨且惓惓以闻道为急问学为事呜呼君盖知学者也志于道徳者也寜可専以文章气节称之已而郡守南君元善示予以梦槎竒游巻盖京师士友赠之南行者予读之终篇叹曰君知学者也志于道德者也则将以求自快其心者也则其奔走于郡县之末也犹其从容于部署之间也则将地官郎之议国事未尝以为抗而徐闻丞之亲民务未尝以为也则梦槎未尝以为异而南游未尝以为竒也君子乐道人之善则张大而从谀之是固赠行者之心乎予亦以病不及与君一面感君好学之笃因论君子之所以为学者以为君赠
　　为善最乐文【丁亥】
　　君子乐得其道小人乐得其欲然小人之得其欲也吾亦但见其苦而已耳五色令人目盲五声令人耳聋五味令人口爽驰骋田猎令人心发狂营营戚戚忧患终身心劳而日拙欲纵恶积以亡其生乌在其为乐也乎若夫君子之为善则仰不愧俯不怍明无人非幽无鬼责优优荡荡心逸日休宗族称其孝乡党称其弟言而人莫不信行而人莫不悦所谓无入而不自得也亦何乐如之妻弟诸用明积徳励善有可用之才而不求仕人曰子独不乐仕乎用明曰为善最乐也因以四字扁其退居之轩率二子阶阳日与乡之俊彦读书讲学于其中已而二子学日有成登贤荐秀乡人啧啧皆曰此亦为善最乐之效矣用明笑曰为善之乐大行不加穷居不损岂顾于得失荣辱之间而论之闻者心服仆夫治圃得一镜以献于用明刮土而视之背亦适有为善最乐四字坐客叹异皆曰此用明为善之符诚若亦不偶然者也相与咏其事而来请于予以书之用以训其子孙遂以朂夫乡之后进
　　客坐私祝【丁亥】
　　但愿温恭直谅之友来此讲学论道示以孝友谦和之行徳业相劝过失相规以教训我子弟使毋陷于非僻不愿狂懆惰慢之徒来此博奕饮酒长傲饰非导以骄奢淫荡之事诱以贪财黩货之谋顽无耻扇惑鼔动以益我子弟之不肖呜呼由前之説是谓良士由后之説是谓凶人我子弟茍逺良士而近凶人是为逆子戒之戒之嘉靖丁亥八月将有两广之行书此以戒我子弟并以告夫士友之辱临于斯者请一览教之














　　王文成全书巻二十四
　　钦定四库全书
　　王文成全书巻二十五　　明　王守仁　撰外集七【墓志铭　墓表　墓碑　传　碑　赞箴　祭文】
　　墓志铭
　　易直先生墓志【壬戌】
　　易直先生卒乡之人相与哀思不已从而纂述其行以诔之曰呜呼先生之道谅易平直内笃于孝友外孚于忠实不戚戚于穷不欣欣于得翦彻厓幅于物无抵于于施施率意任真而亦不干于礼艺学积行将施于邦六举于乡竟弗一获以死呜呼伤哉自先生之没乡之子弟无所式为善者无所倚谈经究道者莫与考论含章秘迹林栖而泽遁者莫与遨游以处天胡夺吾先生之速耶先生姓王名衮字徳章古者贤士死则有以易其号今先生没且三年而犹袭其常称其谓乡人何盍相与私諡之曰易直于是先生之侄守仁闻而泣曰叔父有善吾子侄弗能纪述而以辱吾之乡老亦奚为于子侄请得志诸墓呜呼吾宗江左以来世不乏贤自吾祖竹轩府君以上凡积徳累仁者数世而始发于吾父龙山先生叔父生而勤修砥砺能协成吾父之志人谓相继而兴以昌王氏者必在叔父而又竟止于此天意果安在哉叔母叶孺人先叔父十有三年卒生二子守礼守信继孺人方氏生一子守恭叔父之生以正统己巳十月戊午得夀四十有九而以治戊午之八月廿三卒卒之嵗太夫人岑氏方就养于京泣曰须吾归视其柩于是壬戌正月太夫人自京归始克以十月甲子葬叔父于邑东穴湖山之阳南去竹轩府君之墓十武而近去叶孺人之墓十武而遥未合葬盖有所俟也
　　陈处士墓志铭【癸亥】
　　处士讳泰字思易父刚祖仲彰曾祖胜一世居山隂之钱清刚戍辽左娶马氏生处士正统甲子处士生十二年矣始从其父自辽来归当是时陈虽巨族然已三世外戍基业凋废殆尽处士归与其弟耕于清江之上数年遂复其故处士狷介纯笃处其乡族亲党无内外少长戚踈朴直无委曲又好面折人过不以毛髪假借不为斩险刻削故其生也人争信惮其死也莫不哀思之处士于书史仅渉猎不専于文敦典崇礼务在躬行郡中名流以百数皆雕绘藻饰熻熠以贾声誉然称隠逸之良必于处士皆以为有先太丘之风焉治癸亥正月庚寅以疾卒年七十二九月己丑其子琢卜葬于郡西之廻龙山初处士与同郡罗周管士朱张弟涎友以善交称成化间涎以嵗贡至京某时为童子闻涎道处士心窃慕之至是归求其庐则既死矣涎侄孙节与予游以世交之谊为处士请铭且曰先生于处士心与之乆矣即为之铭亦延陵挂剑之意耶予曰诺明日与琢以状来请惟陈氏世有显闻刚之代父戍辽也甫年十四主帅壮其为人召与语大説遂留叅幙下累立战功出竒计当封赏辄为当事者沮抑竟死牖下处士亦状貌魁岸幼习边机论议根核的然可施于用性孝友属其家多难收养其弟侄之孤掇拾扶持不忍舍去遂终其身琢亦能诗有行次子玠三孙徕冲彶皆向于学夫屡抑其进其后将必有昌者铭曰嗟惟处士敦朴厚坚犹玉在璞其辉熠然秉义掲仁乡之司直邈矣太丘其孙孔式胡溘而逝其人则亡徳音孔迩乡人相告毋或而弛无宁处士愧其孙子廽龙之冈其郁有苍毋尔刍伐处士所藏
　　平乐同知尹公墓志铭【癸亥】
　　尹自春秋为着姓降及汉唐代不乏贤至宋而太常博士源中书舍人洙及其孙焞皆以道学为世名儒其后有为防检者自洛徙越之山隂迨公七世矣公父逹祖性中曾祖齐贤皆有闻于乡公生十八年选为郡庠弟子以诗学知名逺近从之逰者数十往往取髙第跻显级而公乃七试有司不偶天顺年诏求遗才可经济大用者于是有司以公应诏而公亦适当贡遂卒业太学成化某甲子授广西南寜通判时郡中乆苦猺患方议发兵人情汹汹公至请守得缓旬日稍图之乃单骑入猺峒呼酋长与语诸酋仓卒不暇集谋相与就公问所由来公曰斯行为尔曹乞生无他疑也因为具陈祸福言辩爽慨诸酋感动顾谓其党曰何如皆曰愿从使君言遂相率罗拜定约而出寻督诸军讨木头等峒皆防大臣交章荐公可大用庚子擢同知平乐府事平乐地皆嶃山互壑猺慿险出没深翳非时剽掠居民如处穽中动虑机触不敢轻往来农末俱废闻公至喜曰南宁尹使君来吾无恐耳已居月余公从土著间行岩谷尽得其形势纵火悉焚林薄猺失借溃散公因尽筑城堡要害据守猺来无所匿从髙巅逺觇叹息踟蹰而去盖自是平乐遂为安土居三年屡以老请辄为民所留治改元以庆贺赴京师力求致仕以归家居十四年乃卒得夀若干公性孝友淳笃自其贫贱时即委产三弟拾取其遗少壮衰老虽盛暑急遽未甞见其不以祗服与物熈然无抵至其莅官当事奋毅敢直析法绳理势悍无所挠避庶防古长者而今亡矣先后娶陈氏朱氏殷氏子骐孙公贵公荣卒之又明年癸亥将葬骐以币状来姚请铭某幼去其乡闻公之为人恨未尝从之逰铭固不辞也公讳浦字文渊葬在郡东保山合殷氏之兆铭曰赫赫尹氏望于宗周源洙比颖焞畅厥休自洛徂越公启其闇君子之泽十世未斩笃敬忠信蛮貊以行一言之烈雄于九军岂惟威仪式其党里岂惟友睦笃其昆弟彼保之阳维石岩岩尹公之墓今人所瞻
　　徐昌谷墓志铭【辛未】
　　正徳辛未三月丙寅太学博士徐昌谷卒年三十三士夫闻而哭之者皆曰呜呼是何促也或曰孔门七十子顔子最好学而其年独不永亦三十二而亡説者谓顔子好学精力瘁焉夫顔虽既竭吾才然终日如愚不改其乐也此与世之谋声利苦心焦劳患得患失逐逐终其身耗劳其神气奚啻百倍而皆老死黄馘此何以辨哉天于美质何生之甚寡而坏之特速也夫鼪鼯以夜出凉风至而鸟逝岂非凡物之盛衰以时乎夫嘉苖难植而易槁芝荣不逾旬蔓草薙而益繁鸱枭虺蝮遍天下而麟鳯之出间世一覩焉商周以降清淑日浇而秽浊薫积天地之气则有然矣于昌谷何疑焉始昌谷与李梦阳何景明数子友相与砥砺于辞章既殚力精思杰然有立矣一旦讽道书若有所得叹曰弊精于无益而忘其躯之毙也可谓知乎巧辞以希俗而捐其亲之遗也可谓仁乎于是习养生有道士自西南来昌谷与语恱之遂究心虚益与世泊自谓长生可必至正徳庚午冬阳明王守仁至京师守仁故善数子而亦尝没溺于仙释昌谷喜驰徃省与论摄形化气之术当是时增城湛元明在坐与昌谷言不协意沮去异日复来论如初守仁笑而不应因留宿曰吾授异人五金八石之秘服之冲举可得也子且谓何守仁复笑而不应廼曰吾隳黜吾昔而游心髙塞兑敛华而灵株是固斯亦去之竞竞于世逺矣而子犹余拒然何也守仁复笑而不应于是黙然者乆之曰子以予为非耶抑又有所秘耶夫居有者不足以超无践器者非所以融道吾将去知故而宅于埃之表子其语我乎守仁曰谓吾为有秘道固无形也谓吾谓子非子未吾是也虽然试言之夫去有以超无无将奚超矣外器以融道道器为偶矣而固未尝超乎而固未尝融乎夫盈虚消息皆命也纤巨内外皆性也隐微寂感皆心也存心尽性顺夫命而已矣而奚所趋舍于其间乎昌谷首肯良乆曰冲举有诸守仁曰尽鸢之性者可以冲于天矣尽鱼之性者可以泳于川矣曰然则有之曰尽人之性者可以知化育矣昌谷俛而思蹶然而起曰命之矣吾且为萌甲吾且为流澌子其煦然属我以阳春哉数日复来谢曰道果在是而奚以外求吾不遇子防亡人矣然吾疾且作惧不足以致逺则何如守仁曰悸乎曰生寄也死归也何悸津津然既有志于斯已而不见者逾月忽有人来讣昌谷逝矣王湛二子驰往哭尽哀因商其家事其长子伯虬言昌谷垂殁整袵端坐托徐子容以后事子容泣昌谷笑曰常事耳谓伯虬曰墓铭其请诸阳眀气益微以指画伯虬掌作防防漠漠四字余遂不可辨而神气不乱呜呼吾未竟吾説以时昌谷之及而昌谷乃止于是吾则有憾焉临殁之托又可负之昌谷名祯卿世姑苏人始举进士为大理评事不能其职于是以亲老求改便地为养当事者目为好异抑之已而降为五经博士故虽为京官数年卒不获封其亲以为憾所着有谈艺录古今诗文若干首然皆非其至者昌谷之学凡三变而卒乃有志于道墓在虎丘西麓铭曰惜也昌谷吾见其进未见其至早攻声词中廼谢弃脱淖垢浊修形链气守静致虚恍若有际道几朝闻遐夕先逝不足者命有余者志璞之未琢岂方顽砺隐埋山泽有虹其气后千百年曷考斯志
　　凌孺人杨氏墓志铭【乙亥】
　　古之者不封不树之有铭非古矣然必其贤者也然世之皆有铭也亦非古矣而妇人不特铭妇人之特铭也则又非古矣然必其贤者也贤而铭虽妇人其可哉是故非其人而铭之君子不与也铭之而非其实君子不为也吾于铭人之墓也未尝敢以易至于妇人而加审焉必有其证矣凌孺人杨氏之铭也曷证哉证于其夫之状证于其子之言证于其乡人之所传其贤者也孺人之夫为封监察御史凌公石岩讳云者也石岩之状谓孺人为通怀逺将军之曾孙女茂年十八而来归姑舅爱之族党称之乡闾则之不悉数其行则贤可知矣子佥宪相与同年贤也地官员外郎楷又贤也孺人之慈训存焉相尝为予言孺人之贤十余年矣与今石岩之状同也吾乡之士逰业于通者以十数称通之巨族以凌氏为最凌氏之贤以石岩为最则因及于孺人之内助其所称举与今之状又同也夫夫或溺誉焉子或溢美焉吾乡人之言不要而实契斯又何疑矣孺人之生以正统丁夘十二月九日卒于正徳癸酉十一月九日夀盖六十七男四长即相次棋早卒次即楷次栻女二孙男八女三曾孙男一女一相将以乙亥正月内丙寅附孺人于祖茔之左而格于其次廼以石岩之状来请铭且问合非古也周公以来未之有改也先孺人附于祖茔之左昭也家君百嵗后将合焉左则疑于阳虚右则疑于隂若之何则可予曰附也则祖为之尊左阳右隂也阳兼隂而主变者也隂从阳而主常者也阳在左则居左而在右则居右隂在左则从左而在右则从右其虚右而从左乎于是孺人之虚右而从左铭曰孺人之贤予岂究知知子若夫乡议是符如彼作室则观其隅彼昏懵懵谓予尽诬狼山之西祖茔是依左藏右虚孺人之居
　　文橘庵墓志【乙亥】
　　髙吾之丘兮胡然其岿岿兮乡人所培兮髙吾之木兮胡然其赜赜兮乡人所植兮髙吾之行兮胡然其砥砥兮乡人所履兮阳明子曰呜呼兹橘庵文子之墓耶冀元亨曰昔阳眀子自贵移庐陵道出辰常间遇文子于武陵溪上与之语三夕而不辍旬有五日而未能去门人问曰夫子何意之深耶阳明子曰人也朴而理直而虚笃学审问比耄而不衰吾闻其莅官矣执而恕惠而节其张叔之俦欤吾闻其居乡矣励行饬已不言而俗化其太丘之俦欤呜呼于今时为难得也矣别以其墓铭属阳明子心许之而不诺门人曰文子之是请也殆犹未逹欤阳明子曰逹也曰逹何以不诺也曰古之者不封不树铭非古也后世则有铭旣而后具豫不可也曰然则恶在其为逹矣曰死生之变大而若人昼夜视之不以讳非逹欤盖晋之末有陶潜者尝自志其墓文子既殁其子棐棠东集栻之髙吾之原阳明子乃掇其所状而为之铭文子名澍字汝霖号橘庵举进士歴官刑部郎中出为重庆守已而忤时贵改思州遂谢病去文子之先为南昌人曾祖均玉始避地桃源门人有闵廷圭者为之行状甚悉
　　登仕郎马文重墓志铭【丙子】
　　沛汉台里有马翁者长身而多知渉书史少喜谈兵交四方之贤指画山川道里弛张阖辟自谓功业可掉臂取尝登芒砀山左右眺望嘻吁慷慨时人莫测也中年从县司辟为掾已得选忽不惬复遂弃去授登仕郎归与家人力耕致饶富辄以散其族党乡邻死恤孤赈水旱修桥梁惟恐有间既老乃益循饬邑人望而尊之以为大賔焉年八十六正徳丙子四月三日无疾而卒长子思仁时为鸿胪司仪署丞勤而有礼予旣素爱之至是闻父防恸毁几絶以状来请予铭又哀而力遂不能辞按状翁名珎字文重父某祖某曾祖某皆有隐徳子男若干人女若干人以是年某月某日祖茔之侧为之铭曰丰沛之间自昔多魁若汉之萧曹使不遇髙祖乘风云之防固将老终其身于刀笔之间世之怀竒不偶无以自见于时名湮没而不著者何可胜数若翁者亦其人非耶然考其为迹亦异矣呜呼千里之足困于伏枥连城之珎或混瓦砾不琢其章于璧何伤不驾以骧奚损于良呜呼马翁兹焉允臧
　　明封刑部主事浩斋陆君墓碑志【丙子】
　　封君之也子澄毁甚失明病不能事事以问于阳明子曰吾湖俗之也咸竭资以盛賔主至于毁家不则以为俭其亲也不肖孤则何费之敢靳大惧疾之不任遂底于颠殒以重其不孝敢请已之如何阳明子曰不亦善乎棺椁衣衾之得为也者君子不以俭其亲徇湖俗之所尚是以其亲遂非而导侈也又况以殆其遗体乎吾子已之旣而以礼告人岂有非之者将湖俗之变必自吾子始矣一举而三善吾子其已之旣而复以志墓之文请阳眀子辞之不得则谓之曰志墓非古也古之者不封不树孔子之其亲也自以为东西南北之人不可以无识也而封之崇四尺其于季札之则为之识曰有吴延陵季子之墓后之志者若是焉可矣而内以诬其亲外以诬于人是故君子耻之吾子志于贤圣之学茍卒为贤圣之归是使其亲为贤圣者之父也志孰大焉吾子曷已之封君之存也尝以其田二顷给吾党之贫者以资学是于斯文为有襄也而又重以吾子之好无已则如夫子之于札也乎因为之题其识墓之石曰皇明封刑部主事浩斋陆君之墓而书其事于石之隂君讳璩字文华湖之归安人墓在樊泽子澄举进士方为刑部员外郎澄之兄曰津
　　諡襄惠两峰洪公墓志铭
　　特进光禄大夫柱国太子太保刑部尚书兼都察院左都御史致仕洪公以嘉靖二年四月十九日薨时年八十有一矣讣闻天子遣官九谕祭锡諡襄惠赐钱塘东穆坞之原其嗣子澄将以明年乙酉月日举事以币以状来请铭维洪氏世显于鄱阳自宋太师忠宣公皓始赐第于钱塘西湖之葛岭三子景伯景严景卢皆以名徳相承遂为钱塘望族八世祖讳其二仕宋为浙东安抚使元兴避地上虞曾祖讳荣甫祖讳有恒迨皇朝建国廼复还家钱塘有恒初名洪武昌忌者上书言其名犯年号髙皇帝亲录之曰此朕兴之兆耳御书有恒易之父讳薪徽州街口批验所大使自曾祖以下皆以公贵赠太子太保刑部尚书妣皆赠一品夫人公讳钟字宣之自防岐嶷不凡成化戊子年二十六以易经领乡荐乙未举进士授官刑部主事谙习宪典时相继为大司防者皆耆徳宿望咸器重礼信之委总诸司章奏疑议大狱取裁于公声闻骤起庚子陞员外郎仍领诸司事癸夘丁内囏丙午起复陞郎中寻虑囚山西乙巳江西福建流贼甫定公承命往审处之归言福建之武平上杭清流永定江西之安逺龙南广东之程乡皆流移混杂习于鬭争以武力相尚是以易哄而乱譬若羣豺虎而激怒之欲其无相攫噬难矣宜及其平时令有司多立社学以训诲其子弟销其兵器易之以诗书礼让庶几濳化其奸宄时以为知本之论治己酉陞江西按察副使癸丑陞四川按察使所在发奸擿伏无所挠避而听决如流庭无宿讼由是横豪屏息自土官宣慰使皆懔懔奉约束安氏世有马湖恃力骄僭为地方患公从容画防去之请吏于朝遂以帖定丙辰入觐陞江西右布政使丁巳转福建左布政使著绩两省戊午陞都察院右副都御史廵抚顺天等府兼整饬蓟州诸边备时朶顔势日猖獗公以边备积弛乃建议增筑边墙自山海闗界岭口西北至宻云古北口黄花镇直抵居庸延亘千余里缮复城堡三百七十悉城沿边诸县官无浪费而民不知劳自是缓急有頼又奏减防秋官兵六千人嵗省挽输犒赏之费以数万创建浮桥于通州以利病渉毁永平陶窰以息军民横役之苦夺民产及牧圉草场之入于权贵者而悉还之逺近大悦名称借甚然权贵人之扼势失利者数短公于上遂改云南廵抚再改贵州顷之召还督理漕运兼廵抚鳯阳诸处正徳丁卯陞右都御史仍董漕政戊辰命掌南京都察院事寻陞南京刑部尚书己巳改北京工部复改刑部兼都察院左都御史加太子少保赐玉带庚午特命出总川陜湖河四省军务时沔阳洞庭水冦丘仁杨清等攻掠城邑其锋甚鋭官军屡失利公至以计擒灭之蓝五起蜀与鄢老人等聚众徃来冦暴川陜间逺近骚动公渉歴险阻深入贼巢运谋设竒躬冒矢石前后斩获招降以十数万擒其渠酋二十八人露布以闻土官杨友杨爱相仇激为变众至三万余流刼重庆保寕诸州县公随调兵剿平之复其故业朝廷七降勅奨励赐白金麒麟服进太子太保公辞不获则引年恳疏乞归章七上始允之圣谕优奨赐驰驿还仍进光禄大夫录其孙一人入胄监公旣归筑两峰书院于西湖之上自号两峰居士日与朋旧徜徉诗酒以为乐如是者十有一年嘉靖改元之壬午朝廷念公夀耉诏进公阶特进光禄大夫柱国赐纁羊酒遣有司劳问士夫之议者咸以公先朝之老抱负经济年虽若迈而精力未衰优之廊庙足倚以为重思复起公于家而公已不可作矣公元娶郑氏累赠一品夫人继周氏徐氏又继魏氏南京吏部尚书文靖公之孙女卒赠一品夫人二子魏出长澄乡进士才识英敏方向于用次涛廕授南京都察院都事先卒女二侧出长适漕运叅将张奎次适国子生李綦孙男四楩楠桥檀女七墓合魏夫人之兆铭曰桓桓襄惠嶷然人杰自其始仕声闻已掲于臬于藩益以骞畧于西陲寔屏寔垣旣荒南服圻漕是督亟命于南亟召于北司空司冦邦宪是肃帝曰司冦尔总予师冦贼奸宄维尔予治旣搜旣遏豕毙狐逸暨其成功卒以老乞天子曰俞可长尔劬西湖之湄徉徉于于圣化维新聿怀旧臣公已不作维时之屯天子曰咨諡锡有隮哀荣终始其畴则如穆坞之原有郁其阡诗此贞石垂千万年
　　墓表
　　赠翰林院编修湛公墓表【壬申】
　　呜呼圣学晦而中行之士鲜矣世方弇阿为工方特为厉纷纵倒置孰定是非之归哉盖公冶长在缧絏之中仲尼明非其罪匡章通国称不孝孟子辩之夫然后在所礼貌焉刚狷振砺之士独行违俗为世所媢嫉卒以倾废踣堕又凂以非其罪者可胜道哉予读怡庵志而悲之怡庵湛公英者广之增城人介直方严刻行砥俗乡之善良咸服信取则倚以扶弱御侮然不辞色少贷人面斥人过恶至无所容狡狯之徒动见矫拂嫉视如讐聚谋必覆公于恶毋使抗吾为公直行其心不顾竟为所搆诬愤发病以死公旣死其徒恶益行乡之人遂皆谓湛公行义顾报戾其施而恶者自若吾侪何以善为后十余年为奸者贯盈翦灭浸尽而公子若水求濓洛之学为世名儒举进士官国史编修推原寻绎公徳益用表着朝廷赠官如子日显赫竦耀乡人相与追嗟慕叹为善之报何如向特未定耳呜呼古有狷介特行之士直志犯众恶之死靡悔湛公殆其人非耶向使得志立朝当大节其肯俛首为奸人仆役呴濡喘息以蕲缓须臾死其不能矣夫脂韦佞恱亦何能缓急有毫毛之頼为国者当何取哉予悲斯人之不遇而因重有所感也昔者君子显微阐幽以明世警瞆信暴者无庸扬矣彼忞然就抑防溷垢而弗雪其可以无表而出之
　　节庵方公墓表【乙酉】
　　苏之昆山有节庵方翁麟者始为士业举子已而弃去从其妻家朱氏居朱故业商其友曰子乃去士而从商乎翁笑曰子乌知士之不为商而商之不为士乎其妻家劝之从事遂为郡从事其友曰子又去士而从从事乎翁笑曰子又乌知士之不为从事而从事之不为士乎居乆之叹曰吾愤世之碌碌者刀锥利禄而屑为此以矫俗振頺乃今果不能为益也又复弃去会嵗歉尽出其所有以赈饥乏朝廷义其所为荣之冠服后复进授建寜州吏目翁视之萧然若无与与其配朱竭力农耕植其家以士业授二子鹏凤皆举进士歴官方面翁旣老日与其乡士为诗酒防乡人多能道其平生皆磊落可异顾太史九和云吾尝见翁与其二子书亹亹皆忠孝节义之言出于流俗类古之知道者阳明子曰古者四民异业而同道其尽心焉一也士以修治农以具养工以利器商以通货各就其资之所近力之所及者而业焉以求尽其心其归要在于有益于生人之道则一而已士农以其尽心于修治具养者而利器通货犹其士与农也工商以其尽心于利器通货者而修治具养犹其工与商也故曰四民异业而同道盖昔舜叙九官首稷而次契垂工益虞先于夔龙商周之代伊尹耕于莘野傅説板筑于岩胶鬲举于鱼盐吕望钓于磻渭百里奚处于市孔子为乘田委吏其诸仪封晨门荷蒉斵轮之徒皆古之仁圣英贤髙洁不羣之士书传所称可考而信也自王道熄而学术乖人失其心交骛于利以相驱轶于是始有歆士而卑农荣宦游而耻工贾夷考其实射时防利有甚焉特异其名耳极其所趋驾浮辞诡辨以诬世惑众比之具养器货之益罪浮而实反不逮吾观方翁士商从事之喻隐然有当于古四民之义若有激而云者呜呼斯义之亡也乆矣翁殆有所闻欤抑其天质之美而黙有契也吾于是而重有所感焉吾尝获交于翁二子皆颍然敦古道敏志于学其居官临民务在济世及物求尽其心吾以是得其源流故为之论著之云耳翁旣殁于邑西马鞍山之麓配朱孺人有贤行合焉乡人为表其墓曰明赠礼部主事节庵方公之墓呜呼若公者其亦可表也矣
　　墓碑
　　湛贤母陈太孺人墓碑【甲戌】
　　湛子之母卒于京师葬于增城阳明子迎而吊诸龙江之浒已湛子泣曰若水之辱于吾子盖人莫不闻吾母殁而子无一言人将以病子阳明子曰名者为之铭矣表者为之表矣某何言虽然良亦无以纾吾情吾闻太孺人之生七十有九其在孀居者余四十年端靖严洁如一日旣老虽其至亲卑幼之请谒见之未尝逾阈也不亦贞乎绩麻舂粱教其子以显尝使从白沙之门曰寜学圣人而未至也不亦知乎恤其庶姑与其庶叔化厉为顺抚孤与女爱不违训不亦慈乎已膺封锡禄养备至而缟衣防食不改其初不亦俭乎贞知慈俭老而弥坚不亦贤乎请着其石曰湛贤母之墓湛子拜泣而受之既行人曰湛母之贤信矣若湛子之贤则吾犹有疑焉湛子始以其母之老不试者十有三年是也复出而取上第为美官则何居毋亦老矣又去其乡而迎养旣归复往卒于旅则何居阳明子曰是乌足以疑湛子矣夫湛子纯孝人也事亲以老于畎畆其志也其出而仕母命之也其迎之也母欲之也既归而复往母泣而强之也是能无从乎无大拂于义将东西南北之惟命彼湛子者亦岂以人之誉毁于外者以易其爱亲之诚乎曰湛子而是则湛母非欤曰乌足以非湛母矣夫湛父之早世也属其子曰必以显吾世故命之出者行其夫之志也就之养者安其子之心也强之往者勉其子之忠以卒其夫之愿也昔者孟母断机以励其子盖不归者几年君子不以孟子为失养孟母为非训今湛母之心亦若此而湛子又未尝违乎养也故湛母贤母也湛子孝子也然犹不免于世惑吾虽欲无言也可得乎
　　程守夫墓碑【甲申】
　　吾友程守夫以治丁巳之春卒于京去今嘉靖甲申二十有八年矣呜呼朋友之墓有宿草则勿哭而吾于君尚不能无澘然也君之父味道公与家君为同年进士相知甚厚故吾与君有通家之谊治壬子又同举于乡已而又同卒业于北雍宻迩居者四年有余凡风雪之晨花月之夕山水郊园之游无不与共盖为时甚乆而为迹甚宻也而未尝见君有愤词忤色情日益笃礼日以恭其在家庭雍雍于于内外无间交海内之士无贵贱少长咸敬而爱之虽粗鄙暴悍遇君未有不薫然而心醉者当是时予方驰骛于举业词章以相矜髙为事虽知爱重君而尚未知其天资之难得也其后君既殁予亦入仕往往以粗浮之气得罪于人稍知创艾始思君为不可及寻谪贵阳独居幽寂穷苦之乡困心衡虑乃从事于性情之学方自苦其胜心之难克而客气之易动又见夫世之学者率多媢嫉险隘不能去其有我之私以共明天下之学成天下之务皆起于胜心客气之为患也于是愈益思君之美质盖天然近道者惜乎当时莫有以圣贤之学启之有启之者其油然顺道将如决水之赴壑矣呜呼惜哉乃今稍见端绪有足以启君者而君已不可作也已君之子国子生烓致君临殁之言欲予与林君利瞻为之表志林君既为之表而君之已乆志已无所及则为书其墓之碑聊以识吾之哀思夫君者不徒嬉游征逐之好而已君讳文楷世居严之淳安其详已具于墓表
　　传
　　太傅王文恪公传【丁亥】
　　公讳鏊字济之王氏其先自汴扈宋南渡讳百八者始居吴之洞庭山曾祖伯英祖惟道考光化知县朝用皆赠光禄大夫柱国少傅兼太子太傅戸部尚书武英殿大学士妣三代皆一品夫人公自幼颖悟不凡十六随父读书太学太学诸生争传诵其文一时先逹名流咸屈年行求为友侍郎叶文荘提学御史陈士贤咸有重望于时见而竒之曰天下士于是名声动逺迩成化甲午应天乡试第一主司异其文曰苏子瞻之流也录其论策不易一字乙未防试复第一入奉廷对众望翕然执政忌其文乃置一甲第三时论以为屈授翰林编修闭门力学避逺权势若将凂焉九载陞侍讲宪庙实录成陞右谕徳寻荐为侍讲学士兼日讲官每进讲至天理人欲之辨君子小人之用舍必反覆规谕务尽启沃方春上游后苑左右谏不听公讲文王不敢盘于游田上为罢游讲罢常召所幸广戒之曰今日讲官所指殆为若等好为之时东宫将出阁大臣请选正人以端国本首荐用公以本官兼谕徳寻陞少詹事兼侍讲学士旣而吏部阙侍郎又遂以为吏部时北敌入冦公上筹边八事虽忤权幸而卒多施行公辅之望日隆于是灾异内阁谢公引咎求退遂举公以自代武宗在亮闇内侍八人荒游乱政台谏交章中外汹汹公协韩司徒率文武大臣伏阁以请上大震怒有防召公等至左顺门中官传谕甚厉众相视莫敢发言公曰八人不去乱本不除天下何由而治议论侃侃韩亦危言继之中官语塞一时国论倚以为重然自是八人者竟分布要路瑾入柄司礼而韩公遂逐内阁刘谢二公亦去矣诏补内阁缺瑾意欲引冡宰焦众议推公瑾虽中忌而外难公论遂与焦俱入阁瑾方威钳士类按索微瑕辄枷械之几死者累累公亟言于瑾曰士大夫可杀不可辱今既辱之又杀之吾尚何顔于此由是类从寛释瑾衔韩不已必欲置之死无敢言者又欲以他事中内阁刘谢二公前后力救之乃皆得免大司马华容刘公以瑾旧怨逮至京将坐以激变土官岑氏罪死公曰岑氏未叛何名为激变乎刘得减死或恶石淙杨公于瑾谓其筑边太费屡以为言公曰杨有髙才重望为国修边乃可以功为罪乎瑾议焚废后吴氏之防以灭迹曰不可以成服公曰服可以不成不可以茍景泰汪妃薨疑其礼公曰妃废不以罪宜复其故号以妃祭以后皆从之当是时瑾权倾中外虽意不在公然见公开诚与言初亦间听及焦専事媕阿议弥不协而瑾骄悖日甚毒流缙绅公遏之不能得居常戚然瑾曰王先生居髙位何自苦乃尔耶公日求去瑾意愈咈众虞祸且不测公曰吾义当去不去乃祸耳瑾使伺公无所得且闻交贽亦絶乃笑曰过矣于是恳防三上许之赐玺书乗传嵗夫月米以归时方危公之求去咸以为异数云公旣归吴屏谢纷嚣翛然山水之间究心理性尚友千古至其与人清而不絶于俗和而不淆于时无贵贱少长咸敬慕悦服有所兴起平生嗜欲澹然吴中士夫所好尚珎赏观逰之具一无所入惟喜文辞翰墨之事至是亦皆脱落雕绘出之自然中年尝作明理克已二箴以进徳砥行及充养旣久晩益纯眀凡有著述必有所发其论性善云欲知性之善乎盍返而内观乎寂然不动之中而有至虚至灵者存焉湛兮其非有也窅兮其非无也不堕于中边不离于声臭当是时也善且未形而恶有所谓恶者哉恶有所谓善恶混者哉恶有所谓三品者哉性其犹鉴乎鉴者善应而不留物来则应物去则空鉴何有焉性惟虚也惟灵也恶安从生其生于蔽乎气质者性之所寓也亦性之所由蔽也气质异而性随之譬之珠焉防于澄渊则明防于浊水则昏防于汚秽则秽澄渊上智也浊水凡庶也汚秽下愚也天地间腷塞充满皆气也气之灵皆性也人得气以生而灵随之譬之月在天物各随其分而受之江湖淮海此月也池沼此月也沟渠此月也坑堑亦此月也岂必物物而授之心者月之魄也性者月之光也情者光之发于物者也其所论造后儒多未之及居闲十余年海内士夫交章论荐不辍及今上即位始遣官优礼嵗时存问将复起公而公己殁时嘉靖三年三月十一日夀七十五矣赠太傅諡文恪祭有加礼四子延喆中书舍人延素南京中军都督府都事延陵郡学生延昭尚幼皆彬彬世其家史臣曰世所谓完人若震泽先生王公者非耶内裕伦常无俯仰之憾外际明良极禄位声光之显自为童子至于耋自庙朝下逮闾巷至于偏隅或师其文学或慕其节行或仰其徳业随所见异其称莫或有瑕疵之者所谓夀冨康寜攸好徳而考终命公殆无媿尔矣无锡邵尚书国贤与公婿徐学士子容皆文名冠一时其称公之文规模昌黎以及秦汉纯而不流于弱竒而不渉于怪雄伟俊洁体裁截然振起一代之衰得法于孟子论辩多古人未发诗萧散清逸有王岑风格书法清劲自成得晋唐笔意天下皆以为知言阳明子曰王公所深造世或未之能尽也然而言之亦难矣着其性善之説以微见其槩使后世之求公者以是观之碑
　　平茶寮碑【丁丑】
　　正徳丁丑猺冦大起江广湖郴之家骚然且三四年矣于是三省奉命会征乃十月辛亥予督江西之兵自南康入甲寅破横水左溪诸巢贼败奔庚申复连战奔桶冈十一月癸酉攻桶冈大战西山界甲戌又战贼大溃丁亥尽殪之凡破巢八十有四擒斩三千余俘三千六百有竒释其胁从千有余众归流亡使复业度地居民凿山开道以夷险阻辛丑师旋于乎兵惟凶噐不得已而后用刻茶寮之石匪以羙成重举事也提督军务都御史王某书
　　平浰头碑【丁丑】
　　四省之冦惟浰尤黠拟官僣号潜图孔烝正徳丁丑冬輋猺旣殄益机险阱毒以虞王师我乃休士归农戊寅正月癸卯计擒其魁遂进兵击其懈丁未破三浰乘胜追北大小三十余战灭巢三十有八俘斩三千余三月丁未囬军壶浆迎道耕夫遍野父老咸懽农器不陈于今五年复我常业还我室庐伊谁之力赫赫皇威匪威曷慿爰伐山石用纪厥成提督军务都御史王某书
　　田州立碑【丙戌】
　　嘉靖丙戌夏官兵伐田随与思恩之人相比复煽集军四省汹汹连年于时皇帝忧悯元元容有无辜而死者乎廼命新建伯王守仁曷徃视师其以徳绥勿以兵防班师撤旅信义大宣诸夷感慕旬日之间自缚来归者七万一千悉放之还农两省以安昔有苖徂征七旬来格今未朞月而蛮夷率服绥之斯来速于邮传舞干之化何以加焉爰告思田毋忘帝徳爰勒山石昭此赫赫文武圣神率土之濵凡有血气莫不尊亲
　　田州石刻
　　田石平田州寜【民謡如此】田水萦田山迎【府治新向】千万世巩皇明嘉靖嵗戊子春新建伯王守仁勒此石告后人賛
　　陈直夫南宫像賛
　　夫子称史鱼曰直哉邦有道如矢邦无道如矢谓祝鮀宋朝曰非斯人难免乎今之世矣予尝三复而悲之直道之难行而谄谀之易合也岂一日哉鱼之直信乎后世其在当时不若朝与鮀之易容也悲夫吾越直夫陈先生严毅端洁其正言直气放荡佞谀之士嫉视若讐彼寜无知之卒于已非便也故先生举进士不乆辄致仕而归屡荐复起又不乆辄退以是也哉然天下之言直者必先生与焉始予拜先生于钱清江上欢然甚得先生奚取于予殆空谷之足音也世日趋于下先生而在虽执鞭之事吾亦为之今旣没矣其子子钦以先生南宫图像请识一言先生常尘视轩冕岂一第之为荣闻之子钦盖初第时有以相遗者受而存之先生没子钦始装潢将藏诸庙则又为子者宜尔也诗曰有服襜襜有冠翼翼在彼周行其容孔式秉笏端弁中温且栗旣醉以酒旣饱以徳彼何人斯邦之司直邦之司直宜公宜孤旣来既徂为冠为模孰乆其道众听且孚如江如河其趋弥污邦之司直今也则亡
　　箴
　　三箴
　　呜呼小子曾不知警尧讵未圣犹日兢兢旣坠于渊犹恬履薄旣折尔股犹迈奔蹶人之防顽则畴与汝不见壅肿砭廼斯愈不见痿痹剂廼斯起人之毁诟皆汝砭剂汝曾不知反以为怒匪怒伊色亦反其语汝之防顽则畴之比呜呼小子告尔不一旣四十有五而曾是不忆
  </div>
  <div class="pagination">
   <a href="王文成全书_page29.html">
    上一页
   </a>
   <span>
    ...
   </span>
   <a href="王文成全书_page25.html">
    25
   </a>
   <a href="王文成全书_page26.html">
    26
   </a>
   <a href="王文成全书_page27.html">
    27
   </a>
   <a href="王文成全书_page28.html">
    28
   </a>
   <a href="王文成全书_page29.html">
    29
   </a>
   <span class="current-page">
    30
   </span>
   <a href="王文成全书_page31.html">
    31
   </a>
   <a href="王文成全书_page32.html">
    32
   </a>
   <a href="王文成全书_page33.html">
    33
   </a>
   <a href="王文成全书_page34.html">
    34
   </a>
   <a href="王文成全书_page35.html">
    35
   </a>
   <span>
    ...
   </span>
   <a href="王文成全书_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
