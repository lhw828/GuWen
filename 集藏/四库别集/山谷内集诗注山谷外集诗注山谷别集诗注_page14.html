<!DOCTYPE html>
<html>
<head>
    <meta charset="UTF-8">
    <title>山谷内集诗注山谷外集诗注山谷别集诗注 - 第 14 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集诗注山谷外集诗注山谷别集诗注 - 第 14 页/共 39 页</h1>
    <div class="content">　　事随世滔滔心欲自得得【鲁论曰滔滔者天下皆是也注云滔滔周流之貌孟子曰君子深造之以道欲其自得之也庄子曰吾所谓聪者非谓其闻彼也自闻而已矣吾所谓明者非谓其见彼也自见而已矣夫不自见而见彼不自得而得彼者是得人之得而不自得其得者也】杨君为己学度越流辈百【鲁论曰古之学者为己退之与崔羣书曰况足下度越此等百千辈按汉书扬雄传日必度越诸子矣老杜诗清峻流辈百】坐扪故衣虱垢袜春汗黑【晋书前秦载记王猛诣桓温面谈当世之事扪虱而言旁若无人老杜诗垢腻脚不袜摭言高逢休书云顾云树将一尺三寸汗脚踏他烧残龙尾道尝闻长老云山谷此句盖讥明叔垢汗不濯足】睥睨纨袴儿可饮三斗墨【汉书灌夫传注曰辟睨旁视也班固叙传曰班伯在于绮纨袜之间非其好也通典日北齐策秀才书有滥劣者饮墨水一升此云三斗葢甚言之犹唐诗谓寕食三斗葱寕食三斗艾尔】清静草学西京有子云【汉书扬雄传解嘲曰爰清爰静游神之廷惟寂惟寞守徳之宅草见前注】太尉死宗社太鸟泣其坟【后汉杨震传为樊丰等所谮防收震太尉印绶遣归本郡行至城西慷慨谓诸子曰疾奸臣狡猾而不能诛恶嬖女倾乱而不能禁何面目复见日月遂饮酖而卒先十余日有大鸟髙丈余集震丧前俯仰悲鸣泪下霑地葬毕乃飞去】寂寞向千载风流被仍昆【尔雅曰来孙之子为罤孙罤孙之子为仍孙】富贵何足道圣处要策勲【退之诗屈原离骚二十五不肯哺啜糟与醨惜哉此子巧言语不到圣处寕非痴左传曰反行饮至舍爵策勲焉礼也注云书勲劳于册言速纪有功也】
　　桑舆金石交既别十日子舆裹饭来一笑相告语【庄子日子舆与子桑友淋雨十日子舆裹饭而往食之至子桑之门则若歌若哭子舆入日子之歌诗何故若是曰吾思夫使我至此极者而弗得也汉书韩信传武渉曰足下自以为与汉王为金石交注云取其坚固】扬子困箪瓢诸公不能举【箪瓢见鲁论又臧文仲知桞下惠之贤而不与立注谓知贤而不能举按孟子曰悦贤不能举】傥可从我归沙头驻鸣艣【用乘桴之意明叔家真本作沙头其家云山谷元约明叔同住荆南之沙头故云尔今本作江头非是韵书云艣所以进舟也】山围少天日狐鬼能作妖睒闪载一车猎人用鸣枭【刘禹锡诗山围故国周遭在杜牧阿房宫赋覆压三百余里隔离天日説文曰狐妖兽鬼所乘退之诗狐鸣枭噪争署置跳狼睒闪相妩媚易睽卦曰见豕负涂载鬼一车枭亦妖鸟猎狐者当用鹰隼今乃用枭以言小知浅陋】小智窘流俗蹇浅不能超【庄子曰大智闲闲小智间间贾谊曰小智自私贱彼贵我孟子曰同乎俗流合乎污世庄子又曰敝精神于蹇浅世説注曰时谓王戎未能超俗也】安得万里沙晴天看射雕【史记汉武帝纪乃祷万里沙注曰沙径三百余里汉书李广传曰见匈奴三人与战广日是必射雕者也注云雕大鸷鸟故使善射者射之又北史斛律光传邢子髙曰此射雕手也此借用以言所见广远】
　　元之如砥柱大年若霜鹗【王禹偁字元之见前注杨亿字大年建安人年十一举神童事真宗为内翰立朝蹇谔刘禹锡诗世道剧頺波我心如砥柱山谷为杨明叔书魏郑公砥柱铭尝引此语又有一跋遗王观复曰余观砥柱之峙中流阅頺波之东注有似乎君子士火夫立于世道之风波可以托六尺之孤寄百里之命不以千乘之利而夺其人节则可以不为此石羞矣按书禹贡注曰砥柱山名河水分流包山而过山见水中若柱然后汉孔融荐祢衡曰鸷鸟累百不如一鹗使衡立朝必有可观其语本出于史记赵简子朝野佥载苏味道髙爽张元一曰苏如九月得霜鹰】王杨立本朝与世作郛郭【孟子曰立乎人之本朝法言曰虐政虐世然后知圣人之为郛郭此借用言其忠义为世大闲隐然如城郭也】观公有胆气自可继前作【退之送张道士诗曰臣有胆与气又云自笑平生夸胆气】丈夫存远大胸次要落落【左传曰君子务知远者大者庄子曰喜怒哀乐不入于胸次后汉耿弇传注曰落落犹疏阔也】
　　虚心观万物险易极变态【非笃实之士鲜不以夷险而易操虚心者观之真伪了然老子曰虚其心实其腹又曰万物并作吾以观其后系辞曰卦有小大辞有险易变态见前注】皮毛剥落尽惟有真实在【马祖问药山子近日见处作麽生药云皮肤脱落尽惟有一真实按涅槃经云如大村外有娑罗林中有一树先林而生足一百年是时林主灌之以水随时修治其树陈朽皮肤枝叶悉皆脱落惟真实在山谷与王子飞书亦云老来枝叶皮肤枯朽剥落惟有心如铁石益厌俗文密而意疎也】侍中乃珥貂御史则冠豸【应劭汉官仪云侍中冠武弁大冠加金珰附蝉为文貂尾为饰谓之貂蝉选诗云七叶珥汉貂胡广汉官仪云御史四人持书皆法冠一名柱后一名獬豸冠】照影或可羞短蓑钓寒濑【不称其服则顾影自羞寕蓑笠而无愧也退之诗峩峩进贤冠耿耿水苍佩服章岂不好不与徳相对顾影听其声頳顔汗渐背太白诗三事或可羞匈奴哂千秋严陵瀬见前注】私柏生涧壑坐阅草木秋【选诗曰郁郁涧底私礼记季秋之月草木黄落】金石在波中仰看万物流【金石见前注】抗脏自抗脏伊优自伊优【后汉赵壹歌曰伊优北堂上抗脏倚门邉注云伊优屈曲佞媚之貌抗脏髙亢婞直之貎言佞媚者见亲婞直者见弃】但观百嵗后传者非公候【夷齐景公是也】
　　老作同安守蹇足信所便【同安郡即舒州山谷以足疾故便于外郡有辞免吏部员外郎状曰重以累年脚疾拜起艰难全不堪事文选谢宣远诗四逹虽平直蹇歩愧无良李善注引左传曰孟絷之足不良于行又谢灵运诗曰拙疾相倚薄还得静者便老杜诗遭乱到蜀江卧疴遣所便】胸中无水镜敢当吏部铨【东坡诗道人胷中水镜清按蜀志厐绕传注司马徳操为水镜晋书乐广传衞瓘曰此人之水镜也见之莹然唐书百官志曰吏部尚书以三铨之法官天下之材时山谷以疾辞吏部郎之召】恨此虚名在未脱世紏纒【文选古诗曰虚名复何益贾谊鵩赋曰祸之与福何异紏纒注云如紏绞绳索用附会也纒索也音墨此云紏纒特用其意耳】梦作白鸥去江南水如天【庄子曰且汝梦为鸟而厉乎天梦为鱼而没于渊南史梁忠烈世子方等传尝著论曰吾尝梦为鱼因化为鸟方其梦也何乐如之反其觉也何忧斯类桞子厚诗洞庭春尽水如天山谷旧有和谢师厚诗云梦作白鸥去江南水黏天又作演雅云江南春尽水如天中有白鸥间似我亦此意也】
　　次韵石七三六言七首
　　从来不似一物妄欲贯穿九流【传灯录南岳懐禅师传六祖曰什麽物恁麽来师曰说似一物卽不中后汉班彪传曰司马迁贯穿经传至广博也班固传曰博贯载籍九流百家之言无不穷究汉书艺文志曰诸子十家其可观者九家而已葢不数小説家也谓儒道隂阳法名墨纵横杂农凡九家谷梁序曰九流分而微言隐】骨硬非黄閤相眼青见白苹洲【骨硬谓如虞翻骨体不媚也退之诗岂是虞翻骨相屯王介甫松诗天骨老硬无皮肤卫宏汉仪丞相听事閤曰黄阁桞恽诗汀洲采白苹日落江南春桞子厚寄卢衡州诗非是白苹洲畔客还将远意问潇湘】
　　生涯一九节筇老境五十六翁不堪上补黼黻但可归教儿童【真诰曰杨羲梦蓬莱仙人拄赤九节校而视白龙元符三年山谷年五十六王羲之传犹欲教子孙以敦厚退让】
　　万里草荒先垄六年虫蠧羣经【桞子厚谪永州与许孟容书曰先墓在城南无异子弟为主惧便毁伤松柏刍牧不禁以成大戾家有赐书三千巻尚在善和里旧宅宅今已三易主存亡不可知者】老喜寛恩放去心似惊波不停【言归心如流也西京赋曰散似惊波刘禹锡诗流水淘沙不暂停前波未灭后波生】
　　为君试讲古学此事可牋天公君看花梢朝露何如松上霜风【鲁论曰学之不讲是吾忧也又曰古之学者为已苏子美爱爱歌曰此乐亦可牋天公牋天公见前注谓可质诸天地下两句言古学之有根本如经霜之松与浥露之花固自不同也谢灵运诗花上露犹】
　　幽州已投斧柯崇山更用忧何【言大姧已诛余党不足忧时宰相章惇安置潭州书曰流共工于幽州放驩兜于崇山又曰何忧乎驩兜按后汉冯勤传帝赐侯霸玺书曰崇山幽都何可偶黄钺一下无处所注云钺斧也所以戮人魏都赋曰萧斧戢柯以柙刃葢言不用也】且喜龚邹冠豸又闻张董上坡【实录元符三年三月龚夬为殿中侍御史邹浩为右正言四月张舜民为右谏议大夫董敦逸为左谏议大夫夬字彦和浩字志完舜民字耘叟皆着直声冠豸见前注李宗谔先公谈录云唐谏议大夫班在给舍上一迁为给事再迁为中书舍人有自他官为谏议者班给舍上故班中戏语曰饶他上坡却须下坡言迁给舍班复在下也】
　　看着庄周枯槁化为胡蝶翾轻人见穿花入桞谁知有体无情【此篇山谷自道老杜诗穿花蛱蝶深深见韵书云翩翾小飞也荀子曰喜则轻而翾庄子曰有人之形无人之情有人之形故羣于人无人之情故是非不得于身】
　　欲行水绕山围但闻鲲化鹏飞【上句言未即出蜀下句言迁除者众孟郊诗山水千万绕中有君子行刘禹锡诗山围故周遭在】女忧鬓髪尽白兄叹江船未归【山谷女嫁李徳素之子去华文伯时在淮南舒州兄谓元明退之书曰两鬓半白头髪五分亦白其一老杜诗独立见江船】
　　万州太守髙仲本宿约游岑公洞而夜雨连明戏作二首
　　肩舆欲到岑公洞正怯冲泥傍险行【老杜诗虚疑皓首冲泥怯】定是岑公閟清境春江一夜雨连明【桞子厚石潭记曰以其境过清不可乆居乃记之而去刘禹锡含辉洞述曰先是斯境翳于榛薄閟其清光有待而发】
　　蓬葱髙卧雨如绳恰似糟牀压酒声【老杜诗赖知禾黍已觉糟牀注】今日岑公不能饮吾侪闻健且频倾【乐天诗闻健偷闲且勤饮又云园林亦要闻闲置其义犹今人言闻早也】
　　万州下岩二首【并序】
　　万州之下岩唐末有刘道者定州无极人闻道于云居膺禅师为开岩第一祖法号道微自凿石龛曰死便藏龛中不用日时门人奉其命二百年矣来游者题诗不可胜读莫能起此开岩者故予作二篇表见之其一用杨子安韵共一用王定国韵
　　空岩静发钟磬响古木倒挂藤萝昬【老杜诗翠木苍藤日月昬】莫道苍崖锁灵骨时应持鉢到诸村【言至人隐显不可测传灯录渐原在石霜覔先师灵骨金刚经曰世尊食时着衣持鉢入舍衞大城乞食】
　　寺古松楠老岩虚塔庙开【法华经曰各起塔庙髙千由旬】僧缘蚕麦去官数茘支来【上句言僧徒趁熟乞食下句言寺有荔支为官所汉书昭帝纪诏曰徃年灾害多今年蚕麦伤】石室无心骨金铺称意苔【司马相如长门赋曰挤玉戸以撼金铺注云以金为门之铺首王介甫诗荷花称意红】若为刘道者拽得鼻头回【传灯录石巩禅师传一日在防作务次马祖问曰作什麽曰牧牛祖曰作麽生牧曰一回入草去便把鼻孔拽来祖曰子真牧牛师便休去山谷借用意谓山野残僧不遵轨辙安得道者复生鞭绳之也若为犹言如何古乐府隔谷歌曰食粮乏尽若为活】
　　又戏题下岩
　　往往携家来托宿裙参错佛衣巾未嫌满院油头臭蹋破苔钱最恼人【言儿女子混杂汚此净坊也庄子曰未觧裙文选谢灵运诗临圻阻参错东坡记□公诗云满院秋光浓欲滴老僧倚杖青松侧只怪髙声问不譍嗔余踏破苍苔色文选沈休文诗宾阶绿钱满客位紫苔生按崔豹古今注苔藓一名绿钱】
　　戏题巫山县用杜子美韵【老杜有巫山题壁诗卽此韵所谓卧病巴东久今年强作归是也】
　　巴俗深畱客吴侬但忆归直知难共语不是故相违【老杜诗翠栢深留景类篇曰侬我也吴语东坡乐府曰语音犹自带吴侬难其语谓夷俗之陋老杜亦有防州戏作云异俗可吁怪斯人难并居鲁论曰互乡难与言老杜诗杖藜妨跃马不是故离羣又诗请公临深莫相违按左传曰非相违也而相从也按巫山石刻巴俗深留客作殊亲我吴侬但忆归但作暂字】东县闻铜臭江陵换祫衣【旧见山谷跋云铜臭乃退之照壁喜见蝎之意葢过巫山用铜钱也按巫山江上有二石俗谓之铜钱鐡钱堆盖与归州巴东县相接荆防自此分界后汉崔寔传曰从见烈入钱五百万得为司徒其子钩曰论者嫌其铜臭江陵即荆南山谷度至此时已初夏矣潘岳秋兴赋曰借莞蒻御祫衣注云祫衣无絮也音古洽反】丁宁巫峡雨慎莫暗朝晖【汉书谷永传注云丁宁谓再三告示巫峡雨见前注老社诗久雨巫山暗朝晖谓神女宋玉神女赋曰其始来也耀乎若白日初出照屋梁文选日出东南隅行曰扶桑升朝晖】
　　和王观复洪驹父谒陈无已长句【王蕃字观复沂公之裔官阆中时多以书从山谷问学至是自京师来会山谷于荆州洪刍字驹父山谷之甥也陈无已元符三年冬为秘书正字】
　　陈君今古焉不学清渭无心映泾浊【鲁论子贡曰夫子焉不学而亦何常师之有泾渭见前注退之诗清沟映污渠】汉官旧仪重九鼎集贤学士见一角【上句并见前注意谓无已有前辈典刑足为士林之重下句言无已人中之瑞世所罕有老杜诗集贤学士如堵墙观我落笔中书堂北史文苑传序曰学者如牛毛成者如麟角春秋感精符曰麟一角明海内共一主也】王侯文采似于搜洪甥人间汗血驹【并见前注】相将问道城南隅无屋正借船官居【老杜诗仙老暂相将庄子黄帝见广成子曰敢问至道之精南史张融传武帝问融住在何处答曰陆处无屋舟居无水后融从兄绪言融未有居止权牵小船于岸上住帝大笑汉书地理志京兆有船司空注曰本主船之官遂以为县世説陶公作荆州时敕船官悉录锯木屑】有书万巻绕四壁樵蘓不爨谈至夕【文选应休琏书曰幸有远生时歩玉趾樵蘓不爨清谈而已谈至夕见前谈至暮注】主人自是文章伯邻里颇怪有此客【老杜诗海内文章伯湖邉意绪多晋书谢安传桓温问左右颇尝见我有如此客不】食贫各仕天一方佳人可思不可忘【诗曰三嵗食贫选诗曰各在天一方按汉书西域传乌孙公主歌曰吾家嫁我兮天一方世説谢太傅云安比见之乃不使人厌然出戸去不复使人思此反而用之诗曰有匪君子终不可谖兮注云谖忘也】河从天来砥柱立爱莫助之涕淋浪【言无已独立于頺波之间惜其不能助之也汉张骞寻河源与银河相连属故曰河从天来王介甫诗老工取河天上落砥柱见前注烝民诗曰维仲山甫举之爱莫助之楚词曰擥茹蕙以掩涕兮霑余襟之浪浪稽叔夜琴赋日纷淋浪以流离】
　　以古铜壸送王观复
　　随俗是泪没从公常紏纷【子虚赋曰交错紏纷】我观王隆化入莸不改薰【隆化南平军左传曰一薰一莸十年尚犹有臭注云薰香草莸臭草此引用言观复不为从俗及作吏所移】未见蛇起陆已看豹成文【隂符经曰龙蛇起陆豹成文见前注】爱君古人风古壶投赠君【魏志毛玠传太祖以素屏风素凭几赐玠曰君有古人之风故赐君古人之服】酌酒时在傍可用弭楚氛【楚氛喻俗恶之气左传曰楚氛甚恶周礼小祝弥烖兵注云弥读日敉敉安也按弭与弥同】问君何以报直谅与多闻【文选四愁诗曰美人赠我金错刀何以报之英琼瑶鲁论曰益者三友友直友谅友多闻】
　　病起荆江亭即事十首
　　翰墨场中老伏波【选诗云粲粲翰墨埸后汉刘尚击五溪蛮伏波将军马援年六十二据鞍顾盼以示可用乐天诗曰政事堂中真宰相制科场里旧将军桞子厚献农公诗锋摇翰墨场】菩提坊里病维摩【华岩经佛在菩提道场始成正觉湼槃经云造僧坊招提则生不动国维摩经曰毗耶离城中有长者名维摩诘其以方便现身有病两句皆山谷自道】近人积水无鸥鹭时有归牛浮鼻过【文选魏都赋曰囘渊漼积水深老杜诗年衰鸥鹭羣北梦琐言陈咏诗曰隔岸水牛浮鼻渡傍溪沙鸟防头行此本陋句一经妙手神彩顿异山谷此句当有所指或云运判陈举颇以为憾其后遂有宜州之行】
　　维摩老子五十七【山谷生于庆歴五年乙酉逮建中靖国元年辛巳五十有七】大圣天子初元年【退之序天子大圣是嵗正月徽考初改元建中靖国宋庠纪年通谱于汉文帝后元元年注曰班固追书后字以别初元老杜诗云扈跸上元初亦谓肃宗之初元年也】传闻有意用幽侧病着不能朝日邉【文选沈约思幸论曰明扬幽侧唯才是与注引尚书曰明明扬侧陋老杜诗朝觐从容问幽侧勿云江汉有垂纶又云明光起草人所羡肺病几时朝日邉日邉用幼童传中晋明帝语晋书亦载其事具前注山谷辞免吏部员外郎状曰臣到荆南即苦痈疽发于背胁今方少溃欲乞除臣江淮一合入差遣】
　　禁中夜半定天下【元符三年正月已卯哲庙上升黎明钦圣太后石徽考自端邸入立大防先定于禁中矣后汉安帝纪曰太后定防禁中其夜使邓隲迎帝苏子由作宣仁諡册文防自中定与天为谋大抵亦此类也】仁风义气彻脩门【后汉肃宗诏曰仁风翔于海表威霆行乎鬼区礼记乡饮酒曰此天地之义气也宋玉招魂曰魂兮归来八脩门些注脩门谓郢城门也按今江陵县故楚郢都之地山谷适寓此邦因以寄意迁客客皆得归无复屈原沈湘之叹也】十分整顿乾坤了【老杜洗兵马行整顿乾坤济时了】复辟归来道更尊【元符三年正月钦圣权同处分军国事七月归政下书曰皇帝圣智日跻万几益习况山陵营奉就绪引发有期或不知止则岂不蹈古人所戒而失复子明辟之义哉老子曰道之尊徳之贵莫之爵而常自然】
　　成王小心似文武【诗曰维此文王小心翼翼老杜洗兵马行成王功大心转小盖指唐之成王非周成王山谷此句语同而意异专以成周比徽庙也】周召何妨略不同【汉书孙寳传曰周公上圣召公大贤犹有不相説着于经典两不相损今每有一事羣臣同声得无非其美者】不须要出我门下实用人材即至公【意欲调停党人也韩退之作桞子厚志曰诸公贵人争欲令出我门下退之诗曰得就闲官即至公】
　　司马丞相昔登庸诏用元老超羣公【哲庙初温公以知陈州过阙拜门下侍郎遂为右仆射书曰畴咨若时登庸诗曰羣公先正】杨绾当朝天下喜【唐书肃宗相杨绾制下士相贺于朝】断碑零落卧秋风【温公在政府一年而薨归陜府夏县赐碑额曰清忠粹徳绍圣初以监察御史周秩言追所赠官及所赐神道碑额仍磨毁碑文事具实录】
　　死者已死黄雾中【绍圣窜谪诸人如吕大防刘挚梁焘范祖禹皆前死于瘴雾之乡矣老杜诗死者长已矣东汉马后传曰黄雾四塞】三事不数两苏公【防考初政相韩忠彦又相曽布于时苏东坡归自昌化子由归自循州诗曰三事大夫注谓三公】岂谓髙才难驾御空归万里白头翁【魏志刘表传注零陵先贤传曰周不疑有异才魏太祖心忌不疑欲除之文帝谏以为不可太祖曰此人非汝所能驾御也汉书车千秋传曰臣尝梦见一白头翁】
　　文章韩杜无遗恨【此篇属东坡杜牧之诗曰杜诗韩集愁来读似倩麻姑痒处谓子美退之也老杜诗毫髪无遗憾波澜独老成】草诏陆贽倾诸公【唐书陆贽为徳宗学士从狩奉天书诏日数百他学士笔阁不得下而贽沛然有余】玉堂端要真学士【一本作直学士】须得儋州秃鬓翁【昌化即汉儋耳郡唐尝立儋州东坡旧有诗曰张颠醉素两秃翁特用灌夫传中语耳东坡归自岭海鬓髪尽脱】
　　闭门觅句陈无已对客挥毫秦少游【二君实录也无已名师道少游名观老杜诗云覔句新知律又云挥毫落纸如云烟】正字不知温饱未西风吹泪古藤州【无已坐党废锢既而自棣学除秘书省正字少游自雷州贬所北归至藤州卒于光化亭上初少游梦中作长短句有醉卧古藤隂下之语殆若谶云后汉皇甫规传曰退不得温饱以全命】
　　张子耽酒语蹇吃闻道颍州又陈州【张文潜素嗜酒晚有末疾建中靖国元年除秘书少监兼史职以御史陈次升言其疾病出知扬州寻改陈州又改颍州老杜诗平生老耽酒世説载头责秦子羽云此数子者或蹇吃无宫商或尫陋希言语唐人薛能诗曰何处避烦忧徐州又许州】形模弥勒一布袋【文潜素肥晚益甚弥明聫句诗形模妇女笑传灯录明州布袋和尚形栽腲脮蹙额皤腹盖弥勒化身也】文字江河万古流【老杜诗云王杨卢骆当时体轻薄为文哂未休尔曹身与名俱灭不废江河万古流】
　　鲁中狂士邢尚书【吏部尚书邢恕也孟子曰孔子在陈何思鲁之狂士恕为人喜进取故云】本意扶日上天衢【王介甫作韩魏公挽诗曰亲扶日毂上天衢言援立英庙恕附离蔡确妄以防立之功自任诬谤宣仁太后起党锢祸至是以左正言陈瓘论列罢知荆南分司西京均州居住此意用取日虞渊洗光咸池】惇夫若在鑴此老不令平地生﨑岖【恕于无事中造出许事可谓平地生﨑岖矣恕之子居实字惇夫少有俊声知所慕向计其人必不防父于不义死时才二十七薛宣传曰故使掾平鑴令注谓琢凿也孟郊诗小人智虑险平地生太行文选张平子南都赋曰上平衍而旷荡下防笼而﨑岖李善注引广雅曰﨑岖倾侧也】
　　邹松滋寄苦竹泉橙麴莲子汤三首【邹永年字天锡其名姓见于山谷所作江陵承天院浮图记松滋县江陵府】
　　松滋县西竹林寺苦竹林中甘井泉巴人漫说虾蟇培试裹春芽来就煎【张又新水记曰扇子峡石中突而泄水独清冷石状如鲈头俗谓之虾蟆石其水煎茶为第一东坡诗忽忆寻蟆培方冬脱鹿裘】
　　天将金阙真黄色借与洞庭霜后橙【史记曰燕昭王使人求蓬莱方丈瀛洲此三山黄金白银为宫阙洞庭霜见前注老杜诗霜橙压香橘】松滋解作逡巡麴压倒江南好事僧【续仙传殷七七诗曰解醖逡巡酒能开顷刻花江南僧当是山谷自谓压倒见前注】
　　新收千百秋莲菂剥尽红衣捣玉霜【莲菂见前注唐人赵嘏诗曰红衣落尽渚莲愁裴铏传竒载樊夫人诗曰一饮琼浆百感生霜杵尽见云英黄庭内景经云子丹进馔肴正黄乃日琅膏及玉霜】不假参同成气味跳珠椀里绿荷香【后汉魏伯阳有周易参同契演丹经之奥防此借周言不杂以他物乐天诗露荷珠自倾风竹玉相忧晏元献公雨后诗曰裛泪疑疎槿跳珠乱碧荷】
　　次韵荅黄与迪
　　和氏有尺璧楚国无人知青山抱国器嵗月忽如遗但使玉非石果有遭逢时【韩非子曰楚人卞和得玉璞于楚山献厉王使玉人相之曰石也王以和为谩刖右足及武王即位又献之复相曰石也刖左足及文王即位和乃抱其璞而哭于楚山三日三夜泪尽继之以血王使玉人治之得寳玉焉名曰和氏之璧汉书韩安国传曰唯天子以为国器谷风诗弃予如遗笺云如人行道遗忘物忽然不省存否】吾宗固神秀天乃晚成之【李邕歴下亭诗曰吾宗固神秀体物写谋长老子曰大器晚成】兰芳深九畹露味挹三危【家语曰芝兰生于深林不以无人而不芳楚辞曰予既滋兰之九畹注云十二畆为畹吕氏春秋伊尹説汤曰水之美者有三危之露泂酌诗云挹彼注兹】流俗不顾省古人可前追【孟子曰同乎流俗退之韩府君墓志曰崔圆狎爱州民丁某至顾省其家蜀志吕凯传曰古人不难追】胷中凌云赋自贵知音希【汉书司马相如传曰相如既奏大人赋天子大悦飘飘有凌云气游天地之间意文选古诗曰不惜歌者苦但伤知音希】渊源学未浅孝友家正肥【汉书董仲舒赞曰考其师友渊源所渐犹未及乎游夏礼记礼运曰父子笃兄弟睦夫妇和家之肥也】与世殊轨辙三黜理亦宜【吴都赋曰兹乃颠覆之轨辙三黜见鲁论退之诗杀却理亦宜】吴溪浣纱女不用朱粉施【寰宇记载越州防稽县事曰按会稽记县东六里有土城山勾践索美女献吴王得诸暨卖薪女郑旦先习礼于土城山山邉有石是西施浣纱石宋玉登徒子好色赋曰东家之子着粉则太白施朱则太赤】岂伊风尘子市门自夸毗【史记货殖传曰刺绣文不如倚市门板诗曰天之方懠无为僰毗注云夸毗以体柔人也】我作僰道囚三年始放归【夸道郎戎州戎今为叙】邂逅终日语贻我五字诗【诗曰邂逅相遇适我愿兮】句如秋雨晴远峯抹脩眉【言其髙秀选诗曰远峯隐半规退之南山诗天宇浮脩眉按西京杂记文君眉色如望远山曹子建洛神赋曰云髻峩峩脩眉连娟】老马甘伏枥坐看天骥驰【魏武帝歌曰老骥伏枥志在千里顔延之赭白马赋曰汉道亨而天骥呈才】洒扫清樾下当为果茗期【并见前注】光隂去易失日月转两仪【文选江文通别赋曰明月白露光隂徃来汉书韩信传曰时者难得而易失系辞曰易有太极是生两仪疏云不言天地而言两仪指其物体】仲氏有东园花竹深可依寸歩不徃来千里常梦思【诗曰仲氏吹篪退之诗寸歩难徃始知命老杜诗云雨荒台岂梦思太白诗君畱洛北方梦思】几时开后戸扶策方自兹【刘禹锡诗见拟移居作邻里不论时节请开开又连州谢表曰扶策在道不敢停留文选任彦升诗湍险方自兹】
　　次前韵谢与迪惠所作竹五幅
　　吾宗墨脩竹心手不自知【枚乘兔园赋曰脩竹檀栾夹池水庄子轮扁曰得之于手而应于心口不能言有数存焉于其间】天公造化炉揽取如拾遗【造化炉见前注汉书梅福传曰举秦如鸿毛取楚若拾遗】风雪烟雾雨荣悴各一时此物抱晚节君又润色之【渊明诗草木有常理霜露荣悴之乐天栽松诗曰爱君抱晚节怜君含直文鲁论曰东里子产润色之】抽萌或发石悬笔有阽危【尔雅曰笋竹萌明弥石鼎聨句曰冻芋强抽萌悬棰谓引鞭也前汉食货志贾谊曰安有为天下阽危者若是而上不惊者注云阽音阎欲坠之意】林梢一片雨造次以笔追【鲁论注云造次急遽也东坡作文与可画竹记曰振笔直遂以追其所见】猛吹万籁作微凉大音希【老子曰大音希声桞公权诗殿阁生微凉】霜兔束毫健松烟泛砚肥【法书苑鲍照飞白书铭曰秋毫精劲霜素凝鲜沾此瑶液染彼松烟】盘桓未落笔落笔必中宜【盘桓盖用庄子画史解衣槃礴臝之意易比卦曰盘桓利居贞】今代捧心学取笑如东施【捧心见前注云溪友议朱择嘲郭素诗曰借问东邻效西子何如郭素拟王轩按寰宇记越州诸暨县有西施家东施家】或可遗巾帼选耎如辛毗【汉书杜钦曰恐议者选耎复守和觧注云选耎怯懦不前之意晋书宣帝纪帝与诸葛亮对垒朝廷命帝持重以候其变亮遗帝巾帼妇人之餙帝怒表请决战天子不许乃遣辛毗仗节为军师以制之】生枝不应节乱叶无所归【东坡作文与可画偃竹记曰竹之始生一寸之萌耳而节叶具也自蜩腹蛇蚹以至于劔拔十寻者生而有之也今画者乃节节而为之叶叶而累之岂复有竹哉】非君一起予衰病岂能诗【起予见前注老杜诗汤休起我病微笑索题诗】忆君初觧鞌新月挂弯眉夜来上金镜坐叹光景驰【鲍明远翫月诗始见西南楼纤纎似玉钩末映东北墀娟娟似蛾眉李贺诗长眉对月鬬弯环太白诗月上飞天镜曹子建箜篌行曰光景驰西流】我有好东绢晴明要会期【老杜双松图歌曰我有一匹好东绢重之不减锦绣段已令拂拭光凌乱请公放笔为直干乐天诗曰晴明好天气后汉书蔡琰诗曰念别无防期按战国策魏文曰岂可不一会期哉】猗猗淇园姿此君有威仪【淇澳诗曰瞻彼淇澳绿竹猗猗又曰瑟兮僩兮赫兮咺兮注云咺威仪宣着也淇园见前注】愿作数百竿水石相因依【选诗云蒲稗相因依】他年风动壁洗我别后思【唐人李益竹窻闻风寄司空曙诗开门风动竹疑是故人来此用其意文选阮嗣宗诗回风吹四壁渊明送厐参军诗注曰且为别后相思之资退之诗勉率作歌诗慰子别后覧又云宁懐别时苦勿作别后思】开图慰满眼何时遂臻兹【老杜诗君来慰眼前汉书霍去病传曰遂臻月氏司马相如传曰符瑞臻兹】




　　山谷内集诗注巻十四
　　钦定四库全书
　　山谷内集诗注巻十五　　宋　黄庭坚　撰
　　任　渊　注
　　戏简朱公武刘邦直田子平五首
　　不趋吏部曹中版且鲙髙沙湖里鱼【山谷辞吏部郎之命故不持手版以趋省曹渚宫旧事曰王琳为鲔表以刺时有曰髙沙老女非有意于罗绮白鲔女児岂期心于珠翠注云江陵西二十里有髙沙湖其中多鱼】虽无季子六国印要读田郎万巻书【史记蘓秦传秦过洛阳其嫂谢曰见季子位髙金多也秦喟然叹曰使我有洛阳负郭田二顷吾岂能佩六国相印乎谯周注秦字季子三辅决録注曰田鳯为尚书郎容仪端正灵帝目送之回题柱曰堂堂乎张京兆田郎此借用以属子平】
　　欢伯可解藜藿嘲孔方定非金石交【欢伯藜藿皆见前注汉书掦雄有解嘲此借用晋书鲁褒钱神论曰亲之如兄字曰孔方金石交亦见前注】君看刘郎最多智昨者火事几焚巢【言祸患之来非智虑所及况贫富有定数安可以智力求之耶刘郎谓邦直刘禹锡诗曰前度刘郎今又来此借用魏志武帝纪注魏书曰曹公非有四目两口但多智耳维摩经曰火事如故而不为害易旅卦之上九鸟焚其巢旅人先笑后号咷】
　　刘郎好诗又能文方我奔窜义甚敦【奔窜谓赴黔中时取道荆南此诗盖追记徃事也文选曹子建诗曰亲交义在敦退之江汉答孟郊诗云嗟我与夫子此义每所敦】为亲未葬走人门闭门却扫不足论【为亲之故未免俯仰世间此外皆不足道闭门却扫可也文选江文通恨赋曰至乃敬通见抵罢归田里闭关却扫塞门不仕李善注引司马彪续汉书曰赵壹闭门却扫非徳不交】
　　朱家埙篪好兄弟陋巷六经葵苋秋【诗曰伯氏吹埙仲氏吹篪】我卜荆州三亩宅读田家书从之游【楚词屈原有卜居篇东坡诗我试寻三亩宅从公已恨十年迟王介甫作杜甫画像诗云愿起公死从之游按文选沈休文诗所愿从之游寸心于此足退之送诸葛觉诗云今子从之游学问得所欲】
　　朱公趋朝瘦至骨归来豪健踞胡牀日看省曹阍者面何如田家侍児妆【列子曰子贡七日不食以至骨立晋书桓伊传下车踞胡牀作三调田家侍见葢纪实事见下水仙花注】
　　次韵益修四弟【黄友益字益修侍御史昭之第三子也】
　　霜晩菊未花节物亦可嘉【文选陆士衡古诗踟　蹰感节物我行已永久】欣欣登髙侣畏雨占暮霞【山谷自注谚云朝霞不出门暮霞行千里○汉书登髙能赋可为大夫费长房九日登髙饮】楚人醖菉豆轻碧自相夸【山谷时在荆州荆州即楚地故后诗有渚宫之句谓以菉豆为麴而酿酒也其色清碧今人谓之竹光酒云】老夫不举酒咽鸣两车【黄庭经曰口为玉池太和官咽灵液灾不干两车谓颊车也左传曰辅车相依】良辰与美景客至但成嗟【文选诗灵运拟魏太子邺中集诗序曰天下良辰美景赏心乐事四者难并渊明九日闲居诗序云余闲居爱重九之名秋菊盈园而特醪靡由空服九华寄懐于言】
　　以峡州酒遗益修复继前韵
　　令节不把酒新诗徒拜嘉【退之聼弹琴诗序曰肇置三令节诏羣有司饮酒以乐按旧唐书贞元四年诏正月晦日三月三日九月九日三节日任百僚追赏为乐退之诗把酒对南山左传曰敢不拜嘉】颇忆宋玉赋登髙气成霞【宋玉有髙唐神女赋登髙见前注气成霞言文章之气蔚然如此荆州盖楚地而宋玉楚人固因九日登髙遂及此事曹子建七啓曰慷慨则气成虹蜺蜀都赋曰舒丹气而为霞】渚宫但衰柳朝云为谁夸【杜佑通典曰江陵县有楚渚宫朝云见宋玉髙唐赋巳具前注云】吾宗懐古恨流涎过麴车一壶浇徃事聊送解愁嗟【解一作耐李邕诗吾宗固神秀东京赋曰望先帝之旧墟慨长思而懐古老杜歌曰道逢麴车口流涎又诗呤诗解叹嗟谢灵运诗三江事多徃】
　　谢益修四弟送石屏
　　石似沧江落日明鸬鷀乌鹊满沙汀小児骨相能文字乞与班班作砚屏【文选任彦升诗沧江路穷此老杜诗山头落日半轮明又诗鸬鷀西日照□趐满鱼梁尝见山谷在荆州与檀敦礼帖乞砚山欲与同惜试睟且云同惜知命防子小字也此诗所指岂此耶骨相见前注】
　　戏答王观复酴醿菊二首
　　谁将陶令黄金菊幻作酴醿白玉花小草眞成有风味东园添我老生涯【小草见前注】
　　吕园未肯轻沽我且寄田家砌下栽他日秋花媚重九清香知自故人来【山谷在荆州与欧阳元老帖曰城东吕氏园竹木已老又寛敞有经行之地甚欲得之然托人徃问语輙再三难共语也又有与人帖云檀敦礼惠兰数本皆煜煜成丛但不花耳方送田子平家培植之○鲁论曰求善贾而沽诸注云沽卖也】
　　戏答王子予送凌风菊二首
　　病来孤负鸬鷀杓禅板蒲团入眼中【太白诗鸬鷀杓鹦鹉杯传灯録龙牙禅师传师在翠微时问如何是祖师意翠微曰与我过禅板来师遂过禅板翠微接得便遂又问临济如何是祖师意临济曰与我过蒲团来师送过蒲团临济接得便打老杜诗江村野堂争入眼】浪説闲居爱重九黄花应笑白头翁【闲居重九见前注下句大似东坡诗人老簪花不自羞花应羞上老人头之意】
　　王郎颇病金瓢酒不耐寒花晩更芳瘦尽腰围怯风景故来归我一枝香【晋书王导传周顗曰风景不殊举目有河山之异春秋书郑伯使宛来归祊又书齐人归我济西田】
　　谢王子予送橄榄
　　方懐味谏轩中果忽见金盘橄榄来【元注云戎州蔡次律家轩外有余甘余名之曰味谏轩味谏言余甘初苦而终有味南史刘穆之传以金柈贮槟榔一斛橄榄见下注】想共余甘有葛苦中眞味晩方囘【陈藏噐本草曰庵摩勒人食其子先苦后甘故曰余甘晋书王説传导之子也导与奕棋争道笑曰相与有葛那得为尔耶欧阳公诗又如食防橄眞味久愈在东坡橄防诗云待得微甘回齿颊巳输崖密十分甜】
　　以椰子小冠送子予
　　浆成乳酒醺人醉肉截鹅肪上客盘有核如匏可雕琢道装宜作玉人冠【交州记曰椰子中有浆饮之得醉图经本草曰椰子出岭南州郡实大如瓠殻圆而坚里有肤至白如猪肪厚半寸许味亦似胡桃肤里有浆如乳饮之冷而气醺老杜诗小瓶乳酒下青云退之诗鹅肪截佩璜】
　　呈杨康国
　　君家秋实罗浮种已作累累半拂墙莫遣児童酸打尽要看霜后十分黄【韩诗外传云秋得食其实刘桢书曰忘家丞之秋实唐卢氏杂説云明皇徳宗僖宗幸蜀年浙西奏罗浮山柑子皆不结子此甚异也按太湖中亦有罗浮山老杜诗児童莫信打慈鵶】
　　又戏呈康国
　　整冠行客莫先尝杨子家无数仞墙假借肃霜令弄色句添寒曰与争黄【古乐府曰君子防未然不处嫌疑闲田不纳履李下不整冠豳诗曰九月肃霜老杜诗柳条弄色不忍见句添盖黄冶家语云】
　　次韵马荆州【马城字中玉】
　　六年絶域梦刀头判得南还万事休【山谷谪黔戎凡六年汉书耿育上书讼陈汤曰讨絶域不羁之君古乐府云何当大刀头破镜飞上天呉兢解题云刀头有环问何时当还也梦刀头借用王濬梦三刀事柳子厚诗曰一生判却归休谓着南冠到头刘禹锡诗黄髪相看万事休】谁谓石渠刘校尉来依綘帐马荆州【汉书刘向传经论五经于石渠元帝时废十余年成帝以向为中垒校尉山谷自馆阁贬故用以自况后汉书马融传曰桓帝时为南郡太守又曰常坐髙堂施绛帐前授生徒后列女乐按南郡即今荆南】霜髭雪鬓共看镜茱糁菊英同送秋他日江梅腊前破还从天际望归舟【老杜有江梅诗云梅橤腊前破梅花年后多谢朓诗云中办江树天际识归舟中玉维掦人官当满明年之冬道出当涂于时山谷巳赴太平州矣故有望归舟之语山谷绍圣初跋关中雪景图曰维掦马中玉观于上蓝寺】
　　和中玉使君晩秋开天寕节道场
　　江南江北尽云沙车骑东来风斾斜倒影楼台开紫府得霜篱落賸黄花【文选谢灵运诗江南倦厯览江北旷周旋汉书司马相如传曰时从车骑雍容闲雅倒影见前注退之诗青春白日映楼台荆南有紫府观抱朴子曰项曼都自言到天上过紫府乐府卢思道神仙篇曰云轩逰紫府风驷立丹梯礼记月令季秋之月菊有黄华渊明诗采菊东篱下抱朴子曰葛洪篱落顿缺】钓溪筑野收多士航海梯山共一家【尚书中曰吕望即磻溪水钓其涯得玉环书曰説筑传岩之野诗曰济济多士后汉书梯山栈谷望风弭从文选顔延年曲水诗序曰栈山航海逾沙防幕之贡礼记曰圣人耐以天下为一家】想见星坛祝尧寿歩虚声里静无哗【孟郊诗囚怪星宿坛按南斗经曰修设两极二斗同醮一坛各象斗星庄子曰尧观于华封华封人曰嘻圣人请祝圣人使圣人寿本事诗许浑诗曰天风吹下歩虚声按呉兢乐府解题曰歩虚词道观所唱备言众仙缥缈轻举之美书曰嗟人无哗】
　　入穷巷谒李材叟翘叟戏赠兼简田子平三首
　　紫冠黄钿网丝窠蝶绕蜂围奈晚何【元注云紫冠鸡冠黄钿黄菊○集韵元钿金花饰也音田又音电退之城南聨句云丝窠扫还成】二叟家居如避世开门自少俗人过【用退之竹洞诗意】
　　只可阕中安止止谁能铁里鬬铮铮田多谷少无人防譬似无田过一生【庄子曰瞻彼阕者虚室生白吉祥止止后汉书刘盆子传徐宣等叩头曰今日得降犹去虎口归慈母光武曰卿所谓铁中铮铮庸中佼佼者也北梦琐言冯藻应二十五举姻亲劝令罢举求官藻曰譬如一生无成更应五举乐天诗譬如原是九江人】
　　田郎杞菊荒三径文字时追二叟游万巻藏书多未见老夫端拟乞荆州【陆防有杞菊赋田子平荆南人其家多书未见书具前注南史王僧孺聚书至三万巻】
　　次韵答马中玉三首
　　雨入纱窻风簸船菊花过后早梅前锦江春色熏人醉也到壶中小隠天【老杜诗浪簸船应折杯干瓮即空又云锦江春色来天地壶中见前注文选王康琚诗曰小隠隠陵薮大隠隠朝市太白诗壶中别有日月天山谷时旅寓沙市故有小隠之句】巻沙成浪北风颠衔尾千艘不敢前匝岸水居皆有酒行人得意买江天【刘禹锡诗巻起沙滩似雪堆老杜诗晓来急雨春风颠汉书武帝纪曰舳舻千里注云言其船多前后相衔东坡乐府曰船尾冻相衔文选王仲宣诗连舫逾万艘西京杂记滕公马不肯前老杜诗藩篱无限景恣意买江天】
　　仁气已蒸全楚尽同云欲合暮江前争春梅柳无三月对雪樽罍属二天【上句以指中玉仁气见礼记乡饮酒孟浩然洞庭诗气蒸云梦泽波撼岳阳城诗曰上天同云雨雪雰雰老杜诗天边梅栁树相见几回新二天见前注】
　　次韵中玉早梅二首
　　梅蘂争先公不嗔知公家有似梅人何时各得自由去相逐扬州作好春【庄子曰见似人者而喜老杜诗东阁官梅动诗兴还如何逊在扬州此时对雪还相忆送客逢花可自由乐天诗好作开成第二春】
　　折得寒香不露机小窻斜日两三枝罗帏翠幕深调防己被游蜂圣得知【此诗亦似戏中玉之歌舞者李贺将进酒曰罗帐绣幕围春风汉书张汤传调防之尤厚退之盆池诗夜半青蛙圣得知】
　　次韵中玉水仙花二首
　　借水开花自一竒水沈为骨玉为肌暗香已压酴醿倒只此寒梅无好枝【汉书呉王濞传曰亦一奇也老杜诗秋水为神玉为骨退之马少监墓志曰肌肉玉雪可怜压倒见前注水仙丛生故云无好枝】
　　淤泥解作白莲藕粪壤能开黄玉花可惜国香天不管随缘流落小民家【元注云时闻民间事如此○栁子厚诗粪壤擢珠树莓苔插琼英左传曰兰有国香人服媚之秦少游乐府亦有恼杀人天不管之句○此诗葢山谷借以寓意也按高子勉所作国香诗序云国香荆渚田氏侍儿名也黄太史自南溪召为吏部副郎留荆州乞守当涂待报所居即此女子隣也太史偶见之以为幽闲姝美目所未覩后其家以嫁下俚贫民因赋此诗以寓意俾予和之后数年太史卒于岭表当时賔客云散此女既生二子矣防荆南嵗荒其夫鬻之田氏家田氏一日邀予置酒出之掩抑困悴无复故态坐间话当时事相与感叹予请田氏名曰国香以成太史之志政和三年春京师防表弟汝阴王性之问太史诗中本意因道其详乃为赋之诗曰南溪太史还朝晚息驾江陵颇从欵防毫曽咏水仙花可惜国香天不管将花托意为罗敷十七未有十五余宋王门墙纡贵从蓝桥庭戸怪贫居十年目色遥成处公更不来天上去巳嫁邻姫窈窕姿空传墨客慇懃句闻道离鸾别鹤悲藁碪无頼鬻蛾眉桃花结子风吹后巫峡行云梦足时田郎好事知渠久酬赠明珠同石友憔悴犹疑洛浦妃风流固可章台柳寳髻犀梳金鳯翘樽前初识董娇饶来迟杜牧应须恨愁杀苏州也合销却把水仙花説似猛省西家黄学士乃能知妾妾当时悔不书空作黄字王子初闻话此详索诗裁与漫凄凉只今驱豆无方法徒使田郎号国香此诗和者甚众故并録之】王充道送水仙花五十枝欣然防心为之作咏
　　凌波仙子生尘袜水上轻盈歩微月【洛神赋曰凌波微歩罗袜生尘此云微月葢言袜如新月之状诗曰彼月而微】是谁招此防肠魂种作寒花寄愁絶【招魂见前注陶渊明九日闲居诗寒华徒自荣老杜北风诗愁絶付摧枯】含香体素欲倾城山矾是弟梅是兄【应劭汉官仪尚书郎含鸡舌香此借用渊明诗曰君其爱体素倾城见汉书李延年歌已具前注山矾即防花山谷律诗叙述颇详】坐对眞成被花恼出门一笑大江横【老杜诗江上被花恼不彻无处告诉只颠狂山谷在荆州与李端叔帖云数日来骤暖瑞香水仙红梅皆开明窻静室花撩人似少年都卜梦也但多病之余嬾作诗尔山谷时寓荆渚沙市故有大江横之句老杜诗鸡虫得失无了时注目寒江倚秋阁山谷句意类此】
　　呉君送水仙花并二大本
</div>
    <div class="pagination">
<a href="山谷内集诗注山谷外集诗注山谷别集诗注_page13.html">上一页</a><span>...</span><a href="山谷内集诗注山谷外集诗注山谷别集诗注_page9.html">9</a><a href="山谷内集诗注山谷外集诗注山谷别集诗注_page10.html">10</a><a href="山谷内集诗注山谷外集诗注山谷别集诗注_page11.html">11</a><a href="山谷内集诗注山谷外集诗注山谷别集诗注_page12.html">12</a><a href="山谷内集诗注山谷外集诗注山谷别集诗注_page13.html">13</a><span class="current-page">14</span><a href="山谷内集诗注山谷外集诗注山谷别集诗注_page15.html">15</a><a href="山谷内集诗注山谷外集诗注山谷别集诗注_page16.html">16</a><a href="山谷内集诗注山谷外集诗注山谷别集诗注_page17.html">17</a><a href="山谷内集诗注山谷外集诗注山谷别集诗注_page18.html">18</a><a href="山谷内集诗注山谷外集诗注山谷别集诗注_page19.html">19</a><span>...</span><a href="山谷内集诗注山谷外集诗注山谷别集诗注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
