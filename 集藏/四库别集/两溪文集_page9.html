<!DOCTYPE html>
<html>
<head>
    <meta charset="UTF-8">
    <title>两溪文集 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两溪文集 - 第 9 页/共 12 页</h1>
    <div class="content">　　王朴叟哀词
　　吉水之富溪有乐善君子姓王讳实字好信封承德郎刑部主事自号朴叟者署刑部员外郎主事佐之父也年七十二以正统五年正月二十五日卒缙绅大夫为之铭其葬表其墓讄其行为诗以悼其亡使主事公平昔仁于家信于乡义于周恤贫乏之德善皭然暴白于世伟然足以垂示乎后矣予奚庸措词其间也虽然员外实予交之所最厚者厚其人则于其人之亲不能不加爱焉故予于主事公之存也尝有诗以祝其寿歌其世德所以致予之爱也亦已至矣于其没也哀伤之情又岂容己耶情之至者词之所由发也发于词所以泄下之哀也其词曰
　　富溪荣回兮富水汤汤彼美君子兮逝往何方招之不来兮日逺月长宗戚有故兮孰扶孰匡乡士是非兮孰从否臧细人空乏兮孰赍以粮徒使令子兮泪满衰裳岂无仕禄兮养不待将岂无加命兮莫志荣光为之交故兮宁不悲伤翘首云山兮穷富之阳逝水可尽兮余哀莫忘继之以词兮爰写衷肠
　　萧先生哀词
　　萧先生讳愚字不敏庐陵曲山人其先有仕宋为仁化令曰耕道出身进士也由是子孙世业儒先生少与弟时中共受诗于其父乐存皆笃志勤学时中既捷乡荐魁廷对入翰林为修譔先生以事亲故不可往有闲暇輙游心风雅颂间得其要妙以发为应举取士之文赡博而沉着简洁而明畅源源乎其出无竭后进习诗经者争师慕之先生亦善开导剔厥疵谬示以向方其教始行于安福其后他郡邑之士交执戟其门有逺不得亲炙则取其文私淑艾焉每大比登鹿鸣之会必有其徒先生亦尝荐名永乐甲午乡书后七年会试礼部以修譔有典文衡之命辞疾归学者从焉益众余始接先生言面今监察御史王体艮宅已而前监察御史尹有规约予同先生赴乡试他日进士谢谦牧奉先生过予余亦从今光禄署正万资中造先生又同上礼部尹万王谢余友也四人皆从先生学故余亦尝以师道尊先生先生为人笃实简静有诗人忠厚余风尤孝于亲友于弟慈其弟之遗孤子犹已子与人交必信其言行可谓君子人也余与先生不相见者十年今年春遭其子维桢进士京师询先生喜其无恙不数月先生讣至不胜余悲维祯将归治先生塟请铭于学士李先生请哀词于余铭足以垂先生不朽矣词则非余所能而情不可嘿发不可嘿之情于词葢不自知其不能也词曰
　　传经绩学兮善述父事弗显厥躬兮为养与祭况収荣名兮乐有难弟宁施教诲兮惠彼秀异出其门墙兮咸决科第吁嗟先生兮师道攸寄胡年未耄兮奄然以逝经术将用兮伏生云弃弟子尊显兮河汾去世自古皆然兮抑谁所致余于先生兮乆要素契乡书同捧兮春官同诣先生枔佩兮余所交际迹相往复兮笃道与义别去十年兮适遭贤嗣讯安则喜兮聆讣则悲翘首南云兮伤怀陨涕哀之以词兮爰泄余思
　　礼部侍郎章公哀词
　　哀而发之于词者哀之深也然昌黎之哀行周南丰之哀老泉东坡之哀宪仲非以其生不偶于时即以其没不永其年故皆有词以着其不幸若礼部侍郎章公则由贤科累爵至三品受知于列圣播休闻于四海有肖子趾美而兴既老而即世朝廷优加恤典缙绅巨公表襮其盛德伟烈足垂之无穷可谓生有荣而没无所憾矣岂复有不幸之可哀耶特球始为主事礼部也公自吏部郎跻秩而来每燕见辱不以属吏鄙下之必与为斯文礼其后球去礼部効勤馆阁公益礼而亲之又不以其去而见疎今球尚系名礼部而公已不可见顾清署以想风采岂无感怆之怀形诸声耶此哀公之词所以不容己也其词曰
　　容台兮巍巍条风发兮春始归繄桃与李兮盛芳菲怅独望兮旦复夕公不复见兮使予心戚昔公莅事兮有典有仪今公云逝兮杳何之昔公进退兮愉愉自得今公不来兮徒想其迹羌灵輴兮难乆攀爰俎芳肴兮藉以蕳肆予奠兮何所蓟之郊兮潞之渚浩浩洪流兮漫漫长路魂无忘兮故乡土乡之土兮会稽郁树槚兮镜水之湄瞻宁宇兮伊迩公之归兮安所止渺予怀兮曷已
　　赠文林郎监察御史张公诔
　　慈溪张氏有尚德之士适安甫讳贤良卒十余年以子楷克举监察御史职蒙恩赠文林郎监察御史余以为古之有德而无其爵者卒纵不得谥于太常亦得谥于其友播之于文辞适安甫之德行积诸躬德教行于家德泽及其后之人又得美赠于朝廷矣易名之法既未之议其可无辞以载之欤予尝备员礼部累士大夫德善为文以哀之其故职也故敢私为之诔附告于焚黄之次以永其传诔曰
　　泰山徂来厥木惟茂上与霄干下连谷覆洪河待航峻宇资构其末之硕由本之厚惟昔弓正胙姓为张世有君子为家国光七叶侍汉三相奉唐弘功盛烈汗简辉煌族于延陵厥祚益长逮宋德衰居始弗康徙至慈溪载蕃载昌累善锺庆爰及好古非德弗为非义弗取舍已之赢济人之窭好古玄孙为适安甫惟适安甫赋质秀朗志以静宁才由学广博极群书研穷易象理物精粗阴阳消长洞见于心百无一爽出其所有作为歌诗取适乎已鸣盛于时巨章短咏悉雅于词氷清玉洁髙欲古追笃孝与友以施家政阖门千指既安且定克绳以礼毕归于正藏无私货积有余庆化其里人亦兴于行授经其子俾大家声棘闱战艺躏轹群英遂名乡书骎骎向荣匪善厥教曷底于成年及知非疾竟不起家失所尊士失所倚哀悼之声伤怀悲耳日徂月迈墓草宿翳赠秩兰台实缘子贵恩命殊加荣非不至惟未称德昭荐嘉谥友生之辜亦何由避燎黄有期爰累行懿式旌以词附之祝史敬告厥灵且诏来世
　　罗处士哀词
　　有乐为善处士姓罗字克庸没而状其行于翰林周编修功叙铭其墓于少保金公吟咏其生平所可悼者于时士大夫矣其子奎又欲予为词以哀之故谨序其凡可哀者实以词系其后处士本庐陵望家世以赀税雄其里遘时囏丧之处士方少其父留外且乆独奉厥母经营不敢怠至复其旧昌其家乃道水陆数千里迎其父归遂具庆欢致甘旨奉又克仁于弟睦于族姻乐于宾客则行着之家矣素仇恶而喜闻人善拯人之穷顇济人之急难増直以偿人之售产者则惠沾其乡矣其总乡赋之输人甚服其公虽山谷之民惯逋负者亦相戒以输不可后期事率先毕有冦犯其里处士约众却走之且设伏俟其再至冦果中伏就擒杀旁境连陷冦锋处士方赞官兵讨平之人多赖焉则其能施于用矣夫着之于家有其行沾之乡有其惠施之用有其能非善有诸躬者未足及此惟善有诸躬则虽乆生于世人固莫不愿之人赖其乆生于世而殁焉是岂可不哀哉且昌黎哀欧阳生哀其有志而早没也南丰哀苏允明哀其有文而终没也则善有诸躬而没如处士亦不得不哀之也其哀之之词曰
　　笃孝与友兮耀厥先也彼邻有匮兮俟其怜也里户夜起兮冦之平也善之所存兮人望其永有年也胡辞世以遐往兮徒招呼而不还也岂其可好于人兮未可好于天也抑苍苍之蒙漠兮而殃之降施有偏也若曰非然兮又谁为之然也所惑者命兮所伤者贤也人不可及兮德可传也日月可乆兮情不可諠也
　　彭处士哀词
　　吾侪居京师念故乡前辈人出言行事有君子长者风可慕效者不几人而彭处士士节首在其中冀得时一相见讯吾祖父时事以益其所未知乃有道其谢世者能不悲哉处士本安福华秀人后徙庐陵而亲戚土田皆在吾安福又为吾先人之执友故岁有事于吾乡必过吾家吾为进士时亦尝造焉处士笃信好善与人无怨恶惟喜论江乡姓族其先孰以德兴孰以宦显孰以赀力雄孰以杂技贱役起孰以微而后振孰以大而致隳孰能始终不失其世守皆歴歴有据使人听之终日不倦无非欲人知劝戒以自进于善也其于势利则恬无所事焉人或负其贷不入其田之利虽越数年终不出憾言人亦惭而归之常教子孙存忠厚谦约无取憎于人故三子皆贤诸孙甚盛人谓其后来之泽未涯故有志于善其后者皆取为法及其没也莫不惜之处士之世系行履详于翰林修譔周君功叙之铭其墓矣吾复哀之以词者欲以泄吾之悲而道吾乡之所惜也其词曰
　　彼月既晨兮此日复夕念兹故老兮曷其有极如闻其音兮不见其色审而求之兮知不可得其言维嘉兮其行可见范厥子孙兮有典有式乡重其平兮人怀其泽欲聆清诲兮用广我识胡迹未南兮而讣已北我之所悲兮众之所惜哀之以词兮永昭令德
　　杜长者哀词
　　天台杜长者讣至京予既吊其子侍讲宗谧矣又伤天弗愸遗长者使世失所矜式焉或问长者名氏官阶予曰仲威其名希恭其字翰林编修文林郎其官阶也又问何以称长者曰德厚于已而尊于人故以长者称又问其为德何如曰闻诸侍讲以知其覉贯时尝涉逺以赴父难若不知有其身然及长不忍其兄被诬也代之下狱以求辨果白其事而还悯其女兄家贫无所资遂割其产以业之至于周人之急未始有吝容人有忿争得其一言解之即不留怨尝受县委核乡田之芜者克尽至公于上下俱无负因旱祷雨于神神亦应焉其德之在已也不已厚乎其锺庆厥子而享有荣养显封也不亦宜乎其名长者不已称乎或人曰德如是而没何可无词以哀之曰固将哀之以辞也因为词曰
　　与人沕沕兮孰知德欤身没则朽兮奚足惜欤凡见惜于人兮岂缘货与力欤将德性之全兮抑德行之素积欤设非此之故兮将何辨夫淑与慝欤于惟长者兮孝与弟俱乡邑永赖兮神人交孚为德孔臧兮受福有余倐焉去世兮孰不发吁其光晔昱兮其馨苾茀其人可念兮邈无已日聊寓诸词兮庶泄予之抑郁
　　龚处士哀词
　　苏之昆山有杰达处士姓龚讳贤字思齐得年四十八而没京师士大夫皆哀之士大夫皆哀之者以处士事母孝与姻族睦处家人父子欢如也其理家有道可为人法今不得而见矣可哀也处士尝掌其乡赋之入能不横取于人又善解其纷周其耕敛婚塟之不给使无鬻孥转徙之患人多德之今无由而仰其惠矣可哀也处士素尚文雅与士君子遇未尝弗宾馆其塾者必时望之士士林中有赖焉今无其人可哀也予与处士虽未面然处士尝遣其子乡贡士理来京从予问春秋以取进士予因理而知处士之善及予司会试理在试列而不干以私予亦无所私于理葢欲以君子之道处理使自树立以为处士荣理竟不得进士而得卒业胄监予复以邃理学高理之科名为处士他日荣也有地不意处士不少待其成而没则予之哀处士又岂众人得与哉哀之之深不能无词以泄之昔韩昌黎哀欧阳生哀其子以慰其父也予哀处士哀其父将以励其子也所致殊而所以泄其哀于词一也其哀之之词曰
　　克和其家兮行之淑也为乡所德兮惠之沃也流辉士林兮誉之馥也遣子来京兮干仕禄也第科阶仕兮期可卜也胡不少竢兮遂所欲也乃未颁白兮遽瞑目也何善有余兮寿不足也讣之北来兮悲风木也歌哀嘅悼兮声相属也意恸词苦兮予所独也水之东逝兮不西复也心惟伊人兮往复续也
　　两溪文集巻二十
　　
●钦定四库全书
　　两溪文集巻二十一
　　（明）刘球 撰
　　○祭文
　　祭曽学士文
　　呜呼先生生而为吾庐陵幸矣没其为吾庐陵之不幸耶呜呼伤哉渊弘玉润容污匿瑕喜不甚着怒不暴加先生之德量汪然而莫窥其涯矣穷博探要造诣幽遐施为词章益丽而葩先生之文章粹然而成一家矣歴试艺场如金出沙卒占大魁发闻豪奢先生之卓冠乎科目而人皆仰其光华矣时和景明朋良宾嘉弹碁瀹茗酌酒对花先生之髙怀雅度脱然欲友风月而侣烟霞矣是以垂眷顾于三圣耸望瞻于华夏官五转而不出乎词翰之林职两兼而所重乎宫尹之亚使其才德之尽用岁年之少假则吾庐陵忠节之名不得専美于有宋之朝而青原之山白鹭之渚将复增光辉于今天之下吾庐陵之有先生譬犹蠙珠之出合浦而清澄之渊潢污之水莫不倍其声价也呜呼伤哉锺是邦之间气藴辅世之良才况际此文明之运而日就乎大用之时乃萦疾而弗起倐与世而永违使天子为之深恻朝之百辟皆相吊而歔欷虽荷少宗伯之赠命厚祭葬之恩私然青原白鹭于是乎失色而影响寂寥乎忠节之祠则吾庐陵之无先生譬犹良木摧而刻山之节昼藻之梲将谁为之维持呜呼伤哉吾侪后先生而出各叨一职于京师自今而往虽欲亲接先生之言笑覩先生之容仪知不可乎复得能不抆涕而发其无穷之思哉故特致此清酌之奠而侑之以芜陋之词外以为斯世斯文悼内以为吾庐陵悲
　　祭大师谥文敏杨公文
　　皇朝更化率土归仁赞襄调燮惟二三臣于维我公实居其一方资恊亮岂应遽失惟公英灵海岳所锺其才渊茂其气冲融邃学逺识卓出人表起自贤科荐歴华要逮永乐初天子用儒跻公禁宻俾翊庙谟内绥四方外殱勍敌文德武功多经赞画三圣绍统旧故不忘委公心腹壹体先皇公亦钦承罔敢懈斁陈善弘化笃尽乃职故掌纶綍垂四十年信着载笔道光讲筵台鼎是司钧枢是寄斯文之福既盛且备昨公拜疏恳布心衷乞归闽越致桑梓恭上曰卿往毋滞乡土速来弼予庸熈厥绪公曰君命臣其肃将岂意还斾竟止于杭上特为公辍视朝政恤典有加昭答忠敬缙绅元老悲不可涯百职庶士亦多伤怀况吾侪辈追念畴昔托在下风岂忘盛德载上公堂覩遗衣冠求公不得泪下心酸酒随肴进情以词载以慰公灵亦发予慨
　　祭蹇尚宝文
　　呜呼子以不凡之器絶秀之姿为少师之肖子荷仁庙之恩私擢丞尚宝卒学庭闱遭皇上之睿圣措天下于雍熈人皆望子位将优陟业且宏施如伊陟之象贤以敷殷德如吕伋之世美以笃周禧胡年未满于二纪而身竟陨于疾羸夫以少师为臣领袖为国蓍龟勋猷着于一代闻望达于四方是宜克昌其胤乃遽哭子于垂暮之时以子之美谐世好愿与心随荷不常之宠眷守一定之家规宜跻显耀于未艾乃奄然而止于斯则苍苍之处物杳乎不可得而知也然彼景星庆云之流辉于穹昊醴泉甘露之効灵于地维其为物也非不瑞矣而人不可得乆窥且如颜子之好学伯鱼之闻诗其为人也非不贤矣亦皆与世而蚤违然世之瑞其物而贤其人也自若又岂以其易化也而短之况寿夭皆出于数定而死生不可以力为亦付于理之自然而逝者又奚足追吾侪位事于春官而素德于少师覩吾子之蚤世不能不伤其怀思故酌之以酒而侑之以辞聊以泄吾之郁郁亦以慰少师之深悲
　　祭周修撰时简文
　　呜呼天之于吾时简也果有意耶无意耶如无意也则其由徒步而奋起科目以冷职而超居要地濡毫则慰惬圣恩腰金则屡膺宠赐顾问惟频铨擢不次四海有其声名庶寮耸其瞻视其所以遭遇乎时者皆谁之所致耶若有意也则宜少永其龄以显其位胡官未及于满考年甫踰于强仕乃婴疾而弗瘳竟捐馆而长逝虽有亲兮失所养虽有子兮安所倚所以夭折其寿者又谁之所使耶则时简之倐荣而忽没者将何从而窥其所自也赖恩赙之有加且贵介之足恃榇骎骎兮将发斾摇摇兮南指凡在朋曹莫不增喟况同乡郡心敷道契能勿恸于一悲以少见乎平生之义灵其罔昧歆此薄祭
　　祭洪主事乃父养素先生文
　　呜呼事有可得之势而无必得之期葢不知其为谁之罪故余侪于先生之永往也不能不恸为之惋慨当圣皇理世于至平每推恩以竭人之亲爱凡有子以官于朝则其亲之取封爵也如拾地芥以先生之优于学而厚于德乃韬其光而养其晦卒贻显庆于哲子以掇贤科于明代由礼官之清寮为选部之要寀恩荣可推期以及亲而先生竟至于不逮岂赋命之有定抑司造之或昧然自古贤者之享大荣未必其亲之具在故欧阳子之表泷冈亦云非敢后而有待今先生虽捐馆舍而赠命将不日而加赉余侪与令子有同仕之好亦素想望乎先生之风裁爰陈辞而致赙惟灵鉴之是丐
　　祭叔清乐先生文
　　呜呼哀哉球自别叔父入京以来未尝不思覩颜面而聆声音今年夏乃闻叔父之疾而忧之然犹日望夫平复之音来也及秋得少弟书谓叔父已于三月弃宗族矣呜呼哀哉岂知前日之思遂成悲耶前岁之别遂成永诀耶吾宗族方睦天何故不见顾恤而夺吾叔父如此其速耶叔父之德未尽所施叔父之学将欲有所传是宜享有弥年岂谓未及下寿而竟至大故耶叔父之费词竭能以教诲球者无非欲其不陨前人声光也今球幸仕于朝以有禄而叔父不及与共食叔父之勤勤属其子于球者无非欲其继踵而兴也今有子向学以觊睨乎文闱而叔父不及见其荣叔父之始终训育球之兄弟子从不怠者无不欲其皆效于顺皆贤于人也今若长若少莫不知尊叔父以为庭阶主而叔父不少待以共享其庆呜呼哀哉连峰崔嵬葛水萦逥念江山之尚在而欲聚羣从列盘餐举杯酒以为叔父欢横几而吟烛灯而诵考古而咨今以尽叔父胸中之所有葢不可复得矣南望云天不胜其悲惟当洁所守广所业以无忘叔父之训戒子从兄弟使加学立名以遂叔父之志和其兄弟子从以彰叔父之德于无穷叔父有灵尚克相之
　　祭谕德黎先生文
　　呜呼士之盛德实资朋友交匪其人口是心否嗟我黎君心直如口起自贤科列职风纪分符出守邉州万里入拜东寮宸眷伊迩宣德之季吾侪与君共操载笔紬金匮文寻侍讲筵究极典坟偶得休暇即事游歴老佛之宫名山胜迹感慨留题视今犹昔眷怀桑梓昼锦南还祖饯都门俱好容颜以赠以处悉告忠言瞻望来期再踰寒暑拟聫清班效忠明主岂意讣音来自乡土呜呼君耶今已何之出有佳游我莫君随入有旨酒君不我期缅想遗灵清江之涘薄致赙仪爰写哀思悠悠我悲何日是既
　　祭员外郎退齐周先生文
　　呜呼乡有君子厥俗用休国有君子政教斯流嗟嗟先生君子之俦于国于乡施德优优扬歴仕途于今三纪典教教兴牧民民理道尊胄监直着藩邸迁秩郎曹誉随政起已致厥仕人犹仰止居处家庭孝友是笃义聚千指雍雍肃肃藏无私货养有公禄化及乡人亦尚惇睦昔汉礼臣有万石君于国仁矣所乏者文开唐义门曰张公艺居乡义矣未闻爵位仁而有文义而且贵于维先生寔兼有是年几上寿乃与世违终非不令人亦何悲为乡与国失所羽仪况球晩进夙慕盛德获与贤郎聫班东壁缔好维新托交自昔倐闻来讣悲怀惨色寓忱以赙诔行以辞敢因行李逺致灵帷既为世惜亦写我私
　　祭刘典史弥朂文
　　呜呼弥朂今已何之天之于子岂独昧为何骥其足而蹇其驰子之问学旁搜博识孔壁藏书尤深造诣伏案穷年专心苦思藴为德行既柔且嘉恬不人较忿莫已加发为文章沉浸芬葩人皆谓子显用有期幸与计偕战艺春闱与时不逢知己者稀遣教遐陬不赴而归迁职王门顾醴不置拂袖以行咎亦莫避寻蒙圣宥谪典县史南走象郡西驰蜀鄙突则无黔迹则屡徙邑长之荐寔出朋情论非不公事亦何成徒益我嘅曷致子荣忽来逺讣始疑非的厚藏未施宜寿之锡载询载察言者不易乃知彼苍夺此有德眷怀夙昔有泪沾襟累行陈词爰写我心魂之归兮泸水嘉林幸莫我弃来格来歆
　　祭退山胡先生文
　　呜呼先生始勤占毕开世瞀瞶谓取青紫易如拾芥文章直欲韩欧希事业期与范富配夙昔所志何其大哉已而登名黄甲进学西清归隆孝养于北堂入峩法冠于上京宪纪振于炎荒风裁动于辽城遂沾恩命光贲先茔方壮而仕也何其荣哉及夫抽华簪置贵爵脱游迹于市朝寻故步于丘壑有子足任使令有徒以从问学伏臈有资起居无恶晩节优游何其乐哉柰何以七袠之年当无事之时竟终旅寓遗士林悲果人之所致抑天之所为哉呜呼而今而后虽欲侍函丈资丽泽发我天明辟我茅塞以如少时何可得哉缅朔南之相距念窀穸之莫临敢遥驰于尺楮以薄展其寸忱灵其我歆哉不我歆哉
　　祭曽学士文
　　呜呼公之即世也其何憾为擢第而为大魁名足逺施歴官而亚内相位寔不卑享年而近六袠寿已如斯然自朝廷以达勋戚莫不加恤缙绅大夫又皆为之歔欷而涕洟夫人莫不有死公独何为而获兹葢其文章卓欲古追敛而就实放而出竒咸与道适用昌厥辞譬若洪流巨浸沉深而浩瀚漠不可以涯窥天胡不吊而遽夺此润色圣治之绘絺耶至其为德毅不苟随外虽方严内实坦夷惟正是由无所回欺譬若桓圭珙璧缜宻而温润莹莫见其为疵天亦何故不慭遗此表正士俗之羽仪耶故尚贤者为之惜怀德者为之悲况予之生也同郡出也同时幸接余光于禁宻数陪清论于燕私公有所述必予示予有所缺赖公规世予知者莫公若其德公之朂者非予而谁朝欣欣以共游夕嘿嘿而永违公之弃予也岂所欲予之念公也曷有穷期顾日月之易迈想言面之不遗谨陈词而致奠聊发予痛以冀公知呜呼哀哉
　　祭邓资允文
　　呜呼没不于家堂而于旅寓殓不在妻子而在亲知此人生之所甚痛古今之所同悲嗟吾资允胡遽如斯命实所致咎将归谁吾与资允邂逅京国昨日欣欣以喜今独哀哀而戚昨日腹心交布今则幽明悬隔二十余年亲爱之情乃遽分弃于一夕吾又岂能不内伤于怀外失其色况家人骨肉各天一方抱终天之恨将何日而忘棺襚既备礼仪薄将爰徙榇于别舍俟乘便以还乡奠一觞以致告魂彷佛其在旁毋留滞于燕台蓟北其遄返乎邓林南阳
　　祭李养和文
　　呜呼养和其忍遽捐斯世以遗尊府学士之悲以发吾交游之叹耶夫行欲谦庄言无巧伪如养和之守庭训也惟严安已分也不肆温温肃肃称为学士之主器矣学士之累德贻谋愈乆愈至人谓养和当世厥美食报罔既何年方壮而竟至永弃耶昔也养和驰驱行李往来于京忧学士之忠贞未白险难未平情恋恋而不去心忡忡而靡宁尝欲力恭子职笃尽孝诚矣今学士望加宇内信着朝廷恩以时被禄以优増养和乃不少待以仰其荣耶家在江之南讣来蓟之北学士既不堪其怀词林亦为之失色况吾侪逺在京师而素同乡邑念死别而生离益容凄而心恻幸养和有子可象其贤有弟可踵其迹犹足寛学士之忧思而慰吾侪之惋惜瞻云山兮遥遥感气序兮流迁诔以词兮将以赙聊以伸吾中构之惓惓
　　祭给事中宋琏文
　　伤哉殷征今何在乎子固未忍舍予而长逝也予亦岂能吞声忍泪不为子一恸乎嗟天之于子也何独能秀其质富其才速其仕而不能永其年乎始子之从予游者将益所业以显名当时为其亲荣也今已名甲科职黄门荣可及其亲矣子亦何为而不少待乎予每愿子之道达而能行余之所授者于世也今道已达而悲随之余之所愿者可得遂乎子年三十有三余年四十有五何故少者没而长者存乎余今而后复欲与子往来寓舍以辨析疑义优游德礼求如畴昔之欢尚可得乎有酒在杯有肴在俎余将酌子于行子亦岂得余弃乎
　　祭王叅政文
　　呜呼王公逝矣弗留凡我姻旧莫再与游公量渊洪孰窥其涘而才茂硕足以辅世歴仕清时三十余年绩优郎署望重旬宣况有子从趾美科目环立庭阶森如兰玉往岁之秋公谢事还吾侪载酒祖饯郊关汉之二疏唐之少尹同荣配休始终道尽人皆谓公宜享遐龄使乡子弟永有典刑胡即家林未逾旬月弗疾弗羸奄然以没平安未至哀讣已来追念平生陨涕伤怀怅望南云遥陈薄奠灵其不昧鉴此缱绻
　　祭杨博士文
　　呜呼希淳逝矣不还人谁不没何独尔怜众人逐逐子守益坚贫亦不恶势亦不援茍有公论宜秩优迁乃属太常仅歴三年众人云云子黙无言外若痴讷内则静专果仁者寿宜龄之延胡年方冨而疾弗痊众人昧昧子学精研求古之道欲穷简编假以年岁宜术有传乃得游徒而遽弃捐岂子之生分所宜然抑司化者处物之偏然居清署职称非愆郊庙仪典克究克宣迹虽去世人犹称贤况予与子邑迩乡连或聫科甲或出后先今子不见予心戚焉陈辞奠赙用表中悁灵其随榇归妥旧阡
　　祭王正谘先生文
　　呜呼先生之行笃与古期先生之学足为世师与时不逢宁藏弗市小人所疑君子曰是自古贤达不利于行輙依山水以陶其情子真谷口德秀陆浑邺城幽佳足与同伦予从薄宦驱走南北既倦于游方怀栖息期与先生笑傲林丘何不我待溘然冥游翘首南天缄书荐诔我奠一觞我思万里邺水之上有槐阴阴先生逺矣清风满林
　　祭欧阳司训文
　　呜呼子学孜孜岂不足収名科第耶乃一捧乡书而屡不偶于春闱曽未少遂其志耶子才谅硕岂不足致身显贵耶何仅司潮阳之训而未及大其试耶子性温静岂不足乆生于世耶何年未强仕而遽与世弃耶岂天赋于子有余而福乎子有未至耶不然则子之生何蹇而年复止于是耶徒使寡妻孤子诸父昆弟衔哀抱恸将何以自慰耶况吾侪知子也乆宁不为子歔欷而涕泪耶榇之归兮葬犹未耶魂之来兮安故地耶匪缄词而致奠将何以泄吾之哀思耶灵之英爽兮知不知此意耶
　　阁中祭杨编修父文
　　自古肖子克大家声恒因慈父佑启其成嗟尔处士栖迟闾里累善毓德以遗厥子厥子不凡遭时之明魁荐甲科擢任西清曰荷兹命匪予能事实皆家严贻庆所致禄养已及恩封可期宜享弥年以益繁禧胡未及期讣遄在耳罔极之恸遂自今始荣先弗逮人所共伤况我馆阁谊重悼亡赙以将诚辞以达意灵其鉴格罔我遐弃
　　祭欧阳处士文
　　呜呼有德者寿君无心亏暴谲者夭君则祥慈胡年方富卒殒疾痿天鉴实公乃爽厥施鸟嘷兽吼徒切余悲顾予与君通家有自昔在宋元耦作对峙声应列科辉聨三史余不类德叨荣窃第君材渊硕益弘所志藏膏敛泽思以溥惠称贤中表驰誉遐迩迹虽背驰道不殊轨指予冡男曰此可妻非以其私先好是继先君归窆风雨晦冥君祭之路不即其庭明岁之秋我侍家兄踵门来谢君出笑迎欵言娓娓毕出中诚信宿告归仆马且具君苦为留我不可住谓今而后交得惠顾君未及来我不果去岁复更新倐有来讣余走哭位君已就茔入门侧耳如聆其声即席而视如覩其形求君失君惨何堪胜玉树既摧葭苇曷恃幸天惠君哲兄令子列门贤从璧连珠累虽云逺而余则是倚唇齿相附曷其有已醴馔具陈君其降只有如不信惟视斯诔
　　五月五日祭刘知州行忠文
　　凡约为友谊合情通视没犹在何有异同茍随势变岂君子风顾我与君同出遂术君守南诏我叨末第会朝在京市酒日醉失恃君悲赐归我荣俱脱厥系来笃里情青山孤骑往送来迎下文邉州君复往理道便来家我奉诏起雨骤炎天江喧洚水君持肴酒饯我舟中解其离闷期以効忠岂谓是别不一再逢邉尘未发旅榇已至我时有丧未走哭位兹既就吉按节来祭在昔贾傅恭吊湘流异世相感况在朋俦蒲觞角黍荐此时羞
　　祭表兄彭处士墓文
　　永乐中兄持赀客蜀吾始就簿名往来乡国不得与吾兄交言笑笃亲爱者二十余年然念吾母不逮养思厚母族必思与吾兄相安相乐于智溪之上如吾母未亡时故每致书吾兄輙道是意兄之归终无期吾之思终无已恨无夤缘而西以挽吾兄之行李俱东而少慰其所思去年秋适有使蜀之命意得与吾兄一握手以下其心十余年悬悬者及抵蜀求于客次得兄之子谓兄谢世有年矣呜呼昔也存而不及来今也来而不及见智溪之归终不得与吾兄偕矣吾之所思遂成悲戚矣今欲归兄体魄于乡姑先归兄之子以为兄之宗祀奉大邑栢林终为异乡而智溪之青山白云尚在惟兄之灵无忘故土尚往归焉告礼薄而情哀惟灵其鉴之
　　祭刘宪副文
　　呜呼厚莫厚于乡郡之交悲莫悲于死生之际况吾侪之于君又斯文之夙契君立风纪之司余忝礼仪之职顾风采之不奉仅星霜之再易幸使途之经寓地意必得道其故情何足迹之踵门遽易欢笑而为哭声君容可想君柩在室呼君不起余涕盈臆念握手之不复惟薄奠之是行倘灵其余鉴尚不忘乎平生
　　祭李隐君时魁文
　　乡有耆德俗习用臧嗟嗟隐君仪范于乡匪身独贤兄弟俱良孟氏家居髙尚其节季氏宦成为当朝杰廊庙之资缙绅之列隐君笃义处孟季间上恭厥兄有好容颜下友于弟虑其多囏用无异财食必同旨视逺如近善终逾始令名外驰士论归美既隆寿考益大家声闾阎之间重倚老成胡不慭遗永淑后生吾侪讣闻不忘旧德逺置生刍东阳之侧灵其不昧聿来歆格
　　祭欧阳宅姊孺人文
　　呜呼惟我同产女男七人敬爱之至江乡莫伦遽失其一如雁破羣哀恸之切夫岂可言嗟嗟我姊寡于青春虽幸有子寔孤自娠姊今行年几及六旬子亦长大怀抱有孙脱去逆境得际顺辰宜享遐福作姆族姻况诸弟昆尤笃亲亲惟我逺离其情亦均曩使蜀还道经姊门上堂展拜言色欣欣别来桑梓岁复八新屡乞归省慰姊殷勤虽诏未允其心常存胡愿未遂而讣遽闻骨肉至戚生死殊分殓弗亲襚塟弗临窀怅望南天伤心惨魂遥遣弱子荐此诔文庶其悲愤下彻九原
　　祭洪侍郎母太安人许氏文
　　于维淑灵夙秉贞懿克配君子享有禄贵毓德含仁笃生伟嗣侃侃伟嗣才与行并自乡达国焯着能声曰匪慈母曷卒厥成侃侃伟嗣发身科第歴官清朝至亚卿位曰由慈母积庆所致侃侃伟嗣惟职是共而家日裕少长肃雍曰赖慈母以主乎中玺勅推恩迄今十载鸾诰加封屈指可待未臻盛荣已遽永迈讣自南来云黯风凄虽蒙国恤莫罄孝思况我侪辈素景内仪欣届七袠欲寿以诗倐闻变故易庆为悲遥遥川陆致奠以辞灵其罔昧薄鉴我私
　　祭陈学士妻宜人曽氏文
　　惟灵淑德顺行令仪秀质女于茂族懿范是率作嫔夫子允宜厥室肃肃夫子惟德思明既大其家益隆厥声曰惟灵兮克辅其成肃肃夫子学充文润为天下魁躏轹豪俊曰惟灵兮夙劝其进肃肃夫子道以时行竭能効勤司制内庭曰惟灵兮亦与有荣赐第以居锡封有诰宜及夫子并欢偕老鞠子何迟捐世何早子侪聨科夫子倡之否则同郡闻变交悲灵其昭格薄赙在兹
　　祭丘员外母太安人文
　　惟灵淑于为女顺于为妇爱而能教慈于为母三从罔昧遐福弥増况有伟嗣夙由宾兴以能以勤赞秩礼典曰微母训曷膺兹选迁秩既崇推恩有命曰幸有母与享厥庆我为其僚来使蜀方愿拜其母乃情之常足未踵门讣遽在耳容凄心恻弥月弗已言归道便荐此涧芹礼虽云菲灵鉴其勤
　　两溪文集巻二十一
　　

●钦定四库全书
　　两溪文集巻二十二
　　（明）刘球 撰
　　○行状
　　遯游杨先生行状
　　先生殁世有年其常教导母族子刘球幸第进士始克图永先生之不可殁者于其所交显人闻士遂悉所见闻征诸长老谨状其行曰先生讳胤字嗣庆姓杨氏其上世由关西来家吉安以忠襄文节二公显为令族有壻于球从曾祖大史容窓公曰鉴字莹之攻经澡行为元四门馆生辞太子伴读顺皇帝朝即先生乃考也惟先生生长大史公家目仪则耳诲言既稔且饫又自知力学问不问五经四书百家言悉能口诵心忆树植其中有根柢故施之文有序跋说百二十记五十一传赞二十二祭文哀词行状墓志二十五书表启四十二居室器用之铭事物杂着九十总三百六十篇无一词剽掇前人陈说深弘而重密类其为德诗有鳯台前后集四巻澹溪近藁二巻皆出入汉魏六朝唐宋诸名家体随事寄讽咏气浑厚而词雍雅类乎其情尤善真行草书能融会歴世之法成一家体每札数百千字出竒万状皆端谨遒媚适清重之宜类其仪貎时同邑谢先生士复名能诗黎阳端木先生孝思工为书人谓先生之能不在其下独于文骎骎追乎古洪武中以故人甥孙见翰林宋学士濂答禄修譔与权中书陶叅政中立礼部朱尚书梦炎于京师出其作读之大见称与交赞其有退之子美遗声由是中外人皆重其名士多慕其为学勋臣贵戚争致其迹于门遂为宾师都督何公家明年吉安侯陆公嗣子贽以高皇帝驸马亲执弟子礼复主陆公一日朝羣驸马上异贽举止应对不凡问其所师先生以是得召见赐食陆公后见先生弗宾先生语人曰昔汉武不冠不见汲黯楚王不设醴不能处穆生而侯亵冠服见我心易我也我不可以乆此即去之家无何宣德侯金公礼聘至处其塾又一年而去当其时朝廷进人惟急四方诵诗读书之士朝羮藜而夕荐鼎者尽是以先生之行能卓絶使一屑就则华名可采穹官不难致乃终引去故有司连以孝廉楷书举于乡廷臣闽南杨子春上隆知州同里刘子恭交以文学荐之朝皆不赴江西亷使房公安参政张公某交走书币辟为南昌郡学弟子师去来半岁卒不受官命归其后朝廷尝以纂修起先生议以祠林美职居之竟上书礼部乞自遂时为礼部者知先生为言之朝以得归终身不入一毫富贵其心先生为人方严简重有雅度而无诡言謟态于古圣贤言行能心慕而身行之居龙云溪上为田取足其家需不谋他生理而家庭内外岁时为乐衎衎为草堂户牖虚敞卉花竹树环匝日陶情其中洒然襟抱超出人世外每诵论语乡党篇曰吾教自有养生术安用偃仰吐纳为哉故常节饮食时动息戒忿欲以是神宁守固虽隆寒盛暑无事炉扇比老髪髯漆黒视聴完气无馁惫少事二亲以诚孝称乡里遭丧能执礼不建释老事念其兄宅滁不可归间往省之不怠导学者先操履而后诵习与人交弥乆而弥笃念死友悼逺姻必为词以寄其哀有南州集録故交之作并其人始末欲传之梓士论韪之先生素有髙行未尝少下志于时之权力人与不知己者坐终日不一言及遇知己则为道古今竟夕无倦故甚见重于人士有夸雄一时自以人莫已轧及侍先生侧輙气失汗下凛凛惟恐越其度文武臣官是邑者每燕见必专坐先生其上自三司使而下按是邑者多问先生起居或求其见时诸亲藩重礼文儒蜀为最闻先生贤欲以四川试官致其一见不可赐之养老书及土宜物先生早嗜游歴凡名山川无不到到亦稀与人接故号遯游后以其不利于仕也作钝夫传又自号钝夫永乐十八年庚子以疾终于家得年七十三娶邓氏偕老有妇德一子惟升先先生殁一女馆里士贺彦寛于室蚤寡内外孙男四人呜呼学如先生可以通古而探道也文如先生可以埀世而范后也去就如先生可以为尚志之劝也出处如先生可以为竞名之戒也况孝敬以本之忠信以实之内养以充之外望以副之虽陶潜复生亦必尚其节徐穉不死犹将同其风用敢备书以为讄德行而议易名法者张本云
　　故奉直大夫兵部职方员外郎周先生行状
　　先生周姓讳鸣字岐鳯以字行家吉水之泥田世以儒宦显至宋季有讳应龙号磻州者为时儒宗其子京孙直宝谟阁上言诋贾似道奸邪知事不济弃官去直阁之子厚号亦山以经术教训乡里先生曽祖也祖闻孙以元至正辛巳乡贡进士荐入史馆修宋辽金史上书请以宋为正统时不能用即辍史事去为鳌溪真文书院山长考讳观号彬彬赠奉直大夫兵部职方员外郎妣李氏赠宜人先生性敏悟襟怀豁达言论侃侃如也才识尤髙迈过人其先世赀产素饶遭元乱丧之而故额尚存皇朝龙兴有司按故额颁役彬彬甫孑立不能堪而产益削先生年十四五即勤于干父蛊早夜无少休不数年家复其初人皆贺彬彬甫之有子洪武甲戌以经明行修荐为桐城儒学训导桐城学校废弛生徒多不知学先生严立教条讲道劝课有方诸生喜得师亦勤于学自是决科跻仕者相继皆曰非周先生之教不及此也丁外艰服除擢即墨主簿以明敏详密为藩司所重遣同御史佥事往登州谳强盗狱盗七十人而称屈者四十五人御史执不与辨先生察其人皆以宿怨为盗所诬指从容以其故为御史佥事言且歴举前代贤臣以辨寃狱得名者譬晓之御史感悟四十五人遂得不死会兵兴赋即墨军需鐡七十余万先生具奏地濵海隅鐡非所产而府库积鐡尚多请出以资军用庶苏民力所司又令即墨民输豆军前准其岁入来数已而复征其米而令以钞偿豆直先生复奏民无信不立今民既输豆又征其米是无信于民也请从初令以信于民且连奏便民十余事朝廷皆纳其言诏报曰可坐累下繋会赦免民留之不得相率送至于淮皆涕泣而别永乐甲申征授国子监学正明年大宗皇帝幸大学赐学官筵宴袭衣先生与焉未几上以汉王失德由辅导不得人诏选端直之士为之辅遂擢先生汉府纪善先生亦慨然以辅成王德为己任时王府有从征军三千人不籍兵部又据有诸卫草场纵下人于外攘民物所为不法类此者先生輙具諌王虽面从而心忌之且王素蓄不臣之心虽开宝贤堂名为延问羣臣之所实欲招致匪人以经营夺嫡计先生心知之作宝贤堂箴累千言寓规讽之意其中冀格其非心王益忌之会驾北巡王拥重兵出入威震中外先生言王宜抑兵威退守藩臣之礼无启疑心遂激王怒明日令守卫官无故诟先生先生不堪其辱以白王王令质于仪卫司已而独送先生于朝下锦衣卫狱欲置以重辟时仁宗皇帝以皇太子监国询知先生以数諌王得罪非有他故降为长州儒学教谕到官与诸生讲学不倦每大比诸藩交聘为考官岁辛夘之福建甲午之浙江丁酉之福建所取士多得人秩满升国子博士至南京召见于文华殿慰谕甚至且曰他日当大用卿其遇知仁庙如此丁继母忧服除用荐升兵部职方员外郎时方清理军籍职方事冗人谓先生儒者必不胜其烦及事至剖决无滞人始服其能三载考最赐诰命授奉直大夫追赠其考妣归燎黄于阡寻复官宣德乙卯乞致仕后四年以疾终正寝先生素孝友十岁居母丧哀毁如成人筮仕桐城即迎其父就养父卒奉柩归至小孤遭风舟将覆扶柩号哭誓与俱沉风随以定抚育二幼弟冠婚必尽礼合三从兄弟子侄为一爨闺门近千指服食资用皆有定规家法严整内外无私蓄着家范十数条令子孙世守之族子弟性敏者悉令学经奬进之亦甚至故其族以经术取仕禄者多于他族其族人有没宦途不能归丧者必经纪而归之尤急于济人阨清江艾时春之官宁海道被冦伤病疮痍不能起赀装殆尽先生遭之为留旬余求药理之愈解装赍之而行艾终身德之先生幼从季父子霖族兄仲容受书旁及他经传学有源委发为文浩瀚而沉实下笔累百言立就然皆根极底里无浮薄之疵自号退斋其文有退斋稿六十巻藏于家别着尚书通义春秋纂要授学者先生生元至正甲辰十月六日终大明正统戊午四月五日享年七十五娶彭氏赠宜人继王氏封宜人俱有妇德子男三人长勉次叙字功叙以永乐戊戌进士官翰林累升至侍读次广女二人前兵科给事中金昭伯庐州儒学训导彭埙其壻也孙男七人蒙涣复巽同伯咸恒女三人曽孙男二人女二人初先生疾作功叙在官得其兄书即陈乞归省朝廷以宣宗皇帝实箓垂成功叙职在纂修理不宜去及实箓进呈功叙思归志益切而先生讣且至功叙将归卜是年月日即其里锦峯山王宜人之兆合塟焉谓宜有状谒诸大人君子以图其不朽而哀戚不忍文乃以属球球因具述先生歴官行事之实庶几立言君子有所采摭谨状
　　故封翰林编修文林郎孙先生行状
　　先生讳贞字宗正号竹轩姓孙氏其先江左人唐兴元中有处士讳瑫者来丰城卒塟其邑同造里敷山子孙家焉其后有讳行琰者仕南唐为仓监贻书节度使马希萼以息兵弊民赖之苏子孙居敷山者盛至百余家代有闻人六世孙发宋元佑进士仕至永丰县令永丰九世至先生曽祖实则虽隐不仕而德益高祖佑卿鞠于母姨之夫李仁杰居县北化鹏坊至父仲明皆因李姓逮先生始复之先生幼■嶷长益颕异有司选充县学生教谕泰和刘子彦深器重之授以毛氏诗又从乡先辈朱学士偹万黄进士德润游葢有造诣洪武辛未贡京师为国子生中癸酉科乡试明年以副榜举人教授绍兴太祖高皇帝进诸教授陛前谕以掌教之道且命吏部録其名以俟擢用先生是时年富气壮鋭然有志副上旨到官务振教规事惟公正是由有施御史者按郡甚严私于给传徐氏子以充增广生寻令升于廪膳之列先生曰此子非由乡里推选得厕名増广已出非分何得食廪且诸生中有学问胜之者犹未食廪不可全废公论御史气为沮郡官皆从旁私语先生曰姑许之退可改行不宜面执先生曰君子与人以信焉有今日许之而明日可改乎御史知不可屈遂罢作育诸生成绩焯着一日遇相者言其将有忧至即动心求归省行次南昌果闻父丧哀毁踰礼服阕调汉阳汉阳诸生与乡举者素鲜先生教之尤力后三年当大比赴试者十二人不偶者惟一人通判张某介然有守尝坐事繋都察院狱以无钱贿狱吏为所抑寘诸恶所及事白复官人谓其必易所守张卒持廉自若会诏下教授得荐贤先生即以张应诏升按察佥事贫无以之官复资之行秩满升国子助教又满转博士升从七品禄时国监官杰然着贤称不过四五人先生实其中尤贤者甚见礼于祭酒頥庵胡公司业古崖呉公并遣子受业其门辨事监生以故不在官所司移文来问状六馆纷然莫所知属有经旬不得报者先生遂作类姓簿备録诸生姓名籍贯班次以姓为别欲求其人于姓下稽之即得人以为便遂为定法明年解署拜勅命授修职佐郎宣德初乞归省时母太孺人年已八十先生亦六十余始有退休之志明年还官又明年秩满上行在请老益坚遂以子曰恭官翰林封翰林编修文林郎致仕自是谢絶人事朝夕侍亲侧非有国庆及乡饮礼足不至县门湖广诸藩聘典乡试文衡皆不赴丁太孺人忧筑馆居敷山之下乡弟子来学者稍受之而却其贫者俸后三年祁门迎养又二年重庆迎养皆乐赴之自重庆归时年已七十一愈无意世事课诸孙之余惟日与二三故老饮酒谈笑而已恒言人生寿至八九十固福也然或苦疾病何福之云吾年至此尽足矣得一夕如睡梦中恬然而逝良快良快果以不病而卒卒前三日点检平昔所许人诗文悉成而还之明日杖策观涨江浒归过故人话旧如平素是夕遂不起时正统五年五月二日也先生存心端谨自奉俭约作事必虑始终故歴官三十余年夷坦如一所至必迎其亲就养最善教子官太学时合其燕居之所闭诸子其上亲授以经初欲五子各专一经寻以长子有桑梓之托取外甥邬在恭以足之其后诸子皆有成邬亦第进士为御史训率诸子有官者尤严曰良为御史同居成贤街每夕归必问以今日治何狱其间有所伸雪否曰良必悉以对拟罪有不当輙切责之欲其改拟人谓他人为御史惟一上官独曰良有两上官其一指先生也曰恭在翰林分月俸以致养卒不入升斗为已费寄奉所得上赐银帛亦不发封而还之且报以书曰我口体肥暖恒足近得所寄物可自留以养廉自今勿更致也诸子官外京者未尝从之需一物葢惧有以启其贪以故其子守官逾谨遇族党亲故素厚未尝以险夷贫富致异与人交虽势隆不附穷急不弃为国子生时与同郡卢渊同舍湘阴夏原吉同写武臣诰教绍兴时与李太守庆相善后渊至侍郎原吉庆尚书先生未尝一造其门为助教时与黄博士彦清连居因熟其从子金兰后彦清以奸党没家金兰为贵池典史坐累至京失所归先生馆之三年有不足輙周之同乡杨伯震为长庐运副得罪自狱出病毁不成形舁至先生门欲托寓旁舍惧其病有染相唆家人固却之露卧街祠下先生归闻之曰人各有命病何足患亟命移入病卒以愈其义于交故间也多类此先生本有经世理民之才终身局于儒官不得施间吐一二以开其子其子推而行之无不效故识者谓其子之有政声为民望者多得于先生云嗜学尤笃自幼至老体无不安日即留意诗书五经俱明而邃于诗春秋尤好聚书坊市无卖者輙手自抄録积至浩穰则建楼贮之以便览诵故学益充硕发为诗文平易近事情不务竒刻有竹轩集若干巻藏于家先生生洪武丙午九月十六日歴春秋七十有五娶揭氏文安公族孙女封孺人子长曰温次曰良由重庆知府升广西布政使次曰恭由翰林编修积官至侍读次曰俭举豊城县训导至京卒次曰让由祁门教谕升应天府教授女长适县学生范廸次适熊仕恭孙男十五绳县学生缜约维绥绰纲纪纯绅给缘■〈糹里〉绪绩女十曽孙男二女五先生未卒前数月寄书曰恭言其得痁疾已就差而四体尚未宁曰恭恳乞归省得命行至南昌哭先生讣如昔者先生哭其亲焉是亦岂非数耶诸孤卜用是年月日遵遗命葬先生敷山先茔侧曰恭诣京具列行实属球次序之将以请铭于当朝大手笔球辱爱其父子间最乆义不得辞因次序之如前云
　　戴先生行状
</div>
    <div class="pagination">
<a href="两溪文集_page8.html">上一页</a><span>...</span><a href="两溪文集_page4.html">4</a><a href="两溪文集_page5.html">5</a><a href="两溪文集_page6.html">6</a><a href="两溪文集_page7.html">7</a><a href="两溪文集_page8.html">8</a><span class="current-page">9</span><a href="两溪文集_page10.html">10</a><a href="两溪文集_page11.html">11</a><a href="两溪文集_page12.html">12</a><a href="两溪文集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
