<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 228 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 228 页/共 256 页</h1>
    <div class="content">　　
　　杨东熙问致知。曰：「知也者，良知也。蔽於气习，故学焉以扩充之，非谓人人自能知，自率意以致之也。彼佛氏之灵照而不能明物察伦，岂亦扩充也乎？」「敢问学以扩充之道。」曰：「博学之、审问之、慎思之、明辨之、笃行之，所以知止而知至也。夫然后能履中正而不忒。」 
　　
　　杨东熙问：「名利货色，私欲之大也。必先克去之，何如？」曰：「然。然而所谓克者，匪坚制尔也，其惟进天理乎！天理日明而人欲日隐，天理日长而人欲日消，是之谓克。」又问：「己不克，安能见理？」曰：「未体天理，焉知人欲？」 
　　
　　沉问：「体认、扩充、存养三者有序乎？」曰：「孰或先焉？孰或后焉？体认也者，知至至之也，是为存养，其扩充之功尽之矣。」 
　　
　　湛子约言卷之八 
　　
　　贵贱第十五 
　　
　　袁邮问：「贵贱祸福定於天矣，亦可修而易之乎？」曰：「天人一也，自求多福，在我而已矣。惟贤人为能祈天，惟圣人为能立命。」 
　　
　　袁邮问穷理尽性至於命。曰：「穷也者，极至之名。知至行至，穷其理焉，性尽而命至矣。其古人所谓格物乎！」 
　　
　　人能动心而后能存心，能存心而后能养性。故人心恒知，知故警动，德性斯坚定矣。 
　　
　　葛涧问：「『人无远虑，必有近忧』，其终身之忧，一朝之患之谓乎？」曰：「得之矣，体诸身可也。」 
　　
　　徐勖问：「精义求诸事矣乎？」曰：「其外之矣。在心为理，处事为义。精也者，自其本心精之也，精斯神矣。易曰：『精义入神，以致用也。』其合内外之学与！」 
　　
　　或问：「人有恒言曰『务实』，何谓也？」曰：「知实然后能务实。夫事亲，仁之实也；从兄，义之实也；良心之真切也。知之真，扩之力，斯曰务实尔矣，而实尔矣。而实之未知，而惟曰『务实』，务实其实匪实。」 
　　
　　陈怀曰：「怀闻之师曰：『周公思兼三王』，思道也。道也者，群[圣]同然之统也，求在我者也。故禹之恶好，汤之执立，文之视望，武之不泄不忘，与周公之思兼，皆心学也。不合者，心未一也。思而得之，则其心一矣。坐以待旦，存存不已也，谓急於行，小之言周公之学矣。」 
　　
　　君子无入而不自得。自得者，得自我也，未知失，焉知得？ 
　　
　　陈怀问：「『合虚与气，有性之名；合性与知觉，有心之名。』何谓也？」曰：「虚也者，性之本体也；性也者，知觉之本体，生生不已者也。而曰合焉，而曰与焉，则二物矣。」 
　　
　　陈仁曰：「子夏其知道乎！敬而无失则本体立，万物一体，四海之内皆兄弟也。」曰：「然。其古之示人以其大者夫！」 
　　
　　子张问行，夫子语以参前倚衡，知之精而后行之至也。故终身由之而不知道者，病於未见焉耳。陈怀曰：「何以能由？」曰：「袭取也，则由仁义行矣。」 
　　
　　陈怀问：「心为事累，何如？」曰：「心小故也。察见天理，则廓然大公，物来顺应，奚其累！」 
　　
　　黄彦聪问温故而知新。曰：「颜子得一善，拳拳服膺而勿失，如鸡抱子然，温故也。由是而上达，日日新之谓盛德。」 
　　
　　天行健，君子以自强不息。健也者，宇宙之气；宇宙之气，人之气也；是故可配天。配天也者，不息之谓也。学而若有焉，若亡焉，违天也甚矣。 
　　
　　夫德艺之成，其致一也。是故德之所修，艺斯书矣。故师不二其教，弟子不二其学，艺之所书，德斯见矣。故主试不二其择，为士者不二其业，德成而上，艺成而下，贤能著矣。故用人者不二其职，而见用者不二其志。 
　　
　　甚哉！道之不明也。夫圣贤之学，天下之至易简者也。或忽以齐诸佛。何以为易简也？曰体天理而已，内外合一者也。夫佛老之学，天下之至烦难者也，难混以齐诸圣。何以为烦难也？曰苦根尘而已，无(或)[惑]乎道之不明也！ 
　　
　　养士者如场师之养木矣。不讲於大人之学，而小人之学焉是务，其犹舍梧槚而养其樲棘也。择士者，如工师之择木矣，不先乎道艺之贤，而词藻之工焉是取，犹之舍合抱而求拱把也。用人者如大匠之用木矣，大小杠其材，休采易其服，是犹?梁栋以榱题，而使椽桶为柱也。 
　　
　　象山亦见个大头脑处，不可谓无见。然於体认天理之功未深，故客气时时发作，盖天理客气相为消长也。象山客气非特见於与文公往反之书，至以客气加於其兄，又有甚义理了？今之学者多尊崇之，至以出於明道之上，此吾遵道录所以作也。 
　　
　　利口皆原於心之不仁。 
　　
　　昔有问者曰：「予欲作文，何如？」应之曰：「子欲作文，其观诸树木乎！深其根，其生也达诸枝乾花实，翕然成矣。」曰：「假使枯其根，采他花而悬诸，剪彩而缀诸，不亦可观乎？」曰：「识者观其生意焉，则别矣。」他日，又有问曰：「吾欲作文，何如。」曰：「子欲作文，其学诸导水乎！浚其源，其达也滔滔，其流派自尔成海矣。」或疑曰：「昔者问文而告之以树木，今也问文而告之以导水也，何居？」曰：「尔知其本矣，未知其自然也。夫木也，犹得而伪焉；夫水也，孰得而伪诸？周子笃实艺书之言，何其异於孔氏也。夫犹二之也，其疑诸树木之类欤？孔氏曰『有德者必有言』，『辞达而已矣』，曾子曰『出辞气，斯远鄙倍矣』。夫达也者，达自内也；夫出也者，出自内也；是故致一也。其譬诸导水之类欤！」 
　　
　　今有十夫，各肆其宝於市，人各自以为至宝矣，贸者择焉而反复之去取焉。旌阳之丹丸，至神矣，杂其一於九十九伪之中，伪者售而真者弗售，无识真者也。论文岂易焉！ 
　　
　　人心可以一时不通乎？通原於虚，虚原於一。 
　　
　　大学衍义补，则吾自少时不悦。盖西山非遗天下国家事，而天下家国之事寓於格致诚正修之中，正所以明一本之意，最为深切。文庄乃欲补之，是所谓漆断纹琴，规方竹杖也。然其书中有关於今日天下国家之事不可废者，当时只合作别书名可也。 
　　
　　射也者，所以射为德也。射为德也者，所以成其贤也。故射礼不讲而天下无成贤矣。燕礼缺，径情而行，天下之射礼坏矣。故燕也者，将以致夫射者也；射也者，所以相射於礼乐，成其德者也。礼乐皆得，谓之成德，成德则贤矣。故射有迎宾、献宾、以及众宾，所以致射宾也。燕有迎遵、献遵，所以致射遵也。燕有献士，所以致遵耦也。燕有献酬交酢，所以致宾主二射之欢也。射也者，离道也，争道也；不合则离，离则争矣，非所以成德而致贤也。是故有燕酬以合其欢，有揖让以致其敬，有乐有宾以宣其和，有司正以节其流，有拾取矢以崇其让，有鼓乐以尽其神，有释获以纪其贤，有升饮以明其不则，有彻俎坐燕以弛其张，渐近自然，卒归之中正。宾出不顾矣，生犹拜送，以引无穷之敬焉。故始以燕，终以燕，而射行乎其间，夫然后礼乐兼备矣。礼乐兼备，而人虽欲为不贤，不可得矣。虽有庶顽谗说，并生之念油然而兴矣。故燕射其深矣。又曰：吾观於仪礼，然后知矍圃之射，扬觯戒勿入者之为伪，非圣人并生之心也。今之行射者，宾主接则曰射遵，至则曰射，无始燕终燕以合之，是武道也，是教争之端也，非所以相射於礼乐而成德也，恶乎贤？ 
　　
　　孔孟论治亦自切实，足食足兵而后有民信，五亩之宅、百亩之田然后可申庠序之教，兵食岂可后乎？ 
　　
　　今夫玉在於万仞之山，苟有好者，人有能致之者矣。今夫珠在於千寻之渊，苟有好者，人有能致之者矣。语有之曰：「物聚於好。」故苟好直，则直言至矣；苟好谅，则谅言至矣；好文叶，则词彩至矣。进乎其好焉，好仁则仁至矣，好义则义至矣，好德行道艺则德行道艺至矣。 
　　
　　观其文，不如观其生意，即可知天地造化之仁。 
　　
　　昔孔子叹不得中行而与之，何其中之难耶？夫自阳一阴二而胥糅焉，则其难也亦宜矣。夫道，阴阳之中者也；夫德，刚柔浑合者也。夫学，变化以自至乎中者也，是故知刚而不知柔者，吾见其人矣；知柔而不知刚者，吾见其人矣；知刚而柔，知柔而刚，吾未见其人也。 
　　
　　范文正公一代伟人也，今读其书，观其迹，想见其人，如高山大林，虎豹蹲踞，可望而不可即；如深渊巨泽，龙蛇出没而不可测；又如青天白日，照曜万物而不可欺。此所以立朝廷，镇西夏，夫人敬信而畏之也。此无他故，诚而已矣。诚斯明，明斯威，威斯重，重则不动而信，威则不杀而畏，明则不察而敬，其诚之所为乎！识者谓其自先忧后乐中发之。夫先忧后乐，以天下为一心，圣人之学也。此尽之者，其唯至诚乎！其次勉焉。若公者，虽曰未学，吾不信矣。 
　　
　　观物第十六 
　　
　　以我观物，则物物有益；以物迁我，则物物丧志；故我立而后可以观物。欲立我者，存其心，体认天理[者]也。 
　　
　　说命曰：「惟?学半，念终始典於学。」夫学也者，觉此者也；?也者，效此者也，效此於人而觉之者也。伊尹曰：「以先觉觉后觉。」曰：「曷谓觉？」「觉天理也。」「曷谓天理？」曰：「理也者，性也，天地万物为一体者也。是故己欲立而立人，己欲达而达人，尽其性则能尽人之性。成己，仁也；成物，智也；性之德也，合内外之道也。是故人己两尽，人之理也。失一莫可以为学焉，失一莫可以为教焉，是故一体也。 
　　
　　惟心正然后好恶得其公，惟有正心之学者能之。要求实用，须养实体。要造公溥，须去己私。去己私斯见实体矣。 
　　
　　学以入道为至，人以至圣为成，心以立中为要。心不中正，邪也，故曰：「思无邪。」故忘助皆邪思也。人不至圣，非成人也，故子路问成人。学不入道，犹不学也，故曰：「不践迹，亦不入於室。」入室也者，入道也。故欲求至圣者必求入道，欲求入道者必求中心，中心则斯道可见矣，入道则贤圣可几矣，是故至圣至矣，中心要焉。昔者七十子、三千之徒皆学孔子，才艺行义者，至不少也。患难流离，不违其师，固心悦而诚服之，彼岂皆不自以为得道者哉？子贡乃曰：「[得其门]而入者或寡矣。」然则入道□□□□[有门]矣乎？不得其门，皆外望宫墙者[也。故得]其门[而能]至圣者，有之矣；不得其门而能[至圣]者，未之有也。今夫世之行一孝，则曰：「此道也。」行一弟，则亦曰：「此道也。守[一]节义，则亦曰：「此道也。」其果可以至於圣乎？易曰：「仁者见之谓之仁，智者见之谓之智，百姓日用而不知，故君子之道鲜矣。」一念邪时是浊，一念正时是清，一念亡时是死，一念存时是生。 
　　
　　[道]二，善恶而已。善即知善，恶即知恶，此秉彝之性也。拂人之性，非人也。孟子曰：「无是非之心，非人也。」善善恶恶，己无与焉，此圣人所谓无为也。今必欲善恶皆忘，然后谓之无为，吾恐矫情之过，即反有为也，句句似是而非。 
　　
　　故能者养其德以达诸业，不[能]者溺於业以亡其德。养非其用，用非其养，是故[德]与业离，而学之敝也久矣。易穷则变，变则通，修□必自二业合一始矣。二业合一，则仁智睿贞忠□礼义之道存，而道艺举选之法在其中矣。二业[合一]自[敬始]，敬立而[德]与业浑□。[德]与业浑，则风□□□□□出[矣]。 
　　
　　治不复先王之法，皆苟而已。然必行之有渐，不可强也。在今日只须论圣学，成君德，以一道德、同风俗为本。孔子答哀公问政亦从学上说起。 
　　
　　欲知圣人从容中道处，当知圣人之盛德。欲求圣人之盛德，当求圣人之至学。 
　　
　　是故知生死之道，则知得丧之道；知得丧之道，则知饮食之道。夫饮食、得丧、死生，其致一也，其可以声音笑貌为哉？ 
　　
　　今夫山木之枝尚有其本，涓涓之流亦有其源，而况於人乎？而况於君子之学者乎？夫五常同体而异用，五行同气而异质，五采同质而异色，五土同运而异风，五方同声而异音，五民同心而异言，五书同画而异象。知其异，所以致殊也；知其同，所以致一也。致一者尽理，致殊者尽分，理之与分，一而已矣。今夫人之有生也，自悬弧矢，已志於上下四方。夫上下四方即己性分内事也，故曰一而已矣。是故一致而万化出矣。 
　　
　　天地之性人为贵，故民吾同胞，物吾与也。故曰：「亲亲而仁民，而爱物。」而以刍狗视之者，不仁者也，无人心也。况天地民物本为一体，而云以者，此以彼之，谓二之也，道岂如此？故曰：老子极残忍，惨刻少恩。 
　　
　　吾只戒人循行数墨，非禁人读书。若禁人读书，则所谓学於古训，好古敏求，与假我数年五十以学易，及韦编三绝者，何故？盖圣人之书只是唤醒良知，开发聪明，涵养本原，到成德后，行事皆当理耳，不可偏废，其要只在勿忘勿助之间。 
　　
　　义理无穷，不可自是。自是者，自画也；自画者，自弃也。 
　　
　　方其坐忘，不忘其气氤氲。天地方春，原草其茵，生意弥漫，童子五六人，御彼小车，不疾不徐，其声辚辚，大道平铺，亦如是观。不泥一邦，博采其芳，博观其仁，以游乎无垠。 
　　
　　大上修心，其次修意，其次修行，其次修政。政也者，救弊辅教者也。故修心则天下无为，修意则天下丕应，修行则天下砥砺，修政则天下畏服。是故心弊然后修意，意弊然后修行，行弊然后修政。 
</div>
    <div class="pagination">
<a href="泉翁大全集_page227.html">上一页</a><span>...</span><a href="泉翁大全集_page223.html">223</a><a href="泉翁大全集_page224.html">224</a><a href="泉翁大全集_page225.html">225</a><a href="泉翁大全集_page226.html">226</a><a href="泉翁大全集_page227.html">227</a><span class="current-page">228</span><a href="泉翁大全集_page229.html">229</a><a href="泉翁大全集_page230.html">230</a><a href="泉翁大全集_page231.html">231</a><a href="泉翁大全集_page232.html">232</a><a href="泉翁大全集_page233.html">233</a><span>...</span><a href="泉翁大全集_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
