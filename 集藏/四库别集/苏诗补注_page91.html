<!DOCTYPE html>
<html>
<head>
    <meta charset="UTF-8">
    <title>苏诗补注 - 第 91 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 91 页/共 94 页</h1>
    <div class="content">　　慎按右一首见曹学佺名胜志先生倅杭时有病中游祖塔院七言律诗子由和诗凡二章先生原唱亦应有二诸刻本止存一首名胜志载此篇在鳯翔大像寺条下因其地亦有虎跑泉也今采录
　　端砚诗
　　披云离北岩度岭入中夏重借剪楚茅方函斵英槚骚坛意莫逆匠石语【少一字】奓匪垩劳运斤如带防毁銙砺【少四字】观隅整同厦津津剖马肝索索模羊觟气逼松滋豪姻聨雪涛姹登堂却蹒跚饮水何閜守墨面宜黔含贞口终哑静惟有夀焉玷尚可磨也鲁史记获麟晋帖题裹鲊供给到唐文防持等商斚眉形空爱纤风字仍嫌哆载观七八评咸本六一写退然敢摩肩信矣俱出跨始知尹公他不媚王孙贾铭诗与器传篆刻当碑打严韵拾孑遗防才任聊且【后注云端砚聨句既成暮归复拾余韵别赋一首附录巻后】
　　慎按右一首载卞氏式古堂书画彚考第十巻云此诗东坡作行草书宋楮本小横巻按后注云云则先生当别有端砚聨句今刻本俱无此首之真未可知也姑存备考
　　张无尽过黄州徐君猷为守有四侍人姓为孙姜阎齐适张夫人携其一往婿家旣暮复还乃阎姬也最为徐所宠因书絶句云
　　玉笋纤纤掲绣帘一心偷看绿萝尖使君三尺毬头帽须信从来只有檐
　　慎按右一首从春渚纪闻采出诸刻本不载
　　铜陵县陈公园双池二首
　　南北山光照绿萝濯缨洗耳不须多天空月满宜登眺看取青铜两处磨
　　铜陵【元和郡县志梁南陵县地后废为冶属池州】陈公园【名胜志铜陵县东北隅有陈公园园内有双池苏子瞻黄鲁直常游】
　　落帆重到古铜官长是江风阻往还要使谪僊回舞袖千年醉拂五松山
　　铜官【太平寰宇记铜官山在铜陵县十里又名利国山泉源冬夏不竭可以浸铁煮铜即唐置冶处】五松山【舆地纪胜五松山在铜官西南旧有松一本五枝翠色防天李太白诗我来五松下置酒穷跻攀】
　　慎按右二首见池阳后集诸刻本不载今采录
　　咏防榔
　　异味谁栽向海濵亭亭直干乱枝分开花树杪翻青萚结子苞中皱锦纹可疗饥懐香自吐能消瘴疠暖如薫堆盘何物堪为偶蒌叶清新巻翠云
　　慎按此诗语太浅直似非先生作曹能始名胜志载之姑采录
　　正月八日招王子髙饮
　　屋雪号风苦战贫纸牕迎日稍知春正如薝卜林中坐更对芙蓉城里人昨想玉堂空冷彻谁分银榼送清醇海山知有东南角正看归鸿作小颦
　　王子髙【注见本集芙蓉城诗下】
　　慎按右一首诸刻不载见于蒲积中嵗时杂咏今集中今采录
　　醉中题鲛绡诗
　　天地虽虚廓惟海为最大圣王皆祀事位尊河伯拜祝融为异号恍惚聚百怪二气变流光万里风云快灵旗摇虹纛赤虬喷滂湃家近玉皇楼彤光照世界若得明月珠可偿逐客债
　　慎按右一首诸刻不载苕溪渔隠丛话引仇池笔记云余一日醉卧有鱼头鬼身者自海中来云广利王请端明余被髪草履黄冠而去亦不知身步入水中但闻风雷声有顷豁然明白真所谓水晶宫殿也其下骊目夜光文犀尺璧南金火齐不可迎视瑚琥珀不知几多也广利王佩剑冠服而出从二青衣余曰海上逐客重烦邀命有顷东华真人南溟夫人造焉出鲛绡丈余命题诗余赋曰天地虽虚廓云云冩竟进广利诸仙迎看咸称妙独广利旁一冠簮者谓之鼈相公进言苏轼不避讳忌祝融字犯王讳王大怒余退而叹曰到处被鼈相公厮壊苕溪渔隠曰此事恍惚怪诞殆类传竒异闻所载又其诗亦浅近不似东坡平日语好事者为之以诳世耳又按仇池笔记相传东坡自撰此一则当在海外所纪时有董必者承奸相意遣人至儋耳逐出官舍所云鼈相公者盖指董必也此诗聊以寓意亦非果有其事胡仔疑为好事者所托吾不谓然
　　无题
　　帘巻牕穿户不扃隙尘风叶任纵横幽人睡足谁呼觉欹枕床前有月明
　　慎按右一首见本集与黄师是尺牍云近者幼累舟中皆伏暑自愍一年在道路矣巳决计旦夕渡江至毘陵矣尘埃风叶满室随扫随有然不可废扫以为贤于不扫也有诗录呈云云据此当是度岭以后未到常州以前所作诸刻本俱失载今采录
　　葛延之赠龟冠
　　南海神龟三千嵗兆协朋从生庆喜智能周物不周身未免人【诗话总龟作一】鑚七十二谁能用尔作小冠岣嵝【当作勾漏】耳孙剙其制君今此去宁复来欲慰相思时整视慎按右一首见葛立方韵语阳秋第三巻云东坡在儋耳时余三从兄讳延之自江隂担簦万里絶海往见留一月坡尝诲以作文之法文载全集中吾兄拜其言而书诸绅尝以亲制龟冠为献坡受之而赠以诗南海神龟三千嵗云云今集中无此诗余尝见其亲笔又费补之梁溪漫志云东坡在儋耳尝为葛延之作龟冠诗葛以语胡苍梧珵诗话总龟亦云然据此三段其为先生海外作无疑诸刻不载今采录
　　别海南黎民表
　　我本海南民寄生西蜀州忽然跨海去譬如事逺游平生生死梦三者无劣优知君不再见欲去且少留慎按右一首见诗话总龟引冷斋夜话云余游儋耳见黎民表为余言东坡无日不相从尝从乞园蔬出其临别归海北诗我本海南民云云其末云新酿甚佳求一具漫冩此诗以折菜钱诸刻不载今采录
　　雅安人日次旧韵二首
　　人日滞留江上村定知芳草怨王孙题诗寄逺方挥翰扶杖登髙独出门栁色忍看成感叹花前归思自飞翻浮阳披冻虽才弄巳觉春工漏一元
　　似闻髙隠在前村坐膝扶床戯子孙自赏春光携桂酒喜逢晴色款柴门屏间带日金人活头上迎风防胜翻蓬鬓扶疎吾老矣岂能旧貌改新元
　　慎按右二首诸刻不载见宋蒲积中所选嵗时杂咏今集中此诗编次庚辰人日二章之后年谱庚辰人日先生在儋耳作七律二首五月闻赦六月渡海北归明年辛巳度岭正月五日过南安军则次韵人日诗当作于此时但雅安地名无可考恐是南安之譌存疑俟考
　　和代器之
　　雨过郊原一番新寻芳车马踏无尘普天冷食闻前古萧寺清游属两人不作佺期问新厯颇同之问感余春明年归籍梨花上应会羣贤及四隣
　　器之【即刘安世注见前四十五巻】
　　慎按右一首见嵗时杂吟今集按先生北归时有寒食与器之游南塔寺寂照堂七律一首此诗即次前韵岂器之不能诗而先生代为和章耶诸刻不载今补录
　　自题金山画像
　　心似巳灰之木身如不系之舟问汝平生功业黄州惠州儋州
　　慎按金山志李龙眠画子瞻照留金山寺后东坡过金山自题云云周必大乾道庚寅奏事录亦载此诗诸本皆无今采录
　　归来引送王子立归筠州
　　归去来兮世不汝求胡不归汹北望之横流兮西顾之尘霏纷野马之决骤兮幸余首之未鞿出彭城而南骛兮眷丘陇而増欷乱清淮而俯鉴兮惊昔容之是非念东坡之遗老兮轻千里而款余扉共雪堂之清夜兮揽明月之余辉曾鸡黍之未熟兮叹空室之伊威我挽袖而莫留兮仆夫在门歌式防归去来兮路其何极将税驾于何许兮北江之南南江之北于此有人兮俨峩峩其丰硕孰居约而尔肥兮非糠覈其何食久抱一而不试兮愈温温而自克吾居世之荒浪兮视昏昏而听黙黙非之子莫振吾过兮久不见恐自贼吾欲往而道无由兮子何畏而不即将以彼为玉人兮以子为之璞也
　　慎按王子立名适子由之婿以元祐四年殁于筠州先生有诗哭之此词在黄州时送归筠作诸刻失载今从全集采录
　　黄泥坂词
　　出临皋而东骛兮并樷祠而北转走雪堂之坡陀兮歴黄泥之长坂大江汹以左缭兮云涛之舒巻草木层累而右附兮蔚柯丘之葱蒨余旦往而夕还兮步徙倚而盘桓虽信美而不可居兮苟娱余于一盻余幼好此竒服兮袭前人之诡幻老更变而自哂兮悟惊俗之来患释宝璐而被缯絮兮杂市人而无辨路悠悠其莫往来兮守一席而穷年时游步而逺览兮路穷尽而旋反朝嬉黄泥之白云兮暮宿雪堂之青烟喜鱼鸟之莫余惊兮幸樵苏之我嫚初被酒以行歌兮忽放杖而醉偃草为茵而块为枕兮穆华堂之清宴纷坠露之湿衣兮升素月之团团感父老之呼觉兮恐牛羊之予践于是蹶然而起起而歌曰月明兮星稀迎余往兮饯余归岁既晏兮草木腓归来归来兮黄泥不可以久嬉
　　慎按黄泥坂在黄州以下数篇诸刻本俱不收入诗类先生和归去来词施氏原本既附和陶巻中此亦有韵之词也何独遗之故与清溪词上清词三章并采录
　　清溪词
　　大江南兮九华西泛秋浦兮乱清溪水兮山无蹊路重复兮居者迷烂青红兮粲髙低松十里兮稻千畦山无人兮云朝挂蔼蒙蒙兮渰凄凄啸林谷兮号水泥走鼪鼯兮下鳬鹥忽孤垒兮隠重堤杳冥茫兮闻犬鸡郁万瓦兮鸟翼齐浮轩楹兮飞栱枅雁南归兮寒蜩嘶弄秋水兮挹玻瓈朝市合兮杂髦齯【一作倪】挟箪瓢兮佩锄犁鸟兽散兮相扶携隠惊雷兮骛长霓望翠防兮古招提跻木杪兮翔云梯若有人兮恨幽栖石为门兮云为闺块虚堂兮法喜妻呼猿狙兮子鹿麛我欲往兮奉杖藜独长啸兮谢阮嵇
　　慎按清溪在池州先生作此词嵗月莫考诸刻不载今从全集采录
　　上清词【原注以宫名名篇】
　　君胡为乎山之幽顾宫殿兮久淹留又曷为一朝去此而不顾兮悲此空山之人也来不可得而知兮去固不可得而讯也君之来兮天门空从千骑兮驾飞龙隶星辰兮役太嵗俨昼降兮雷隆隆朝发轸兮帝庭夕弭节兮山宫懭有妖兮虐下土精为星兮气为虹爱流血之滂沛兮又嗜疟疠与螟虫啸盲风而涕淫雨兮时又吐旱火之爞融衔帝命以下讨兮建千仞之修锋乘飞霆而追逸景兮歙砉扫灭而无踪忽崩播其来会兮走海岳之神公龙车兽鬼不知其数兮旗纛晻霭而冥蒙渐俯伛以旅进兮锵剑佩之相砻司杀生之必信兮知上帝之不汝容既约束以反职兮退战栗而愈恭泽允塞于四海兮独澹然其无功君之去兮天门开款阊阖兮朝玉台羣僊迎兮塞云汉俨前导兮纷后陪歴玉阶兮帝迎劳君良苦兮马虺闵人世兮迫隘陈下土兮帝所哀返琼宫之嵯峨兮役万灵之喧豗黙清浄以无为兮时节狩于斗魁诣通明而献黜陟兮轶荡荡其无回忽表里之焕霍兮光下烛于九垓时游目以下览兮五岳为豆四溟为杯俯故宫之干柱兮若毫端之集埃来非以为乐兮去非以为悲谓神君之既返兮曾顔咫尺之不违升秘殿以内悸兮魂凛凛而上驰忽寤寐以有得兮敢沐浴以献辞是耶非耶臣不得而知也
　　轶荡荡【轶疑应作詄】
　　慎按宋史礼志铸神霄九鼎奉安于上清宝箓宫但不详何神及宫在何地诸刻失载今从全集采录
　　醉翁操【并引】
　　琅邪幽谷山水竒丽泉鸣空涧若中音会醉翁喜之把酒临听辄欣然忘归既去十余年而好竒之士沈遵闻之往游焉以琴写其声曰醉翁操节奏疎宕而音指华畅知琴者以为絶伦然有其声而无辞虽为作歌而与琴声不合又依楚词作醉翁引好事者亦倚其辞以制曲虽粗合均度而琴声为辞所绳约非天成也后三十余年翁既捐馆舍而遵亦殁久矣有庐山玉涧道人崔闲特妙于琴恨此曲之无词乃谱其声而请于东坡居士以补之云
　　琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童颠水有时而回川思翁无嵗年翁今为飞仙此意在人间试听徽外两三弦
　　慎按琴操亦古诗之流此首诸刻本不载今从全集中采录
　　次韵借观睢阳五老图
　　国老安荣心自闲紫袍金带旧簮冠星骑箕簸扬糠粃斗掌权衡表汉桓冬有愆阳嫌薄热夏多沴气畏轻寒赖得五贤清雅出俾人敬慕肃容看
　　慎按右七言律诗一首见铁网瑚格律句法全不类坡公作姑据此采录
　　题金山寺回文体
　　潮随暗浪雪山倾逺浦渔舟钓月明桥对寺门松迳小槛当泉眼石波清迢迢绿树江天晓霭霭红霞晚日晴遥望四边云接水碧峯千防数鸥轻
　　慎按右七言律诗一首诸刻不载今从魏庆之诗人玉屑第二巻采录
　　赠姜唐佐
　　生长茅间有异芳风流稷下古诸姜适从琼管鱼龙窟秀出羊城翰墨塲沧海何曽断地脉白袍端合破天荒锦衣他日千人看始信东坡眼目【一作力】长
　　慎按此诗诸刻不载见邵氏闻见后录云唐荆州每解送举人多不成名号曰天荒至刘蜕以荆州解及第号破天荒东坡尝作二句赠姜唐佐沧海云云用此事也题其后云待子及第当续后句唐佐自广州随解过许昌见颍濵时东坡巳下世颍濵为足成其诗云云今补录
　　水月寺
　　千尺长松挂薜萝梯云岭上一声歌湖山深秀有何处水月池中桂影多
　　慎按右一首诸刻不载今从武林梵志采录
　　半月泉【附题名】苏轼曹辅刘季孙鲍朝懋郑嘉会苏固同游元祐六年三月十一日
　　请得一日假来游半月泉何人施大手擘破水中天慎按右一首诸刻不载见谈钥吴兴志先生游德清县题半月泉作也石刻真迹在慈相寺中余家有榻本按先生自杭守召还在元祐辛未集中有三月六日别南北山诸道人诗与半月泉题名相距才五日当是还朝时便道来游嵗月凿凿可据而此诗本集失载诗与题名字体大小不同迥出两手疑后人因题名而赝作此诗盖先生时方还朝何云请假以此辨之其为假托未可知也存疑俟考
　　游何山
　　今古何山是胜游乱峯萦转绕沧洲云含老树明还灭石碍飞泉咽复流徧岭烟霞迷俗客一溪风雨送归舟自嗟尘土先衰老底事孤僧亦白头
　　慎按右七言律诗一首诸刻不载见徐献忠吴兴掌故集第十巻今采录
　　自题临文与可画竹
　　石室先生清兴动落笔纵横飞小鳯借君妙意写筼筜留与诗人发吟讽
　　慎按右一首见卞氏式古堂画考诸刻不载今采录
　　宝墨亭
　　山隂不见换鹅经京口空传瘗鹤铭潇洒谪僊来作郡风流太守为开亭两篇玉蕊尘初涤四体银钩迹尚青我久临池无所得愿观遗法快沈冥
　　慎按右一首见京口三山志中刘昌县笥琐探云宝墨亭宋初建以覆瘗鹤铭者今废又苏子美沧浪集亦载此疑因姓传讹也诸刻失载今补录
　　双井白龙
　　岩泉未入井防然冒沙石泉嫩石为厌石老生罅隙异哉寸波中露此横海脊先生酌泉笑泉秀神龙蛰举手玉筯挿忽去银钉掷大身何时布大翮翔霹雳谁言鹏背大更觉宇宙窄
　　慎按冷斋夜话云南海城中有两井相近咫尺而异味号双井井源出岩石罅中东坡酌水异之曰吾寻白龙不见今知家此水中乎同游怪问其故曰白龙当为东坡出请徐待之俄见其脊尾如银蛇状忽水澜有云气浮水面举首如挿玉筯乃泳而去余至二井太守张子修为造庵井上号思逺亭名泂酌崖有怪树树枝之脇有诗岩泉未入井云云字画如顔书无名衘年月此诗风格似东坡而言泉嫩石老疑学者为之也今据此采录
　　瑞金东明观
　　浮金最好溪南景古木楼台画不成天籁逺兼流水韵云璈常听步虚声青鸾白鹤蟠空下翠草芝匝地生咫尺仙都隔尘世门前车马任纵横
　　慎按右一首见赣州旧志今采录
　　题清淮楼
　　观鱼惠子台芜没梦蝶庄生冢木秋惟有清淮供四望年年依旧背城流
　　慎按右一首诸刻不载见锦绣万花谷濠州絶句中今采录
　　西湖絶句
　　毕竟西湖六月中风光不与四时同接天莲叶无穷碧映日荷花别様红
　　慎按右一首诸刻不载见锦绣万花谷今采录
　　戏答佛印
　　逺公沽酒饮陶潜佛印烧猪待子瞻采得百花成蜜后不知辛苦为谁甜
　　慎按竹坡诗话云东坡喜食烧猪肉佛印住金山时每烧猪以待其来一日为人窃去东坡戏作小诗云云诸刻不载今采录
　　失题三首
　　木落沙明秋浦云卧【此字讹】烟淡潇湘曾学扁舟范蠡五湖深处鸣榔
　　望断水云千里横空一抹晴岚不见邯郸归路梦中畧到江南
　　公子只应见画此中我独知津冩到水穷天杪定非尘土间人
</div>
    <div class="pagination">
<a href="苏诗补注_page90.html">上一页</a><span>...</span><a href="苏诗补注_page86.html">86</a><a href="苏诗补注_page87.html">87</a><a href="苏诗补注_page88.html">88</a><a href="苏诗补注_page89.html">89</a><a href="苏诗补注_page90.html">90</a><span class="current-page">91</span><a href="苏诗补注_page92.html">92</a><a href="苏诗补注_page93.html">93</a><a href="苏诗补注_page94.html">94</a><a href="苏诗补注_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
