<!DOCTYPE html>
<html>
<head>
    <meta charset="UTF-8">
    <title>西湖梦寻 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖梦寻 - 第 9 页/共 12 页</h1>
    <div class="content">　　但使庐陵存外邸，自知冕服返桐宫。
　　属镂赐死非君意，曾道于谦实有功。
　　杨鹤《于坟华表柱铭》：
　　赤手挽银河，君自大名垂宇宙。
　　青山埋白骨，我来何处哭英雄。
　　又《正祠柱铭》：
　　千古痛钱塘，并楚国孤臣，白马江边，怒卷千堆夜雪。
　　两朝冤少保，同岳家父子，夕阳亭里，伤心两地风波。
　　董其昌《于少保祠柱铭》：
　　赖社稷之灵，国已有君，自分一腔抛热血。
　　竭股肱之力，继之以死，独留青白在人间。
　　张岱《于少保柱铭》：
　　宋室无谋，岁输卤数万币，和议既成，安得两宫归朔漠。
　　汉家斗智，幸分我一杯羹，挟求非计，不劳三寸返新丰。
　　张岱《定香桥小记》：
　　甲戌十月，携楚生住不系园看红叶。至定香桥，客不期而至者八人：南京曾波臣，东阳赵纯卿，金坛彭天锡，诸暨陈章侯，杭州杨与民、陆九、罗三，女伶陈素芝。余留饮。章侯携缣素为纯卿画古佛，波臣为纯卿写照，杨与民弹三弦子，罗三唱曲，陆九吹箫。与民复出寸许紫檀界尺，据小梧，用北调说《金瓶梅》一剧，使人绝倒。是夜，彭天锡与罗三、与民串本腔戏，妙绝；与楚生、素芝串调腔戏，又复妙绝。章侯唱村落小歌，余取琴和之，牙牙如语。纯卿笑曰：“恨弟无一长，以侑兄辈酒。”余曰：“唐装将军旻居丧，请吴道子画天宫壁度亡母。道子曰：‘将军为我舞剑一回，庶因猛厉以通幽冥。’旻脱缞衣，缠结，上马驰骤，挥剑入云，高十数丈，若电光下射，执鞘承之，剑透室而入，观者惊栗。道子奋袂如风，画壁立就。章侯为纯卿画佛，而纯卿舞剑，正今日事也。”纯卿跳身起，取其竹节鞭，重三十斤，作胡旋舞数缠，大噱而罢。
　　西湖梦寻(卷四)风　篁　岭
　　风篁岭，多苍筤筿簜，风韵凄清。至此，林壑深沉，迥出尘表。流淙活活，自龙井而下，四时不绝。岭故丛薄荒密。
　　元丰中，僧辨才淬治洁楚，名曰“风篁岭”。苏子瞻访辨才于龙井，送至岭上，左右惊曰：“远公过虎溪矣。”辨才笑曰：
　　“杜子有云：与子成二老，来往亦风流。”遂造亭岭上，名曰“过溪”，亦曰“二老”。子瞻记之，诗云：“日月转双毂，古今同一丘。惟此鹤骨老，凛然不知秋。去住两无碍，人土争挽留。去如龙出水，雷雨卷潭秋。来如珠还浦，鱼鳖争骈头。
　　此生暂寄寓，常恐名实浮。我比陶令愧，师为远公优。送我过虎溪，溪水当逆流。聊使此山人，永记二老游。”
　　李流芳《风篁岭》诗：
　　林壑深沉处，全凭筿簜迷。片云藏屋里，二老到云栖。
　　学士留龙井，远公过虎溪。烹来石岩白，翠色映玻璃。
　　西湖梦寻(卷四)龙　井
　　南山上下有两龙井。上为老龙井，一泓寒碧，清冽异常，弃之丛薄间，无有过而问之者。其地产茶，遂为两山绝品。再上为天门，可通三竺。南为九溪，路通徐村，水出江干。其西为十八涧，路通月轮山，水出六和塔下。龙井本名延恩衍庆寺。唐乾祐二年，居民募缘改造为报国看经院。宋熙宁中，改寿圣院，东坡书额。绍兴三十一年，改广福院。淳祐六年，改龙井寺。元丰二年，辨才师自天竺归老于此，不复出，与苏子瞻、赵阅道友善。后人建三贤阁祀之，岁久寺圮。万历二十三年，司礼孙公重修，构亭轩，筑桥，锹浴龙池，创霖雨阁，焕然一新，游人骈集。
　　西湖梦寻(卷四)一　片　云
　　神运石在龙井寺中，高六尺许，奇怪突兀，特立檐下。有木香一架，穿绕窍窦，蟠若龙蛇。正统十三年，中贵李德驻龙井。天旱，令力士淘之。初得铁牌二十四、玉佛一座、金银一锭，凿大宋元丰年号。后得此石，以八十人舁起之。上有“神运”二字，旁多款识，漶漫不可读，不知何代所镌，大约皆投龙以祈雨者也。风篁岭上有一片云石，高可丈许，青润玲珑，巧若镂刻。松磴盘屈，草莽间有石洞，堆砌工致巉岩。石后有片云亭，司礼孙公所构，设石棋枰于前，上镌“兴来临水敲残月，谈罢吟风倚片云”之句。游人倚徙，不忍遽去。
　　秦观《龙井题名记》：
　　元丰二年，中秋后一日，余自吴兴来杭，东还会稽。龙井有辨才大师，以书邀余入山。比出郭，日已夕，航湖至普宁，遇道人参寥，问龙井所遣篮舆，则曰：“以不时至，去矣。”
　　是夕，天宇开霁，林间月明，可数毫发。遂弃舟，从参寥策杖并湖而行。出雷峰，度南屏，濯足于惠因涧，入灵石坞，得支径上风篁岭，憩于龙井亭，酌泉据石而饮之。自普宁凡经佛寺十五，皆寂不闻人声。道旁庐舍，灯火隐显，草木深郁，流水激激悲鸣，殆非人间之境。行二鼓，始至寿圣院，谒辨才于朝音堂，明日乃还。
　　张京元《龙井小记》：
　　过风篁岭，是为龙井，即苏端明、米海岳与辨才往来处也。寺北向，门内外修竹琅琅。并在殿左，泉出石罅，甃小园池，下复为方池承之。池中各有巨鱼，而水无腥气。池淙淙下泻，绕寺门而出。小坐，与偕亭玩一片云石。山僧汲水供茗，泉味色俱清。僧容亦枯寂，视诸山迥异。
　　王稚登《龙井诗》：
　　深谷盘回入，灵泉觱沸流。隔林先作雨，到寺不胜秋。
　　古殿龙王在，空林鹿女游。一尊斜日下，独为古人留。
　　袁宏道《龙井》诗：
　　都说今龙井，幽奇逾昔时。路迂迷旧处，树古失名儿。
　　渴仰鸡苏佛，乱参玉版师。破筒分谷水，芟草出秦碑。
　　数盘行井上，百计引泉飞。画壁屯云族，红栏蚀水衣。
　　路香茶叶长，畦小药苗肥。宏也学苏子，辨才君是非。
　　张岱《龙井柱铭》：
　　夜壑泉归，渥洼能致千岩雨。
　　晓堂龙出，崖石皆为一片云。
　　西湖梦寻(卷四)九溪十八涧
　　九溪在烟霞岭西，龙井山南。其水屈曲洄环，九折而出，故称九溪。其地径路崎岖，草木蔚秀，人烟旷绝，幽阒静悄，别有天地，自非人间。溪下为十八涧，地故深邃，即缁流非遗世绝俗者，不能久居。按志，涧内有李岩寺、宋阳和王梅园、梅花径等迹，今都湮没无存。而地复辽远，僻处江干，老于西湖者，各名胜地寻讨无遗，问及九溪十八涧，皆茫然不能置对。
　　李流芳《十八涧》诗：
　　己酉始至十八涧，与孟旸、无际同到徐村第一桥，饭于桥上。溪流淙然，山势回合，坐久不能去。予有诗云：“溪九涧十八，到处流活活。我来三月中，春山雨初歇。奔雷与飞霰，耳目两奇绝。悠然向溪坐，况对山嵯嵲。我欲参云栖，此中解脱法。善哉汪子言，闲心随水灭。”无际亦有和余诗，忘之矣。
　　西湖梦寻(卷五)西　溪
　　粟山高六十二丈，周回十八里二百步。山下有石人岭，峭拔凝立，形如人状，双髻耸然。过岭为西溪，居民数百家，聚为村市。相传宋南渡时，高宗初至武林，以其地丰厚，欲都之。后得凤凰山，乃云：“西溪且留下。”后人遂以名。地甚幽僻，多古梅，梅格短小，屈曲槎桠，大似黄山松。好事者至其地，买得极小者，列之盆池，以作小景。其地有秋雪庵，一片芦花，明月映之，白如积雪，大是奇景。余谓西湖真江南锦绣之地，入其中者，目厌绮丽，耳厌笙歌，欲寻深溪盘谷，可以避世如桃源、菊水者，当以西溪为最。余友江道闇有精舍在西溪，招余同隐。余以鹿鹿风尘，未能赴之，至今犹有遗恨。
　　王稚登《西溪寄彭钦之书》：
　　留武林十日许，未尝一至湖上，然遂穷西溪之胜。舟车程并十八里，皆行山云竹霭中，衣袂尽绿。桂树大者，两人围之不尽。树下花覆地如黄金，山中人缚帚扫花售市上，每担仅当脱粟之半耳。往岁行山阴道上，大叹其佳，此行似胜。
　　李流芳《题西溪画》：
　　壬子正月晦日，同仲锡、子与自云栖翻白沙岭至西溪。夹路修篁，行两山间，凡十里，至永兴寺。永兴山下夷旷，平畴远村，幽泉老树，点缀各各成致。自永兴至岳庙又十里，梅花绵亘村落，弥望如雪，一似余家西碛山中。是日，饭永兴，登楼啸咏。夜还湖上小筑，同孟旸、印持、子将痛饮。翼日出册子画此。癸丑十月乌镇舟中题。
　　杨蟠《西溪》诗：
　　为爱西溪好，长忧溪水穷。山源春更落，散入野田中。
　　王思任《西溪》诗：
　　一岭透天目，千溪叫雨头。石云开绣壁，山骨洗寒流。
　　鸟道苔衣滑，人家竹语幽。此行不作路，半武百年游。
　　张岱《秋雪庵诗》：
　　古宕西溪天下闻，辋川诗是记游文。
　　庵前老荻飞秋雪，林外奇峰耸夏云。
　　怪石棱层皆露骨，古梅结屈止留筋。
　　溪山步步堪盘礴，植杖听泉到夕曛。
　　西湖梦寻(卷五)虎　跑　泉
　　虎跑寺本名定慧寺，唐元和十四年性空师所建。宪宗赐号曰广福院。大中八年改大慈寺，僖宗乾符三年加“定慧”二字。宋末毁。元大德七年重建。又毁。明正德十四年，宝掌禅师重建。嘉靖十九年又毁。二十四年，山西僧永果再造。今人皆以泉名其寺云。先是，性空师为蒲坂卢氏子，得法于百丈海，来游此山，乐其灵气郁盘，栖禅其中。苦于无水，意欲他徙。梦神人语曰：“师毋患水，南岳有童子泉，当遣二虎驱来。”翼日，果见二虎跑地出泉，清香甘冽。大师遂留。明洪武十一年，学士宋濂朝京，道山下。主僧邀濂观泉，寺僧披衣同举梵咒，泉觱沸而出，空中雪舞。濂心异之，为作铭以记。城中好事者取以烹茶，日去千担。寺中有调水符，取以为验。
　　苏轼《虎跑泉》诗：
　　亭亭石榻东峰上，此老初来百神仰。
　　虎移泉眼趋行脚，龙作浪花供抚掌。
　　至今游人灌濯罢，卧听空阶环玞响。
　　故知此老如此泉，莫作人间去来想。
　　袁宏道《虎跑泉》诗：
　　竹林松涧净无尘，僧老当知寺亦贫。
　　饥鸟共分香积米，枯枝常足道人薪。
　　碑头字识开山偈，炉里灰寒护法神。
　　汲取清泉三四盏，芽茶烹得与尝新。
　　西湖梦寻(卷五)凤　凰　山
　　唐宋以来，州治皆在凤凰山麓。南渡驻辇，遂为行宫。东坡云：“龙飞凤舞入钱塘”，兹盖其右翅也。自吴越以逮南宋，俱于此建都，佳气扶舆，萃于一脉。元时惑于杨髡之说，即故宫建立五寺，筑镇南塔以厌之，而兹山到今落寞。今之州治，即宋之开元故宫，乃凤凰之左翅也。明朝因之，而官司藩臬皆列左方，为东南雄会。岂非王气移易，发泄有时也。故山川坛、八卦田、御教场、万松书院、天真书院，皆在凤凰山之左右焉。
　　苏轼《题万松岭惠明院壁》：
　　余去此十七年，复与彭城张圣途、丹阳陈辅之同来。院僧梵英，葺治堂宇，比旧加严洁。茗饮芳烈，问：“此新茶耶？”
　　英曰：“茶性，新旧交则香味复。”余尝见知琴者，言琴不百年，则桐之生意不尽，缓急清浊，常与雨旸寒暑相应。此理与茶相近，故并记之。
　　徐渭《八仙台》诗：
　　南山佳处有仙台，台畔风光绝素埃。
　　嬴女只教迎凤入，桃花莫去引人来。
　　能令大药飞鸡犬，欲傍中央剪草莱。
　　旧伴自应寻不见，湖中无此最深隈。
　　袁宏道《天真书院》诗：
　　百尺颓墙在，三千旧事闻。野花粘壁粉，山鸟煽炉温。
　　江亦学之字，田犹画卦文。儿孙空满眼，谁与荐荒芹。
　　西湖梦寻(卷五)宋　大　内
　　《宋元拾遗记》：高宗好耽山水，于大内中更造别院，曰小西湖。自逊位后，退居是地，奇花异卉，金碧辉煌，妇寺宫娥充斥其内，享年八十有一。按钱武肃王年亦八十一，而高宗与之同寿，或曰高宗即武肃后身也。《南渡史》又云：徽宗在汴时，梦钱王索还其地，是日即生高宗，后果南渡，钱王所辖之地，尽属版图。畴昔之梦，盖不爽矣。元兴，杨琏真伽坏大内以建五寺，曰报国，曰兴元，曰般若，曰仙林，曰尊胜，皆元时所建。按志，报国寺即垂拱殿，兴元即芙蓉殿，般若即和宁门，仙林即延和殿，尊胜即福宁殿。雕梁画栋，尚有存者。白塔计高二百丈，内藏佛经数十万卷，佛像数千，整饰华靡。取宋南渡诸宗骨殖，杂以牛马之骼，压于塔下，名以镇南。未几，为雷所击，张士诚寻毁之。
　　谢皋羽《吊宋内》诗：
　　复道垂杨草乱交，武林无树是前朝。
　　野猿引子移来宿，搅尽花间翡翠巢。
　　隔江风雨动诸陵，无主园林草自春。
　　闻说光尧皆堕泪，女官犹是旧宫人。
　　紫宫楼阁逼流霞，今日凄凉佛子家。
　　寒照下山花雾散，万年枝上挂袈裟。
　　禾黍何人为守阍，落花台殿暗销魂。
　　朝元阁下归来燕，不见当时鹦鹉言。
</div>
    <div class="pagination">
<a href="西湖梦寻_page8.html">上一页</a><span>...</span><a href="西湖梦寻_page4.html">4</a><a href="西湖梦寻_page5.html">5</a><a href="西湖梦寻_page6.html">6</a><a href="西湖梦寻_page7.html">7</a><a href="西湖梦寻_page8.html">8</a><span class="current-page">9</span><a href="西湖梦寻_page10.html">10</a><a href="西湖梦寻_page11.html">11</a><a href="西湖梦寻_page12.html">12</a><a href="西湖梦寻_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
