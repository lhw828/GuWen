<!DOCTYPE html>
<html>
<head>
    <meta charset="UTF-8">
    <title>鹤山集 - 第 49 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 49 页/共 63 页</h1>
    <div class="content">　　早嵗腾身隮辇路秋月春风只作浑闲度手挟雷公驱电母袖中双剑蛟龙舞　如此壮心空浪许四十明朝忍把流年数又过一番生日去寿觞羞对亲朋举新亭落成约刘左史【光祖】和见惠生日韵
　　又一番雨过倚阁炎威采支秋色前度刘郎为故园一出黄发丝丝赤心片片俨中朝人物诗里香山酒中六一花前康节　倦客才归新亭恰就萱径隂浓卜林香发尊酒相逢看露花风叶跃跃精神生生意思入眼浑如涤更祝天公收回积潦放开晴日【乆雨故云】
　　次韵李参政【璧】见贻生日
　　水花湖荡翠连天记年年甚因縁鬬鸭阑干云雾踏青妍人似风流唐太白披紫绮卧青莲　如今别思浩如川欲腾骞隔风烟月到天心人影在长编只有此身飞不到翔鴈侧狎鸥邉
　　和许侍郎【奕】韵
　　千里楼前客数从前几般契分更谁同得尚记流莺催人去又见莎鸡当夕叹天运相煎何急幸自江山皆吾土被南薰吹信还相逼临大路控长防　向来风月苏家笛问天邉玉堂何似黄冈秋色万事无心随处好风定一川澄碧些个事非公谁识我亦年来知此意但聪明不及于前日谁为我指无极
　　贺刘左史【光祖】进职奉祠
　　许大才名知几许功夫做得独自殿三朝耆旧岿然山立出处只从心打当去留不管人忻戚抱孤衷脉脉倚秋风无人识　龙可养凡鳞匹鸾可挚凡禽敌便翩然归作玉龙仙客枰上举棋元不定磨邉旋蚁何曾息傥天公有意要平治饶华髪
　　刘左史【光祖】别席和韵
　　一襟满贮梓城春笑声频笔挥银自有江山长是管将迎不似如今归去客云外歩水邉身　萧然今代杰魁人混光尘越精神不把浮云轩冕拂天真化洽堂邉应创见人物旧榜顔新
　　约刘左史【光祖】谢会再和
　　如公何地不阳春往来频醉倾银闻道河阳童稚正懽迎移向徳威堂上着疑潞国是前身　行人还又送行人夜无尘对丰神自古知心别语转情真须信人生归去好三径旧四时新
　　又
　　西来紫马倦行春上书频阙排银愿聴臣归子舎更将迎又为老臣全晚节闗教化系臣身　帝心终睠老成人想音尘倍留神且把闲风淡月与全真出处如公都有数今古梦几番新
　　同官酌酒相贺再和前韵
　　与君同醉梓州春不辞频漏更银尚记梅时出郭喜相迎又对西风斟别酒云过眼月分身　傥来官职不闗人等微尘苦劳神更向中间谩説假和真只有交朋闗分义无乆近与陈新
　　别许侍郎【奕】即席赋
　　公在春官我已归公来东蜀我居西及公自遂移潼日正我由潼使遂时　如有碍巧相违人生禁得几分飞只祈彼此身长健同处何曾有别离
　　许侍郎【奕】生日【十月二十日】
　　记北人骑屋看龙首许仲元自拥节来归持荷直上谁与争先好官到头做彻些儿欠缺便徒然我爱庆元龙首当春不遂时妍　人天地两仪间且住百来年数初度庚寅未来甲子尽自寛闲太平竟须公等终不成造物谩生贤拾取面前路径着身常要平寛
　　宴遂寜新进士
　　记薰风殿上曾当暑侍君王看绛服临轩白袍当殿流汗飜浆今年诏书催发趂槐庭初夏午隂凉瘦马行时腊雪叠猿啼处年光　大科异等士之常难得姓名香叹陋习相承驹辕垂耳麟楦成行平生学为何事到得时遇主忍留藏看取杏花归路身名浑是芬芳
　　即席和韵
　　问梅花月里谁解唱小秦王向三叠声轩兰桡荃棹桂醑椒浆明朝濮渝江上对暮云平野北风凉准拟八千里路破除九十春光　砚涵槐影漾旂常披拂御炉香念人世难逢玉堦方寸陛楯顔行休言举人文字系一生穷达与行藏凡卉都随岁换幽兰不为人芳
　　西江月梦中作觉后浑能省记独欠第五句因足成之晓起大雪
　　一段同云似练更无剰幅闲邉玉娥不怕五更寒剪就飞花片片　酒里吟邉竞爽枝头枝底争妍入春无物不芳鲜只我依然顔面
　　许侍郎【奕】硕人生日【十二月二十二日】
　　新符旧厯交割新年余十日谁识春华元住东川太守家　一年一曲拟尽形容无可祝愿以庭梅长向春风伴斗魁
　　刘左史【光祖】生日【正月十日】
　　见说新来把闲事都齐阁束日用处浑无凝滞天机纯熟帘卷春风琴静好庭移晓日兰芬馥笑可曾些子上眉头萦心曲　吞宇宙船明玉批风月诗成轴问人间底处升沉荣辱与我言兮虽我愿不吾以也吾常足但年年先后放灯时篘新醁【先后放灯并谓夫人九日生也】
　　同官约瞻叔兄饮于郡圃海棠花下遣酒代劝
　　东君惯得花无頼看不尽冶容娇态拟傍小车来又被轻隂绐　隂晴长足随人改且特地留花相待荣悴故寻常生意长如海
　　与同官饮于海棠花下烧烛照花即席赋
　　自有天然真富贵本来不为人妍谨将醉眼着繁邉更擎髙烛照惊搅夜深眠　花不能言还自笑何须有许多般满空明月四垂天栁邉红沁露竹外翠欺烟次韵同官约瞻叔兄及杨仲博【约】赏郡圃牡丹并遣酒代劝
　　玳筵绮席绣芙蓉客意乐融融吟罢风头摆翠醉余日脚沉红　简书绊我赏心无托笑口难逢梦草闲眠暮雨落花独倚春风
　　东叔兄生日
　　去嵗玉堂山下住母旁后弟前哥今年作县古松坡静参朱祭酒闲印马头陀　去路便无山隔防春风骏马经过不妨缓辔尽婆娑愿申临别语长使得天多
　　小圃牡丹盛开旧朋毕至小阕寓意
　　昨夕相逢烟苞沁緑月艶羞红旭日生时初春景里太极光中　别来三日东风已非复呉中阿防须信中间阴阳大造雨露新功
　　叔母生日每嵗兄弟多以校试莫遂防衣团栾之乐今嵗复尔良以缺然小词寄五兄代劝
　　养得男儿百不中年年随举子踏春风【一作年年蚕蚁阵作元戎】夀觞庭院燕泥融将雏处长是半西东　移孝便为忠儿行虽逺母心同若将一念答天公归来拜也胜橘双红
　　即席次韵张太博【方】为叔母生日赋
　　暮雨収尘马薰风起箨龙夜凉人鎻武成宫却忆亲旁寿饼荐油葱　谁锡诗人类应晞颍谷封儿行虽逺母心通触拨今宵梦逐防云东
　　瞻叔兄生日【五月三日】
　　梦魂不踏正牙班直作五云间简编真乐壎篪雅韵菽水清懽　都将瞥忽荣华事春梦晓云看只期他日实头受用大耐髙官
　　南叔兄生日用前韵【五月六日】
　　不居上界列仙班梅隠寄幽闲玉堂云晓玊珍雨夜总是真懽　如兄才誉居人上鹏路正看看只祈兄弟长随母健不爱髙官
　　次韵许侍郎【奕】为叔母生日
　　寿觞庭户正栁酣桃炫拟斫江鱼鲙银线被春风吹入锦城中惟有梦时到轻轩翠幰　归来春已过桃栁成阴但喜庭闱镇强健更得故人书遗我瑰词应重记去年相见望白鹤朱霞杳难攀谩芳草如烟青青河畔
　　又次韵为妇安人生日
　　夫子同年第太常偶然二内亦同乡其间更有真用处道义塲中无别香　花入思绣为肠不妨冬月作重阳家人但歉今年会犹欠腰金与鞠黄【冬月重阳日东坡事鞠黄夫人鞠衣也】
　　叔母生日刘左史【光祖】以余正月十日所与为寿词韵见贻至是始克再用韵谢之
　　彼美人兮不肯为时人妆束空自爱北窓睡美东邻醅熟不道有人成离索直教无计分膏馥望鹤飞不到暮云高阑干曲　驹在谷人金玉槃在陆人寛轴笑吾今何苦耐司空辱应为嗷嗷乌反哺真成落落虵安足到梓州旧事上心来呼杯醁
　　鹤山集巻九十五
　　钦定四库全书
　　鹤山集巻九十六　　　　宋　魏了翁　撰长短句
　　再和班字韵谢南叔兄见贻生日
　　北风不竞帝师班雨足桔橰闲且容湖使静中藏拙忙里偷懽　一枰黑白终何若未可目前看自量愚分不堪世用只称田官
　　生日谢同官【六月八日】
　　四十之年头颅如此岂不自知正东家尼父叹无闻日鄹人孟子不动心时顾我未能真自信算三十九年浑是非随禄仕便加齐卿相于我何为　人间郁蒸难耐谁借我五万蒲葵上玉台百尺天连野树髙楼千里江射晴晖此意分明谁与防但时把瑶笙和月吹吾归矣有鸿相与和鹤自由飞
　　送赵阆州【希异】之官
　　冻雨洗烦浊烈日霁威光逸人去作太守旗志倍精芒莎外马蹄香湿栁下旟隂晨润景气踏苍苍夹道气成雾我独犯顔行　对顔行斟尾酒防头纲请君釂此更拌顷刻笑谭香为问锦屏富贵孰与熙寜谏议千古蔚仪章世道正頺靡此意傥毋忘
　　再用初八日韵谢通判运管以下
　　安石声名买臣富贵我不敢知谩扬州泛泛浮湛随水阊门轨轨开阖从时满目浮荣何与我只赢得一塲闲是非诚知此问不归何待不饮胡为　嵓松涧篁易老应只能采菽烹葵看风沙漠漠未清紫逻烟云冉冉时露晴晖谁唤当年刘越石为携取胡笳乗月吹吾无用但寤言独宿奋不能飞
　　次韵东叔兄见贻生日
　　内贵何妨知我希芳荪纫佩石兰衣不教尘外専云壑谁向人间驾使騑　忧国梦绕端闱静言思奋不能飞时因风雨思畴昔叹两苏公盍不归
　　次韵髙才卿【泰叔】见贻生日因以为寿
　　桃李春昼松柏傲霜时春妍不必皆是晚秀未为非画斧河边瘴雾叱驭闗前险阻马竭复人疲胡不効侪等趣取好官为　居之安于胥乐咏而归氊裘鴂舌成市书史俨相围月淡秋亭影日静春斋铃索未听杜鹃啼美酒沽深巷莫道不吾知
　　次韵刘左史【光祖】和三月十八日词见贻生日
　　开汉江山落手中满城花灿烂锦防戎与人和气乐融融应怜我留滞劔南东　风味两文忠恍如畴昔夜一樽同如今海内几刘公觇天意犹在笑顔红
　　次韵李参政【璧】见贻生日
　　闲放楼前千里目天边云大如囤秋风入帽露华新无端忧国梦应到守封臣　旧弼如今都有几长教燕坐申申折杨笑靣背阳春忧酲头欲雪浊梦肺生尘
　　贺许侍郎【奕】得孙
　　三十作龙首四十珥貂蝉幡然携取名节锦绣蜀山川揽辔扶桑初暁饮马咸池未旰来日尽寛闲兹事亦云足所乐不存焉　女垂髫儿分鼎妇供鲜尊章青鬂未改和气玉生烟造物犹嫌缺防要啓公侯衮衮又畀贾嘉贤公更厚封植自古有丰年【又畀贾嘉贤一作更着一灯传】
　　杜安人生日
　　七夕长留河汉女重阳又属骚人只余八八号佳辰中和无与拟桩作一家春　俗事萦人何日了随缘女嫁男婚却将不系自由身闲中书日月随处弄儿孙
　　九日席上呈诸友
　　旧日重阳日叹满城阑风去雨寂寥萧瑟造物翻腾新机杼不踏诗人陈迹都扫荡一天云物挟客慿髙西风外暮鸢飞不尽秋空碧真意思浩无极　餻诗酒帽茱萸席算今朝无谁不饮有谁真得子美不生渊明老干载寥寥佳客无限事欲忘还忆金气髙明弓力劲正不堪回首南山北谁弋鴈问消息
　　送赵监丞【阙】赴利路提刑
　　西风吹信趣征鞍日髙鸿鴈寒稲粱啄尽不留残侬归阿那边　无倚着只苍天将心何处安长教孙子满人间犹令侬意寛
　　送客归来道中再得数语
　　骊驹未彻客乗鞍征鞭摇晩寒鴈边醒梦角惊残闗山斜日邉　求道地托恩天人情乆亦安转移都在笑颦间鄙夫应也寛
　　茂叔兄生日
　　云外羣鸿逐稲粱独乗下泽少游乡赤心片片为人忙俗事萦纒何日了自身活计孰为长闭门书巻圣贤
　　香
　　许侍郎【奕】生日
　　惠我田畴拯民水火春满蜀东更山连睥睨长蛇隐雾红移彴约【扶握切流星也】雌蜺横空人卧流苏行席上公心事久阑晨枕中长自苦算无人识得只有天公　天教百般如愿也应是天眼惺愡看田间泥饮门无夜打水濵庐处户有朝舂拟上公堂称兕爵酒未抵人间春意浓无可愿愿城池永与公寿无穷
　　李参政【璧】生日
　　宇宙一大物掌握付诸人人心不满方寸坎北浩无垠或者寒蝉自比不尔秃犀贻笑龊龊竟何成胡不引贤者相与共弥纶　未如何尝试使问苍旻四时迭起代谢有屈岂无伸昨夜伶伦声里一气排隂直上阳徳与时新道长自今日特此庆生申
　　刘监丞【翊之】生日
　　乃翁表里玉无瑕浑是得天多一生受用不完全处都补填他　郎君心念和平处似得十分家天何以报重重印字滴滴檐窠
　　西叔兄生日
　　不肯呈身觅举那能随俗为官梅花寒飐书窓月一味溧阳酸　梅里无邉春事书中千古遐观邻翁不识清闲乐惊见满堂欢
　　许侍郎【奕】硕人生日
　　无端嫁得龙头客富贵长相迫云深碧落记骖鸾又逐东方千骑到人间　妇前百拜儿称寿季也参行酒最怜小女太憨生约住两头娘子索新声
　　刘左史【光祖】之生正月十日李夫人之生以十九日赋两词寄之
　　老眼静中看知我其天纷纷得失了无闗花栁乾坤春世界着我中间　世念乆阑随寓随安人情犹望衮衣还我愿时清无一事尽使公闲
　　鹤外倚楼看云飐晴天天髙鸡犬碍云闗掉臂双山留不彻还住人间　客佩振来贺平安年年直待巻灯还似是天公偏着意占破春闲
　　叔母庆七十
　　儿前捧劝孙扶掖共庆贺娘娘七袠此杯不比寻常百年间才是省陌　眼前防绣成行立已应是天公偏惜何须剰觅长年且只消一百二十
</div>
    <div class="pagination">
<a href="鹤山集_page48.html">上一页</a><span>...</span><a href="鹤山集_page44.html">44</a><a href="鹤山集_page45.html">45</a><a href="鹤山集_page46.html">46</a><a href="鹤山集_page47.html">47</a><a href="鹤山集_page48.html">48</a><span class="current-page">49</span><a href="鹤山集_page50.html">50</a><a href="鹤山集_page51.html">51</a><a href="鹤山集_page52.html">52</a><a href="鹤山集_page53.html">53</a><a href="鹤山集_page54.html">54</a><span>...</span><a href="鹤山集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
