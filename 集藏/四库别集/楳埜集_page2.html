<!DOCTYPE html>
<html>
 <head>
  <meta charset="utf-8"/>
  <title>
   楳埜集 - 第 2 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楳埜集 - 第 2 页/共 9 页
  </h1>
  <div class="content">
   钦定四库全书
　　楳埜集卷三　　　　　　宋　徐元杰　撰劄子
　　嘉戊戌轮对劄子
　　臣尝读易于否泰剥复而天下之理无有终穷剥极则必复否极则必泰一阳兆于复此生生之基也进则可以为三阳之泰矣人主为天地立心观否剥已极之象将以新世道复泰之生意在乎反诸一心体复之义而已故有一身之生意则一身泰有国家之生意则国家泰有天下之生意则天下泰反是则剥与否而已兹非交通为泰之难不逺而复之难也人主患不知复尔知复则随寓随觉有自新之功不知复则随觉随泯有自暴之虑秦穆殽陵之归受责如流此过而能复者也汉武末年之诏深咎既往此迷而能复者也梁陈隋唐之君覩变异而不悟纵佚游而不悔终于迷复败亡而已然则处否剥之世有能自反而复则君徳生生日新之美即天地生生日新之功致泰之道其在是乎恭惟皇帝陛下以仁圣之姿抚艰难之运自其缉熙圣学玩易知几谓宜致天地之泰无难矣然端平新政初心清明不逺而复生意将新此一机也失之名更化而实未尝更化嘉熙以来容养善念敦复无悔生意又新此一机也失之于始玩变而终未能消变激而为敌人之祸泄而为非时之雷溢而为水旱日星之咎民物以是而消圯上下以是而扞格天地剥否之象至此极矣然天下无终极之理君徳不可无自反之忱苞桑之戒不严不足以致休否之吉贯鱼之宠不察不足以逺剥近之灾陛下悔悟之机屡动而屡窒得非自反之未至复得之生意独有未新者乎壬午之风陛下之法家拂士也夫以恐惧修省方严于避殿求言之时而星火失度且有防气是天心仁爱之意其有加无已又如此则陛下夙夜畏威以祈天永命者当何时而可已哉天亦念斯世否剥之极开一线之生意者在陛下然则转一世之剥为一阳之复新一阳之复为三阳之泰其机在圣心而已今也人臣爱君请御正殿至再至三陛下勉而从之此正朝廷清明之机开世道以复泰之日也非徒曰复新御朝之礼而已陛下勿忧世道之泰为难当忧天理之复为难进潜阳之刚则阳明胜而徳性用者不可不充也消外隂之柔则隂浊胜而物欲行者不可不窒也以孔门之克已复礼者求之凡便安顺适意欲好乐皆已也必刚以克之而后欲尽而礼复矣以视聴言动之勿非礼者求之则凡隠微之差形似之妄皆非也必明以辨之而后非禁而礼复矣由乎中而应乎外制于外所以养其中陛下以临朝之清明玩不逺而复之义持之以克已之勇自身而家自家而国自国而天下无往而不求为生意之充则世道复泰举无难矣何以言之恶防好善此一身之生意也臣窃覩陛下临朝之语有曰惟知菲食何暇嗜音臣子耸闻莫不以谓自斯言充之清明在躬志气如神何往而不为修身之泰然宾筵惟戒媟近侍仆罔匪正人得无所当检柅益为圣徳之谨者乎防微杜渐此一家之生意也臣尝侧闻陛下临朝之旦有曰戚里予郡易啓私恩中外驩传莫不谓自斯心充之纠禁内谨政无多门何往而不为齐家之泰然蠧穴毎难尽窒狐社率多虚附得无所当警饬益为命令之严者乎黜陟有序此一国之生意也陛下临朝而率作凡差除进拟职所当迁亦莫不曲致其谨小大耸闻以谓自此意充之上尽道揆下尽法守何往而不为治国之泰然用贤转石去佞拔山箴切上身诋及宫禁或有恚愤于导人使谏之后是岂容不以正论元气公道命脉益为之扶植者乎备御有经天下之生意也陛下临朝而忧顾以淮右封部尽督阃将以一其事任中外驩传以谓自此见充之举措得宜而人心服城守相接而敌骑擒又将何往而不为天下之泰然淮冦方掠忧重石城西蜀未平难置度外况乎东西犹有治水邻壑之疑是岂容不以同舟遇风协力共济者益为之戒谕者乎夫以陛下复徳美意一旦发动其机如此则阳明之生骎骎不已转斯世否剥而复泰之此陛下所能为而不容不勉而为之者昔董仲舒论灾异警惧以为自非大亡道之世天尽欲扶持而安全之必继之曰在勉强而已勉强行道则徳日起而大有功此实陛下所当深体进夫克已复徳之诚求以无愧乎上天仁爱之本心则天下国家之泰未有不自勉强充之是又愚臣之所惓惓也虽然陛下反复为本固所以致泰也臣尝观剥复否泰之机其所以然者君子小人实为之陛下燕闲玩易之顷亦尝于君子小人消长之际而深长思乎曰泰曰否上下之志交与不交同与不同而已善处否者有倾否之喜不善处泰者有复隍之忧其机至可畏也处剥之势君子之得舆小人之剥庐而况于剥牀以肤鱼肉生灵者哉至于处复之时圣人不言君子而言朋来无咎正以世道一线之生意在此故潜来君子之朋仅曰无咎而已盖有意君子之道长也然则人主因天理之复开世道之泰又非九二大臣协赞不能也故自天子至于大臣壹是皆以克巳复礼为本今陛下克巳无我尊礼大臣盖亦闵世否剥求以为复泰之图大臣包荒虑逺固无一日不为天下计抑凭河有勇朋亡得中相与协赞陛下基泰之道者尤不容不重用其心也昔诸葛亮曰宫府当为一体陟罚不宜异同亲贤臣逺小人此先汉所以兴隆也继今陛下惟日与二三大臣致谨其差擢之由等而上之凡一命令凡一黜陟无往而不以公天下为心于阳明必极其充于隂欲必严其窒则天地生生之意当亦无往而不普而况右揆久虚论相者陛下之职也曩者更化之初轻用此职开边之祸犹未歇也今不可以复轻矣世道存亡之决在此一举臣愿陛下宵衣旰食黙祈于上天之公非耆艾骨鲠足以负荷斯世者不以轻畀而又博参中外之情以决之一皆出于天命有徳而无私如是则天佑贤佐协济中兴开之以朋来无咎进之于茅茹彚征基世道以复泰之运或者犹可及也常人之见见于巳形识者之见见于未形自其见于巳形者言之上而天变之未弭下而边患之未平凡世道否剥之可为痛哭又有如贾谊所谓难徧以疏举者臣积忱竭虑思以转移机括感悟圣心惟自其未形者而图之故愿陛下静观否泰剥复之几益谨诸圣心而求所以为辅相裁成之道庶乎可以感悦人心迓续天命上以重一祖十二宗之付托下以系四海亿兆生灵之爱戴则天地复泰之象不在天地而在陛下方寸中矣臣狂瞽末学初对清光猥防缕陈冒犯天聴罪当万死惟陛下裁赦之取进止贴黄臣窃惟陛下天生聪明具有符应实宗社亿万年无疆之休今主鬯久虚得无有上闗圣心者昔高宗皇帝绍兴三年春秋犹未壮其注意于孝宗也赐名易封天下驩然此盖陛下家法谓宜蚤定其计以系天下之心他时光开绕电自有祥符还邸故事侧闻圣意虽已有定当使天下共知可也惟陛下为宗社逺虑而亟图之臣闻昔文王清明象天惟曰小心翼翼昭事上帝异时则百斯男本支百世亦不过纯亦不巳一念基之臣于此益愿陛下保毓圣躬之清明熊梦呈祥此又其本臣狂愚僭及自速诛夷惟陛下察其心而宥之取进止
　　第二劄
　　臣惓惓孤忠既以天理之复为世道之泰投忱君父矣臣又私窃有感焉夫边患莫惨于今日故天变莫稠于今日陛下克谨天戒有感必通宜矣迩者太白经天流星陨昼质之占象皆非细故此必犹有应天以实而未尽举行者也昔伊尹耻其君不及尧舜孟子非尧舜之道不敢以陈于王前臣戴陛下天地罔极之恩方待对也蚤夜斋栗如对上帝曷敢隠情惜已退有后言故兹沥忱略述帝道冀以感悟万分之一惟陛下力行好事无往不尽而后可以囘天心之悔祸昔舜伐苗之师以禹誓众无不一乃心力三旬之逆犹不免焉盖书者记事之史也当时所载如此则苗之为害可知益之赞禹乃曰惟徳动天无逺弗屇继之以谦益满损时乃天道之言至又推本帝初厯山之号泣于旻天瞽亦允若益岂为是缓而不切之言哉其意若曰格有苗易格旻天难格旻天易格傲象难象至不仁亲爱无已是于其所难格者格之矣当时诞敷文徳之实皆自其天理中发之此所以至諴感神天为之动苗亦以格也陛下聪明濬哲稽古如舜举天下仰之如父母今也睹天变之狎至怅边好之未通固欲以反求其躬行内修其政事此盖有所不容缓者然臣谓举繁缛不足以格天变之弭惟尽人事则不期而自弭殚计力不足以结边好之和惟囘天意则有感而自和故善言则星舎有潜囘之机家和则外侮亦岂得而至为今之计莫若充姚虞亲爱之心宻加于已复爵之邸崇周家内睦之仁深寓乎无不尽之情酌典礼于迁瘗悯之时施徳泽于昭天漏泉之域使存者有所慰荐往者有所凭依是亦尽人事之一端或者囘天意之有所待也曩时儒生忠爱似失之激不惟不足以迎陛下无穷之意反有以惑陛下亲爱既往之心然而陛下髙明配天何所不察博厚配地何所不容以御朝清明之初此正复见天地之心之日也新阳生意幽壤如春明昧昭苏氤氲蟠塞天开泰道助者顺矣一顺举百顺备何忧乎天变何畏于敌人陛下其深绎之臣蝼蚁微踪生平无他妄念惟知尽臣子之职为难今叨恩非据得对天日少殚亩之忠而后屏处穷阎臣之志愿塞矣惟陛下矜察取进止
　　淳祐甲辰上殿劄子
　　臣叨恩收召获对清光不可以故事具文之言对惟陛下垂聴焉臣窃惟天下可虑之势譬之舟泛沧溟非不厯惊波怒涛之险幸狂飚之粗息宜同心而共济可也茍以恬静自纾偃仰少憩视罅漏之渗而弗窒睹维楫之亡而弗救于于然略无诞先登岸之意正恐天下以风其何以支方今之弊无以异此臣闻敌国外患之有无正所以系国之存亡也自古不恃敌之不来恃吾有以待之国势必尊严内治必整饬君臣上下凡见之于严训胥告者惟曰常谨其在我而已是以唐虞盛时四夷来王实本于无怠无荒之忱蛮夷率服不外乎惇徳难壬之化当时廷臣告语首欲其儆戒于无虞之日帝之作歌非夸诩也凛凛乎勅天之命而不敢安臯陶之飏言非溢美也恳恳乎兴事谨宪而不敢怠不特此尔上之所以告者曰惟时则不玩于惜隂也曰惟几则不忽于谨微也下之所以复者首之以念哉而致其虑终之以钦哉而坚其志不徒为明良喜起之赓必严于丛脞惰堕之戒夫以泰和气象犹谆切规警如此今果何时视为已安已治而悠悠玩愒得乎陛下与二三大臣以宗社为心是正励志复雠卧薪尝胆汲汲于生聚敎训之时也是正忧治危明寝薪厝火皇皇然痛哭流涕之时也陛下一警悟及此则夫发愤立志责躬救过以先羣下者是又今日之良机也然立志最易消靡救过常易因循叹白日之如飞痛事功之何及慨苍天之罔极懐报称之何穷体认乎天地眷祐之隆感念乎祖宗付托之重悼襄汉之未葺愤淮蜀之未靖陛下必有志于拨乱二三大臣亦必相与坚定夫修攘之规模而燕安江沱玩敌噬脐者不可不鉴也乱离斯瘼之在念劳来还定之闗忧陛下必有志于平治二三大臣亦必相与恢拓夫济之事业而民亦劳止汔可小康者不可不戒也臣闻前乎十年圣语尝曰即位以来未尝为祖宗办一事是盖圣志英烈质天地神明而无愧惜乎其工夫经理之次第不能反而求之以乖陛下之初心而法家拂士所以规切时政者又不能谆勤恻怛以开明夫上下有为必遂之志举世之耆艾骨鲠为之摈弃沦落而无余者则亦甚可惜也虽然事无难易有志竟成鉴旧图新办此心尔陛下以不负天地祖宗为心必示人以予违汝弼之防二三大臣以不负陛下为心必谕人以勤攻吾阙之求自是而倡之则内外大小之臣亦必洗心涤虑莫不有官师相规之义故夫谨法守者勿求多于道揆之常井然周官法度之中隠然闗雎麟趾之意至公血忱对越之实徳相与毎事而发见凡有动于血气之私必深省而自窒之刻励坚苦负荷之定力相与协心而扶持少有邻于便安之适惟深戒而隄防之如是则自上而下无一念而不以天下国家为事无一事而不以天地祖宗为心是盖古者君臣相与克艰之义不惟逸豫惟以乱民其防如此陛下与二三大臣信能持此之志坚如金石救此之过疾如雷风则举天下之事势自莫不就吾之条理矣虽然臣所谓立志者志于与治同道囘承平之气脉也臣所谓救过者救其与乱同事起积壊之膏肓也况夫上而天命之靡常所以祈天而永命者在是下而人心之可畏所以感人而结心者在是臣观圣人之春秋其于鲁宣之时书灭赤狄书大有年又必书灾异而迭见于先后其意盖亦深矣此古大臣所以日奏四方水旱盗贼之变以警惧上心者非过虑也盖有所警惧则不敢玩物入而谨之于存养者皆所以事天出而推之于宠绥者亦所以相帝无敢戏豫敬天怒也而宾筵媟近或以汩清明之气而售其欺者不可以不防治民祗惧畏天命也而田里愁叹因以致乖戾之证而莫之闻者不可以不察以世敎所当身任也必修明乎三纲五常以为扶持有永之道以国事所当时饬也必兢业乎一日万几以寓寅畏自度之敬以至节无艺之费用罢不急之工役去无益之崇尚庶几简静足以宅圣志忧勤足以玉圣躬推而见于酬酢运量之际无往非刚健粹精之徳兹皆人事之所当尽而天理之所必契者陛下其深念之舎是则应天以文何以迓续乎天命夫人心不同如其面然公是所在千万人一心也昔者烹阿大夫封即墨大夫齐国大治人人各尽其忱唐之朝廷举措得宜自有以深服乎将帅士卒之心陛下责吏治有诏戒边帅有诏风飞雷厉之下草偃蛰奋宜无留难然以臣观之人心垢玩积习矣士大夫志富贵而不志功业革其面而不革其心锢于患得患失之已私而爱君爱民之心事无复有矣陛下及是之时勇于立志开忠直之路塞邪枉之门聚贤人君子以肃羽仪择监司帅守以严按察诏二三大臣以包荒冯河之力量于以崇难进易退之风凡忠良明知有欲为而未遂者必意气感动而招徕责三边将帅以备塞御戎之事功于以行信赏必罚之令凡偏裨行伍有轶羣而超众者必共搜举而躐用之如是则内外知所信向盖不但可以作新吏治而已舎是则动人以言何足以感服乎天下今天下大势有可以兴起之机陛下与二三大臣当悠长以思惟至公尽诚可以感召和气惟刻厉坚苦可以成就良才则臣所谓发愤立志责躬救过者虽天且弗违而况于人乎况于隣敌乎臣草茅书生不识忌讳深念受恩罔极无补涓埃斋心积忱以对越之心对陛下志于感动不觉言多惟陛下不以故事具文视之则宗社幸甚天下幸甚
　　第二劄
　　臣闻之诗曰周虽旧邦其命维新言邦邑承袭之旧而当作新乎民以承天命之常新也今钱塘驻跸之久骄奢淫逸长此安穷人欲炽而天理灭矣涤旧染之风声回新美之气习此其括在陛下而已然自曩时有纳声色以固宠位者而后举天下成诲淫之风至今观光上国之士自一命以至班改粉白黛绿羣载后车其势已不容不贪黩臣观都人生女自襁褓而敎歌舞计日而鬻之不复有人父母之心士大夫以其良贵不赀之身毎毎自于冶容茍售者之贱则夫严事君父而告之以不迩声色觊其毓粹清明也奚其信昔墨翟不入朝歌之邑今堂堂礼乐之区此风积习转转日甚连甍罕良家矣是可不为风俗虑乎唐太宗出宫女三千人盖其英武有大志如此孰谓陛下春秋鼎盛而不能为太宗之勇乎继今其端本于宫掖之地先以礼制心而后士大夫能以礼防民徳可以归厚矣自曩时有来苞苴以啓贪残者而后举上下成诲盗之风今苞苴之路虽窒士大夫犹忍施劫夺之政其弊在于不贵桑麻谷粟而贵金银之器用匹夫之家亦越分而求之畿甸为尤甚比年金银踊直上应乎天象之占楮弊积轻反以为郡县折变之利士大夫方征求窃取不念胞体之本同向也緑林鼪鼯之扰生灵肝脑涂地以至上闗玉食之忧而士大夫至自贾祸者懐璧其罪也齐髙帝曰吾治天下当使黄金与土同价陛下动心于此不以人废言而以流化自近始继今惟俭朴实用之崇置金银于无用之地屏贪残以挽生意消物欲以还天真是亦陛下训廉谨刑之一助矣今流风交煽侈习竞趋渡江以前穷奢极娱之祸厥鉴犹不逺也京畿根本实系观瞻风俗枢机端自圣化为今之计莫若抑文尚质务实去华明礼敎而为之范因人情而为之防欲使都人知有人父母之心不可不使士大夫知有暗室屋漏之愧臣愿陛下以身率臣下臣下以身率天下旧邦新命此其日也臣迫于忧爱而言之惟陛下与二三大臣亟图之贴黄臣不佞已奏请于陛下之前乞崇质朴以化天下士大夫知有暗室屋漏之愧矣然臣列属天官服役兹始深念选调者之淹滞而流品之未易清资格之不容不守也及观公牍纷然求雪罪犯者何其多至有初筮数罹罪罟而恬不知悔者与臣在田野间所闻皆此之类问之则曰已经赦宥已下约法风闻无实不经取勘今当洗拭也臣窃痛念今日民病极矣州县间吏以朝廷忠孝为可恃用虐济贪无所不至所赖者当路按察使之屏处自新如按察者之所请可也继今欲望陛下谨择监司郡守极其精选勿以轻畀举行祖宗之典令监司精宻以察郡县等吏郡守精宻以察幕掾令丞等吏凡所刺者必事事节节各务真的而不至有风闻之误茍丽于罪刑故无小其奸贪甚者屏弃勿用断断行之则官吏洗心而民物吐气矣兹事甚重上闗惨舒臣即其已言者荐渎天威实念民病之未易瘳州县吏之未易察监司郡守之未易精择臣惓惓愚忠惟陛下与二三大臣亟审处之不胜社稷生灵之幸
　　甲辰冬轮对劄子
　　臣昔事先师文忠公真徳秀时尝语臣曰君臣交际之礼惟拳拳纳忠不至于诋讦则得告上之体臣佩服师説惟守朴忠不敢孤陛下选择之恩臣私窃自念戊戌告归分甘山林抗疏而辞谢陛下恩除者屡矣去冬被命循墙弗俞深惟君臣之义所不容废故勇于一来尝私谢大臣曰尽事天之敬而事君推报国之忱而报徳是臣之所以不负陛下者即所以不负大臣也故图报大者在于随事纳忠不在于承意顺防况陛下广谏诤之路恢容受之量事适有所当言可以寓辅助而存天理其忍缄黙不以显告陛下哉臣前日晋侍经筵亲承圣问以大臣史嵩之起复之事三学上书卿曽见否臣奏虽闻有书未之见也窃窥圣意豫忧边事故有此命臣又妄奏陛下出命太早所以啓人之疑然人言不可沮抑且须静以处之陛下自尽陛下之礼大臣自尽大臣之礼玉音自曰俞臣又何所容喙及观学校之书畏天畏人言前此雷变之顷观累疏避位谆切及于双亲喜惧之年今家庭之变哀戚终事礼制有常臣窃料其何至于忽送死之大事轻出于犯清议哉臣闻大臣年四十五时愤胄之权奸建白诸父请宻图之此父在观其志自少时已知有大义今父没观其行大伦所在果何待士论而后知前日朝廷出命之易士论所以凛凛者实以陛下为四海亿兆姓纲常之主大臣身任道揆扶翊纲常者也孝经曰天子有争臣七人虽无道不失其天下况有道之世市议道谤其可咈哉天地间惟道理最大人言之所以必争者顾惜此耳昔孟子谓壮者以暇日修其孝弟忠信可挞秦楚之坚甲利兵至论敌国外患之有无则以为吾国存亡之所系然则外患非所当警内治要审所先有天保以上诸诗之本领则采薇以下诸诗之事功特举而措之耳数十年来人皆忽此只于末上理防所以力劳而效寡视儒生正论为迂阔君子爱人以徳保惜一代之臣而成三年之礼国事所最急者元台重任中外观瞻三省纲常靡容涣散陛下以宗社生灵为念以纲纪法度为心必咨于大臣曰当今内外执政法从之臣孰为有才孰为有徳孰可举以自代参酌舆论而后爰立举之得人则四海九州受大臣之赐即大臣之在任也圣徳髙明静观事势如以边境为可虑则遣使就问计可也如以备御贵讲求则使之预料便宜一一图上可也将帅牧御之才钱谷甲兵之事姑仍旧贯而经理之亦可也如此则于家无亏歉于朝廷有勲劳富郑公弼五疏而终辞起复之命者又岂容以専美哉夫世道未尝狭也大臣积庆之家也前者有余而不尽用后者愈用而不胜穷修龄钜福生荣死哀使人诧千载一时之盛而不知其早嵗清修平生恬淡翕者张之天报如此今大臣福禄声光鲜克俪美又何歉焉不惟陛下当惜之而大臣亦当自爱惜之端忧几筵勿过哀毁其于读礼之次无非阅理之时仰探千古之圣贤将大后来之勲业正于此基之夫欲富好贵人之常情不以道则君子有所不处建功立业君子之盛心志于道义则功有所不足道况道义有所未安而过眼空花之富贵自昔滓污简册薰秽宇宙者不知其几达人大观知几自了凡物皆朽惟名为不朽今京城之内人心皇皇士论借借自闻大臣有起复之命虽未知其避就之如何凡有父母之心莫不失声涕零是果何为而然人心天理谁实为之兴言及此非可使闻于遐方也陛下乌得而不悔悟大臣乌得而不坚忍臣兹因论对僭沥血忱恳恳纳忠何敢诋讦特为陛下爱惜民彞为大臣爱惜名节所以望大臣者不止于今日知臣罪臣天地鬼神昭布森列不可诬也臣以经筵既承清问辄又出位言此不当更尘班缀伏乞陛下奋发神断罢臣职任畀臣丛祠臣谨对而闭门却扫以俟陛下诛斥之命臣罪当万死
　　第二劄
　　臣既恳恳纳忠为陛下大臣解士论之疑敷陈于黼座之前矣然念国于天地必有与立君臣上下交相维持所以为国逺虑扶世常经者要当随事救失不当以患失为事盖救失与患失异救失者纲常必饬名义必正经纪必陈立制度必昭明谓正心修身为齐家治国之本故自上而下自早而暮惟以闻义不徙不善不改为忧他又何所患焉彼患失者一切反是以私恩为必报而毎急于徇人以竞进为良图而不顾于丧巳得位者以同流合污为至行任事者以便私适已为长防谓触忤为妨进则时事可论不暇及也谓喑哑为圆机则心知其非何敢议也滔滔流俗几年于兹悠悠风尘贤者不免若是者岂非患失之习有以痼之耶夫惟心有患失之弊见利害而不见是非名位光显茍合取容而不知道义植立凛凛难挫且今日在朝布列致身通显者皆天资之美者也勇往直前圣贤事业夫孰不可勉日用动静事无非学交游切磨学无非事人苦不自觉耳粤昔警省之助莫大于官师之相规有志功业之贤臣亦必曰勤攻吾阙求如不及可也不然本心之失懵不知救顾惴惴然患外物之失孔子曰茍患失之无所不至矣吁可畏哉虽然士大夫当化风俗不当议风俗当论事之是非不当恤身之利害泛然言人之失则甚易奋然救已之失则甚难臣早夜忧思动息猛省坚苦刻厉谨守初心惟恐庸愚易至间断一不自觉骎骎小人之归尚何以议人哉臣之初来惟欲一面清光于去天稍久之余亟求还山勉卒旧业者臣之心也恩除太过隠然于心将亦不免动于患失之私矣因学无正法过必改之反诸本心痛切警惧日月之不再而人之所以为人者渺茫也臣请罢职事伏惟陛下曲成臣志放臣还山臣犬马之齿未衰事陛下之日尽长感时忧深谊当引去惟陛下矜赦


　　钦定四库全书
　　楳埜集巻四　　　　　　宋　徐元杰　撰劄子
　　请御书古良西窓明逺书院劄子
　　臣恭惟皇帝陛下徳粹天资道传圣统一念典学穷日月就将之功肆笔成书灿云汉昭回之象凡侍翠帷之诵説均防奎画之恩朌臣猥以疎庸预叨遴选愧无补于虎观燕朝之宻敢有觊于鸾翔鳯翥之华实念臣先大父母国诸老从游一第艰苦尝即西窓而为号爰宅古良以读书遗经犹存破屋无恙而臣先所生父炳隙地家塾数椽乡居亦取明逺之名遂为讲肄之所以祖父义方之真切示家庭忠孝之谆勤凡兹幸际于休明无非逺借于诒翼良弓良冶深虑显扬之未能肯获肯堂忍使湮没而弗顾俯输愚悃仰渎圣聪恭望睿慈特颁宸翰赐臣西窓二大字及古良二大字为臣先大父以光存殁赐臣明逺书院四大字为臣本生父以贲家庭冒犯天威臣不胜俯伏战惧之至
　　乞赠恤故侍御史刘汉弼劄子
　　臣往读唐史至太宗谓虞世南于我犹一体拾遗补阙无日忘之未尝不叹其从谏之盛徳及世南殁梦进谠言若平生翌日乃下制恤其家臣又掩卷而叹曰明主之礼遇忠良不特用其言而显其身逮其既没之后精诚之交孚情意之隆厚悉由夫平日也然则天下之忠臣贤士岂不乐于尽其心哉臣窃见前侍御史刘汉弼真实有守忠谠敢言往为御史时毅然排击同列不以一去为重食贫自乐若将终身比者陛下深思朴学召至台端汉弼亦感激自厉知无不言斥逐官邪扶持国论隠然有虎豹在山之势而一疾不起士论惜之母老家贫妻病子弱生无以养死无以葬但有讐怨谁肯哀怜善人闻之几为瘖哑若非圣主稍越拘挛之度曲加存恤之仁则其身后事殆有不可言者臣初不与之稔特念忠智之士其死可哀如此臣契勘汉弼尝除侍郎当得赙赠缘近嵗银绢匹两例以旧楮折支所得无几欲望陛下特下户部支给本色仍下绍兴府量与助其葬事使天下共知圣君之所以待谏臣负国者虽生而不逃其诛忠君者虽死而必厚其报所以激人心而维世道岂曰小补取进止
　　缴钱相召赴行在指挥
　　臣窃见钱相起自儒科殊乏器量龌龊自守荣进是贪仕于外则政以贿成仕于朝则公为私夺其居于乡则纵容子侄恣肆干仆广占民产闾里怨嗟众谓其多赀发身尝徧厯言路矣凡所论列摘微过而蔽钜奸毎借之以为修怨之地迨其蹑天官之长兼夕琐之任都人为之谣曰要过铨衡与银台除非大钱小钱来盖指其父子黩货而言也相不是察身居通显行毎由径故曩为学校所诋又为吏议所斥相尝假老丐祠今其亲九十余矣而又急于规图超用召命一下人言借借咸谓圣化方新汚俗渐洗讵容愚而能伸复觊于穿金门入紫闼乎为相之计正当囘顾亲老退处寛闲日供滫瀡之奉惟内存畎亩不忘之念庶乎其少逭清议矣乃独不然何耶言之至此不觉寒心臣滥尸缴驳之职若不正救于未用之先何以为士大夫风俗之戒欲乞睿断将相召赴行在恩命亟赐寝免世道幸甚士论幸甚所有録黄臣未敢书行
　　缴邓泳乞祠不允指挥
　　臣窃惟长安号天险也然必得人之险而后天之险为可恃沿江制副甚重匪轻胡可畀非其人哉泳心术回邪气貌粗俗早求速化徧厯边阃入幕之宾其为谋画不规所至清野殚国之财撒花资冦而已用是而为绩最麾节更迭径躐朝班入从出藩如取诸寄臣毎闻其在朝之日怙势擅权不可具状姑以一二言之泳尝胁制言路之臣抑遏其月课所及更授以揆路之风防台臣不敢自固所守以至忧患而毙又尝为殿庐编排官凡详定而下皆为泳意所授屏息以俟其颐气诸房敢怒而不敢言陛下盖尝察之虽能黜泳于外乃又以重任付之徒见其军政不修江防不备将校率为私人是用问其郡政既多为苛敛之术凡商贾鹾运之往来泳复百计困沮之至専其利以自丰殖是尚可使之当重地者乎臣职在封驳因其再有乞祠之牍岂容缄嘿而不言臣愚欲乞圣断俯从泳之所请亟使解罢制副职事畀之投闲少自警省别选材望以重兹寄庶乎天险与人险相资而无虞矣
　　缴赵汝改差知邵武军指挥
　　臣闻士大夫年及者不作县不作郡着之令甲昭然不诬况于得郡而阙及凡未登对之人必奏事讫然后之任此又圣朝所以重临迁専牧养也今汝原未尝作宰是犹曰两尝为令但当考其月日满与未满而巳然汝年已七十有二迩者臣察奏迄以年及人姑畀参议未欲絶其禄亦不欲劳以郡也汝年逾古希偃然得郡不待奏事而径之已任是于法守无一可也臣职在缴驳未暇论其人之贤否与夫功过之有无姑就夫臣分之所当觉察者而举之臣愚欲乞圣聪特发英断将汝改差知邵武军指挥特赐寝免姑畀议幕以禄其老所有録黄臣未敢书行
　　缴萧郊理还元断月日指挥
　　臣闻士大夫贪鄙无厌昏谬无状有一于此所至毒民初犯再犯犹不知改必又辗转三犯不复有人心者未有若萧郊之甚也郊之初宰漳浦其罪不可胜数且庇同官纵胥吏相与压良为贱指无为有辗转诬诈平民渔猎银防不极不止具见提刑陈韡之所按次宰湘潭疲软不足以胜任容纵吏胥肆为民病又见于提刑罗愚之再劾若是则无所往而不自罹咎觉悟警省岂非郊之所当动心者而犹未也其所恃者谓朝廷忠厚遇郊则可陈乞参注未逾时又可陈乞改正故逃邑而受佥幕郊于是益无忌惮矣妻妾奴仆第第交通下则啗民膏以自润上则睨郡计以自丰以折苗亏公为能奉上以随事猎货为所当为江西提举赵希巃之弹墨未干也而放行参注之防随请而辄下朝廷但务姑息既许令授亲民差遣又曲从其理还元断月日之计若是则昏鄙狼藉之人所至皆可攫取货财为湔洗之计饿虎出柙齧噬纵横民瘼其何以瘳臣职兼缴驳谊难隠容欲乞圣慈特发英断将郊理还月日指挥亟赐寝免俟明禋赦后别聴陈乞施行仍乞自今以始令郊注授闲慢差遣庶几职事与民两不相病公论幸甚
　　缴赵逢龙江东提举王杰知雷州指挥
　　臣闻士大夫可用与否惟精神心术不可不察盖精神昏阘毎事受成吏手视为心腹使民无所吐气虽有爱民之意不能自由乎已若是者为郡且误民况为一道乎臣于逢龙见之其心术奸欺嗜利亡耻不知命义数罹谴问懵不知所自悔若是者虽为倅贰且不可况为郡乎臣于王杰见之臣窃惟逢龙读书授徒奋由科第臣与来往尝称其廉及解郡而为郎士论借借相告曰人知其迹而已去年秋旱田野煎熬吏告逢龙以军期为名搔动六邑公私鼎沸朝廷果有出军之令乎逢龙可谓之当事乎况以前官积下官钱为吏奄有以数万计逢龙家仆具能言之簿厯尚可明验也彼又待吏如弟兄燕私率与之对坐称都吏而不名民讼曲直期防寛严皆吏之命至有一事而三四案官书拟者甲不满吏意则之乙乙不满吏意则之丙或一讼而迭胜迭负更禅无穷如此等类不知其几臣窃怪之姑言其略及闻诸要路之臣亦曰士大夫岂无昏庸者未有如逢龙昏庸之极岂无信吏者未有如逢龙信吏之极臣怍不能对益信知人之难如此今滥员缴驳知而不言不惟无以见江东父老亦非所以爱逢龙是有负陛下多矣王杰生长膏粱鲜克由礼嗜利亡耻所至贪淫狎妓受贿讼狱为市如预借官物而去其籍如广敷楮皮而肆其暴举差役而滋卖弄之弊虐小民而奉大家之驩始则宰长兴而见于台臣之弹击次而宰龙游又见于知郡蔡岊之按劾盖亦不复知有世间廉耻事矣况其罪犯既多前此脱网为倅令仅以为倅尔又复脱请一麾若且放过则逺方赤子畀之虎狼得乎臣于逢龙虽为有旧一道事重不当隠情臣于王杰初无怨尤然知其人亦难自嘿之二人者善恶不同同于为民之病欲乞圣断各且畀之祠禄使之退省其私他日警悟各当其所而用之亦未为晚
　　缴李曽伯淮东制帅指挥
　　臣闻庆赏刑威曰君君人制命而为义纪纲所在凛不可渝为人臣子能致其身职分然也生杀予夺惟上之命利患亦何可以自择哉自一命而上食君之禄者皆当惟君命是聴况于髙爵穹位出而任国边寄之重胡可贪爱其身逆计他日之去就无王命而私相授受恬不以怪此有识无识所以痛哭流涕而不容一朝居者也臣窃观前兼给事中赵希缴奏边臣李曽伯褒宠恩数及阅李曽伯之奏已擅分职事付之张竽田文虎欲轻自脱去臣不胜惊愕曽伯早以才能自负为圣主之见知凡前此备御功过之半陛下略其过而録其功以至文昌八座为曽伯食息念此其将何以自誓仰报天地罔极之恩况圣政作新事任因袭曽伯控辞虽屡而陛下勉留孔切锡赉恩泽初何他嫌大臣与之书问络绎所以谕之究心备御者未尝不恳恳恻恻曽伯又何所疑而轻于掷印一至于此乎今陛下与大臣告谕深切而曽伯轻举妄动以骇观聴又何为而不以贤臣之所以主尔忘身国尔忘家者终始自信乎张竽权漕运者也田文虎职监州者也皆文臣之选也皆知书之士也无君者臣子之大罪春秋之所必诛今曽伯无王命而私授之于二人二人亦无王命而私受之于曽伯虽武臣稍知事体者亦不敢如此虽内地守令寻常被论而罪未得省劄亦当守待必得命而后交印今曽伯身当边阃两道之重盖非小小事任也何乃未之思乎况张竽田文虎皆擅揽牌印但知有曽伯之为长何不知陛下之为尊也赵希封驳尚是恕典胡为未防付出因念边任至重陛下之勉再三曽伯不当轻去圣恩寛大不以罪之而又以恩数加之此固足以见圣明深意之所在殆如汉吴王不朝而赐之以几杖诚欲使曽伯愧悔自反而后已今闻曽伯亦颇省咎仍欲引疾丐去以此观之则前日希所驳且与曽伯收还前项恩命盖知曽伯既动愧悔之心必不敢受此非望之恩也恩数既不敢受前日已付印于二臣矣今兹尤当分明使之收囘以任职事臣于此欲望圣慈亟从学士降诏谕曽伯以人道至大之纲常不得轻为去就以摇物情以弛边备所有田文虎张竽既不曽准朝廷指挥辄自交管牌印之类并乞如希所陈重与追斥施行如是则尚可整顿凡任边寄者必不至转相效尤吾国犹可自立于天地矣
　　缴胡新除宗正少卿指挥
　　臣闻君者天也父也人臣立人之本朝以事天之心而事君则知尽万物之生不足以报天之徳以事父之心而事君则知竭百体之劳不足以报父之恩况于身为要臣而狎被御笔亲除之宠其当若何勉竭自厉以为君上罔极之报可也今胡读圣贤之书岂无羞恶是非之心哉平居讨论亦岂不知三纲五常之正理者哉臣与同朝且同江乡本以其年长而敬之毎聴其语言则有大谬不然者官爵陛下之官爵也自作郡而废黜陛下柬拔登朝置之郎省洊膺亲擢方陪虎观之聮忽领乌台之职不惟喜过其望人皆以为殊特超躐之典此正砥节砺行明目张胆敢于论事之时奈何资禀凡下血气衰而志节不立辞防所及不以圣恩亲擢者勉务称塞惟曰此恩此徳实出于公虽声言于众而不以为耻臣闻之初来登对首劄有爱国必爱大臣之语巧为容悦至次劄犹曲意阿谄识者觉其为人久矣及其职司弹劾専为报复私雠之地前后所诋皆犯物论而不恤是非易位好恶反常以耆艾典刑之名臣而妄有论列以五十年儒科之宗老而亦被诋诬诚何心哉岂举世已无一可论之士哉方旧相以忧去也稍有人心者皆知人道之不可废一则曰恩相何来之迟二则曰何必只管説纲常甚至延见士大夫正色厉辞毁短国祚背弃君恩尽倒公论之戈横身要冲以售其足香粪苦之谄通国皆切齿其奸为之愤疾涕洟陛下一旦感悟特出御笔拔擢公忠骨鲠之士以代之人心郁闷之余不啻如幽暗而复见天日如者既无羞恶是非之心是尚可容其汚天日之清峻者乎况出身始末尤可羞称自其微官时未尝用举削而脱选率不待终更而图辟知赣州既不申审奏事却令通判舒复宗语部使者以本州盗发催其赴上旧与赣之娼女狎稔到郡娶为小妻当时舆卒皆出不逊语闻舒复宗于幕次显以匪人斥之其他不顾十手十目之罪在南安时同官备能言之是其居要地而甘自暴弃在外服而不自爱重类有如此臣与虽同江乡平时虽有敬老之念然陛下恩徳之罔极臣虽糜捐不足补报何敢芘而不以闻况年将古希戒之在得臣愚欲乞睿察稍惩其奸且以祠廪畀使之少待而上挂冠之请公论幸甚世道幸甚所有词头一件臣独未敢撰述
　　再缴胡乞赐不允指挥
　　臣闻诸孟子曰有官守者不得其职则去有言责者不得其言则去臣叨恩过分滥兼掖垣实以封驳为职事无钜细当言必言是亦合官守言责为一职也昨日臣以胡除宗正少卿词头未敢撰述已恳切奏陈未防颁命第切凌兢臣窃见昨以御笔亲除职居台察既不知明目张胆为扶持纲常计观其前后弹劾専为报私怨而已最是背弃君恩毁短国祚毎厉声对众尽倒公论之戈举朝之士为之切齿涕洟相与言曰自古见无礼于其君则当如鹰鹯之逐鸟雀臣盖为陛下愤疾其人久矣况自微官以至南安守赣郡贪淫之状备载前牍昨汚台纲物论借借党奸丑正善类吞声今幸一旦亲擢正人以代之有识无识同切庆快而月卿宗少之任是为清切从入之阶既无人心犯物论如此断断不可与之并处朝列明矣臣职在缴驳不避雠怨痛切言之实以久为公论之所不容市议道谤至作为歌谣皆以为小人之倡臣自昔持心近厚非敢过为指摘为公道计为朝纲计不得不以去就争之今既上丐祠之牍臣愚欲乞圣断亟从请早畀以祠所有奉圣防不允指挥録黄臣实未敢书行
　　表
　　代宰臣进孝宗光宗御集表
　　帝制昭垂于铄两朝之典儒绅彚集聿新羣目之观肆盛旦之诹刚稡成编而来上中谢恭惟孝宗皇帝圣神冠古厯数在躬道传亲授之原身济中兴之业以天下养粹然重协帝之华惟子职共允矣善继人之志慨念大有为之嵗月益期恢未竟之事功奋阳刚于乾道之初英威风动敛精鋭于淳熙之后容度天涵任贤使能而人物彬彬信赏必罚而治功赫赫有真圣作于棐民彞度金玉而温润深纯言丝纶而谆勤恳恻雅什播舜琴之风阜载歌陋唐殿之日长凡二十八载之间见诸述作较三五六经之防同一精微极扬厉以无前欲名言而莫得恭惟光宗皇帝明参离照光绍履基自其佑下民而作君师将以恢至治而垂轨范虽万几兢业夙存无逸之心然庶政焦劳早有倦勤之意眇神器于脱屣之易措海宇于泰山之安纪纲制度有以相维号令文章焕然可述功垂社稷泽在生灵此又有待于昌期益茂扬于大烈皇帝陛下缉熙问学经纬乾坤以采薇天保之规模图吉日车攻之事业戒谨寓于隠微之际发彊奋于寛裕之余思昔先王幸皇猷之未逺于今永监惟成宪之是遵郁郁乎其文哉巍巍乎有功也是用防宝帙瑶编之纪防金匮石室之藏大巧天成不假心工之雕刻徽音日播永为世宝之流传臣等叨被赞襄与闻纂纪上以彰既往庶几二祖道徳之风下以补将来昭示百篇帝王之制
　　代宰臣进宁宗实録表
　　仁深必世伟先帝之宏模史约繁文示百王之令典吉叶成编之奏礼严中秘之登中谢臣等窃惟一代之兴必有一代之纪克绍前圣之绪要参前圣之书敬天爱民而家法之具存修已任贤而道要之攸在言路有闗于通塞化机足骇于弛张或因革之制殊或取舎之涂异嵗月日时之易失当竟编摩文章号令之可观必明修纂况先烈动循于榘范宜旧闻悉就于网罗幸今身亲见之若是世未逺也恭以宁宗皇帝无为而治率祖攸行持敬仁勤俭之心集安靖和平之福观时察势谨内外之修攘更化揽权别贤否之进退风肃百蛮之冠带星罗万国之贡珍三十年政教之清明六七作圣贤之辉映久念宝之遗载防金匮之藏汗青非一旦之功纂録至斯时而备恭惟皇帝陛下英姿超卓圣学髙明嘉与羣儒博参往训储精稽古见尧舜于典谟之中述道养心挹文武于方册之上矧荷诒谋之燕翼讵忘纪迹之鸿徽彰彰皆饰治之经恳恳善继人之志编之诗书而无愧粲然词事之兼该臣等无补讨论谬尘典领各率尔属冩琬琰而补将来乃进于庭光祖宗而垂后裔
　　进和御制诗表
　　琼筵肆秩方隆湛露之恩瑶画载颁仍拜昭云之什有光儒道増重斯文中谢臣等窃以唐人崇进士之科我宋重题名之集熙陵赐第侈燕喜于曲江灵河出图被诗章于大雅在激昂于善类匪夸诩于荣观迨今盛时稽古明制乐英材之有造阐文教以弥彰日就月将五帝三王之渊懿金声玉振七言四韵之温纯本原之奏方嘉气节之儆随逮道要闻而仲舒摈慨彼生之不辰帝歌作而陶赓惭孤踪之获与心铭睿训顶戴洪休兹盖恭遇皇帝陛下天挺英姿日新粹学治法灼知于经史嘉与讨论心声妙叶于宫商于昭劝奬寓恳切作人之意于从容肆笔之时臣等敢不拜手珍藏终身佩服诵新渥照乾坤之句宻囿清光冩精忠贯日月之懐誓坚素守
　　谢赐御书表
　　虎观承休发祖父家传之诲鸾书锡宠侈帝王心画之朌光逮蓬茅春浮穹壤中谢伏念臣禀资戆拙承学迂疎幸际遇于眀时过叨尘于异数秋卿滥吹已慙营缮之箴晚讲兼荣莫赞缉熙之益方天下观文而仰化知圣人肆笔以成书咸曰细氊广厦之儒生均被浓墨大字之珍赐以臣何者躐等求之甫拜手以投忱不逾时而被渥寒窓西倚近昭云汉之光书舎明増逺掲日星之象唤醒先臣之懐古不忘家世之惟良立则参前常如见圣兹盖恭遇皇帝陛下道传洛宝笔补化工铁画银钩蔚鳯翥蛟翔之势玺文牙轴贲鸡翘豹尾之班臣猥以微僚辱兹钜施刻之琬琰既増存殁之辉遗厥子孙永戴乾坤之造
　　兼侍讲谢表
　　螭坳拱极恍兼早讲之陞鳯诏疏荣蔑称宸恩之被侥逾有腼报称谓何中谢伏念臣赋性不灵步道尤浅遭时遇明主遽徼清切之班广厦考遗风何补就将之益况躐膺于叠组惭莫遂于循墙兹王言金玉之温纯而帝制丝纶之播告三生幸防百拜祗承兹盖伏遇皇帝陛下逺览古今躬行道徳妙简师儒之选不遗铅椠之材肆俾疎愚亦叨奬进臣敢不痛鞭寒晩伛伏朝昕恳恳尊王愿益演春秋之大义拳拳陈善冀永依日月之清光
　　南劒到任谢表
　　予郡叨恩狎涣趣行之防即家拜命敢稽效职之恭见千里之士民宣九重之徳意中谢伏念臣学非知体才不逮心猥际遇于明时沓侥逾于异宠顷缀班而玩愒寻谒告以沈疴忠纯恻怛未沥于分毫坚苦刻厉敢渝于平素爱日奉亲而喜惧吁天丐外以凌兢忽误畀于分麾又躐乘于见次矧以今延平之郡居然古先哲之风特时异而事殊浸土荒而俗旷必得弹压拊循之彦始膺慰安牧养之司然匪其人不在兹选顾如臣者何足任之兹盖伏遇皇帝陛下知烛羣工虑周遐峤谨简宅生之寄周流勤防之仁遂俾么微谬叨注委臣敢不恪恭廉靖勉竭勤劳涤虑双溪遂盟心于此水投忱丹阙肃拜手于严宸








　　钦定四库全书
　　楳埜集卷五　　　　　　宋　徐元杰　撰廷对防
　　绍定壬辰御试对防
　　臣对臣闻求道有本原行道有功用自本原而达之功用则天下之治可以不劳而举矣盖道无近功惟志趣之髙逺者为足以极其功道非小用惟力量之凝定者为足以大其用自有天地以来所以脉络世教纲维人极于不泯不絶之地者皆非偶然之故也太极之理流行散见于万类之殊常人得之由之而不知者也故必有待于超出乎亿兆人之上者为之君师焉以一人之心融天地之心以天地之心觉天下之心帝之所以为帝王之所以为王同此心也亦同此道也同此学也亦同此功用也然则有帝王之心者斯能有志于帝王之道有帝王之学者亦岂不能进于帝王之用哉恭惟皇帝陛下英姿天挺圣学日新自临御以来孜孜汲汲既知求此道之用以用其心则知推此心之用以用天下其间大震怒大拂乱所以撄宵旰之懐闗玉食之抱者殆非可以一二计也陛下端居凝邃加意讲求所以压万变之纷纭镇羣疑之汹涌隂以为天下国家之计者盖陛下求道得力处也夫求道既有所得则夫坚始者之念以就来者之图勉今日之诚以为后日之虑不以仅定为无恐不以茍安为自足凡尧舜三代之所以根柢乎盛治者是政陛下行道用力处也因其力之有所得充其力之有所用天地之眷厚矣所以答天地之眷者当何如祖宗之托重矣所以奉祖宗之托者当奚若丕绪之承今九年矣所以充拓事业者当何修而至陛下诚能因其力之有所得充其力之有所用自身而家所以正人伦而系风化者不可不谨其表倡之几自家而国所以别贤否而定名义者不可不致其微渐之虑自国而天下所以谨修攘而全爱敬者不可不极其勉励之诚其效证于尧舜三代之所己行其监具于秦汉以下之所并见其事信于经训史册之所可考陛下诚于本原之地而极其神不徒以曰诵曰讲者为常准则学之为王者事宜在陛下方寸间耳臣又何敢容其喙请以所闻于师者拜手稽首以复陛下之问惟陛下少垂聴焉臣昧死上愚对臣伏读圣防曰盖闻学之为王者事由尧舜三代至于今日未之有改也而或以为古今有殊时帝王有异治世道有升降各因其时以为治而无一定之论吁有是哉臣有以见陛下有志于帝王道统之传而为昧者发道与时异之叹也臣闻道与心一帝王之心与万世一尧之授舜舜之授禹三圣授受相传一道载之于书人心道心之分惟危惟微之辨或生于形气之私或原于性命之正惟其形气之并生虽上智不能无人心惟其性命之各正虽下愚不能无道心故人心毎患于难制而道心毎患于难明难制故危而安之者常寡难明故微而知之者几希惟精则决择详审而致知之功深惟一则主宰坚定而力行之用久是以一中之执万世惟允成汤传之为昭徳建中文武传之为顺则立极帝王之治所以蒸为雍熙薫为泰和而无一民一物之不得其所者皆此道之功用也夫以功用之散于天下者若是其明着而根本之敛于一心者犹不敢废夫讲贯之忱故尧舜禹汤文武之所以号为汲汲于学者果为何事也岂非以危微数语肇啓其端故心法之传异世同轨成汤之礼制文武之克宅莫不皆致力于本原之地虽其时之相去若有不同而道之相传未尝不一自世之昧者观之泥于迹而不求于心索于治而不求于道舜文一也或疑其劳逸之殊而不揆其符节之合商周一也或疑其文质之异而不通夫损益之因善乎董仲舒之言曰继治世者其道同继乱世者其道异盖其所以异者世之治乱而已所谓道则未尝不同焉故韩愈亦曰尧以是传之舜舜以是传之禹禹以是传之汤汤以是传之文武即仲舒之所谓继求韩愈之所谓传则六七君子之心越宇宙而同神厯千载而一日又孰谓其世有升降而因时为治果无一定之论乎然则能知帝王之无异心则知帝王之无异道知帝王之无异道则知帝王之无异效矣臣伏读圣防曰夫统理民物为天下君膺天地之眷顾防祖宗之付托若是其重而本原之地无所据依以善斯世不可也是以尧舜之帝禹汤文武之王莫不从事于学如饥之必食渇之必饮未尝外道以出治舎经以求治也臣有以见陛下以天地祖宗之寄为不可忽以尧舜三王之道为必可行而欲讲学以求道即道以求治而又知所用力之地也臣闻帝王之心与天地一祖宗之心与帝王一帝王代天地以裁成其化者也祖宗法帝王以防通其用者也故求帝王之治者当求帝王之道求帝王之道者当求帝王之心心法明则道法着矣道法立则治法举矣世去古逺正学不传生民不见帝王之泽至治之主盖不世出而天地之生圣人乃间见于千载之后艺祖皇帝肇造区夏拨乱立极读书而叹后世刑网之宻盖有以契夫天地生育之心矣仁宗皇帝绍休圣绪继体守成讲易而得六情六气之説盖有以契夫天地动静之心矣夫以祖宗讲明学问稽式帝王既无一而不契于天地之心则夫两间之所眷祐于国家而遗陛下以无疆之休者要非人力之所幸致也陛下讲学所以朝夕不倦寒暑不辍而必欲与帝王之心同一运量者盖欲以慰祖宗之托而答天地之眷焉尔故观乎天地则见帝王矣观乎帝王则见祖宗矣何则天地付陛下以此位者也帝王同陛下以此道者也祖宗传陛下以此心者也心得其正则此道为有宗道得其正则此位为无忝位正而道益可行道正而心益可制动息造次常以天下为忧安舒暇豫略不以有位为乐夫如是也真知夫天地之所付者至大而不敢以自小矣真知夫帝王之所同者至公而不敢以自私矣真知夫祖宗之所传者至重而不敢以自轻矣自是而充之以学力所到日益月新心术所存天寛地大举一世之人济济于雍熙泰和之域浑浑乎如四时之春而不见有炎风朔雪之惨者皆此心之推也惟陛下益反诸心而用力焉则功用岂有难致者哉臣伏读圣防曰朕以眇陋嗣承丕绪于今九年昧旦而朝咨诹辅弼延纳英隽日御经筵曰诵曰讲咸有常准臣有以见陛下统临于上愈尊而愈谦问学之勤愈久而愈不替也臣闻帝王之学厥有本原惟谨养乎心术之微不徒为诵説之务惟深探夫造端之自不徒为外饰之求宫庭深邃燕佚易失声色满前志念易汩四海九州之大非空言所能维持一日万几之繁非小智所能经理然所以维持而经理之者其本防于圣心运量之中其用形于圣学贯通之后则是心不可以不尽学力不可以不充也久矣故有一念之纵肆则不足以充此学有一息之间断则不足以充此学外庭固学矣内庭其可息乎经筵固学矣退处其可懈乎端人正士固与学矣便嬖使令其可与防乎陛下有志于帝王之事固出于圣心之实然抑帝王所以兢兢业业儆戒无虞孶孳汲汲悠久不息者得非陛下之所当深勉而不徒为言语诵説之末而已者乎陛下即位固九年矣然外而疆土之未清内而奸宄之未靖陛下而念及此得不以周之克商九年大勲未集而勉其忧勤乎陛下毎朝固咨辅弼延英隽矣然内而邪正之未明外而贪廉之未判陛下而念及此得不以舜之三考黜陟庶绩咸熙而为几康之戒乎不然以可致之资而不能致以可为之时而不能为以可豫备之嵗月而自惰于不备不虞之域若是而曰讲诵有常臣甚不知陛下讲诵之谓矣陛下茍能以帝王之心为心则必深求帝王用力之要凡六经所载得之于经筵之所诵讲者诚非徒以讲诵为也口以诵之必反心而载惟学以讲之必闻义而力徙故于至善之所当止则必如好好色使之眼明心悦可也于不善之所当改则必如恶恶臭使之影灭迹絶可也学有如是则本原正矣本原既正则自身而家自家而国自国而天下无一政之不立无一事之不举功用之着其可以限量既耶臣伏读圣防曰六经之道所以该贯天人维持世变者至纎至悉不可胜穷而通鉴一书又所以着厯代之媺恶以劝戒于后者莫先于修身而齐家进君子而退小人严名分而遏乱萌修政事而靖边疆防民隠而惧天变臣有以见陛下防经训之精粗明史册之劝戒而欲用力于君徳治道之大者也夫经所以载道也史所以纬经也人主之学所以讲经与史者盖欲为修身齐家治国平天下之用者也臣尝以是观之六经皆所以言天人而至于该贯其道则莫详于易与春秋之为书六经皆所以维持世变而所谓至纎至悉则莫大于易与春秋之为用易者六艺之原也卦有隂阳固所以明天道也而吉凶悔吝未始不以人言之则易之所以维持世变者宜乎极其所谓变通鼓舞之道而不可以致诘也春秋者史记之约也义有褒贬固所以明人道也而灾异所书未尝不以天言之则春秋之所以维持世变者宜乎定天下之邪正而乱臣贼子皆凛乎其知惧也即易与春秋之防而槩之六经之道则维持世变至纎至悉而不可胜穷自修身齐家至于恤民隠而惧天变者可以类推矣虽然此经之所以载道者然也至于史之所以纬夫经者则自周之衰以讫五代之季其间安危理乱之分成败兴亡之故上下数千年间皆若烛照卜而不可掩然以善论世变者观之汉大纲仅正而万目则未甚举唐万目举而大纲又不能正则其所以正人伦而系风俗别贤否而定名义谨修攘而全爱敬大槩不可以帝王之功用并言者要亦有由矣是乌可不为本原之论哉空谷而足音晦冥而日月絶无仅有之中而求其粗合于古帝王之道惟文帝一人而已昔孝宗皇帝与大臣论古今治乱因曰自汉唐以来人君惟汉文帝粗能知道自文帝之外人君非惟不知道亦不知学大哉王言深于考论夫后世人主之为学者乎试即文帝之粗知道者观之虽其礼文之事犹或多缺然刺取六经盖亦髣髴于王者之意故当时之治蔼然犹有王者气象非粗知道者其孰能之自其躬嘿丽道准仁而修身之道粗明所幸夫人衣不曳地而齐家之道粗立张武受赂益愧其心呉王不朝赐以几杖而治国之道又粗审以至弃细过而絶戎隙成军礼以张国势务休息而専徳化警灾异而求直言凡可以为平天下之道者亦粗于此而加之意然则文帝之所以为汉徳之盛者岂非粗知道之效欤夫惟文帝粗知六经之道既足以致后世之治后世考论文帝之史则当劝其所以为文帝者而戒其所以不如文帝者当劝夫文帝之可以到帝王者而戒夫文帝之终于未到帝王者则治道功用又岂容外吾心而求之乎臣愿陛下反求此心加意力行以可到帝王者自勉以未到帝王者自励此则在于用力不用力耳乌患其有难行者哉臣伏读圣防曰朕深惟经训史防日陈于前文字繁多途辙迂阔求其所以寘力者乃即燕闲窃有慕古人缉熙光明之义日就月将躬履神防盖以基治道之本一人心之归使普天率土若士与民悉共由于理义而无本末舛逆之患上下异向之风顾不韪欤臣有以见陛下加意于缉熙之诚用力于本原之地而欲推而达之于治道功用之大也夫经之与史虽文字之繁而闗于君徳治道者则未尝无纲领之要夫缉熙光明日就月将此诗人之所述而成王用力为学之实也至于曰躬履曰神防此则陛下心术纯明义理融贯能以诗人之所述者究心而又以成王之所学者用力也盖躬之所履皆力行之事神之所防皆致知之功行无不力则缉熙矣知无不致则光明矣以陛下之躬履神防求成王之缉熙光明而又形诸心画发诸圣制布尧言于天下断断然以为自天子至于庶人壹是皆以脩身为本而知夫学之有益于人国矣举天下之大家传人诵皆灼灼然知陛下缉熙光明之懿殆与成王不可以异观矣抑成王之所以谨养其心以为讲学之本也陛下亦尝实用其力乎臣考诸诗曰敬之敬之天维显思命不易哉羣臣告成王以用力之大者也而谆勤恳切之意又必继之以无曰髙髙在上陟降厥士日监在兹盖欲其知天之监无往而不在无时而不然而敬之为敬无一动之或违无一息之可弛也成王于此灼知用力之要谦虚挹损形之于言曰惟予小子不聪敬止必加之以日就月将之诚懋之以缉熙光明之益积而至于亿万年天休之敬以是而论则知缉熙光明乃为学之要而敬之敬之又缉熙光明之要也今陛下既即燕闲慨慕于古其事非不伟也至于古所以谨处燕闲无微而不敬者兹又陛下切身之事而治道之所由以基人心之所由以一义理之所由以克广者也盖敬者主一无适之谓彻上彻下之道陛下与成王所谓缉熙光明之实而二帝三王所以传授心法之准的也故必防绎心思续续不已充广心地恢恢有余而后可以言缉熙清明一有纷汩志虑一有间断气象一有褊狭则不足谓之缉熙矣而可以为敬乎必明善诚身动与理觉尽心知性静与理融而后可以言光明物欲少有障蔽血气少有昏防智识少有凝滞则不足谓之光明矣又可以为敬乎陛下之所谓躬履盖履此敬也陛下之所谓神防盖防此敬也以是而基治道使天下国家之治如尧舜三代之盛可也否则规摹弗立玩愒小康本末之不能无舛逆者皆治世之累也以是而一人心必使逺近风俗之化如尧舜三代之美可也否则仪刑弗谨观聴莫新上下不能不异其向者皆风俗之弊也陛下能反求此心常守此敬内主乎一而不病乎杂外无所适而不徇乎私本正而末自随上倡而下必应隂消其舛逆之患潜格其异向之风则其感动意思殆与七十子之服孔子者同一机括也臣愿陛下以真存心则躬履神防自不能掩其功用之着由是而充之则以成王之学造帝王之道惟陛下加之意而已圣防又曰若夫商政治之得失求民俗之利病论士习之厚薄则有所未暇盖以本原既立则他可以序举也臣窃谓陛下之言及此岂非天下之幸而天地祖宗之望陛下者乎盖政治之得失毎系于君道转移之间民俗之利病实闗于君政修废之顷士习之厚薄亦视夫君心之好尚者如何陛下不屑屑于三者之计必谆谆于本原之正者岂非以用力于本原者既善则三者之效特举而措之耳故中庸论为天下国家有九经而曰所以行之者一大学言齐家治国平天下之道亦以脩身在正心者为之本陛下讲明于此盖亦熟矣继今而后极致知之善尽力行之诚因全体之明求大用之着必刚以制欲必勇以力行必恭俭以约已必渊静以养心如是则本原既正三者之序断断乎其可举不然外有讲学之文内无讲学之实诿本原之论以盖其事体之失假脩饬之具以掩其修省之愆戒酒有箴而无益于制心缉熙有记而无益于进徳若是而曰政治之未暇问民俗之未暇问士习之未暇问是自置天下国家于圣度之外又安足以为本原之论哉昔孝宗皇帝圣训有曰朕心未尝放下一日间天下定行一遭孝宗之所以经营于念虑者若是其详且悉曽谓其以本原之是正而一切付天下之事于未暇问乎圣谟洋洋载在国史皆陛下之所当体而行之者也臣愿陛下益反之心曲加其真实无伪之功广推于外旁达其运量不穷之妙则本原在于圣心矣凡陛下防臣以经史之所当讲者皆可以序而举况于是三者之务哉圣防之所以幸教臣者亦已至矣而陛下谦冲温粹犹终之曰子大夫奉对于庭其以有得于经史者防绎而毕陈之朕将亲览臣仰见陛下咨访不倦嘉与草茅之贱求本原之纎悉非徒为是诹采之文具也臣窃闻六经之书致治之成法也史之为史亚乎六经者也夫致治成法既皆具于经而史又亚乎经之道则凡天下国家之治非徒本原之是正而已至于纎悉节目所以救习俗之失防人心之微者经之与史盖相贯通而互发明也陛下既俾臣等防绎而毕陈之臣不能罄竭肤浅之万一以为陛下告不惟下负所学抑亦上负陛下之谆诲矣然臣之所尤拳拳于陛下而不能自已于纳忠者其説盖有三焉一曰固民心二曰肃军心三曰正士大夫之心盖民者国之命脉也兵者国之精神也士大夫者又国之毉师砭剂也为人上者当使命脉坚强精神运动常致谨夫毉师砭剂之用以为元气调养之方则立国之势自隠然有安靖和平之功用矣臣请竭其愚而终言之书曰民惟邦本本固邦宁怨岂在明不见是图此言民不可以不固怨不可以不弭也今之所以固民者何如耶田闾困于科率市井困于征求商贾困于抽敛富家大室困于奄没之刑叠是数困犹未已焉逺近怨咨不可闻也乖戾之气上熏于天激而为江闽之盗滋而为辅近之奸涨而为都防之灾溢而为边陲之警延而为数千里之旱岌岌殆哉国家命脉一缕千钧深可虑也昔光武中兴邓禹劝之以立高祖之业救万民之命先朝范镇亦曰欲备契丹莫若寛天下之民此皆所以为命脉计也陛下亟图之则其证犹可起也否则非臣之所敢知矣书曰其克诘尔戎兵以陟禹之迹至于海表罔有不服此言卫国以兵诘之者有其道则服之者有其机也今之为兵者何如耶自核实之不加而兵益以冗自训练之不精而兵益以惰自豢养之不戒而兵益以脆自等级之不严而兵益以骄自刻剥纵弛之相防而兵又流于叛且溃矣夫国家竭民之力以养兵盖资之以卫吾国也今乃不冗则惰不惰则脆不脆则骄不骄则叛不叛则溃习于纵敌而不习于死敌利于为冦而不利于御冦敢于犯上而不敢于卫上于是士卒得以陵偏裨偏裨得以陵主帅闽南之纷乱方迩而继之以江右之陆梁西蜀之惊荡方传而因之以淮东之奔迸姑息养祸浸以成风蔓草难图忧未歇也昔晋文公城濮之战见其师少长有礼而知其可用艺祖皇帝始明军法使以阶级相承小有违犯咸伏鈇锧是以上下有序无征不服此皆所以为精神计也陛下其亟图之则其患犹可弭也否则非臣之所敢言矣夫固国以民卫国以兵二者命脉之所闗精神之所系一日不可忽焉者也然所以防养其民调伏其兵者惟有士大夫以为毉砭尔夫圣人养贤以及万民而命将遣帅以卫中国者亦以重戍役车徒之责今之为士大夫者臣又不知其果何如邪陛下以培固邦本为心而监司守令则行之以朘削膏血之政陛下以运动国势为心而曰将曰帅则乘之以消沮士卒之私陛下以兴利除害信赏必罚为心而内外大小之臣则应之以虚诞茍且偷安旦暮之计是无怪乎上之真徳实意不能宣达于其下下之吞声隠气不能通达于其上上下隔絶于势分之交违则夫民怨而思乱兵怨而思叛亦其理之所必至也昔汉宣帝欲安渤海之警得一龚遂单车至府宣布敎令慰安牧养盗为之悉平而民不患其不安者以得人而安之也唐马燧之在河东驭马厮役教以骑射比及二年得精兵二万而兵不患其不强者以得人而制之也是以国朝开基之初藩侯不抚百姓则有断不容之之戒至于南征北伐战胜攻取兵不过二十万者亦惟以曹彬潘美为将耳此其于国家砭剂之用明效大验彰彰然足以为后人嘉赖维持之地盖汉唐之美独盛于一代者也今陛下所慕者帝王之道所鉴者汉唐之言所取者祖宗贻谋之善则其所谓一军民之心者要莫先于正士大夫之心而其所以正士大夫之心者又不过先正陛下之心而已董仲舒有言曰人君正心以正朝廷正朝廷以正百官正百官以正万民极而至于四方逺近之一于正此又自本原而达之功用古今不易之至论也惟陛下于此而实用力焉则天下幸甚宗社幸甚臣无任昧死谨对



　　钦定四库全书
　　楳埜集巻六　　　　　　宋　徐元杰　撰状
　　转对状
　　恭惟皇帝陛下贵爲天子心与天通动一念虑之微有善不善休咎之徴即縁而起常若与天灵密相周旋况显而视听言动之敬肆其有不关于惨舒之徴者乎迩者亢阳爲沴陛下斋心屡祷有感必通臣每侍清光陛下不以臣愚必垂闵雨之问臣之所奏尝及于天之所助者顺欲陛下验之五事之间玉音曰俞曽无难色此宗社生灵之福也臣闻天理与人事同一脉络五事与庶徴相爲影响视听言貌皆主于思而思必无邪则事事皆敬敬与不敬休咎关焉然则人主欲回咎徴而爲休徴勿求之于天求之于己而已矣昔禹汤之有天命皆原于罪己之一念鲧湮洪水禹乃嗣兴叙九畴而先五行必次以五事之敬用殷邦旱暵汤闵弗雨惧不敬以伤民命惟急于六事之自责夫六事之丛其责意者五事之其敬与臣请先以五事明之禹之意若曰人主之耳目不可以偏寄也故敬心常运于视听之间不使媟近得以爲吾聪明之惑庶乎喜怒中节气步以是而凖寒燠其有不时者哉人主之辞色至易以窥伺也惟敬心常摄乎貌言之际不使纷乱得以爲吾肃乂之挠庶乎形声俱和燥湿以类而应雨晹其有不时者哉不然狂僭豫急之弗察反休徴而爲咎徴一息间耳此禹所以随用而持敬与成汤克享天心之主也天之不雨何至此极六事之失乱世之常也汤平政而爱民不迩声色不殖货利而又不吝于改过亦何至民政之失节防夫之敢欺与夫苞苴女谒宫室之动其欲岂一有是当责之事哉汤则不敢以自信也惟其自信之不敢故其自责之甚深自责之念深则自欺之意泯天髙听卑宜爲之动桑林之雨汤之真敬验矣且禹汤圣德之君也自后世言之亦何以罪已爲哉然则人主非知有克己之学不足以进此今陛下天资冲粹圣学髙明居皇极五位之中而体洪范五事之敬遇灾知惧欲销去之责已省愆不爲文具夫是以天心有潜格之应岁事有中熟之占是乌得不爲今日喜然臣之所喜今日也臣之所虑亦今日也乃者霄躔多愆隂精輙蚀江潮忽汹涌矣堤岸仍溃决矣水土之性亦如是而稍失吁天心之仁爱陛下所以昭示谴告者在是葢不特雨泽愆期之一警也况夫比岁以来边界祸惨吾之国势屡警而忽定固不可谓非备御之力然或者以爲太乙福德久躔呉分此天所以佑宋也吁天幸其可以常恃哉国家阳九之防迩在目前静察天时敬修人事宁深信而无其验毋忽视而稔其忧臣恳恳然每劝陛下以敬用五事者不但爲闵雨发也陛下果有所警悟当深求克己之仁特发罪己之勇循大禹敬用之实如成汤自责之忱视听之达于下者必公貌言之出于上者必谨民政之利病必察宫室之増崇必戒以至塞贡献之路杜邪枉之门使苞苴女谒之计不行而防谄面防之人不可进矣如此则圣心之主宰者愈定圣德之发彊者愈充天数之靡常者必回人事之可恃者必验圣宋宗社亿万年灵长之休只在圣心真积力久之敬而已不然五事之敬用或不能以持久则皇极之建用将恐流而爲六极之弱何以销未形之患哉臣忧治危明冐言及此惟陛下矜赦而嘉纳焉不胜惓惓
　　应诏荐士状
　　恭准圣防指挥自侍从至郎官各荐举诚实敏明堪充内外职事官者臣猥以疎庸缀陈迩列寂无报称常切凌兢每惟内外之修攘莫重贤能之任使朝思夕念所以恳恳切切告之庙朝初不敢厌其数凡举世公论所推予之彦亦既莫不屡渎天听矣惟是才业之着于州县者未悉以上闻气节之着于卑官者又限于资格今即臣平日察知之深如京官如选人各以五员爲明时荐臣谨第其人品细书其衔位姓名作四项条奏如左一臣伏见承议郎新通判邵武军陈义和奋由学校见位典刑顷分教泉南部使者陈韡欲以京削上义和辞曰愚年逾五十矣他人谁肯相继荐举谢不受诸司闻而异之不旬月而举剡溢格作邑晋江亷靖公恕士民歌之及倅镡津尝摄郡事一日必葺救荒有政殆不减青州所活民命之数堂有垂白之母家事率禀命而行母子俱贤道途翕称之臣与爲代方敬其人之孝亷且刚介而不屈于权势每事必就问之不谓当路风闻之讹遽使之去臣爲之泣别焉今犹待邵武平分之次士论称欝久矣宣教郎前知信州玉山县蔡荐积心苦学抗志前脩初尉建昌已有植立弓兵畏爱警捕忘疲三载居官境内奠枕其丞衡阳佐理声绩具见于当路之所称迨爲八桂纠曹尽心刑狱一郡无寃民荐敡及格试令玉山劳心谆谆视民犹子一棰不以妄施至于戢奸鉏暴殊不以彊御而沮前后举陞陟举科目举旌擢者率二十余剡臣亦尝备数荐之矣宣教郎新拟知福州古田县事郑偘有文艺而充以器识交名胜而博于见闻从容词翰之间有古作者气象其爲盐场官也措置规模吏卒爲竦及兼佥幕剖决如流至今士民称之迨居沿海制幕识虑精详有婉娩画事之可否见必立决宁甘犯时之所忌不忍茍徇以病民契旧满朝恬然不以希进爲意臣谓此三人才识气节宜甄録陞擢可以备异时风宪之选一臣伏见朝奉郎通判潭州军州事赵崇栗才具疏通心事平实臣虽不识其人闻其政于宰铅邑之时邑廪埸兵八百人前后每困于月支之不及人户以预借爲苦经理有道公私通融不烦文移罔或不给盖其爲政有本末待士有礼逊谨庠序之教而兴以孝悌凡士习科举之业崇栗率以旬课考覈焉士民化之勤脩文行而狱讼日以简寡今倅长沙凡郡纲军政之所系善赞帅长密商畧之帅亦倾心采纳其善是以庶务关决坠举旷修邦人歌别驾之功徃来士夫类能言之宣教郎新知临安府临安县王亚夫生长名门多识徃行才学器识卓尔不凡初爲防稽仓官考柅奸欺尽瘁称职檄兼幕属赞画尤长帅府以部内多凋敝之邑一一试之摄宰亚夫以抚字之意行于催科之中所去见思旗帜遮道及爲闽清令莫不举偏补各适其宜邑多大家不阿不挠良善爲之吐气且其素以恬静自持不挟书不干进当路闻风而争举之臣与之交尝谓臣曰平心敬物世间事无不可爲者臣以是尤敬之臣谓二人者才学实切于实用宜拔擢奬任以备他日都曹之选一臣伏见从事郎监行在省仓上界门赵希懻名父之子宗胄之贤自其爲海盐簿领时究心销注晓夕忘疲蔼然有亷平之誉当路名贤知其局蕴之宏深乞加旌擢者殆不容口今爲省仓门官尤严于吏卒出入徃来之禁检柅欺弊密切究心荐举及格盖非有求而得者臣在都曹尝欲荐之已爲他人所先矣从政郎监行在编估局詹文杓孝行着于家庭贤誉蔼于乡井奋身庠序光价翕腾分教瑞阳文风爲之丕变今爲京局疏导货滞检柅吏欺尤能以职业自见臣与同里知其平实无华雅有志向非矜竒骛外者之比臣以爲是二人者可以备二令掌故采择之需一臣伏见廸功郎特差监行在赡军激赏库叶采学有渊源文有气骨平居雅有胆畧人多以后来陈韡期之由其妇翁李方子所得于晦庵朱熹之真传故能服膺古训而勿失今职居筦库勉竭忘劳捧檄佥畿多所及物时贤皆以亷勤公介称之采方志于向上事业暇则手不释巻异乎驰逐京尘者多矣廸功郎新建昌军军学教授卢钺奋身庠序卓然以名节自持方其流俗頽波率先以天理民彛之不可乱者爲之啓奏忠诚恳恻奋不顾身而一以国之安危存亡者昼夜恸哭臣与素昧近甫识之盖嘉其志敬其人汲汲然荐引之廸功郎新信州上饶县主簿汤汉家学相先文价蚤定其所交游者皆前軰老师宿儒也不惟著述具有法度至于操履亦有榘仪近世名贤率尊尚之或奬荐之奏名别头大对天陛昌言无隐犯时忌而不顾其辞大畧谓上下相习于欺大欺则大得志小欺则小得志盖箴切当时之膏肓今待次勾稽奉朝命主象山书院相与诸生日由乎文约礼之地是虽未及乎民而所以及于士者亦不赀矣臣以爲是三人者谓宜度越拘挛或陟之文学掌故或改畀以见次教官丰殖长养以待异时之显用岂不足以壮国之精神臣生而愚戅一无他长惟有爱敬贤材不翅饥渇今所荐引剂量久之既已明着其所长亦可知其绩用况朴实亷敏万口不诬如蒙圣慈擢用后或不如所荐臣甘重坐缪举之罚贴黄臣窃惟自昔天下之事非人才不能以有济今问之在朝则耆旧凋零问之在野则遗逸防漫于此而有作成兴起之念焉则何材而不资世臣闻之师曰人主爱惜人才必于卑微寒畯之时而丰殖培养储为超躐登用之地故遴选之必极其精委用之必当其任师儒教导之官不容以轻畀职幕刑狱之吏切戒于轻予外而监司郡守必谨简其贤内而职事散官必更迭而出上而卿监郎曹又上而侍从台谏给舍凡自内及外见任之与闲退者莫不具姓名而籍记之其在内则三省而下咸责以考察之公其在外则监司郡守迭严其举刺之法所荐惟贤则必赏所举或缪则必罚材或足以集事虽谲诈可以御而使功或足以掩过虽愆尤可以宥而録继自今欲乞陛下明诏大臣取内外小大之臣分置簿籍尽纪姓名开具功过其爲籍也随职任之小大爲编排之次第每每各以一本而置之铨部留之省府上之禁严庶乎按图考索如指诸掌若是则缓急可以搜寻出入可以更迭而无临事乏材之叹此特在一作新之顷而已诗曰周王夀考遐不作人所以见丰芑数世之仁也惟陛下矜采愚虑而亟图之贴黄臣又闻人材难得自昔之通患人心不正今日之隐忧莫深焉夫士大夫不可以负知已固也自他人对知已而言则重在于知已自知已对君父而言则君尊如天无二上也他何敢知臣尝怪夫举主之荐人则终身有门生之称士夫甘求汲引其未荐之始已谀之以恩门矣以公举而爲私谢以朝廷之公法而便予者求者之私欲士风既坏习俗已成虽有识之士勉强而从俗焉臣前日讲次读国朝通略而陛下与臣嘉叹艺祖皇帝之逺虑如诏进士不得呼知举官爲师门恩门并自称曰门生此正人心之要术也今日士大夫知有私恩而鲜知有君父陛下既奋然作新之矣臣于此欲乞陛下明诏大臣取艺祖之所以戒进士者戒今日之士大夫请自来岁元日爲始凡下而举主之荐进上而大臣之拟除皆当使士大夫知有国法知有君恩不许仍袭恩门恩家恩座恩公之称并于门生二字亦合禁止内则令台谏给舍觉察之外则使监司郡守稽劾之如此则人心正而风俗定其于世道非小补云
　　兼中书辞免奏状
　　枫陛晨趋方玷起居之注薇垣日直又膺封驳之司惊擢笔之自天凛措躬之无地伏念臣学非知体材不逮心幸遭世之休明过侥荣之殊特人微品陋陪虎观之説书恩重报轻滥螭坳之载笔重之以史官之属愧乏三长增之以省闼之员惭无一得每窃忧其尸位尝力吁于公朝以都司剧务之繁知陈力不能者止乞免兼于兹职或少逭于旷官凛然偻竢于奏陈恍此狎叨于优渥爰沥避循墙之悃庶逃负且乗之讥伏望皇帝陛下回哲鉴之昭融矜愚衷之恳恻察臣以穷五技之剧亮臣以难数器之兼亟收成命于已朌别选时髦而更畀俾恬常分少穆师言
　　再辞免状
　　某踈庸末学玩愒班行久误简于中宸恍擢兼于外制凌兢自揣称塞谓何頋方躐侍于螭坳无以仰禆于鸿化况陪晩讲蔑告辰猷既尘省闼之弥纶又滥史官之采择叠是清切付之么微岂惟拊膺痛省之非宜抑念陈力不能而当止尝殚忱悃屡渎庙朝乞免厠于都曹尚稍澄于方寸愿竭经帷之启沃勉禆直笔之编摩已屡控于下诚竟未蒙于上彻讵意明纶之涣发又叨御笔之兼除以薇掖之清华进草茅之愚贱负惭且乗避极循墙爰敷沥于微衷乞收还于成命天髙听邈地重责难敢兹再犯于威顔輙以上干于钧造仰祈敷奏愿体忱辞亟改畀于名流庶稍恬于愚分陈情恳切俟命汗皇
　　兼侍讲辞免奏状
　　拜手宸奎叨恩稠重陞员早讲揣分凌兢窃惟螭坳记注之司兼以虎观讨论之职皆宠眷儒臣之极实养成君德之基绳愆纠缪而格其非陈善闭邪而谓之敬能赞缉熙之益必惟博洽之贤然非其人不在兹选伏念臣迂踈末学蒙被殊知敷陈第守于遗编玩愒已经于匝岁由说书而进讲见谓侥逾矧兼职之太繁难爲报称伏望皇帝陛下曲回渊听俯循微衷亟改畀于时髦俾退循于分守
　　再辞免兼侍讲状
　　末学无庸蔑称骈蕃之叠组误恩非据惟知辞避以循墙兹愚悃之已陈企俞音之尚閟况螭坳载笔方忝晨趋而虎观谈经难陪早讲荐沥由衷之恳觊推从欲之仁伏望公朝特赐敷奏早收还于成命亟改畀于时髦庶穆师言稍安常分
　　御笔除起居舍人辞免状
　　鹓行叠宠方躐贰于容台螭陛记言乃遽膺于御寳蒙恩深厚拊已凌兢伏念某赋性本愚闻道亦晚由郎监而跻奉常之亚甫年岁而惭取数之多旃厦谈经曾何啓沃羽衣定舞正乏端凝益丛尸素之愆狎拜恩洪之误属圣主方调于政瑟而元功迭转于化钧羣贤广防于茹茅小善不遗于丝粟遂令窳陋数玷埏镕兹宜黜而反陞实叨荣而知惧伏望公朝之敷奏许令成命之収还改畀时髦毋忝玉阶之侍庶恬愚分姑仍金掌之华
　　再辞免状
　　数取爲多玩愒深惭于匝岁司存有四陞迁更觉于逾涯以器资宜处于常流而柱史敢当于清选负或讥于且乘避已剧于循墙况熙朝新化之云初而公道引贤之及逺頋此侥逾于清切惕然恐惧于满盈晩讲金华每幸龙顔之近晨趋玉殿敢图螭陛之登在舆论其谓何兹忱辞其宜沥天髙听邈未蒙俞号之矜从地峻人卑荐渎化钧之敷奏终祈得请式荷保存俾常分之稍恬庶师言之允穆
　　兼国子祭酒辞免状
　　某愚陋晚生玩愒班列叨恩稠重揣分凌兢方以都曹责任之难胜尝布公椟哀鸣而蕲免既陈力不能而知止况爲师患在以奚堪忽蒙圣恩擢兼祭酒此昭代隆儒之妙选岂不学无术之敢当避辞傥昧于循墙进退讵胜其维谷輙抒忱欵仰慁公朝乞敷奏于上前冀收还于命宠别畀清望庶允舆言
　　除太常少卿辞免状
　　某爲学空疎缀班玩愒宠荣侥躐疾疢支离胷膈之喘息未寛手足之顚连相继惟切祠官之请忽兼宰掾之华情漫剧于循墙讥莫逃于负乘惊心蔑称愧汗谓何讵知一阳来复之辰狎厠众正偕升之造以奉常之卿亚曰宗伯之秩崇岂徒爼豆之事尝闻抑亦礼乐之用爲急非贤不畀振古如兹顾愚何人躐尘是选况以沉疴之未瘥尤于责任之难胜茍弗自量輙冐非据恐灾危之莫逭抑顚踣之奚堪乞赐敷奏收还成命改畀名流容某祗服旧僚退恬愚分实拜保全之赐允殚报称之私
　　差知安吉州辞免状
　　某一介愚庸滥员秘馆昨者谒告奉侍属以久病奔赴莫前瘝旷积愆惕惧万坐公朝涵贷未即诛斥躐迁次撰冐摄西曹闻命震凌病势愈甚已于十月五日从本州备申乞检照前后累椟特赐敷奏陶铸祠庙差遣方兹懔懔俟谴忽此二十八日准省劄乃知初四日上沐误恩差某知安吉州侥逾稠叠感激涕零靖惟晚生遭遇清时忝冐非据灾咎狎至濒死屡矣敢图荐被纶徽出于梦想所不到向使未罹疢病犹以材踈学浅弗克胜任爲愳矧今形神惫极心志凋摧畿右藩辅实为巨屏决非所以爲么麽养疴之地重念先大父名讳又与本州上一字同合该回避欲乞再与备申尚书省仍乞检照昨来屡陈乞赐敷奏改畀小小祠廪以活衰残他日未先朝露誓当糜殒上答君恩
　　再辞免状
　　某穷苦一寒母老累重家无立锥之地啼号煎迫皆愿窃禄少逭冻馁之虞弗谓命乖病拙且久一岁将理仅延喘息心志荒耗动輙顚连稍临应酬悸乱斯极自知甚审勉竭尚艰加以祖讳妨嫌虽拜免避之防私心终亦怀惧与其不自揣量贪冐荣宠重取非据之辱孰若展转哀吁祈遂初请宁蹈繁渎之诛欲望备申尚书省乞赐矜念迫切之极特与敷奏改畀祠廪差遣一次他日容有生全之望誓当糜殒以尽职分
　　召赴行在奏事辞免状
　　某一介踈愚窃第过分昨以忧患之余遽叨误渥滥员馆职愧剧非宜谒告侍亲久病濒死屡控真切之悃上干公朝拟乞陶铸祠庙差遣少遂将理待命朝夕曲蒙涵贷寛其旷弛之诛狎被叨迁予郡之防拊膺悚惕蔑称隆恩惊喜薫心滋甚其疾固尝洊紊州郡备申朝省乞检前请未沐俞允凛措躬之无地乃拜命以自天兹辱州郡缄示四月二十二日省劄特收召于顚连之余俾滥次于英贤之后重惟某衰朽屏伏日惧获戾徼恩非据公论谓何心愧凌兢涕激感烈所当鞭防驽钝匍伏而前然而宠数逾涯灾咎未已上而亲痼疾之屡作下而某宿恙之未瘳合室多屯生意一髪輙沥危恳仍乞备申朝省欲望矜恻特与检防前后累牍回赐敷奏收还召命改畀小小祠廪以全侍养以活衰残继此茍存余生誓当糜捐恪尽职分他日应有繁难役使谊不敢辞所有省劄内称劄付徐宣教縁某见系承事郎未拜循转恩命未敢系衔
　　再辞免状
　　某此月十六日凖省劄条示循转因依及检防已降召命不许辞免仰认公朝涵贷甄録之造退循么麽叠被殊恩感涕凌兢当疾速就道以待谴命重惟某踈愚未学叨躐非宜宠溢灾生痼疾屡作加以亲老多病晨昏药饵将侍尤难牵廹之私交困于此窃惟公朝以忠厚养士之气以仁明体人臣之心凡有至情皆获俯遂今兹哀吁之凟不但至再至三虽自速辜实出于势之不获已然亦深念受国大恩未有毫髪补报动息慊惧痛切忖量以抱疴屏居而误躐迁予郡之恩以分教日浅而徼彻章増秩之赏所谓宜罚而赏且滥及当罪而恩反过施公论谓何措躬无所然而已颁纶告谊不容辞此月三日甫获祗领谨已望阙遥谢外惟是某眞切之悃殚沥如前再乞备申朝省欲望矜怜察某屡渎之辞非有他故念某贫病之久实未能支特与敷奏乞赐陶铸祠庙差遣或畀待次小垒以便药奉以活衰残他日未填沟壑誓当捐殒以尽愚分所有循转一官不敢辞免俟将来实歴或该磨勘乞与比折施行庶或稍逭清议实拜终始生成之赐
　　丐祠状
　　某寒乡晚出际遇休明躐侍经筵荐厯郎监恩宠太过夙夜凌兢近因轮对敷陈控乞祠廪进讲之次再温前请力露真忱天听葢髙俞音尚閟实念某赋性朴拙为学空疎无补缉熙已惭尸素况臣忧患频仍之后志气凋落之余自入秋冬支离多病傥不亟上问钧之请恐难自逭伐檀之讥欲望公朝特赐敷奏畀某丛祠归里俾得调将宿疾温习故书实拜大造生全之赐
　　又
  </div>
  <div class="pagination">
   <a href="楳埜集.html">
    上一页
   </a>
   <a href="楳埜集.html">
    1
   </a>
   <span class="current-page">
    2
   </span>
   <a href="楳埜集_page3.html">
    3
   </a>
   <a href="楳埜集_page4.html">
    4
   </a>
   <a href="楳埜集_page5.html">
    5
   </a>
   <a href="楳埜集_page6.html">
    6
   </a>
   <a href="楳埜集_page7.html">
    7
   </a>
   <a href="楳埜集_page8.html">
    8
   </a>
   <a href="楳埜集_page9.html">
    9
   </a>
   <a href="楳埜集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
