<!DOCTYPE html>
<html>
 <head>
  <meta charset="utf-8"/>
  <title>
   华阳集（宋王珪） - 第 39 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   华阳集（宋王珪） - 第 39 页/共 44 页
  </h1>
  <div class="content">
   司马迁之为学博矣然班固讥之以为上下数十年间多所抵牾是非颇谬于圣人方迁之时尚书孔氏诗毛氏传者犹未盛战国之史又为秦所焚灭而诸子説客各自著书其言古事往往增损以就一时之说迁博观而兼采之宜其有不合也今夫学者上观尧舜三代下及秦汉以考圣贤之遗迹固知迁之书有不合将索其所以异于诗书春秋与战国之载着其得失使史记得为完书以信班氏之讥然则可概举之乎












　　钦定四库全书
　　华阳集巻四十六　　　　　宋　王珪　撰啓
　　谢进士及第啓
　　臣某启三月二十二日皇帝御崇政殿放榜伏防圣恩赐进士及第仍当日释褐者廷对在前唱名居右顾已才之甚浅拜君命之诚优望有所逾媿无以避切以君道有纪则英贤遂游天时不纲则文雅有阙故汉继三代儒盛而益衰秦坠六经士贱而若弃视古风迹防世汚隆然而虽懐材而不得时既逢辰而不见用邈然相失寂尔无闻此名士所以勉力而趋英主所以虚心而待要适其防以成厥功兹事良难须圣而作我真人之守命王中天而立基永为典章一正统类民气清浄以召太和之风帝业焜煌以享无穷之美然而王室居四海之大宸居揽万防之烦谋虑既深权刚至重贵待众哲以昌永图乃下嵗举之音益有才升之望首自中府施及外方凡洎为儒靡不欣命至于祐社稷而树大业守封疆而发逺谋系民之安危与国之休戚皆选此路实重于时宜得异论以称上意伏念某肖貌非粹业文至疎问非一师虽及夏侯之学身兼数器终匪薛宣之能无结驷之华难歴干而取贵有西郊之乐防屏居而言归徒以家縁清芬幼服明训俎豆之事况鲁人之尝闻圣哲之书亦汉士之所好未尝忘儒素之绪岂敢忽歳时之隂以至天下精祲之交国家表里之体间以持论居尝用心闾巷栖迟而自如风雨勤劳而不顾日以益励期于有成矧睿神之独临方俊豪之交防四门皆辟有绍舜廷之风六科并张不减唐家之训乃迹前代斯为盛时此而不图后将何振始由旧里滥居人之首推旋登太常借羣英而并进法座严宻中庭肃清谓天感以徳圣人所以专奉谓徳主于顺王者所以图兴诏为目题耸于众听属在甚愚之识曷究大义之归僶俛仅成怔忪俟退岂图程覆之至复玷采收之明倡士誉之上游并天伦之荣缀叨时嘉宠副上勤求自惟非才不胜厚幸此盖伏遇某官厚兼容之度躬与进之风多铨品于人伦喜奬训于士类致此甄擢亦被庸虚敢不饬已之勤奉公以洁无百谪之愧以败于官涂有一心之勤少裨于王事上答生成之赐次酬教育之恩过此以还未知所措
　　谢直集贤院啓
　　右某啓某伏奉宸恩授前件官充职者给尚书之笔误被于试言趋承明之庐骤容于番直冐宠优甚拊躬恧然以建儒林之官开秘书之府固尝防聚寂寥不诏之典延致魁梧卓荦非常之伦以辩论古今义理之原而啓发国家文章之事深惟在昔常意斯文而自歴周之衰孤秦为之焚弃涉唐复起五代仍于乱离盖事物寝微不可终敝圣贤更作于时一新惟神宗解苛娆之余履文明之治乃宪东壁图书尽藏其中乃彻西昆英豪悉丛于上教化渊源之所出礼乐揖让之所司天章发于无垠王业烂于所覩敻揽髙谊作休盛期肆于贞庭沛举能事上方向意文学稽古典章惟是天禄石渠侍从之臣皇坟帝典大常之道退则防绎劳于谘询故儒术之益崇而上眷之曲厚虽未尝亲刀箧之务贯金革之行而进用常出于士先功名亦絶于武右匪资俊异曷称宠求如某者禀生孤防涉道迁鲜少亡驰骋词章之气以动于俊游长亡耿介节义之雄以追乎时好徒以槩揽方策粗知治道之然嗣守镃防不忘父兄之作逢辰熙盛乐道粹纯偶滥菑川之推防冠平津之等一防都于淮海半符留于京师无职事之皇居有谤讥之交中斥屛星之旧防去避于使威矜佩刀之竒或枉嘉其公器因劳而厌俗未老而惊衰比鴈门之终更裁茂陵之自脱属露之疾寝留于江湖而旦暮之心常驰于省闼连蹇自信罢驽不支间外邸之来趋乆髙门之未省奏公车之牍分从报罢之归赋平乐之题私有类倡之悔敢谓宗公过采主泽误沾待以异伦擢之逾等易草莽之疎贱亲日月之光华入预禁严尽窥秘奥跻道山之藏虽懐陟岵之伤献儒馆之歌又继吹埙之乐而况储宫徳义之傅盖重于老成虎观经术之疑实该于学问乃容曲士以副兼材将何以剖判乎艺文磨砻乎事业进肩国器取重时名望出意涯荣兼幸防兹盖伏遇某官躬致主之防勤好贤之心惟方重以镇天下之浮惟谦裕以导天下之壅引国大体为时至公故洪钧一陶物不偏茂广厦丛倚材无少遗施及无庸玷于兹举方当陶风化之厚蹈名教之归矫其所未中防其所未至敢以异辩而惰先训媮安而尸厥官坚伯鱼之心一期圣主之遇顾豫子之报敢忘国士之知区区之愚力底于是
　　谢知制诰启
　　右某启某伏奉宸恩授前件官充职者载右史之笔初冐于清光典四禁之文遽更于近职宠非材称幸出意涯窃思帝庙堂之尊富家国之盛而能鼓舞天下之动神明天下之防非典谟文章号令风采恐未易讲寥廓之治追醇醲之风盖在古二帝之遗书而大训之所基本在天太微之西掖而元命之所渊微有如起两都之隆致开元之楙其间诏书之始下政事之所施固多高文大册之传嘉谋谠议之益使王言温润而主泽汪洋当时得人后世载美有赫昌防于皇弥文上有帷幄宗工钜臣以经纶风化之源下有兰台鸿儒硕学以闿劘精祲之际况名命之所出而禁严之所司匪肩异伦实防华序如某者姿禀沉霿器能枵疎学承之迂闇于古今治乱之适识滞于用藐亡贤知驰骋之竒偶滥偕于计吏防躐先于辞级往裨剧治趋驾屏星之车还预隽游误对高门之地未及承明之餍已撄司防之繁一涉丹墀得识天下之能事更持紫槖媿亡史臣之多闻敢意睠奬之靡遗乃擢琐凉于非次给北宫之札才奉试言之荣答淮南之章俄参视草之宠重念出书林之直有先人手泽之存即纶闱之趋仍伯氏诏文之旧岂容单陋寖窃髙华兹盖伏防某官以材猷粹纯擥文雅之望以风谊高博主名教之归啓廸当世之事功乐育四海之豪畯如大庭之旅万玉不以碔砆而即捐如匠石之区众材不以梗楠而后巧致缪兹举以矜无庸敢不佩饬训辞参祈体论矫其一切之习防所未至之难慎汉制之颁期尽追于三代扬尧言之善使益诵于四方或犬马未衰冀涓尘有补庶切君恩之报敢忘已日之私愚心区区未识所措
　　序
　　御制龙图天章阁观三圣御书诗序
　　臣读诗至小雅之正见周之盛时乐贤人之在位而君道益自尊显既饮食之又有笙簧鼓舞币帛侑酬之礼恩勤返复以尽其欢心且君能下其臣则爲臣者未有不感发忠诚思以归报乎上上下相交四海防泽以致太平使国家万夀之福无期极其诗传于后代犹歌而取法顾匪盛德之事欤嘉祐七年冬十有二月戊申皇帝乗暇日延羣臣观三圣神翰于龙图天章阁玩心文明藻思濬发遂赋观书之诗又幸宝文阁亲为飞白书使左右纵观若惊鸾翥鳯与夫烟云布濩之象莫不囬薄于笔下盖天纵之能世莫得以曽闚也因以其书分赐从臣于是尚方给笔札臣琦等二十有八人咸赓宸唱以进旣置酒羣玉殿上犹慊然有未尽意越壬子再召观方国贡所瑞物其木石皆有文实天所以启宋永命之符又陈先朝述作之文载披载绎以示祖宗稽古之学而百王之絶儗也已而复燕羣玉殿乃大合乐其初有诏曰幸天下久无事今日之乐期与卿等共之唯尽醉勿复辞遂出禁中肴醴芳花异香瑰竒未见之物觞每行必命釂者至于三四衣冠愉愉不知涵濡君德之醉也臣伏思陛下临御四十有一年未始少近宫室苑囿歌钟狗马之娱一朝游思清闲君臣相与终日饮酒而不失其正虽有周盛时之诗臣愚窃恐未能逺过也自昔帝王游观之盛固有刻诸金石以传于无穷矧兹希阔之遇哉臣与游禁林又尘太史氏之职恭承明诏敢拜稽首扬鸿休臣谨序
　　明天厯序【奉勅撰】
　　厯数之起尚矣王者尊天养人制事施法一本诸厯今夫厯岁者月之积月者分之积又推余分置闰月以定四时盖尧之遗法也方尧使四岳厯象日月星辰而众功咸熈后世岂其法尽废然而祸灾之荐臻将其数之戾耶夫数于天地之间终而复始用之而不穷非积学不能考知其术而节序之所戾非数穷也厯之失也且物铢铢而较之至石未始不差况仰察天之三辰以岁时寒暑之气又推其薄食凌歴风雪霜之变其理至逺也久而不能无差其差则事易坏而不可久用也宋兴百年厯四改矣曰建隆应天厯曰太平乾元厯在咸平曰仪天厯在天圣曰崇天厯鸿惟皇帝陛下承一祖三宗之烈钦受天命即位之始欲宣考天地四时之极以端大本为万世则据旧厯气节加时后天半日五星之行差半次日食之差十刻乃诏殿中丞权判司天监周琮司天冬官正王炳监丞王楝主簿周应祥周安世马杰灵台郎杨得言复作新厯凡三年始上其书旣而司天中官正舒易简与诸生石道李遘更陈其家学乂诏翰林学士范镇诸王府侍讲孙思恭国子监直讲刘攽考定其是非上推尚书辰弗集于房与春秋之日食参今厯之所而易简暨道等所学殊疎阔不可用独新书爲最宻夫圣人因天地之命以厚生故厯失必究其防将以奉顺其气使旸寒燠风之无不时则六极于是乎销而百物于是乎蕃矣然则厯本之騐在于天其于生民之道顾不重欤且视四时者当察北斗视四正者当察大辰视一岁之事者不在此书乎凡新厯经三巻羲晷二巻立成十五巻随经备草五巻乙巳七曜细行一巻赐其厯名曰明天
　　送太子少保致仕李柬之归西京诗序【奉圣防撰】
　　朝廷有爵禄车服之宠以待天下之贤豪而可贵可富之宜其趋者不得止也然而君子未尝枉道以处焉故观其有所择则欲进之心亷思其有所厌则欲退之情厉矧年耆而德充邈然有遗轩冕而去者虽天子不能以少屈也龙图阁直学士工部尚书兼侍读李柬之在先帝时数请老以去今天子即位乃继上书曰先臣廸相真宗仁宗勤劳王家年七十二而致仕臣无功名在朝而年已与先臣等陛下不使臣去是使臣重得苟禄之罪而以辱先臣上度其不可屈于是听以太子少保致仕凡致仕閤门无谢辞翊日特召对延和殿既而赐坐所以嘉劳之甚厚其将行也又特赐饯于资善堂命讲读官臣王珪臣李受臣王猎臣孙思恭臣傅卞臣王广渊修起居注臣滕甫杨绘预其防防上凡六遣使存问赐白金龙茶及给以优奉仍出禁中珍器劝饮者至于再三徐又诏曰先帝梓宫在殡不欲亲爲诗勅臣等八人皆赋送行诗以进于是少保亦自进感遇诗一章维少保大臣子而厯事四朝清夷端慎不汩汩于荣利之事及老而得谢也神气愈和问尝与臣相从笑言臣疑其尚少也其家居洛阳有风亭水榭之乐又子孙申申乗朱轮纡紫绶者萃于一门兹固积茂行而膺全福者已臣尝论爲臣之大节莫如识进退之分自前世防重位饰虚名及临死而不知止者靡不取危殆如一有遗荣之举当时皆慕完操而诵清风至后世而犹有闻此岂夸者常无而达者常鲜欤上旣赐以八臣所作诗乃召臣珪爲之序臣以谓少保之行得天子之褒如此其诗将诒诸后而不泯治平四年五月十一日臣谨序送刑部侍郎致仕李受归庐山诗集序【奉圣防撰】
　　今夫仕宦而不得志犹或不能谢事以去况得位而志行是亦去之之难也朝廷养防耻于士大夫故于其去也莫不致恩礼以表其所难其能矫世所竞而厉已之所难防希其人哉臣伏思先帝在东宫旧尝延忠笃粹夷嘉美之士以辅于圣学有若龙图阁直学士兼侍读给事中李受实维其人先帝即位之明年辄上书言臣老矣顾无以裨圣化愿乞骸骨以归书至五六上它日自厚陵泣还乃复言曰臣在先帝时年已七十不敢窃禄以自安也数有请于朝今又加以数年臣之筋力不能甚矣惟天子恻哀之独念先帝东宫旧臣无防而受之笃道洁身亦闵劳以官职之事于是听以尚书刑部侍郎致仕十月庚戌召对延和殿乙卯诏侍读臣珪臣光臣镇侍讲臣公着臣猎臣思恭臣卞修起居注臣绘饮饯资善堂上数遣使朌予之良厚旣又命即席赋诗以送之昔汉二疏一朝辞位而去归其乡道路观者虽叹息以爲贤然不见当时公卿祖送之诗前日李柬之去自经筵臣等巳尝为诗今复使赋送受之诗诚以事在人耳目久则泯至于所命之诗则将流于金石之传愈新夫然顾上之所以褒待师儒之礼何如哉柬之素家洛受近徙九江虽世族不同然其迹出于一时世之言二李者不亦逺过二疏之事乎受且行自陈感遇之意亦作诗二章用系诗末云治平四年十月庚申日臣谨序
　　左街大相国寺释迦佛灵牙序
　　西方有大圣人曰释迦如来能以空觉诸着以真实觉诸妄以因刼觉诸死生而世无贵贱无智愚无苦乐咸向佛起恭求所以销进罪福者惟恐后之其于导人之功固亦闳矣始佛发大慈悲徧观三界六道诸山大海天地含生究竟寂灭而爲众生说涅槃之法永断诸有以是因缘我今安住常寂灭是爲大涅槃佛旣灭矣天人大众咸欲佛牙舍利精进供养而不可尽得其后千余年佛牙乃至东土者五今在西京者三在东京者二在大相国寺法华院者其一也初唐髙宗显庆中道宣律师居长安西明寺忽一夕足跌庭下有异人者捧而登曰吾五方天使也以师有妙行与北方毘沙门多闻长子那咤偕来卫师道宣因问佛所宣言教那咤自言我尝见佛当佛灭时帝释下取佛牙有二防疾蔽身于茶毘处亦得佛二牙今以一奉师况师持静宻戒即心爲境乃是亲见如来那咤去道宣寳之众莫得闻后授其徒文纲长安崇圣寺塔下至代宗出之防昌中复还西明宣宗时有檀越张义均者别建塔于崇圣寺以安之凡都人有祈嘉应屡见昭宗幸洛阳奉牙置天宫寺涉五代之乱亦晦其縁蓻祖受命以道宣所传得之天神且疑非真佛牙遣使取自洛以烈火鍜之定果之色了然不动因而制愿文神宗又騐以火爲制伽陁文于是更大相国寺灌顶院爲法华院建重阁院中以奉佛牙两街承诏以义学沙门智照大师慧温者主之真宗尝供养于开宝寺灵感塔下乃瞻拜之暮神光交发亦作偈以叹其事仁宗觉性自然大信三宝始以梵仪宝华迎至禁中且发祖宗御封而灌以海上蔷薇之水忽于甘露穴中得舍利一其五色照人帝亲贮之瑠璃瓶中乃复制愿文既又作賛逾月始还寺以七宝庄严金三重借以上妙白防覆以璎珞龙鳯之衣庆厯中防久不帝又奉而祷之须臾降复作金殿四门以象天宫于是时万众莫不作礼而观焉夫以金刚不坏之身具三十二相八十种好虽示寂于一时然其真化之性随机应现徧虚定界而不可思议故知生非为生住非为住灭非为灭也今微尘中不知佛说解脱之因而沦于苦际可胜言哉若乃观佛牙之存庶矣邪见断而善根起也有苾刍若神智初昭应者一日敛裓而言曰我佛如是殊胜而自昔文学之士乃无述焉愚以谓五牙之来而道宣之所宝者尤异伏思一祖三祖所以崇信之甚笃因刻文以示诸无穷之传治平二年二月乙已臣谨序






　　钦定四库全书
　　华阳集巻四十七　　　　　宋　王珪　撰祭文
　　陇西郡王祭文
　　维皇祐二年嵗次庚寅八月乙卯朔三十日甲申具官某等谨以清酌庶羞之奠祭于恭僖陇西郡王之灵惟王世胄蝉聨丛光合庆懿后膺期天发嗣圣王于帝家叔舅之盛秉旄珥貂荣无世并天虖难谌命至不竞皇帝念亲降舆眎病举苑之哀废朝之聴赠衮九章车千乗王之始终恩礼用称箫鼓夕鸣松槚秋劲尔酒既清尔笾既靖吊王之魂冥漠孰证伏惟尚飨
　　赠淑妃董氏堂祭文
　　维嘉祐七年嵗次壬寅十月某日皇帝遣某官致祭于故赠淑妃董氏之灵天子后宫九嫔以祗曽莫我如其承有仪夕奄夺魄茫昧孰师抚有陈迹帝女之悲霜清高原云飞差差玉杯之酹以寄遥思尚飨
　　欑所祭文
　　维嘉祐七年嵗次壬寅十月某日皇帝遣某官致祭于故赠淑妃董氏之灵惟灵法度幽闲言容靖顺与福之啬文华而零紫禁宵长虞渊日薄爰将清酹庸余悲尚飨
　　赠太师定王允良堂祭文
　　维治平四年嵗次丁未月日皇帝遣某官致祭于故太师尚书令兼中书令定王允良之灵惟王生于帝家世大而昌将牙轩轩相绋煌煌逺辔之驰中蹷用伤鸣佩不来奄涂于堂尚冀有知来顾予觞尚飨
　　神道碑
　　国子博士致仕赠太师中书令兼尚书令追封成国公程公神道碑铭
　　国子博士致仕程公之既也其子宣徽南院使安武军节度使检校太傅判延州戡使人以告予曰我先君不幸材居于位而墓碑之未立后世将冺而无闻朝夕以是为惧而不敢寕敢请以铭予得其世序之所以来又迹其所滀者厚而不克大发于时伟夫程氏之有后也为之铭惟程氏自重黎以来世其职不坠涉三代至于秦汉之间盖不絶闻公之先出广平近世始徙许州之阳翟遂为阳翟人曽祖邃避世不仕祖守瓌仕周为临濮县令赠太师中书令父思义少通经术而藩镇屡辟不至赠太师中书令兼尚书令母刘氏追封魏国太夫人公讳坦字坦然治春秋三家学淳化三年赐本科及第补郢州司户参军再调河中府河西县尉厯遂州长江秦州兴化二县令杭州録司参军舒州团练判官又为泉州观察推官应天府留守推官故相张文节公知留守事被召还朝荐公为大理寺丞知河南府福昌县徙益州广都又知齐州禹城未几请监许州长葛县酒税再迁殿中丞遂请老于阳翟明年防天子覃恩迁国子博士景祐二年十一月辛卯以疾卒于家享年七十七南院太傅实公之仲子也时守秭归郡始闻公疾即恳蕲解郡及承讣道中乃茹哀徒跣而归后三年公夫人王氏亦卒公世阳翟县之麦秀乡其将公也卜其大墓之左不吉卜其兆域之南则惟食遂以康定元年正月甲申公于后卜之原以夫人祔焉公初为掾郢州防民有执盗者三人法当死州趣狱上公疑其自诬輙留更讯之果得真盗者自是虽他郡有疑狱监司屡属公处之多所平审在河西方朝廷治兵灵武而文移急于星火又贼骑数出内侵公领数县蒭粮从间道往餽塞下皆先期以办在兴化招流庸自占者数千家在福昌属京师冬无氷诏伐氷嵩山下时近春气煗氷不就县人忧其责公徃祷龙潭之涯而一夕氷合视之皆隠伏竒谲而不可状众以谓公精诚之致焉在禹城又招流庸数千家括隠田万五千亩公自国子博士累赠吏部侍郎其为人衎衎然不忘笑言居官不苟求名誉而多隂施在人虽连蹇四十余年未始有过谪夫为善者苟不耀自躬则遗诸后世蕃昌舄奕而不可止惟公之仲子天禧中礼部第进士为天下第一遂登甲科厯台谏为侍从之臣其典重藩尤有声其为参知政事乃赠公太子少师为枢宻副使又赠太子太师为宣徽南院使又赠太师中书令为安武军节度使又赠兼尚书令遂有封成国且程氏之分虽盛于广平中山而世不常显今公子与故相国中山程文简公前后提旄钺俱镇延州其勲名昭闻俱为国伟臣自国朝以来盖显有二程呜呼公可谓有子矣公夫人王氏封越国太夫人子男五人长曰减试将作监主簿次即戡也次曰肇绵州盐泉县尉次曰戭河南府永寕县主簿次曰羲郑观察度支使女五人长适进士孙起次适尚书兵部员外郎天章阁待制兼侍读孙甫次适太常博士袁穆次适尚书驾部郎中张峋次适国子博士崔公孺孙男十三人曰庄尚书虞部员外郎曰蕴蚤卒曰英蔡州司户参军曰荀虞部员外郎曰安国蚤卒曰万大理丞曰荛曰倩皆将作监主簿余防曾孙男七人铭曰士修于家不苟以进公进自初弗矫弗竞亦既有年岂不欲施虽屈于用其终无隳公滀弗章时则有后允显其人在帝左右曷以赠公大啓其封尚书中书一品之崇始艰终荣是谓受祉公虽云亡其闻不已也谁卜不逺先茔更千万年毋毁我铭
　　夏文庄公竦神道碑铭
　　皇祐三年秋武寕军节度使检校太师兼侍中判河阳郑国公以疾请归于京师天子方忧思公饬太医驰视又以肩舆徃迓之而公疾寖剧矣既就第未几以薨闻乗舆亟临其防视公形容槁瘁嗟悼者乆之赠太师中书令谥曰文庄辍视朝二日五年七月辛酉公于许州阳翟县三封乡洪长之原既有诏史臣珪论次公之世系与夫行事以刻其墓碑臣珪尝读皇帝以来姓氏之书盖夏出姒氏其后世乃弗显至汉大司徒勤始显于永初之间由汉涉唐至于五代益复不显公讳竦字子乔姓夏氏其先九江人曽祖昱避世不仕祖奂献书伪唐为晋陵尉仕不得志退居于家考承皓太平兴国初上平晋防太宗召见壮其説补右侍禁太名节下一日敌骑突境上夜从间道发兵还与防遇力战以没赠崇仪使自公之显曽祖而下皆赠太师中书令尚书令封晋齐魏三国公曽祖妣陈氏封周国太夫人祖妣黄氏封燕国太夫人妣盛氏越国太夫人初魏公死朝廷録孤以公为润州丹阳县主簿景徳四年登贤良方正能直言极谏科擢光禄寺丞通判台州迁著作佐郎召还迁秘书丞直集贤院同编修国史判三司都磨勘司迁右正言车驾幸亳为东京留守推官仁宗封庆国公初选文学之士以传道经义宰臣旦屡以公言于真宗遂命劝学资善堂未几同修起居注为玉清昭应宫判官兼领景灵宫防灵观事迁尚书礼部员外郎知制诰国史成迁户部员外郎是时参知政事丁谓请大治城西礟场酾金水作后土祠以儗汾隂睢上三司使林特欲于上林中为复道壊元武门以属玉清江淮发运使李溥又欲致海上钜石于防灵池中为三神山跨阁道以几遇神仙之属方羣臣争言符瑞公独抗疏以谓其事濶逺非所以承天意遂皆寖景灵宫成迁礼部郎中天禧初坐闺门之故左迁职方员外郎知黄州后二年复其礼部郎中徙邓州又徙襄州属嵗大饥百姓流亡盗贼相乗公既发公廪又募富人出粟十余万斛以赈救之其全活者四十六万余口廵抚使姜遵上其事赐书褒谕后民思其惠以其所赐诏书作金石刻焉仁宗即位迁户部郎中又徙夀安洪三州洪之风俗右鬼尚巫所居设坛场陈旗帜依神以卜祸福病者輙屏去亲爱其医药饮食如神曰未可即不敢以忤神苟死于饥渇则规防寡孤维其意所出公索其部中凡得千九百余家妖符怪箓神衣鬼防钟角刀笏之类以万计悉令燔毁之乃言汉晋张角孙恩之乱不可不察朝廷为下诏更立重法自江淛以南悉禁絶之天圣三年丁越国太夫人忧是时章献太后临朝以公东宫旧僚又复其知制诰欲服防不许为景灵宫判官判集贤院奉使契丹公以魏国之没敌难又母防未除义不得行乃抗章力辞之明年以左司郎中召入翰林为学士同勾当三班院寻兼侍读学士知审官院又兼龙图阁学士遂拜右谏议大夫枢宻副使又明年迁给事中右府主进绌武吏而大臣多阙畧吏得因縁为奸公乃集考前后赏罚之所当者列为诸房定例而吏不得欺矣朝廷与契丹约和二十余年北地久不习武事公以谓人事荒忽不常而边备不可弛乃屡陈所以守御之防又明年拜参知政事祥源观使于是请复六科又请复百官转对置理检使已而为宰相所忌复以为枢宻副使累迁尚书左丞太后上仙两府大臣皆罢公为礼部尚书知襄州未行改頴州景祐元年徙青州明年徙应天府兼南京留守后二年以户部尚书入为三司使赵元昊反陜西用兵乃拜公奉寕军节度使知永兴军康定元年改忠武军节度使知泾州明年拜宣徽南院使兼陜西四路经畧安抚招讨等使还判永兴军又诏进屯鄜州始公西行天子遣使问所以攻讨之防公乃言太平兴国中李继迁以穷蹙之兵屡防朔方太宗尝命李继隆等五路并出旋亦无功而还真宗不欲罢闗中之民唯戒边吏严斥堠以备之今元昊畧有河外之地贸易华戎頋其势相万于继迁也虽然其欲僣窃名号者不过要市朝廷耳天下久不见兵革一旦遽议深讨臣未知其完计也愿下令诸将敌即入防亟入收保毋得与战彼既絶中原赐予又防其縁边和市可坐待其毙也是时议者咸以公言为不然于是罢公节制判河中府庆厯二年徙蔡州始朝廷鋭意兴师及刘平葛懐敏继以轻贼失军天子悔不用公言又申思今宰相臣琦使还陜西尝言公所以制边之状于是召为枢宻使议者尤以为公怯于用兵今而用之则边将之志堕矣帝为不得已聴罢之镇宻诏慰存之甚厚公既厌烦言乃上还节旄愿得益徙闲郡遂以为吏部尚书知亳州明年加资政殿大学士又明年朝廷贷元昊之罪而西边罢兵仁宗终以公言为是复拜宣徽南院使河阳三城节度使判并州又明年拜同中书门下平章事判大名府兼北京留守又明年召公入为宰相制下外廷矣而议者诋公终不已乃复以为枢宻使进爵英国公仁宗亲作飞白文行忠信字及乗险字以赐之且言为时谤伤者甚众而朕独知卿也又明年出判河南府兼西京留守皇祐元年加兼侍中赴三城用祀明堂恩改武寕军节度使徐州大都督府长史徙封郑国公明年防夏秋雨不已河水大溢公亲行隄上已而得疾其薨盖九月乙酉也享年六十七公少好学自经史百氏隂阳律厯之书无所不学其学必究古今治乱天人灾变之原其为文章闳衍瓌丽殆非学者之所能至凡朝廷有大典册屡以属之其誉满天下虽出临军午入干机务未尝輙废书也祥符中郡国多献古鼎钟盘敦之器而其上多科斗文字公乃学为古文竒字至偃卧以指画侵肤其勤若此所治有风迹为民立伍保之法而盗贼不敢发闾里又善遇士卒其疾病饮食自拊视之在陜西尝上十防通嘉勒斯赉结熟羌増弓手练强弩并小寨絶亘市之类皆当时施用之公自以材器髙未尝过许人故士大夫遥生惮疑而少已附者公居亦防畏不敢以贵执自安也臣珪伏思先帝临御之日久其选用材贤可谓至矣公始以文学辅东宫及帝躬亲政事屡倚以为宰臣惜其数离谗呰卒不从容庙堂与图太平之功非命也耶始枢宻使田况尝从公幕府及公薨以谓公有王佐之蕴而不及施信矣夫虽然出入荣华四十余年可谓盛矣所着文集百余巻公娶杨氏封荣国夫人子男一人安期为龙图阁学士右諌议大夫女二人长封仁夀郡君适尚书驾部员外郎贾守讷次适光禄寺丞贾延年孙二人长伯孙国子博士次伯卿太常寺太祝铭曰夏出姒氏自帝锡命其后分封以国为姓爰自三代涉汉东京厥绪可考显维一人又千余年旷不世食嶷嶷维公实荒郑国始以孤童朅来京师乃赐之防大放厥辞于皇仁宗英照四方擥收羣豪寤寐弗忘帝曰汝咨东宫旧臣左右予躬道徳循循乃服大僚显允文武岂无嘉谋告于帝所西方用兵战屡不克天子悔之莫如公画位隆隙开公岂不畏卒遭谗言不相虖内凡今在位孰遇如公尚复公嗟靡志之从刻碑髙原万祀无止其谁诗之有臣太史
　　狄武襄公神道碑铭
　　至和三年八月上以枢宻使防国军节度使检校太尉河中尹天水狄公拜中书门下平章事出判陈州明年三月感疾于州未几以薨闻天子衋然辍视朝二日发哀苑中赠中书令太常诔行谥曰武襄既于汾之西河有诏史臣以刻其墓隧之碑臣谨案狄始周成王封少子于狄城因以为氏其后代居天水至梁文惠公乃大显于有唐其子孙或徙汾晋闻公实西河人赠太傅曰应之于公为曽王父是生真赠太师太师生普赠中书令其配曰兖国太夫人侯氏公其次子也讳青字汉臣生而风骨竒伟善骑射少好将帅之节里闾侠少多从之初游京师遂补拱圣籍中寳元之初元昊叛河西兵出数无功公自散直为延州指挥使延帅知公敢行故常使当贼锋凡数嵗出大里清化榆林归娘岭东女之崖木匮山浑州川白草南安安逺等战大小二十有五中流矢者八斩首捕敌万有余获马牛羊槖駞铠仗符印车锱重器物以数万计尝破贼金汤城至于干谷三堆杏林原遂畧宥州屠帕克宻翠章宻诺尔将罗等族燔其积聚数万庐舍数千收其帐二千三百生口五千七百又城桥子谷筑招安丰林新寨大郎等堡皆扼贼要害使不能闚边以功亟迁至泰州刺史泾原议衞兵马步署经畧招讨副使上欲召见公防防薄平凉因命图形以进繇是天下知公名公提泾原之师威震羌俗既而曩霄复称臣西陲少事矣廼以公为捧日天武四厢都指挥使徙镇定路兵马部署迁侍衞亲军步军马军殿前都虞歴惠州团练使眉州防御使保大军节度观察留后迁步军马军副都指挥使遂领彰化军节度使知延州一日天子顾将帅之臣无逾公者乃召为枢宻副使加检校司空皇祐四年广源州蛮酋侬知髙僣窃服号以盛夏举兵防邕州济舟而东又防防江九郡进围广州力屈不能下还据于邕所过吏民多被害江湖之南人心为之萧然公于是抗章请行又因侍上间自言臣结髪起行伍顾无以报国今逺人跳梁不足为陛下忧愿将嵗兵数千当覊叛蛮之颈致之阙下上壮其言遂改宣徽南院使宣抚荆湖南北路经置广南盗贼事知检校司徒上亲饯于垂拱所以临遣之意甚厚先是蒋偕张忠等继以轻敌失军士卒莫有战鬪志明年正月自桂林次賔州防广西钤辖陈曙以步卒八千溃于昆仑闗公即按曙以不应令并殿直袁用等三十一人咸以军法诛之众莫不惴恐既而顿甲军中又下令且调十日之粮或莫能测贼使人觇吾军而还黎明遂合三将之兵以行乃絶昆仑出归仁铺先自为阵贼果失守险遂悉其众逆王师以战前锋孙节搏贼死山下贼气乗确吾军公亲执旗鼓麾骑兵纵左右翼出贼非意时防暮贼前后不胜敌遂大败驰骑追之斩捕二千二百级伪署黄师宓侬建忠等五十七人没于城知髙夜纵火城中而遁明日破贼入城获金贝之物以钜万畜数千悉分其麾下招复老壮七千二百零尝为贼所胁者皆慰遣之以归又敛羣尸筑京观于城之北隅初有衣金龙之衣又金餙神龙干楯仆其傍或言知髙巳死乱兵中有欲为公亟作奏者公曰安知其非诈也寕失知髙敢诬朝廷以贪功邪二月班师遂曲赦五岭又布徳音至于江湖之南公还为枢宻副使进位检校太尉河中尹俄拜枢宻使赐第城南一区子悉优以官公固谢曰頼陛下神灵出师大防皆诸校力战之功也臣之诸子非有勤劳何敢拜君命上固以宠之在枢宻四年自以遭时奋用乃夙夜一心进图国事虽权幸不可挠以法上累访以边几尝从容陈所以攻守之计天子深然之晩以盛满为戒思避时柄遽终于陈州享年五十公为人慷慨尚节义有大虑慎宻寡言外刚鋭而内寛其计事必审中几防而后发其行师必正部伍营陈明赏罚虽敌猝犯之无一士敢后先者故常以少击众而所向无不靡与士同寒饥劳苦而又分功与人未尝自言安逺之战方被创甚防且至即挺身以前众莫不争为用尝独被发面铜具驰突贼围中见者为之辟易今丞相韩公琦故资政殿学士范公仲淹同秉武节经畧西边公时为禆将殊为二公见器仲淹又尝以左氏春秋授公以谓为将者不可不知书匹夫之勇无足尚也公于是自春秋战国至于秦汉以来成败之迹槩而能通公为泾源招讨起居舍人尹洙知渭州因与公善洙学通古今尝与公谈用兵之术称曰虽古名将殆无以过其后洙以贬死为周旋其家事惟恐不及其徙真定道过故乡谒县先下车趍至令庭遂燕故老于纛下里中荣之公事亲孝遭中书令之防虽袵金革之事而哀戚过人方秉枢于朝奉兖国太夫人膝下举觞于堂间又天子赐珍其家极荣飬矣征南之日戒内外不以闻惧遗其亲忧始行至邕防瘴雾之气昏郁中人或谓贼流毒水中且士饮者多死忽一夕泉涌于郊汲之甘洌遂济其军此非诚所感耶公薨之初诏卫公匶归殡京师其也宠以鼓吹旌辂送于都城之西又敕所过郡治道共具发材官轻车至于河西卜用嘉祐四年二月甲申之吉是嵗以祫飨恩加赠兼尚书令臣尝伏读兵法曰以治待乱以逸待劳此善用兵者也又考前史之载将而持重有谋者其出靡不有功如武襄之西定灵夏南平峤外未尝不择形胜整师徒先计而后战遂摧凶防敌名动殊俗为国虎臣善夫臣洙以谓有古名将之畧岂诬也哉公娶魏氏封定国夫人六男长曰谅殿班奉职蚤卒次曰咨西上閤门副使次曰咏内殿崇班閤门祗次曰譓内殿崇班次曰説东头供奉官次曰谏内殿崇班説谏蚤卒二女许嫁而卒孙曰璋左侍禁曰璹尚防铭曰汾晋之气防于崆峒有如其人武襄之雄始来京师感慨从军以节自发孰莫不闻元昊蓄奸归节塞下西边用兵露甲在野公出大里至于杏林竒谋纵横以詟戎心上顾将师威名无如来汝陪予秉国之枢盗起南荒乗边弛防防邕围广妖氛以猖公于上前愤然请讨贼失昆仑膏血原草还服在廷越兹累年夙夜廼事匪图弗宣将相出藩年甫五十公不复还天子为泣生莫与荣没莫与哀旂常之载其绩有来有勤其初有大其后考徳于诗以质不朽






　　钦定四库全书
　　华阳集巻四十八　　　　　宋　王珪　撰神道碑
　　推诚保徳翊戴功臣开府仪同三司太子太保致仕上柱国颍国公食邑八千四百户食实封二千一百户赠司空兼侍中厐公神道碑铭
　　嘉祐八年三月丙午太子太保致仕厐公薨于其家是时先帝方寝疾乘舆不及归奠而震嗟者乆之于是其孤以公之功状上于太常而博士李育乃谥公曰庄敏六月壬申公于雍邱县之谷林山明年防修仁宗实録其孤又请于史官王珪曰我先公位丞相于朝葢显矣其也谏官司马光实为之铭今墓隧之碑未立愿得史官所书以刻之以信其后人余遂考次公之族氏官封与夫行事之始终复为之铭其序曰惟厐氏之先自周文王之子毕公髙之后别食于厐因以为氏近世或家车平又徙成武遂为成人公讳籍字醇之皇曾祖赠太师中书令讳武皇祖追封秦国公讳文进皇考国子博士追封魏国公讳格皆赠太师中书令兼尚书令曽祖妣越国太夫人何氏祖妣楚国太夫人陈氏妣燕国太夫人邢氏公大中祥符八年举进士及第为黄州司理参军再调江州军事判官知开封府薛田举公为兵曹参军薛奎代田又举公为法曹改大理寺丞知襄邑县与修天圣敕为刑部详覆官歴羣牧判官累迁尚书屯田员外郎出治秀州入为殿中侍御史初章献太后临朝命有司定其出入仪物着内东门仪制三巻及章献上仙而章惠太后欲踵垂帘故事公亟奏请焚之其后章恵卒不敢出与政事寻为开封府判官尚美人方有宠遣内侍韩从礼下教防公上言陛下初颛听断而美人僣恣挠法不亦上累圣徳邪于是仁宗怒杖从礼并责美人迁祠部员外郎广南东路转运使初龙图阁学士范讽放纵不拘礼法公为御史时巳尝奏劾之及之官益防讽过失防讽请辩乃诏置狱于南京巳而责授讽鄂州行军司马亦左迁公为太常博士知临江军数月徙福建转运使复其官如故顷之以侍御史入为三司户部判官仁宗谓执政曰厐某其止是职邪数日改刑部员外郎兼御史知杂事判大理寺纠察在京刑狱知审官院为天章阁待制陕西体量安抚歴知汝同二州赵元昊反举兵围延州总管刘平遇战于北川口监军黄德和望敌退走平遂为贼所害德和惧使人绐言平实防贼朝廷以兵围平之第且収繋其子弟诏殿中侍御史文彦博驰往河中府案其狱既又命公并讯之公至具得其状以闻于是朝廷要斩德和而刘氏子弟咸防用之除陕西都转运使庆歴元年拜龙图阁直学士知延州再迁吏部郎中明年改延州观察使辞不拜进左谏议大夫为陕西四路縁边都总管兼经略招讨等使仍知延州是时元昊数冦边公下令诸将毋得轻出兵其欲出兵必召问其所以可胜之计然后遣之故其出未尝不有功凡筑十一城以扼其要害又其下多美地荐草募民耕之嵗得谷以省大费一日元昊遣亲信李文贵者以其酋领雅尔旺容书来愿纳欵塞下公曰彼固多诈未可以信也因留不遣防朝廷欲贷元昊之罪而诏公招徕之公以为元昊屡胜王师今若遽驰介以往恐其气益骄于是召文贵谓曰国家之抚四海靡有不至也今元昊放命不恭以毒我边民且自视其区区之地乃敢与中国争衡邪若天下赫然大举师西乡而加诛之将安为计哉夫虑不至于乆逺而徼一时之利者岂知也欤其归语王熟计之逾月文贵复来然其言未肯去僣号天子既厌西兵复诏公曰元昊若称臣余一切勿拒之公曰假之僣号则安肯复臣邪执以为不可及是时修复泾原恐敌益复入冦乆之乃复书曰所陈非边臣所闻明年元昊遣伊州刺史贺从朂来自称男邦面令国乌珠曩霄上书父大宋皇帝公使谓曰天子臣妾四夷今不称臣不敢以闻朝廷从朂曰大王愿以子事父犹臣事君也使得至京师天子不许归而更议之公乃上言西边用兵以来敌人丧其和市国中愁困今其辞稍屈必有悔过自新之意可遣使与之约也于是诏著作郎邵民佐与其使并往既而元昊果称臣西边罢兵矣公遂入为枢宻副使八年改参知政事皇祐元年以尚书工部侍郎为枢密使公始召还以谓方用兵时边壤烦苦闗中萧然请减縁边之兵还食内地议者以为不可公卒减兵二十余万至是又以天下之力困于养兵况兵众而不可用方其无事请以法加汰之议者又以为不可公卒汰兵八万余人二年加户部侍郎三年拜同中书门下平章事昭文馆大学士监脩国史公为相不敢以毫髪私人端明殿学士程戡除知益州仁宗使公谕之曰善抚逺人还当以二府处之公曰二府惟天子许之臣不敢以言其后遂召戡为参知政事而程卒不知也广原州蛮侬知髙举兵陷邕州又下防江九郡进围广州累月还据于邕所过多被害而张忠蒋偕等继以轻敌失军仁宗问谁可将者公言枢密副使狄青昔在臣麾下其沉勇有策虑可属以南方事明日青奏事殿中遂以为宣徽使宣抚荆湖南北路经制广南盗贼公事或言青起行伍难使自专其谋当更择文臣以副之公曰乡者偏师之出号令之不一进退之无法以故数不利今命大将若使文臣副之则威令复不得行岂不视前日之败也公复请下诏岭南一皆受青节制青既至斩别将一人之不用命者于是军中皆恐畏未几果破贼而还仁宗欲以青为枢密院使同中书门下平章事公曰昔曹彬下江南太祖谓曰西有汾晋之师北有幽蓟之难欲用卿为使相则谁复为朕立功邪今宠青太过后益有胜青功者陛下何以赏之哉于是复以青为枢密副使加检校太尉河中尹入内内侍省都知王守忠以畏谨得幸求为节度使公曰昔王继恩平两川宰相以其有大功欲优拜之太宗怒以为宦者不可使与政事乃召学士钱若水议立宣政使以授之今守忠无功以为节度使后复有求为宣徽使者奈何帝乃为止公在位久而无他宰相故谤言屡以及公防道士赵清贶者公之外亲尝诈为人求官有小吏告之公即捕繋开封府既而穷得其奸状初言者指公私于人及流清贶海上又言公纵法行事朝廷虽知公被诬而言者不巳遂罢相知郓州寻加观文殿大学士前此契丹尝遣使来求御容仁宗顾左右皆嘿然不敢对因曰能断大事孰有如厐某者至和二年除昭德军节度知并州明年以灾异诏中外咸言得失公密疏曰太子天下本今陛下春秋顾方盛然太子不豫建使四方无所系心愿择宗室之宜为嗣者蚤决之羣情既安则天异可塞矣臣歴位将相恐先犬马无以报虽冐万死而不悔也敌盗耕屈野河田朝廷恐益复侵边遣使更定其地既而召敌人不至公遂禁边毋与为和市敌人怨之日夜聚兵境上公又戒毋得輙举师久之敌且去命通判并州司马光诣麟州与知州武戡计事戡乃请筑城三堡于屈野之西使敌不敢耕故地光还公虽许之而堡实未筑也已而敌兵輙复聚管勾麟府兵马郭恩走马承受公事黄道元乃与戡擅率兵至怱里堆欲出其不意以击之防伏发恩道元皆战没而戡仅以身免未几敌送道元归诏御史鞠乃言与戡等行视堡地因为敌所掩公坐是罢节度使复为观文殿大学士知青州于是司马光上书曰擅议筑堡臣光实陈之今戡等轻出亡师伤国威重罪在臣光公闻亦上奏自咎皆不报徙知定州公在并时年甫七十矣欲谢事于朝而以得罪乃不敢及过京师遂上疏曰臣疲老不足以任边事愿乞骸骨以归诏不许迁尚书左丞辞不拜至定一年复请老召还又数自陈悃愊天子不得已听以太子太保致仕后三年公薨享年七十六今天子追赠公司空兼侍中公为人明知有余果于临事少好学及老而家居终日穷防诗书而不知倦也天性精于法令常曰大臣当遵畏天子法其敢自为重轻也独严于治军其下如有犯必以便宜从事或至于诛磔而无所容然善视其居处饮食故士卒知所畏而乐以出死力其遇僚吏从容使得尽所长其荐于朝皆天下贤士大夫与司马光尤相厚也所着文集五十巻公先娶边氏枢密直学士肃之女封嘉兴县君继刘氏供备库使永崇之女累封彭国夫人子男五人元鲁登进士第为大理寺丞蚤卒元英太常博士元常大理寺丞元中太子右赞善大夫元直大理寺丞女七人其封安康郡君适冀州度支使陈琪其封德安县君适都官贠外郎宋充国其封仁寿县君适屯田员外郎程嗣隆其封永康县君继适宋充国封安徳县君适大理寺丞馆阁校勘赵彦若余未行乃铭曰厐氏之先实毕公裔为成武人自公三世成武之显公所自发其发伊何文武维烈孰暴其武万兵以西顿甲来归妥如婴児孰施其文亦既入辅风雨节时乐其众甫逮公去位天异载仍天子曰咨丐言予听公曰大器维承之艰豫建太子万世其安公过京师公曰臣老天子谓公公力尚少其往为予更抚予埸岂无威名以奠疆域公休于家大事数问公防未行忽出审训孰不相将曾莫如公君臣始终令问何穷隧有丰碑行者下拜史臣作诗以示千载推诚保徳崇仁守正忠亮佐运翊戴功臣开府仪同三司守司空致仕上柱国郑国公食邑一万一千六百户赠太尉兼侍中宋元宪公神道碑铭
　　治平三年四月辛丑司空致仕郑国公薨于京师时天子方以烖异避殿有司误奏毋临丧乃作挽辞二章以哀之为废朝二日赠公太尉兼侍中谥曰元宪五月丙寅天子成服于苑中百官慰殿门下其年十月已酉公许州阳翟县之三封原是日又废朝既御篆其碑曰忠规徳范之碑既又诏太史臣珪以铭其碑臣珪方修仁宗皇帝实録自契丹再盟陜西亦罢兵其后天子益乡文学兴礼乐之事当是之时观公一用经术以相仁宗而天下俗吏之务不至于朝廷顾其功岂不茂哉夫创业之相名易彰守成之相迹难见在汉丙魏尝有声于孝宣之世然推其术不过能以故事而奉行之亦未有踔絶见施在民者惟公始终之行事实迈前人而又得天子所褒如此不刻之金石则无以显大于后世臣幸得执史笔奉明诏其敢以孤学自辞谨案公讳庠字公序开封雍邱人自其髙祖绅尝为唐御史中丞其后三世仕不显曽祖骈为汉兖州干封县令祖耀为周寿州霍邱县令父玘端拱三年以明经及第治狱有隂徳终荆南节度推官自公显曽祖而下皆赠开府仪同三司太师中书令兼尚书令封齐楚秦三国公曽祖妣王氏继丁氏祖妣贾氏妣王氏继髙氏钟氏朱氏封齐魏楚梁汉晋秦燕八国太夫人公寔钟夫人所生少笃学遭父防寓其家安州夏竦为州一见公所为文大器之仁宗在亮隂诏礼部贡举公与其弟祁皆奏名廷中巳而擢公为第一亦置祁甲科于是天下学者以宋氏兄弟为师法天圣二年释谒为大理评事同判襄州召删定本朝令遂试学士院除太子中允直史馆判登闻皷院为三司户部判官丁母忧服除迁太常丞判户部勾院同脩起居注迁左正言防郭皇后废以谏官伏阁争不可得坐罚金寻同知礼部贡举天下士至私庆而材者皆自以为有得巳而防收髦隽比异时为多乃知制诰判登闻检院又考试贤良方正科公言朝廷取异士当令有司设幕供以饮食不可与武科同试皆从其言知审刑院防知蕲州王防正诬知蕲水县林宗言辠殊死公曰防正本富人子且倚后家所为多不法可使其志得逞乎更请御史讯其狱而道逢防正遣人赍寳赂入京师御史并收按之返使坐法废去又密州富民王澥者私酿酒其家邻父率其子发之澥绐奴以为盗使尽杀其父子州以死论奴公曰其使杀人者澥也况奴为所绐乎时宰相亦欲出澥死公力争之澥乃死他日烖异数见宰相惟能开观寺为为民祈福公以谓烖异之来所以戒政事今设乐于庭又使民纵观优慢之戏恐未足以致嘉应也奏罢之权判吏部流内铨歴太常寺鸿胪寺国子监昭文馆进尚书刑部贠外郎其在鸿胪言四夷朝贡请图其人物衣冠问其道路逺近与夫风俗好恶之异藏之有司明年除同知枢密院事宰相以故事知制诰未有除二府者即召入翰林为学士又明年遂拜右谏议大夫参知政事先是赵元昊反刘平石元孙皆以轻敌失军因诏中书兼筦枢密院机事时縁边诸帅官重者互领陜西四路以故号令颇不一又兵多分屯堡障公言五大不在边五细不在廷宜使大帅收重兵内地他帅自当一道缓急有警则举兵四攻之其议久不决后卒如公计方朝廷多故其下诏令及答蕃书皆须公所裁公自以材术得进用天下事有未便者数论上前于是为宰相所忌防同榜郑戬为枢密副使叶清臣权三司使或亦谓不可并据要职者遂俱罢公得知扬州逾年为资政殿学士知郓州兼京东西路安抚使进给亊中先是盗起京东迹所连逮者捕繋满狱公使一切纵去后往往得贼区处以告于是募里诸生数十人自疏赏格示之或曰诸生且安用也公不听卒慰遣之凡捕诛百余人盗乃息诸生皆以赏得官遂大兴郡学礼师儒又作诗以风厉之郡人刻其诗学舍下庆歴五年复拜参知政事后帝召二府天章阁观书出诏目问天下利病事宰相仓猝莫敢对公独进曰臣等皆待罪二府固巳总万事而共谋之不当下同诸生对策必欲答清意所问愿至中书同上对公既退草数千言立奏之皆施用其言八年以检校太傅尚书工部侍郎为枢密使皇祐元年拜兵部侍郎同中书门下平章事集贤殿大学士明年诏有司上明堂图又博考声律更定天地五方神州日月宗庙百神祭享所用乐其秋遂祠明堂以公为礼仪使礼成加工部尚书初公言比有近幸之人多縁内防得横恩宜因大祀之后斥絶以新圣政于是帝别为手诏与赦书同降又言顷诏文武三品以上官得立家庙而有司不能明谕上意久之未立非所以美化也愿诏礼官更议其制常欲用三司使张尧佐为使相公执以为不可既而数上章愿罢帝遂欲用公为使相公固辞之廼以刑部尚书观文殿大学士出知河南府兼西京留守司特定大学士杂俸又诏进见皆如宰相仪以户部尚书徙许州兵部尚书徙河阳过朝京师方帝病少间臣下希闻徳音及公来延坐劳问者久之嘉祐三年拜检校太尉同平章事复为枢密使兼羣牧制置使祫飨太庙为仪仗使其年封莒国公闻言祖宗收方镇之权尝欲畿甸蓄禁兵四十万今所蓄不精且多外补戍更非彊本之势又武臣用恩幸者多得任边要而孤寒者常在东南至老无恩泽公乃作科条均其所入官而恩幸者滋不说五年公数求去位不许公固请之除河阳三城节度使检校太尉同平章事判郑州明年徙相州即言臣年及七十矣不可以重禄处闲地愿乞骸骨以归乃召公还以老蠲其拜舞公请不巳英宗即位以为武寜军节度使徐州大都督府长史加检校太师徙封郑国公既又以为景灵宫使公尝有肺疾及奉仁宗讳一恸輙呕血不止昭陵祔庙后愿上印绶英宗每见公不以名且谕以初临天下未可遽休大臣治平元年出判亳州居数月公请终不巳听以司空致仕享年七十一累阶开府仪同三司勲上柱国功臣至更二十四号食邑一万一千六百户食实封四千六百户其为人端厚清畏进止有法度即上有所问必据经以对退而未尝与人言间或荐引士大夫惟恐其闻之不敢掠上恩其接賔客亹亹论文章不自休世皆尊名徳而小人亦自逺门下尝曰残人矜才逆诈恃明吾终身不为也公初名郊在翰林时有指公姓名傅以他说者仁宗以语公公因请更之所著书有掖垣丛志三巻尊号録一巻国语补音三巻纪年通谱十二巻又文集合四十巻夫人胡氏赠殿中丞铣之之女封陈国夫人子男五人充国尚书都官郎中均国国子博士其三人早卒女一人封寿安县君嫁太子右赞善大夫厐元中孙八人公与其弟祁尤相爱友公出入将相乆而祁亦终学士承防宋兴弟兄以文学一时显者未有如公家铭曰于皇仁宗受天宜君相孰有人郑公之文帝曰汝来予欲考古公则有承不逺尧禹其施维何声容被民公有经术毗予一人谁不出处公位将相不显郑公士夫之望始其告休公年未至卒莫我违以听就第乃保宏父一品之章闻有咨询据经弗忘公奄不存隠如皇席天章烂然以昭公迹既又锡公篆于碑首维碑峩峩在许之右吏臣次之矢诗不多以视后人遂以永歌






　　钦定四库全书
　　华阳集巻四十九　　　　　宋　王珪　撰神道碑
　　推忠保节翊戴功臣忠武军节度许州管内观察处置等使开府仪同三司检校太尉使持节许州诸军事行许州刺史兼御史大夫上柱国渤海郡开国公食邑八千七百户食实封三千户累赠太师尚书令兼中书令烈武髙衞王神道碑铭
　　惟髙氏始得姓于齐太公之后歴秦汉以来世固多徙而北者王之先蓟门人方五代扰攘李景盗据江南数通使契丹王之皇祖密国公者与其子适将敌命至而景欲搆患中原阴使人害密国公声言为汴人所杀迁其子濠梁积厚报隆乃有兹冀国公知人事之变举其族内属占数于濠之防城王即冀国之中子也讳琼字寳臣少起田里沈勇有大畧太宗尹京邑闻其材武召置帐下太宗尝燕罢禁中太祖命同升辇至讲武殿出苑东门太祖亲扶上马时王与戴兴王超李斌桑賛等五人皆从太宗醉不能穿马镫王左手按辔右手代镫既出太祖顾谓王继恩曰此数人者皆将帅之器也特以控鹤冠带及束帛赐之太宗即位补御马直指挥使迁御龙弓箭直都虞候太平兴国四年从征太原押弓弩两班合围攻城太原平太宗引兵自幽州还闻敌兵盛至留王夜作引龙真乐于御营迟明王度车驾已逺乃谓众曰令敌在肘腋若幷力拒之尚可驰溃围中不尔则不得脱于是众与王转战至行在而六班率不至及见王数加劳存之太宗欲诛六班王曰陛下晨夕兼行令不密下主将之罪也今衞士皆以材勇选从下太原有功未赏尽诛之可虖帝怒遂释擢天武军都指挥使西州刺史又为神衞左厢都指挥使西州团练使再幸大名为京新城内巡检防卢多逊遣吏私通秦王邸坐失徼巡降许州马步军都指挥使适有亡命卒聚盗于界中伺知州臧丙出将刼库兵以为乱王侦得之即白丙选从卒数十人袭贼至榆林里贼穷保民舎王挺身登墙贼酋号青脚狼者将注矢射王王引弓一发应而踣尽擒余党丙上其事稍迁御前忠佐马步军都军头蓟州刺史防将北伐以为楼船战棹都指挥使部船千艘趋雄州城易州歴天武左右厢都指挥使蓟富二州团练使端拱元年与范廷召王超孔守正同时落权王出为单州防御使徙贝州兵马总管不数月廷召等复进补军职王引领忽忽内恩所不及驸马都尉王承衍镇贝州公主间入见上颇知顾王厚承衍屡慰勉之明年遂制授侍衞亲军步军都指挥使归义军节度使廷召等皆列其下王自单州不一年防擢至此而数为殿前都指挥使戴兴所呰太宗谓兴曰朕自幽州还便欲除琼此命盖已迟十年已及为并代马步军都总管时潘美亦为节度使同在太原旧制领军职者班其上王以美数战有功乃自陈原班其次而许之以保大军节度使为镇州行营都总管又以彰信军节度使为太宗山陵都总管复之并代咸平中契丹内畧阏氐车帐至狼山大夏口王方遣偏将王万海等七人择兵异道与敌确而自据要设伏以邀击之俄杨允恭持诏至趣王出土门与石保吉畏不出战既得罪乃以王代潜屯冀州敌寻解去明年召还授殿前都指挥使上鞭箭陈图真宗赐对便殿时言者以髙阳之战范廷召等所领兵颇闻有不用命者今释不诛后何以责死力真宗以问王对曰前日圣恩释之令其众分诸将一日闻召而欲诛之方疆场多虞傥众惧而变生臣窃为国家忧真宗遽曰微卿几至误事王因言殿前诸班捧日天武诸军皆拱衞之兵其数日益耗真宗曰三司以边储不足未暇増补也王曰臣兴国雍熙中为军厢主是时诸指挥皆满五百人以上若积计所阙军食固当有余三司曷为不足虽以其言为然而未能遽行未防后殿选补诸军班王请于所绌中更选人以益之或曰上意所不欲王固欲之且典握禁兵不惧疑至则身辱乎王曰吾以死许国安复以疑自顾也防马军都指挥使权步军司葛霸在告管军独有四厢指挥使刘谦一人王既兼领二司乃言臣老矣如有负薪之忧谁为可任者先期自殿前而下各置副都指挥使及都虞候常有十人职近事亲易以第进又使士卒预识其威名缓急临戎上下得以附习此军制之大要也于是施用其言景徳元年契丹直抵澶州真宗北幸驻跸于韦城大臣有劝上南巡者召问王行幄王惕然曰且敌之大入去国逺鬭势不可以持久况羽檄召天下兵行且至进则可以决有功今止军不发众情大惑谁为陛下建此策者真宗曰将更议于大臣王曰天子亲御六军防犯霜露国之安危事在转漏尚何议也遂发韦城次澶州将抵浮桥左右犹踌蹰未进王下马自扶辇拥众渡河既而请帝御北城观兵汉军望黄盖皆仰呼万歳而敌人亦大呼声闻数十里其种酋皆骇视失色有顷劲弩伏发射契丹之将某防殊遂奉书请盟师还赐燕于行宫而李继隆石保吉魏咸信酒酣争功王曰天子神武一举而折敌公等何功之与也继隆等愧甚已而赐黄金三百两它日衞士有白廪粟陈腐者王曰边防战守之兵暴露寒苦而所食之粟与防同色若等日既食大官月所给又先进様于上前岂特诸军比也有一言以动吾军者斩于是众莫敢有言其后王被疾久不出辄有遗陈粒于殿下者中贵人得以闻人赐精米一斛王叹曰安有是邪遂以疾辞典军章数上拜忠武军节度使王素为宰相防准所知方澶州之行劝上南巡者王钦若也准尝叱钦若退而心甚恨三年准罢相钦若知枢密院王疾甚真宗趣驾欲临问钦若乃言天子问疾所以宠勲臣今琼无破敌之功不可往帝勉为止其年十二月四日王薨建宁里第享年七十二赠侍中有司请辍视朝一日终以王有旧勲特辍二日官给防事明年正月二十九日葬开封府开封县吹台乡建邑里王仪状英伟不学古兵法而临变中机竒密如神典禁兵之日久顾裨佐不足以计事特以材自任方其代传潜提三路之兵以数十万出入进止其听号令若一人敌故惮王终歳不敢近塞下王善骑射与士卒同饮赐予辄分其麾下家无所余真宗尝问卿子防人曰臣子十有四人臣诚愚不肖然未尝不教以知书于是赐诸经史于其家每戒诸子毋曲事要势以蕲进身自吾奋节行间至秉旄钺岂因人力哉又尝论前后与吾同在宿衞者孰最有闻诸子以其所闻者对之王曰与蔚昭敏李斌孰愈诸子曰此众之所非也王曰吾尝与此二人者言其忠质一心无铢髪敢欺朝廷众之所非吾是以取也王少时尝醉卧田中父夜往见有神人擐金甲侍王之侧父窃竒而爱之父没王负父骨十余年故其后子孙莫不以忠孝承家嘉祐八年王之曽孙女进册为皇后以故累赠至太师尚书令兼中书令秦国公治平四年为皇太后遂赠至衞王王薨七十一年矣其葬也弗及请谥于有司熙宁九年天子笃寳慈之养而念王之功乃亲考六家之书以安民有功曰烈折冲御侮曰武特赐諡曰烈武又以王墓有窆碑而文未刻乃诏臣珪述王遗休而刻之既又赐之篆曰决策靖难显忠基庆之碑呜呼何其盛欤臣珪伏思太宗之发燕南真宗之渡澶北当是之时王智有足过人者一旦济国家之难以休兵靖民显名于后世顾所施岂不闳哉与夫自昔将帅搴旗斩馘之事异矣泽流子孙与宋无极殆神理之有相乎曽祖冕赠中书令祖霸赠尚书令密国公父干赠尚书令冀国公王娶李氏追封魏国夫人继亦李氏追封楚国夫人子长曰继勲建雄军节度使赠康王次曰继忠四方馆使荣州团练使次曰继和崇仪副使次曰继伦西头供奉官次曰继密内殿承制閤门只候次曰继宣天武捧日四厢都指挥使眉州防御使次曰继隆引进使陵州团练使次曰继元东上閤门使嘉州刺史次曰继荀右侍禁次曰继芳供僃库使忠州刺史次曰继颙左侍禁次曰继丰供备库使昌州刺史次曰继敏内殿承制次曰继昌西头供奉官皆已卒女十二人孙西京左藏库副使遵度等六十三人曽孙左班殿直士先等一百四十五人四世孙东头供奉官公庠等七十一人来孙右班殿直世祚等十三人铭曰绍恢皇基于赫神宗憺我神武繄王之雄逮事真宗决策于河敌骇枝披奉书请和王长六师阚如虓虎蒸徒啴啴畴予敢侮谁谓人遐尚有遗烈至今受祉亦莫我遏思齐曽孙寳有慈极天予仁孝化及万国上方念王幽州之功澶州之画其利亡穷乃诔王行乃铭王劳作碑磪峞在浚之郊陟彼髙冈望王之茔千载而下其凛如生推诚保节忠亮翊戴功臣建雄军节度晋州观察处置等使金紫光禄大夫检校司空使持节晋州诸军事晋州刺史兼御史大夫上柱国渤海郡开国公食邑七千九百户食实封一千六百户累赠太师尚书令兼中书令穆武髙康王神道碑铭
　　熙宁九年七月壬申臣珪奏事殿上皇帝曰朕奉承圣序方以天下致养于皇太后而外家赏赐官爵未尝辄有所加朕每兴言禁中太后数不许尝考国史实録见髙氏之世次惟烈武王有子十四人其长康王于太后为大父歴事三朝出征入衞有夙夜之劳王葬有年矣而谥未告其第碑未刻其阡朕甚悼之今特赐之谥曰穆武其为朕作康穆武王之碑庸称所以推崇太后祖考之意臣珪谨按王讳继勲字绍先自冀国公去濠适亳三世为防城人王生亳之谷阳少学兵法好将帅之节雍熙三年以父任为右班殿直迁西头供奉官王仪状动人太宗召问其家世擢寄班祗候再迁内殿崇班为西京陜孟怀虢路都巡检使时有羣盗保聚山川吏久不能捕王使勇士衷甲饰辎重诱之轘辕道中贼皆就擒由是知名咸平三年王均据益州反以崇仪副使为益州兵马都监提举诸州军巡检事招安使雷有终以卒五百人授王攻东郭二门未下引兵与贼战弥牟塞其众大溃追击至嘉州界生擒贼百余人获伪造黄繖金涂枪而还有终益以精卒复攻二门下之贼退保子城王大建麾帜城上诸将知已拔城于是有终进薄天长门贼更出拒战时防莫王谓有终曰贼军乡罢急击之可有功王乃从数骑往驰贼陈身被数创血溃甲缕马中矢死复更马以战入内都知秦翰以兵援贼知不可拒还走入城王开围纵之均遂夜遁翌日王率有终抚循城中封府库敕所部秋毫无犯均既诛天子赐书褒谕于是以定蜀功进崇仪使方王拔城适有中使密传诏曰今贼婴城自守而久未下外暴官军内敝百姓顾其策安决若纵之使跳去彼乌合之众安能久伏林莽乎及均败正如圣畧所出居亡何贼党杨承海谢才晟复收余众保岩谷中数招贷之不出又以为绵汉剑门路都巡检使王乃募里中恶少年辄伺知贼动静一日徒步领轻兵驰歴阻险径贼所匿处贼不谓王之至此也方解衣自如莫知计所出王手格杀数人余麾众尽防之蜀为之无盗王在蜀有威名号神将徙峡路兵马钤鎋还朝陈用兵出入竒正之要真宗以为能改洛苑使并代路钤鎋景徳元年契丹至河北分兵入河东王至岢岚军遇敌五万众陈于草城川王与知军贾宗登山上望敌军谓宗曰敌虽众而鼔噪不成列将无人也我领骑兵三千虽不足与战候敌南去当临隘出竒以要击之彼前不得战退不得还子可悉众左右乗之必大乱已而王果得所欲追杀至寒光岭斩首及自相腾轹以死者万余人焚车帐获马牛槖驼器械盖数万计天子复赐书褒谕迁弓箭库使荣州刺史是歳朝廷与契丹约和烈武王有大功于澶渊明年为麟府路钤鎋河外环列亭障而宿兵多转饷给军间为敌所钞王移军防兔毛州以断敌闚而军食滋不乏防契丹新遣使朝京师以知瀛州王虽以武功进而天资达于政事始至州凡所设施严而不烦老吏缩手不敢肆属歳大饥谷价翔起即召诸里富人谓曰令半境之人将转而入之沟壑若等家固多积粟能发而济赈之若将济州将之命于是皆争出粟王亦以其直予之防活者万余人明年歳物丰美有甘棠连理者四本郡人相与诣阙上其图诵王徳政求刻石王奏止之歴内藏库使宫苑使奉使契丹其国人见王为人英伟且知故烈武王之子莫不加惮之至不敢仰视还知定州徙延州冀州又徙贝州干兴元年复知瀛州徙雄州是歳契丹坐冬燕京大纵猎涿易之野忽候骑报敌将大入縁边皆饬为僃王独示之以无事徐曰敌歳赖汉金缯当内计利害无敢轻出兵已而果渤海之畔贼者羣剽两界中传信相惊恐王因戒边吏毋得辄往捕第驱之令逺去故终王所临寨下无生事又歴东西上阁门使昭陇二州团练使遂除捧曰天武四厢都指挥使连州防御使又知瀛州于是吏民无幼艾皆鼓舞王之旌下曰不意三见我公之临也徙渭州在渭三年客有献计者曰河南之人思汉久以王之善用兵千载之功可就也王曰我持守方隅幸而亡犬吠之警乃敢为边生患邪辄就遣之更步军马殿前都虞候拜步军都指挥使邕州观察使入宿衞逾年愿复守边为镇定路马步军都总管威武军节度观察留后天圣十年制授马军副都指挥使保顺军节度使明年移节昭信军为章献明肃太后山陵章懿太后园陵都总管又明年以老上章乞骸骨不许它日召见便殿给一子扶俾勿拜自陈少起兵间未尝以身自爱今年老被病敢苟生以顾禄乎愿陛下爱怜之于是听罢典军以建雄军节度使知滑州王虽老犹遇事精明方河怒啮堤王一夕坐隄上调揵薪兴筑而河怒为止滑人每过其隄而思之王年七十六是歳景祐二年以七月二十七日薨州之正寝仁宗恫悼之为辍视朝一日赠太尉驰使护丧西还其年十月二日葬开封府开封县吹台乡建邑之原王忠慎有知畧临机不轻发尤善御军得士卒死力故以少击众未尝不有功其治民期尽人情之曲折而畧于用刑今犹爱思之初典禁兵捧制书泣下谓诸子曰尔祖有大功朝廷典此职几二十年矣未始有过失我何功之有尔曹念所以报国惟有忠孝一节尔家故宗族蕃王则推心爱睦之其赒冠昏防祭无不及曽祖霸赠尚书令密国公祖干赠尚书令冀国公父琼赠太师尚书令兼中书令衞王烈武其谥也母李氏魏国夫人元配康氏唐国夫人继室郭氏陈国夫人王氏周国夫人子男六人长遵度故西京左藏库副使次遵范故右侍禁閤门只候次遵甫故北作坊副使赠太师尚书令兼中书令武功郡王皇太后之父也次遵约故文思副使次遵宪故供备库副使次遵揖故左班殿直女三人孙右班殿直士先等十六人曽孙右侍禁公景等二十四人四世孙右班殿直世祚等六人臣珪既述王碑而工未就乃八月庚戌皇太后敕中使趣其文蚤上且闻天子有诏赐碑铭曰克勤敏功钟庆之碑臣珪曰髙氏之兴自烈武王有幽澶之功至王西定蜀北战寒光岭为国捍患亦未尝妄杀惟阴施之及人者深故天发有来右我圣后保翼天子以母临天下则其所以追念王之前劳而褒大之岂与夫两京外家恩泽富贵之儗哉王之子孙维孝维忠蝉聨曼衍而不可穷今之为世家言者髙氏盛矣铭曰防城之髙世则崛起衔训自王奋岂不伟薅蜀燹贼禾黍被野四方既平泽及牛马豹尾神旗以长六军歴临八州有惠在民岂无虎臣为国爪牙嶷嶷维王能世其家王发多祥聿及神保神防不怀使王寿考诞钟圣孙以母天下思媚周姜京室以化后未胜衣顾王犹在身履至尊终念王爱帝亲母家一门三王子孙祁祁申锡无疆谁言恩腴莫非外戚人孰望王世载乃绩述宣王碑天子有命万纪犹新用宏兹庆



　　钦定四库全书
　　华阳集巻五十　　　　　　宋　王珪　撰墓志铭
　　望都县太君倪氏墓志铭
　　夫人姓倪氏南唐主爵郎中弼之女赠大理评事髙阳许规之妻髙阳君死池阳官下夫人携三子尚防寓宣城日夜戒诸子期有所树立次子府君逖时为儿童秀警已能作诗尝憇大溪旁方据石防吟潮几没石府君挥洒自若诗成顷乃去夫人尝竒之一日从膝下乃曰家世微若不少激昻何以大先君之后遂从学中茅山穷左氏春秋观战国危亡之际未尝不慷慨太息条二十事皆切当世务特见江南李煜煜器其少年有诗学拜秘书郎即日懐其绶归夫人感泣曰姑望吾子至是耶明年天兵下秣陵朝延江东诸材望臣府君以监察御史归复献书天子补卫州汲县尉居亡何夫人寝疾终于官第亨年八十有五夫人治家肃然诸子顔色以时出入居宣城嵗时与诸子贫食劳苦意益自安后府君来京师取朝廷显用以材识称盖母氏之教然诸子亦承其家咸平中故府君迁太常丞守武陵防郊报恩霈追封夫人望都太君庆厯四年十月丙辰孙通州司户恂太子中舍恢海州司理怡江淮制置判官某太庙斋郎平进士防奉望都匶于广陵壬申于真州扬子县甘露乡之原诿某铭曰池阳之中诸孤实防吁嗟夫人介然其守训子有立果振于后夫人之贤宜识不朽
　　朝奉郎尚书虞部员外郎监凤翔府上清太平宫兼兵马都监防军李君墓志铭
　　君讳丕旦字晦之其先陇西成纪人后徙京兆之万年因家焉曽祖辙赠左谏议大夫祖益赠吏部尚书父士衡同州观察使君始以父任为将作监主簿累迁卫尉寺丞干兴初同领在京国子监时观察以春秋髙愿罢三司使出守陈州君恳蕲侍行后十余年终观察之养始载调官得延州酒税以大理寺又监陈州西华阶州酒税迁太子中舍知京兆府栎阳县迁殿中丞知陇州汧源县迁国子博士丁母平原郡太君忧服除用明堂恩迁虞部员外郎求监凤翔府太平宫皇祐四年五月二十二日遘疾终于署寝享年四十九君为人倜傥有竒节喜学古兵法方寳元用兵闗中君数条边事且求对殿中书奏天子不报阶州并边诸嵗数为患本道经略使属君精兵数千计以破人且乞盟君以谓得其地与人不足以守固罢兵还未几人复入防君闻之一夕单骑驰至区落敕诸酋豪曰汉其神灵今而背约将防若族众俛首泣谢其后无一人犯边阶人徳之为立君生祠泾原一道广川平原议者欲城要害之地以宿重兵初建徳顺军经略使又移军权通判事君日夜经画所以佐边之具甚备防用荐得栎阳栎阳民素猾喜鬬辨吏寝以不治君至擿里闾奸豪収案致法莫不畏服旁近郡数起大狱乆不决转运使俾君覆按之前后多所平反先是嵗比大旱百姓屡苦之君乗农休筑埭冶谷河上引溉民田数百千顷民今享其利迨君之去栎阳也吏民遮泣不得乃夜变服驰去晩至太平职不与民事而自肆于山水之间常从使者以朔望朝原庙仲夏既望君已被疾虽不克往犹饬衣冠具几案拜于堂下或止之君曰虽死敢忘恭邪又数日疾革谓家入曰死生之分固无以易之者吾何恨焉遂恬然而逝其知命也与君天资敏悍防厉蠭气洽通经史尤晓隂阳百家术数之学辩论衮衮闿劘古今多屈其坐人在西华日防友人死贫不得君乃为之又赒其孤尝客过泾遇人有防不得归亟解所乗马遗之其趋人之急如此自君之官也孤立一意与世少合特为郑公戬韩公琦范公仲淹所深知屡荐君朝廷虽不至于用顾其材可知矣初观察縁襄悼曹公之累左迁龙武大将军后君诣阙上疏追讼其事天子恻然为哀即日诏还旧官君及诸昆后咸登朝更赠礼部尚书李氏族大且贵方太夫人无恙时与故集贤丕谅今湖南司门丕绪博士丕逺并在膝下每嵗时燕集捧觞前后内外戚疎恩意相与衎衎和易兹一时之荣君娶王氏賛善大夫世及之女妇顺母严有贤徳之辅子七人曰经奉礼郎曰朴右侍禁曰棣左班殿直曰材右班殿直曰檝曰柄曰梗举进士皆袭庆令门濯濯其秀朴尤力学有文经棣早卒女五人长适前进士王珫次未适诸孙九人其年八月二十四日于万年县白鹿乡之原从先茔也予接君姻好又尝闻其平生之言且诸孤乞铭宜为之铭曰自昔贤豪材知之士生而困于世者众矣方君少时上书天子视其志慷慨使其后且见用顾所施果后人邪然卒于不得志呜呼命夫
　　提防京东诸路州军刑狱公事兼诸路劝农事朝散大夫行尚书祠部员外郎充秘阁校理上轻车都尉借紫晁君墓志铭
　　皇祐五年六月诏以祠部员外郎秘阁校理知懐州晁君仲衍提刑京东八月衘命之官道病日浸革是月二十四日终于广济军享年四十二君之仲氏国子博士仲蔚官郑州闻讣恸絶驰来京师迎君之防与其孤端彦以其年十一月一日丙寅君于郑州新城县旌贤乡贾村从先正文庄公之原先期端彦请铭于余曰我先君有闻于时将因余文以信后世之传余既悲君仕不显以没又尝闻其平生之言顾不得辞云君字子长其先澶之清丰人后徙彭城今家开封之昭徳坊曽王父母赠太师中书令讳佺康资永三国太夫人耿氏继孙氏傅氏王父母太子少傅致仕赠太师中书令諡文元讳迥庆国太夫人张氏烈考妣资政殿学士给事中赠吏部尚书諡文庄讳宗慤安康郡太夫人王氏安康余之先姑也君资识敏悟方总角时已自如成人蚤夜抱书册讽诵父母爱怜之又闵其素弱意不欲其苦之也君亦阳从游息夜潜起取烛或彻旦不寐益务记览工辞章明道中举礼部尝中选矣而属期防其后恩俾与廷试而又以期防意卒不得遂寻召试西掖赐进士第庆厯初君通籍于朝适天子宴皇属太清楼观灯翠芳亭抚州进金山等皆一时盛事君作为歌颂以献凡三锡诏美之君侍祠南郊复奏颂极于褒讃上顾谓辅臣吕文靖等称叹殊甚继进文三十轴后召试禁林充秘阁校理君既乆官中都乞补于外乃抗疏得懐守前守无状日湛燕私寛纵弛事吏目因縁作奸懐人苦之君乗前之敝専厉风迹诛锄豪强众不敢犯法郡境有沁水创碾硙借水势嵗破麦数千斛以给酤先是掾吏苦出纳道劳輙议均麦于民率众力以供咸吁嗟不敢诉郡君下车亟召椽吏曰太守所以便民也今掾吏顾劳民自便邪乃出教趣使复水利未几转运使移州以民租折供缯万计已而又欲以它敛君言嵗饥民不可重困使者宜有以贷转运使不听君愈持之卒寛民输之半州俗素朴不喜儒君一日视学宫閴然芜秽若无人焉者因叹曰郡去京师不逺幸得渐风化之厚而学堕不观是岂不足教邪乃移书扺诸生躬自教朝夕使闻诵繇是翕然乡风懐人徳君深逮君之去也父老遮道上攀车不忍君去俄而闻君防懐无长少莫不然流涕君初以祖任将作监主簿七迁祠部员外郎始监金耀门文书库又监京麴院权判尚书祠部同判太常礼院兼判尚书刑部出知懐州就除京东提防刑狱累阶朝散大夫勲上轻车都尉赐五品服君在礼院日以天下行营中有号武定者渎章圣庙谥请得以易之天子惊可其奏京师有猫鼠同戏君援唐崔祐甫故事请勑边将以严武律间嵗天子欲猎近郊有司豫治道设供帐乆之诏跸未行君建白幸上早出畋有诏罢幸君练达国朝典旧荐绅先生往往有从而质之者君为人端粹唯嗜学未尝一日去书故博识无不该贯着文集二十巻丞相章公得象晏公殊尤见奨许其牋记多出君之文为汴阳杂説一巻其言切于规喻又以唐白傅所撰事类集傅者浸舛乃参考经史一以刋是之仍据旧目补考摭新别为三十巻曰事类后集又为两晋文类五十巻康定中文荘使陜西君时自行马上自成一编曰侍雍杂编晩在山阳与侍读钱公明逸篇章寄酬间则命僚友终日赓唱凡数十百首辞敏而体醇屯田员外郎王复见而作序曰河内唱和集又观司马迁班固范晔所论其中或有过之者因掎其失折中其义作史论三巻方治懐嵗满趣办装计日东去而代者逾期复取太史书采类其文章凡两浃日次成二十巻曰史记文通其书悉蔵于家君天性孝笃自文荘之薨才数嵗继遭安康之艰创钜毁深屏处一室六年未尝一茹荤君大族也事诸长上必恭厚昆弟以爱赒羣从以恩与朋友以信凡嵗时吉凶问遗罔不如礼之中家居甚于寒素尝与宴贵人大第出舞女筦弦铿锵举白击鲜欢甚君窃叹曰是岂吾所以为乐也其一意好学如此君感疾比剧中固不乱谓其子端彦曰夫修短穷达不有命邪言讫恬然而逝非知命也欤君三世继直书殿士大夫谈衣冠之盛维君之门君娶集贤院修撰赠谏议大夫王公轸之女封兴安县君贤明柔穆有闺梱之范子六人三未名而夭次曰端彦太常寺太祝曰端方曰端禀隽厉修饬皆承家之器二女并防初文荘践显十数年每任子必均诸族其后以故大臣恩比録孤者七人独君仲氏迁一官余悉霑内外亲故今诸孙有未命者亦君所以成先志云铭曰美昭徳之世隆君将独侈先代之崇学以粹于古而行以端厥躬吁嗟才不防用而命不融茫乎孰质其善恶之公







　　钦定四库全书
　　华阳集巻五十一　　　　　宋　王珪　撰墓志铭
　　翰林侍读学士朝散大夫尚书右司郎中集贤殿修撰中都县开国伯食邑八百户防军赐紫金鱼袋特赠左谏议大夫吕公墓志铭
　　翰林侍读学士东平吕公讳公绰丞相文靖许国公长子也少补广文诸生遂任为夲监主簿累迁将作监丞知开封府陈留县代还赐五品服读书于崇文院迁大理丞天圣中朝廷清明天下晏然少事上方向诸学招选茂异以兴礼文之盛公于此时屡献所为文章得召试学士院时内出集上书囊为殿帏赋因托古以讽上览见称除直集贤院公辞不授改校理泛恩迁太子中允文靖当国公力逺贵执乆处闲曹文靖出藩淮阳上令以前所授职受之兼判国子监文靖还秉政公恳辞蕲补外得知郑州迁太常丞秩满判吏部南曹尚书刑部文靖再镇许昌廼判三司理欠司迁太常博士遭秦国夫人忧服除判太常寺与修崇文縂録特加工部员外郎三司判官文靖复相换太常寺迁刑部员外郎庆厯三年除史馆修撰是嵗文靖告老以太尉就第犹领国史公援李宗鄂避亲故事益辞上嘉之赐衣紫糺察在京刑狱未防文靖薨除兵部贠外郎复充向职公流涕辞还不受明年遂以前所授之命即家在所赐之第终制复判太常寺兼提举修祭器召试政事府擢知制诰厯审官院流内铨三班院复判尚书刑部以龙图阁直学士知永兴军以枢宻直学士知秦州迭帅两路明堂大飨迁刑部郎中召还以龙圗阁学士权知开封府嵗余屡请罢以翰林侍读学士集贤殿修撰知审刑院判太常寺顷之改龙圗阁直学士知徐州寻复为侍读学士徙河阳过都留侍经席至和二年十月迁右司郎中未拜命疾革是月十四日以讣闻赐其诰于家年五十七特赠左谏议大夫録孤赙物加等公为人沈介笃雅少时已能感悟卓然有逺致初为陈留言畿内乆雨伤稼县官不収民租而蚕事不登则未甞寛布帛之敛今茧丝失时不可得愿以緍折缣如公上之直以从民便其识事彊敏虽乆吏弗如康定初元昊叛河西国家比嵗调发海内萧然烦费矣公言民者国之根夲也今天下军需之所急及它无名之筭不如防万亿是皆浚民之膏泽也岂长计哉遂诏近臣与三司更议审其有以寛民者均节之其不急者一切罢去公四典太常尤明于礼学自三代沿革国朝典章之盛靡不该逹请复太医院设令丞府史如天官医师职以救民疾病钧容直传中指假旌纛羽籥等为优笑之助公曰先王盛徳之乐也执以为不可自是优人不敢以太常礼服为戯郊庙祭器敝乆不修而法度又不合古请以时更造间嵗天子出嘉实敕有司荐庙必先诏礼官议中式而后行公乃引月令天子四时甞新所以荐羞之具悉以图上嵗行六十一祠禘祫二祭其荐祼兴俯玉帛彛器菁茒醯醢钟石歌奏皆有议式防成一秩名曰郊祀縂仪今遵行之国家飨天地及祖宗日月百神之灵以至五方山林川泽坟衍之类咸有樽罍之数自古以五齐三酒分实其中又加明水明酒以逹隂阳之洁气今有司徒设樽罍而酌用一樽为献甚非所以礼神之至公遂建议周制实齐酒以分行酌数沿有唐遗法求方鉴取明水甞论祖宗配郊当正位作主以明同尊天地又谓古者妇人无諡自汉晋以来皇后多因帝諡为称国家顺禧翼宣四帝暨太祖太宗皇后悉同庙諡独章圣皇帝五后节恵曰荘与諡典不合愿易名为章追正前失明年天子遂诣庙行改諡礼问何人建明左右以公名对公时居忧天子恻然思之卒拜公为兵部员外郎史舘修撰公糺察刑狱言狱者人之大命异时民抵重辟狱具未报为典狱吏潜寘堇死狱中先朝初置糺察即専摘兹奸今狴牢谨宻上下防盖情无繇知当疏购条使令自陈则奸党壊落又京师诸狱吏未甞推选皆无行剽攻羣不逞之人今不可尽斥可先锄其迹尤著者后有所补悉募人保证収其良能而用之并为制禄廪使畏法差自重三司逺年逋责有自天禧以来尚淹繋妻孥穷究所负公承诏多为蠲除之虎翼卒刘庆告变下吏案騐乃庆始谋众不从反讦以诬众且觊幸得赏公言京师卫兵多使奸人得计则无以安众心卒论庆法郑人旧夲无学公始兴之又丐田为粮以给诸生其后郑人继入防进士科而学者寖广公甞行春坐陇上询民间苦或言近嵗籍牛为产民惧役重弗畜故田畴多荒乃叹曰先朝不征农器正为此尔遽表除之在西掖防天子坐迎阳门召近臣对防上从容谓公曰縁所问外有安危得失于今所宜究虑者条一二以闻公因言郡国数地震乃隂乗阳时则有下谋上者愿陛下慎之未防果有殿庐窃发之变在长安言闗陜之西自军兴以来民力大困今疮痍未完诚不宜它敛愿少寛河楗之费秦鳯夲道土兵其技能攻守与戍卒之习异公敕使分将令各励所长故其威声张部分明常若冦至前此邉将争遣人深入觇敌而利其货赀卒不得虚实已乃妄言汹汹鼓贼声势众颇患之公乃自设耳目网络张布揣知敌情每裁处边奏出入应变别白精审机防之速虽左右不得闻古渭州诸以地来献公曰国家威懐万里顾利寻尺之地邪亟报谢之后有纳其説卒生边患夏人入天都山斩材木具转鬪稍逼亭障公戒守者益持重严烽火逺斥以胥其至敌亦不敢犯泾原诱蕃酋宻斯噶至朝指令秦凤原缺吏公曰宻斯噶数犯约频年抄边今昧利一来非乡慕礼化譬若鹰隼饱则袭人不可留也乃谕以祸福斥去戎人皆慙伏西人习骑战而弓箭手多阙马缓急不足用公夙晓诸寨均其户为三等十丁为一社至秋成时令劝募出金帛益市马以分给之闻者争出应令是嵗得马数千疋后袭以为常开封府有营妇夫戍未还夜盗入断腕主名不立都人諠言骇异且逾乆未获公以谓非其夫仇不宜快意戕害至此亟遣驰诘其夫果获同营韩元者具奸状伏诛都下称为神明乆之有言执政事上委平狱疑而言者并以侵公公初不自辨上以公甞请徐乃出知徐州及陛辞日防其事白甚卒无纎介上遂欲留公不遣公顿首谢曰陛下幸察臣之心臣死无恨岂以臣重去职哉上乃谕宰相令具证左付公明不以为累至徐州属嵗旱大饥不及闻上即日发仓廪赈穷乏全活者甚众是嵗孟夏朔日蚀上责躬虑刑霈徳音天下公捧诏叹曰陛下圣徳甚厚宜无过举以招变异或者以蛮蜑母子不早就刀锯乃豢之官假息于湏防使二广之寃积而为沴以干纯阳之精书奏立诛之还朝防春夏乆不雨民狼顾失望公入奏事上问所以变复之术公陈前代王者亲録寃狱其精诚所交必有甘雨之应上曰即如卿言方朕之诞月也天下闻之必谓朕自要福宜少湏后至五月朔上遂御便殿决系囚未毕而雨澍天子益器经术之言公素不为皦励行常畏惧满溢兢兢如弗容其在朝廷信道行已不以毁誉撄其心推诚待人表里单尽平居无他嗜好惟以书史日自娱前后典剧旧藩务先信恩其抵冐弗率则以法重防之平生好论议必推原事情究心隠防要之切于时病又善为训辞其重轻有体时论予之公既日益显如侍从之职皆文靖所甞厯者仲氏龙图同时雍容近班又相继尹畿甸天下之人谈衣冠之盛者必以吕氏为世家公殊孝友每任子必先诸族公捐舘而诸孙犹有未命者公字仲裕其先开封人曽祖某赠太师尚书令兼中书令魏国公祖妣王氏追封荣国太夫人父某守太尉致仕许国公赠太师尚书令兼中书令諡文靖妣马氏秦国夫人追封齐国太夫人公娶上官氏贤明慈顺兵部贠外郎佖之女封京兆郡君子六人长希杰太常博士次未名并亡希道屯田员外郎端粹才令次亡次希俊太常寺太祝次希亚秘书省正字女二人长适淮南转运使刑部员外郎集贤校理孝中师次适太常博士程嗣恭孙五人嘉问之问延问太常寺太祝君问昭问将作监主簿公累阶朝散大夫勲防军爵开国伯邑食八百户文集二十巻蔵于家公考终之嵗以十月朔谒告拜文靖墓下既悲恸召寺僧指地之北偏曰余其归此或窃怪之公曰死生不有数耶明年某月某日遂葬公于郑州新郑县懐忠乡神崧里从文靖之茔乃先指之壬吉果符其言呜呼可谓逹矣铭曰吕氏之先其夲自姜四岳之后固大而昌于显文穆实相太宗文靖继武三拜上公卓然有子维公是似岩岩隽锋时国之器服官于朝辨论有条天子曰贤可寘近僚四迁学士五殿大邦黻衣绣裳有烂于堂圃田之西溱水之东髙冈隆隆文靖之宫公归其中在地之壬匪后实迁盖公之言
　　丹阳郡夫人李氏墓志铭
　　太尉郑文肃公夫人李氏以嘉祐三年七月已夘终于常州之官第越八月庚申归祔于吴郡荐福山文肃之封其孤以余甞被文肃之知又有姻好之旧泣以请铭义不得辞按夫人其先岐人曽祖谭赠太子少傅祖运赠吏部尚书父昌言赠职方郎中方吴越钱氏归其国本朝尚书以郎中守杭州是时人心反侧构辞一方吏按得其状无逺近欲以召捕之尚书曰二淛首乡文邦今遽诛数郡之众恐非天子所以仁拊之意惟命戮主谋者十数人于是防活者以万众其后夫人之伯父昌龄官至近辅而其族以文学政事显于时者盖奕奕不絶夫人实平晋县君聂氏第四女也职方甞戒其子曰世禄子弟泪于绮纨之好凡择女所配必于寒素之门夫人遂归文肃文肃方布衣数防学京辅间夫人本贵势而居平晏如甞念尊长之不及亲乃事夫人之兄嫂持帚无怠色春秋佐祀饬躬以防文肃既贵筦枢极提将钺夫人治家益有法其衣服玩好不以侈而后堂无管弦之音文肃薨于并州上闻震几遣中贵人护匶还吴夫人还京入见上谢流涕诏令夲道特借第又録内外亲锡冠防者八人夫人居昆陵不以家事累诸子惟蚤莫重于学至或连籍与荐逮之官则训以厪公约已愈扩前人绪业罔或有堕故咸以才令有闻夫人端厚沈粹有徳量左右媵侍莫闚其喜愠虽燕私必闻法度之言天性仁厚尊卑相好以爱郑氏李氏合大族共恤孤振穷嵗时无防戚与均夫人疾且革子妇咸执衣以请遗令夫人中固不乱而了无荅有若恬然而逝亦其逹与享年六十二厯封賛皇县君长安郡君文安文定陇西丹阳郡夫人子五人民彛著作佐郎民初民秀大理评事民度太常寺太祝民用秘书省正字女二人长适翰林学士起居舍人王珪次适三司判官祠部郎中吕公孺孙十二人佑佾佖伷亿皆太常太祝伋试将作监主簿杰偰伟倚传偓尚防孙女十人铭曰山西名门女徳之淑斥于华援以归文肃文肃既贵夲兵当轴夫人承祀有仪允穆四锡大邦翟衣是服壸事之専仁深庆全今其亡矣孰迹其贤吴山隆隆土丰而坚纳铭幽墟以永于传
  </div>
  <div class="pagination">
   <a href="华阳集（宋王珪）_page38.html">
    上一页
   </a>
   <span>
    ...
   </span>
   <a href="华阳集（宋王珪）_page34.html">
    34
   </a>
   <a href="华阳集（宋王珪）_page35.html">
    35
   </a>
   <a href="华阳集（宋王珪）_page36.html">
    36
   </a>
   <a href="华阳集（宋王珪）_page37.html">
    37
   </a>
   <a href="华阳集（宋王珪）_page38.html">
    38
   </a>
   <span class="current-page">
    39
   </span>
   <a href="华阳集（宋王珪）_page40.html">
    40
   </a>
   <a href="华阳集（宋王珪）_page41.html">
    41
   </a>
   <a href="华阳集（宋王珪）_page42.html">
    42
   </a>
   <a href="华阳集（宋王珪）_page43.html">
    43
   </a>
   <a href="华阳集（宋王珪）_page44.html">
    44
   </a>
   <a href="华阳集（宋王珪）_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
