<!DOCTYPE html>
<html>
 <head>
  <meta charset="utf-8"/>
  <title>
   宋布衣集 - 第 2 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋布衣集 - 第 2 页/共 47 页
  </h1>
  <div class="content">
   不肖孤某。再拜稽首。奉书先生有道。孤不德。获罪于天。遭此闵凶、苫块之余僻陋无闻。恐不能承守宗祧。有负先王付托之意。日夜寒心。寝食不忘。思得贤者以辅之。此孤之至愿也。孤行年四十。阅人多矣。孤乃今而后知先王为天下士也。窃尝闻先生高卧一丘。而信义重于诸侯。礼让施及萌□。非道义之与。虽馈之千金。却而弗爱。先生其贤乎哉。孤之所谓天下士也。今先生自楚不远数千里而至敝邑。此天之所以不弃先王。而有意于孤也。先生独不念昔日一面之识。而忘孤之凉德乎。意先生必不如此恝然也。孤粪除先人之敝庐。拥彗以待先生。先生肯举玉趾以临。北面请益。幸而教焉。密迩举大事于先王。得讲于长者。使无失丧纪。不亦幸乎。孤犹当致力以奉左右而不辞也。敬赍锦绣四纯。宝璧二双。先于文马二驷。请致于先生。幸勿谈笑而挥之。即后遣使奉迎。青山之馆。翠芷之幄。辞猨鸟。谢松筠。出烟霞。渡洙泗。孤东向跂足而望先生如岳降也。礼仪深媿不腆。另具一通。不肖孤某。再拜稽首。奉书先生有道。 

　　○辞乐陵王书 

　　布衣旅人某。再拜稽首。奉书大王足下。春也窭人之子。远道饥寒。沉洿鄙俗之日久矣。末路无以目拔。遂至衰老。筑室山中。足下不知仆之不肖。欲置之侧席。以备顾问。饰宾馆。为诸冑子矜式。仆高足下之义。尝因以自裁之。既无寻足之禄。又乏一蓺之长。乃以区区穷僻之人。而求立乎高轩华冕之上。应对乎多方仁义之府。取容乎左右便辟之侧。是持方枘而加圆凿。其势不能相合也。亦明矣。人孰不云足下宫中。鴈鷔余食。可以饱仆也。况多残杯余濿。足以饫之。出人藜藿之肠。岂不欲哉。但惧失于朵颐。受者固为不祥。而与者亦几乎吝矣。此仆宁负罪。而不敢奉足下严命也。至于足下惠爱之意。岂敢忘之。仆又因足下以思之。方今白头游遨之士遍天下。抱一蓺而终身不得售者多矣。足下若肯择其可者而收之。仆将南游。为足下致之。又何难之有哉。唯恐足下之不好耳。吾友人张顺斋先生。此海内布衣高士。亦穷而无家者。今寄食于阳翟之里。其才艺文行。过仆百倍。他日傥以姓名求见。足下不惜阶前盈尺之地。召而进之。请面试之。乃知仆不妄也。某再拜稽首。奉书致谢以辞。 

　　○泗上公传 

　　泗上公者。鲁靖王之后。乐陵宣懿王裔子。太祖高皇帝七叶孙也。幼英发。壮而长鬟广颡。望之若玉立。说诗书。重然诺。好射击剑。有古豪侠风。人皆壮之。日与贵游公子。奇材剑客。椎牛击鱻。日费数金。围碁赌酒。终宴不罢。平原信陵之流亚也。年四十。携妻孥。庐于泗本之涯。因号泗上公。家无遗金。泊如也。九子一甥。登进士。公自拟向平婚嫁毕。无儿女之忧。遂杜门谢客。去华就实。不入城市二十余年。其发种种矣。公尝语人曰。人寿几何。虽勋庸当世。乘轩服冕。转瞬百年。一秋叶耳。宿有良田百亩。可以供饘鬻。薄田六十亩。可以供线麻。岁时伏腊分甘哺孙。弹琴击缶。咏謌先生之风。以乐其心。亦足矣。勋庸服冕。于我何有哉。人皆以公为达生。又以为得异人授导引之术云。仆自束发时。讲业于鲁。得侍燕居。执杖屦。而从之游久矣。因知泗上公。故为泗上公传。 

　　○海岱耕夫传 

　　海岱耕夫者。讳颐垫。泗上公叔子也。禄薄不足以给妻孥。退畊于野。因自谓海岱耕夫。性木讷。厌嚣嚚。被草衣褐。蔬食水饮。晏如也。日诵古文数篇。及高士列传。独喜陶征君为人。辟隙地。植蘜数十本。花时摘园蔬。沽时醪。招友于。折故旧。清言永夕。祝太平天子万年。宾主庆膺祉福。居常牧鸡豚。供父母养。暑则拖杖策。荫茂树。抱子弄孙。寒则拥败絮高卧。或数月不出户庭。人莫窥其蕴。时饭牛商謌若出金石。噫古。隐君子之流也。其志行不能悉举。此记其大畧也。 

　　○泗上送吕琴士还开州序 

　　开州古赵郡。与敝邑相去三百里。其地多枣栗之利。而民殷众富厚。慷慨之士。悲謌之子。接踵而出。以吹竽鼓瑟。击筑弹琴为乐。鬪鸡走犬。六博蹋鞠为戏。其俗今昔无异也。山人少学纵横家术。行游诸傍众矣。竟无遇之者。中年以操缦之技为业。往来江湖间。荐绅学士。咸器重之。适郑王自南还。从而学焉。以此海内之名大着矣。与予遇于洙四之间。言及音律之学。甚悉且详。杯酒为驩。旬日别去。赋诗以送之。泗水秋风。宁无悲乎。宁无悲乎。 

　　○与桐冈谢明府书 

　　仆自结发时。游学驺鲁之间。数奉教于诸君子。大有所获。唯足下为多。至于今颠毛尽脱。岂敢忘之哉。足下结驷连骑。旋轸西陲。不知几何年矣。自前岁方乃一见。嗟夫。人生嘉会。岂易得哉。葢有天数耳。非人力可能胜耶。仆屡闻足下斥及贱名。不知仆近来困惫。不能出门户。自信填沟壑之日不远矣。敢辱长者置之齿牙间哉。今岁新春。恭审玉体无恙。仆甚喜慰。既而复有所怀。仆尝谓人跻耄耋之年。虽持梁龁肥。服食参术。亦无多补矣。惟省思虑一精神斯乃养寿命之原。佚老之术也。足下业巳察之。仆徒作梗偶语耳。又何足较量也。虽然。狂夫之言。圣人择焉。足下择之乎。 

　　○再答高生书 

　　仆鄙野人。何敢比于人数。公何念之深也。岂其气味之相似耶。又何愚智之异乎。仆以足下鸿渐之翼。白璧明珠。岂终掩于尘埃哉。必有识者俟其后也。仆岂敢私知于足下。足下当为国家天下自珍爱之。使旋附启。 

　　○辞鲁宗室龙山书 

　　登春白吾子足下。仆本逋亡介特也。淹恤在外。三十余年。险阻艰难。备尝之矣。唯治古学。贵文章。朝夕不倦。至于今发敝齿腐。竟无遇之者。穷老以至此矣。又谁咎哉。尝试论之。怀荆山之璞。握灵蛇之珠。孰不以天下重宝惜之。然而投之必见怒。献之必见刖。此自信之不笃。葢非他人之罪也。若夫翳桑之殍。被表之子。耻夫尺寸之功。藐视无妄之金。此非矫情干誉。要皆笃于自信者也。去年五月。弃江南之业。自楚而归。至于城濮。得数君子矣。皆山东之隽也。今年春三月。过泗上。来驺峄。吾子见访山中。班荆道旧。觞酒豆肉。往复甚勤。又为之筑特室。治从者衣屦。且使之无呼庚癸。倏忽星纪屡迁岁云暮矣。仆惧怀宠之戾。日夜不知所裁。仆尝私曰。吾子之于予也。譬如草木。若非气味之似也。焉能以及此哉。某再拜奉书以辞。并谢吾子龙山足下。 

　　○谢乐陵王携酒见访山中 

　　恭承大王足下。不惜玉趾。见访山中。开醇酎。出丰膳。言笑尽日。复领绪论。徧及国语。与先秦策士之书。析精剖微。深中肯綮。仆瞿然而悟。忽焉而觉。飞动之意。渐化之机油然矣。神知心喻。口不能自道也。丽泽之雅。一至斯乎。家僮持简走谢。勿罪不恭幸甚。右启大王足下。 

　　○与高生书 

　　仆闻诸鲁人。言蕙轩子义甚高。有古列士之风焉。过听谬者之语。馈以醇酒一罂。肥牛一肩。以壮夫遇。我、意必将以有为也。不知吾耄而且惫也。苟见其貌而悦之。闻其言而恶之。是故君子不使人见而沮之也。若夫眩人之目。乱人之耳。吾弗能为巳矣。藉使蕙轩子。诚知吾耄而且惫。见而不沮。吾将与之面结以为驩矣。虽一日特牛之享。吾弗敢辞。惟吾子为知巳。故道之以醳蕙轩子。 

　　○游峄山记 

　　邹峄东方名山也。成祖南征时。特赐玲岩侯爵。载在祭典。万世不穷。非秦皇汉武荒淫之祀也。考之诗书传记。见于鲁颂保有凫绎。在春秋时为邾子国。于尔雅纯石相积。连属而成山。侧迭倾亚。窍穴逶邃。大槩似累爪之势。其余岩洞怪石。类物之形众矣。万历元年癸酉。三月。予与蘧庐生。自兖适邹。谒孟子庙。遵西南山麓而入。历小冈。沿曲磵。循无城。迤东转北。有读书洞。出泉清冽。盈坎而不流。于此更衣膳饔。复东行。披荆蓁。步草莾。萦回纡曲而上。有石。横枕崖畔。状如覆屋。前轩后杀。即燕子岩。岩下有小洞。刻石绘孔子像。有记。时喆薛君中离为之也。岩之右。孤桐在焉。根盘石隙。高五寻余。围数尺许。不知生于上古何代。自禹分九州岛。迨今三千余年。相传以为旧物。意大椿之类乎。与蘧庐生。引觞满酌。抚摩盘桓其下。良久。由此而之东北。升于山腹之间。至片石梁。约有半射。块峗突怒。若颓若圯。睥睨绝涧。其深不测。目眩股栗。欲退而不能。及下踰百步石。羣峰相环。原隰沃衍。草木郁茂。若有庐舍人境。泉流石上。可以漱濯。北望石壁立。似无路可通。至则侧身而入。陟岭砠。据石磴。由清宫至仙人洞。洞深数十丈。下有一穴。通山后而出。洞上盘石。可容数千人。道士屋宇。居洞之左。苍藤古木。佳卉秀石。曲有幽趣。可以游息。于是采山蔬。烹云茗。扫石焚香。考钟击磬。謌硕人在涧之章。日暮山紫。清晖娱人。霞巘烟峦。灿列画幛。景与神会。心与物冥。山水清音。比于丝竹。蘧庐生欲结茅读书。矢予有终老之志焉。其次凌晨。游至废宫。基址俱存。可宜卜居于此。向西北以渐而高。跻嵚崟。履碕礒。鱼贯猨引。乃能行至。此虽猎夫樵牧。地担释负。攀缘肋息。犹惧不免。其前道狭。益险阻绝。转自山口而上。两石相抱如门。过此。则见白云宫。坐石上。掬泉而饮。有古松七株。断碑残碣数处。访寻勒铭旧畤。四望苍然。汶济洙泗经其右。龟蒙徂徕峙其左。滕薛徐荒面其前。岱宗梁甫耸其后。四方形胜数千里。如在尺寸之间。夫子小鲁。愈亦信然。又北上五华顶。此最高处也。中有石窦。仅如瓮盎。匍伏蛇行。方出窦外。周若一亩之宫。两面峭壁。下临无地。前视盈尺之路。超距而过。有石枰可奕。在朝天泉之傍。传者曰。广成子修道处也。又指纪侯墓在崭岩之上。此处虽猨狖巧捷。亦不能到。何得而穴之墓之。有无不可考。此询方人之言也。如此异迹甚众。自不暇信。其梵宇琳宫。书房丹室。最盛于金元。兴替无常。弗可纪录。至于幽泉秘洞。亦不胜数。山之去地至巅。上下四十余里。纵横倍之。好奇之士。虽穷年游之而不能遍。繄予游天下名山多矣。未有若是奇而异者。内虚外通。钟灵毓秀。实圣贤发迹之所。藏蛟龙。生云雨。利民人。奠社稷。邹峄之功大矣。丰其禄。崇其秩。不亦宜乎。予与蘧庐生。每游必问。于是因识其处。归来常隐起于胷中。今年二月上祀日记成。蘧庐生伐石。命工刻于峄阳书院。 

　　○约李伯承少卿游峄由书 

　　鄙人因读管子书。所记天下名山。五千二百七十。邾峄列其一焉。高虽不及龟蒙。至于灵彻峗磈。其势难以名状。况乃神草灵药。又多产于此。邹鲁胜槩。在此一山。此去大邑。车驰人走。不至三日而达矣。昔闻明侯常欲寻真五岳。采秀名山。为引年佚老之计。不然则巳。欲复其志。舍此甚迩。何远图哉。即今献岁载阳。蛰苏鱼陟。赍粮挈榼。仆夫整贺。飘轻裾。带长剑。涉汶阳而渡洙泗。即邹鲁之乡矣。鄙人扫石山中以待。大与明侯为十日之饮。此天下一快事也。若乃垂华藻于凫崖。遗芳躅于峄岩。后世慕其人而称述焉。载之于野史。列之于篇章。昔人李白之楼。杜甫之台。于明侯又为三矣。鄙人骥尾之附。名亦不朽乎。山中之灵。得人而愈胜矣。明侯当以此为念。 

　　○附李北由答宋鹅池约游峄山书 

　　仆自结谈艺。四十余年。所遘海内布衣。能诗者不少。大抵挟寸长以干人。不则眦睨傲岸。若无所容。此常态也。惟足下则不然。方其至自荆州。纔奉咳唾。即如石投水。不觉入之深也。故留之阅岁。覩其自奉澹然。自视欿然。自负回然。澹则寡嗜欲。欿则虚受。回则不适俗韵。百凡山人常态悉无之。夫亦难得哉。一日辞我曰。我以布衣与缙绅颉颃。非诗之故乎。诗非学不足以廓之。非文不足以达之。与其役役尘埃以竞章句。孰若养晦深岩。彻坟典之为益乎。余嘉其志。不虞足下竟有峄阳之行。后杨生至。具道足下隐居高蹈。及见招游山书。不俟卒业。辄叹曰。有志哉山人也。书记翩翩。进乎艺矣。初仆与足下所谈者诗耳。既文矣。姑与之论文可乎。六经之下。庄骚太史所录。足下之常业也。非古人之糟粕乎。撮其篇。采其句。步其矩矱。学邯郸者也。操刃而得其肯綮。视为止。行为迟。学庖下者也。君奚取焉。取之得。虽在里巷。愈资见闻。取之不得。虽遯世没齿。弥增丰蔀耳。往见人之学史汉者。窃其隐语。欺人以所不知。是又不善学鲁男子矣。若夫游山之约。深惬予衷。初以五岳未遍。捃摭方舆诸志。作五岳图考。少纾卧游之想。兹奉来教云云。所谓望屠门而大嚼。浸浸乎垂颐涎出也。今走门人徐子升。往讯芳躅。逝将抚峄阳之孤桐。吊邾子之故国。读秦碑于迭嶂。俯龟蒙而盘桓。声弦歌以续邹鲁之风。陟绝巘以占海岳之气。兴尽一揖而返。使孙登鸾啸之音。复振空谷。仆得为迷途之嗣宗足矣。 

　　○新河县守令题名记（代作） 

　　士芳不佞。承乏治新河三年。因阅志书内守令。在国朝凡三十二员名。除隋元六人。恐岁久湮没。臧否无闻。考之方册。循诸耆旧。题其名而记之。勒之于石。树于厅之左。常接于目。省于心。警诸后为令者。芳也敢不自勉乎。记曰。若某也宽。若某也察。若某也仁。若某也信。若某也刚。若某也懦。若某也谀。若某也廉。若某也诡。若某也贿。此十者方册所载。耆旧所言也。士芳曰。宽则其政也缓。其民也弛。察则其政也贼。其民也觖。仁则其政也均。其民也和信则其政也孚。其民也笃。刚则其政也厉。其民也残。懦则其政也紊。其民也迷。谀则其政也枉。其民也诞。廉则其政也威。其民也诫。诡则其政也驳。其民也愎。贿则其政也渎。其民也骄。譬若形之于影。声之于响。何所顷而离之哉。若乃宽而不缓。察而不苛。仁而不柔。信而不固。刚而不猛。廉而不矜。此六者政之经也。德之符也。若乃懦而紊。谀而枉。诡而驳。贿而渎。此四者德之贼也。政之蠹也。芳也北鄙人。兢兢然为此惧。后为令者。视之以为何如哉。 

　　○重筑宁晋县大陆泽堤祭后土文（代作） 

　　万历五年丁丑。三月甲辰。知宁晋县事胡某。备以牺牲祷于大陆泽后土之神曰。今也农隙之候。有事于堤防。某端诸龟筴。谋诸髦士。询诸耆艾。必也神民洽和。乃后集事。因喻民以辞。夫堤防之设。其来尚矣。易曰。王公设险以守其国。为之城郭。以御寇盗。为之堤防。以蔽涨溢。为之津梁。以通商旅。为之关塞。以御暴客。此四者。自昔圣王明君之首务百执事所当经理者也。稽古神禹。画九州岛。平水土。凿砥柱。导江汉。疏九河。为彭蠡之障。垫溺原隰。百姓又康。齐桓公塞九河。为巨堤长防。以广田居。民富国霸。成数世之利。汉武帝伐淇园之竹。塞瓠子之口。以御河决。氓赖以安。迨我太祖高皇帝。开国之初。南修荆襄之要。东壅淮汴之冲。民到于今无患。此又万世之利。非齐桓汉武所可比拟也。由是观之。堤防之务。岂细政也哉。夫大陆一泽。居治之东偏。乃九河所汇之处。一枝自南逶迤而北。八枝从西蜿蜒而东。适或秋霖淫雨。平地水深数尺。浩渺澎湃。一泻千里。驶如马兔。迅如锥矢。水羊不及走。鸡豚不及收。朝为禾黍之畴。暮化为鱼鳖之乡。鹄鹜之宅矣。虽半米一菽无所获。寸草尺木无所采。百姓阖门无所奔也。奄耳室颓。忽耳垣毁。敝撤暴露。人畜俱困于水中央矣。汹汹嗷嗷。四顾无告。当此时人人过之。目睹心动。况予独无忧恤者乎。明目之四月。麦秋将届矣。农务将急矣。斯功不可以巳矣。因循旧防。苟预为计。断者续之。卑者增之。薄者复之。缺者补之。诗云。捄之陾陾。筑之登登。龟曰。厥上吉哉。士曰。厥功序哉。耆曰。厥役均哉。予曰可矣。神民洽矣。遂乃垦土行事。再敕尔众庶。勿荒忽怠。以于上之诛。故喻以辞。神其听之。 

　　○与澧州刘洞衡先生书 

　　鄙人游天下将遍矣。皇皇栖栖。无所止泊。虽然。蓬舟所逐。意不出大地之上。身外之计。又何足较云。自澧上别后。鄙人潜伏山中。空谷虚壑。正宜麋鹿之性。虽不能饮水茹芝。坐石看云。亦可以乐饥矣。去岁还乡里。拜坟墓。会宗族。问故旧。悦亲戚。纵酒无厌。靡知底极。就木之后。乃有定论。因与足下道之。无忆萧寺风雪之夜。与足下拨火地炉。设及风雅。真前无古人矣。当是时适有衡岳之游。足下以两言教之。至今刻骨不忘。世路无期。不知何以为报也。小徒邢子云。有都下参省之役。为书附往。敬候南宫之选。想足下闻道益深。所著之书。今不知几种。何由以见之。和唐诗选。必有挟策。傥不惜珠玉。颁赐数卷。传布下邑。北鄙之音。为之小变。自足下倡之也。 

　　○上邢子愿使君书 

　　仆新河鄙人也。自束发时。讲业于齐鲁之间。既而西走秦晋。南历吴越楚蜀。踰汉渡洛。绝河阅峄。循濮水而归。至于今三十余年矣。所过都邑。闻有贤豪长者。骚人墨卿。大雅君子。未尝不得见也。敝邑虽小。界在大国之间。鸡闻畛接。烟火相邻。民俗歌谣相同。经此地者。望郭门而笑。闻巷言而喜者。人之情也。岂矫然哉。仆抱未伎。进谒明侯。愿赐游观之暇。望见颜色而足矣。况闻咳唾之音哉。谚语曰。匪媒而嫁者。士女之丑行也。无因而至于前者。人莫不贱也。投珠按剑之诮。仆将不免矣。何喋喋为之哉。 

　　○上余杭周君书 

　　予甞客游五湖之南。三江之间。遍观风俗。知其好尚。男勤稼穑。女劳织纴。是其恒业也。四民之内。而少偷安冗食之人。虽桑枢壅牗之子。负贩之儿。皆有鱼鳖精糈之食。时或稻蟹不遗种。民就海滨而渔。亦无冻馁之患。自汉以来。称为东南财赋。甲于天下。两都相隔。三千余里。一水之便。万艘衔尾而至于城下。天子玉食。百官饩廪。戎马需饷。赖之如咽喉。而无枵腹之忧。天下之大本得矣。自大河而北。土厚水深。君子尚义而有节。小人朴鄙而无赖。力田者寡。而游食者众。四民之外。吾不知其几也。稍遇歉岁。鬻妻卖子。老弱斸草根而食。刳木白而炊。流亡海内。为臣妾者。不可胜纪。饿殍相枕集于道。为豺狼鸟鸢恹饫之富。若此时也。虽有稷契之政。曾史之仁。蔑能振之矣。此好尚不同。南北之辩者也。若我新河。居堂水之东。沙咸之地。凋敝之乡。为腹里中下之邑。枣粟麦荳黍稷。是其宜也。粪少而且力不勤。况兼水旱相仍。所产尚不足以偿田赋。而况给其妻孥乎。今年称稔。而有乏食之家。冬暖无雪。而有号寒之民。是何故哉。请思之而必得矣。管子所谓食廪实而后知礼节。衣食足而后知荣辱。民之无良也久矣。鼠窃狗偷之徒。所以接踵而出也。此孰咎哉。此孰咎哉。嗟夫。泣囚之心。驱网之意。吾何望也乎。君侯有御寇之功。期必为朝廷倚任。故告之以经济之迹。此布衣之私也。非敢陈之。君侯其裁之。 

　　○荅子愿书 

　　昨足下过敝邑。访寻侧陋。明扬幽隐。鄙人不足以当之。若乃数言相投。一夕千古。或有之矣。试甞论之。作者非难。而识者为难。识者非难。而合者尤为难也。物有似是而非。似非而是者。所以为难也。鱼目混珠。非海客不能识之。燕石似玉。非良工不能辩之。海客难遭。良工稀遇。鄙人所以老于天下而不复见也。今幸而见知于足下。岂不为难哉。因录杂文三十首。诗十四首。亦鱼目燕石之类也。足下其裁之。 

　　○正节侯列传序（代作） 

　　东川刘子曰。天地刚大之气。流行而无间。变化而不息。上运而为日月。下峙而为山岳。中萃而为忠臣烈士。动异而机同。理一而质殊。于戏。于正节侯见之矣。侯遇敌人之难。视死如饴。其义胆忠心。如太山屹立而不移也。况白刃岂能屈之。当蕲黄城陷之日。全躯保妻子之臣。不可胜数。以头抢地。甘为囚俘而不辞。虽苟免一时之害。曷不思异日俱为粪土矣。岂如取令名于后世哉。窃甞不见侯嗣于大江之上。获享血食数百禩。雄视乎千古。神摄乎百蛮。自宋而元。自元而迨我大明。盛伐无疆。与天地悠久。若非刚大之气。不息之机。何能以臻此也乎。回视偷生苟活之辈。譬若九泉之与昊天也。岂不万万哉。哲也冀北一土耳。曷敢议侯之烈。度侯之心。虽然。若气味相似。千载必相感也。伏读褒忠一录。未及终篇。五内为之崩裂。万发为之指冠。此身恨不生在当时。提一剑而临城下。亲驱三军之众。破十万之敌。食奸臣肉。饮贼人血。方乃为□快心。临文大息。不寤。潸然泪下也夫。 

　　○再上子愿书 

　　子愿足下。鄙人年三十。合室尽丧。弃乡里。别坟墓糊口四方。担囊履屩。行五万里。发敝齿腐。踪迹遍海内矣。惟江左徐夫子辩之。山东李少卿能谅之。嗟夫。天下作者虽多。无分难遇。自二子之后。方见足下一人。后不知其谁耶。牙弦旷律。千古绝响。矧此末艺哉。古诗曰。不惜歌者苦。但伤知音稀。斯言信乎。若足下为一代骚主。下礼泥途之子。鄙人生色矣。况猥辱题品、名。施后世者乎。以此论之。葢青云之士。乌可不附哉。 

　　○荅辽王书 

　　羇旅孤臣某。再拜稽首。谨对大王足下。辱赐臣书。前奉荅不悉。反复推寻。终日弗醳。其意葢指淮南喻大王。八公拟臣也。果如是乎。臣为大王羞之而不取也。刘安叛人也。信任谗邪。疏远忠良。荡□社稷。窜死于穷荒。为天下笑。臣以大王之贤。居明天子之世。岂可同日而语哉。八公小儒也。阿意取容。怀惠苟偷。不能直言正谏。陷君于不义。人皆鄙之。臣虽不佞。幸为盛世之民。亦耻为之列也。足下以为首称。无乃不可乎。臣有狂疾。数伸喙而不敢鸣。傥少宽斧钺。乃敢布于下执事。臣将登箕山。涉顷水。折许由。携巢父。前驱下随。后役务光。纫九畹之兰。掔三江之芷。采首阳之薇。茹商山之芝。归而振衣于阛风之巅。濯足于沧溟之波。晞发于虞渊之野。左挟飞僊。右抱明月。遥荡乎自得之场。恣睢乎无穷之门。转徙乎不死之乡。千年万祀。大王待我于缑氏之山。下视人世。虫臭鼠腥。不可久处也。然则以气为车。以神为马。以尻为辔。游乎六合之外。托乎其无始。反乎其无终。藏乎其无间。应乎其无方。不以语显。不以默隐。不以有为有。不以无为无。誉之而不可。毁之而不及。称之而无名。即之而无不见也。尧舜之德。汤武之功。周孔之业。在此而巳矣。臣之于大王又何如也。淮南八公。特鼠□□疏耳。何足适哉。臣之狂言。不以为戮。亦幸矣。敢望大王听而说之乎。虽然。请试绎之。泾渭自分。不待崇朝而见矣。臣又何呶呶于其间哉。某再拜稽首。谨对大王足下。 

　　●宋布衣诗集卷之二 

　　赵郡未登春鹅池着　中州王培益中阅刊 

　　感遇五首 
　　白马客 
　　白鼻騧 
　　紫骝马 
　　游桃源洞二首 
　　公子行 
　　古思边 
　　战城南 
　　雷家奴 
　　赠襄阳刘近化山人
  </div>
  <div class="pagination">
   <a href="宋布衣集.html">
    上一页
   </a>
   <a href="宋布衣集.html">
    1
   </a>
   <span class="current-page">
    2
   </span>
   <a href="宋布衣集_page3.html">
    3
   </a>
   <a href="宋布衣集_page4.html">
    4
   </a>
   <a href="宋布衣集_page5.html">
    5
   </a>
   <a href="宋布衣集_page6.html">
    6
   </a>
   <a href="宋布衣集_page7.html">
    7
   </a>
   <span>
    ...
   </span>
   <a href="宋布衣集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
