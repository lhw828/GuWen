<!DOCTYPE html>
<html>
<head>
    <meta charset="UTF-8">
    <title>韩愈集 - 第 19 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩愈集 - 第 19 页/共 30 页</h1>
    <div class="content">　　胄于茂族，配此德门，克成厥家，享有全福。为妇为母，再朝中宫，缙绅推荣，宗党是则。某等幸随令子，同服官僚；庶展哀诚，式陈牢醴。尚飨。   
　　【祭薛中丞文】   
　　（一本《同李逢吉孟简张惟素张贾祭薛中丞》。薛中丞，存诚也。薛尝劾浮屠鉴虚罪，抵死。表李位无罪。事见《旧史》本传甚详。）   
　　维年月日，（《文苑》作“元和九年”。）某官某乙等，谨以清酌庶羞之奠，祭于亡友故御史中丞赠刑部侍郎薛公之灵。   
　　公之懿德茂行，可以励俗；清文敏识，足以发身。宗族称其孝慈，友朋归其信义。累升科第，亟践班行；左掖南台，（北齐号御史台为南台。）共传故事。诗人墨客，争讽新篇。羽仪朝廷，辉映中外。长途方骋，大限俄穷。圣上轸不之悲，具僚兴云亡之叹。况某等忘言斯久，知我俱深；青春之游，白首相失。来陈薄奠，讵尽哀诚。呜呼哀哉，尚飨。   
　　【祭裴太常文】   
　　（裴之讳字，皆不可考。）   
　　维年月日，愈等谨以庶羞清酌之奠，敬祭于故太常裴二十一兄之灵。（《文苑》作“元和九年”，晁本月日下，具“给事中李逢吉、给事中孟简、吏部侍郎张惟素、吏部侍郎张贾、比部郎中史馆修撰韩愈”等五人。）   
　　朝廷之重，莫过乎礼，虽经策具存，而精通盖寡。自郊丘故事，宗庙时宜，大君之所旁求，丞相之所卒问，群儒拱手，宗祝醉心。兄皆指陈根源，斟酌通变，莫不允符天旨，克协神休。至乎公卿冠昏，士庶丧祭，疑皆响答，问必实归。从我者，足为轨仪；弃我者，无逃指笑。动为时法，言比古经。（比一作必。）独立一朝，高视千古，而又驱驰朋执，黾亻免宗亲。檐石之储，常空于私室；（檐，诸本注作，旧本多作檐。公《秋怀》诗用字，按《后汉·明帝纪》：生无檐石之储。檐字本此。郭璞《方言注》：石之储、实用字、《前汉·蒯通扬雄，皆只作儋，《货殖传》：酱千儋、颜曰：儋人儋之也，一儋两[B124]，丁瞿切。）方丈之食，每盛於宾筵；赠必固辞，求无不应。孰云具美，而不永年。某等早接游从，实钦道义，致诚薄奠，以诀终天。呜呼哀哉，尚飨。   
　　【潮州祭神文五首】   
　　（晁本第一首，题作《祭湖神文》，第二首题作《又祭止雨文》，第三题《祭城隍文》，第四题《祭界石神文》，第五不立题，皆元和十四年夏秋作。）   
　　维年月日，潮州刺史韩愈，谨差摄潮阳县尉史虚己，以特羊庶羞之奠，告于大湖神之灵。   
　　愈承朝命，为此州长，今月二十五日至治下。凡大神降依庇贶斯人者，皆愈所当率徒属奔走致诚，亲执祀事于庙庭下。今以始至，方上奏天子，思虑不能专一，冠衣不净洁，与人吏未相识，知牲糈酒食器皿粗弊，（粗一作损。糈，先旅切，又音所。粗，仓胡切。）不能严清，又未卜日时，不敢自荐见。使摄潮阳县尉史虚己以告，神其降监。尚飨。   
　　维年月日，潮州刺史韩愈，谨以清酌段修之奠，祈于大湖神之灵。（《礼记》：大享尚段修。注云：“捶脯也。”段或作时。今按：若作时，则修当作羞。段；丁贯反。）曰：稻既穗矣，而雨不得；熟以获也；（或无以获字，非是。）蚕起且眠矣，而雨不得老以簇也。岁且尽矣，稻不可以复种，而蚕不可以复育也，农夫桑妇，将无以应赋税继衣食也。非神之不爱人，（或无之字。爱下一有此字。）刺史失所职也。百姓何罪，使至极也！神聪明而端一，听不可滥以惑也。刺史不仁，可坐以罪；惟彼无辜，惠以福也。划蠡刂云阴，卷月日也。（月日或作日月，非是。划，忽麦切。蠡刂，力支切，又音丽。）幸身有衣，口得食，给神役也。（口上或有而字。得或作有。）充上之须，脱刑辟也。选牲为酒，以报灵德也。吹击管鼓，侑香洁也；拜庭跪坐，（庭或作廷。）如法式也。不信当治，疾殃殛也。神其尚飨。   
　　维年月日，潮州刺史韩愈，谨以柔毛刚鬣清酌庶羞之奠，祭于城隍之神。   
　　间者以淫雨将为人灾，无以应贡赋，供给神明，上下获罪罚之故，乃以六月壬子，奔走分告，乞晴于尔明神。（下或再出尔字，属下句。）明神闵人之不辜，若飨若答。（飨或作响。）粪除天地山川，清风时兴，白日显行，蚕谷以登，人不咨嗟。（咨或作疵。）惟神之恩，夙夜不敢忘怠。谨卜良日，躬率将吏，荐兹血毛清酌嘉羞，（一作肴。）侑以音声，以谢神贶。神其飨之。（或作兹，或作鉴之。）   
　　维年月日，潮州刺史韩愈，谨遣耆寿成，以清酌少牢之奠，告于界石神之灵。（此五字或作“界石之神”。）曰：   
　　惟封部之内，山川之神，克庥于人，（庥或作庇。）官则置立室宇，备具服器，奠飨以时。淫雨既霁，蚕谷以成，织妇耕男，忻忻ぅぅ。是神之庥庇于人也，敢不明受其赐。谨选良月吉日，斋洁以祀，神其鉴之。尚飨。（鉴之，或作鉴兹。）   
　　维年月日，潮州刺史韩愈，谨以清酌庶羞之奠，祭于大湖之神。   
　　惟神降依兹土，以庇其人。今兹无有水旱雷雨风火疾疫为灾，各宁厥宇，以供上役；长吏免被其谴。赖神之德，夙夜不敢忘。谨具食饮，躬斋洗，奏音声，以献以乐，以谢厥赐，不敢有所祈。尚飨。   　    　          　    　 
●卷二十三·祭文二 
【袁州祭神文三首】 
　　（晁本首篇题曰《祭城隍文》，次题《祭仰山神祈雨文》，次题《又祭仰山神文》，元和十五年夏作。）   
　　维年月日，袁州刺史韩愈，谨告于城隍神之灵。（或无袁字。下同。）   
　　刺史无治行，无以媚于神祗，（以上或无无字。）天降之罚，以久不雨，苗且尽死，刺史虽得罪，（下或有死字。今按：死字不当用，又上句已有，不应重出，盖因上句而误也。）百姓何辜，宜降疾咎于某躬身，（或无躬字。《国语》“靡王躬身”，公用此也。）无令鳏寡，蒙兹滥罚。谨告。   
　　维年月日，袁州刺史韩愈，谨以少牢之奠，祭于仰山之神曰：   
　　神之所依者惟人，人之所事者惟神。今既大旱，嘉谷将尽，人将无以为命，神亦将无所降依，不敢不以告。若守土有罪，宜被疾殃於其身；百姓可哀，宜蒙恩闵。以时赐雨，使获承祭不怠，神亦永有饮食。谨告。   
　　维年月日，袁州刺史韩愈，谨以少牢之奠，祭于仰山之神曰：   
　　田谷将死，而神膏泽之；百姓无所告，而神恤之；刺史有罪，而神释之。敢不有荐也。尚飨。   
　　【祭柳子厚文】   
　　（子厚以元和十四年十月五日卒于柳州。公其月自潮即袁。明年，自袁召为国子祭酒。此文袁州作也。故刘梦得《祭子厚文》有云：“退之承命，改牧宜阳，亦驰一函，候于便道。”其后序《柳集》又云：“凡子厚行己之大方，有退之之志若祭文在。”祭文，盖谓此也。）   
　　维年月日，韩愈谨以清酌庶羞之奠，祭于亡友柳子厚之灵。（“维年月日”，《文苑》作“维某年岁次庚子五月壬寅朔五日景午。”柳下或有君字。）   
　　嗟嗟子厚，而至然邪？自古莫不然，我又何嗟。人之生世，如梦一觉；（故效切，下“既觉”同。）其间利害，竟亦何校？当其梦时，有乐有悲；及其既觉；岂足追惟！   
　　凡物之生，不愿为材；（为或作谓，非是。）牺尊青黄，乃木之灾。（见《庄子》语。）子之中叶，天脱羁；（，音絷。）玉佩琼琚，大放厥辞。富贵无能，磨灭谁纪；子之自著，表表愈伟。（表表或作表奏，非是。）不善为斫，血指汗颜；巧匠旁观，（或作观旁，非是。）缩手袖间。子之文章，而不用世；乃令吾徒，掌帝之制。子之视人，自以无前；一斥不复，群飞刺天。（飞或作非。）   
　　嗟嗟子厚，今也则亡；（也则或作有今。）临绝之音，一何琅琅。遍告诸友，以寄厥子；不鄙谓余，亦托以死。凡今之交，观势厚薄；余岂可保，能承子托。非我知子，子实命我；犹有鬼神，宁敢遗堕。（宁或作予。）念子永归，无复来期；设祭棺前，矢心以辞。呜呼哀哉。（或无此四字。）尚飨。   
　　【祭湘君夫人文】   
　　（公以元和十五年九月拜国子祭酒，未离袁州时作。）   
　　维元和十五年，岁次庚子，十月某日，朝散大夫守国子祭酒护军赐紫金鱼袋韩愈，谨使前袁州军事判官张得一，（此上四十四字，或只作“维年月日，国子祭酒韩愈谨令张得一，”今从石本。）以清酌之奠，敢昭告于湘君、湘夫人二妃之神。   
　　前岁之春，愈以罪犯黜守潮州。（或作阳，今从石本。）惧以谴死，且虞海山之波雾瘴毒为灾，以殒其命，（或无之字。）舟次祠下，是用有祷于神。神享其衷，赐以吉卜，曰：“如汝志。”蒙神之福，启帝之心，去潮即袁，（十四年十月，自潮徙袁。）今又获位于朝，复其章绶。（十五年九月，自袁召为国子祭酒，复赐金紫。）退思往昔，实发梦寐，凡卅年于今乃合。（卅或作三，方从石本，此盖言卅年前，常有梦寐，非以贬日言之也。今按：上文但言前岁之祷，则实发梦寐者，但谓不敢忘前岁之吉卜耳，此“卅”字未详其义，恐亦石本之误也。）夙夜怵惕，敢忘神之大庇。（怵或作悚。）   
　　伏以祠宇毁顿，（一作损。）凭附之质，丹青之饰，暗昧不圭，（或作“暗昧不佳”，或作“昧暗不蠲”。今从石本。圭与蠲同音，《集韵》：“蠲，洁也，明也，通作圭。”《诗》：“吉蠲为饣喜。”《韩诗》作“吉圭”，《周礼·蜡氏》：“令州里除不蠲。”注：“读如吉圭为饣喜之圭。”陆音曰：旧读为圭。《吕氏春秋》：饮食必蠲洁。高诱亦读作圭，此类非一。今作佳，由圭字讹也。）不称灵明。（或作明灵，今从石本。）外无四垣，堂陛颓落，牛羊入室，居民行商，不来祭享。辄敢以私钱十万，修而作之。（万下诸本有“祈于邦伯”四字，今从石本。）旧碑断折，（断一作中。）其半仆地，文字缺灭，几不可读，谨修而树之。（或无谨字。）庙成之后，将求玉石，仍刻旧文，因铭其阴，以大振显君夫人之威神，以报灵德；俾民承事，万世不怠，惟神其鉴之。尚飨。   
　　始将既修树旧碑，仍刻其文于新石，因铭其阴。旧碑石既多破落，文不可尽识，移之于新，或失其真，遂不复刻。（此四十二字，石本附祭文后，诸本皆有之，方云：此盖后人以碑本附入，阁、杭皆无之。今按：此必公所自记，故石本有之，当附于此。方但以阁、杭本阙，遂直刊去，亦可惜也。今从诸本，而次一字书之。）   
　　【祭窦司业文】   
　　（窦名牟，长庆二年卒，公尝志其墓。此文公自称兵部侍郎，则是年未使王庭凑前作也。）   
　　维年月日，兵部侍郎韩愈，谨以清酌庶羞之奠，祭于故国子司业窦君二兄之灵。   
　　惟君文行夙成，有声江东，魁然厚重，长者之风。一举于乡，遂收厥功；屡佐大侯，以调兵戎。（调去声。）诏曰予虞，汝为郎中；乃令洛阳，岁且四终。惟刑之慎，掌正隶僮；命守高平，（泽州，高平郡。）命副儒宫。（副或作制。）朱衣银鱼，象服以崇；锡荣考妣，孝道上穷。官不满能，亦云达通；逾七望八，年孰非翁。（或作“逾七八年，孰非望公”，方从阁、杭、《苑》云：窦卒年七十四。）在君无憾，我意不充。   
　　君之昆弟，（牟兄弟五人，常、牟、群、庠、巩。）三以辞雄；（常字中行，大历十四年登第；弟巩字汝封，元和二年登第；及牟为三雄矣。）刺史郎中，四继三同。（谓牟庠相继为泽州刺史。四继三同，则常、牟、群、庠、皆为之也。）于士大夫，可谓显融。我之获见，实自童蒙；既爱既劝，（爱既或作受诱，非是。）在麻之蓬。自视雏っ，（音寇。）望君飞鸿；四十年余，事如梦中。（诸本皆如此，阁、杭、《苑》及南唐本作“事半如梦”云。古梦音平去声通，石崇诗“周公不足梦”与“可以守至冲”叶。今按：“事半如梦”，语意碎涩，不如诸本之浑全而快健。前人误改，当以重押中字之故，不知公诗多不避也。）   
　　分宰河洛，愧立并躬。俱官于学，以纤临洪。惠许不酬，（许或作诗，今按：惠许，谓上文爱、劝而又称许也。）报德以空。死生莫接，孰明我衷？于祭告情，文以自攻。呜呼哀哉。尚飨。   
　　【祭侯主簿文】   
　　（此谓侯喜也，蜀本注“继”字，非。详观公此文，当知其为侯喜作。公贞元十七年，与喜同渔于温洛，尝有诗云：“吾党侯生字叔起，呼我持竿钧温水。”故此又有“我钧我游，莫不我随”之语。尝荐喜于汝州刺史卢郎中，又尝荐之于陆员外亻参，观其荐词，亦与此文“惟子文学，今谁过之”之意相表里。又公集中端有《赠侯主簿喜》诗，用是知其非继而喜也。其曰“吏部侍郎韩愈”，即长庆三年自兵部转吏部时作。）   
　　维年月日，吏部侍郎韩愈，谨遣男殿中省进马佶，（退之诸子有名昶者，长庆四年进士登第，小说中亦载其为集贤校理。曰符、曰爽、曰殿中省进马佶，虽载于集，而他处不见；唯符见于孟郊、张籍诗中耳。）致祭于亡友故国子主簿侯君之灵。   
　　呜呼！惟子文学，今谁过之？子于道义，困不舍遗。（困或作罔，舍或作拾，皆非是。）我狎我爱，人莫与夷；自始及今，二纪于兹。我或为文，笔俾子持；唱我和我，问我以疑。我钓我游，莫不我随；我寝我休，莫尔之私。朋友昆弟，情敬异施；惟我于子，无适不宜。弃我而死，嗟我之衰；相好满目，少年之时。日月云亡，（或作“人之云亡”。）今其有谁？谁不富贵，而子为羁。我无利权，虽怨曷为。子之方葬，我方斋祠。（方葬或作云葬。）哭送不可，谁知我悲！呜呼哀哉。尚飨。   
　　【祭竹林神文】   
　　（公祭文二：其一《祭竹林神》，其二《祭曲江龙》，皆以旱祷。其后《贺雨表》亦云：“季夏以来，雨泽不降，臣职司京邑，祈祷实频。”谓此皆长庆三年为京尹时作也。）   
　　维年月日，京兆尹御史大夫韩愈，谨以酒脯之奠，再拜稽首告于竹林之神曰：   
　　天子不以愈为愚不能，使尹兹大众二十三县之人。今农既勤于稼，有苗盈野，而天不雨，将尽槁以死；农将无所食，鬼神将无以为飨。国家之礼天地百祀神祗，不失其常；（或无祀字。）惠天之人，不失其和。（“惠天”下或有“下”字，系从阁、杭本。今按：此“人”字，当为“民”字，以避讳而用人字也，下句同。）人又无罪，何为造兹旱虐以罚也？（虐，阁、杭、蜀本在罚字下，非是。）将俾尹者不仁不明，不能承帝之敕，以化正其下？闻无香惟腥，（闻音问。）神于惠罚无差，（“神于”或作“神之”。）施罪瘠于尹愈身，是甘是宜。雨则时降，神无爽其聪明，永飨于人无愧。尚飨。   
　　【曲江祭龙文】   
　　维年月日，京兆尹兼御史大夫韩愈，谨以香果之奠，敢昭告于东方青龙之神。   
　　天作旱灾，嘉谷将槁，乃于甲乙之日，依准古法，作神之象，斋戒祀祷。神其享佑之，时降甘雨，（时或作将，非是。）以惠兹人。急急如律令。   
　　【祭马仆射文】   
　　（马十二名总，字会元，扶风人。退之长庆三年冬自京兆尹复为兵部侍郎，又迁吏部侍郎。其为京兆也，有《举马总自代状》，今祭文称“吏部侍郎”，则总以是年冬死也。）   
　　维年月日，吏部侍郎韩愈，谨以清酌庶羞之奠，敬祭于故仆射马公十二兄之灵。   
　　惟公弘大温恭，全然德备；天故生之，其必有意。将明将昌，实艰初试。佐戎滑台，斥由尹寺；（贞元十三年四月，以姚南仲镇滑台，辟总为从事。十六年，监军使薛盈珍诬奏南仲不法，总坐贬为泉州司马。）适彼瓯闽，О跋踬；（一作。О，鱼列切，音兀。踬音致。）颠而不委，（乌禾切。）乃得其地。于泉于虔，始执郡符。遂殿交州，（殿军后也。）抗节番禺。（上音潘，下音愚。）去其螟蠹，蛮越大苏。（蠹或作。）   
　　擢亚秋官，朝得硕士；人谓其崇，我势始起。东征淮蔡，相臣是使。（十二年十月，以宰相裴度为彰义军节度使，仍充淮西宣慰使。）公兼邦宪，以副经纪。（十二年，以总兼御史大夫，充淮西行营诸军宣慰副使。）歼彼大魁，厥勋孰似？丞相归治，留长蔡师。（吴元济诛，总留蔡州为彰义留后，奏改彰义为淮西。十二月，以总检校工部尚书、蔡州刺史、充淮西节度使。）茫茫黍稷，昔实棘茨；鸠鸣雀乳，不见枭鸱。惟蔡及许，旧为血仇。命公并侯，（十三年五月，以总为许州刺史、忠武军节度使、陈许氵殷等州观察处置等使，氵殷旧属淮西，故云并侯。）耕借之牛；束其弓矢，礼让优优。始诛郓戎，（郓音运。）厥墟腥臊；公往涤之，兹惟乐郊。（十四年二月，诛东平节度使李师道。三月，以总检校刑部尚书，为郓州刺史、天平节度、郓曹濮等州观察等使。《诗》曰：“适彼乐郊。”）惟东有犭制，（犭制，狂犬也。《淮南子》：“犭制狗不自投于河”。犭制音制，又居例切。）惟西有虺；（虺，蜥也，许韪切。）颠覆朋邻，我余有几。（七月，沂州军乱，杀节度使王遂。长庆元年七月，卢龙军乱，囚节度使张弘靖。成德乱，杀节度使田弘正。二年正月，魏博节度使田布自杀。三月，武宁军节度使崔群为军中所逐。余有或作有余。今按：此用《左氏》“身其余几”之语，或本非是。）{山律}中居，（{山律}音律，，慈恤切。）斩其脊尾。岱定河安，惟公之韪。   
　　帝念厥功，还公于朝；陟于地官，且长百僚。（十二月，以总检校尚书左仆射，守户部尚书。）度彼四方，孰乐可据；顾瞻衡钧，（或作钧衡。）将举以付。惟公积勤，以疾以忧；及其归时，当谢之秋。贺门未归，（门或作问，今按：此用“庆者在门”之语，或本非是。）吊庐已萃；未燕于堂，已哭于次。昔我及公，实同危事；且死且生，誓莫捐弃。归来握手，曾不三四；曾不濡翰，酬酢文字；曾不醉饱，以劝酒。（侧吏切。）奠以叙哀，其何能致？呜呼哀哉。尚飨。   
　　【吊武侍御所画佛文】   
　　（或无“吊”字。武侍御，一以为武少仪。谓公尝为《太学弹琴诗序》，少仪时为司业，后以太常少卿兼御史中丞使南诏，在元和五年。一以为武儒衡，据《李翱集》墓志云：“故相郑余庆尹河南，奏授伊阙尉。”及郑公留守东都，在元和五六年间。然姓氏及官御史皆同，未知孰是？然题曰“侍御”，其文亦曰“侍御”，后说若近之云。）   
　　御史武君，当年丧其配，（御史一作侍御。）敛其遗服栉珥ひ于箧，（ひ或作{般系}，方云：{般系}，小囊。ひ，大带也。今按：《仪礼·士昏礼》：“庶母及门内施ひ。注，ひ，囊也，所以盛巾。”然则ひ{般系}字通。）月旦十五日，则一出而陈之，抱婴儿以泣。   
　　有为浮屠之法者，造武氏而谕之曰：“是岂有益耶？（阁、杭作也，非是。）吾师云：人死则为鬼，鬼且复为人，随所积善恶受报，（所下有其字。）环复不穷也。（环一作旋。）极西之方有佛焉，其土大乐。（西下或无之字。）亲戚姑能相为图是佛而礼之，愿其往生，莫不如意。”武君怃然辞曰：“吾儒者，其可以为是！”既又逢月旦十五日，复出其箧实而陈之，（“其箧”或无“其字”。）抱婴儿以泣，且殆，而悔曰：（或无且字，或本且字在悔字下。）“是真何益也？吾不能了释氏之信不，又安知其不果然乎？”（或无乎字。）于是悉出其遗服栉佩合若干种，就浮屠师请图前所谓佛者，浮屠师受而图之。   
　　韩愈闻而吊之曰：兮目存，（或作皙皙。）丁宁兮耳言。忽不见兮不闻，（见下或有不字；或无兮字。）莽谁穷兮本源？图西佛兮道予勤，以妄塞悲兮慰新魂。（新上或有斯字。）呜呼奈何兮，吊以兹文。   
　　【祭故陕府李司马文】   
　　（李汉之父并阝，雍王会七世孙，长庆元年二月卒。详见公所志并阝（墓。并阝，薄经切，一本无“故陕府”三字。）   
　　维年月日，守国子祭酒赐紫金鱼袋韩愈，谨以清酌之奠，祭于故陕府左司马李公之灵曰：   
　　公学以为耕，文以为获。发愤孤身，复续厥家。（孤或作苦。续或作绩。）选于吏部，亟以科进。历临大邑，惟政有声。（惟或作为。）遂丞宗正，日朝帝庭。出辅陕都，吏畏僚慕。子妇诸孙，盈于室堂。公姑悦喜，（姑或作始，非是。）五福具有。大夫士家，孰不荣羡？如何不常，以至大故。呜呼哀哉。   
　　愈以守官，不获吊送。昏姻之好，以哀以悲。敬致微礼，公其歆之。（歆或作昭。）尚飨。   
　　【祭十二兄文】   
　　（公从兄岌也。公之皇祖讳素，有孙八人。其孙曰会、曰介、曰愈、曰俞、曰岌，见于《世系表》及公《集》者此五人。又有者，以殿中侍御史死于平凉之盟。其二人则无所考见。岌以元和元年六月卒于虢州，以其年九月葬于州十里。文所谓“归女教男，反骨本原”，公盖有异时归葬于先原之意。）   
　　月日，从父弟某官某乙，谨以清酌庶羞之奠，敢昭告于十二兄故虢州司户府君之灵。（或无故字。）   
　　呜呼！维我皇祖，有孙八人；惟兄与我，后死孤存。奈何于今，（一作今日。）又弃而先！生不偕居，疾药不亲；敛不摩棺，瘗不绕坟；趋奔束制，（奔或作生，非是。）生死亏恩。归女教男，反骨本原；其不有年，以补我愆。长号送哀，以荐此文。尚飨。（尚上或有“呜呼”二字。）   
　　【祭郑夫人文】   
　　（夫人，韩会之妻，而公之嫂也。公少孤而育于其嫂，文言其抚育之恩至矣。公既为之服期，而祭之以文。此贞元十一年往河阳时作。）   
　　维年月日，愈谨于逆旅，备时羞之奠，再拜顿首，敢昭祭于六嫂荥阳郑氏夫人之灵。（“维年月日”，晁本作“贞元九年岁次癸酉九月朔日”。或无“谨于”二字。）   
　　呜呼！天祸我家，降集百殃。我生不辰，三岁而孤；（大历五年，公父仲卿卒，公时三岁。）蒙幼未知，鞠我者兄；（李翱《退之行状》云：“生三岁，父殁，养于兄会舍。”）在死而生，实维嫂恩。未龀一年，（龀，毁齿也，《周礼》：“未龀者不为奴”，注：“男八岁，女七岁而龀。”龀，初靳切，又初谨切。）兄宦王官；提携负任，去洛居秦。念寒而衣，念饥而食；疾疹水火，无灾及身。（疹或作。疹音戾。）劬劳闵闵，保此愚庸。年方及纪，（《旧史》云：“大历十二年五月，起居舍人韩会坐元载贬官。”退之是时年十一，从至贬所，《复志赋》谓“当岁行之未复，从伯氏以南迁”是也。其兄殁南方，从嫂归葬河阳，故李汉《集序》云：“先生生于大历戊申，幼孤，随兄播迁韶岭，兄卒，鞠于嫂氏，辛勤来归。”）荐及凶屯。兄罹谗口，承命远迁；（远或作南，大历十二年，宰相元载得罪。四月，会坐党与，自起居舍人贬韶州刺史。）穷荒海隅，夭阏百年。（会卒于韶，年四十二。）万里故乡，幼孤在前。相顾不归，泣血号天。微嫂之力，化为夷蛮。水浮陆走，丹翩然。至诚感神，返葬中原。既克反葬，遭时艰难；百口偕行，（口或作日云，从阁、杭、蜀本。今按：“百日偕行”无理，当从“口”为是。然或以《祭老成文》有“就食江南，零丁孤苦”之语，疑不得有百口，不知此亦通良贱而言阖门之众耳。未必实计百人也。）避地江。（家于宣州。建中二年。中原多故。退之避地江左。即《复志赋》所谓“值中原之有事兮。将就食江南”是也。）春秋霜露，荐敬频繁。以享韩氏之祖考，曰：此韩氏之门。视余犹子，诲化谆谆。   
　　爰来京师，（贞元二年。公自宣州游京师。）年在成人。屡贡于王，名乃有闻。念兹顿顽，（顿或作钝。《汉书·陈平传》：“士之顽顿嗜利无耻者。”颜读顿曰钝。）非训曷因。感伤怀归，陨涕熏心。苟容躁进，不顾其躬；禄仕而还，以为家荣。奔走乞假，东西南北。孰云此来，乃睹灵车。有志弗及，长负殷勤。呜呼哀哉！   
　　昔在韶州之行，受命于元兄。（于或作于。）曰：“尔幼养于嫂，丧服必以期！”今其敢忘？天实临之。（贞观中。魏征、令狐德等议嫂叔服云：“或有长年之嫂，遇提孩之叔。劬劳鞠养。情若所生。分饥共寒。契阔偕老。其在生也。爱之同于骨肉。及其死，则推而远之。求之本原，深所未谕。且事嫂见称，载籍非一。郑仲虞则恩礼甚笃，颜洪都则竭诚致感，马援则见之必冠，孔汲则哭之为位。察其所尚。岂非先觉？嫂叔旧无服。今请服小功五月。”制：“可。”公幼养於嫂。服期以报。可为士大夫之法矣。李汉序公文集及李习之状亦云。）呜呼哀哉，日月有时；归合茔封，终天永辞。绝而复苏。伏惟尚飨。   
　　【祭十二郎文】   
　　（老成，率府参军韩介之子也。介二子：曰百川、曰老成。起居舍人会无子，以老成为后。老成生湘、滂。百川死，公乃命滂归后其祖介。公及会、介，皆仲卿子，至是，会、介、百川皆死矣。故文云：“吾上有三兄，皆不幸早世。承先人后者，在孙惟汝，在子惟吾。”又云：“去年东野往，吾书与汝。”盖贞元十八年，有《送东野序》，即是年为十九年，此文必其秋冬作，十二月，则公谪阳山矣。斯文盖公所谓“喜往复善自道”者，在当时无对。后二百七十年，欧阳文忠公为其父作《陇冈阡表》，始足以追配公此作。览者当自知之。）   
　　年月日，（或无日字。《文苑》作“贞元十九年五月二十六日”。）季父愈闻汝丧之七日，乃能衔哀致诚，使建中远具时羞之奠，告汝十二郎之灵。（《文苑》郎下有子字。今按：“郎子”是当时语，虽不必存，变不可不知也。今谩补之。）   
　　呜呼！吾少孤，及长，不省所怙，惟兄嫂是依。中年，兄殁南方，（会责守韶州，卒于贬所。）吾与汝俱幼，从嫂归葬河阳。既又与汝就食江南，零丁孤苦，未尝一日相离也。吾上有三兄，皆不幸早世，承先人后者，在孙惟汝，在子惟吾；两世一身，形单影只。嫂常抚汝指吾而言曰：“韩氏两世，惟此而已！”汝时尤小，当不复记忆；吾时虽能记忆，亦未知其言之悲也。   
　　吾年十九，始来京城，其后四年，而归视汝。又四年，吾往河阳省坟墓，（往上或无吾字。）遇汝从嫂丧来葬。又二年，吾佐董丞相于汴州，（相下或有幕字。贞元十三年，董晋帅汴州。）汝来省吾，止一岁，请归取其孥。明年，丞相薨，吾去汴州，汝不果来。是年，吾佐戎徐州，（是岁秋，张建封辟公为徐州节度推官。）使取汝者始行，（佐上或有又字。者上或有使字。）吾又罢去，（十六年五月，张建封卒，公西归洛阳。）汝又不果来。吾念汝从于东，东亦客也，不可以久。图久远者，莫如西归，（或有两图字，一属上句，非是。）将成家而致汝。呜呼，孰谓汝遽去吾而殁乎！（谓或作为。而下或有先字。）吾与汝俱少年，以为虽暂相别，终当久与相处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也！   
　　去年，孟东野往，吾书与汝曰：“吾年未四十，而视茫茫，而发苍苍，而齿牙动摇。（邵太史曰：文用助字，柳子厚论当否，不论重复。《檀弓》曰：“南宫纟舀之妻，之姑，之丧。”退之亦曰：“吾年未四十，而视茫茫，而发苍苍，而齿牙动摇。”近时六一、文安、东坡三先生知之。蜀人史彦升云：退之祭文“视荒荒”，今俗本作“茫茫”，非是。陈后山诗：“平陈郑毛视荒荒。”本此也。今按：古书，如“荒忽”、“茫忽”之类，皆一字也，意义多相近，当存之。）念诸父与诸兄，皆康强而早世，如吾之衰者，其能久存乎？（存或作在。）吾不可去，汝不肯来，恐旦暮死，而汝抱无涯之戚也。”（去或作知。）孰谓少者殁而长者存，强者夭而病者全乎！呜呼！其信然邪？其梦邪？（或无“其梦邪”三字。）其传之非其真邪？信也，吾兄之盛德，而夭其嗣乎？汝之纯明，而不克蒙其泽乎？少者强者而夭殁，长者衰者而存全乎？未可以为信也，梦也，传之非其真也。（非上或有者字。）东野之书，耿兰之报，何为而在吾侧也？呜呼！其信然矣！吾兄之盛德，而夭其嗣矣！汝之纯明，宜业其家者，不克蒙其泽矣！（业或作荣。）所谓天者诚难测，而神者诚难明矣！（明或作得，非是。）所谓理者不可推，而寿者不可知矣！（寿或作年。）虽然，吾自今年来，苍苍者，或化而为白矣；（苍下或无者字。）动摇者，或脱而落矣。毛血日益衰，志气日益微，（志气，或作气志。）几何不从汝而死也！死而有知，其几何离，其无知，悲不几时；而不悲者，无穷期矣！汝之子始十岁，（十或作一。老成二子：曰湘、曰滂。滂以季子出继，则湘固宜十岁也。）吾之子始五岁，少而强者不可保，如此孩提者，又可冀其成立邪？呜呼哀哉，呜呼哀哉！   
　　汝去年书云：“比得软脚病，往往而剧。”（比或作此。非是。）吾曰：“是疾也，江南之人，（南下或无之字。）常常有之，未始以为忧也。”（忧下或无也字。）呜呼！其竟以此而殒其生乎？抑别有疾而至斯乎？（斯下或有极字。）汝之书，六月十七日也。东野云：汝殁以六月二日，耿兰之报无月日。（或作日月。）盖东野之使者，不知问家人以月日，如耿兰之报，不知当言月日。（或无如字。言或作时。今按：陆德明《经典释文序》，论当时语音之讹，有曰“而如靡异”。则此如字，即而字之转耳。“不知当言月日”者，盖言耿兰之报。所以无月日者，由其不知赴告之体，当具月日以报也。）东野与吾书，乃问使者，（东上或有盖字。）使者妄称以应之耳。（称一作传。）其然乎？其不然乎？（或无“其不然乎”一语。）   
　　今吾使建中祭汝，吊汝之孤与汝之乳母。彼有食可守，以待终丧，则待终丧而取以来；如不能守以终丧，则遂取以来。其余奴婢，并令守汝丧。（或作葬。）吾力能改葬，终葬汝于先人之兆，然后惟其所愿。（或无“终葬”二字。愿下或有焉字。）呜呼！汝病吾不知时，汝殁吾不知日；生不能相养以共居，殁不得抚汝以尽哀；敛不凭其棺，窆不临其穴；（凭上临上，或并有得字。）吾行负神明，而使汝夭，（行或作何。）不孝不慈，而不得与汝相养以生，相守以死；一在天之涯，一在地之角，生而影不与吾形相依，死而魂不与吾梦相接。吾实为之，其又何尤！彼苍者天，曷其有极。   
　　自今已往，吾其无意于人世矣。当求数顷之田，于伊、颍之上，以待余年，（或作尽。今按：或当作“待尽余年”。）教吾子与汝子幸其成；吾女与汝女待其嫁。如此而已。呜呼！言有穷而情不可终，汝其知也邪？其不知也邪？呜呼哀哉！（或无此句。）尚飨。   
　　【祭周氏侄女文】   
　　（韩俞之女，适四门博士周况，于公为侄女。元和十一年卒。其详见公所志墓云。）   
　　维年月日，十八叔、叔母具时羞清酌之奠，祭于周氏二十娘子之灵。（或无子字。俞为开封尉，女名好好。   
　　嫁而有子，女子之庆；（元和三年，周况登第，公以好好妻之，生一男一女。）缠疾中年，又命不永。（卒时年二十七。）今当长归，与一世违；凡汝亲戚，孰能不哀。撰此酒食，以与汝诀；汝曾知乎，我念曷阕。尚飨。   
　　【祭滂文】   
　　（滂，公之侄孙，老成之子也。元和十四年，公谪潮州，滂与其兄湘皆侍行。是岁冬，公移袁州，滂乃死于袁，遂葬于袁之郭南。其详见公所志墓也。）   
　　维年月日，十八翁及十八婆卢氏，以清酌庶羞之奠，祭于二十三郎滂之灵曰：   
</div>
    <div class="pagination">
<a href="韩愈集_page18.html">上一页</a><span>...</span><a href="韩愈集_page14.html">14</a><a href="韩愈集_page15.html">15</a><a href="韩愈集_page16.html">16</a><a href="韩愈集_page17.html">17</a><a href="韩愈集_page18.html">18</a><span class="current-page">19</span><a href="韩愈集_page20.html">20</a><a href="韩愈集_page21.html">21</a><a href="韩愈集_page22.html">22</a><a href="韩愈集_page23.html">23</a><a href="韩愈集_page24.html">24</a><span>...</span><a href="韩愈集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
