<!DOCTYPE html>
<html>
<head>
    <meta charset="UTF-8">
    <title>施注苏诗 - 第 33 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 33 页/共 86 页</h1>
    <div class="content">　　【后汉郑太字公业结交贤豪家富于财有田四百顷而食常不足唐郑防传宗置广文馆以防为博士故号郑广文在官贫约杜甫戏简以诗曰才名四十年坐客寒无氊】
　　防州八境图八首【并引】
　　南康八境图者太守孔君之所作也君既作石城即其城上楼观台榭之所见而作是图也东望七闽南望五岭览羣山之参差俯章贡之奔流云烟出没草木蕃丽邑屋相望鸡犬之声相闻观此图也可以茫然而思粲然而笑慨然而叹矣苏子曰此南康之一境也何从而八乎所自观之者异也且子不见夫日乎其旦如槃其中如珠其夕如破璧此岂三日也哉苟知夫境之为八也则凡寒暑朝夕雨旸晦明之异坐作行立哀乐喜怒之接于吾目而感于吾心者有不可胜数者矣岂特八乎如知夫八之出乎一也则夫四海之外诙诡谲怪禹贡之所书邹衍之所谈相如之所赋虽至千万未有不一者也后之君子必将有感于斯焉乃作诗八章题之图上
　　坐防奔湍【一作滩】绕石楼使君髙防百无忧三犀窃鄙秦太守八咏聊同沈隐侯
　　【华阳国志秦孝文王时李冰为蜀守作石犀牛以厌水精穿石犀谿于江南岸杜子美石犀行君不见秦时蜀太守刻石立作三犀牛婺州图经八咏楼在州南碑宋沈约文南史沈约諡曰隐集中有东阳八咏】涛头寂寞打城还章贡台前暮霭寒勌客登临无限思孤云落日是长安
　　【刘禹钖诗山围故国周遭在潮打空城寂寞回南康记贑县东南山有台方数丈有自然霞如屋形章贡壹乃章贡二水合流处李太白诗长空去鸟没落日孤云还】
　　白鹊楼前翠作堆萦云岭路若为开故人应在千山外不寄梅花逺信来
　　朱楼深处日防明皁葢归时酒半醒薄暮樵渔人去尽碧谿青嶂绕螺亭
　　【寰宇记昔有贫女暮宿亭采螺见众螺张口嘬其肉贫女死因葬水旁其冡化为巨石号曰螺亭石山在贑县东南二十里】
　　使君暇日参禅一望丛林一怅然成佛莫敎灵运后着鞭从使祖生先
　　【大荘严论如是众生者乃胜智丛林一切诸善行运集在其中南史谢灵运传防稽太守孟顗事佛精恳而为灵运所轻尝谓顗曰得道应须慧业丈人生天当在灵运前成佛必在灵运后晋刘琨传与祖逖为友闻逖被用与亲故书曰吾枕戈待旦尝恐祖生先吾着鞭】
　　却从尘外望尘中无限楼台烟雨蒙山水照人迷向背只寻孤塔认西东
　　【杜牧之江南春词南朝四百八十寺多少楼台烟雨中诗豳风零雨其蒙唐皇甫冉诗山川迷向背风雾失旌旗】
　　烟云缥缈郁孤台积翠浮空雨半开想见之罘观海市绛宫明灭是蓬莱
　　【汉郊祀志八神五曰阳主祠之罘山史记天官书海傍蜃气象楼台广野气成宫阙之罘在登州海中时时有云气如宫室台观城堞人物车马冠盖歴歴可见谓之海市】
　　回乱嶂郁参差云外髙人世得知谁向空山弄明月山中木客解吟诗
　　【徐铉帖鄱阳山中有木客自言秦时造阿房宫者食木实遂得不死时就民间饮酒为诗一章云酒尽君莫沽壶倾我当发城市多嚣尘还山弄明月顾况集亦云南康记贑县东南山上有台风雨之后景气明净颇闻山上鼔吹声即山都木客吟唱也】
　　读孟郊诗二首
　　夜读孟郊诗细字如牛毛寒灯照昏花佳防时一遭孤芳擢荒秽苦语余诗骚水清石凿凿湍激不受篙初如食小鱼所得不偿劳又似煮彭竟日嚼空螯要当鬪僧清未足当韩豪人生如朝露日夜火消膏何苦将两耳聼此寒虫号不如且置之饮我玉色【一作巵】醪
　　【杜子美述古诗秦时任商鞅法令如牛毛古乐府艳歌行水清石自见诗国风白石凿凿唐书韩愈一见孟郊为防形交贾岛亦韩门弟子岛初为浮屠名无本皆附愈传】
　　我憎孟郊诗复作孟郊语饥肠自鸣唤空壁转饥鼠诗从肺腑出出輙愁肺腑有如黄河鱼出膏以自煮尚爱铜斗歌鄙俚颇近古桃弓射鸭罢独速短蓑【一作莎】舞不忧踏船翻踏浪不踏土呉姬霜雪白赤脚浣白纻嫁与踏浪儿不识离别苦歌君江湖曲感我长羁旅
　　【孟东野诗铜斗饮江酒手拍铜斗歌侬是拍浪儿饮则拜浪婆脚踏小船头独速舞短莎又短蓑不怕雨白鹭相争飞短楫画菰蒲鬪作豪横归笑伊水健儿浪战求光辉不如竹枝弓射鸭无是非又射鸭复射鸭鸭惊菰蒲头鸳鸯亦零落彩色难相求侬是清浪儿每踏清浪逰笑伊乡贡郎踏土称风流如何丱角翁至死不裹头李白通塘曲浦边清水明素足别有浣纱呉女郎又越女词耶谿女如雪屣上足如霜东野诗数年伊洛同一旦江湖江湖有故荘小女啼喈喈】
　　访张山人得山中字二首
　　鱼龙随水落猿鹤喜君还旧隐邱墟外新堂紫翠间野麋驯杖屦【一作履】幽桂出榛菅洒扫门前路山公亦爱山【公自注张故居为大水所壊新卜此室故居之东】
　　【韩退之诗岂念幽桂遗榛菅王注山公山简也公自谓】
　　万木鏁云龙【公自注山名】天留与戴公路迷山向背人在瀼西东荠麦余春雪樱桃落晚风入城都不记归路醉眠中
　　【南史戴颙常憩京口黄鹄山竹林精舍郡邑志润州有戴公山注详八巻同栁子玉游鹤林招隐诗杜子美防州絶句瀼东瀼西一万家江南江北春冬花】
　　送孔郎中赴陜郊【孔郎中宗翰巳见十一巻荆林马上见寄诗注此诗疑其自宻移陕过徐州与先生防也】
　　惊风击面黄沙走西出崤函脱尘垢使君来自古徐州声震河潼殷闗右十里长亭闻鼓角一川秀色明花栁北临飞槛巻黄流南望青山如岘首东风吹开锦绣谷渌水翻动蒲萄酒讼庭生草数开樽过客如云牢闭口【汉卫青传大风起砂砾击面贾谊过秦论秦孝公防崤函之固崤谓二殽函谓函谷闗王注古有南徐北徐南徐润州北徐彭城时自彭城而徃故云古徐潼闗在华州华隂县河水自龙门南流激华山而东故名河潼庾信哀江南赋十里五里长亭短亭乐府觧题横吹曲有鼓角唐乐令诸道行军给鼓角三万人以上角十四具鼓二十四面防沔记岘山在防阳下临汉王注陕州去郡二十里有山亦名岘以其状类岘首故得名】
　　与梁左藏防饮傅国博家
　　将军破贼自草檄论诗说剑俱第一彭城老守本虗名识字劣能欺项籍风流别驾贵公子欲把笙歌暖锋镝红斾朝开猛士噪翠帷暮巻佳人出东堂醉卧呼不起嗁鸟落花春寂寂试敎长笛傍耳根一声吹裂堦前石【晋乐广传天下言风流者王乐为称首庾亮与郭防书别驾任居刺史之半嵇康传颍川钟防贵公子也裂石用李謩事已见八巻同栁子玉逰鹤林招隐诗注】
　　寒食日答李公择三絶次韵
　　从来苏李得名防只恐全齐笑陋邦诗似悬河供不办故欺张籍陇头泷
　　【王注前汉蘓武李陵能诗谓之苏李唐苏味道李峤俱以文章显时亦号苏李又苏颋李乂对掌文诰明皇谓颋曰前此李峤蘓味道文擅当时号苏李今有卿及乂何媿前人哉世説郭子语议如悬河泻水注而不竭唐王勃传张説评杨炯曰文如悬河之不竭韩退之赠张十八诗君乃昆仑渠籍乃陇头泷】
　　簿书鼛鼓不知春佳句相呼頼故人寒日徳公方上冢归来谁主复谁宾
　　【周礼鼓人以鼛鼓鼓役事德公注屡见】
　　廵城已困尘埃眯执扑仍遭虮虱缘欲脱布衫携素手试开病眼防黄连【公自注来诗谓仆布衫督役】
　　【周礼司空执扑左传防十七年宋平公筑台子罕执扑以行筑者而抶其不勉者汉严安传介胄生虮虱】
　　约公择饮是日大风
　　先生生长匡庐山山中读书三十年旧闻饮水师顔渊不知治剧乃所便偷儿夜探赤白丸奋髥忽逢朱子元半年羣盗诛七百谁信家书藏九千春风无事秋月闲红糚执乐豪且姸紫衫玉帯两部全琵琶一抹四十弦客来留饮不计钱齐人爱公如子产儿啼卧路呼不还我慙山郡空留连牙兵部吏笑我寒邀公饮酒公无难约束官奴买花钿薫衣理鬓夜不眠晓来颠风尘暗天我思其由岂坐悭作诗媿谢公笑讙归来瑟缩愈不安要当啖公八百里豪气一洗儒生酸
　　【公作李氏山房记云李公择少时读书于庐山五老峯下白石庵之僧舍公择既去而山中之人指其居为李氏山房藏书凡九千余巻汉尹赏传薛宣举赏能治剧又长安中闾里少年羣辈杀吏受赇报仇相与探丸为弹得赤丸者斫武吏得黒者斫文吏白者主治防汉朱博字子元迁琅邪太守奋髥抵几斥罢病吏详已见前潘若冲郡閤雅谈髙从晦好弹胡琴天成中王仁裕使荆渚从晦出十妓弹胡琹仁裕有诗曰红糚齐抱紫檀槽一抹朱弦四十条史记循吏传子产治郑死丁壮号哭老人儿啼后汉侯覇传为临淮尹政理有能名更始元年遣使徴霸百姓老弱相携号哭遮使者或当道而卧曰愿乞侯君复留朞年杜子美偪仄行晓来急雨春风颠俗谚有悭值风啬值雨之説韩退之诗瑟缩乆不安晋王济传王恺以帝舅奢豪有牛名八百里駮常莹其蹄角济请以钱十万与牛对射而赌之一发破的因据胡牀叱左右速探牛心来须臾而至一割便去三国志陈元龙湖海之士豪气不除详见前巻次韵荅邦直诗注】
　　坐上赋戴花得天字
　　清明初过酒防折得竒葩晚更姸春色岂闗吾辈事老狂聊作坐中先醉吟不耐欹纱帽起舞从教落酒船结习渐消留不住却须还与散花天
　　【唐白居易传自号醉吟先生杜子美李尚书聫句数语欹纱帽髙文掷防牋维摩经维摩诘室有一天女见诸天人説法即以天花散诸菩萨大弟子上花至菩萨即皆堕地至大弟子便着不堕天女曰结习未尽花着身矣结习尽者花不着也】
　　夜饮次韵毕推官
　　簿书丛里过春风酒圣时时且复中红烛照庭嘶騕褭黄鸡催晓唱玲珑老来渐减金钗兴醉后空惊玉筯工【公自注毕善篆】月未上时应蚤散免敎壑谷问吾公
　　【酒圣用徐邈事详五巻赠孙莘老七絶诗注汉书音义騕防神马也赤喙黒身杜子美诗愿随金騕防走置锦屠苏黄鸡用白乐天玲珑歌详六巻与临安令宗人同年剧饮诗注唐舒元舆玉筯篆志秦丞相斯变苍颉籕文为玉筯篆体尚太古左传防三十年郑伯有嗜酒为窟室而夜饮朝至未巳朝者曰公焉在其人曰吾公在壑谷又互见前】












　　施注苏诗巻十三

　　钦定四库全书
　　施注蘓诗巻十四
　　宋　蘓轼　撰
　　施元之原注
　　武进邵长衡删补
　　诗三十五首
　　【时守彭城洎戊午元丰改元作】
　　续丽人行【并引】
　　李仲谋家有周昉画背面欠伸内人极精戯作此诗【张彦逺名画记周昉字景官至宣州长史多在浑郭功臣家圗画又云周昉善画子女】
　　深宫无人春日长沈香亭北百花香美人睡起薄梳洗燕舞莺啼空断肠画工欲画无穷意背立东风初破睡若教回首郤嫣然阳城下蔡俱风靡杜陵饥客眼长寒蹇驴破帽随金鞍隔花临水时一见只许腰肢背后防心醉归来茅屋底方信人间有西子君不见孟光举案与眉齐何曽背面伤春啼
　　【杨妃外传开元禁中重木芍药移植于沈香亭前防花方繁开上与妃子赏花命李白进清平调三章末云觧释春风无限恨沈香亭北倚栏干宋玉登徒子好色赋嫣然一笑惑阳城迷下蔡汉韩信传用广武君防发使燕燕从风而靡杜子美丽人行背后何所见珠压腰衱稳称身列子黄帝篇有神巫曰季咸列子见之而心醉】
　　闻李公择饮傅国博家大醉二首
　　儿童拍手閙黄昏应笑山公醉习园纵使先生能一石主人未肯独留髠
　　【晋山简注屡见李白襄阳歌落日欲没岘山西倒着接防花下迷防阳小儿齐拍手拦街争唱白铜鞮傍人借问笑何事笑杀山翁醉似泥史记滑稽传淳于髠曰臣饮一斗亦醉一石亦醉云云日暮酒防合尊促坐男女同席履舄交错杯盘狼藉堂上烛灭主人留髠而送客罗襦襟觧微闻芗泽当此之时髠心最欢能饮一石】不肯惺惺骑马廻玉山知为玉人頺紫云有语君知否莫唤分司御史来
　　【刘禹锡扬州春夜诗寂寂独看金烬落纷纷只见玉山頺自羞不是髙阳侣一夜惺惺骑马廻世説山公称嵇叔夜之为人也岩岩若孤松之独秀其醉也忽若玉山之将頺唐阙记杜牧为御史久之分务洛阳时李聪罢鎭闲居声妓豪华为当时第一尝宴客女妓百余皆殊色牧注视良久问曰闻有紫云者孰是宜以见恵李俯而笑诸妓皆回首破顔牧自饮三爵朗吟而起曰华堂今日绮筵开谁唤分司御史来忽发狂言惊满座两行红粉一时廻意气闲逸傍若无人】
　　起伏龙行【并引】
　　徐州城东二十里有石潭父老云与泗水通増损清浊相应不差时有河鱼出焉元丰元年春旱或云置虎头潭中可以致雷雨用其説作起伏龙行
　　何年白竹千钧弩射杀南山雪毛虎至今颅骨带霜牙尚作四海毛虫祖东方久旱千里赤三月行人口生土碧潭近在古城东神物所蟠谁敢侮上欹苍苔拥岩窦下应清河通水府眼光作电走金虵鼻息为云擢烟缕当年负圗传帝命左右羲轩诏神禹尔来懐寳但贪眠满腹雷霆瘖不吐赤龙白虎战明日【公自注是月丙辰明日庚寅】倒巻黄河作飞雨嗟我岂乐鬬两雄有事径须烦一怒【后汉南蛮传板楯者秦昭襄王时有一白虎常从羣虎数逰秦蜀巴汉之境昭王重募国中能杀虎者时有巴郡阆中人能作白竹之弩登楼射杀白虎昭王嘉之乃刻石盟要人安之三国志魏杜袭传千钧之弩不为鼷防发机尚书故实南中久旱以绳繋虎头骨投有龙处入水即数人牵制不定俄顷云起潭雨亦随下龙畏虎虽枯骨能动之如此刘禹锡嘉话亦云毛虫字出汉书五行志帝王世纪龙马出圗于河伏羲观之以画八卦黄帝言余梦两龙挺白圗以授余于河之都又洛出书以赐神禹洪范是也张华博物志龙抱寳而眠谓之痴龙史记孟尝君传秦齐世不两雄洞庭灵姻传尧遭洪水九年乃此子一怒耳】
　　闻公择过云龙张山人辄往从之公择有诗戏用其韵
　　我生固多忧肉食常苦墨轩然就一笑犹得好饮力闻君过云龙对酒两静黙急携清歌女出郭及未昃一欢难力致邂逅有胜特喧蜂集晩花乱雀啅丛棘山人乐此耳寂寞谁侍侧何当求好人使治要襋使君自孤偾此理谁相值不如学飬生一气服千息
　　【左传哀十三年晋定公呉夫差防于黄池呉晋争先司马寅曰请姑视之反曰肉食者无墨今呉王有墨国胜乎太子死乎杜预注墨气色下也后汉蓟子训传轩渠笑悦欲往就之诗国风掺掺女手可以缝裳要之襋之好人服之汉匈奴传冒顿为书遗髙后曰陛下独立孤偾独居两主不乐无以自虞注偾仆也犹言不能自立也虞与娱同晋许迈传常服气一气千余息】
　　送李公择
　　嗟余寡兄弟四海一子由故人虽云多出处不我谋弓车无停招逝去势莫留仅存今防人各在天一陬有如长庚月到晓烂不收宜我与夫子相好手足侔比年两见之宾主更献酬乐哉十日饮衎衎和不流论事到深夜僵仆铃与驺颇尝见使君有客如此不欲别不忍言惨惨集百忧念我野夫兄知名三十秋已得其为人不待风马牛他年林下见倾盖如白头
　　【诗国风终鲜兄弟惟予二人左传逸诗翘翘车乗招我以弓史记范雎传秦昭王遗平原君书曰君幸过寡人愿与君为十日饮王注铃守铃閤者汉东方朔传给驺侏儒师古曰驺奉廐之御也晋谢安传桓温请安为司马既到温喜问左右曰颇尝见我有如此客不野夫公择之兄名莘】
　　送笋芍药与公择二首
　　久客厌卤馔【公自注蜀人谓东北人卤子】枵然思南烹故人知我意千里寄竹萌骈头玉婴儿一一脱锦防庖人应未识旅人眼先明我家拙厨饍彘肉芼芜菁送与江南客烧煮配香粳
　　【韩退之初南食诗自宜味南烹尔雅笋竹萌也呉筠竹赋一笋明其嗣三节获乎婴儿储光羲笋诗稚子脱锦防骈头玉香滑张平子南都赋若其厨饍则有华芗重秬滍臯香粳】
　　今日忽不乐折尽园中花园中亦何有芍药袅残葩久旱复遭雨纷披乱泥沙不折亦安用折去还可嗟弃掷亮未能送与谪仙家还将一枝春插向两髻丫
　　【陆凯寄梅诗江南无所有赠一枝春按公诗特借用其字故尔不拘欧阳公诗小婢立我前赤脚两髻丫】
　　和孙莘老次韵
　　去国光隂春雪消还家踪迹野云飘功名正自妨行乐迎送才堪博早朝虽去友朋亲吏卒却辞谗谤得风謡今年我亦江南去不问繁雄与寂寥
　　【晋向秀传秀注荘子嵇康曰此书讵复须注正自妨人作乐耳白乐天诗昏昏一觉睡不博蚤朝人后汉李郃传和帝分遣使者各至州县观采风謡】
　　游张山人园
　　壁闲一轴烟萝子盆里千枝锦被堆惯与先生为酒伴不嫌刺史亦顔开纎纎入麦黄花乱飒飒催诗白雨来闻道君家好井水归轩乞得满缾回
　　【唐杨巨源看花诗一林堆锦映千灯王注烟萝子今所画修飬者多有之锦被堆一名粉团儿花如月桂而小粉红或微黄色枝柯纎长髙丈余往往作架承之司空图郊园诗逺树连村暗黄花入麦稀杜子美诗片云头上黒应是雨催诗白乐天诗赤日闲白雨隂晴同一川】
　　杜介熙熈堂
　　﨑岖世路最先回窈窕华堂手自开咄咄何曾书怪事熈熈长觉似春台白砂碧玉味方永黄纸红旗心巳灰遥想闭门投辖饮鹍弦铁拨响如雷
　　【王文考灵光殿赋旋室防娟以窈窕咄咄用殷浩事巳见十一巻和赵郎中诗注老子众人熈熈如享太牢如登春台神仙传殷七七每醉歌曰琴弹碧玉调鑪飬白朱砂白乐天诗红旗破贼非吾事黄纸除书无我名投辖陈遵事详八巻和苏州太守诗注鹍弦铁拨开元贺懐知事已见八巻古纒头曲注唐文宗时内库有二琵琶号大忽雷小忽雷五代史补冯道之子能弹琵琶以皮为世宗号绕殿雷】
　　次韵答刘泾
</div>
    <div class="pagination">
<a href="施注苏诗_page32.html">上一页</a><span>...</span><a href="施注苏诗_page28.html">28</a><a href="施注苏诗_page29.html">29</a><a href="施注苏诗_page30.html">30</a><a href="施注苏诗_page31.html">31</a><a href="施注苏诗_page32.html">32</a><span class="current-page">33</span><a href="施注苏诗_page34.html">34</a><a href="施注苏诗_page35.html">35</a><a href="施注苏诗_page36.html">36</a><a href="施注苏诗_page37.html">37</a><a href="施注苏诗_page38.html">38</a><span>...</span><a href="施注苏诗_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
