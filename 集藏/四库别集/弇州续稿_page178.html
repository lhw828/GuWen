<!DOCTYPE html>
<html>
<head>
    <meta charset="UTF-8">
    <title>弇州续稿 - 第 178 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 178 页/共 228 页</h1>
    <div class="content">　　陈道复书陶诗
　　
　　陈复甫书能于沓拖中生骨于龙钟中生态以柔显刚以拙藏媚或老或嫩不古不今第不脱散僧本来面目耳此所书陶诗尤为合作然世知之者益鲜矣知之者谓之自然虽然比于陶诗自然尚隔尘也
　　
　　陆俨山手札
　　
　　陆文裕公结法无一笔苟虽寻常家人语施于所亲狎者亦精审遒密有二王尺牍遗意观此与周一之四札可知己一之虽视公后进然皆能诗博古而腰膂间皆有傲骨宜其相得如此
　　
　　题丰存礼诗后
　　
　　丰存礼傲睨一世而倾倒嘉则乃尔信乎为才服也计其书时当已病辟痱无一笔不颤而犹有山阴典刑诗虽不能整栗而命旨绸缪宛然建安遗韵也昔裴成公病剧回盼一语犹能使夷甫心折今得无类是乎嘉则有世人皆欲杀吾意独怜才叹故为题其后
　　
　　丰存礼手札
　　
　　俭岁鲜食人有以丰道生手书杂说鬻者竟月无所遇余乃以五斗米得之其所论文骂宋儒前阙数行亦不甚成语所论诗自喜其江天楼独倚风雨酒初醒亦恒语耳金潞太史以为胜少陵勲业行藏之句则亟称之有胡瑛者以拟赵嘏则极骂之其论书稍推文太史祝京兆次则陆詹事而于马一龙沈恺王逢元陈鹤杨珂沈仕皆痛诋丑拟不遗余力二沈不闻有临池名乃亦置喙何也其评沈仕谓如夏四倚主夏四何如人当是一贵家仆丰或曽见侮耳人言此君憨定不虚也然行笔最遒劲结构亦密比之生平书最为合作留此以备一家
　　
　　又
　　
　　丰考功病马行中虽杂用唐人语法亦不能无少瑕而感慨悲壮寄托恳至其书擘窠行草为吾乡张银台寰作且引孙过庭所云感惠狥知为一合其自负亦不浅矣展巻犹圉圉至五六行后笔意逸发风骨洞朗令人如见古人而中亦有不满意处然使骂陈沈杨马则有余矣吴中前軰毎见黄翰书则弃之吾甚愧其意然丰书比黄故大自径庭不可同日语也
　　
　　又
　　
　　余毎览丰人翁书辄怪其胸次有服能聚古碑于笔端而腕指却有鬼掣搦之不使纵其外擫以取姿态孟孺所藏此巻乃与其乡人包明府者前二诗句与笔皆有精采后则皆尺牍老手纷披殆若东城父老谈开元斗鸡事虽复纚纚举举不免沓拖人翁生平不齿王履吉以其结构疎故履吉当亦不齿人翁孟孺精八法者其为我衷之
　　
　　蔡侍郎诗
　　
　　子木于余为先逹而齿位不甚髙故于燕中诗相规酒相狎也此巻距今二十有八年其捐馆亦十二年矣览之不胜山阳之慨
　　
　　李于鳞诗牍
　　
　　于鳞素拙书不待发龄石七十函已有讹笔而余軰爱其辞更取以为妩媚尝戏谓子与此何必减宣示黄庭耶于鳞所遗余尺牍诗篇极多不无零落前年闻其讣始帙之为一巻手加料理时时有泪痕渍纸上余老矣留示儿子欲令其知前軰交谊且审一时有竒人竒语也
　　
　　吴峻伯诗
　　
　　峻伯为比部郎时与余同舍长夏无事墨和笔精遂书此一巻诗时得清语但调未去偏耳书法亦丰妍但骨未离弱耳当是时峻伯名甚盛却折节于余与于鳞山东以后顿长一格后官渐髙不复能尔也初夏晒书为手装藏之时峻伯久捐馆季子稼竳翩翩起矣
　　
　　方元焕书荆轲传
　　
　　方晦叔尝欲书太极图说西铭以赠余余谓不如荆轲传尚得一快读晦叔遂以行草书此传见寄青社当时北方之学者山斗晦叔得片纸只字珍若拱璧今来吴中不直一钱盖晦叔目中无书学腕中无书力而好以意行笔宜其沦落乃尔余爱荆轲传文甚不忍以覆瓿而姑留之既以贺晦叔之遇而又惜荆卿之不遇也
　　
　　黄淳父书田园杂兴钱叔宝图
　　
　　范文穆致能手书吴中四时田园杂兴凡六十首真迹在余所杂有眉山豫章襄阳笔意龙蛇飞舞真墨宝也句不能甚工然描冩吴中风物人情可为曲尽吴兴凌玄旻复精择之仅得四十首托故人黄淳父书而钱叔宝为作图叔宝入白石翁三昧又家吴趋其描冩诗意亦曲尽矣玄旻之尊人同守君稚德出示余俾题其后按文穆作此诗时以大资领洞霄归里第未几物故而又用蚤贵北使元西南帅岭蜀入备法从参大政其获髙枕于石湖之濵者无几而稚德成进士出入省郡仅数年而避谗归卧余虽稍稍困敡歴然亦家食之日多自今而往吾二人相与结一泛宅縁于麦陇翳桑间细取致能句味之所得当尤不浅也第玄旻汗血而与淳父俱凋丧不无哲人之感书毕泫然
　　
　　弇州续稿巻一百六十四
　　
　　●钦定四库全书
　　
　　弇州续稿巻一百六十五
　　
　　（明）王世贞 撰
　　
　　○文部
　　
　　△墨迹跋
　　
　　俞仲蔚书月赋
　　
　　祝京兆好写希逸月赋人间合有数本余所得乃毛氏物遒逸苍卤骎骎乎长沙清氷何但双井徐君出仲蔚此书则全法老米亦京兆流亚也希逸老去始知隔千里兮共明月为同人所笑不知后来何以见推乃尔
　　
　　俞氏四舞歌
　　
　　仲蔚以五言选澹雅得诗家声而时时作绮丽有情语所谓正平大雅固当尔耶第极力仿明逺而中入长吉思过苦也其书足河南三昧而诚悬骨森然力过大也仲蔚在当时不甚首肯我然词翰至此亦足以豪矣
　　
　　俞氏书世说新语畧
　　
　　俞仲蔚入霅道阻雨无赖漫书世说新语数十条余尝谓与仲蔚坐便似晋人周旋得仲蔚数行便似晋人赤牍今以晋人笔笔晋人语其快又何如也惜乎仲蔚死矣一展册间不能不兴羊昙西州恸杜甫人日叹耳
　　
　　俞仲蔚书
　　
　　陆楚生尝以素册索仲蔚书隆庆丁卯诸诗中杂正行体内正书别有一种风骨絶遒劲古意鬰浡不可言又篆及八分各数行八分吾尚见之篆尤不易也仲蔚生时人为作一顿美食或荐数软语得其书令乃闻有并金购者昔蕺山姥鬻扇増直百钱而后知右军之贵楚生今乞余题尾将无追悔其得之少耶仲蔚方为叶道士摄去矣计当奈何
　　
　　又
　　
　　余自归里中每旬日仲蔚輙有诗及尺牍见贻而輙为人持去甚或童子裂以炷油而一友生乃欲持此册博余两月粮何也念仲蔚不复作而此书殊秀劲有风骨其诗无七言遂不堕笑海且此友生即徒手亦能得我二月粮以故如其请应之而识于后
　　
　　俞仲蔚小楷赵皇后昭仪别传后
　　
　　近年吾吴中小楷当推俞仲蔚几与文太史雁行履吉孔嘉俱不如也仲蔚此书乃赵飞燕姊弟别传于遒媚绰约中寓大雅典刑殆是赵女班姬合而为一耳然外传实西京俊语别传是隋唐人长语仲蔚寜肯舍周鼎而寳康瓠计当更有外传一纸今不可复得矣
　　
　　俞仲蔚行草后
　　
　　俞仲蔚行草结法全出米元章然元章以态胜仲蔚以骨胜态胜者尚以仲由未见孔子时气象目之不知于骨胜者尚又何如也虽然使二子并见栁诚悬必与仲蔚把臂入林矣
　　
　　王逢年书雪赋
　　
　　惠连雪赋裁得数语佳耳不似伊家七岁女儿能道栁絮因风起也王舜华以狂草书之自谓秃师三昧恐亦未入祝京兆堂室第比之马溧阳陈山阴差有士气耳徐君复命李士牧圗之亦足铮铮三絶
　　
　　周芝山赠范生歌
　　
　　余尝见虞道园失明后书真如盲子行路且神彩都尽今览周芝山翁所书赠范良父歌殊不尔也良父云翁时八十两目俱枯令人以手拟笔即纵意为之出入双井襄阳风骨伟然不两月捐馆殆絶笔也新春遇翁乡人亦周姓而盲好象戏其艺几及神品不待人说即能应着快此两异事欣然书之第手疮作剧以两指挟管都不成字又有沈嘉则跋亦潦草之甚令后人观之不谓一巻皆盲书也
　　
　　僧大林词翰
　　
　　新都汪仲淹出僧大林遗藳一册见示大约词翰皆清瘦有法而伤单薄少余致虽不尽洗馂饀本色亦不至作毡根吃藤条语大林故住持郡之竹堂寺殁而晓虚白继之其遗稿多散佚不无长吉友人之恨虽然晓亦何可尽非令诗而贯休书而■〈巧上言下〉光而至今在者何益也
　　
　　古选古隶
　　
　　诗自风雅外当以古诗十九及建安三曹为凖若整丽至三谢而极矣嗣宗元亮故是画中之有逸品卉木中之有筠竹不当以时代论也癸酉冬余自楚汛大江束还舟中同行者长洲陈道易玉山程孟孺俱能作古隶因稍择诸篇之尤者俾书之道易至九江孟孺至金陵而别又二年道易访余郧阳行台足之始成帙二君于隶法不能极深研几然不作三崔及开元以后笔犹之帙中无齐梁月露语也案头时一展视欣然独赏苏长公有云胜对俗人诵梅二丈诗逺矣
　　
</div>
    <div class="pagination">
<a href="弇州续稿_page177.html">上一页</a><span>...</span><a href="弇州续稿_page173.html">173</a><a href="弇州续稿_page174.html">174</a><a href="弇州续稿_page175.html">175</a><a href="弇州续稿_page176.html">176</a><a href="弇州续稿_page177.html">177</a><span class="current-page">178</span><a href="弇州续稿_page179.html">179</a><a href="弇州续稿_page180.html">180</a><a href="弇州续稿_page181.html">181</a><a href="弇州续稿_page182.html">182</a><a href="弇州续稿_page183.html">183</a><span>...</span><a href="弇州续稿_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
