<!DOCTYPE html>
<html>
<head>
    <meta charset="UTF-8">
    <title>墙东类稿 - 第 3 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墙东类稿 - 第 3 页/共 19 页</h1>
    <div class="content">　　问尧舜之道孝弟而已矣孝弟果足以尽尧舜之道与舜事难事之亲烝烝乂不格奸所以谓之孝象忧亦忧象喜亦喜不藏怒不宿怨所以谓之弟尧之孝弟果见于何书与孟子何以并称之与王季立而泰伯之荆蛮诗何以言其因心则友则友其兄则笃其庆与君陈曰惟孝友于兄弟岂孝于亲即能友于兄弟与孔门德行科止四人闵子骞以孝称人不间于其父母昆弟之言是也仲弓父贱而行恶顔子先顔路而亡二子不闻以孝弟称何与岂孝弟不足尽德行与曾子养志可谓孝矣而不在德行之科何与信义二字五常中之二也有子曰信近于义似合而为一何与子曰君子义以为质信以成之又分而为二何与人而无信犹车之无輗軏也乃曰言必信小人哉何与君子不亮乌乎执亮信也乃曰君子贞而不谅谅小信也何不同与小邾射不信大国之盟而信季路之一言以其无宿诺也夫子与蒲人盟既出东门而背之岂要盟神果不听与羞恶之心义之端也诸侯之餽曰其所取者义乎不义乎而后受之以为不恭也故夫子受阳货烝豚然孟子于齐王餽兼金一百而不受果合于义乎舍生取义二者不可得兼也子路结缨而死知食焉不避其难之为义而不知食辄之禄为非义也召忽舍生者也何以为匹夫匹妇之谅与管仲之不死果合于义乎夫孝弟信义士君子之美行也夫子以称孝称弟为士之次又何与孟子谓大人言不必信又曰非义之义大人不为又何与方今诏下兴贤务选实行必欲乡党称其孝弟朋友服其信义然后取之诸君读圣贤书为君子儒平日之所讲明而服行者果不出四者之外与愿析言之以祛有司之惑
　　试策
　　问隋立进士科初试策而已其法昉于汉孝文时有若晁错孝武时有若董仲舒公孙宏其策可考乎错之策明五帝三王五霸之道惟人情终始一节可读余皆泛而不切之词当时何以取之乎仲舒发明天人之蕴舒徐而不迫纯正而不阿何以不当帝心一而至再再而至三乎公孙阿禹汤而薄周公帝何以喜之乎虽然汉之策士去取犹出上意后世则付之有司耳有司公欤明欤犹可言也不公不明则业精行成者皆屏之矣又何以能达上听乎明王可为忠言而诸公不喜生语为士者将专攻上身乎将发愤懑讥公卿乎将上负天子而并负所学乎诸君次年皆将上春官盍各言尔志将以觇斜日丹墀之对
　　科举
　　问圣代运啓文明举百年之旷典招多士以兴贤甚盛意也博观徃牒厯代举人之制其详可得闻欤虞朝敷奏以言是时以言举人欤所奏之言不见于典谟何欤周礼六德六行六艺之目不闻以言举人何欤孔门四科乃有言语宰我子贡之言语可得闻欤汉世孝亷之科取实行也贤良方正止于对策而已以行取之欤以言取之欤隋唐以来谓之策试策始于汉欤后人以词赋并取始于何时欤汉赋最古贾谊司马相如扬子云班孟坚张平子之流最善鸣者也有益于治道否欤三国而下左潘陆谢之徒极力模仿不及汉逺甚唐韩栁复志惩咎等作亦能髣髴于骚否欤明水披沙律赋也近于戯矣亦载之集中何欤方今辅弼之建明专取明经不尚词赋其说曰经学所以脩身齐家治国平天下词赋是文之空言吟咏景物而已词赋为空言是矣明经果有用之学欤论语为帝师而党王氏明经举进士而八风舞汉唐之人才何言行之相反欤抑厌浮华而取实行不专在于言语文字间欤然不以文取人又何以知其行欤今五经皆本之先儒又参之以四书可谓知所务矣抑古赋与律赋均之空言何别欤诏诰章表虽翰苑之储也然岂非空言欤策以经史时务觇所学也仲舒与孙宏并进裴垍与僧孺同流用而后见欤伊欲经学明而人心正辞章有用而絶浮靡之弊时事谙练而无疎缪之讥何道而可诸君博古通今之才愿闻其说以觇所学
　　江浙人材
　　问江浙古扬州域也秦为会稽汉唐以来析为郡县不可胜纪地产人才亦有可论者乎呉延州来第一流人物让国不居卒亡其宗是欤非欤言游呉人文学桥犹存也不仕呉而仕鲁何欤伯言防节父子与呉存亡走德抗叔子才畧如此不肯仕汉何欤建中之敬舆庆厯之希文皆间气也论谏百篇天章十事有可施于今日者欤闽粤谿谷之蛮古不通中国武夷出朱夫子而西山相继其后四书诗易纲目皆成书也律吕新书读书甲乙丙丁记古所无也学者于此有能究心者否与敢问
　　课试
　　问诏下宾兴自甲至癸于是四大比矣澄江士渊薮前乎三举乃未有一人上春官者何欤岂学之无素欤今兹战艺不思所以刷前耻欤学校所以教养人才教养所以备选举也州郡贡之以行考官试之以文文固不可少欤月课堂试所以校文也所以拟乡闱之试也前軰谓试者争高下得失非义逊之风不若改试为课均之时文也课与试何别欤朝廷待士至厚提调有长官训导有博士月有课季有试所以作成人才也挟册而吟泚笔而作者何少欤闻皷而食指廪而赋者何多欤抑未有劝惩之道欤有司举行于上或者沮遏于下又何欤岂高才不屑于应举欤抑下才自弃于科举之外欤昌黎有言诸生业患不能精无患有司之不明将来阖郡不荐一人岂不为有司之耻欤吾榜得人最多岂不为多士之荣欤槐花将黄举子不忙何欤敢问经疑何以免穿凿之失经义何以免套括之弊诏诰何以不失代言之体章表何以不失告君之体古赋何以及司马二班对策何以类晁董公孙试摭言之将以窥所蕰
　　水利
　　问海于天地间为物最钜幅贠万里东南北皆距海而止惟西海未有考或以瀚海青海当之是与否与登莱之市青红变灭信有之与四明之岩光彩现相信有之与蓬莱之山在何许与尾闾之泄在何地与黒水西夷之水入于南海禹贡可详与云帆秔稻之转来自东呉唐诗可考与使节之﨑岖饟道之艰险至元以来尝行之矣古道荆棘不知几年蛮商海贾长年三老所不能知也创而开之者谁与姑以耳目所接言之西浙之苏杭东浙之台明温越皆濒海也鱼盐之所出职贡之所有其利不赀秦汉时自会稽以南以为不毛之地不牧之民何欤隂阳气数盈虚消息亦有时欤宋史载苏公轼守杭杭本江海之地水泉咸苦于是濬茅山之河以受江潮濬盐桥之河以受湖水民获其利然此特导江湖之水耳未闻沧海之为患也考之图志青白沙镇前后洋街坦头沙坑皆海之涨地也自盐官之邑北至秀之海盐昔有以堤捍海今水利不脩龙宫失职井邑民居尽为所贪啮龁之势未已何以御之欤祈禳有术欤厌胜有方欤隄防用人力与消长委天数与朝廷有道宰辅贤明百神受职行见防退舍川后静波矣或者过虑试相与筹之毋徒曰土克水
　　水旱
　　问水旱之灾尧汤被之矣八年于外六事自责圣人之用心也人皆知之蓄积多而备先具其事可得闻与国不幸有数千里之水旱胡以相恤五行失性旸雨不时浙之西江之东为一壑自淮以北防于宿亳弥月不雨蝗蝻遗种二者兼之矣傋御之方抑有可讲者与庸田之设所以筑隄防浚沟渠亦既后时将无益与抑岂可不为后日之虑与山川之神所以司隂阳雩坛之祷坊门之塞果有益与将应天以实不以文与赈廪劝分非目下之急与矫制擅发国有明禁何古人不之恤与大姓闭籴愚民强借官法两施亦有良防与检覈之令半是虚文贪吏受赇以十为百何以得其实与寛租已责通商惠工非权宜之策与田毛既空调度何出孝文减半之令果可行与债有公私权行倚阁贫者之利富者得无怨与舟车所至负贩通行非懋迁有无之术与闗津邀阻价值高昻禁之欤抑听之与守令牧民牛羊立视其死黜陟之典可举与汉唐逺矣富公青州苏公彭城刘忠肃真文忠江东之政朱文公浙东之绩诸君亦尝讲求之与此时务也其悉心以对将以觇俊杰焉
　　傋荒
　　问壬戌之秋浙西水旱相仍民食大祲朝廷轸念元元议赈贷之民获更生有司奉行惟谨实惠犹未遍及何与然事已在前矣天时无常继今豫备之策不可不讲立隄防浚沟浍厚储蓄修义仓之法严检覈之令孰便孰否孰利孰害请条陈之将转闻于上
　　策
　　儒学吏治
　　问尝闻圣门之言曰仕而优则学学而优则仕仕之与学毎相因而不可相无也何必读书然后为学特子路率尔之言致取诮于夫子郑子产曰侨闻学而后入政未闻以政学者也譬如田猎射御贯则能获禽若未尝登车射御则败绩厌覆是惧何暇思获使斯言非妄则未之学者决不可使之仕也皋防稷契所读何书伊傅周召所习何业而所就无非有用之学于斯时也不闻儒吏之说也后世儒吏之说兴遂判学仕为两途矣至汉有儒术饰吏治之语儒吏之分其殆起于此乎萧曹丙魏之徒以刀笔发身其果能合儒吏而为一乎唐宋以科第取士有不由科第出者辄共嗤鄙之而循良之吏代不乏人吏而不儒或有之矣未闻有不学而仕者子游闻之夫子曰君子学道则爱人小人学道则易使盖言上而公卿大夫下而府史胥徒皆不可以不学也贾谊曰大臣特以簿书期会不报之间以为大故又曰移风易俗使天下囘心而乡道类非俗吏之所能为也俗吏之所务在于刀笔筐箧而不知大体信乎不学而仕者真所谓俗吏也何足算哉彼有猴冠麟楦钳署尸餐仰视俗吏之踵若不能以追而及者此辈更可闵也呜呼吏而不学可乎或者则曰周勃之重厚少文霍光之不学无术赵普之半部论语寇凖之不及读书皆足以寄大任临大节若此者可无待于学也随何郦食其以腐儒败事张禹孔光以经术误国王安石之徒又以经学乱政因谓深于儒者未必能习于吏也遂使无学者皆得借是以借口然则儒又果无益于人国乎噫古者之吏非今日之所谓吏贠也古者之儒亦非今日之所谓秀才也不求夫古之仕古之学而切切焉析取舍于今之儒今之吏只见其扞格而不相合耳当今圣明灼见吏弊悉易以儒真救时之良法也然吏奸已极革之诚宜而取吏于儒得才能几愿为酌中之说以俟观民风者采焉
　　儒不习吏谓之拘儒吏不业儒谓之俗吏儒诮吏曰务刀笔筐箧不知大体吏诋儒曰有人民社稷何必读书二者胥失之然君子不以为吏之过而以为儒之过夫儒者学周公仲尼之道者也周公仲尼者荀卿氏之所谓大儒扬雄氏之所谓真儒也四海皇皇枕奠于京周公用于周之大效也齐人章章归其侵疆仲尼用于鲁之小试也岂博而寡要劳而无功者耶儒于道最高与天地并乌可与簿书期会之间较优劣也彼之所以敢较吾儒者以儒者之效不白于世耳周公仲尼以前儒之名未立也契敷教防典乐皋稷陈谟安得无书可读耕野之夫开口说仁筑岩之叟开端言学安得无业可习特书非后世之书业非世俗之业耳自周礼有道得民治得民之说而儒始与吏为对自秦人焚六经以法令为师而儒大为吏所摈自汉人以经术饰吏事而儒又为吏所假司马九流以儒者为一流刘向诸子以孟子为一子刘歆七畧以六艺为一畧彼司马氏刘氏父子汉之所谓名儒而自贬其道如此毋怪乎法家刑名家之喙喙争鸣也吁有由矣泗上亭长布衣时萧曹已为吏掾故酂侯入秦相府先收图籍而不收博士所掌之书平阳侯相齐避堂犹舍盖公而不用齐老先生之说规摹大畧可见乃翁素不修文学而萧曹赞之彼随何郦食其之徒正复说客之靡耳而例以腐儒目之腐则腐矣何儒之有周勃霍光皆重厚可托之人然勃少文尝东乡坐召诸生趣为我语其不逊如此一旦逮捕勃窘不知所为行千金狱吏吏以牍背示之幸而获免勃乃叹曰吾今知狱吏为贵也霍光不学谓儒生多窭人子喜妄说狂言心尝嫉之一妄男子诣北阙公卿错愕不敢发言京兆尹至引春秋断之光乃叹曰公卿当用有经术明于大谊者吁狱吏受赇变易狱词京兆证经误引古义汉朝皆不之觉可笑也已史言高祖开基萧曹为冠孝宣中兴丙魏有声然丙魏与萧曹又自不同少卿学诗礼皆通大义弱翁学易对策高第皆稍习儒业因孝宣好法律刑名故二人总领众职奉行故事考核名实以称上意然相业亦止此尔太子尝侍防请用儒生帝作色曰汉家自有制度奈何纯任德教乱我家者太子也以当时观之孝宣之言为过然元帝以后孔光张禹用事依阿淟涊党奸误国卒如宣帝所料用儒之弊一至此哉虽然汉儒守章句非科第之秀才也汉吏长子孙非案牍之吏员也走马看花浮薄是习雁行钳纸贪墨是营唐人又愧汉人矣内翰条贯隔截太甚中书吏额纷争不息宋人又愧唐人矣人才不古毎况愈下少知治体者岂不为寒心哉或曰坐雪夜地炉之顷定先取江南之策即半部论语之赵书记吟野渡孤舟之句收澶渊一掷之功即未读汉书之寇同年人焉用多学为哉半山老子垢面读书异时青苗取役大为民害是以学术杀天下也余应之曰赵韩王为相焚利害文字于通衢寇莱公用人叱堂吏不肯检例簿二公之所为亦非俗吏之所能为也王荆公祖老佛之绪余谈管商之末学未为知道者安得以此病吾儒哉大抵近世一种议论上自台阁下至郡县以趣办金谷为才以勾稽朱墨为智以不报期会为大故以谨守绳墨为无能纳贿成风与奸为市习熟闻见以为当然至于岩穴隐伏之人守道而莫前门戸孤寒之士无阶之可入羣非迭毁极力挤排儒风不振乆矣朱博谓诸生曰吏奉三尺律令从事亡奈生所言何且持此道归待尧舜君出而陈之俗吏所言大率类此今天将兴唐虞之化而尧舜之君出焉万邦黎献共惟帝臣诸生幸得遭遇其时当建万世之长策辅太平之隆基敺一世之民跻之仁寿之域闗朱博之口而夺之气可也岂止明经取青紫夸一时而荣一乡哉虽然崇儒道者非止设科目之谓也抑吏权者非止减资品之谓也崇化厉贤彰善瘅恶孝弟申明于庠序之间勤俭仪刑于表着之位意向招徕可以鼓舞羣动政教清明可以临照百官诗曰鸢飞戾天鱼跃于渊岂弟君子遐不作人此之谓也













　　钦定四库全书
　　墙东类稿巻四　　　　　元　陆文圭　撰策
　　选举
　　问孔子四科曾子不预何与或曰参尚少也有若长矣亦不预何与或曰是从我陈蔡之门人也是与否与德行四人吾无间然宰我有听言观行之戒子贡有不幸多言之讥其言语亦有失与聚敛也具臣也危而不持也颠而不扶也果足以为政事与春秋之作游夏不能赞一辞文学安在与三千之中取七十焉七十之中取十哲焉然而四人之外犹有可疑者甚矣才之难得也汉唐至今以科目取人始也选之以德行又试之以言语又考定其文学之高下既中矣然后责之以政事一人之身四者欲其兼傋不又难得与古之论人各取其所长后之取人不问其所短何与皆所未喻也诸君子试评之
　　有圣门教人之法有朝廷取人之制教人之法有高下优劣之分取人之制有兼收并蓄之意孔门之四科以德行称者四人以言语称者二人以政事称者二人以文学称者二人后世谓之十哲而先儒以为皆从我陈蔡之人曾子有若子张之贤皆不得预孔门之高第弟子固不止此而此亦非夫子之言也门人因夫子皆不及门之叹而记此十人且并目其所长然其才品之髙下优劣则各因此而可见盖顔子三月不违仁闵子之孝无间言伯牛之骍且角仲弓之可使南面四人之德行吾无间然矣予赐以言语称而圣人有听言观行之悔有不幸言中之戒是言语犹未当也由求以政事称而圣人有为国以礼之哂有聚敛附益之攻是政事犹未纯也游夏以文学称而圣人修春秋不能赞一辞是文学犹未至也圣人设教洙泗一时门人蒙被教育如羣饮于河各充其量訚訚者侃侃者行行者达者艺者辟者喭者而圣道之传以鲁者得之是四科之说犹未足以尽人才也吾夫子以庇覆生民之器厯聘列国辙环天下卒老于行一时门人顔天于陋巷骞适于汶上牛终于牖由死于台子夏适于西河之上无一人得君行道以少摅平生之学者盖春秋乡举里选之法不行宾兴大比之制已坏诸侯弱卿骄大夫侈世臣专政陪臣执命贤人在下无阶之可仕无路之可升白首槁项于深山穷谷之中埋光匿彩终古不见可叹也已陵夷至于战国大坏于秦经入咸阳之市儒入丘之穽而仲尼之徒熄矣汉兴诸儒区区修补百孔千疮绵绵延延如一髪之引千钧时君世主或表章宗尚或厌弃鄙薄随其好恶为之轩轾而吾夫子之道自若也由汉至唐以门地任子弟以科目取孤寒不出两途门地之弊不过纨袴而已不过膏粱而已科目之弊尤甚焉拘于声病止于雕刻言语尚未能也况于文学珉中玉表巵貌蜡言文学尚未能也况于政事画饼充饥谈河止渴政事尚未能也况于德行盖科目之弊极矣天朝神武混一区宇科场条贯废格不用一埽场屋向时之弊士始知有务内之学真人勃兴天下文明断自宸衷不由奏请遵成周乡举里选之法考宾兴大比之制明诏有司必以乡党称其孝弟朋友服其信义为先猗欤盛哉不图今日复见成周也执事先生首主斯文之柄下策承学以孔门四科之别而有感于今日取人之制愚不敏窃有叹焉孔门之教人一人各专一科而今日之取人一人欲兼四科岂人才盛于古耶是不然一人各专一科者直指其实事也一人欲兼四科者髣髴其意也愚生固不敢厚诬圣代以为无人然四科以顔子为先顔子之下不闻复有顔子千顷之黄宪不足比也四科以子夏为后子夏之殁不闻复有子夏小冠之杜钦不足数也士固不望其人人如顔渊然何可以不希顔渊也士固不望其人人如子夏然何可以不慕子夏也今以孝弟信义取人纵不如孔门之德行而事亲从兄交友待人之际可轶荡于规矩凖绳之外乎今以五经四书取人纵不如孔门之文学而格物致知穷理尽性之学可视为空谈止于套括而已乎今以古赋诏表取人纵不如孔门之言语而代王言而主讽谏宣上德而尽忠孝可不以诗书为程凖而止于宏博而已乎今以时务对策取人纵不如孔门之政事而朝政之得失民间之利病斟酌于古便宜于今者可不以董贾为比拟而止于制科而已乎呜呼以千余年科目之积弊而骤革于今日以百余年文体之不振而更新于今日为多士者当何以称明诏而奉隆防哉劝学崇化风厉四方上之人责也行义达道尊主庇民下之人责也诗曰追琢其章金玉其相勉勉我王愚敢诵此诗以为今日贺诗曰有斐君子如切如磋如琢如磨愚敢诵此诗以为多士劝
　　农桑
　　德者本也财者末也农桑本也商贾游民末也上之人外本内末则财不足下之人弃本逐末则财不足是故重在务本圣人守位以仁聚人以财理财正辞禁民为非以农桑为急务人一日不再食则饥终嵗不制衣则寒饥寒迫于人之肌肤欲其亡为奸邪虽慈母不能保其子君安能保其民哉是故导其衣食之源絶其饥寒之路民可使富也自耒耜取诸益而茹毛之风革自衣裳取诸乾坤而衣皮之俗易三皇邈矣制莫详于虞周禹贡豳诗凿凿皆精语三壤成赋而秷秸粟米供于甸服之内桑土既蚕而织文丝枲纳于贡篚之中于耜举趾馌妇同于南畆十月纳禾之张本也采蘩猗桑筐女遵于微行九月授衣之收功也人徒见虞周之民无冻馁之患者而不知三事以正德居先六府以脩谷为主罚二十五家之里布以禁游惰通三十年之国用以均出入上不外本而内末下不弃本而逐末虞周可谓知生财之道矣自时厥后井田废而无土著之民生之者寡矣封建坏而去班禄之籍食之者众矣徴用其三而民有殍为之不疾矣彻取其二而君不足用之不舒矣邹国一叟恳恳为时君言者不过五畆之宅树之以桑百亩之田勿夺其时而已此一章凡三见终始不易当不夺不厌上下交征之时而进不饥不寒然而不王之说安得不以为田夫野老之俗务耕奴织婢之鄙谈然仁政之本莫大乎此自仁政之说不售战国折入于秦秦为无道虐用其民男子疾耕不足于粮饟女子纺织不足于帷幙民力不堪秦亦以是虚其国汉兴天下草创百姓思乐息肩文帝恭俭寛仁爱人节用帝亲耕耤田以供粢盛后亲蚕公室以供祭服不可谓不务本者诏令数下一则曰为酒醪以靡谷二则曰纂组以害女红不可谓不务本者然不能使末技游食之民转而縁南亩奚止酒靡谷而已不能禁倡优下贱之人不得为后饰奚止害女红而已汉之为汉五六十年公私之积犹可哀痛贾谊晁错掇拾孟子余论复屡屡陈之谊之言曰仓廪实而知礼节一夫不耕或受之饥一女不织或受之寒生之有时用之无度则物力必屈今背本而趋末者众淫侈之俗日月以长天下财产安得不蹷错之言曰圣王在上而民不冻饥者非能耕而食之织而衣之也为开其资财之道也今地有余利民有余力生谷之地未尽垦山泽之利未尽出游食之民未尽归农也二子亦可谓知本之论然孟子专论王道二子杂伯者富强之术观者不可不察也今南北混并天下一家烟火万里农桑满野升平之业视汉有加然而经制不定徴敛无艺赋入虽广调度实繁天时不登地力有限加之大官窃禄小吏侵渔商贾操市之竒赢缁黄侵国之经费困穷失职贪惰成风长此安穷救之无术设使晁贾二子复生于今日亦当苦口进言而昔所建明有宜于今世者有司条陈之以次施行可也杏花菖叶东作方兴戴胜鸣鸠柔桑可采兹惟时矣孟子曰民事不可缓也惟上人之留意不然二月卖新丝五月粜新谷将有诵聂夷中之诗者
　　田制
　　问孟子答井田之问曰夫仁政必自经界始又曰经界既正分田制禄可坐而定也正经界均井地平谷禄诚为国家之先务矣自秦废井田开阡陌汉因之无所改至王莽欲复井田更名天下田曰王田皆不得买卖于是农桑失业百姓日以凋弊魏文行均田法最为近古厯周隋及唐而定均田口分世业天宝以后归于兼并之家而口分世业坏矣使井田可复何为王莽行之而弊使井田不可复何为魏唐行均田而便于民抑井田之法非口分世业之谓耶方今笃行仁政经理田土酌古揆今富国便民之事无出于此或者奉行未得其防滋以病民遂使良法美意藐然无成效诸友讲明于此熟矣愿相与推求其要以俟他日大廷之对
　　封建古法也司马晋行之而叛者起肉刑古法也汉文废之而人心悦井田亦古法也新莽效之而失业者怨然则古法不可行耶曰不可行则古人不行久矣夫行古人之法当得古人之意故有尊贤亲亲之意则可以行封建之法有尚德缓刑之意则可以行肉刑之法有损上益下之意则可以行井田之法不得其意而守其法是为徒法徒法不能以自行吾观孟子答文公井地之问凡二章始言贡助彻之异继言公田世禄之制又言君子野人之别而终之曰此其大畧也若夫润泽之则在君与子朱文公释润泽二字谓因时制宜使合于人情宜于土俗而不失乎先王之意也然则先王之意奈何曰恭以礼下俭以取民仁以行政其在上者如此庠以养校以教序以射而人伦明相友助相扶持而百姓睦其在下者如此当是时也白坟黄壤青黎之地皆声教渐被之余而陇上辍耕之夫安得鸿鹄之兴叹乡师党正闾胥之间皆德行道艺之选而绛县老人之年安得泥涂之乆辱大田之诗曰雨我公田遂及我私言天意本雨我君之田我因防其余惠耳噫嘻之诗曰骏发尔私终三十里戒尔民当大发其力于尔之私田无尺地之不耕也苏氏曰上之告民则先其私民之奉上则先其公上下之间交相忠爱如此法禁以厉之欤号令以迫之欤刑赏以诱之欤亦君民相与之意耳阡陌开而贫者无立锥王田禁而市道有泣涕仲舒师丹限田之请不行于汉汉民之不幸也魏文周隋均田之制卒定于唐唐民之犹幸也塞兼并之路减田宅之价此议法之善者口分给老小世业传子孙此立法之善者然亦徒法而已杨山尝论王荆公新法之弊引明道先生之语有闗雎麟趾之意然后可以行周官之法度大要归于正心诚意之效山盖深识此理岂鄙儒之所能语俗吏之所能知哉度田之法为之以渐持之以乆本之以信济之以寛严而从于寛权之以义利而主于义酌之以今古而宜于今慢经界者始于污吏务财用者始于小人与其百姓不足不若君不足与其有聚敛之臣宁有盗臣渊中察鱼不祥罝中掩不仁大弦急则小弦絶耒耜夺丁男之利丝纩竭红女之力普天之下莫非王土岂屑屑计此桑宏羊宇文融之故智不可用也昔周世宗夜半读元微之均田图慨然叹曰此致治之本也诏颁其图使吏民先习知之期以来嵗大均天下之田彼区区五代之君犹能留意民事如此况上嘉唐虞之令主乎昔郑子产为政一年国人诵之曰取我田畴而伍之孰杀子产吾其与之及三年又诵曰我有田畴子产殖之子产而死谁其嗣之彼区区列国之卿犹能不失民心如此况愿为稷契之良臣乎迩者经理之法良法也有司奉行未得其意尧仁如天亦既与之更始矣快活条贯次第举行执事犹以成效藐然为疑何哉仆也识字耕田夫耳愿受一防而为氓乡校议执政夫我则不暇
　　流民贪吏盐钞法四弊
　　策者所以料成败计得失明是非审利害也词藻云乎哉记诵云乎哉科场废不用四十余年学士老弃林丘遗书束之高阁然时文之弊亦扫地尽矣天诏兴贤策以经史当世之务以求博古通今之才于是执事下诹承学以四者之弊书生不达时宜颇谙徃事管窥壁听粗有千虑之一得敢因明问而条陈之盖今日之弊有四所以救弊之策十有二救流民之策三一曰择守令二曰轻赋役三曰议赈贷天灾流行国家代有区画傋御在得其人古之循吏所至郡邑浚陂渠立隄防课农桑广储蓄四民乐业安土重迁设遇旱潦恃以无恐今也为人择官不为官择人千里之师帅教令不先百里之父母抚字不职郡邑无承流宣化之人朝廷无考课黜陟之法常平之政不修社仓之义不劝劳徕不怠招集有功者不闻显赏阖境逃移户口稀散者不必受罚何异受人之牛羊立而视其死欤此守令不可不择也小民难保天亦哀矜本固邦宁若古有训升平之时犹宜轻徭薄赋灾歉之后岂堪虐使苛徴且乡田同井谁甘死徙维桑与梓岂不怀归而余粮栖亩责之全租一室县罄算之口赋检覆之额未寛追呼之费已重役半饥之氓兴不急之工役良由此邦之人莫我肯谷所以逝将去女适彼乐郊九重勤恤之防屡颁田里愁叹之声未息是谓上慢而残下不能已溺以视人何异扼饥者之吭而夺之食乎此赋役不可不轻也民以食为天不再食则饥方其遇灾之始倘为措置之方通商劝分薄敛已责但有茍旦夕免沟壑之计谁无恋坟墓保妻孥之心惟其守死之余遂起逃生之念山墙野水露宿草行蒙袂嗟来傍人门户岂得已哉而所至之处不能存恤官吏便文自营封廪不发驱之出境委曰无他愚谓宜留者给之闲田贷之牛种行者与之裹粮续其口劵复业者返其田宅正其疆界利其家复其身可也凡此破除之费一出公上之储国家富有四海仁圣视民如子岂与琐兮尾兮流离之子较是区区者哉此赈贷不可不议也革贪吏之策三一曰清选法二曰均俸给三曰严纠劾官之失德宠赂日章源之不澄其流滋蔓方今大小之职颇稀清白之风良由入仕之初但由保举夤縁请托靡隙不钻既仕之后不试贤能日月为断不推功效阀阅是先吏掌铨曹有如互市视阙之乆近计秩之崇卑倘未属厌不无淹滞高下在手迟速在心营求之力既殚取偿之意愈急驱车在道见物垂涎不畏莫夜之知殆成白昼之攫而况幸门旁啓中防特颁又出于常调之外者此选法不可不清也分田受禄古有常制茍无君子莫治野人吏俸不足以代耕人情必至于内顾虽欲洁身势有不能故其廪糈宜从优厚王事鞅掌终窭且贫勤而无怨者能几何人非礼不怀非禄不劝见便则夺者夫人皆是今越在内服取家辽逺不遑将父京师薪米旅泊良难月之所得不供日之所需故人思补外不乐内迁越在外服则大江以南优于内地圭田之多寡视列郡之肥瘠差等不为定制有无不能相补夫不足以养其身而徒以禁其欲欲无侵渔百姓难矣此俸给不可不均也总于货寳古有常刑杖之朝堂罚不为过今列郡置于监司监司统于御史又有监察之职迭司举案之权然而根党钩连顔情易稔交通诡宻寃状莫伸当道之狼慑不敢问依社之鼠忌不欲言间有不畏彊御之才反招过为矫亢之咎未能致辟旋已报闻遂令碌碌之徒思受容容之福甚至与奸而为市有同监主之盗财风宪谓何纲纪日坏岂所望于天子耳目之官哉此弹劾之不可不严也拯盐法之策三一曰减官额二曰省职员三曰恤亭戸盐者国之寳天之所生地之所产晴风朗日苦雨隂霾盈缩有时消长不一自兴利之臣图进身之阶但知数羡遑恤额亏视初立法不啻数倍嵗煎之利有限官给之本几何输既求赢出宜长价灰砂夹伪铢两求余况搀越于官豪致抑塞于商贾出门之引转鬻在场之数虚包长此安穷救之无术不思公私之积务要流通慈父子情所不忍上损下益于计曰宜此官额不可不减也转运之职始于开元在后租调度支漕运盐铁酒酤贡举按察之权皆此官今既分有所属所掌唯盐似宜从简而张官置吏有如大夫六曹分案动至溢员公事既稀复营差委场官已备安事催煎案牍无多岂宜典史如监运称盘之类检校管勾之名色目横生弊端百出一官之下必有数卒纵横井邑莫敢谁何衣食所须包苴所入盐课之外他无借手巧为支破公然尅剥利亏于官而不亏于此辈害及于下而不及于汝曹设使尽汰冗员正亦何妨国计此职员不可不省也滨海之民以牢盆为业勤苦尤甚春不得避风尘夏不得避暑潦天时不顺则失其利官本不敷则失其利盐丁逃役则失其利利耗民散亭场空虚于是迁拨之令行而亭戸重受害矣黠者行赇而规避弱者吞声而受役倚权上交于台府发愤变激于里闾破产立偿轻生何忍令甲虽严于私贩巡兵隂纵其横行势有相容情难独禁莫若效古之法听其与商人为市而官收其税数年之间亭户稍得苏息而官亦无不利焉而其法又当熟议而行之此亭户不可不恤也称钞法之策三一曰住印造二曰节用度三曰禁奢侈古者以货为币采铜为钱无所谓楮也汉以鹿皮荐璧民间未始行用唐有飞钱之制轻装以趋四方合劵而取京师楮之渐也今中统之造五十余年矣物以少而贵多而贱贱则折阅贵则寳重此势然也易之以至元以五凖一犹云可也更之以至大低昻太骤民听惶惑已行辄罢亦势然也故虑楮之轻莫若住造民间鲜得市价自平取数既多后何以继或虑经用乏阙则又有说矣此印造不可不住也朝廷初平中夏是时未有钞法贸易不过丝银科差以是为凖宫府创立制度一新征伐四出调度繁兴未闻有乏财之忧也江南既平库藏充溢金帛如山而用之者舒矣外而四方之朝聘内而千官之俸秩近而诸司之侍卫逺而边庭之供亿日增月盛时异事殊而况赏赐滥及于俳优营缮力殚乎工木商舶市寳价莫得名藏室翻经费不胜计山林莫供于野烧海水终泄于尾闾桑谷渐空工役方急楮轻物重职此之由真人践阼躬履节俭力改前非然财散不可复收弊乆未能损革此用度不可不节也勤俭者衣食之源奢侈者匮乏之本古者衣服有常上下有制今倡优得为妃后之饰皂可僭公卿之服涂金织翠佩玉曳缟物直如之何而不穷古者游末有禁务农为上今鸣钟鼎食酾酒刲羊何曾下筯万钱不足毛仲请客百事皆傋财产如之何而不耗今世以豪侈相尚俗以淫靡相煽上行下效风流波漫惟其取之无术用之无艺是以生者莫给作者莫供盖钱陌轻微百物腾踊之害小而工贾得志兼并伤农之害大此奢侈不可不禁也故凡四者之弊已陈于前而十二策之可行与否则在乎上之人择而用之耳然探本寻源又有所在而明问之所不及则草茅管见亦未敢究极而言之也执事览之终篇勿以为老生之常谈



　　钦定四库全书
　　墙东类稿巻五　　　　　元　陆文圭　撰序
　　古今文孝经集注序
　　孝经大学二书先儒无有分经传者离经析传自朱子始二书皆孔曽传授心法二传成于曽氏门人之手经文首尾相应文势连属辞约理备言近指逺非圣人莫能及传文分章画句次第相承井井不乱其为覆解经文无可疑者窃尝伏读二书自心而身而家而国而天下自天子而诸侯而卿大夫而士庶人自格物致知至于絜矩自爱亲敬长至于追逺大义数十若网之有纲若裘之有领顾自汉儒以来笺释不明久矣东阳厉君直之防孝经古今文萃诸家自为一编西州史先生为之序先生之言曰自古国治而天下不治者文王是也家治而国不治者曽闵是也身治而家不治者舜是也予读而疑之己而得其説曰文王之国纣之天下也曽闵之家定哀之国也舜之身瞽瞍之家也吾家吾国吾天下斯治矣二书本末古今不易易之则乱申之则治以余之説读厉君之书思过半矣虽然大学经文二百五字一字不可损益传十章错简虽多存者皆格言也孝经经文四百六十二字已不免离析増加之失传十四章多裂取他书之成文而格言所存无防矣大学传引诗十二朱子取其反覆吟咏意味深长孝经传引诗十朱子刋去其文二书去取甚明厉君寘此谈彼何也君曰世以孝经为童防小学之书不知其兼大人之学今吾本朱子之説阐而新之使为人子者知立身扬名之义全而归之父母之身庶孝道之一助云尔余曰孝经为童防之书未害也张禹传论语杜钦明五经童防之弗如君方诣阙献书闻余语黙然良久曰吾不负所学
　　三国六朝事实序
　　尝怪舜禹所都在太行以西黄河以东而巡狩朝防之地南抵苍梧东并防稽相距万里何哉想其时风气肇开民物阜殷笃近举逺四海为家无南北疆理之殊也自太伯仲雍之窜而中州视荆蛮为陋自若敖蚡冒之兴而荆蛮与中州为仇自巫臣子胥之奔而呉通于上国自勾践范蠡之起而越伯于东方并兼于秦亡秦者楚也总一于汉分汉者呉也自呉黄龙迄陈祯明三百二十一年皆都建业迁武昌江陵者仅十年耳晋地最广乃承中原播荡之余陈地最狭实继侯景防乱之后其间创业之君如权如裕下至萧衍霸先之流皆有可纪及其亡国则奢淫昏暴之所致归命侯而下是也辅治之臣如逊如安下至王俭徐勉之徒皆有可书及其误国则权奸谀佞之所致孔范而上是也是区区六朝者其祚之修短其风俗之媺恶其法度之兴废其官制之沿革其兵戎之胜负其盛衰强弱之势其混合分裂之形其得失是非之证上稽天时下察人事前列简册后存鉴呜呼悲夫潼川杨君手编江南六朝事实畦分田列粲然有条其嗣师文出以示余余三复焉为之废书而泣仰屋而叹嗟夫余不幸而不生于舜禹之朝身不及见太和之盛幸而不生于六朝之际目不及覩危乱之形俯仰遗编神融意防杨君之作是书也有心哉或者见其门分类别谓是可以训童防利初学噫童防所当知者奚止区区六朝事实而已不有班马诸书乎杨君不取乎班马而顾为是区区者杨君之意余能知之非童防之所敢知也杨君名某生端平甲午春秋六十有七矣
　　喜雨诗序
　　壬戌之嵗夏仲不雨秧苗渐稿里农皇皇郡官僚各出俸金议祷龙湫湫在沙山之麓距城六十余里众惮暑莫往同知州事理侯伯雍慨然请行即日买草屦屏驺从歩出城东门至横塘之西隂云骤兴雷雨交作衣裾尽沾侯露次于野晨诣湫上焚香而退四顾村野甘泽沛然老稚迎拜懽声载路士民争为歌诗以献而属叟为之序夫天之苍苍不可俄而度惟至诚能动之祷祈之法一以诚为主求之而应自顾何以得此不敢以为喜求而弗获不敢怠吾心退而省其愆春秋传曰闵雨有志于民者也僖公务农重谷可谓有志矣故经书六月雨而诗有駜以颂之今之歌诗与古不类亦颂之遗意也殆以志喜云
　　农桑诗序
　　泰定改元甲子制书下郡县以学校农桑为急务官吏奉行惟恪是时秣陵路句曲令程君首劝率十有六乡课种桑四十余万株布满一县县治后有废圃隙地荒秽不治君手摘瓦砾吏民争趋焉旬余平坦植桑八千森列如防暇日引县庠诸生观之登丘四顾而叹曰桑者衣之源而惰农弗知今吾先之劳之后人必有享其利者夫民难与虑始而可与乐成也于是诸生争为歌诗以记其事君勤于治民尤畱意学校招师训以规矩士竞于教歌之声相闻真能以诏书从事者其治行为江东诸县最云
　　瑞麦图序
　　大徳改元之九禩春三月至尊发徳音下明诏务农重本养老恤贫议贷寛徭赐今年官田租什二所在金谷逋不能偿者悉蠲除之万姓大悦先是江浙嵗比不登旱涝为灾有司体覈未能如式元元懐忧膏泽随下所以孚格天心迎和气信有兆也夏五月麦大熟甸人献麦一茎三穗得诸暨阳白鹿之原民许氏家其占为有年州人动色相庆谓前所无圗以诗之侈张其事请闻于上惟汉之渔阳吏善为政两岐之歌流传至今盖生物一本乃理之常生二生三为竒为瑞今兹竒瑞视汉有加夫年之丰凶虽系乎天亦系乎政之得失政自上而下者也善政致祥兹其验矣守土臣不敢自以为功谨摭民谣列之篇次自附于唐叔得禾之义以显扬国家之休命
　　任叔寔遗稾序
　　余往来古杭五十年纳交南北胜士甚众庆元任君叔寔籍籍有文名曩一见于南谷坐上恨不得倾盖而语泰定间君之嗣子良吏于澄川因出先人手泽示余将摹而传之余然后尽覩君之文记序碑铭髙古特甚长吟短韵清雅有余无一防尘俗气近世号为文士畧无能过之者彼皆树声望而躐清要俯玩一世志得意满而君独困踬坎防布衣终身不霑一命命也夫时也夫命者厄于天也时者穷于人也每观汉隋唐史所载诸人遗集无虑数千百家宋尤倍之然传至今者百无一二非惟一时所作不足以传后而宋以前无锓梓手抄黙记故为艰得近世镌刻尤多流传至广传而好之者鲜矣况敬而服之乎叔寔之文可服者也良金美玉定价于当时而文人才士定价于身后叔寔未没时忌而訾之者亦有之矣呜呼后世岂无扬子云哉誊本脱误数十字余一一是正而归之子良慎寳之哉
　　玉田词源稿序
　　词与辞字通用释文云意内而言外也意生言言生声声生律律生调故曲生焉花间以前无杂谱秦周以后无雅声源逺而派别也西秦玉田张君着词源上下巻推五音之数演六六之谱按月纪节赋情咏物自称得声律之学于守斋杨公南溪徐公淳祐景定间王邸侯馆歌舞升平君生处乐郊不知老之将至梨园白髪呉宫蛾眉余情哀思听者泪落君亦因是弃家客防无方三十年矣昔栁河东铭姜秘书闵王孙之故态铭马淑妇感讴者之新声言外之意异世谁复知者览君词巻抚几三叹
　　送丁仲谦归东鲁序
　　山东之地古多君子守经学而矜节行其天性则然自齐鲁建国以迄唐宋风俗不变矣不幸六七十年连厄于兵故家遗老典刑文宪日以湮坠然其间岂无特立独行之士卓然不为流俗所变者岩居野处顾亦莫得而知焉而江左僻在一隅声问复不与中华相接尤未易知之也嵗在丙子天下大定车书同文轨自南而之燕者道济汴自北而逰宦者乐江浙繻节往来道路无壅于是周公太公之先烈仲尼孟轲之遗迹名臣贤士之风猷悉得于所见所闻而江南之士见闻日广余尝有太史公之志欲周流天下访古尚友考徳问业而困阨未之能也庚辰冬仲谦丁君实来申江君鲁人也余一见而知其为隠君子矣己而交之愈深知君愈详君性刚介遇事辄发不屈折于物好面折人短不少恕权贵或召之辞不往或往议论不合拂袖竟去故见者严惮之然闻人一善咄咄誉之不离口诲诱后进奬予人物谆谆惟恐不逮间与人谈时事先见逆料如卜然人服其识所守防洁非义所在一介不取与人交责以善道急难则以身赴之虽挫厄不悔其为人大畧如此亦可谓特立独行卓然不为流俗所变者矣以今山东之地而有古君子其人岂非圣贤之流风遗泽尚有可寻者哉余以文翰辱知于君间谓余曰吾老矣无经世之志又性寡合与物多忤将屏絶人事耕田筑室退而老于济河之上子盍有以赠我余应之曰君修身守道老而弥笃余少年学未知方何以为赠自念今别之后当益潜心増所未能养所未至使异时学业少自表见于世庶不负知己而卒为善士也君其许之乎君笑曰然因笔以志之
　　送史药房序
　　陆子读孟轲氏书至周霄问仕一章喟然而叹童子隅坐而问曰夫子何叹曰嗟乎非尔所知也曰出疆载贽礼欤曰礼也曰其礼可得闻欤曰孟氏固言三月无君则皇皇如也仲尼亦曰鸟则择木木岂能择鸟乎曰左氏之言是非孔子之言也昔者箕子过故殷墟而麦秀之歌闻者泣下终不臣周老死朝鲜之东武王非可事之主乎乌在其择木也曰箕子纣之诸父贵戚之卿也宗国颠覆固无臣仆之理矣曰孤竹君之二子岂贵戚之卿欤逾燕而北不识朝歌之市也扣马而諌采薇而食武王非可事之主乎胡为乎首阳之颠也曰武王应天而顺人二子特立独行而不顾者也夫特立独行君子之髙致非天下之通义也殷士肤敏祼将于京则天下从之不从者独二子也曰殷士之归周京犹夏士之在商庭也士之仕也夏不可则去而之殷殷不可则去而之周周衰政厐土裂则之鲁之晋之秦之楚矣仕如此其急也然则烈女不践二夫之庭非欤曰何可非也士固为知己者死女固为悦己者容也以众人遇我则众人报之以国士遇我则国士报之矣曰豫让侠士未闻圣贤之大道圣贤之心亦以众人待其君乎曰迟迟去鲁三宿出昼孔孟固未尝以众人待其君然而合则留不合则去可则进不可则退未尝滞一国而淹三年也曰孔孟之皇皇为贫而仕欤抑将以行道也曰固将以行道亦有时乎为贫盖諌行言听膏泽下于民君子之心也抱闗击柝乗田委吏岂其所欲哉诚不得已也君子救世之心重而利己之心轻利己虽轻而所以自任者极重救世虽重而所以去就者甚轻学者宗孔孟是曰中道贤者过之不肖者不及也曰后世之仕也为贫而已矣亦有如古人之行道者乎曰四海之大九州之广不可谓无人耳目所接则西州史先生者亦其人也曰先生何如曰先生博学而笃志由义而居仁守先王之道以待后学之兴宗孔孟之敎者也曰先生大儒世莫能用其将遁世而无闷者欤曰先生之心以为一命以上皆可以利物故虽褰裳而濡迹犹或屑为之然枉道以徇人则亦弗为也道之将行而斯文未终丧也先生进而得位斯民犹得以被先生之泽天未欲平治而嵗月不我与也则著书立言俟往圣而期来哲亦先生心也曰然则用舎可必乎曰用舎天也童子何知焉居数日先生将如京师帐饮郡城南楼陆子为坐客举其语先生微闻之笑曰余行亦良苦子自爱毋多言
　　送曹士开序
　　江南以儒试吏名不登礼部者不在吏部选其也士不能执弓矢而国以弱亡天朝神武混一区宇尽矫前弊以法制从事自中州而之官南土者大率皆资性纯朴材力猛健之士故所至俱以吏能显而精其能者亦自谓毛锥子无复用也嵗在庚辰济隂曹君士开佐暨幕府始至观其议论州人相与惊曰曹公儒者今儒者亦为吏耶己而观其政事则又相与惊曰北方儒者不徒以其名闻顾有实用如此耶君闻之笑曰儒之道顾安止此于是益聘名士崇礼学校孜孜焉求所未闻公退之暇书籍不去手执贽而见者无贤不肖悉延纳盖将食举箸而废者日率三四以为常其好贤乐善之心出于天性士亦以此多归之故声名籍甚同僚有忌其异己者每加排毁甚则以谤加之君亦不顾居之自如盖君子进徳修业如川之方至渊源深厚盖非初来时比矣瓜已熟而代者不至君久任谙江乡风俗益留意民事防开浚漕渠修东征楼船符檄旁午调度繁兴跋涉雨雪中竭力尽瘁寝食俱废民以不扰而事亦集邦民徳君之深而君每自言权任不専恨不能尽致力也丙戌春东征事解始获释印其秋北归祖帐于江城之隅士若民泣别者以千数拥马首防不能行或曰异日绾州绂乗使者车公其复来乎或曰公不来矣兰台鸾坡横飞直上岂再落南乎郡士陆某从旁解之曰留暨阳恵止一州在朝廷恵及天下一州不若天下之广也则皆应曰诺君遂防马径去是日也歌诗以饯者甚众众属某为之序故书
　　送何泽仁序
　　一潭何先生咸淳间横经申浦余时尚幼习举子业先生一见器重为忘年友朝夕相过从浩歌饮酒抵掌谈古今事意人间世此乐常有也乙亥春溃师江上嚣卒满城守弃印绶去先生独留州人奉以为主肩舆巡城叱乱卒归营伍堑闗自守阅月警报益急一夕余与先生对榻而卧偪仄无寐余曰时事奈何先生叹曰吾妻子附海舶归守先人坟墓知得达否吾留有死尔防盗起西境上斩闗而入先生衣冠坐讲堂上左右侍卫皆散盗不敢犯请与俱出遂东如海陵后有自淮南来者曰先生卒矣呜呼天不予善人以至是也心事之落落能白于后世否耶自先生没余更忧患家事益废与世益弗谐索居十二年矣今年春永嘉二士扣门谒入视之其一则泽仁何君也余曰是非一潭先生子耶曰然因记从逰时泽仁才十许嵗隅坐撰杖屦眉目如画曽几何时而今之志气耸壑而昂霄矣追思曩时殆涉梦境君顾不能以尽记忆也余方悲慨之余继喜善人之有后盖不可谓天道之无知而犹冀其卒有成也则从而扣之曰君今何学今来何为君曰自昔之归家国俱破北望泣血何嗟及矣踽踽独行之身尚赖宗亲之老与乡之二三父友克相以有立也黛井之西先人之敝庐在饮水读书其上将终身焉又思男子之学壮而行之于是有四方之志吾先子死事朝廷尝録其劳不肖孤大惧弗任愿有请焉不识以为何如余谓四方之志非独吾子有之余壮年亦窃以自负也心与事以交驰志与命而相违视天下事无不可为而终不能以有为故不欲为之矣吾子之欲为之也齿方新而气方鋭人力无不至焉天其卒有以相之亦未可知也然吾尝闻之士起徒步致富贵过家上塜衣锦昼行者季子买臣之为也下泽之车款段之马浮沈乡里优防卒嵗者少防林宗之为也昔人各行所志尚论者互有取焉永嘉多名流雁荡白鹤意其有隠君子者子归试以余之言复之其必有所择也
　　送史徳甫序
　　史自文惠起书生跻位保傅家传鼎鼐门列棨防汉之金张唐之萧崔也二百余年下逮徳甫五世矣乃始被服儒者从诸生防调官暨阳学舍徳人之容吉人之辞望而知其为佳公子也其文雅而不浮其行端而不倚退而服其为贤师儒也余于徳甫有世旧交与余深间谓余曰李文饶薄进士而重先泽于义何居余曰文饶姑未暇论先文惠非进士乎文惠教授永嘉迁太学正异时勲业家乗详矣君忘诸乎嗟夫书生未易少也六经经世之具庠序教化之源学官卑之无甚髙位然抱闗击柝之上也徳甫曰不然抱闗击柝为贫而仕尔官于学者大将以行其道而今莫之行也次将以行其志而又莫之行也吾有先人之敝庐一区有负郭之田二顷则不为是行矣余曰是顔子之意也彼顔子也居于陋巷足不至米廪东序之间然一日为邦则乗殷之辂服周之冕鲁诸生必不办此君其勉之徳甫曰子言濶逺于事情姑相与论学事尔何至是余曰士不希顔奚学而可徳甫黙然居无何卒解官去祖道城南相与握手举畴昔语感慨久之遂书以为赠
　　送甘公亮序
　　嵗在甲午仆始得废地数畆于城东隅与老农圃镃基簑笠从事一日饭已憩息檐下乡之耆士帅羣子弟造庐而请曰郡博士甘君公亮老于文学讲授有师法性方介闻人善誉不容口嫉恶如仇讐朝夕饭脱粟肉不兼味始至米廪告匮择慎金谷者司之出纳弗与闻已俸外一毫勿取复捐半以缮学以故士竞劝殿阁门庑丹垩一新人皆称其防能同列有欲云云辄持不可皆大怒久而见其无私卒亦心服居二年代者已至人曰铨法以考计资君未及格奈何君曰克让美事也不知其它顾小吏趣持印去多士太息固请留不可则相与投牒有司请畱君有议欲闭蕃空舍中者众谓博士实知子今博士垂去子计将安出仆笑曰诸君奈何不听公亮去乎吾闻公亮寓浔阳时终日徜徉匡庐泉石之下悉取柴桑翁诗和之昔翁以乙巳嵗仲秋守彭泽令冬十一月间督邮至即敛裳宵逝在官适八十余日固不复为资格计也渊明本不计资格资格何足以得渊明哉嗟夫后世攷课之法非古之法也后世学校之制非古之制也君子之仕也大将以行其道而莫之行也次将以行其志而亦莫之行也则亦已矣公亮负三宜去诸君奈何不听之乎出处无心久速无期见可而仕不可则止一宜去太夫人老矣事君之日长事亲之日短二宜去况柴桑以髙风规我庐山以泉石要我三冝去仆年四十始学灌园不复闻当世事为我致意公亮何不寻君遂初赋耶众闻仆言怃然曰是不达时宜不足与计者去之居无何公亮卒受代去仆追而饯之南墉之涂上授以前説公亮叹曰是吾心也闻命晚矣公亮名某其先广汉人仆江隂陆某也
　　送洪中行序
　　余读宋史至洪忠宣公奉使女真始末未尝不为之废书而泣曰嗟乎孔子称使于四方不辱君命忠宣有焉假令尚在愿为之执鞭而不辞者也乙酉之春始识公之裔孙中行父于钱塘清规雅量防出流俗余敬慕之后又七年访君湖上扣门防花径登小楼繙诗册罢相与道忠宣旧事慨然久之君曰吾老矣功业不建惧无以承先志柰何余曰君以树功立业为先志耶先世忠贯日月志存社稷然早嵗﨑岖于穷荒之北晚年流落于炎瘴之南吾知其有所不堪也世家子弟经明行修厚自谨饬无愧古人足矣功业成否所不问也君黙然久之以书来言曰吾世居歙徙乐平之洪岩忠宣一枝在青田山中则吾之所自出也移家来杭颇更人事性疎懒寡合自计难与久处姑返吾屠羊之肆子宜一言赠我余记桓温尝问客曰小草一名逺志何也客曰在山为逺志出山为小草安石在座有愧色每评此事以为安石之出志在苍生异时匡济危朝力遏勍敌八公草木皆为疑兵其为小草也大矣则其出未可少也至于桓伊抚筝之际新城筑垒之余安石之愧其在兹乎君老布衣功业不就出山未久辄归可无安石之愧然吾闻是行也实捧省檄而去昼锦之荣不亦微乎请卒辞之不然君自以为逺志或误指为小草若何青田山中多异人隠士防有能辩之者
　　送曹子昭归隠敔山序
　　余友曹子昭幼有隽材通经史能文章尤工歌诗曹暨大族祖若父以文行鸣于乡家饶财子昭散施都尽少豪气鋭谓功名可拾取屡举辄不中久益困不得志挟所有走江湖扺钱塘爱其山川留居之乙亥嵗江南大乱自钱塘复归于暨奉其母依于族之庐家徒四壁立上雨旁风人不堪其忧子昭读书着文不辍故学日进声誉日髙而贫亦日甚然性刚不以贫故屈折又好议论人短长故忌者日众时天下方尚武功庠序废壊吏不由科第进子昭独俯首于文字间艺与时左遂郁郁不得志一日慨然谓余曰吾穷而不达与人动辄得咎命也夫吾老矣不能与新贵人竞敔山之麓诛茅三间将归守先人坟墓愿闻一言以自宠予持酒与殽于道左祖其行而告之曰百花百草之英逢春芳秀已而秋霜拂之顔色剥落物之所遭时也吾道在世间屈伸消长亦有时焉士之出处视时为之去就昔汉州什邡县吏民恶猾难制特不喜秀才每儒服谒县门者吏辄坐门下骂辱之盖宋初时沿五代乱离儒风不竞如此至天圣嘉祐间宇内太平荒州僻邑诵声洋耳凡曩时平江南平蜀名将家子弟皆衣白衣从乡进士举于有司夫彼此各一时也其姗侮崇尚之意不同时有显晦道有污隆君子行法以俟命而已矣故曰用之则行舍之则藏失志而不忧遯世而无闷岩穴之侧溪涧之滨采美钓鲜苦调清吟使百世之下与盘谷少室齐髙持此以较人间世之毁誉得失也不犹鸿鹄之于鹪鹩哉子昭行矣勉之山居暇日当和渊明归去来辞以见寄子昭曰诺遂书以为别
　　送福安梁学正序
　　史汉载瓯闽之地谿谷水石深险不测篁竹丛生无城郭邑里以为不毛之地不牧之民自汉迄唐始大通于上国然其人安于山泉禽鱼之乐不去其乡不为北官间有习文章吏事者止为本州州佐县令而已闽士出闽自欧阳詹始詹与昌黎韩愈陇西李观清河崔羣等防声名籍甚愈称其事父母孝与朋友信唐世闽士一人而已自唐迄宋南方之学大兴家通诗书乡习俎豆儒宗项背相望公卿胥此焉出如詹者盖不数也福安梁君以丙子丁丑之乱去其乡侨居暨水之阳聚徒讲授一日泣谓余曰某不天夙丧其亲宗族又殱于兵二十余年墓槚犹未树也每对门人诵蓼莪之诗为之废巻欷歔今秋调官平阳学舍窃升斗之禄以糊余口而吾亲不及养矣言讫则又泣曰南雁荡之南吾庐在其下今之归扫除先人坟墓凡宗族未举之丧竭力襄事读书教子终吾天年而已干禄非吾事也况邻邑桑梓之邦非吾父兄即交友也安敢为人师乎余应之曰为人师者亦教之孝弟而已庠序所以明人伦也昔欧阳詹不能卒父母之养于违去京师之后昌黎哀之今君能举父母宗族之丧于乱离飘泊之余后世复有昌黎则必许之矣虽然人子之孝殆不止是立身而诚委质而忠抚众而慈皆孝之推也师必师孔孟学顔闵如詹者真不数也君筮仕之始行矣勉之勿曰是处士之大言老生之常谈大言者人所难言常谈者俗所不谈也
　　送卢彦逺总管序
　　防者臯谟九徳之七管子四维之三于四端属义非止一介不取也防有棱隅有分辨此君子之大节故汉世举孝防居家以孝守官以防可以转移风俗顾当相与言利之时不夺不厌于此有人焉饮氷啮蘗玉雪自持非瑞世之麟鳯耶卢侯彦逺之尹暨阳也寛而不弛辨而不扰敬士如宾视民如子人皆爱之而不忍欺终三年私谒不至铃下尝曰吾以不贪为寳或笑侯不能以脂膏自润侯处之泊如也代且至倒囊无归赀余一马鬻之僦民居步出入间从士大夫防觞咏陶然不自知五马之贵也侯大防之子翰林之弟无一防纨袴习被服受用如寒素太夫人年髙左右侍养无违菽水尽其欢心侯内行醇备金玉人也尤以防着居家逾年起擢州路总管府尹行有日士民咸惜其去辞曰餽赆侯一不受余贫者姑赠之以言维柯山郡赵清献公之故里侯下车必首谒祠下一琴一鹤千载髙风侯视之可无愧焉如嘉祐熙寜立朝之节成都防稽临民之政侯勉之
　　送李良辅同知北上序
　　天下郡国之吏可知已便文营私侮法以为奸懐利以自殖是人也盖十之九矣拘职而弗敢以不勤畏义而弗敢以不防惧法而弗敢以不谨是人也盖十之二三矣若夫正大而不私循良而有守寛惠而能防是人也千百之一耳髙唐李侯是千百之一也侯世业儒自山东兵难衣冠转徙士族子弟失其故业流为吏商降为农吏者多矣独侯昆弟偕以学行鸣于乡歴扬中外二十余年其为政以诗书为本以利民为心累更繁剧才干优裕簿书出纳毫髪不欺聴断审允明察如镜元贞中通守延陵威惠旁行适宪官防问所部同僚皆以罪去独侯以清白称秩满同知暨州暨与常邻熟侯之政闻其来而悦之延陵之民争送出境涕泣而去犹嵗时问遗至今不絶其得民心如此昔杜祁公自干陵移守鳯翔二邦之民争于境上一曰此我公也汝夺之一曰今我公也汝何有焉欧阳永叔侈书其事以为美谈以侯观之谁谓今人不如古也侯在二州治状不可殚举而二事尤着朝议括民隠田使者迎合増无名之赋十余万常民苦之侯执不肯署使者临之以威卒不为动民相率诉于上援侯为证卒蠲其大半侯由是大忤权要暨阳东南古河导湖入江嵗久湮塞髙原不利侯建策浚治议者惮役谤沮百端同列疑之侯自请督役往来雨雪中与畚锸者杂居民力不罢水势大泄溉田十余万顷防是嵗境内大旱禾得不槁人始服侯之识而深徳之是二事尤著者也盖侯之为人喜礼接士大夫常寛假之而所至多与僚寀不合喜为百姓兴利除害以身率先而豪猾奸民一毫不贷是所谓正大而不私循良而有守寛惠而能防者非耶侯为当路所知他郡有疑事輙委审覈在暨三年席不暇暖代者至州人遮道不听其去侯亦爱其土俗简静山水明逺遂筑室而留居焉丙午春将如京师歌诗饯者盈轴余谓不足以尽侯之美故叙其梗概于篇端俾来者有考焉
　　送黄节山序
　　永福黄君久客余乡余屏居学道未之识也一日访余而言曰吾世业儒宋乾道中曽大父魁天下子孙文行相续遂为龙屿名家不幸陵谷迁夷世禄之胄降为编户官吏特不喜儒差徭必首及之以故吾家无中人百金之产而里中之役一二嵗必间及焉曩者吾父因役毁家吾幼而早有事焉长而又有事焉筋力疲于将迎精神于期防泰山之虎搏噬不尽则不止吾不获已弃家北出与吾母诀泣曰儿以先泽殒坠大恐顾今仕者类徒手获儿才不后人老弃荒陬自苦无益丐儿身以往遭时休明人思自奋宜得所欲旋以报母束书晨行北首燕路钜公贵人咸异之居半载选部以不及格报闻卒困而归归惭于乡人遂馆于澄江里中今四年矣吾日懐亲知亲之亦吾懐也吾其归哉何以赠我余闻其言而叹曰呜呼好尚时也遇合命也子何戚焉且士岂必于仕哉诗史以娯志耕钓以娯老水菽以娯亲庶人之职也庶人召之役则往役召之见则不往见义也今乡之出也是不徃役也都之入也是往见也义何居焉而况子有母哉议者谓温峤絶裾与王尊叱驭事不同西上卭徕王已仕汉也北出晋阳温犹未仕晋也劝进之使岂无他人虽身都将相戮力江左终天之痛犹莫赎也子太夫人年髙且喜且惧归哉归哉它年瑞石再移龙爪复花出未晚也当子之时由子之道明善以诚身致命以遂志如斯而已矣
　　送朱南伯序
　　里中朱君南伯少余数嵗姿性頴抜进不可御经子百氏书无不读下笔无停思一纸数千言老宿敛袵不敢当去年秋策马东防燕齐诸公贵人钦其才剡诸朝得海陵郡文学于其行也客饯诸郊祖而祝之余亦在焉客谓余曰伟哉朱君是行也子何以赠之余曰吾将告之以讲学昔张安国妙年射策第一声满江左入司帝制出典方岳张公钦夫送之以序不过勉其讲学而已朱君材名虽不减安国然荐书之除非如射策之荣也文学之职非如方岳之重也余于钦夫无能为役朋友琢磨之谊顾岂以此为嫌哉夫气质之美有限而问学之功大名利之乐至浅而理义之味深语孟童而习之微辞奥防闗洛不能备也五经圣人之成言阙文疑义朱子不能释也史氏往古之明鉴废兴沿革永嘉不尽详也讲学讲此而已防艺博文学之细也修已成物学之终也昔为子弟今为人师矣昔教于乡今教于国矣此攷徳问业时也此多畜前往时也若夫终身布衣不沾一命命也再命三命亦命也何足为朱君道哉海陵郡江淮雄胜景徳寺之东冨公读书堂在焉今之捍海隄则范公监西溪盐仓时所筑也往事近三百年矣朱君倘有志乎客曰朱君好古敏求之君子也子言云云请书以问之











</div>
    <div class="pagination">
<a href="墙东类稿_page2.html">上一页</a><a href="墙东类稿.html">1</a><a href="墙东类稿_page2.html">2</a><span class="current-page">3</span><a href="墙东类稿_page4.html">4</a><a href="墙东类稿_page5.html">5</a><a href="墙东类稿_page6.html">6</a><a href="墙东类稿_page7.html">7</a><a href="墙东类稿_page8.html">8</a><span>...</span><a href="墙东类稿_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
