<!DOCTYPE html>
<html>
<head>
    <meta charset="UTF-8">
    <title>秋涧集 - 第 76 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 76 页/共 110 页</h1>
    <div class="content">　　郑【封髙宻伯】
　　秦燔六经天理曽熄汉兴诸儒臆说杂出司均网罗刋繁正误笺注皇皇流藻终古
　　服虔【封荥阳伯】
　　卓越九江清介不羣雅材文论为世所珍任城巨敌左氏忠臣光簉汉彦蔚乎其闻
　　贾逵【封岐阳伯】
　　伟哉侍中好问而愽通明四经大肆厥作纲维国论张皇帝学东观石渠光宠于烁
　　杜子春【封缑氏伯】
　　周官大典兴王之迹制古辞约我解我释入海穿深薄霄透碧品物详明千载是式
　　范【封新野伯】
　　藻发儒林学淹坟籍嫉世浮虚著论诣实盘盘学台胶庠大开至今豫章有来羣材
　　杜预晋大将军开府仪同三司当阳侯赠司徒
　　堂堂征南经制晋室袵席金革研精麟笔学方武库世号经癖有开后来理顺氷释繄公存殁戃怳灵气我曰犹龙焉取虺异
　　王肃魏卫大将军太常兰陵侯赠司空
　　猗欤子雍英发妙年书易阳秋传列学官制刋朝典秩焕郊坛汪汪东海载观其澜
　　王弼字辅嗣魏尚书郎【封偃师伯】
　　龙出河图经成三圣辅嗣穷幽干旋坤静汉说多门唯公取正伊洛渊源流光与盛
　　韩愈字退之唐吏部侍郎【封昌黎伯】
　　维天有文公材命世扩义滂仁黜邪辟异世溺方深力以道济百折弥坚死而后己倒影灭没藐不可企
　　文中子賛
　　显允文中希圣之徒阐教河汾宛然泗沂斤斤随文不足与事挟策归来心醉经史曰魏曰房曰杜曰李学传圣心有乐有礼贞观至治有三代风论夫源委先生之功千古而下与唐比隆
　　钟氏先世画像賛【为乡人大明作】
　　显允钟公肇迹自秦金季家卫以财发身阛楼卉圃照暎河濵优防卒嵗夀开八旬维嗣强矫结髪从军奋提干将屡收战勲钓台雪溃死节酬恩伊恕之父蛇化其文愤志读书行比乡邻陈力漕府克公克勤是知善继述者岂无其因不过积徳与崇仁故培之厚者其发茂浚之深者其流奫呜呼钟氏之子孙能不封植其本根也
　　赵曹州画像賛
　　宓子宰单鸣琴在堂琅琅玉音齐鲁之乡流清芬于异代得赵公之循良峩冠惠文贮书撑肠不窃荣而易素守曽格物而恃已长贰政两州治绩章章字民折狱仁恕内将体春阳而休燠孰如秋荼之繁张观两汉之卿相自卒史而翺翔以材以术公其可方固沉底于下位浩渊流兮未央维嗣善继乗奋骧庆之所钟于焉厚偿匪槐棘而就列将礼文之有光又何啻簪白笔而飞简华之霜也
　　九公子画像賛
　　史开府子名喜庄列学屡为万夫长有时麻衣草履以散仙自号
　　鋭目丰頥气貌魁竒被褐懐宝有俨其仪出纨绮之间无豪贵之习抱夷惠之志蔚熊豹之姿齐物我于一致感盛衰之无时其或戴逺防之冠甘元气之委骑将军之马扫干将之霓歘坐臯比谈四驰提笔挥洒以遨以嬉敛凌云之劔气等尺鷃而蓬飞耻以艺进与时推移希达人之大观每先事于几微与其身之外乐何若心之内怡是则散之为僊见于丹青者如是又何计腾寓説而横气机也试捋须而为问恐吾言之庶几
　　汉谏议大夫王章博士朱云賛【并序】
　　孝成之朝劔履间健者犹百位然挺身为国直言忠谏者谁欤盖当时皇纲纽弛威福柄移赤伏阴凝坚氷日至独能痛国统之将微愤中外之单弱毅然与天子合谋厉具臣矫朝曲以社稷大计为言有杀身以成其仁者在汉二百余载之间唯仲卿与朱防二人而己何忠直刚果之气寥寥如是哉论者方以不量轻重陷于刑戮为讥吾恐为人臣者不以容身保禄是耻将何以为训作谏议大夫王章博士朱云賛其辞曰
　　天厚之刚百折不挠履霜而氷辨之当早汉至元成国统中熄阴掩阳精九庙不食劔履羣卿孰非逺识坐眂沦胥权归外戚厄防中来讵容人力公岂不知言出祸入杀身成仁臣子之职彼牛衣言固非所恤谔谔南昌感公奋激抗书申明路开忠直三复斯言冩我心慼维皇有师礼自天秩动静安危以物以则矧惟中材性可善恶俟我仪刑狂圣乃作安昌师汉腹心之疾窃我崇髙容奸隠慝社稷大计莫此为亟云位下僚自任稷契犯顔婴鳞为汉药石谏虽弗行彼气则折栏槛嶙峋我舌不结少师劘躯龙逄挺节以分以职于死为説并防无慙终古有烈
　　严子陵賛
　　汉有天下本以霸兴陵迟世季其莫胜光禹阿腴雄歆狂鄙元成以来从风而靡维炎中炽故人作帝先生慨伤为汉砥砺洁我一己训彼四方腹惟可加万世之光幽幽冨春桐江钓丝裘褐终焉倘徉是则柔理之道先生助治者其维皇哉噫
　　汉议郎田畴賛
　　炎汉沦精羣雄蠭起士昧所择依强而己附袁臣曹风从云委幸而有成终焉自凂堂堂幽州志在安刘信我大义扫清国仇先生委质名正言顺报以国使力扶衰运间闗归来大事已去君讐未复吾将孰与躬耕故山有死无贰白狼之役谅非本志是惩是膺权以济事何以明公龙卢之封繋以千驷禄之万钟曽不少聣肯縻其躬呜呼智如荀彧识似田丰明不自保竟贻终防千古而下死魄英风
　　抵賛【并序】
　　郡谯门两枨下有石兽左曰抵右曰为状特异隠其齿而吻张崩其角而颠兀顶髪云委垂卷两膊世传殷宫中故物自卫县移置于此攷之集韵云秉心甚灵盖忠直兽也彼物尔得气之偏者也何以识其性之云然以屈轶指佞神羊触邪麟趾厚而不践虎蜼仁而有威是以忠与直可得而推也其所以表之以为世仪者古人制物有所取而垂戒焉葢忠者卫上之谓直者不骫之称此则臣子之所固有而所当为者物能如是可以人而不如兽之云乎作抵賛賛曰
　　吁竒厐三代制贤其徳与兽异体具存神则逝逐比干而下逰悲独夫之狂猘抵兮兮无效麟之出非时兮使吾拭面而反袂
　　西溪真賛
　　秩秩其徳晔晔其英天禀之厚固非学之所能用晦而明与时偕行愚常与公从事雅量有余曽不知赵张之蠭閧岂鹰隼迅击终不若鸾凤之和鸣也我賛公像庶几典刑道义视文章为重浮云同富贵而轻至于生也顺事没而吾宁畴为丹青可得而名也邪
　　雪堂普仁真賛
　　栁州序浩初读书乐山水有文章父子咸为其道泊焉而无求贤于惟印组为务以相轧者逺矣
　　道行贞纯初不絶俗机锋洒落即之可亲苦空任没膝之雪处心探济物之仁草坐容身雨花缤纷雷音渊黙兽伏鸟驯咄此圆神澹如凝云耿金粟之孤影笑人间之几尘爱而賛之葢浩初一流人也
　　中书左丞许公真賛
　　古人以道济为任者时虽见于行藏心不间于微着于皇先生道深絜矩以希圣为心律已为度上明君道之方下易薄夫之虑危言立朝闻者悚惧公于斯时屹倾波之砥柱非天下至诚其孰能与瞻拜公像魁然真辅奉璋峩峩其俨而裕至于体用一源先后有叙试以中元之治较之见论思与机务念公平生其丹青可得而喻也耶
　　医学教授赵公仲康真賛
　　洹水流润太行唯峩笃生异人司时之瘥显允赵公被服委蛇道髙而施博脉明而智多世以医名者众如公之医中而不颇防养气元玉池生波攻以峻剂我禁我呵鬰焉有余挥之以戈俟其半衰济之以和开夀域者五十年良声番番其所以得于公者如是被之賛歌知阳报之有在福子孙而为那也
　　王子明传賛
　　古人称杀身易成事难虽然事有大小公私之间如不有己私专以公心除天下之害此其成尤为难能而可重唐代宗以万乗之权羣公卿之谋至取一家奴宛转畏懦不敢明言竟以盗归之而观着之节可谓壮矣
　　刻栢夏禹像賛【并序】
　　衡岳有怪栢一株世传夏禹手植长沙温将军得斯木一枝坚劲苾芬爱仰不已以为神明之物也刻帝像以奉之亦臣子望舜九疑呌云苍梧之义也求润色于余秋涧王恽稽首而为之賛曰
　　亹穆神禹功格天见之羹墙况手植之所刋带不下而道存体虽微而俨然所谓敛之管窥浩浩渊渊呜呼三代吾不得而见之得视斯像固足以掲吾之虔是将同啓石而不朽耶抑以与九畴而共传也
　　田仲徳先生画像赞
　　言论固枢机之先作行在士大夫为重卓越田公二者错综气无虚谈才见实用翺防侯伯之间拟扩香林之供幅巾横策掉首吟讽予尝闻邹蒙之辩说有以卜先生之定动于戯文献不足以柯为栋载瞻遗像安得不有人物然之痛
　　栢溪主人张仲和真賛
　　坚以持其心直以养其浩用是二者以全纯孝得其时而济斯媺安其贫而取进效其乐也融融为行也慥慥气温而和貌俨以肖岂惟夀考兮康宁永以为乡党后来之教
　　赵瓠瓜冩真賛
　　丹颊秀眉疎髯方頥目朗炯欲曙之星气吐若垂天之蜺畧施为而见底蕴据懐卷而藏器机曩也为平津之上客今而乃瓜田之布衣注酒满瓠溉此鸱夷醯鸡笑瓮天之舞醉袖拂西山之低趦趄嗫嚅尚肯效夏畦之病为浮雪富贵轩冕泥况尺鷃享钟鼓之乐防谈到六印之累卧元龙之楼下觉许汜未全痴也
　　耋杖图賛
　　先生姓马氏名天昭字云翰汾州介休人自号师易老人丁丑嵗夀八十有一
　　徳维懿其存则不谓之命气维克其定也能胜乎天故冲风之火易熄溉旱之禾有年而况有道君子者焉矫矫先生匪曲而全静以仁乐健为徳先应猎无梦絶韦有编通而得夷恵之介黙而契消长之权何轩冕之可累岂山林而后贤气精而鹤夀松贞而嵗坚故得甲子几七七之数干阳符九九之道与貌粹峙而停渊俨乎若介山之鬰茂济兮如素汾之沦涟方吾道之如线頼此老之康延岂造物者卑西河南阳之夀固将为斯文无穷之传也耶
　　赵征士画像賛
　　君名铉字仲器多巧思精艺术今年六十有一自号钝轩逸皓所谓隠居求志行义达道者也祖质字景道家大兴之穴里金建春离宫在焉常有诗题学舎壁间云折脚铛中烹白荠打头屋底防青山道陵春水过见之为赏识左右以公之名对召见殊加优礼仲器公之曽孙也
　　苍髯于思双瞳炯然劲逸郁幽燕之气端倪赜太易之挫止其鋭钝而名轩曽于物而不滞浩胷中之一天是谓建春征士之后其青山秀句犹隠见于眉睫之间也
　　故金荥阳令傅辅之画像賛
　　其父霖明昌年间进士行部临潢没于王事
　　玉洁含光兰幽蔼芳孰为气机貌温而良我尝陪公杖屦徜徉冲善为植徳之本防逊厚周身之防见之丹青衣冠堂堂维玉田之傅其故家文物尚髣髴明昌之煌煌若子若孙既衍庆以袭吉又将见再世而昌也耶
　　韩御史画像賛
　　晦其明而于物也周以旋介而通其于事也曲以全神湛秋水顔如渥丹蔼蔼蔚和愉之气怡怡为孝友之贤施之有政其达固然同我冠于豸府爱谔节之孤鶱所可见而知者如是其不可企而得者殆丹青之黙然而渊也
　　渡水十六罗汉賛【为圣安容老赋】
　　谁吮澹墨作佛事顾頴含光开太始稽首尊者十六相金沙滩头渡渊水鱼竜异兽同一家背负鳞浮供役碧莲泛灔百花小两脚何曽踏泥滓法身化现炯孤月海风吹堕千江里补陀岩窦宝香浓沧浪石上观生死白毫光满海西岸航此洪涛悲一世玉溪老子出示余意匠经营亲说似禅机己落惨淡中我今试下第二义九年面壁度竜象一日西归携只履菩提树下喜相逄拍板髙歌聊尔耳
　　香木琴賛【并序】
　　南海石隠禅师合沉檀二木为琴丝而抚之其音克谐有不譲于槁梧者段生得之以珍异丐余文以賛之其辞曰
　　繄琴之胎以桐为材制自虞氏其来邈哉斵以香木南海之僧丝而理之有峄阳之清物逐所好归之伯寜脱燎炉之融液拉玉雷而为朋蔼然杂芬菲之韵琅然泛韶濩之声呜呼琴乎学者寡而其将孰听倘钟期之与遇又何啻一再行也
　　刘巨川签事真賛
　　事机之棼非材则务弛天质之美逄时则道行于维刘卿志气蠭闳台阁肇建鹗书应征岂惟夜书快吏见称及佐府幕游刃发硎人奉承而不暇我持难而肆能致驾五马心奚以荣律身束吏明伦恤刑陟而提宪风动百城褰帷耸具瞻之美控拳无虚搏之名抵几或迅盘根莫勍天或假年蔚为名卿宜大用而乃靳殆收功于嗣兴卓彼二子力振家声彯缨若绶何天衢亨将见一日千里骋骏足而蹑云鹏也
　　黄落老人画像賛
　　猗欤赵公以古为徒燕居磐石定力有余万坌前陈付之一壶身心翛然浮云太虚自号曰黄落散人世指为山泽之臞见于序文者如是我说是嘉遯之自如不居山林匪樵匪渔安我素分而与道俱醉以酒而适意晦其明而内娯夀几九龄健不杖扶有子有孙簪缨仕途天之报施善人也合若契符甚矣吾衰爱公起予拊卷嘅叹遂敛袵而特书
　　软背椅賛【并序】
　　昔李山人诏隠衡岳得虬松一枝即形作椅名之曰隠和终莫能晓其何义故左丞史公之子假予为道其安四体养老妙意有不可胜言者绳而网之以软其背把而执之以驾其肘至托承臀臂曲尽其冝甚矣工者得老者安之少者懐之之遗意欤名之曰软背且賛之曰
　　咄此为具其制非一坐促背峻似恭而蹐傍无两把予肘安适而最苦者磨隠伛脊未若此君温柔旖旎譬彼姬姜拥抱而息不髙不充老者所仰爰从何来蓝舆之状
　　管幼安濯足图賛
　　天下有二道出与处而己然审时处己有未易言者先生遭三国云扰蹈海而东髙尚其事如度之致礼以加敬丕之逺聘以拜官皆恬然若无所闻所谓隠居求志行义达道者也至于啸傲物表澡洒溪流特一时闲适若歆辈俾进履拱杖犹恐自汚抗疏代位此何理哉自惟老缪待罪翰林赤日长驱防集寓馆背汗浃流暍而欲踣歘挹清风岂胜愧仰乃再拜稽首而为之賛曰吁先生古逸民素所友夷惠伦傲狐瞒东海滨着皂帽蹋碧潾尚恐染三台尘若歆辈进履徒破壁手乃敢汚抗疏请代三孤昧平生何足诛百世下孰知己翛然心见终始大起予有苏子
　　古燕印賛【并引】
　　叅政何公世家易州常于燕丹废城中耕得图书小印虽百枚制皆殊一日以所得者赠予形如方斗其文曰韦宙唐昭宗时宰相岂古今人姓名有偶相同者耶入手摩挲甚可惜也作斯賛以答雅厚其辞曰
　　燕有国八百余维易容奭故都按壁垒见雄图万组印杂簪裾人与骨朽己无耕垅间独得渠一粒小丹砂如其文宙亦盛夫纽岑楼或趺累累多一皆殊彼斗大黄金涂悬肘后击贼奴气虽豪空沦胥三摩挲重嗟吁猗叅相好古徒知澹癖为赠予何所志遗惠书
　　四子问孝图賛
　　天地之经其维曰孝鲁人所瞻巨室是效四子致问庶几要道因材为笃圣答各异发药其偏从容和气思煽皇风永锡厥类怡声粹色玉佩华裾表之丹青清风穆如呜呼安得一天下之虑宛同是图
　　梁太师王彦章画像賛
　　堂堂太师勇冠万夫曽精甲之几何破南城于一呼三日奏捷数果不逾大厦将仆一木可扶众且頋望我誓捐躯苍髯糢糊目光炬如战酣归来气鬰犀渠惟孝与忠同归异途繄锦囊之三矢与长矛而不殊冝乎文忠之笔大书特书不一书而己也吁
　　刘珍母王氏真賛
　　嗟嗟母氏恩斯勤斯自期寸草庶答春熈况复身后有养何施履霜濡露感懐嵗时嗟嗟母氏健干而慈奉已以约保家之肥致家之完乃有今日我食我衣皆母之力霭霭停云泉水汤汤我思母氏何日而忘
　　重华鼓琴图賛
　　幽幽深山徳闻兮二女厘降妫水春兮干健坤顺其道恒且久兮袗衣鼓琴固若我所有兮手挥五弦正始此其时兮琅然玉音一气为之熈兮锵然和鸣鸾凤以之仪兮衣垂手拱其道本于斯兮升道苍梧惋莫从兮泪浥湘筠思何穷兮噫
　　故处士牛了斋真賛
　　眼髙一世舌本悬泉喷噀珠玑孰为后先乐育自好以全性天生也顺受没吾宁焉彼顔渥而丹野服翛然尚知为雁门儒将之裔庶几青山白云之仙也
　　故翰林应奉陶珉溪真賛
　　貌古而气清言讷而行纯此见于外者皆曰儒学之醇若夫该贯经史笔斡千钓玉佩琼琚大玩斯文足以泛珉溪之雪浪追颙轩之絶尘然纶恩甫沾而不禄夀靳固于七旬天之报施果何有于善人峩弁朱衣正笏垂绅虽未及直玉堂之署尚知为元贞辞翰之臣也
　　房星賛
　　粉色黯淡双丝浮绛冠箕如拄劔阳环夜半海气涌火轮欲上鞭金虬赤防跃入闗幽殆佀战胜褰云兠千金汉将非吾俦中令化笔通神谋冷风拂座寒飕飗【大徳四年腊八日作】
　　房四星为明堂布政之宫亦四辅也下一星上将次次将次次相上即上相所以理阴阳正教化南二星君位北二星夫人位又为四表中间黄道之所从为天衢又为天闗南闗曰阳环其南曰太阳北闗曰阴环其北曰太阴亦曰天廐亦曰天马主车驾南星曰左骖次左服次右骖又主开阖畜藏之所也
</div>
    <div class="pagination">
<a href="秋涧集_page75.html">上一页</a><span>...</span><a href="秋涧集_page71.html">71</a><a href="秋涧集_page72.html">72</a><a href="秋涧集_page73.html">73</a><a href="秋涧集_page74.html">74</a><a href="秋涧集_page75.html">75</a><span class="current-page">76</span><a href="秋涧集_page77.html">77</a><a href="秋涧集_page78.html">78</a><a href="秋涧集_page79.html">79</a><a href="秋涧集_page80.html">80</a><a href="秋涧集_page81.html">81</a><span>...</span><a href="秋涧集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
