<!DOCTYPE html>
<html>
 <head>
  <meta charset="utf-8"/>
  <title>
   少室山房集 - 第 75 页/共 89 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   少室山房集 - 第 75 页/共 89 页
  </h1>
  <div class="content">
   罗氏路史序
　　三皇而上若存若亡矣史迁防绎旧闻肇基五帝葢暴秦烈焰载籍焚如祖述尼经用当前导云尔六代凌夷史才中絶马贞补传刘恕外纪语焉弗详罗氏此编最称后出乃独穷搜眇邈剧探幽微图书河洛之文封禅云亭之迹旁逮大隧荒林之窃伏下兼頽垣败壁之深藏片款只词一章半策有关前乘具网周罗遂俾辰放以还燧人而往遐踪絶轨逸事奇闻缀属森然粲如指掌斯其辍羮谢馈之劳闭戸然膏之力固已至矣乃若灵篇秘笈散见羣书乆缺传流向湮纪录者率赖是编提携弗坠后世亦因综核大都良哉学圃之邓林词塲之宝筏也特其才高意广见戾识偏异说放言纵横亡忌且矜靡炫博鲜所折衷揆厥研摩仅当草创有能整齐笔削勒成不刋上翼麟经下恢马史则明诸君子有木天金匮之责者当亟为究心云
　　贺张侯考绩荣封序
　　海阳张侯之莅吾邑也下车之始播扬仁风宣导德意朞之岁纪纲饬令甲新越明年大稔农有余粟夜戸弗扃又明年化洽敎沦礼乐具兴颂声沄沄彻于大廷于是大冢宰以考绩报侯课上上天子旣录侯姓名于御屏复追念侯笃生所自赠侯父瀛峰先生如侯秩而侯母某太夫人封孺人命下之日士驩腾于庠农踊跃于野商若旅播布于涂荐绅先生摩肩接毂于侯堂皇之上咸上赞圣天子之明而下庆侯与二尊人之遇博士庄君陈君孙君邑佐桂君唐君乐观盛典相率诣不佞乞一言纪之不佞鄙曷足以知侯顾窃视侯政之大而谂侯获福扬休之未艾也今之仕者释褐而当一命孰不曰大丈夫当树无前之烈成踔厉之勳使事功暴一时声名揭防内乃愉快人心耳不佞窃以为非然论治道莫辩于六经载治効莫良于诸史诗称子民必先岂弟史传贤吏輙首循良彼庸不知威仪徼察多赫赫之光葆大舒徐为闷闷之政哉葢令长之秩于民最迩于下最亲故其称则曰父母其事则曰拊循故恫瘝疾痛咸切厥躬防瘁颠连若蒿而目生之殖之化之诲之斯父母之任已卽养有难遂困之劳之敎有弗率楚之挞之亦父母之任已世代波流吏不师古恃督责为精明袭鞭棰为敎化彼其当时建竪讵不斐然顾黎元气脉日铲削而月枯稿亡论三代岂弟之风两汉循良邈不复覩于天下矣若张侯之于吾邑岂非所谓岂弟循良民之父母者哉兰踞两浙上游瓯闽楚粤之所绾毂声名文物之所防同舟车廪饩辐辏传邮案牍簿书旁午道路科徭税敛狱讼鬭争纷纭轇轕堂署之间葢东南最岩邑也顷者大役频仍戸口流移岁比弗登敎尼弗行侯始下车叹曰是胡可以峻法绳而多事扰也视篆之明日大戒于郊与民更始一切烦苛悉宥悉除于是挈纲总维开诚布公集思广益建之以惇大畜之以寛和镇之以静谧作之以勤敏舟车廪饩先事而储案牍簿书当机而发征徭税敛絜力而科狱讼鬭争平情而听行之朞岁宾旅如归氓庶复业讼简刑清政且有成侯曰未也闾阎未实孰愈流离则躬俭节以先四郊絶苞苴以风羣下洁粢盛以召天和观树艺以罄地力精诚布假防雨应期百谷咸登道靡拾遗侯曰犹未也礼让弗兴曷取饱暖则又申约束以导乡闾播声歌以镕俗习敦贤达以示范型一彰瘅以昭惩劝德义薰蒸敎化大明薄渍而敦戾革而仁葢侯之令兰至是仅三载而吾邑之民始勃然苏继盎然足终陶然化卽诗称岂弟史传循良繇昔揆今孰侯愈者固宜大冢宰征之民风受之监郡以上考録侯而圣天子崇褒宠命上逮二亲备存殁之荣极显扬之愿也夫为民者戴吾父母而遡念吾父母所自生则覩侯二亲沐崇褒膺宠命而欢腾踊跃播告相贺尤其情所必至借第令侯以威严饬下皎察驰声卽与古赵张衡烈邑之黎民有革面戒心而已欣欣喜色弗谋自集胡为乎然哉虽然兹特侯始事耳侯博大闳深肩钜克胜纳繁不乱固屹然台铉器也异时循吏往往由郡县而入三公圣天子方大搜牧保之良以风厉海内旦夕用故事擢侯心膂之任侯之政将自一邑而四方而二尊人之封将自一命而九命庸讵止自今已哉于是庄君桂君等咸耸然曰善乎胡先生之颂侯也敬书文绮为异日征
　　贺严封翁洎孺人锡命序
　　余读太史氏书至天道无亲常与善人輙击节其言达于天人之际乃其究归之闾巷之人必附青云以施于后则未尝不私窃陋之夫士也砥节砺行甘困穷亡悔要以弗欺其意讵宁有尺寸希冀于天哉卒之天乆而定郁遏其始而厚植其终隠约其躬而崛兴其裔身不出闾巷之下而望隆乎冕黻之上是之谓无用而用挫名而名太史氏所称天之报施善人匪虚语也而鳃鳃焉挟一长矜一善苟依托显重以蕲没世之称语于狭小丈夫可耳胡以谓善人胡以谓天道耶以余所覩记嘉定严翁洎谈太孺人益信严翁者婺邑侯浦阳君尊人也以厥考南臯翁故自称曰梦臯南臯翁蚤卽世翁甫壮起当戸尽推故殖三孤弟而淬励其仲以儒显与人豁达大度把臂洞肺肝至慈愍惠利好周人缓急尤天性亲故迫患难以情告翁輙罄所有输之坐是家旁落几废箸翁亡毫发介颜面独与太孺人勤垅亩自给日夕屡空晏如也而太孺人尤能以德义相翁姑葛病躬汤药视寝溲十岁所遇臧获絶诃谇声妯娌逺近风其德咸相率为孝谨太孺人之好周人缓急一如翁翁平居鋭施予比穷折弗自振犹欣然有以相乐皆太孺人为之内也而是时明府君甫髫丱已颖脱羣儿日诵读数千万言矣翁顾谓太孺人是儿昻昻千里先大人遗命经术敎子孙其何敢失坠亟节饘粥馆明师课迪之稍不给太孺人簪钏随其后明府君用是感奋甫逾冠业成以周易试南省试南宫连首掇旣对大廷授政百里贺者牛酒填里门翁与太孺人顾相对不释然曰儿幼未习吏仓卒负任使柰何趣为敎赐明府君勉以防平字防凡当官务甚悉太孺人亦数寄声儿为县第视而翁居家状毋浮慕赫赫称明府君敬奉敎治青溪治改而治东阳东阳复大治今皇帝戊子明府君报政成大冢宰署君考上上而后翁洎大孺人喜可知也曰审尔吾夫妇高枕亡虑矣天子旣内嘉明府君政绩诏推其爵爵二尊人命下吴鄕族姻娅庆于闾婺父老吏氓庆于邑咸啧啧严翁有子而明府君以大孝扬其亲于是一时同官吏方君辈币而诣不佞若翁年家子讵容无一言纪之夫梦臯翁用布衣起闾巷皇皇仁义如弗及岂其骛奇吊诡苟附托靑云以要来世哉要以独行其意自愉快于心其惓惓课督明府君亦以先君遗命当尔卒明府君用经术奋推二尊人泽灌漑一方而翁洎太孺人烂焉沐恩纶袭冠帔声实际乎九重景曜烛乎当代非所谓无用而用挫名而名者耶所谓天之报施善人非耶方翁力行善致困穷八口馑千年百楹烬于火律以天人际宜不能无少动翁顾力行善自如其识量诚过絶寻常万万宜迄能待天之定而遹观明府君之硕大其后也虽然不佞言尚有进于是明府君方以循良最天下异日者柄枢衡筦喉舌将益推二尊人泽布海内而二尊人食报将益与明府君展布之泽相为无穷万钟之养九命之锡翁一切眎之汉然无加损乃不佞固与诸君子执左券俟矣
　　贺叶母赵孺人七袠诗序
　　太孺人邑明府叶侯母也桃叶宜家柏舟当戸清水矢志匪石为心训贤以一经卜芳邻于三徙精诚所格维帝若临福佑所钟维侯克大花封驯洽云霞回百里之春叶县飞鳬雨露借九重之赐维孟秋之朔日为设帨之嘉辰金风乍起于庭除玉宇初澄于院落四郊赤子讙呼禾稻之登塲万室黎元快覩蓬莱之锡命紫凤衔书北极虹光挟婺彩以齐飞苍龙传诏东华奎画跨金垣而并耀地控兰阴之麓如阜斯登天悬瀫水之流犹川甫至蟠桃洊熟祝王母者三千年寸草长春颂神君者八百载七言偕赋十韵俱成
　　登赵鸿胪溪云阁诗序
　　赵君文镇新居北浦别搆西泠缥缈飞楼高插星河之上嵳峩杰阁俯临云汉之中左顾则兰阴横峙耸翠壁于千寻右瞻则瀫水斜来濯清漪于万丈胡子元瑞登而乐之輙抒彩毫爰赋四韵落霞秋水匪云逺附才情芳草晴川抑或同舒兴象云尔
　　大参知张公二难双美诗序
　　二难双美者大参知长洲张公乔梓昆玉也先是参知太孺人呻吟霜露淹歴岁年叔子明父氏匍匐庭闱周旋床笫神祗上下无祷弗防巫医近逺亡技弗奏痛蔑施于人力竟吁代于天曹真宰鉴观神明有赫太夫人旣康宁宿障明父氏亦委顺初心俄参知繇明经奋巍第读书秘省都谏掖垣象服龙章褒崇备极而叔子精诚之行卓絶之踪遂益以艳耀三吴流闻四海时人咸谓季公之孝匪叔也莫为前而叔子之孝匪季也莫为后卽陈氏二方蔑能尚已乃兹者大参知分辖之境实曩昔太封翁逰宦之鄕去思未遐故老犹在沐保厘之新泽者咸追恺弟于风闻沦抚字之深仁者弥快旬宣于世及君子以张氏一门众善毕辏葢不惟佑啓感通肇家声于莫二而显扬继述世业于无双于是邑诸生郑云鹏辈目击躬逢踊跃盛际搜罗篇什垂贲千秋以不佞应麟受知国士被化州民属赋短章俾同舆颂通家子弟谊弗容辞輙用秕糠前导金石云尔
　　松茂兰芳集序
　　今皇帝万厯庚子清源蔡景明先生七秩加四矣悬弧之旦为仲夏朔三日而嗣君适以前三日举先生冢孙于是姻友之昵先生者咸共传诧绘松若兰为图而诗歌以侈大之不佞伏读卒业作而叹曰天道之报施善人抑何婉而彰曲而中也当江陵相之擅国炎炎之势上蒸乎朝署而下铄乎乡邦一时巧宦之士蕲旦夕速化其门卽社稷生灵彼且窃而中柄臣之欲而矧乎一名第之微也而癸酉之岁先生以棘事莅楚闱同官目案头巻亟称奇货不可失先生心知为权相子自念以名器纳交贵幸臣节之谓何卒摈之孙山外用此大拂当事心投劾罢而当是时他藩臬以衡文自媚者往往雄飞直上推而余膏剰馥漑子若孙而先生秩不过下大夫禄不过二千石悬车之日行道之人亡弗以志业未售为先生愤而宗嗣未立为先生忧先生夷然穆然无几微介颜色第掩关却扫时取故所藏法书名画三代尊罍彞鼎卣鬲之属摩娑抚翫之间用诗酒琴奕取适里中者十余载一日轻装小舠度钱塘歴吴防访古秦淮石头东行越齐兖青冀鲁卫间穷竟诸方之胜者又十余载而后归归而嗣君候门则已昻昻汗血居然千里之驾先生为一掀髯笑盖至于悬弧之旦冢孙并诞于一朝而先生喜可知也世方以大材蚤售为先生惜先生顾得以葆真茹和巻其未试者还之造化以倍易乔松之遐算且得以望八之龄覩兰芬于奕世而以身所未竟属之而彼一时也市宠乞荣之徒不旋踵而褫夺澌尽并其子若孙之忝窃亦缘手化为子虚而先生方逍遥乎上皇以坐照其成亏而付之乎一吷彼苍之捷于报施抑何其婉而彰曲而中之若是也昔陶元亮以折腰束带故去彭泽就孤松其劲干挺节诚磊砢相肖乃五男之咏弗能亡怅憾箕裘谢太傅欲芝兰玉树并生庭阶于时子姓羣从亦曰彬彬而文靖之年曾未及登乎太上是松也兰也两者并跻其盛固难而交遘其盛不尤难之难也先生颖迈天植十四卽以异数燕宾兴距今政一甲子而冢孙适诞于初度彼其歧嶷夙成行步武先生之故躅而造物所为娱先生于晚暮者且绳绳乎日升而川盈兹集也特其嚆矢云耳輙为弁其端以俟之









　　少室山房集巻八十五
　　钦定四库全书
　　少室山房集巻八十六
　　明　胡应麟　撰
　　序七首
　　艺葵园草序
　　万厯癸未春余北上公车时黎惟敬欧桢伯并在燕而张助父陈玉叔诸君以奏计至胡孟弢区用孺诸君以射防至余咸以旧好过从甚洽也而独大来未识面心窃窃倾鄕焉一日大防于吴山人馆亡虑三十余曹轰饮夜分应门报大来至时同人以疲薾几散去什之九余独留晤大来覩其状頽然穆然汪汪然千顷波也已促膝共语则又泠泠然入于耳防于心间发一难析一疑若庖丁之解牛而老吏之折狱乃作而叹曰豪杰士故有真哉彼中亡所有而色取于声音咲貌之间若河伯未离龙门曷与言海乎未几余两人各以下第去后十年余株卧一壑大来亦数困春官丁亥之秋叶明府子木来余邑首出大来札授余乃知明府大来婣家而大来属余于明府也寻大来再入试都下则嵬然掇上第以甲次出宰西昌矣湛卢大阿之锷精光乆閟函石之中一旦拭华阴而试盘错将上干牛斗中裂犀驳下斮蛟龙奚往弗得而有于百里之邑也大来下车西昌甫期月政声四驰刑清讼简覩公署傍隙地芜秽輙葺而艺葵其中春夏之交华叶芬敷日手一编独坐吟讽长谣短章积成巨轴邑之士民争乞梓焉因自命草曰艺葵而属序不佞窃惟葵之为卉一也公仪拔而传记播于前大来艺而赋颂传于后岂所谓道不同不相为谋者哉公仪相也相师表百僚闾阎之计吾何暇亲焉故公仪之拔利民也拔而民获其劳也大来宰也宰父母百姓塲圃之工吾何敢忽焉故大来之艺亦利民也艺而民享其逸也借令大来居相职拔一葵而利天下讵曰弗为公仪子而宰一邑乎西昌之葵有加艺而亡加拔审矣第公仪以拔葵达相体而鲁削滋甚来贤者无益之讥身当战国中处曾孟立言之际其文词不少槩见岂其果有余于识不足于材乎乃大来之为西昌曾不阅岁仓廪实戸口增敎浃化沦百废具举且也案牍纷如文词烂发飞觚纵笔驰大厯而骤元封葢识固兼人才尤絶世洸洋渟滙畜极而流故能超然独往追百代而上之眎晚近尺寸形骸奚翅千里故欲知大来之制作卽大来之艺葵而居可绎也余孱且陋于大来亡能为役惟是三都之附窃艳于中輙缀数言篇首行且燔笔研以俟大来矣
　　盛母双节序
　　婺之东十里而遥有巨浸焉曰葛湖渟弥淼都一郡之胜堤上下旧族盛氏环居之其少而隽者世魁有客癖贤豪车辙踵户外而羣从世四昆季雅同志倡酬湖之名遂骎骎闻于越云世魁贵介翩翩世弟兄咸奋自农亩属者余泛舟湖上卽其庐止焉飞甍若鳞危栋若翼回轩曲榭靡不有致以为厥先遗搆也而丹垩涂赭烂然而若新诧问焉世颦蹙曰先君子甫壮弃诸孤不腆敝庐皆拮据二母氏手孤弟兄受成事而已繄岂惟敝庐卽不肖孤黾勉成立以庶几先人堂搆丝毫二母氏力也当是时嫡母曹下世已十载余钦其风素大书其册曰赋鹄丸熊越明年友人屠长卿系至复为文歴序二母贤而谬荐余言实之余窃愧未有当也未几祝母亦乘軿仙去于是世伯仲介门人祝华父持册诣余庐请曰当先君子卒弃藐诸孤二母氏称未亡持门户其刿心蒿目有人子咋舌不忍言者赖天之灵不肖孤弟兄奉慈训获有今日乃祸延曹母溘亡犹冀祝母健匕箸酬乌鸟寸衷而竟无幸矣惟是锡大造于二母有文章钜公在屠先生业命之惟长者无靳片言二母氏死不朽余悲其意请輙援笔序长卿后曰节之称难于宇宙也讵弗彰彰哉塞两仪横六合亘万祀而垂千秋皆是物也故大块之赋材他无所独靳而独靳于节而儒者之藻镜人伦百行备而节少亏其余槩无足观已乃士君子涵贯古今学术融而操趣定临大节而不可夺者子舆氏犹孑孑焉而矧乎闱帷之习婉娩之姿矫焉而以节特闻此其难不尤倍蓰亡算也刘向氏列传所称蹈白刃而赴黄泉伟矣第或深于情或激于义或颠连而诀或迫切而捐较诸抱影穷年荼苦九折而靡悔憾者其乆暂犹迳庭也且或骤见一乡或间见一国甚或仅见于一代葢节之难于宇宙而大块之弗轻畀可知已若乃一时并见而震耀一门者惟盛氏二母然矣始曹母室盛翁四旬未育母日夜怀宗祧忧一旦束装趣翁客金陵吴防间广觅宜子者翁入武林馆祝氏覩室女贤挈以归逾歳而骈举思达弟兄曹子之已出不啻祝母亦卑卑自牧嫡曹母而奉之俄翁抱微恙捐馆舍二母佹各殉以身顾两孤子未立也于是阃以外曹任之阃以内祝任之门戸斩然衅侮不作人以盛翁弗亡矣已两孤子稍长立成童则罄资给延明师诲以义方课以艺业二子感淬奋励卒能以遐陬僻壤来海内诸贤豪而登坛匠哲如吾长卿者操如椽而侈述之母之行籍扬大廷登良史传百千万禩而未艾而奚以余言重轻惟节之难言希遘古昔乃今顾并耀一门岂婺女之墟元精孕毓磅礴蕴隆大块特纵之而靡靳耶噫此固余所为沾沾齿颊而诸盛弟兄之贤且借是蝉连闻海内不仅止越焉已也若二母节而且才以防防未亡葺前人之绪而大贻厥后有巴妇清望而恧焉者则屠先生之言备矣
　　黄尧衢诗文序
　　古今人之材果弗相及乎哉古之世之称材者词章问学出于一而今之世之称材者词章问学出于二夫诗而枚曹也杜李也古之人有不必文兼也者乃其诗藻绘蕃葩故未尝废问学也自南渡严氏之说兴而诗自三唐外汰百家矣文而左马也扬韩也古之人有不必诗兼也者乃其文渊综富硕故未尝废问学也自北郡李氏之说兴而文自两汉外屏百代矣夫汰百家而一于唐以为诗似也顾百家汰而后世之诗卒无能登枚曹杜李之坛而夺其帜屏百代而一于汉以为文似也顾百代屏而后世之文卒亡能驰左马扬韩之垒而角其锋而徒俾词章问学判为两途而愸愸乎其弗相入是何古之立言者为术之工而今之立言其为计若是左也余不敏结发操觚輙秉斯谈以谂诸同志而二氏之指举世靡然卽有喙三尺鸣将畴和葢自丙子之夏晤琅琊长公而入可知也乃今于闽而得黄子尧衢若而人者岂亦所谓旦暮遇之者耶尧衢故文献世家弱冠雕龙英英汗血当世所称贤豪匠哲靡不控櫜鞬辍鞭弭逡巡退舍以避前茆而尧衢雅不以自足益虚怀励往追逐古初诗则禘枚曹祢杜李如洛阳少年汉滨游女风流格致婉约靡加望而知其诗唐也而诗匪足以竟尧衢也文则享左马配扬韩如幽燕老将河朔名流气韵襟灵逸宕自恣望而知其文汉也而文匪足以竟尧衢也乃至搜罗二酉防绎五车大而天地日月之不废不坠逺而元防运世之无始无终显而皇王帝霸之衰盛废兴幽而神鬼僊释之推迁变互微而昆虫卉木之蠕动发生靡不总统其要归而是正其庞谬今勒成黄氏之言区分畛列亡虑百借非其才轶人其识旷世竭乙夜而殚三余胡以萃体制之全穷淹贯之实之若是也葢尧衢所为诗若文法唐非不犹严氏而未始竞焉若严氏之于唐法汉非不犹李氏而未始局焉若李氏之于汉故诸所结撰驰百家骤百代卽以追曩时名世钜公吾见其进而未止厥今所诣固已起弇州之廊庑而直闯其堂皇矣以彼其才究竟业成而论定身后夫孰谓古之人果弗可及而今也词章问学之并擅者或是之亡也尧衢都盛年负盛气顾独以三都前导谬属于余亦越五载而余未有以应迩复悉索箧中浮双鱼东海上曰履康生不幸禀赋孱弱且方罹幽忧一旦卒然冒霜露君虽恨于臣将若之何噫余之发已种种矣经国大业不朽盛事皆尧衢所自有余何能为尧衢役尧衢勉矣格有所必程法有所必比辞有所必链思有所必抽入之九渊而毋堕于魔放之八极而毋荡于幻举之千仞而毋激于峭按之万钧而毋滞于麤博而核之精而莹之俾异日为子云氏者后之视今亦犹今之视古也此余所谓古今人材未尝果不相及者也亦尧衢之所为属序与余序尧衢意也
　　观风录序【代】
　　昭代之文至于今而极盛矣而于越以东南大藩翘然冠羣省而出其上其文之发为时义以演绎圣真宣泄儒术者称极盛中之尤盛焉葢自大禹涂山之盟玉帛万国实开辟以来文明所繇肇歴汉唐宋氏艺士代兴至胜国而鹊起联翩佹割天下十之七以为明前导迨我高皇帝统一区防宋文宪刘文成旗鼓并建若王若方诸君子羽翼而先后之而经世大业遂咸萃于越之一方乃今时义之工特其余事顾二百年来三试而皆首列者仅越商文毅为然而他方不一覩卽其故可推已余故尝艳称越中文物之盛客有盱衡而诘恒为之神动色飞兹猥以官守揽辔而东单车疾驰不阅月而抵御儿之境其山则天目秦望穹窿崒嵂盘郁而造天水则钱塘富春浩漾滉洋澒洞而浮地其外环以渤澥峙以赭龛洪涛巨汐之震荡激春为观之卓诡有独擅于六合之内者固宜钟为颖秀缬为英华光藻舄奕与三吴分道互驰卽诸方之矫矫者亡论也余旣以职事巡行兹土复自幸得以巡行余隙纵观越诸士之文每奉玺书临郡邑彰瘅激扬之暇輙檄所部青衿程其艺业而殿最之而间录其文之一二尤雅者大都以谭道则肆而昌以析理则缜而邃以杂物则该而洽以叙述则赡而典以论辩则覈而衷彬彬哉质有其文卽未必家连城人歴块要以防贤良应举选居然有游刃而亡乏材则是编也其鼎中之一脔矣虽然吾尚有谂于越诸士文词之极盛莫逾于今日而文体之变衰亦莫有甚于今日者始也程朱之不足则抗之而左史以为高旣也左史之不足则放之而庄列以为奇终也庄列之不足则遁之而贝经竺典惝恍窈防昬惑不可知之域兹三者非必越一方为然而越诸士故其嚆矢顷大宗伯数上言至布章程申令甲而也迄于今而未巳彼其思愈深工愈笃词愈修而圣贤之旨趣愈益乖经传之面目愈益远究且为牛鬼为蛇神司世道者有隠忧焉尔越故亟称天下钜藩将以首善率先诸省防若之何任其溺而莫之返也余兹一与诸士约宁以平毋宁以诐宁以朴毋宁以纎宁以显毋宁以幽宁以实毋宁以幻诸所结撰务约诸先民之轨凡迩来占流汛扫而一空之异日者繇时义进之古文词又进之而功而德繇文毅上之而文宪文成又上之而伊傅而姬孔庶几尔今日之肄习为亡忝而余他日所厚望为弗孤哉于是越诸士亟以为然而乞余次第书之以冠诸篇首
　　忠清里林氏族谱序
　　钱塘之有林氏也其先世葢徙自大梁云徙当宋渡南时谱系绵邈弗可考胜国初提领公首以仕闻提领生士民士民生居义居义三子仲曰荣入皇朝以孙章贵赠通议大夫太常寺卿荣子三才文森才隠德弗耀文永乐庚子举于乡歴柱下史森亦以子贵赠官如父荣才子秀性至孝博通三敎书爰自吴山大井巷徙今里中森子章幼敏工八法景泰中有司以神童荐歴官太常寺卿从一品貤封三世子二长应祥以荫官太仆主簿次应禧亦用有司荐入中书为人强直自遂武宗朝不肯阿逆瑾挂冠去瑾败复召歴官尚宝卿顺天府丞父子毖饬好修相继绾簪组登九列立朝余七十年负郭庐亡寸溢州里伟其为人至方诸胡威子父秀子二曰峦曰冈冈生宠及奇奇生梓梓进士起家至云南按察副使冈负气任侠业贾宾客倾四方以同事中伤圽缧絏识者悼其非辜扼腕天道当有后俄五子舜爱受孚爵咸克世其业以高赀雄里中旣而受嗣絶从子逊嗣爱子念绝继功嗣受孙孟春絶之蕃嗣世代数更子姓岌岌如线林氏此时号中衰而舜子思思子文明始皆用儒术自奋恩年十一孤弱冠入太学负塲屋声弗售赍志殁文明十二亦孤再试太学不利絶意进取屏居一室以经籍自娱读史博综古今成败得失利害至端木计然诸传喟然曰大丈夫当身名俱泰岩处长贫贱诚足羞史迁因是至欲后之人讳谈仁义则惑滋甚也陶朱氏三致千金而散之吾师法葢不远始大肆其力于治生身与童仆尝甘苦视百货缓急而时操其奇赢旣饶智虑多亿中亦防数有天幸不诎乏岁入滋稔益规恢其已成之绪不数十年而武林田园庐舍腴上者相率归太学家一时里中素封靡敢差甲乙乃其好施予利泽人尤天性比闾族党空乏以情告人人厌其意去数捐已赀佐大兴当宁重嘉其谊为棹楔树闾间太学子曰之盛之芬之芳之盛少卓荦不凡虽寝处膏粱而下帷焚膏与寒素士竞占声借甚冠诸生丙子与余同计偕再上公车报罢慨然蹑屫登岱宗拜阙里周歴大河淮泗已浮扁舟入石头吊古秦淮北固间归而学殖弥邃诸侪辈争俛下之方淬励盛年摅夙抱以建树当世而防太学婴疾亡母安人张偕逝之盛执二丧伤功名未逮怙恃相继溘焉卽异时万一适逢而终天之恨殆不可复于是乘幽忧余隙捃摭先世积累之自为林氏家乘传之诸子若孙谓不佞年家子宜有序序简端輙因之盛所自述而稍次第之以俟后之防金匮石室者且以征林之所繇硕大繁昌非一朝一夕故云
　　石羊生曰余读司马氏书至货殖诸列传未尝不窃陋迁之无识也彼所沾沾卓王孙程郑乌倮辈皆贾人之雄耳身旣薄仁义弗为其先世靡有功德之素子若孙又斩然蔑闻卽倾国都亘阡陌君子唾去弗暇而侈诸载籍其奚以称焉余观林自崇善公迄太学父子积操絫行葢世世然矣致奕叶擅富饶以义声奔走一郡非侥幸至也孝防齿力富强且益扩太学公所未究以润泽当代诸仲缤纷蔚起多材能林之称甲族于防内将骎骎与陇西太原诸族伯仲竞爽而有弗可一方限者余不佞计日望之矣
　　祝生草序
　　诗能穷人甚矣东阳李生能茂以振世之姿遑遑占顾不能博一第与白面经生伍又不能存如线之脉以慰若敖氏之幽防而赍志之年曾未逮乎四十乃暴戾恣睢之夫黄耉遐龄至生平一善亡称者孙枝绕膝日升川盈而未巳岂其人诚贤于颜渊冉牛而才于王勃李贺哉余固日问诸天而未得其解矣吾郡刘骆两君子首揭文学两君子以穷着前代后有作者固宜穷李生则余交臂而失之者今祝生树勳之穷殆又甚焉祝生家亡担石仅一妇供饘粥复终岁病床蓐间而其激昻迈往之气虽鹑衣百结而不少衰每举觞白眼旁睨一世亡足少当其意独时时过余亭扬扢风雅其英识宏辨若悬河放海而无所底止间出其诗歌读之輙殷殷留金石声余每顾其人奇之而耳目其穷又未尝不为之三叹也嗟嗟古今所艳称世禄世家大者十余传其极三数百载耳矣骤而执途之簪绅之子而叩其祖翁卽贤且好学蔑能对其行履之悉他懵然莫知字与名者比比而文人骚客特以片词只语永天壤同敝之令名欲彼苍之中泰然靡争而不困阨其躬而龃龉其后得乎生旣落落于时而好为诗歌弥甚锄屋旁隙地为园园中空无所有第种竹数千竿汪司马为题曰潇湘坐而余亦屡赠以诗生日俛仰葱蒨间或竟午突靡炊烟意恒蘧蘧然适也一日持其草若干篇乞余涂抹评定之且曰幸胡先生同世惟赐之一言卽軏终身亡憾噫若不佞者崎歴落举世之所讪笑而生乃沾沾蕲得余言得亡愈益其穷乎哉昌黎氏为文送穷卒烧车与舩延之上坐而令名迄今不磨借第令生身弗穷才弗丰穷弗甚诗弗工穷日益甚诗且日益工而名且日益逺穷于生亦何负也生齿方盛强异日者子虚达于承明天子欣然召见殿上未可知余独悲李生之卒穷以圽也因其请序谩及之
　　唐长公诗集序
　　古今称文献则首三吴矣而吴之才至国朝而犹盛国朝诗凡四变而吴凡四踞上游初则太史导其源盛则迪功探其委中则皇甫扬其澜迨弇州而地负海涵古今之诗几于尽废一时吴防彬彬迹弇州伯仲而起者亡虑十数皆不佞愿为执鞭者也然而全盛之极芽蘖潜萌外道出于菰芦而与二乘角忮心侈于调达幻术大于登伽其尖纎浮艳扬袂市门之态亡论壮夫忸怩卽唐余元末诸人有嗫嚅防吻者而扬睂瞬目意且笼一世而趋之嘻毋亦已甚乎哉往余游歴吴阊每与周公瑕氏纵谈斯道未尝不叹太音之寥落而末法之淩迟也乃今而得云间长公诗余读之至为之三击节云长公髫丱卽鋭意千秋大业弱冠屈首青衿汛扫博士陈言而一缘饰以西京战国同事诸人咸诮夫夫也衣狐貉而当暑长公置若弗闻也者俄而声实崇隆沸起黉校葢身未离逢掖而誉借寰中矣卒之上公车掇巍第因以大肆其力于文章释褐莅官出宰百里鸣琴之暇篇什輙形其才无所弗悬解而学无所弗究极古风乐府镕裁于汉庀材于魏而旁茹晋宋诸名家近体歌行范格于杜擥调于唐而近遡嘉诸前辈气之雄而厚也幽燕老将之行兵也骨之沈而深也河朔酒人之任侠也体之大而庄闳而栗也入清庙览明堂而百辟裳衣雍雍而济济也声之鬯而和色之丰而丽也秦青之振袂而玉环靓妆也思之颖而发韵之逸而也供奉之沈酣而步兵长啸也时乎而朗月繁星时乎而凄风急雨时乎而高江巨涛时乎而叠嶂危峰读之使人神动天怡心惊轶而一轨之正始之门大方之家借匪其姿絶人其识旷世则方彼郑声合奏之时豪杰隽流且将倾听忘倦胡以澡濯潢污皭然氛翳而力障狂澜于旣倒哉曩者琅琊次公尝谓不佞少游中原力追大雅而不为柔曼儿女子之习不佞恒愧斯言乃今当之长公允无慙色矣余与长公素昧平生第目击江河而不能无扼腕于世道輙因三都脱藁而僭序其端如此葢声气传合随叩輙鸣卽小挺巨钟靡当鲁卫亡暇辞逊也长公文奇伟瑰迈直闯东西二京尤足以砭尖纎浮艳之聋瞆丰碑巨碣业已盛行当世余不复具论论其诗







　　少室山房集巻八十六
　　钦定四库全书
　　少室山房集巻八十七
　　明　胡应麟　撰
　　传三首
　　中丞滕先生传
　　中丞滕先生者名伯轮字载道闽之建安人也六世祖礼部郎中员殉难土木祀学宫员生恩恩生彝彝生海州别驾防是为先生王父防生赠礼部主事鹤龄卽先生父也娶封安人陈氏以嘉靖丙戌冬季诞先生先一夕陈太安人梦日轮浮海起幔亭亭亭如车葢一金紫伟丈夫拱立睨其傍厥明先生诞维肖赠公悦爰命以今名先生警颖殊絶髫鬌受经目常数行下弱冠补邑弟子员时赠公已前贡乡书凡五与计偕始谒选得南安倅莅任殁于官先生匍匐奔赴号恸感路人赠公吏洁防先生扶榇归家壁立瓶粟弗继先生恒晏如益发愤下帷濳心神圣大业自洙泗洛闽下逮新防新建诸家言无所不洞极而期于弥纶康济沛泽黔黎当是时先生身未离黉序已隠然负天下望矣防大司空万安朱公来督学朱公伦鉴高一代得先生制义大奇之曰是将为异日儒宗亟拔多士右乙夘秋试果抡魁壬戌第进士以甲次出宰番禺适潢池防兵势张甚先生横身排决筑外城以捍宼缩浮费三万余缗盗野无所资羣就缚于是两台使交疏褒荐以上考迁秩礼部郎番禺故南海剧地明珠文犀充斤先生束装度岭行槖仅梅花数枝宰司防知状趣超改先生文选先生持公壁立苞苴肃淸乆之政府权贵人多不悦者乘先生移疾归卽家拜贵州按察副使先生奋然曰昔尼父欲居九夷矧今贵竹匪唐汉三苗夜郎彼耽耽奚能难我立就道俄今皇帝御极榱栋一新冀得耆宿鸿儒挽文风以回世道佥谓微先生莫可遂仍故秩督学校浙东西浙人才炳烺霸天下顷年奇衺溢滥有识隠忧先生下车申约束树章程叛道离经虽才必黜自余纎长曲善藻镜靡遗是秋乡贡士毕出先生门亡一阑入者明年大合浙东西不及贡髦士三百有奇捐俸入饩之防城而躬谒台使者萧公万公示以天人性命之奥时时课其艺业殿最之间拔文之尤雅者为录若陆太史可敎钟太常化民朱省元用光蔡茂才大节悉矫矫著称塲屋后先驰骤宦籍亡虑百余曹谈者以先生振励陶镕师模冠絶明兴二百年所未覩也先生声动大廷旦夕翺翔九卿列属台使某欲贾人子补诸生檄先生按令甲先生申报幸门乆塞不宜啓某恚揭蜚语中先生仅叙迁浙藩右参政先生虽职司防计而浙诸髦士竞从之如云先生提携诲谕视督学时无少倦谤俄白擢岭南按察使番禺老稚襁负拜瞻壅阏道路先生至则以政暇登罗浮絶颠观日出方丈扶桑探勾漏良常朱明所在穷其胜纪以诗歌罗旁凯旋先生赞画机宜功第一幕府奏闻优诏锡金帛迁右布政浙中故事右辖第雍容闲局先生励精任职蚤夜弗遑镇巡见以为越俎庚辰入计言官遂希旨齮龁先生先生慷慨投牒归关谢絶一切例予告卿士大夫有司岁月给舆皁先生愿言麾去幅巾杖履徜徉七台九曲间里中归宗岩林莽翳郁先生庐其下黙照静观飘飘有尘芥六合想守相达官屏干旄踵戸阈先生为弗闻也者亡论婣娅乞援卽亲子弟郡邑试未尝寸牍入公门乡邻为不善闻先生风素相率化人以司马端明在洛不啻也先生屏居岩穴仅六载七闽以南童孺走卒亡弗寤寐先生而冀其大用监司推毂章十数上先生卧益坚旣而朝命敦迫其使者冠葢属道途先生强起补粤中右布政河工讫超南都察院右佥都御史阅江防先生殚心擘画条便宜八事上之上嘉纳趣命以右副都御史填浙中先生之吏浙凡三政敎而且富氓庶帡冒若二天兹复秉钺一方山川草木色飞相庆先生亦惓惓过化视官维家严冬风起濒海堤堰冲决极望无人烟先生多方赈防民倚赖全活无算诸恶少白昼剽善良法其尤不逞者而反覆示羣党予以维新悉解散浙自辛壬间载被兵居人岌岌先生轩輶莅止万众帖然黄门章君尚学特疏方诸古社稷重臣人谓无愧色上方且大用先生而先生胎稚苦痰疾岁壮渐增比填浙复当多故日夜拊循其民人以事烦食少屡陈疏乞骸骨上温旨勉留有谋猷宏博志虑忠纯等谕先生弥感励蕲尽瘁答主恩因犯颜力疏改折漕纲停减织造等六事上一一报可巳丑春先生督材官防汛海上渡钱塘疾大作忽夜侦岛夷盛集余皇犯内地先生投袂起部勒诸将奋击大破之馘首虏数百计余丑夺絶流遁而先生神虑耗竭疾深入腠理不可为矣凯旋省僚属迓于郊覩先生颜色异常日先生犹畴咨民事刺刺不休时暮春望后十日也越五日集诸藩臬诸司拱手逝片语不及私事闻上嗟悼赠先生兵部右侍郎无何科臣以海洋功上特旨赐祭及塟旣抚臣复以海塘功上事下大司空曾公同亨曾公具疏先生勋伐勤劳宜加防朝廷是其议予一子入成均制三品未满考无乞恩请廕例卽祭塟仅半给惟先生全得之异数也先生修七尺有余而躯干魁岸长髯拂膺望而知为钜公长者自丱岁研精太上嘉隆儒硕罗公汝芳陆公光祖许公孚逺孙公应鼇洎家大人辈盛推毂先生为任道之器其在北观工部政则丰城雷公礼主吏部事则蒲坂杨公博并以累朝勳旧折辈行诹时务于先生至开府留都海忠介公瑞尤称莫逆人以两公刚方毅重其意气实相契云先生故以立德立功为上节而兼收互畜时逮词章大司宼弇州王公左司马新都汪公文名震曜庆厯间先生恒乐道其长未尝葢之以学业卽不佞应麟雕虫末技无足厠先生下走先生一见遽宾之上座授以前茒旣而忘分忘形所为卵翼抚摩不遗余力葢应麟之辱知先生埒于生成怙恃古所称国士无双风斯为下矣维是应麟忝窃门墙余三十载而碌碌尘埃靡尺寸仰酬大造敬掎摭先生行履之槩俟异日传名臣者万一考焉
　　林茂才传
　　林茂才者名巽字健伯钱塘忠清里人也父曰林仲公受母刘先仲公卒继潘孺人仲公繇积着起家镪万计中年未有嗣夫妇以为忧吉月輙祷祠高禖嘉靖庚戌秋仲公梦神人介而金胄坐堂皇呼曰而知而之季妇娠且佹育乎所育非季子而子也仲公寤持潘臂流涕果尔者吾其邓攸氏矣潘力赞神言听之吉因趣仲公往视则季公妇已前卧卒闻叩戸声心动遂以厥明生茂才茂才生有奇表仲公耳其啼曰英物也林氏宗非是莫亢立取金钱綉褓数事授季公畴昔之夜神人者业以而子命余矣季唯仲氏欲之卽微神人敢辞命明年仲公寝疾且亟遍召宗人申前诺见茂才于先庙而命之名罄籍所藏镪二万七千属季公牛羊仓廪室庐称是期他日嗣子壮则按籍以归又为敎贻茂才属以母潘洎媵人爱女甚悉季公奉茂才拜受敎椟而藏之仲公目遂瞑茂才幼警颖异凡儿五龄授章句塾中占对多奇防九龄习经书义篝灯丙夜大寒暑风雪以为常二十补邑诸生试高等寻受饩学宫凡后先黉序十余年校艺自监司下迨广文亡不褎然冠同列然至大期率不利茂才喟然曰以吾下帷之勤卽三事可翘足待而邅蹶一第乃尔天乎讵可以人力争也因稍稍罢占以菽水娱二亲先是季公缘茂才受仲产徒手一朝赍槖钜万数中不能无侈心旣子女弥益众嫁娶繁殷方士羽流竞从所好为奸利骎骎漏初籍过半防归槖且及期季公熟计无所出则呼茂才谓曰余年迈而往矣尔方壮任产顾而父遗籍在罄兄弟赀弗能偿奈何茂才泣数行下曰大人休矣儿一身毛发皆禀之大人金于奚有大人第以轻赀畀儿往母卽推遗籍儿以不肖身任之季公大悦悉索余镪五千缗畀茂才归母潘得茂才果懽甚旣而亟讯故父遗安在茂才谢有之己长跪前说曰先大人之以厚赀遗儿也亡他上而蒸尝下而甘毳世世毋失坠也儿诚不肖仰借先大人宠灵厠姓名多士末行博一命用冠帔荣二亲蒸尝甘毳固余事矧金帛倘来物庸暇较多寡有无母潘异其言而未能骤信欲试以诸艰因屏居一室诸仲公所存器物锱铢加扃钥而独以门戸委茂才茂才谓室人沈曰吾母之为是也阨我耶尝我耶玉而成我耶吾闻之龙泉太阿非盘错固无以自见卽踊跃前受事凡经费委输徭役倚办宗戚问餽亡弗砉然中肻窽人以仲公且不亡而仰事母潘于子职尤兢兢及仲公所遗诸眷属多方体恤无使有纎芥后言葢母潘乆之遂忘茂才之非已出曩季公所干没置之恬然矣茂才虽以身后仲公而爱慕所生怙恃不少替弱冠母沈病癎茂才晨夕亲汤药娶妇仅再宿卽率之左右病姑殁痛服缘礼降为心丧三载季公晚而瘵寄息帷床茂才扶饮膳掖寝溲委身巫祝亡虚日病革哀毁逾笃至竟以一恸弗能兴未属纩前一日犹自力拜母潘曰儿不孝事吾母弗获始终惟吾母一委之天命遗令室人沈以婉嫟承姑懽子际春以端慤成父志遂卒得年仅三十八云茂才内行固甚修其外与人交尤慷慨尚义侠始饩学宫念受业师某贫推廪食之终身不奉一镮入他姻族多赖以举火防者周以财居者授以室塟者给以地应接不暇中闺簪珥脱继之其卒也里中亡问识不识咸咨嗟扼腕或号恸至失声当茂才齿盛气盈视青紫不翅槖中物旣屡试弗效恒邑邑寡娱中陈力母潘属季公槖垂之候拮据匍匐艰阻备尝幸家庭亡间讁而防所生怙恃相继湮迄捐驱以成孝虽天年蚤终志业郁而未畅于为人后之谊两无负矣世锐言古今人弗相及以茂才躬所蹈槩之传记所艳称庸多让也茂才娶妇沈先后事二姑具阃德子际春儁朗嗜学以儒术世其家胡先生曰当健伯周旋二尊间戛戛乎难哉潘母躬抱抚无异属毛季公托孤矣令按籍索遗赀当潘母心谓窘季公何卽不难倾槖奉所生而潘也坚持成命季公其奚词解焉阳委顺以适潘而阴输悃以遂季遗赀旁落庭亡谴诃卒之令潘也忘其赢而季也忘其诎媺哉孝思之格彼神人之预啓仲公弗虚也至捐廪廪师然诺缓急此其人讵晚近世偃有哉身虽困闾门弗彰所为贻谷后昆者绳绳乎未艾矣
　　贞慧唐母传
　　贞慧唐母者祝氏邑太平里人也世为望族王父比部公以制科显父光禄君修頽然长者而特善居积起家钜万称素封母生而令淑端颖异凡孩始笄字唐太学廷倬卽宫保文襄公诸孙而宫谕思济先生冢嗣也为人豁达无城府町畦母年十八嫔于唐筐篚资送千计太学一不问悉阃以内政授之族中率易母年少骤而当盘错非任母受事综理擘画咸井井中规晨昏服劳大者姑嫜侪者妯娌微者娣侄亡弗厌其意人人以宫谕公有贤冢妇云而太学亦用是佳公子称借借太学虽生长膏粱然恬于世味独雅好与懽伯游而量故洪甚旣得母亡复内顾念益发舒高防平原河朔间一饮濡首旬月母大以为忧恒多方譬谏至涕泣下沾襟太学心善之而未能用竟坐是得沈痼疾母躬视汤药掖寝兴衣带不解百昼夜卒不起母号恸吁天佹以身殉地下顾遗孩宗本呱呱弥月也翻然曰是藐焉者唐氏宗百代攸系吾奈何轻一死因稍稍进饘粥为抚育后人计杜门蓬垢絶膏沐称未亡一切人间世纷华靡丽屏去耳目寒灯夜霜形影相抱起居寤寐惟唐氏一线是图唐自文襄登八座宫谕大魁禁庭阀阅高华冠防县已太学早世未几宫谕继之未几两姑又继之嗣单危僮奴背叛园田室庐芜秽弗治姻党比邻之豪黠者往往持两端观望成败当是时卽健男子未易支乃母以防防一嫠含辛茹荼介以禔躬彊以励志勤以率下俭以治生爬搔拮据四十余载若史迁所记丹穴妇清自卫以财人莫敢犯间推其余润以霑漑困穷俾太宰太常之绪已偾复兴垂斩复续秋毫皆母力也今母行年六十而宗本服膺慈训踵躅前修祖父家声浸假光大且育丈夫子二人矣于是邑黉士李生惟聪等羣上事督学使者曰窃见故太学生唐廷倬妻祝氏逾笄而嫁阅岁而孀弱息露珠高堂风烛而祝栢舟自誓之死靡他共子职于妇仪抗师模于姆敎迨今年逾五纪行矢一贞里闾观刑乡邦慕颂愿亟加崇奬以励风猷使者下其事郡邑人无间言因棹楔闾左且具列始终将以次上闻当宁乃是月七日适届母悬帨之辰宗本率其妇子戏彩称觞罗拜膝下母含饴弄孙意蘧蘧适也已潸然大息曰乡者而父之殁吾业已蓬垢称未亡所不从游地下徒以而未立故赖天之灵而旣室旣后而父逝不复返吾胡以独乐为宗本黙黙不自得则绍介郭生来谒九顿首请曰不肖孤匪母亡以有今日繄岂惟不肖孤先太宰太常之脉胥赖母以延以母含辛茹荼劳苦百倍本也卒亡能报称万一惟是徼惠大君子片言庶几当华衮之锡先生幸卒宠施之余时方逃谢笔研乃余庐去母居仅仅数十武母生平行谊皆余所夙习见闻且也家大人国士文襄而余及宫谕门忝忘年小友之目于太学固奕叶通家也以母之大节凛然不欺其意卽微宗本力请之且揭其高节以风示海内矧郭生之代请尤力也余安能以笔研辞作贞慧唐母传









　　少室山房集巻八十七
　　钦定四库全书
　　少室山房集巻八十八
　　明　胡应麟　撰
　　传二首
　　长安酒人传
　　长安酒人者吾里祝鸣臯也父璋躯干絶伟修八尺有余而好勇负气比邻王谢子酗酒狎璋广座中璋跃起奋拳拳其齿几折坐客大惊已睚眦一市魁袖铁椎狙伺得诸巷叱令匍匐呼乃公偃蹇者立椎杀之魁不意皇駴乞命抱头去自是璋勇气闻一鄕鄕逺近相戒莫敢犯其父及弟兄虑仇家报复为患害且连坐有司号泣禁沮之璋意不自得脱身走长安更折节为谨厚以鼓琴游公卿公卿善璋者为授室纳燕媛逾年而娠鸣臯先一日母梦大鸟缟衣裳耸翮而唳于九霄卜史占之曰吉是惟男子之祥当以文彩知名于当世乃其性乐云汉恶虞罗终亦非世途所绁馽矣占旣而鸣臯生鸣臯生慧甚日晶晶数行俱下总角占对数有奇稍长读三唐两都七国诸汉魏诗家言心勃勃慕效之父璋抑而徇时艺始治易春秋补京兆弟子员试高等以连最饩学宫非其好也而慕效古文辞愈益甚时发其意于篇章一撰出一咏成传録长安城殆遍诸木天贵人争愿事鸣臯而鸣臯雅自负下视一世又蔑礼法弗耐籧篨贵人前而诸贵人之愿事鸣臯徒阳浮慕冀为代言地而已实亡能推毂祝生者鸣臯觇其微凡高葢大冠呵殿持刺来輙谢病弗迓卽迓无所报里中儿或白眼视之以是暴得简倨声而独好饮酒其天性一举白淋漓数斗弗酲终用此困始父璋垂槖留长安一蒯外悉倚办五陵豪家其殁也豪家子羣起赀殡之鸣臯借是得遍游豪家子长安俗豪家少年子相率危帽绣衫挟金丸骋名马击毬擘阮蒱博联翩狭斜为声容太上攻奕道书画辟园墅春明旁以意气结要聚族效河朔平原饮鸣臯故洪饮出羣少年上又辨口滑稽弗穷至则尽倾四座众群少年大驩谓饮非祝先生弗乐竞推为祭酒鸣臯顾世方落落而群少年所尚得我心慨然有东方氏玩世想因遂浮湛麴糵中为簿书期防以次发夙日告治具届期賔至毋得后月宵花晨鼇吸鲸吞散发披襟左手持蟹螯右执如意击唾壶呜呜诵杜陵赠李谪仙痛饮狂歌空度日之句时而大呼时而恸哭群少年拊掌窃笑政以酒态当尔尔趣御者亟进觞叵测其寄寓指也醉甚则以头抢地竹林诸狂夫安在哉夜台沽酒客无祝生尔胡以豪也一日过羣少年饮所观案头庆卿传亟取读终篇攘袂曰惜哉荆高二庸竖操劒筑靡秋毫嬴氏子遇我者虀粉矣其喜为大言类如此非狎习而骤睹靡弗惊而鸣臯意自若益发舒问其姓名睨而弗答迫之则漫应长安酒人乎其后谒刺达官长者亦自署长安酒人某歙何生以篆刻受知今皇帝特为鸣臯镌印章佩之一时名公卿李惟寅沈纯父辈挟日与沈饮繇是酒人名噪长安而是时石羊生业已从按察公至与鸣臯遇华阳碣石间愸愸然莫相知己问知为酒人则跃然已就酒人语则洒然已遂把臂为剧谭已遂促膝为剧饮迄三昼夜弗忍舍去咸自恨相值晚也间以其私臆语生举世汶汶莫知余乃今于里中获元瑞天乎吾其真酒人乎哉自是稍谢去群少年而从石羊生游减异时酒中故态什六七鸣臯为人嗜古文辞放荡不羁矜意气重然诺厌薄俗子浮荣皆与石羊生合尤偏嗜读书三坟五典八索九丘下迨百家亡弗窥家故贫鬻文所得钱罄持授书贾妻子冻饿啼号为弗闻也者而四壁琳琅缣素炫心目石羊生固有书癖两人缘此弥交亲昕夕过从扬扢古始大而宇宙细而昆虫明而圣王幽而老佛河悬澥翻电掣云蒸机锋所谐麈尾尽秃语小极呼茗饮浇之长安麴米春继进饮己复谭谭已复饮至雌黄艺苑月旦人羣有好必投有恶必斥两人恒自诧形骸为二肝胆维一也葢鸣臯短而肥石羊生颀而瘦云善谑者或举沈昭略王微事为絶倒隆庆戊辰春两人徒步入西山置瓢笠废禅房周览金银宫阙四百所长湖巨岑袅地浴天没日更决防褁粮穷极人迹弗到处所至横尽笔端弥月归倡和篇章盈箧好事家多剞劂以行鸣臯旣自放酒中又修古与时尚悖博士少俊者据高座嚄唶临之鸣臯天愤懑柰何以鸡肋槛而翁裂衣冠飜然去其籍羣豪家子覩鸣臯数蹭蹬塲屋今且并博士籍去之中厌而狎相侮了无曩时罄折风而石羊生以按察公外除复将返谿上鸣臯愈不乐处京师防所善邢直指为买田济漯遂先发妻子赴之而身留长安酒楼与石羊生十日饮饮己为别泣数行下曰平生不解作儿女悲今别知己诚不知涕何从也又曰足下方以盛年勉荷不朽大业余不幸自放麯糵中今己矣长为农夫以没世矣千百世后齐东野人之语或有称述者吾其识之鸣臯别余之齐东居五载以岁俭入长安询所知适故人邢直指来报命防晤甚懽牛饮过丙夜甫就榻痰涎泥膈间欲路弗得时吃吃有声童子以鸣臯醉梦呓语耳迨明直指就呼之死矣直指为经纪其丧卒返之齐东直指名侗字子愿故齐东产也始鸣臯居长安以酒人自呼旣去之而复入一以是终竟符其防野史氏曰伤哉鸣臯之困于酒也昔唐李杜两布衣偕死于客而偕厄于酒鸣臯亦尔尔岂其苗裔耶古之湛于酒者文士弗经见竹林而下浸有闻彼肩瑰负奇而所如弗合或顾人间世一无足事事始假以遗外俗棼诚不得己而托之酒第其狂易自恣若晋刘阮氏之属尝疑史泰甚其辞乃今以余所覩记鸣臯否耶然耶鸣臯以酒人自命而竟死于酒至今愚夫伧父姗笑之里中儿维甚嗟嗟彼未覩刘阮氏耳千百世后颂颂酒咏咏怀者能复以酒人名之耶且非酒人而能若是耶虽然里中儿则奈何使之解也
　　赵先生传
　　大庭而降风防茆然靡矣士尚论咸以古今人弗相及然而孟轲氏称豪杰輙曰虽无文王犹兴何也得非苞灵孕和裒然挺出者代有其人耶余束发走四方恒思一当孟氏所称而未获顾得之里中赵先生砥行褆躬里中五尺童能抵掌道乃四方或未习闻也作东华赵先生传东华赵先生者名祐卿字汝申东华其别号也厥先宋清献公抃居三衢元末少府君挈家徙瀫上十一传而为赵先生父处士公以独行着母童夫人感异梦娠赵先生先生幼有至性常跏趺危坐识者诧非凡儿弱冠补邑弟子员歴试高等岁丙午举于鄕是时赵先生于书槩已无弗窥尝读左丘明三不朽语慷慨击节曰士生天地间驹过隙耳不及时蚤努力树大业三公五等朝菌奚殊耶始发愤下帷潜心太上自洙泗洛闽以及荀况董仲舒扬雄韩愈昭代薛吴王诸家言咸洞晰防归而发飏其所未及作悟思等録前后万余言间以暇日讲竟皇帝王霸之略度方今天下可施行者竟有所触发为诗若文根极性情置汉唐名流靡媿色矣赵先生业旣日益进名亦日益高顾每试春官輙不利居恒自叹一第足以当不朽卽十上吾甘焉不尔者吾从吾好可也乙丑谒选得高安敎授倡明师道为黉校先隆冬沍寒大雪压庐集诸生谈艺其中矻矻丙夜俄就黔中衡文聘取士得人为多学使群江右秀彦于防城念敎事非赵先生莫任者赵先生则奉檄往晨起据经坐上坐青衿环侍千余人质疑发覆人人自以意得去铨曹雅知赵先生儒者负经济材毋令乆间局擢知县事建平建平故水乡也圩田岁乆汚坏什七八民顾赋靡所出相率流殍他州赵先生至至捐俸募役夫板筑并请仓粟助其成圩迄亡害逃亡归倭寇四起当道令悉城属邑无城者而建平次当城赵先生曰大役也若疲邑何顾城不可已则多方斥浮滥抑送迎得奇羡若干先城邑四门余楼橹堑堞以时就民大悦争勒石颂成功当道几用上考荐而州以议马直积与县不相能赵先生复争诸刺史前甚力刺史恚掎摭浮言中之印马使竟用此调任之保康民雨泣遮道挽留请得抱牍诉阙下赵先生挥手谢曰良苦诸父老第此王命也单车疾驰不挟日抵保康邑踞郧万山中奸民目无长吏白昼杀令尸堂上称最岩赵先生下车则大召四境氓谕以祸福而剪艾其一二败羣者以渐饬壕隍缮器具稽什伍扢逋逃而开诚布公以更始之路巨猾惴惴告自新无何兰谷公讣至赵先生徒跣奔归治丧事骨立苫块间阖邑咨嗟其孝服阕补龙溪邑屡中倭疮痍之家十室而九抚摩其疾苦而噢咻之岁暮念穷民无告呼入出已镪置坐隅寒者衣饥者食病者疗不资公帑寸钱民德赵先生若怙恃以入觐便过省太夫人冀偕往太夫人苦瘴雾惮行赵先生泣曰母不行而吾行温生絶裾哉亟移文乞终老当道报可俄太夫人遘危疾夜叩天刲股肉以进疾良己太夫人竟享遐寿不及耄者三服阕再入都补乳源令擢别驾雷州地密迩珠池亡赖子佥衣重铠出没海岛以盗珠为业吏追捕往往杀伤相当赵先生察知不胜愤甫入境日夜励士众以待贼叶宗权等余皇数百趋博里我兵奋勇击之馘斩卤获百数余党骇散入诸洋同事叩赵先生计安出赵先生曰贼尚众未易一举殱迟之除夜彼揣兵莫至方乐饮吾出不意纵火焚可使无遗类议克合而督府驰檄抚之赵先生以单骑入贼垒至则诸营各罗拜请命惟贼首十数怀狐疑因具以状闻督府命便宜从事赵先生密侦贼所在遣两吏贾人装蹑其后而鋭士数十持兵仗继之贼果不设备悉就禽是役也凡招贼舶二百三十二禽贼首一十九濒海氛翳一空赵先生力也当道方倚重为长城而赵先生以年老坚上事乞骸骨台使詧其诚不忍拒行之日饷遗慰勉有加赵先生旣以完节归慕司马君实范希文故事与从弟今大学士赵公太仆卿徐公洎家君躬服古道化乡闾风俗为一变以淸献名德葢宋代而焚香告天事尤伟则建议举宗创祠庙而独捐金数百台其上曰告天并辑处士公而上水部公而下积功累仁事为一编命之曰传香录自余鄕先达伟人刘孝标骆宾王辈皆著论暴其忠节当世韪之性澹泊恶纷华独寄好山水时时挟名胜探幽奇长吟短謡翛然自适方秋作感怀十咏腾播一时他篇什工者尤众葢赵先生自罢别驾还里中及余辈相唱酬十年所如一日也始赵先生业以不朽奋晚年顾事功仅小试而词章又小道无足为且德成名立思有以进是者遂殚精性命筑礼斗台键关据梧取参同悟真读之行其术有奇騐旣益读楞严圆觉金刚诸书乃大悟曰噫嘻道至此乎夫儒以淑世仙以度世梵以出世函三者而一之丈夫事尽矣因著书曰三逃记作佛宫奉大士日跏趺相对宛如髫岁时识者知其宿根所植云赵先生年且大耋矣而色若孺子修睂方瞳步履轻越望而知其稚川景辈流至与谈竺干内典则真觉妙明圆机朗照令人身世并忘又鲜不以为维摩诘厐居士也赵先生于余为丈人行余少赵先生二纪余然里中称习赵先生莫余若者赵先生命为传余不得辞輙稍次其行事传四方焉
　　石羊生曰孟轲氏所称豪杰舍赵先生畴属哉世沾沾徇耳目七尺之躯浮沈于声利之途而举世莫能拔最上侯平津班定远极矣彼其眎不朽为何物赵先生独蚤用三大业自期佹得之而暮途弃去益逃诸无何有之域务解脱死生而后已此其人宁有待而兴者夫孟轲氏所称豪杰舍赵先生畴属哉







　　少室山房集巻八十八
　　钦定四库全书
　　少室山房集巻八十九
　　明　胡应麟　撰
　　传三首
　　补传一首
　　补唐书骆侍御传
　　骆宾王越东阳郡人也父为博昌令【见本集与博昌父老书中】賔王生七岁能诗尝嬉戏池上客指鵞群令赋焉应声曰白毛浮渌水红掌拨清波客叹诧呼神童比长天才逸发与王勃杨炯卢照邻并以藻绘擅一时号垂拱四杰云先是唐起梁陈衰运后诗文纎弱委靡体日益下賔王首与勃等一振之虽未能骤革六朝余习而诗律精严文辞雄放滔滔混混横絶无前唐三百年风雅之盛以四人者为之前导也永徽中歴官侍御史时高宗孱不君后瞾擅国賔王覩唐运且密移数上书言天下大计后瞾怒诬以法逮系狱中作萤火赋以自广乆之谪临海丞高宗崩后瞾废庐陵改唐物宾王耻食周粟卽日弃官归赋宝劒思存楚金锤许报韩之句防英公徐敬业起兵诛后曌宾王仗防从之敬业雅慕宾王名得之大悦引至戎幕中羽书文告之属一切谘焉旣而义师大集将直指长安宾王援笔慷慨为檄文以谕海内诏云伪临朝武氏者人非温润地实寒微密隠先帝之私阴图后房之昵践元后于翚翟防至尊于聚麀犹复包藏祸心窥窃神器君之爱子幽之于别宫贼之宗盟委之以重任呜呼霍子孟之不作朱虚侯之已亡燕啄皇孙知汉祚之将尽龙漦帝后识夏庭之遽衰敬业皇唐旧臣公侯冢子因天下之失望顺宇内之推心爰举义旗以清妖孽南连百越北尽三河喑呜则山岳崩頽叱咤则风云变色以此制敌何敌不摧以此图功何功不克公等或居汉地或叶周亲或膺重寄于大廷或受顾命于宣室言犹在耳忠岂忘心一抔之土未干六尺之孤何在云云檄传四方振动瞾读之至一抔六尺语凛然曰如此材而流落不偶宰相之过也敬业进兵拔润州败伪周将雷仁智与李孝逸遇下阿击其前锋大破之敌垂遁适星坠营中魏元忠纵火围逼敬业军遂溃党与悉禽独宾王变姓名逸去削发为浮屠居天竺灵隠间十余载考功郎宋之问谪官岭表宿寺中赋诗得鹫岭龙宫之句思不属方苦吟一老僧卧禅榻问故遽续云楼观沧海日门听浙江潮之问大骇质明趣访之逝矣识者云此骆宾王也以是知敬业之败有司虑曌以檄故必蕲得其人因斩貌类者以献云始宾王父早亡奉母竭力裴行俭再辟幕下皆陈啓峻辞意致委笃人以方李密陈情表世传士先器识之云殆匪实录至奋身为国举宗百口弃置若遗其忠孝天性然也賔王旣以起义亡无敢裒其制作者庐陵复辟累诏访求鲁国郗云卿始集传之天宝以还唐风载变后生轻薄齮龁前薪杜甫氏以淩跨百代之才特推毂宾王至拟之江河不废李梦阳王世贞本朝称大匠咸归甫论笃而斥行俭为腐谈新都汪道昆尤重賔王檄洎帝京畴昔二歌方诸秦汉间作者当孽曌革运滔天刳剥生灵毒痡九野葢开辟未闻之变一时唐之臣子宋璟姚崇娄师德辈俯首北面蒲伏裙裾殆不知庐陵何物独宾王仗义执言大声其恶瞾虽漏网逆状累累千载读之轘磔靡过视行俭目击惽滛苟全汚浊者器识先后何如哉自唐世因仍周厯目以叛臣剌戾相沿郡乘邑志咸屏弗录明万厯丙子滕观察伯轮董浙学事于是门下士胡应麟婺人也首上事讼宾王云窃见故唐临海县丞骆宾王大节高风瑰材卓行词华冠代学业超群至孝笃于平生孤忠竭于始仕微官奉母任武功簿而不辞直道事人谪临海丞而靡悔属牝晨之篡国枢撼而八极摇奋雄略以登坛赤羽呼而万众集恸一抔于故主问六尺于元凶歴数屠兄杀子之奸鲸鲵褫亟发酖母弑君之恶防貐寒心旣首建义旗将裂渠魁于七庙旋身膏逆刃尚飞灵爽于千秋伟哉器量无双讵曰文章寡二乃史氏頽靡弗昌言于纪述而州民谫陋迄罢享于蒸尝诚亘古不白之沈寃实阖郡当先之钜典伏惟阐发幽光播扬茂烈聿修废坠广励风猷俾乾坤壮气恢于崇正之朝海甸英魂鼓舞于右文之日书上事垂下所司适擢去不果已苏督学濬至亟申前议列祠郡城已洪督学啓睿至复采夙闻专祀邑里三观察使皆闽人雅尚风节而后先继至故自宾王举事歴宋迄今八百余载而公论始定于一殆若有天意存焉于戏賔王不死矣顾新书文苑阔略未详而刘昫旧唐论述尤谬因稍据临海丞集掇其忠孝大都曁埜乘稗官之足征信者为骆侍御补传以传
　　胡应麟曰吾越之言诗文率繇賔王始非直婺一方耳也乃余产婺中于宾王实晚进云賔王檄后瞾大恶数十义炳日星而史臣以怨诽之伪周羣鼠倒置君臣大伦以媚瞾可也而亘千百载而下而皆周之史何也大明御防覆盆洞鉴勾萌蠕动有滥必伸而矧于賔王于虖歴世乆而公论明葢记之古昔矣
　　家传一首
　　家大人歴履迹
　　家君讳僖字伯安一字子祥厥先安定先生瑗安定先生仕宋敎授吴子姓留吴兴遂世世家其地胜国兵起徙兰谿五传而为赠奉政大夫礼部仪制司郎中富是曰先大父先大父质而愿与兄弟同业贾独重然诺安义命用是贾日困而家君总角则已悉读素问灵枢金匮等穷其说忽翻然悟曰大丈夫生明世当用仲尼周公道沛泽万里胡株守一技亟弃去业儒补邑弟子员试輙高等是时太宰唐公龙方请告偶读家君文大奇之立召见家君甫弱冠衣衫草屦进而神彩秀彻风度朗朗玉立一坐客尽倾太宰顾谓诸君是宁独艺文卽器识亡两几欲以女女家君中夺母命止然自是遇家君特厚岁问遗无虚日巳酉当省试督学丰城雷公行校士得家君巻快甚为私识其处适万安朱公以督闽学至讯雷公诸生义雷公杂取家君巻授之朱公阅未竟击节曰此空羣足毋失也雷公徐摘示所识处为抚掌一大笑两公皆当代文辞宗牙颊奔走天下士顾交重家君若此是秋赴省以名高谋僻寓习静得潘氏园夜束书至则羣蚁坌集室中无隙地一仆夫请纵火焚之家君颦蹙曰若以是蠕蠕非生类耶一举火数万命立尽胡忍也遽踉跄还寓越数日入试精思首义至日晡竟三义阖闱烛矣复属四义草忽蚁集笔端如猬阁笔稍稍去再举笔再如前时漏且二鼔家君顾事急则不复属草而録三书义甫竟夜过半旋纵笔书四义文思輙溢出如泉涌而蚁亦絶不来辍巻申旦矣已中式谒座主方祥先生谢方先生迎谓吾读子四经似非人间物也始信为羣蚁报云巳未第进士迎大父母入都岁歉甚家君罄俸入市白粲大父母而身脱粟俄郑太宜人病匍匐吁天竟不起奉丧还瘵瘁骨立阖郡嗟咨其孝癸亥服除以郎中公春秋高欲终养郎中公趣之乃行授礼部仪制司主事乙丑提调塲屋爬搔宿垢百废具振竣役条陈便宜十事将上之防闻郎中公讣奔归毁瘠如丧太宜人礼而贫愈益甚聚徒自给靡寸牍入有司戊辰再谒选太宰蒲州杨公夙习家君名卽出他精膳郎以家君补其处逾岁迁祠祭员外逾岁迁主客郎时谙达以孙巴罕故乞款塞举朝叵测宗伯潘公咨主客郎家君谓敌一小入杀伤卤掠不可以亿计今纳款岁费不过十万缗而于朝廷体甚尊许之便诸大臣议以克合凡宴锡赉予悉委所司家君擘画处置凿凿中政府大以为材骤迁秩仪制郎亡何穆皇帝上賔一时登极改元覃恩肆赦诏书宣布中外踊跃咸以数十年所未覩也于是当以大典劳迁九卿铨曹虚秩待而防有陜诸王袭封事高皇帝制诸亲王庶子封郡王亲王絶而将军中尉继者仍故封不在例而王某故由中尉入其次子亦欲得郡王封家君持不可而某觊觎王爵甚行万金大珰恫愒扇谤旁午家君弗为动曰吾不过罢仪制郎耳奸高皇帝三尺卽幸漏网谓臣节何事迫权珰乃授旨吏部出家君湖广右参议葢不逾月袭封典行矣楚岁比大水荆襄二郡弥望鱼鼈而大司农方日夜持尺籍责委输家君下车太息卽日请行郡身暴草野中三月尽得虚税蠲额十之四民大悦颂生我而二郡故江陵相里也江陵相新得柄威福甚诸奉檄楚者伏谒视家臣而家君过其门仅一刺江陵父治第宅四方餽饷币山积家君公觌外毫不私江陵子若弟赴省试诸司率毁堦级降礼貌家君曰吾天子藩臬也不复能折腰事权贵由是江陵积怒而当事者遂上章按家君督饷亡状例运艘渡江三月淮五月后期责所司而是岁楚艘皆先月度道路扼腕而江陵从中主竟夺级调云南按察佥事家君被命去楚吏民遮道留以千数已乘扁舟浮洞庭度沅湘吊九疑益西南行夜郎贵竹万山中揽观夷夏大防天地日月所穷际出没凡百日抵滇莅政愈益以恩信逮下不为时尚阻讼牒鬭争輙赐粟帛解散之境用大治所辖地邻缅甸缅以大理饶涎沫乆而属夷刁氏父死兄弟争立其兄尤虣猾自分庶孽不得请则操戈为缅前当道旰食下其事家君家君飞檄缅谕以祸福大旨谓若不过中国一郡县当若盛时悉若众窥我我沐将军以偏师殄若亡遗类今皇帝神圣横如倭强如夏悉心委命若乃无故入奸人言若朝啓天朝大兵夕至鞠若地为茂草若熟计利害毋悔缅得书震怖谢家君则身驰至刁氏立二人庭下责大义令疾自新两人詟且泣誓世世不复倍因为中割其地还报抚臣大喜与台使交推毂家君仁而有勇遂以佥事晋藩参不越岁超臬副家君前后敭歴滇四载所至桁杨罢陈囹圄若洗深山穷谷耳胡使君名輙顶礼呼佛子然家君为人持大体捐小苛乐拊循恶迎合属僚自守令椽丞感刺骨靡二而同列文深与直指贵倨者往往枘凿癸未大计卒从不及论疏有满腔赤子等语家君慨然曰阳城心劳抚字吾岂以鹰鹯易鸾凤哉且吾行年六十间关万里博一官一级何异味鸡肋今者吾得我卽日拂衣还里中大召亲族故旧日燕饮相劳苦穷乏不能婚者损赀授以室丧暴露者畀吉壤毋令后时宗人数百指日夕待家君以举火间有阳请乞而阴背訾者家君如弗闻他日更以穷归益复厚遇之其乐为人所难率此类也家君博大慈祥忠信坦厚皆天授宿植幼卽慕司马文正公为人三尺童子不加一谩语无疾声无厉色无城府无町畦絶口不谈人过人以横逆来恒乐受至乡邻有鬭则引咎自辜不能安寝食尤好捄患卹灾老弱病躬调药饲饘粥下逮丏徒贱役靡不然赖以全活甚众生平祭祀外未尝杀牲而于小物微命逾谨尝大防燕中贵宾宾垂集顾檐前一蝇戢蛛网恻然取置掌理其结结纒纠十数重家君竭心目力自己至申卒活蝇而后举防鼈螺蚌之属必重购投深渊日以千万数卽蜂虿亦不令人伤第谨避而已家君外和而内介与居终日挹畏不自胜一遇大节临大义则贲育莫能夺故一扼于中貂再扼于权相又再扼于台使者皆坐此也始用布衣奋闾巷中间空乏隠忧险阻毁折靡不备而意常豁如视宇宙百物一亡足婴其内自以少时抱羸疾数勤大父母稍壮卽断一切嗜欲今年逾耳顺形神甚茂鬓鬒黑而貌敷腴骤而望之四十许人也雅好读书诸子百家靡不究业以扩见闻不蕲为博长吟短章援笔立就业以畅情素不蕲为名居常不谈性命而被服仁义闻望伟然自嘉隆来荐绅先生童孺走卒无问识不识以为鞠躬君子大学士李公春芳都御史何公迁天下称儒硕咸忘分倾葢延至家塾命诸子拜床下善人伦者佥谓家君孝谨类万石平恕类刘寛刚操类严挺之雅量类娄师德乐善好施类白乐天范尧夫至仁防恳至昆虫草木靡不周遍则于古罕见其比葢实录云家君他媺不可更仆尽不肖麟自束发服膺庭训迄今靡尺寸树且身抱狗马病大惧一旦溘而令家君淳德冺冺于当世用是不量谨掇拾大都如右以俟当世大人君子之秉椽笔者
　　自叙一首
  </div>
  <div class="pagination">
   <a href="少室山房集_page74.html">
    上一页
   </a>
   <span>
    ...
   </span>
   <a href="少室山房集_page70.html">
    70
   </a>
   <a href="少室山房集_page71.html">
    71
   </a>
   <a href="少室山房集_page72.html">
    72
   </a>
   <a href="少室山房集_page73.html">
    73
   </a>
   <a href="少室山房集_page74.html">
    74
   </a>
   <span class="current-page">
    75
   </span>
   <a href="少室山房集_page76.html">
    76
   </a>
   <a href="少室山房集_page77.html">
    77
   </a>
   <a href="少室山房集_page78.html">
    78
   </a>
   <a href="少室山房集_page79.html">
    79
   </a>
   <a href="少室山房集_page80.html">
    80
   </a>
   <span>
    ...
   </span>
   <a href="少室山房集_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
