<!DOCTYPE html>
<html>
<head>
    <meta charset="UTF-8">
    <title>洞麓堂集 - 第 3 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞麓堂集 - 第 3 页/共 28 页</h1>
    <div class="content">　　古之为学者其学果今之学乎上之人所以作而成之者其教果今之教乎士不以三代之道自待其身也久矣世之豪杰君子恻然思愍而易之然终莫能使之易焉教学之失其本欲士相先于三代之道犹却其行而道之前也是故徇外而内愈遗趋名而实益眩古道之不可易今也非其果然耶夫古之学也以义今之学也以利古之教也以成徳今之教也以成艺执途之人皆能指说之矣至语其本之所在天下莫或辨焉故吾尝叹今之时诚使士皆易其所学而在上者皆易其所教犹然无进于三代之道也何者其本之未能明耳闻之先正学莫先于尚志教莫大于明术以是察其本而善求之则义利徳艺之不相侔何啻较然若黑白也夫尚志明术始学之士能言之而学者教者反之身以求其实则诵焉勿知所择而诏焉勿知所率者童及白纷皆是矣本之胥亡岂非其渐积乎今天下提学官葢职専教士者士业庠序间所学各异非提学无与作振而一之然则为提学官亦难乎称已以古道易今习使士知相勉于三代之业术不先本之辨焉欲开正所従适之路得乎乃今河南提学副使徐君孔霖吾十数年前校试南宫幸读其文而识其贤于众人中今孔霖所自立既挈然信天下凡士无贤愚莫不以为豪杰君子也则所云尚志明术者孔霖葢学之而能择教之人而足以有率矣往践斯任其不能以古之道易今乎哉夫河南天地之中三代所更都王教流行歴千数百年未冺也士生其邦气灵性正相与兴起三代之教学甚易孔霖取尚志之学自择以成其教明术之教率修而益励其学则记言教学相长察于务本而可以为人师者不在孔霖耶同志君子重孔霖之行谓余不可无言也余知诸君子之期孔霖欲其必以古道易今不惑于流俗以自溺也故聊举辨本之说相质焉葢虽知孔霖所已至而吾犹无厌其渎告者也 

　　赠太守沧溪黄公序 

　　有可行乎古而施之今焉则盭政之所以欲因时也有可治乎内而推之外焉则窒法之所以欲揆势也政不因时故令咈而民疑法不揆势故罔宻而奸愈不胜二者之弊于治也岂其政与法之过哉天下有不可以政一者求之已而能正则不必其令之加而导之自无不従矣有不可以法制者协之人而能顺则不必其禁之及而止之自无敢犯矣故曰政原未立之先法详已示之后苟非其人不足与议于政法之本已乃今观之吾郡太守沧溪公之为治也其效殆章章可考信焉公始方莅郡时簿书之积盈乎几未见其日程而旬督也人曰公葢不欲鳃鳃于政邪然而坠怠者无勿起矣狴犴之奸塞乎堵未见其首束而尾絷也人曰公葢不欲斤斤于法邪然而匿伏者无勿谪矣是故不期岁之间盗息奸屏赋平而讼以抑民不知公之治郡公亦自忘其郡之所以治也惟公寛仁而有制敏辨而无苛处身之洁澹然若鲜与于物而不为皦暴以自着守官之慎皇然若恐失其所循据而不为钩察以自炫故举之和而无所迫也损益従时由由以出之于是政媞而人易遵振之速而无滞也伸缩顺时持持以安之于是法简而人易信夫其飬之深故取之浑极而莫穷其立之也固故建之坚久而不拔此岂偶试而袭得之也哉其所以为之本者具也吾郡界江岭之交俗龎人碞自昔称悍忏难驯前是长吏当推代执政者必慎择诸司之良不敢以忽视也故后先名守之多非他郡可俪然自余耳目所睹闻数十年来未有能及公之贤者也所谓其本素具非邪是岁之春公守郡既周三年故事当报最京师乃郡士民惧公之即去其境也合词请于二台及诸藩臬太史于是公果疏留不得行人皆忻忻自庆若烦疴获蘓醒而洒焦燠以清风也吾邑之长冯侯符辱公成诲之久谓余谬尝知公者谒言以道其私感余惟冯侯治邑毖勤真能不负公之教矣邑人幸禔福悉公之为赐也公兹留郡虽知不可以岁月淹久然举熟御之车趯然驰行于夙谙之涂使之踆足轨不失王良造父之歩辙若冯侯之在我邑也凡诸邑布列之吏能皆由此道以不忒则其政之足以宜民而法之足以信众上下相成不啻和鸾鸣而六马齐以并致古循良之绩奚难焉吾郡各邑之咸理不庶几往牒所称载矣哉故因冯侯之请举余所尝知信者诵公而次第其言若此虽然余敢自谓能识也哉 

　　赠太守松溪都君序 

　　镇江丹徒令王仲行余礼闱所校士也以书来讯而盛颂其郡太守都松溪君之贤曰同伦仕不知方惧治邑无以逭官常之谴也蚤作夜思求政之勿眊愦于理者乃久益茫乎其莫获焉退而执牍考业问所经要于太守公之庭则忽若发蒙振聩炳炳然视听不逆于心矣夫揆故知今稽往识来太守公之训诏诸邑实宏多同伦愧未能究施之行事虽然敢不思勉所未至以蕲无负太守公之徳闻又曰太守公仁我属而亲之也有子姓之爱焉导我邑政而愿成之也有傅师之教焉引其初欲冀其终灌其根欲食其实所以勤相而黙牖之者葢更仆不能悉数矣夫古有祈祝之辞多出于怀感报者之心若同伦非其类也夫惟是秋八月某日实太守公悬桑之辰幸先生惠畀一言俾同伦持献之傧筵赞几之间得因少寓其申引傥于义或不诡邪余手其书曰不亦善乎夫古之义不概行于今也固久乃仲行独能及之可以观都君之政矣葢守治一郡之政以仪率诸邑之吏是故郡辖诸邑犹之家聫乎众室也守视郡以家则自堂徂序不可使有一之不辨矣郡总诸邑之政犹之身摄乎众体也守视郡政以身则自首至趾不可使有一之不顺矣夫合郡县为一家故大小无勿举之务通守令为一身故伸缩无勿祛之易所谓上下交而其志同者推是道也以往将治天下无难况一郡邑之事哉然余观今之为利者苟足于已庸恤乎所治之吏是故郡视邑则简弃之若椓毁垣焉撒罄其址未睹成之者之劳也守视之吏则搤揵之若束湿薪焉担竭其力未睹任之者之艰也夫是以政人相宣之情睽而理化相成之效微欲天下庶几于治得乎都君守股肱之郡惠化流行江甸之表比岁倭扰充斥甿业剽播君所属邑无不被其毒螫然井里虚而仍聚室庐烬而更完君且和其令晏晏以出之媞其政由由以行之民若忘菑孽之日荐罹也非诸邑之吏能受君之意指讲问施行不失次第故其效易致而其民易瘳也邪斯岂独诸邑利之丹徒隶郡轨辙中朝夕得于效法之近宜仲行懐感报之心独至即丹徒而诸邑之效足稽也故曰可以观郡君之政矣葢吾闻古盛时上下之交不以截然相严之礼易其欢然交悦之谊故志意通而无壅情爱结而不解此诗人祈祝之辞所由以训者也乃今则孰举之夫古之义无行而仲行独能及焉余是以乐序其事以传诸世 

　　宋国簿黄四如先生文集序 

　　宋国簿黄四如先生仲元闽之莆田人今江西佥事文炳之九世祖也佥事以尊人木斋公命重校刻其文于浙中余得而读之叙曰唐人有言文非深于斯道有暴至焉者不能也夫自秦而下作者世胡可胜纪求其慕道有至殆邈焉寡觌已葢凡能言之士方挟所长奋肆掞述于一时固将蕲后世之知我也而无几姓名湮灭若翔霞惊电过者不复念之岂非文不涉道于教鲜所禆流则人勿美爱而传之者寡耶闽之文唐以先无著者自欧阳行周以其辞崛兴建中贞元间而当代名流若昌黎陇西辈咸游扬而张侈之厥后叙其集者葢称其文大振耀闽越之乡不知有他人也则行周信闽文之开始者欤乃余诵其撰着固于道概乎未有闻也行周之后闽之文寖彬彬盛域中余不讫论在宋绍靖之际龟山杨中立氏肇以程氏之学倡建南闽人闻其风而向慕之庶几一变至道其后艾轩林光朝氏起莆而龟山之学东矣艾山之学一再传复有网山林亦之氏乐轩陈藻氏其师友相劘切要非汲汲乎言语文字之徇者然世称艾轩之文上迫檀弓谷梁下不失与昌黎并驱而网山一言一句欲明周公之志乐轩笃信守道不以穷阨动其志其文亦旷然无怨恨不平之思葢三君子之志于道也其趋同故其文异于世之徒以辞艺骋者与今观四如先生说学明道其去就终始之节不少渝易于世乱物改之后可谓毅然自立无愧三君子之俦矣故其文本事揆物类艾轩之深竒稽古训今类网山之博达流离益信其守艰贞勿夺其志类乐轩之浩乎自得说者以先生上接三君子之传信知言乎先生之学得其父独不公之家授而微言邃旨则多出于瓜山潘柄氏复斋陈毖氏由是上泝考亭尽括其指归故其于道殆若水寒火热饥渇而食饮之者也其文之美传岂宜求于其辞乎夫以辞而已矣则闽自行周以后作者宜微啻数君子而况若先生其不懈而及之者岂少耶余闻先生当乱世凡欲究之业困勿竟遂者固多梦笔一记反复史家义例慨然有感于获麟以后之作者大哉志乎可以嗣河汾而兴起矣或疑先生自志若窃窃不忘细能隠善者夫孟氏著书不遗辞金出吊之浅事观先生之道不推其细且隠者后世何式焉则自志宜不可无作也余叙先生之文特详及乎是惧鲜识者求先生于辞尔于戏由余言以考先生之世庶几其不谬尚论也夫 

　　封御史马蕙坡先生七十序 

　　先王养老之政行而民莫不知兴于孝敬夫老者之得其飬也由上所礼厚之者常至耳是故自家而及于乡以进齿乎天子之学其尊视之无勿同则教之所渐积也久矣葢娱其耳目心志之适顺其游行出入之好凡老者之养于家微独鼎爼尊豆之陈冠帻杖履之撰不懈乎其子弟已也履行无敢并其式止息无敢肩其位凡老者之养于乡微独献酢升降之仪徒御歌咢之节不隳乎其比党已也飨之于上下之庠食之于东西之序非无庖宰之羞矣然必亲袒而割明所重不在牲牢也非无百有司之供矣然必亲执酱而馈执爵而酳明所崇不在器物也则凡老者之养于天子之学其致饰乎深燕缟玄之衣侈文乎宪行乞言授几行糜之数先王以为斯特有司之常节其慎且备如此焉夫是以老者咸忻遂其天年而孝敬之化由之以日兴其治之盛可推也后世养老之政不修老者无仰藉于上也则不得不择行以养其身少者无所观视以通其孝敬也则致养不得不竭其力之能具由是乡士大夫之养其老者有非众庶可慕望者矣余于今封君马蕙坡先生考其所自择养于身与其令子通政君之能致养于先生则匪惟时所鲜觌即三代善养老之世比论其全固当不数数见焉吾是以思张之俾为天下训劝也葢吾闻先生少孤弛学尝恨先世儒业不襮振于是饬躬砥行期以所闻六艺指要勉禔之践修葢其持已也刚故人知惮畏自艾其遇物也仁故拯施穷阨必极其心之所欲至其训通政君于少日朝夕惟徳义之朂迄大成名以跻显仕视古称一乡一国之老所操施可概推矣生长钱塘盛丽之邦日与诗书章缝名俊相嬉游徜徉湖山烟月之际亦自足娱适而顺其好矣年踰指使宠拜章服之光华通政君左右承飬于是羣海内素封之君探竒咏胜雍容京社遗熈朝之雅事视昔高年但严事其家与乡者名实之相较何如也夫古国庶之老养之天子之学虽极上尊礼然飨献之加多或强其筋力之难任而馈酳之将未必皆衰迟耄倦之所悦矧歴视五学岁无尝举则老者固不皆恒与其典乃先生所侈乐事慠然取之已而不竞于时充极其效有足风天下人父之能成子名者而通政君之善以其官荣致养视传记所称能承亲之志其优劣可辨抑何叹古今人之不相及哉吾于是深慕敬先生之贤以所择用足辅近世养老缺政葢于理化为有助不但可考见通政君之孝谊尔也今年六月二十有六日实先生悬桑之旦通政君数过以寿言请余嘅先王之政其废壊不修于今者众矣然最莫如学校养老之失政乃今学士文儒往往鲜言涉之宜孝敬之风益衰故因先生稍及焉异时有举行先王坠政求国庶之老于卿士大夫之父兄必先生其推首乎诗曰其徳不爽寿考不忘夫举先生所择养于身者既足为祉寿基本其永锡难老岂俟众人祈祝之而后获哉故余并略之而特以此复通政君云 

　　赠宪副西谷李君序 

　　大丈夫当树羽扬旌横行荒沙广汉之外为国家建万里竒勲此在躬居侧陋之士懐慷慨功名之志者莫不思幸一出以其所能自表见矧彯缨垂绂膺四方经营之寄其有不欲勉相奋竞乎然余观今凡称慷慨功名士所挟持固亦可相推耳平居不当事任抗负嵬放激讦之气施于谋议非不足动竦众人之听闻也将谓韩彭英卫之俦复作事功必无大相逺者搤狂敌之颈褫■〈施，冉代也〉裘而笞其背殆指顾可即成矣乃或一受事权之托临小利害仅若毛髪比即遂回计改思幡然欲徇其身图苟所受迄不获免未有不怨怒愁嗟指向时委托之人为挤穽甚或出讪讥以宣泄其忿恨不平之情若是之类葢多矣夫事固有难成者非吾人孰当之平居无他患变袭故常以塞官守乗马従徒谈笑簿案计书之间此碌碌无所短长之人能效之而何待乎慷慨功名之士彼慷慨功名者临利害必不肯自徇其身图故是能毅然当难事而无怨则大丈夫行事不大可推见矣乎吾友河南宪副李西谷君葢其人真有合乎是者也君与吾游十数年自顷以文字相知信及今乃益详其事实平居恂恂不为嵬放激讦之论故其慷慨功名之志人莫能一一测识之然自歴数藩臬大僚所与同事任者咸推其志气才猷足为国家建非常之勲不愧大丈夫行事比岁敌数窥邉郡震吏民迩三辅诸臣因檄重吏督劲兵为卫三河简练之兵李君今提之二年矣驰驱山谷矢石之间劳苦百倍于众人未尝一见其忿怨不平之色尽已所当为不以功名成毁易志职所宜受不以任托难易择而事往时敌内犯葢数穿白羊诸塞口以入故今言要阨之守必先焉李君再岁歴诸险乃今秋截遏白羊之功尤伟甚葢吾闻谋邉陲者不患无三军之勇重闗之壮患无任事之人以当居守耳今西北万里之塞敌所蹂躏无虚地诚皆得李君其人制之敌岂能飞踔絶徼縦其长技以相陵突也此不足为今之慷慨功名者励哉李君既竣事将还归其同年太仆少卿何君光禄丞刘君辈谓余不可无一言为赠余知李君独深久故特表着其实焉诚观君能毅然当难事于今日则信异时建国家竒勲不诡大丈夫之业者必在此而不在他也 

　　寿太宰三渠先生王公六十序 

　　古今论大臣材品其章章在传记者果皆以名行功业之焯着哉夫名行功业非诚足弃简也其本实所従出要自有先重者存耳夫秦穆公显霸西土春秋不侈其贤乃殽师再辱始知悔创蹇叔之谏趯然思黄髪之良以为截截谝言适足危人之邦国故任用改辙迄睹终猷之罔愆此其智鍳不大有加人数等乎哉故仲尼叙四代之书録其誓载之讫简而曽氏特援以证大学终篇之义若深有味其指不以霸辞贱黜之也则世之第大臣材品者举所先重殆可考镜其得失已台自壮齿入翰林従诸先达后揆摭言议稽行事凡出流俗所耸尚要非名行功业莫竞校故以掞搉当时之务振耀歴纪之闻迄无禆于邦国之质用夫截截谝言易以感人之聴従霸者犹厌斥之乃世或辞艺谋辨之矻矻期以希幸名行功业之就将不阔逺于仲尼曽氏之训矣乎故台歴选今卿辅大臣独以我太宰三渠先生王公为难能其所蓄存逺于流俗之推拟矣是故望其仪观旷乎其若夷觇其襟度冲乎若无竟极也贤者由然欲亲之非有所结而不自解不肖者闇然思揜其情无所严而莫敢与狎词艺溢于广受迫而出之其富不藏也谋辨晦于黙成挫而守之其锐不可括也故台每觌公未尝不戃然自失蹷然慕伏而不能已嗟乎秦誓所思断断无技休休有容之贤臣非公孰可当者公岂今世大臣材品足概论哉初公解宫谕西归台适请告屏居多年友人罗公赞达夫数言公之为人是时某未知所以事公也顷谬従公出入宫府禁林前后十数岁侍公引诲既久则识公之智愈深睹公行事既详则信公之贤益至葢秦誓推柄用得人之效谓实能使邦家黎民被受久利于不穷公真其人矣哉丙辰之春公以宫保大宗伯学士秩偕二三首臣直西内会属微疾请告上念公劳苦乃改畀南太宰以逸之而仍领二秩若故其冬某亦谢翰篆出佐公于铨省公忘年进某为知已朝夕相与上下其评隲视昔所云不啻若自口出者殆过焉引而浚之思决其行之达灌而壅之欲望其实之成某何以报公之徳厚耶既滥获考绩别公去明年正月十日公周六十之辰某逖阻相违不能持一觞献颂公寿乃四曹长二杨子守鲁等谓台宜预有言以导宣众志某闻古之纯臣虽其身寄天下之重然不以介毫自与故名行殊而志则一功业所成不必咸相似而其休休之度断断之诚固更千百世无以尚之是以家国天下仰其年以翼辅厯祚之永长庸但为一人私寿已哉故书称天寿平格保乂有殷而南山之诗歌君子万寿无期必诵其为邦国之基非虚取义于祈祝也公立朝四十年率履不懈既嫓美秦誓之称一个臣其惠效家国天下之广将无若诗书所咏述俾左右一代之盛矣乎夫平格成陟配之功寿考作邦家之基其事固不独吾二三僚属之愿效祈祝于论述已耳天欲我国家亿万年灵祚逺引不匮则公之寿其必迈殷周耉老之佐为卜矣邦之荣懐亦尚一人之庆在公宜莫可辞其任者请以是致天下之公祝焉 

　　寿大司成东廓先生七十序 

　　古之君子其盛徳必有名著而不可揜者是故风之所动逌然及乎久逺不独当时知诵慕之后世咸取其行事为极则焉孟子称伯夷之清栁下惠之和奋乎百世之上百世之下闻者莫不兴起彼非其徳之明着何以能着久逺感従之若是是故贤人君子之成徳尚论其微即古之高智絶识之士不足以推究之乃其章章乎行事不可揜者则小夫孺子固咸能睹传而稽信葢其实志积存不以顺逆变化而夷险易故徳之驯造日以盛大光明久之信天下而仪后世由有此具耳兹夷惠所以为百世师能使鄙薄寡懦之夫旷暇皆有所渐靡岂诚抑强之致然也哉吾郡大司成东廓先生少以高才振一世既冠南宫践词垣节行文章海内豪杰士莫不倾伏以为不可及顷之闻阳明先生说学憣然若有独获于心往従之游遂以其道推行昭施于天下门人学子徧四方凡宗先生者无异多士之在阳明先生时也台曩侍先生最深久夷想其气度言论取以朝夕自朂劘则恒叹先生之大为难成夫古之人与其不可传者往矣六经之训二氏之指揆诸本原几微之相去其失不能以毫厘而究其底成何啻千里葢本异而末未有能同者纷岐多说求不畔于圣人之道也鲜矣偏者不足以语中狭者不足以示之广微先生之大求以易其偏而平其狭务折衷乎异同之归使圣人之学无抵牾人知其勿能已惟先生成徳之行不専一善成名故小夫孺子即睹闻咸知信慕而高志絶识之士欲出私是以少加先生之大卒莫不戃然自失久之果见其无以踰也故稽索古始不足以效其博抉擿幽险不足以钩其竒控揣无际不足以举其高穷掘渊泉不足以极其深夫然后知先生之大积之乎无以累而出之乎不能自止其成立之行信非习勉之能至拟度之可窥求矣先生以今年正月某日周七十南都缙绅大夫士旧游先生之门者勤然欲抒其愿寿先生之志以台在先生乡党后进中为特爱宜有言台观凡物之所受既大未有不自立于久长非待取之外而足也故日月之光周八极则能久照而不息江河之流浸九野则能久行而不匮贤人君子本成徳以致其大无异日月之盛其光江河之沛其流即久长尚不托假于年数岂吾人之可以言祈祝哉惟先生之人殆出天之所独成台愚不能知徒取小夫孺子所咸睹述者强名焉则诚逺于高智絶识者之究推然举先生成徳概诸夷惠之间因信古之人所以能师百世者宜有在彼浅薄寛懦之夫犹能兴起乎旷逺矧吾人求先生行事自艾淑举而施之其有朝夕耶谨持是往寿先生 

　　呉江沈氏族谱序 

　　呉江沈贡士伟余柄试南畿所校士也为人好古笃修自其兄弟相师友有轶然拔出乎流俗者呉人士故多称之顷卒业太学尝以兄位所纂族谱来问序会余病久未之应也今秋位従诸生试京兆谒余复请之余读其谱嘉其志之不诡于世闲葢呉世家鲜及焉乃进语之曰若于谱既得其数矣抑尝闻谱之义已乎夫谱也者普也普吾一心以协家族举而训之载牒欲其义可推行于天下斯谱之由作也故本吾所自始则遡一人以逮千万人而系于是焉稽矣推吾所自同则合千万人并出于一人而世于是焉列矣着而遗之无穷则以始之同聚后之异使久逺无失伦而义例于是焉述矣凡皆自吾一心以协而普之由家族而施之天下不可逺间近忽者也昔者先王之世宗子之法序于家而天下无不比之族氏族之籍藏于国而天下无不知所自出之姓乃上所谓示极敷训又无一非伦化之周浃夫是以小大相亲上下相固孝弟之教易施而仁让之风足兴行葢先王普天下为公之心举之身而措之政事如是民信従若流水推之无勿顺而导之无勿效其固有由然耳后世宗子法壊故下无所统一不可以比其众于家氏族之籍不考修故上无所据持不可以収其涣散之势于国乃上所以为之政令者一切取法术束持之先王普天下为公之心几何其不澌灭也哉是以世之君子忧之思即姓为之谱以救其所敝是故谱以遡系而宗子之法可因诏于家矣谱以列世而氏族之籍可以辨于国矣谱以伦化昭义例而孝弟仁让之风可寖兴行于天下矣故曰谱者普也普吾一心以协乎家族则训之载牒久且推行不废先王普天下为公之心庶几其犹一二仅见乎位之为斯谱也以遡系则直而不诬以考世则质而不僿以论述明义例则仡仡乎有矜世悯俗之思又恒慨然于先王宗子法之坠推本其说欲见之政理不疑于迂阔难行其殆可与究斯义也夫 

　　赠大司空砺峰康公序 

　　三代之世上之养士周矣然其任之也恒不为过求士之自成其材全矣然其受上之职委也恒颛焉不移于他慕抑其时庸独士所立尔耶兔罝之夫可为公侯干城卒不废中林之椓杙执钥秉翟之人非乏公卿大夫之器能乃终其身甘猥贱卑伏之业不辞夫先王之教入人深而及之逺故士欲自效其材以称上所养之实不随俗迁化而上任使之不过亦计士所自立未可陨获于方行其相成皆非后世之能及也我国家养士学校既咸师用三代之制其取而程之政也度材试事无重沾沾之名积资叙庸必贵闇闇之实上不过求乎士士亦无所施其外骛之志即一二简擢之异特出于伦类千百中者则固以待天下非常之材其抑三代所宜有乎夫我高皇帝并建豪英顾独优崇翰林之选拔之草泽倔然跻班乎禁近即素亲信之臣受显知而被渥眷者恩礼殆莫或过之列圣遵承其事故每数岁一抡简进士之良収置馆阁授以中秘坟典欲俾励学以广其材宠数之加若此士荷被其遇不以非常之绩报上恶可与比乎臣列哉又况因上所任不过求一切托为苟简自傲厌避其不欲就者以为翰林本侍従文墨是职他吏事程督若非其宜究取焉此不几择便遂高诡华仕而蔑实任大负上甄举之隆矣乎吾友闽莆田砺峰康公与余同第进士偕读书翰林馆中已乃并领史职先后陟学士柄院事暨今同官此都交与垂三十年相视既亲久其后公以少宗伯晋秩大司空分长南六曹中而或言其省务交杂嵬琐故甚若非翰林所尝据者乃公但退然谢勿堪未尝一少慊于心也嗟乎儒者之道古人尝耻一事之勿效矣矧立国大政若水土工虞之饬修闗梁屯卫之讥设皆掌治于司空士欲稽儒者之效非此孰奋策哉康公学于六艺百家其要微无不总统出之为文经纬宏宻有深逺不穷之思充其材抑何施而不恢恢也夫大司空之官在唐虞葢兼大禹伯益之任故汉世以尊显三公耆旧之臣兹诚儒者极荣非康公其谁能优之抑士养于翰林之久出受上任使之盛平生志气宜在今日征信吾知公所暴闻于天下者必是其效之矣余碌碌愧従公后学不益加而志无所成故窃羡公斯柄任足振儒者功施将迄为吾党光茂不敢附和流俗人之论私以■〈垂夬〉■〈垂夬〉于公也诗不云乎左之左之无不宜之右之右之无不有之公葢真足以辨是者乐只君子天子命之乐只君子殿天子之邦余得不以之特厚望于公哉 

　　赠侍御毅所黄君屯政考绩序 

　　儒者言三代之政所必不可行于后世者其惟井田乎余窃叹其过矣井田之制歴六七圣人逓相敬修无敢壊其效章章载之千数百年间孰谓后世之必不可行也独其法破灭久逺非创业之君举一世更变之不足与议其成耳何由知之以近代屯田之事知之夫屯田肇自中季以来其始因征伐四夷人徒众而馈饷勿继故散兵列屯取地于敌使之耕食相伺此葢即邉邮所弛遗之利蕲以得志于中国非夺吾民之有为饶益者也后遭天下苦乱内地田畴斥弃不耕者众于是英雄往往据以成创造之资斯渐乖其始事焉要之括田籍卒诲畮而均授之阴施寓兵于农之术葢亦髣髴井田之遗然试之者累绩用其效不概可睹推哉夫三代圣人公天下以周万民为之画井分界使匹夫咸有世业相养上无一毫私利其中者揆之屯田经营于争战纷扰之际其事讵可同日语乃方兴事耆功民莫敢一訾议其非便卒之推行久而施利多相沿其法莫可变何也开创之君举一世更变之苟志之定事孰勿成既事之成民孰勿守假令其时有以屯田之法兴井田民岂不趋従若流水哉乃言其必不可行悖已虽然政固因人立者也屯田之法虽不可比匹三代公天下之制然后世每得人治之其事效班班流载籍夫使兵自食其力以省吾民供输之困烦则虽无与于民实固利民之大者在昔我高皇帝艰难百战深思立国久长之谋不可一日废兵而养兵足食其势不能不及于民故屯田近易之法修之大业甫定之日抑知民苦干戈朝夕无暇顾恒业矣田不授兵危民岂有息肩时耶葢理天下斥弃之田俾养必不容已之兵故屯田一兴计遂以寛民赋于不匮推之三代制井田厚民之心要未可差异观也则举斯心以行一切之政岂非小大任事之臣所宜斤斤自竞思祗承徳猷于不懈者乎今邉屯之政其故牒多泯没无考豪右擅侵掊孰相诃禁军国之需益廪廪于是邉吏恒告急岁索金内帑为常校増请至数倍前时项计臣屡上言天子赫然思振举使者望于道迄莫有出善画相禆助者所谓得人立政之难非耶南京畿辅之屯最名捡搉无漏籍其敛散殆庶几开国始制而议者言利屯莫大乎恤军夫军勿加恤即田孰与耕治矧其本固在足兵耶侍御毅所黄君按修其政三年属仍岁东南大水负江之屯多垫没赋无与蠲省又往时屯军治业必先农种而后搜阅故训练惧妨害其耕耨之时近事或稍易矣则吏士寖以溺职君悉心咨谋务去害而存其利屡疏豁坍决之赋赈蝗旱之灾刬其浮蠧専乃督成要厥従事葢未始不先军士疾苦而后及屯赋之盈积者也兹将上其最天曹同官诸君子咸来谒余言为君赠夫古称任事在知权有能推昔先王用心以行令政则政未必真古今异也若屯田之视井田虽不同条共贯然苟以三代厚民之心行之其究何大相逺余感是不能无悼于邉屯之政矣诚得黄君其人往殚心讲修焉去害存利以大悦邉人之志抑何患其不振举若畿辅也哉黄君寛和有志刚果而不自用其按屯美政未易以更仆数傥由此加之重任令试他难事即三代所未举良法自可取其意类充之故余因屯田特及井田之说葢即世所言难兴者例之于其易抑见古今之无异道耳黄君其不以余言为迂僻乎则愿更推施于所未效矣 

　　寿大司宼卢公七十序 

　　古今论大臣材品岂非以质行为先本哉观诗书所称三代名徳之辅其才猷绩业非不烺烺耀当世矣乃其人类多畏慎自将敦让而不伐抑又何志念深逺也降及春秋列国之贤卿大夫往往能逖稽先正询求往哲思斤斤不诡其行事葢犹三代笃厚之遗足使邦国仪法焉故秦穆悔殽之败感其断断无技休休有容之风以为子孙黎民安利之托尚终久赖之孔子有味其言取以列书之终篇而记大学者推用人镜要勤然绎述之不置则古今所训大臣之道其先重可概识矣汉去古未逺廷择公卿必尊选名徳深厚之人即未若诗书所称然视后世受柄任者矜奋其才猷绩业以与众士争一技之长不尚相左盭耶余以是校睹于今大臣中未尝不敬慕南大司冦后屏卢公之为人而私叹其难能也公起家进士由行人擢给事中歴通政都御史入拜大廷尉佐司空之政遂总陪台风纪绩三十余年至今官宦绩扬布中外奕然既光显矣乃固不探竒炫异终始一徳踆踆若无能人至其受难重之任治繁剧之务施之恢恢乎有余然不以才猷先物也举之凿凿乎效成事然不以绩业着能声也其论列臧否指刺贤不肖正直忠厚未尝一徇情于偏讦故天下诵公葢魁然深厚长者其负含若高山大川人莫能测视其底止即忽焉投以危大可使镇定不惊扰其效黙引之久长必能致浇薄之回易公真不愧古大臣之风其庶几秦誓所谓断断无技休休有容者耶今年四月二十有三日公周七十之辰同寮少司宼吉阳何公言公将上疏请致其事志在归老而索余言为之寿余谓公质行大类石丞相之孝友醇谨其博大容物出入军旅刑狱之任无勿优称则又似文潞公之蓄徳深厚处事潜宻者焉二公在汉宋时亦尝以年至求去而当时因慰勉任用之不衰今天子兴修化理简毗老成如公宜召还政省俾黙襄大治于有成左右大臣其肯聴公去不为之赞尼使公无行耶虽然中世士大夫能全君臣之义于进退従容之际者其人固不多数矣公金声玉振岿然一时卿座中之望而寿考福履迄与荣名相周旋无坫缺葢天所以表邦家治业之盛其效非独在公之一身而已昔诗书所称大臣固有告老而同官留之望以平格保乂之事者也抑有年过九十为周卿士犹作抑戒自警且惓惓诏于庭曰毋以耄老而弃我者然则余欲寿公以其大者孰若此道之进即公欲自处古大臣之列又岂汲汲告老求佚之足慕无亦思以此道亹亹焉益竞朂于不匮也哉余故特以是代祝他世俗之词可畧云 

　　洞麓堂集巻二 


　　●钦定四库全书 

　　洞麓堂集卷三 

　　（明）尹台 撰 

　　送邑侯朱及泉先生之任我永新序 

　　今有议政者于此问治民之吏孰要急必曰守令然守兼一郡之治其视听与民不相及者众矣最近民莫如令故二任相推揣必又曰令要急乃程校其职务则守受成于令者也令岀而莅民举一人耳目之加其视听已不能周察矧集众人耳目之视听私以谋决于一心则虽日殚罄其聪明以徇之能使民之情皆得矣乎夫劳一心之谋虑与但受成于人者行事孰利视听不皆及民与耳目旦夕之加焉者上下交望之情孰专故为令之难视守特相悬其出乎已而求于人者异也虽然迹独难之中所处又不能皆类则邑之有大小简剧是已故凡为令而得夫邑之大且剧者其难视他至相倍蓰什伯焉以独难之职而托之以最要急之任试之偶授之邑而举其不类至相倍蓰什伯则仕而为令者虽持仁民爱物之志不能不乐始而惧终累思积顾迄动其快忽不自遂之情斯岂非渐靡之由成哉有能旷然趋其所乐不以独难者沮乎外悠然易其所惧不以偶授者渝乎内问其民则思乂之曰彼虽碞无以拂吾之诚也觇其俗则思制之曰彼虽窳无以戾吾之媞也如是而往恶有不得一邑之理者即奚俟施之既平而后知其政投之既顺而后识其才沾浃之既濡而后得其所惠利之泽哉诹询之取可与辨初意色之交可与观成隠乎其不示而炳然莫之庋也动乎其不虑而昭昭然无所葢匿也兹吾自得朱侯及泉任我永新卜其将振于大治私以为邑之人庆也夫我永新介居呉楚偏徼号称难治旧矣然吾竟不知所云难者何也为其大耶则其赋不足当中邑之什伍为其剧耶则传道无舟车之入征役无兵戍之扰民归本业荒壤斥地可凿而食也士推之学问秀质美材无比屋之乏产也治教易行固宜若沸鼎之烹小鲜耳而何言其难葢吾观近岁之为令者治其难有自矣嵬琐以立严民或忮鸷而弗堪迂缓以效寛事或棼丛而莫解无其大而料赋简丁睒睒若弗周也无其剧而口吃身怠促促疲旦旰若弗能自暇息也乃民之嚚悍不驯于法者俗之偷诡不安于礼止于义者日改月坏卒未见所以喻化之道是果其难在民耶抑所以治之之术失也前是永新尝病于赋矣京山胡侯更之而赋平又苦于讼之交匦盗之接跰于闾廛矣长洲陆侯绳之而讼衰而盗屏今兹之政无有格于行若二侯时者宜难之可易也乃县迄不闻以治报何哉天官卿谂于众藩泉大夫与比邑缙绅先生之以永新告者咸曰得贤令往斯庶乎于是虚其补一年乃今始以侯行夫侯之名著乆矣吾以倾葢承邑之始对席接语之既虽未能即竟其深逺然所谓辨物观成考政理推行之具不于今一二槩得哉吾意侯之才有前京山之宻而慎小物似过之其志有长洲之洁乃沉几内晰坚守外健挈然不知孰后先也振我永新治闻以易前人之所难喻化民俗使由乎道不孤上下交望其将于是行卜乎凡邑之士旅游京师同予私庆之心者有太学生六人焉以侯行谋谒言引叙其意予甥刘幼学又勤以问予为申斯语赠侯葢余自信吾言之必验以于侯尝观之审者也 

　　送宪副曾君思极赴镇重夔序 

　　圣人察着于微虑近于逺故天下虽治安必饬可恃之备以待不制之患众人惟着之睹而其微莫之辨也近之计而其逺莫之校也故变常出所不虞而患多至渐深不可解吾读史观歴代兴乱之迹窃怪蜀中地视四方特险逺其民怖吏奉法若恇怯可狎侮然徃徃善怨上疑众积其愤憾不平之气至猝然骤作使人奔掉徙靡不知祸难之发端此自秦汉三国以来其事棼纶难究数矣夫世途见蜀民之情于着而莫识其微以其险逺偏立为无患而不知其势廵巡不止则所忧将及于近要也故凡蜀中揺动兴事多出天下无败之先而其俛俯屈服于力势之弗校每居天下既定之后此非但其地与民之固然抑亦处之者之未知豫尔在昔元失其驭我髙皇帝以神武之师取汉呉如茀蒿芥而明氏之乱迄十数年不殄熄今百八十年间蜀中凡几变动皆必烦重师迟歴岁然后一仅扑止斯岂非前事之不可忘者哉蜀之门戸在重夔最要害南阻黔巫诸山之峻西受岷嶓千川之汇故立备兵宪使开巨镇以独临之可谓扼吭拊喉抑蜀人而制其命矣近数十年蜀中号安平无事重夔列郡擅富足人民嚣然不知有兵革之事故士大夫皆相指为宦逰乐地不恶其险逺也吾西昌曾君思极今拜是官于重夔也人咸言处之太佚非所以究宣其才能吾意独不然夫承平乆而人心玩则足启奸雄窥觊之隙地逺而民易侮则暴官污吏易虐用其下肆然不知所惩惧此皆蜀中今日之隠患而重夔又以富足无事自怠侈傥好乱不逞之谋揵出而乘其懈即蜀之可畏岂微哉葢有其萌而无其形非负炳几先物之识莫镜也此宜曽君之独至矣夫瞿唐三峡之水其始演迤曲折于畎浍之间行乎舟梁之便人矍然思趋所利也不束其势不遏其怒何至成垫溢覆溺之害故曰处之者宜豫耳曽君徃哉今海内称才能器识轶然英妙之年堪任邦国之大事者吾以千百求一二必曽君其选矣然则饬襟吭可恃之备以潜遏蜀中不制之患即非曽君谁与而岂惟重夔一方斯赖藉也哉 

　　会试録后序 

　　嘉靖丙辰春礼部当会试天下士上俞尚书臣用宾等请特诏大学士臣本辍直侍徃柄其事臣台亦滥从焉既祗命竣役乃登内外诸执事暨中式士之氏名并所试文之优者如故事成録以献臣台宜有言序后臣惟天生人而作之君欲其履尊图大万事咸承乎理也则必翼辅之以天下之贤材人君思贤材为治理最急不可以易得也是故养之于未用之先其教必专而豫择之于方用之后其法必慎而精唐虞三代之盛君恭已而化成士明扬而绩显葢其效有自致矣汉接秦敝迄于有宋上下千数百年间英谊之君代作岂无矻矻乎政理之勤者而未闻一庶几古帝王之治葢贤材不得其用则繇养与择之道失也明兴我圣祖髙皇帝代天抚世驱逖氛而廓清之首念贤才至重故兵革未戢既究意庠校之事自都邑接乎海隅荒徼四方及万里之外莫不立学葢尝面谕廷臣谓人材必养之既成而后用之譬耕稼以求获也于是建设师徒昭明训法以牖迪方内人士其养之专而豫也如是御极之再年遂定三岁科举之制本经术以黜词赋严考校以絶幸托鍳歴代取士之法而折衷之其择之慎而精也又如是列圣遵用成式至于今莫可改易百九十年来名卿硕辅匡骏治而熈鸿号勲烈焯着于当世葢彬彬其选矣肆我皇上道超邃古统绍先圣敬一敷言施于学官之讲肄士无贤愚皆知诵服兴起恩徳翔洽歴三纪于兹济济衿佩乐长育以企成造则既日有所睹效士之养岂一朝夕之致也屡勅有司申明科举之典禁经说之叛儒先者慎重所择葢视旧加倍矣夫养士以专豫之教则业守其常而志一择士以精慎之法则官得其理而事劝此我圣祖所以遗乆安长治之道于无穷者我皇上吁俊知宅夙夜勤毖故士斐然宣灼于实用旁溢词艺不可以曩昔观也臣顷肄史署尝再预校士之末已复司南考今四入试闱叨典事读士之文而推其志察士之志而觇其所从向仰窥我皇上神化敏布征积于迟乆士岁异而月不同非其宜然与臣报塞无能敢不窃为以人事君之私庆兹多士进矣臣愿终有告者自古贤材欲出而有行患不得时有其时而可出矣患不得用今圣人在上作新万类多士所值葢千载不易遘之时也出当有司之择用盍亦思所为迄副其成者耶夫上养之而遗自养是弃菑畴于不播者也上择之而忘自择是登恶莠以自殖者也我圣祖耕稼求获之望将期灵效引长于无穷焉尔多士曷仰答之矧当时与用会顾不能以志行功业表见翼辅邦家景遐之祚则士之失职人将孰与芘頼哉臣荷受皇上豫养深恩择处近宻之任葢顷官太学曾承乏养士之责愧瘝旷无补自称兹上被简命则又谬膺择士重托益惧负任所不能俾补万一且内讼自养自择之道未先履践于身将言而人莫或信也故愿与尔多士交朂以相成焉尔多士其尚茂励毋忽也哉 

　　寿封君友松先生胡翁八十序 

　　先王养老之政何其善备而笃至也使老者各以其年受上所养之制恬愉相引姁然无少拂苦于心则寿考之成臻岂非繇上之所致然哉是故五十养之乡则乡人敬之老者能安于其乡矣六十养之国则国人尊之老者能重于其国矣七十养之学则卿大夫齿先之老老者能无爵而贵于天下矣自七十以上其养益厚而有数其礼益崇而不可降是故国老庶老天子之所勤视也三老五更天子之所严尚也冕而总干袒而割牲执酱而馈执爵而酳父事之以教凡为子者曰吾欲为人之子而不可得也然而天下皆兴于孝矣兄事之以教凡为弟者曰吾欲为人之弟而不可得也然而天下皆兴于敬矣孝敬刑于百姓施于四海先王养老之政岂非致民顺治之大端邪上之政及于民是故民皆知老者之养宜先也敬而尊之贵与其爵同齿自乡而国以逹乎天下其情无不一焉斯礼教之所以兴行而王道之所易成也后世养老之政不修民之髙年耆老皆上所忽弃无笃者是故里巷之间少长相踰民不知有孝敬之道老者肩乎子弟之列而莫或下之其自养也心既闵劳而鲜怿其为之子为之弟者之养之也义多陵拂而莫或循焉欲老者恬愉相引乐跻寿考而不厌又使凡为子弟者观感相悦油然兴起其孝敬之心其效固无繇致已传称仁寿鄙夭各从其世岂非事之所必应者哉虽然吾所望于今之世其犹有在下不在上之说焉则老者之自养与为人子弟者之养之也其道固可自推行尔是故义善周于其修福履隆于其受凡为自养之道上之人孰与夺之而奚至闵劳以自疚起居必时所安则祝■〈飠訇〉祝鲠之从无以踰其便也饮食必顺所嗜则外饔酒正之共无以加其适也凡为子弟者之养之道上之人孰与抑之而奚至陵拂以相戾夫二者交致之养不能一足于老者之身其端固自有在恶可专訾于上之政邪金陵友松先生胡翁其吾所谓老者之能自养者邪翁翰林吉士汝嘉之父少孤克亢其家殖财喜施比老而义益振故居于乡而乡人敬之能自安于乡矣中岁服贾四方所至人信其无欺年近六十乃有吉士以大浚其祥众叹天道隲善之报故游于国而国人尊之自能重于国矣及今大耄之年视听不耗强健踰初遂能观吉士之成显名从容上都出入缙绅先生之列无不慕向悦从之游者以布衣近天子之光能奕然自致其荣遘岂非无爵而贵重于天下者哉乃吉士日承翁诲期以所致显扬之望勉奋之身不霣坠其令名视传记所称子弟之养何啻过之则二养交致之身固莫有备于翁者也乃是冬十一月二十九日实翁八十悬桑之旦吉士以余尝与典校之知而推详翁行事也特谒言为寿献夫使先王养老之政果今行则吾必且黒缟其衣从翁翩然于东胶虞庠之间观四代燕飨之后以周旋乎俎豆雍容之盛乃吾固不及逢之也则即翁父子所交致之盛无所求吾犹将侈之况吉士请之勤乎葢吾观先王之世老者得敬重乎乡国洋洋然足教天下之孝弟者要不独其上之政使然彼所养之老皆为天下之贤者斯亦其自致之不可诬也迹翁履行则吾所欲为寿者岂必髙年令祉之为颂故聊举古今不相及之义以效献亦欲明吾交养自致之说盖在此而不在彼也 

　　送少司徒应谷刘公赴陟南都序 

　　大臣任邦家之重非才施于事之难识能达其才之所施为难才与识并若有建着于绩务矣乃或诚不足以济之则出之无本焉所效之故才譬则轮也识譬则毂也毂动轮应千里可旦夕致而人怠马佚不能范驰驱于周道之广执辔临辙顾叹车之不能行逺此岂有实志于千里者哉持是以治一职受一事犹然不足与辨况任邦家之重者乎我少司徒应谷先生刘公葢今大臣之诚于任事而才与识又嵬然踔絶一时足推行其实志于绩务中者某幸并事先朝闻公之贤固旧矣公始仕计曹敏辨蚤成遇事颷发鸷举自部尚书下至诸郎吏莫不倾伏其能有所猷画必得公一言乃定于时人咸称公之才而不知识之独超于众也暨出守齐卫壮郡领藩臬于海右江南西诸巨省寻至长辖八闽入践伯冏之任皆会多事俶扰之秋歴试其甚难者公不避危险而先事每慎乎防无动气色而虞患必制其渐卒之谋顺志得功树而名日起于时人咸服公之识而不知诚有以豫其本也比我江西当盗刳兵操之后益以诛征无艺民贫而敛加急力罢而役靡休嚣然不遂其生久矣公陟大中丞奉命廵抚诸郡兼军务之督问民疾苦举时诎盈以为法敝宜更势穷当变凡徃时调发征集诸烦一切厘罢之惟仡仡邦本之寜赋役之节是思于是正催科杜诡冒核丁归粮而征输有例程因粮授役而审编无杂目葢循实以定画一之规擿奸以蠲朘剥之害行之浃岁民若脱徽絷即袵席涤除薫灼而洒以清冷之风咏歌其政泽曽不知谁之为者公曰试可也已爰疏闻成永例而令刋示久逺嗣今无或变易焉则公之于民何其虑久而思深计长而惠厚环一省数十郡邑之众若皆其老幼之在庭戸者至是始信公之才与识所以大过乎众人断断然一本之诚可称备古大臣之难能非耶会其时言者谓南储专理宜仍归之计部而总督都御史之设并省则于政体协一为便制可乃遂陟公少司徒徃兼摄其事于是公行有日矣藩臬诸大夫及二三节镇之长怅公趣去将失所仰法以某素辱公知宜有言佐厥行台闻自昔任邦家之重者才茂众长功犹稽之屡省识兼羣品事必成乎久习其效之卒符所需非诚固无以出之也今公徃佐邦政即理财非其大者耶易称何以守位曰仁何以聚人曰财葢君之能守其位与民之能聚其众不可一日去财为国也然三代之财理之下而常足后世之财理之上而常匮其善不善之间有足深长思者孔仅桑弘羊之徒巧敛以逢君之欲琐琐无足置论有若耿寿昌刘晏之才曽不得与于先王理法之善其苟徇一时便利岂常先识政之大者王介甫号称通经学古为儒乃自是其才识之偏陋熈丰施建反大出耿刘诸人下卒之祸宋为天下讥笑大臣任邦家之重其才识与诚之相去厥效岂不章章着明哉今天下视汉宋何如矣异时土木丽而祷祠盛加之四方水旱干戈贼盗之为患司农偲偲告竭不知凡几上闻先皇帝葢深忧之亟下其议于廷臣而章奏丛猥无有推国大体以制经常之法者乃纷筭及于宾兴邮传之微其因是益叹才之果难庸独其识与诚视古不相及已耶幸今圣天子悼愍元元躬俭得为天下先海内承风庶政一循旧轨司农大帑之财庶几不至蠧耗若昔时公负大过人才识而又出之以任事之诚其少试于郡若藩臬所扬歴而大于我江西所更革遗流者夫既效见之矣则举三代厚下深意以周军国之储而振兵民之急其注措于财赋出入间者于公奚有哉继自今入有毕荣逺谟之告出有方召壮绩之襄兹行将遂为之权舆焉夫识达于才之周故物务综而纷繣不能乱诚贯于识之微故几先炳而震撼不能扰持此以恢张施建奋秉勲庸焉往其不济者汉宋而下事功讵足为公侈说也诗不云乎左之左之无不宜之右之右之无不有之某无似第觇公之才识与诚知足任邦家之重无难而恶能遂窥其深也夫 

　　安福上城刘氏续谱序 

　　安福之刘有二族其一出楚元王交其一出长沙定王发皆汉髙帝苖裔也乃元王之后尤显盛元王传若干世至晋安成太守遐始居今安福之笪桥考之载记遐本任城世族其居笪桥葢以官留家云遐后十世为隋尚书郎延又徙邑下村子孙蕃播居泰和者曰上村居永新者曰中村居茶陵新喻者曰马头曰荻斜后先并赫着一方称望族中村之后讳谦当五季时因避乱徙家今上城焉夫自元王歴千数百年至上城自上城歴七百年至今逖哉邈矣乃世次无一或谬非以谱牒传行久逺足信据必其先名哲代兴文献焯然着世守然未有若刘氏之最章明者也岂其肇始有种遗哉前史言刘本系出帝尧神圣逺泽与天地相终始其巨盛久莫之京也夫固理数之不可违与上城之谱宋后屡毁于兵元有国史提管应衡特辑修而梓布之入我明絶弗续纂又百数十年正徳中监察御史廷簠乃沿旧载更以宗法成图五世一改列代序粲然易观考乡称为善谱肆今又六十年矣生齿众而纪述湮世次乖而昭穆混御史族孙刑部员外郎尚平受命其考东桥翁爰谋续修之采摭参订积以歳月举例无易御史之旧顾其勤则过之已既成协族众将复梓布而躬持状请余序余惟先王之世井田疆理万国合比闾族党之众以振师徒而兴学校民安于训化莫不更相亲睦胥成大道为公之治其世臣大家则又有宗子法为之綂摄其涣散谱牒藏之小史百世义伦可绎也后世治蔑古始先王教养之政不修井田弃而比闾族党之制隳宗法亡而百世继别继祢之伦废故在三代虽县逺千家之众情爱蒸然犹同室降及后世服属宗支之本一人自出者乃或藐视若涂之人焉岂古今人性殊逺抑世变之为渐靡也乎王政缺失民无所牖导以日入于戾畔之归其所从来乆逺矣士生斯世欲移化之甚难举先王之法之易行者近自家族推之一乡一邑以寖及乎其逺非文与实交修其道固无繇推施也夫因文以致实谱牒之兴葢其首物焉今之言谱牒者固多忽视不目为重事问能汲汲于是则又徒慕观美以相侈耀非其人恶能因文以致实若上城后先所纂续其诸异乎斯伦之撰与夷考其人固可推知之矣御史公清节古行先少宰尝托交而时诵说其行事余童幼则耳熟焉志虽不及大行然按部所至趯然有古名直指使之风员外君邃学雅操掲掲不瓦合于时其孤伉自信又余仕处数十年所歴探而深知者兹谱余即未及详校然意二君子之为之也当必汲汲明徳亲族之是务用以风迪后人作世楷法庸讵啻能善其谱之义例尔乎余载世辱交二君子故序斯谱不敢以不文辞抑因是以觇刘氏之泽宜愈翔流未艾非二君子之贤谁能翼引之为其族众者尚思绍闻先徳勿但慕观美以侈其乡必思因文致实毋忘二君子之志则庶几员外不为徒续也夫 

　　送郡守周侯入觐序 

　　传称君子学而后入政未闻以政学也推其指归岂不有佚论哉夫士学道以成身与从政以行其学皆本所性之内外合者故始之学而入政终之以政为学正先后之相为用耳而可诋以为病也乎自三代之衰政学不出一揆士鲜于材徳之全故有二者专施所长矜诩以自着流史家沿袭谬陋之见儒林循吏分叙而昈载之彬彬咸附论说故政学因为天下裂寻至笃儒业者或阔畧于从政优吏治者每忽弛于学道甚则议孔门冉季游夏之俦程材各有殊科其失拟伦之似非士术所繇以寖敝与夫不学道而从政古之士无有也学道而不优于政必其学之有弗至耳子夏退居西河固未尝一与诸侯之政乃言游少试武城即能以弦歌使民其效岂诚出冉季之施费蒲下哉今天下士思自树于政学之林徃徃溺其材之偏焉始之工为诵记文辞既失学道之本暨出而更渉吏事不复知有反身自修之实则二者交相蔽溺抑何怪今之弗逮古先也我郡守鹤皋先生周侯曩余悉其贤于众所推述旧矣方侯学道于家治心养性研穷实得于己愔愔若无辨乎政者及释褐而令剧邑爱抚蒸黔章施材美于畿辅间昔之名吏鲜过焉已入南铨司为郎南铨务絶简侯以其隟访学取友孶孶不懈为诸生日余辱同省署觇其殚心问学之勤所存固逺非苟徇一时之名而已迨余叨长礼事侯复时相过从探所养益邃于是叹侯信磊磊非常士也其后余忤重人被谗构以归积岁闻侯有出守我郡之命则私为邦人庆幸知侯必能以所学振施矣比侯下车果不浃时涤除旧政一新已则铲积盗惩猾胥禁奸游杜沉湎凡诸为民蠧患者一切荡洒无遗力久之作六谕以迪诸邑之吏刻治行志训诸书示士民轨法自僚属下及甿隶谆谆亶告不啻讯家之髦穉施戒令于庭戸指使之及也其它征赋之目催科之节又靡不列为式程俾可自今推行之久后尽九邑吏治失得之故民俗良恶之归烂然若引绳贯珠一有失协未尝不踖然劳乎其志故士服教而民怀徳僚友薫之则着羔羊素丝之节属邑承之则振鸿鴈中泽之惠逺至穷陬荒壤之氓询侯行事靡不咨嗟诵咏即所牖导惟恐遵向之或后也侯何以得此于众情哉学道爱人之眞志积之中而效之外其豫从政之本岂一朝夕之成效也乎夫我吉贤守功行载之郡牒众矣徃代所不讫论自明兴二百年来朱蔺陈张而次业以所能载声称夷考其施措皆足企古循良皭然于政学有独至者乃近守之贤若济上靳两城岭南黄苍溪余并托游最深其焯焯遗士民颂思视洪范三徳之乂盖咸有其质具焉侯类靳公之髙明而抑以柔克之密兼黄公之沉潜而制以刚克之毅其学道从政施之顺而动之应讵当沾沾为校吏治计功能者道也故自古之称理邦未睹上下相感若今兹之盛者易称观我中正观于民焉非侯其孰能几之侯行矣献绩施以入觐明天子将恢辨朝熈典举汉褒宠朱邑召信臣故事则侯必首蒙其旷数也哉郡士民不释侯去方捷捷亟望其来侯宜无重峻陟乐久任以大吾邦治化之成斯非古朱召軰所为爱浃吏民之深至者耶因郡丞倅诸君请言赠侯行故敬序着而因致余之私谂云 

　　送邑长万侯入觐序 

　　自昔称治政之吏重守令岂非以其近民也哉然守兼一郡之治其视听与民不相及固众矣最近民莫如令故其职比重于守在治政所需或先焉夫令朝夕乎民者也举其耳目之加杂然并陈交取而莫可厌者日胡可殚计令虽仡仡勤旦夜焦然谋虑于一心其能使民之皆得矣乎守受成于令以出一郡之政民之情伪政之缓急守有所察问非令谁与归者令承守以推其政于民欲谋虑之无先劳不可也夫劳一心之谋虑与但受成于察问者功施孰便视听不皆及民与耳目朝夕之恒加者事望孰专故举令之职拟乎守秩卑而寄厚务丛而任独其难易曷可同日语兹世之所以惴惴乎令也夫士怀当世之志苟得少试其职业未有不悦趋恐后矧若今之近民而足有行乎乃一领厥任即不免忧始惧终私动其忽不自遂之情此诚何以致是吾意士必自顾乃私其志不皆实存乎民耳如使志实存民则宜旷然释其所忧不以先劳者沮乎始悠然易其所惧不以独难者渝乎终莅其民则思乂之曰彼虽碞奚以拂吾之诚举其政则思振之曰彼虽窳奚以戾吾之媞以是朝夕其邑积施之而弗自懈则吾未见令之不可行已观今所称才贤士有能庶几斯道何其百不一二睹也乃我邑长起泉万侯则若有独异然者葢尝考后先治邑之吏论校其施措其贤殆彬彬足指述焉侯直中坦外耻逆物诈而明能不蔽于奸罔嫉人顽而诚能不跲于悖故其出之政也于于以顺而恢乎其无阻其致之民也由由以安而斥乎其能辨前是治邑之吏有朘以自殖皭然矫其亷者侯无矫而亷振矣有鸷以中忮姁然饬之慈者侯罔饬而慈流矣有巧钩深擿任数以为察者侯屏数而察足晰矣有厚貌象恭踰节以为谦者侯谨节而谦足示矣至慕郢胡侯之度田为之清丈以平赋感吴陆侯之攘盗为之格捕以辑境夫有兴于前非智无以周其利有攘于后非勇无以抉其害侯惟实志中存故其政日可见之行也余独怪今之为吏借誉以扬已长致利壅于虚文之侈诬善以章人过令害积于隠弊之遗其实存之不可掩视侯所为何如矣古不有云平易近民民心归之夫持近民之道以修近民之职是传所称不下带而道存者侯行矣民不忍暂释侯侯其式遄乃归终实存乎民之政以永我邑利于无穷而继胡陆二侯之绩美则凡治政之吏其有不闻侯之风而兴劝者乎 

　　送大理左丞紫山刘公序 

　　儒者言天下治忽必推纪纲风俗为首要其效既较然足考信矣盖古之善觇国者闻其政而知得失之故不以纪纲乎考其民而识理乱之归不以风俗乎天下犹人一身纪纲其筋腠也筋腠束而后肢体固风俗其荣卫也荣卫周而后肤革实故二者辨天下之理可几矣虽然其本不尤存乎人哉是故风俗良恶视纪纲之振隳占材贤之举错材贤兴于位二者孰患其弗治犹之元气宣摄于身而筋腠荣卫自为之通浃焉耳斯多士作桢吉人媚使周诗所以咏歌于大雅也抑闻之君子三代学出于一故其士材以徳成而建施无难致之功后世学出于二故其士徳与材岐而偏矫多易弊之政圣王养士以翼有道之长则三代治化之所以独隆其道不有从出也乎明兴治轶古始士亹亹相渐于道教之成葢二百有余年先皇帝树建豪英布列有位秉道更化以牖天下士民俾咸升于大猷乃中州之材为独盛若侍御紫山刘公固丰芑所储积首羣髦而特出者也公自郡司理入践中台纪纲之司峻守确履中外诵式至其持论恒以四方风俗日靡荡于末俗之浇讹为忧徃出按滇嶲焕诸夏之声明廓夷徼之陋昧表贤节黜墨滥正勲罚除寇孽威棱震竦不懈古埋轮揽辔之风一时名直指使未能或之先也肆我江西迩岁民罹祲眚戸鲜生聚刳以兵盗之揉横螫以荫胄之延逮天菑间行列郡互蒙其殃苶然称敝国矣公至则协议抚台定赋役之规厘讼讦之扰引绳切事剔浮着经其务纪纲风俗之修正若恫疚在身治之靡靳遗力焉上秋大比省士公殚心竭忱介然期以得眞材为任于是广招罗精稽核分曹校阅慎防终始葢晏食郄寝睫不遑交者踰数旬故人称后先列科未睹得士协众若兹试者游计撼之不为惊烦言触之不为怒此其重邦家得人逺图岂以一时毁誉为顾恤也哉乃今大理左丞员缺廷推公资望宜称诏遂征之入焉于是藩臬诸大僚以余幸托公南宫夙谊而辱深特之知委缀辞佐公行余惟大理古皋陶之任汉吏所称廷尉天下之平者也其职固在折刑制中以上佐天子出政下抗百司仪式使小大咸循乎轨极者也今天子纪纲陈矣得无有操论险诐植情私昵蔽法以挠公是若筋腠之拘或壅为瘇疡者乎风俗同矣得无有侵并旁肆剽剟公行怙奸以蠧嘉休若荣卫之闭或堙为蠧盭者乎材贤彚升矣得无有淹阨谗比伏沉卑冗抱智谞而不获试若元气之未宣摄而筋腠荣卫为之郁阏者乎左丞虽下大夫秩然班聨九列大政得以与议于廷矢其素蓄以成一时贤公卿寅亮师师之美闻公且欲谁让乎抑公学于古而未宏厥施展之今而未溥厥用抒其以人事君之义于一藩大比之英而未灼拔乎海内之俊乂其平格偶亶之猷方若川之期注乎海不至其极不止也则异时扬歴奋效之绩庸讵足为公兹行颂说耶采菽之诗云乐只君子殿天子之邦乐只君子天子葵之康王命毕公之训亦称建无穷之基则有无穷之闻于戏公其永念是以自懋朂也哉 

　　送大中丞殷公赴闽镇序 

　　古者治乱民之政其不可概见于今乎民之易入于乱也犹水之善溃治水者不先导其势之所趋欲防之使无溃难已是故古先圣王之治乱民不忧戡定之难而忧既定无道以善其后不患始不吾弭伏之为戾而患吾治之猝有疑畔之足畏夫昔殷墟庶顽渐被陋污久矣方其愁苦虐政之甚亿万徒众事先倒戈崩角以迎鹰扬之师不谋而合志归周及九鼎迁三监建庶邦流言忽起延及奄淮俶扰并兴歴武周相承再世辅以毕召君陈之贤抚谕怀辑更三纪未叙也多士多方之诰何其晓譬曲悉不能得一信从之效邪余以是叹乱民之不易治葢自古圣王重之矣唐承河北之乱诸将奋材比力旗斾所指逆酋授馘可谓成功至速捷乃末季君臣不能及时修治思古虑患防逺至计故贼平而肘腋变生藩镇隠祸遂与唐祚相终始然后知古先圣王闵闵自疚其制患非后世可及也顷正徳中江右大盗朋起而虔为最炽先朝尝遣重臣合三省兵剿捕之乃竟莫或敉寜是时余姚王阳明公以才猷为众推拔方秉旄莅事即先示重生民本务其后讫夷一方大难揞击险恶之垒数十俘其稔凶威用始行然每至未尝不谆谆文告之辞视周先王所以训迪殷民者不啻今古一辙故自公过化到今虔诸隶邑服循礼教寝视冠履之邦四三十年间抑未闻有甚逋匿为孽害者流泽既逺遗政息莫可问巢寇侵轶四煽其渐积岂一朝夕成致哉我中丞桂林克斋殷公顷尝以藩参莅虔秉律着猷协前中丞吴公会诸省之师斮下歴揃岑冈威宣闽广诸郡枭其首恶百数十斩馘至万数千竒勲伟烈灼耀后先可称雄武不常有矣乃今不浃歳公复以旗节视虔师人谓公必且恢徃猷振新声建立惊人可喜之功公顾恂恂静退视前所成着若无有其治一务偃兵息民懐柔新附之众不啻其家之子弟号令约束惟恐或为闽墨棘扰也繇是近之田陇之甿乐耕耨而讳鬬讦逺之岩箐之獠弃干挺而力芟柞幕府治文书则飞挽无征于符传亭社肄弦歌则椎卉或易以冠裳葢公镇虔未期歳而积效丕流殆不异阳明临抚之日其视殷墟顽民更三后厘治余风犹靡靡未殄难易之验较若也公何以得此于虔民哉信诚之感豚鱼足孚谋虑之及莞葵足周兹其不动意色能坐致锋刃之民于袵席之安也于是闽省诸郡乆罹海夷刳揉先今材谞之臣举任弗即事者相望诏特移公授节钺徃镇虔守黄君学海荷公甄诲至笃其政亦能协公宜民者走伻属余以赠言余念未幸侍公然辱知奬数及其敢以不文辞稽昔周召数公反复为殷民计葢欲安周社稷遗后世无穷之泽懐虑实着切矣是故始之洛邑之迁则去其旧而更之新终之奄淮之伐则殄其悖而导之顺驯迪所易化而诛殛其不可治者非圣人天地之为仁也乎今闽嚣犷之民聚海上未但若殷墟之顽而岛夷与相嚣讧徼壤之外视奄淮为周邦戾庸讵什伯过之公徃哉推周召深逺之虑揆患害遏制所先用轻重布之政法则书所称承叙万年子子孙孙永保民者非公孰克载是哉夫观所已试不失古治顽靖乱之要则公在虔绩猷既表见闽患无殊于虔公行可一运之掌耳诗不云乎君子如祉乱庶遄已君子如怒乱庶遄沮公治虔既效之矣式遏寇虐无俾民忧无弃尔劳以为王休余尚于公视闽旦夕企踵以竢其成焉 

　　送郡侯周公擢赴贵州学宪序 

　　昔读郡功表慨想后先名守之绩施未尝不废巻而叹也嗟乎古今政化得失之故岂不因乎其人哉葢尝思三代人品学术之相成视今特邈逺虽所繇非一涂然即孔子为己为人之训律之其几微不大可镜耶迨宋程伯子复绎其说以概之仕焉曰古之仕者为人今之仕者为己其学为己则其仕也必为人其学为人则其仕也必为己斯言岂不深切而痛着推于圣训殆有味哉其相发乎夫古今学术人品不相谋稽辨固自有先始是故学知为己则仕思行其所学苟一毫弗周乎人不止也仕知为人则学思明其所仕苟一毫不尽乎已弗止也兹三代君子仕学之能大过乎人而非后世所可及也夫吾郡上遡徃代彬彬故多贤守其行事既详之记牒矣惟我髙皇帝首建豪英以乂育海内时则有蔺朱二侯业能以所学着之绩用可谓焯然无惭古之仕者宣正之际二三政臣重古乆仕法于是慈溪陈侯治郡十又八载其爱蒸浃人心小夫孺子靡不邑然慕咏即古龚黄弗过也其后二张稍加之严峻豪猾锄而纲维振因时立政庶几不诡汉赵张之风暨余谬从搢绅后则获与前靳黄二侯游睹其仕学大方抑当时所鲜俪者故邦人至今犹诵之不衰兹观我鹤皋周公之为郡视后先数君子何如哉逖惟蔺朱而次余不及览识其行事顾拟靳黄二侯则公诚逺过其伦云葢公髙明似靳而恒宻以柔克之制沉潜类黄而特振以刚克之毅其政与学相周流殆岌乎不可尚己斯非余之阿论凡郡贤士大夫莫不藉藉谓然矧今阖境父母赤子之怀恋无殊慈溪在宣正时则兹擢陟以去遄夺我氓所负戴抑将何以慰其念思乎余意公之不忍去吾郡犹吾郡人之不能释公也圣天子岂不欲乆公于郡以顺吾民之愿悦也哉然逺之不可忘有急乎近者贵竹昔在五服荒绥之外明王思修文徳以来之宜必自政教得人始公夙奋为己之学推之以大行夫为人之仕其绩施既验白一时矣今欲荒绥逺服之秀民变肄以从中夏礼乐文物之盛丽使觌仪闻风莫不感化而忻从非公其孰能任之昔蜀在汉陋矣文翁教之而贤材彬彬軰出闽入唐甚僻阻矣常衮作新之而士之俊茂升闻者踵接乎上国是故蜀始司马相如之述制而严君平王褒扬雄之俦继之词文遂最一代闽始欧阳行周之登拔嬗延五季讫宋诸大儒嗣兴其道遂与天壤相终始则二邦人文之开先固文翁常衮之为烈也已今公徃师表贵竹斯两人绩效奚啻过之云乎夫本之以为己之学而倡之以为人之仕固三代作人无斁之实功棫朴菁莪之化所为咏歌其盛于无穷者也公治我吉之日每教士必先谆谆乎是则专持以诏迪贵竹即蔼蔼吉人济济多士异时不并为上下所媚使祯邦国而寜庶民大禆我文明之治于允洽与西南罗施鬼夷陋习将熈然一变而与丰镐同风蜀闽二邦兴起之烈庸讵足为公侈说也哉余不佞占公仕学夙志所藴蓄知相成之效必有大着于时者故敬序以复诸君之请焉 

　　寿大中丞近野蒙公六十序 
</div>
    <div class="pagination">
<a href="洞麓堂集_page2.html">上一页</a><a href="洞麓堂集.html">1</a><a href="洞麓堂集_page2.html">2</a><span class="current-page">3</span><a href="洞麓堂集_page4.html">4</a><a href="洞麓堂集_page5.html">5</a><a href="洞麓堂集_page6.html">6</a><a href="洞麓堂集_page7.html">7</a><a href="洞麓堂集_page8.html">8</a><span>...</span><a href="洞麓堂集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
