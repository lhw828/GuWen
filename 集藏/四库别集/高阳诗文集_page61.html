<!DOCTYPE html>
<html>
 <head>
  <meta charset="utf-8"/>
  <title>
   高阳诗文集 - 第 61 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   高阳诗文集 - 第 61 页/共 76 页
  </h1>
  <div class="content">
   勅曰东垣固燕陲赵际列在大吏戏下长吏多趋期会饰厨传期以奉文奏调凭轼之口有能以利器当盘错而神闲周应不辍拊循则材局可按也尔直隶真定府真定县知县王聘资猷敏劭操履清严一对明廷再铨壮县地当午道涂满庚呼诟租于民田荒瘠之区课理于灾盗丛仍之会而尔法严铢两泽究单茕使庭无呼謈之声野有蜚鸿之赋吏民怀畏遐迩恬熙所司来闻盖誉言满箧巳兹特授尔阶文林郎锡之勅命诗不云乎挹彼注兹朕廉尔材局而倚郭移之尔治倚郭犹支邑也尔尚酌所挹注以旁鬯尔岂弟乎夫万民爱之万民之吏也朕将于民取吏焉 

　　○直隶广平府永年县知县张振秀 

　　勅曰平干为辇毂繁要而倚郭又大吏宇下古称县剧而难治地近而易知则曲梁一都会也长吏明体朕意惠绥元元无饰凭轼之口而涂上耳目其宁独繁调之尔直隶广平府永年县知县张振秀以射策高第简令畿南既游刄于弹丸载移弦于望地而政成就熟操凛餐氷高华竞爽于聪山孤洁同濡于??釜水其效至吏民怀畏参佐同清朕阅程书咸曰声施两地未尝不必赏焉是用授尔阶文林郎锡之勅命公孙侨不云乎大官大邑身所庇也不庇于人不庇于身朕不敢??靮良足于千里而庇尔身矣尔其念尹赏之治剧而庇于民乎朕不恡大邑其于大官宁恡焉 

　　○河南卫辉府新乡县知县董用威 

　　勅曰朕闻大梁为天下要冲新乡又中原重地而地瘠民贫差繁赋重乃有长吏加意拊循能薄我租庸清我邮传遂以苏我罢民者朕其忘报焉尔河南卫辉府新乡县知县董用威干度端凝风猷详练以省辟高等绾綅花封而讼狱繁兴盗菑丛起且民日困瘠兼徭赋逋亡尔能若系亲民以文饬吏遂使野有蜚鸿之颂庭无凭稷之奸斯亦廉能之选巳是用授尔阶文林郎锡之勅命夫口咈心俞之谓公心咈口俞之谓私朕闻吏治悃愊者调心通脱者调口尔尚一乃心力以竟尔材操俾小民有心勤焉而无徒以口适也朕不格格尔 

　　○陕西西安府干州武功县知县相邦教 

　　勅曰朕闻图经于邰称其沃美高厚顾其人犹颂思文乎吏绾铜墨亦欲食而教之也今以口量地其于口犹有余而食之甚不足立我蒸民宁无念焉尔陕西西安府干州武功县知县相邦教风猷敏劭襟度轩翔一冠乡揄载分花悬而尔材挥游刄分凛餐氷执精心以照迯亡执定法不摇豪近遂使庭无留牍野有蜚鸿所司来报曰政希汉吏仁洽邰封尔风格可按巳兹特授尔阶文林郎锡之勑命邰农国也吏可以农喻夫农之道生欲深而猛熟欲浅而廉吏亦阅浅深酌廉猛鉏非其类耳尔尚睹黄茂而是藨是萒朕终不调尔奢望也懋哉 

　　○山西平阳府临汾县知县刘四端 

　　勅曰朕初纂鸿庥励图尧舜之猷遐览史策尧都平阳介在我股肱郡方欲询咨遗风以述大化而贤牧令敷奏底绩朕其忘褒扬焉尔山西平阳府临汾县知县刘四端以彤轩高第为赤县神君既游刄于弹丸载移弦于重地尔乃清涵皦月慈煦春阳运行云掣雷之才励照乘千霄之品遂使政成两治能冠百城所司奏尔绩曰宏材实政真品纯心朕甚嘉之兹用授尔阶文林郎锡之勑命今之临汾去古帝时绵邈矣茅茨土阶固古昔盛事其俭朴之极流为僿啬至与国家竞什一之赋不得不烦鞭敲尔独能以尔母之慈动之朕益信尧舜可为于今日矣行且召汝以襄予治懋哉 

　　○浙江宁波府鄞县知县沈犹龙 

　　勑曰句章为甬东倚郭东南一大都会也环山滨海民瘠而嚣为长吏者能循俗雅化酌静□□□□□元安堵朕敢忘报尔浙江宁波府鄞县知县沈犹龙粹品轶才鸿衷远略升华轩对制锦名城尔乃操励茹氷泽成驯雉练敏以行恺悌廉公而用精明百里清恬鳬舄下花封之月一同歌颂鹤琹清赤堇之风誉望翩翩奏且盈箧矣朕甚嘉之兹以覃恩特进阶文林郎锡之勅命朕阅汉史其良吏治行卓绝乃得被玺书夫卓绝之治非有它异能也瘠者能安其瘠嚣者不竞其嚣而巳尔何以与民休息乃尔朕且卜尔大受矣尔其尚益励公忠以需显命 

　　○湖广辰州辰溪县知县左天德 

　　勅曰朕闻辰阳险远而俗朴乃岩谷间或杂猺俗也今复尔乎所赖字人之吏勿鄙夷其远而以朴易之加琐科焉朕勤远民敢忘远吏尔湖广辰州府辰溪县知县左天德以省辟高等分篆花封而尔精于简下廉以禔躬淡宁不藉于纷奢郄绝倍严于孔窦庭无凭稷市绝探丸百里含甘三军挟纩士振鹿萃之响野余雉陌之谣所司奏尔状曰政平讼理吏畏民怀殆古汉吏之风焉兹特授尔阶文林郎锡之勅命古人谓吏有资才何可学也独廉可为谱耳尔念尔先宁州乎兄弟竞爽而家有垂橐然尔固食其余也尔尚坚尔操佩尔诒谋俾人谓尔祖孙不减胡威父子也朕显陟尔 

　　○福建延平府南平县知县商之彝 

　　勅曰朕闻剑浦当八闽之冲土瘠氓罢至数易长吏而不台微廉干饶智计者谁其调凭轼之只以为予调待哺者尔福建延平府南平县知县商之彝以省辟高等出绾邑纶而身禔氷玉之中器别盘错之会才周四应匝时百废俱兴政集十奇万口二天有颂顷御史大夫奏尔绩至曰髋髀应手痌瘝切身斯亦循良之槩矣是用晋尔阶文林郎锡之勅命昔我　成祖文皇帝谕所司爱民在实惠而重惩其害夫害非必尽可琐为墨也荧听而瘼不以闻惊愚而泽不以究耳尔缘旧叙显被新纶尚竟尔实鏸绥我远氓哉朕将修初政以登进尔 

　　○广东琼州府乐会县知县吴尔植 

　　勅曰朕僴为念岭峤越在万里外吏当捧檄陛辞朕意与远其治行高等不浃月达朝廷而次第褒表之比于日畿安在万里不咫阶也尔广东琼州府乐会县知县吴尔植才识中通风猷外伟彩笔蜚声桂籍青毡绾佩花封当闾阎耗敝之秋正庸调频繁之会而尔神周四应才过千人禔躬介凛餐氷批郄力闲游刄秋毫而上悉以与民蚤夜以思无非为事泽必彻于东郭法靡藉于南金以词组定嚣讹持寸衷嘘枯朽恩遍桑麻而非惠法行稂莠而惟严卓有担当立苏凋瘵阅尔程书中予赏率巳特授尔阶文林郎锡之勑命夫天末僻远唯良吏喣噢而拊摩之无法朿焉如骇鹿而更欲胜之也尔尚竟尔材操因其俗不易其宜将万里在尺阶也朕不忘远民其忘远吏 

　　○广西平乐府平乐县知县王淧 

　　勑曰朕闻昭潭为岭表喉襟而滩泷中分俗固伯仲沅湘也顷以租庸无艺弦诵稀闻且时苦峒夷焉吏无鄙我远民而嘉与拊循朕其忘远吏尔广西平乐府平乐县知县王淧以明经华选绾绶一同而胸有藏书室余尘甑批郄力闲游刄禔躬仲凛餐氷法靡藉于南金泽必彻于东郭持寸衷而嘘枯朽以词组而定嚣讹所司以廉干来闻巳兹特授尔阶文林郎锡之勑命尔亦闻汉吏之悃愊乎要于吏民同声曰不烦耳尔闇然行德尚庶几近之夫天子使吏媚于庶人何得烦吏民而上结也尔之先盖有刻五瘴说者竟尔材操肩踪往烈朕不尔格 

　　○鲁府长史司右长史杨允荣 

　　制曰朕肇缵鸿庥大庆寰区在廷之彦咸被褒扬有弼亮天潢长我王国者其忘宠锡矧鲁藩犹称守礼信义资尔辅导良多乎尔鲁府长史□右长史杨允荣以甲门贞族策誉成均参□□□□清理藩刑而斧断睠登辅相式佐名□乃□□□□□□□□于穆醴积诚修巳□□社于雪园ｎ甚□之□以覃恩授尔阶秦政□夫锡之诰命汉□诸侯王相秩亚九卿故争自淬励以□□□□天下何多以藩服软车?禀也无亦淬□□□与□者廷臣议流迁朝秩惟尔□之无□以长□□王门也 

　　孙男之淓编次 
　　卷之十六终 

　　●高阳文集卷之十七 

　　高阳孙承宗稚绳着 
　　门人冯洪业茂远较 

　　墓志铭 
　　传 
　　祭文 

　　◆墓志铭 

　　明都察院左佥都御史赠右副都御史太子少保浮丘左公墓志铭 
　　明累赠光禄大夫左柱国少师兼太子太师吏部尚书中极殿大学士振野李公暨配累封一品夫人邝氏合葬墓志铭 
　　明光禄大夫左柱国少师兼太子太师吏部尚书中极殿大学士赠太保谥文敏李公暨元配一品夫人陈氏继配一品夫人赵氏合葬墓志铭 
　　明中宪大夫云南按察司副使浚泉井公暨配封孺人累赠恭人卢氏合葬墓志铭 
　　翰林院简讨劬生王公元配孺人姜氏墓志铭 
　　樊令公墓志铭 
　　明安州田烈妇成氏墓志铭 
　　明乡饮大宾义官仲兄再吾暨配段氏合葬墓志铭 

　　○明都察院左佥都御史赠右副都御史太子少保浮丘左公墓志铭 

　　今皇帝御极殛谴逆珰诸得辠　熹宗皇帝者遂次第优恤以忠死珰诸臣于是都察院左佥都御史左公光斗赠都察院右副都御史荫一子太学生予葬祭祀乡贤再赠太子少保予三代诰命因念　熹宗皇帝以尧舜圣资适中人作逆娆节内讧京贯外合希进尠志介者入为爪牙诸君子方乘泰用壮而珰类繁穪忧在庙社是时公为左佥都御史与左副都御史杨公琏怲怲为根本远谋琏先疏珰忠贤二十四大罪既上公复疏三十二斩将以十一月二日继之而其下泄之逻者遂于十月三十日矫　旨削夺去当两右子倡议击珰一时中外共击之珰巳错愕待死而朝无嘉琦乃恣节甫遂至削夺诸君子如振落而鼓唇改面猝嗟反复读剧羙之佞辞发指舌噤嗛嗛媪相矣自非　圣神首出次第歼灭将安□于庆言谁为留唐业奄者乃知天笃□圣神生公忠以拆逆锋抑且疆其毒成此公忠遂留一线纲常于世然则公之功岂徒一死明其大而登仕十八年凡所倾纳正人以破沮□说而糵牙即为蚤计总成一为朝廷不顾身家之公忠嗟乎二公言而世嚣二公死而世喑然则公之言公之死竟何如当　光皇帝登遐也康□居干清　熹皇帝仍居慈庆盖康妃固　光皇帝所托拊东朝而登极命□□贵妃于是中人有垂帘之语廷臣忧之公随公疏为疏曰内庭有干清犹外庭有皇极惟　皇上御天惟　皇后配天得居之今　大行皇帝宝天选侍既非嫡母又非生母俨然居正宫而殿下乃居慈庆不得守几筵行大礼典制乖舛名分倒置即　先皇贵妃之请亦在弥留之际其意可知且行于　先皇则伉俪之名犹可行于　殿下则尊卑之称亦断断有不可者倘及今不蚤决将借抚飬之名行专制之实祸将有不忍言者乞收回　遗命速移别宫庶几宫帏清而名分正于是　康妃奉　旨移仁寿　熹皇帝还干清而中人尚复誻沸公复疏曰　皇上既当还宫则选侍自当移宫惟是移宫之后存大体捐小过比其特恩在圣衷调护在辅相疏与贾御史继春及阁揭同日上盖防微捐过朝廷忠谋而猝命踉跄则中人为之初王奄安以正言标帜帝侧自附正人魏奄忠贤乘间杀安而收其犄安者一珰死一珰披猖不独□类恣凭而非其类亦觉欣合其所按尽忧国公忠而称诏诛翦数数至　今上所谴戮又尽三案附忠贤者使诸君子尽如公不畏珰宁复有珰又使尽如犄公者之畏珰宁复有天下善乎高总宪论三案也宽与上严与下雅与公合可谓大臣矣公初削夺而南逆辅微嗾珰刼装以逮珰不听巳而策蹇就道装殊寥寥则又私曰幸无搜既公得以初服归拜堂下从母夫人移舆马费自分死矣苦无以对两尊人微以椒山西市及滂母暗解两尊人而诸逆珰谋逮益急徐大化劾杨左矫旨俟汪文言逮审及镇抚司两拷文言遂以文言连逮公是日一号殿灾大风折屋树先一月公弟光先不敢试春官归悉长安诸构谋状公自若适杨公琏来问震药原罗且曰勿恨公复曰死何恨但死不归君父而先时择便我辈怕死矣日束装候缇骑既缇骑至公自若惟私语弟曰父母老矣吾何以为别巳而曰为忠臣不能为孝子矣妻子环相泣不问勉其弟曰率诸儿读勿以我戒而谓善不可为比开读晴空忽雨如注读竟而止里人数百里奔集哀号诸坛庙大张榜檄为愤激公曰速我死矣恳止之槛车行倾城数百里诸父老子弟遮拥马首哭声动天地巳乃顶香祷北阙复拜缇骑即缇骑涕泗莫能仰视又密约数百人伏阙上疏公以长年遍慰之抵黄河乃返过德州迎诸怀感慨者越千里吁救簌簌泣道傍过河间司李某事公如平生止白沟则容城孙孝廉奇逄选贡奇彦来会公语曰自古皆有死惟椒山得其所垱闻而憎之防更密下缇骑逮公者狱复矫旨捕亲属公弟光明以王莅民语先避得免既下公诏狱遂以受金脱封疆罪臣及妄议移宫受荐具词谢上矫旨严追以五日奏又矫旨严追勿纵故每比倍为严酷占酷吏阿比为茹无过者公唯呼天特密属弟光先曰我苦勿令二亲知及比无完肤犹从茶注中出绝命词曰辱极污极痛极死矣死矣如二亲何血与泪渍恸不忍读公弟明潜白沟传舍张于度果中孙锺元奇逄殆汉两裴瑜焉而以鹿太翁为宁宇鹿太翁者鹿太常善继乃翁封公正也时上下忿患而愳染逮不敢向迩翁独以魏邵之护弼也而醵金先以魏公子学持所醵百余金往应比翁仍策马星行郡县其父老子弟各设部分募应太翁而公巳毙杖下矣公途中有衰鬂孤孀之句又云欲托五戚诣闾阖恐惊宸虑转傍皇其忠孝大义起念輙在君父当仓遽畧不作转语予颇得之凤阳黄生云公时年五十有一其夜长虹亘天里中星陨光灼灼大如斗三日出残骸面貌尚如生草率具衣冠附艇而南所过独虞公大复为奠赙呼人至记室恸哭董公应举以片幅出短章来祭时矫旨坐二万金下抚按追比伯子国柱就狱县道掩泪行刑籍田庐不满千余并籍胞兄弟八人仍不满万余株连同堂同宗巳及三族十族始满二万一时诸生在系者十余人独三四人以料理倾纳免系甚以省视封大夫病并捕下狱伯兄死太夫人死仍矫旨下追荐谢封大夫闻报晕且死既蘓而痿时侦逻四出以飘撇恣其啖咋途有声余輙罹网伺益众以心冤而靡有胸鸣者杨直指春茂抗疏悉破亡状得免天下訵直指疏为快嗟乎时乃有直指乎无何李夔龙怨直指谓直指曲庇公以珰遣中官搜南州地会避王舟未遽前而珰败时丁卯八月二十一日也公既死其党仍议坐移官通内当剖斩奴没赖新参冯公铨洎陆道长免焉今　上击珰优恤公忠之诏屡下公弟光先更以公状伏控乃定逆案先后恤公如制封大夫犹及见之里中士民合词请祠祀公抚按一下各捐助有差按状公讳光斗字共之号沧屿更号浮丘生之辰当大斗故以名始诞有火光绕屋之异资岐嶷以六岁就塾目过数十行无留而措语成文点黑?主不谬封大夫心器之语其师曰吾祖难当公佐唐以王爵庙食于浮长二公羙须髯国初徏桐全活无算大父父代多隐德后有达者意在是儿但虞身跃冶耳乃属师绳儿误九岁属文诗赋輙口就岁饥尽室粥食作粥赋乡人至今为谈禾?舌年十四渐有文名麦一干三枝作瑞麦赋太守异之性拓落好购奇书喜读节侠传记然试輙大利封大夫为延名师课读业日就乡副宪戴公遂延以师诸子若孙业日精督学陈公子贞乃录入泮时年二十二未室丁酉始娶母党周夫人兄弟九而公为中子故以兄弟居学为巳任课每语人曰贫家无乐事率诸弟为文章见其各成一艺便欣然忘寝庚子科乡试十一名再不第每自讽以课诸弟无何周夫人殁娶戴孙嫒丁未成进士仍十一名两魁艺天下诵之后且以振都人士筮拜中翰两奉使绝馈遗不入两漕大水穪贷赈三党仍佐邑令为赈或以为所办公愀然曰当居贫洊饥两尊人啜粥儿女菜色亲属待举火者尚数十家岂一官而独难之周岳翁有妾娠而遭妬出五月生子赎之登谱矣周殁而族人以半产啖公为构公斥郄之尺寸悉归是儿更延师训之癸丑选入西台候命八年强半依膝下筑龙眠旧居课诸弟题曰此间有伏龙凤雏每纵谈古今言元佑去乱法不去乱人为错又言李伯纪争事不知争人事之失一事人则无穷故百年之计树人乃吏兵用人之人更重笥常有筴疏天下豪杰主名日为条次曰精神在此又言宫府钩连魍魉昼现以宵小托妇寺以妇寺酿夷狄凝阴感召寝费收拾而本症从一秽浊始故征治以人征品以清巳未命下即紏大司马三四紏新旧平章廵中城即捕铨胥搜假印假文卷假官各百数盖加意用人之人其兼摄西北城司城奉要人意当暑系无辜者二绝其食公手批释之得不死领屯差念胜国初倚漕东南晚至不可支缘北人不知水利遂不觧力田疏三因十四议请仿汉力田科以田为殿最其富啇大贾子弟不得志于南者得徙力田以导北人其风厉有司以屯田另为举劾又疏开屯学费一取给于屯制一一报可当　神皇帝不豫珰朝珰忠贤矫令旨索　世庙戚畹绝庄公封还不启曰尺地尽　殿下有但御史奉　命廵田安敢私以田授无何拉巨珰夺子粒螙屯田持疏紏之十三场日课积逋乃重以人逋而芜赋逋愈积不可问公力请蠲逋民乃复征收乃饶每登塍劝相曾不勌欲风雨盖天一文计在兵饟唯屯兴稍可佐田口钱故乐不为疲是岁租倍改理学比学政之难难于高率早狥故庸或讙前奇或讙后讵难起衰抑虞深溺公以高华泰斗群学尽屏情缘独劘道谊每援扼塞磊落之奇材于惊人语有竟牍红勒而词组见奇其所援多两第高名文准于式数准于额每曰士一登场父师輙取为劵予稔习之而忍忘之特疏开武学颁班经武渊源期得兼资奇伟所至较诸生射颁射艺录刻兼材录有古弓箭社之遗其意特达故士竞射而胆识为开又置水田于涿赡贫生给八郡乡试卷着为例两廵不荐谢即俸入尽付封大夫而又好急难故十八年橐如洗逆党仍以为谢杀公凡公所争唯大体在察吏廉贪窳惰而登下之不乐苛细毛举其蚤计有后然而今不必然故世人初讶不然而竟以为然当辛壬东纷人思拥卫故人出典兵既不程刀兼不忌嫌若内戚内阁内宦公并疏紏之然好录识诸负钤畧者独不轻为剡荐其于辽抚熊公初起輙疏规之既罢再起又特疏救不快于熊者及辽失而憎熊者坐熊通□公独曰有本辜张魏公以逗遛杀曲端而不入别意当无憾公介直不阿历两廵不纳朝客书不狥中常侍若辇下贵人自其宿植而酌情揆务不漫不礉□掩覆人小过而衣饬其鈚误下吏呈署错第令易之其私相诟揭多引焚之每言恩不可忘过可忘予向言范忠宣别羙胜汲长孺合巳也公拜予言初迁大理寺丞晋少卿踰年拜都察院左佥都御史是时赵公南星李公胜芳陈公于庭司铨孙公玮高公攀龙杨公琏相次司宪吏科魏公大中河南道袁公化中调考功邹公维琏再调程公国祥佐外计诸君子慨然澄清而珰且收天下无行义之尤者以抗诸君子遂以推谢抚逐吏垣逐部院公巳草疏发家口曰无以孤儿寡妇累人而陈少宰于庭又拟乔□升冯从吾为尚书遂与公并逐而珰一恣诸君子一网尽矣痛哉公嫉恶如风特先剚刄于群奸所藉迹其手扑逆熖岂事一事是非□当举世归珰之日独公一二抗逆为正人嗃矢试问一时逢珰何异汉新即　真人出御而不先有正人谁为持此朝夕之世令元憝低佪而不敢骋呜呼外周内唐讵乏怀英而一日称功四十八万谁复为精忠向者往指三案诸君子好翘尝事以居功乃诸君子半死逆珰将无珰之逆仍三案尝事而死为居功也且三案从珰者有一不受珰推擢而同其死且流谴者几人乃知事系宫珰要不得迂周防酿逆患至天下无一敢为寝言又无一敢不为颂言昔唐人之论张许也守一城捍天下以孤疫当强虏蔽遮沮遏天下不亡予以诵二公而因以坐观图存愧附珰而未死者公之功大矣公之先徏桐者为长二公讳某讳某某为公大父自某以下三世俱以公赠太子少保父父某初封御史今封太子少保王母某氏俱赠夫人母某氏初封孺人今赠夫人公初娶周氏累赠夫人继娶戴氏封夫人丈夫子四长国柱以廪生承荫配方工部女次国禾?秉邑庠生配何方伯女次国林邑庠生配姚孝廉公女次国材公逮纔六岁聘吴大司马公女长次戴夫人出三四表令人出女三长室戴礼部公嫡家子邑庠生□闾前死周夫人出二室方太仆公嫡家孙庠生禹甸三室方工部家子邑庠生孔文戴夫人出孙二长之骏骋马太仆嫡孙女次之驹孙女一许方太仆三公明经为媳伯子等将以崇祯五年　月　日以新命葬赐阡而以姚孝廉等行述鹿太常善继乞铭铭云 
　　铭曰呜呼驭下错贷防上奸穷上操下防益乱下窃上驭伏戎呜呼挺不可械也药不可庸也移不可逄也集菀死逆集枯死忠逆之不死亦死其胸呜呼春秋义缺蒲脯恣凶触恶不辠郄座不功不耳不目不瞳不聪呜呼谁以佐鬪谁以佐雝不有公死谁开大朦呜呼谁缺尔斧谁烦尔獞不有公死谁折狂锋呜呼　先皇帝未饬六辔　今皇帝未御六龙不有公死谁挈纲维而授天公 

　　○明累赠光禄大夫左柱国少师兼太子太师吏部尚书中极殿大学士振野李公暨配累封一品夫人邝氏合葬墓志铭 

　　予邑文行世家则有郡城之刘庞口之李两族罔不祖孙父子甲第蝉联而刘得其四李得其三李饶孝廉二其在者发元仍当千佛上第两族多文而又罔不简朿至行其幅巾方袍安尔蓬绳绝不効大家儿弟而质有其文乃丁甲繁多则李尤最予与两族多婣亲在诸生则与孝廉发元之祖龙塘中翰国棠之父肖野洎少师元冶之太翁振野为友而中翰霮之父玄溪同入序玄溪之子孝廉震同予儿籍而侄锳婚婣兄弟也乃少师实师予盖太翁殁卅年而太夫人殁时少师殁巳逾年当少师殁而堂于耋室于婺藐孤于庭众为心恻无何太夫人殁益为心恻然太翁摭古为咡宝树于霄太夫人黄扉退食佩规圣善赤舄承欢作颂阙宫盖予读世纶而云锦天章昭垂日月乃知少师所嗛嗛未慊凡以太翁之养不比夫人而太夫人之丧不比迟翁然而承冶学弓和丸调鼎其功大而太翁木拱门高丽景长楸太夫人大年异数列茵日下斯亦日畿之特瑞皇际之特荣巳太翁孝友惠和衷殊慧辨当靡瞻载叹而孤峙鸰原合群鴈序仲产不问确肥嫡帏调于温清盖身晦道光家贫行义故平亭紏纷立应取携其嘘枯比于春肠祭酒高为月旦而藜光未耀座客不空眠桺植槐有泥蟠天蜚者矣太夫人严姑豁于毛里则太翁之奉嫡也介姒释于耒?呙猜则太翁之友昆也乃若觧佩食宾佐翁为德暇以含食?含贵犹効绩则贫而能礼丰而能约故察及米盐御以澣濯遂以承九命之颁饱大官之赐无亦手足之泽行开霖雨殁存之谊式于鼎彝乎太翁生嘉靖辛亥四月十一日卒万历乙巳八月二十一日寿五十五岁太夫人生嘉靖丁未二月二十一日卒崇祯辛未十二月二十二日寿八十六岁按状太翁讳知先振野其号也为邑诸生以少师贵累赠光禄大夫左柱国少师兼太子太师吏部尚书中极殿大学士其始祖平福初居邑之庞口村生德明德明生进进生甫荣赠奉直大夫南京户部员外郎甫荣生俨成化戊戌进士历官山西参议生二子长师孔七品散官今赠柱国少师兼太子太师吏部尚书中极殿大学士次师儒弘治庚戌进士历官参政师孔生东少临洮府经历累赠左柱国少师兼太子太师吏部尚书中极殿大学士是为太翁父配胡氏累赠一品夫人临洮公有子六太翁其六也生母为吴氏累赠一品夫人太翁配邝氏累赠一品太夫人为任丘儒宫淳女祖为平凉太守珩其母王氏邝实生少师讳国谱太翁不售于璞而以廸少师司衡以少师茂才异等当太翁艰而予之饩而太翁不见也然相业廸于太翁少师初娶陈氏为邑人陈焕女继娶赵氏为永平训任丘赵应梦女俱蚤卒俱累赠一品夫人继娶张氏累封一品夫人为顺天庠生张经纶女女一适任丘庠生胡守宪为苏州府通判思恭男孙男一为荫尚宝司司丞霨赵出孙女二长适邑庠生冯倬为贡生嘉祥男陈出次尚幼张出两中翰国棠霮谓霨以崇祯五年三月二十四日奉太夫人柩合葬于太翁之圹而乞言乃为铭 
　　铭曰六龙翩翩匪黧匪赭閟其为潜或振于野子龙天蜚两于方夏高城之东高河之下雄雌合宫永食有嘏 

　　○明光禄大夫左柱国少师兼太子太师吏部尚书中极殿大学士赠太保谥文敏李公暨元配一品夫人陈氏继配一品夫人赵氏合葬墓志铭 

　　予观古大臣以出处与天下兴替相对故有剥以贯鱼不嫌为硕亦有干以飞龙不嫌为潜要以内观身外观天下当其隙开媪相忧生孽卿缉思编苦儗退以进儗去以留迂其身卫社稷以待圣明及天刬□荼圣启夷庚方且问冥源于硕迈扬滞羽于瘁林而当进乃退当留乃去举天下以仰奉一人而谢大任于风虎云龙之佐盖骈阴抗趾决不可无一君子以续离绠众正连茹正可容一君子自其向日雅怀以光盛世予盖有槩于予邑文敏李公云公当今　皇帝以　熹皇帝遗命遵　高皇帝弟及之命登宝位也盖夫人归与中外颂欢自非臣下可□一辞独是党臣交口羙新赖正人防微杜渐□令低佪而未敢恣则公之功在不见不闻及□熹皇帝凭几顾命更烦深心公于时承　谕传皇五弟大声宣扬遂录禁中逓传毂下以绝□尝其意殆不翅卷帘审视则又功在见见闻闻即迹求者未必深知而老成长虑未尝不颂龙行虎步之　圣人德福如天而　国家所赖于正人远且大正人所为迂身枭丛仰禆国家虑长而谋精按状公李姓讳国■〈木普〉字符冶号续溪世居邑之庞口里其八世祖曰平福平福生德明德明生进进生甫荣赠奉直大夫南京户部员外郎生俨成化戊戌进士历山西参议有文夫子二长师孔公高祖也次师儒弘治庚戌进士官山西参政师孔生东少临洮府参军生知先公父也高曾而下俱赠左柱国少师兼太子太师吏部尚书　中极殿大学士高曾祖妣俱赠一品夫人母邝氏累封一品夫人公生而秀跂玉立五岁读毛诗八岁能文稍长即与兄子进士发元举人震相摩切仰百禩祖武未尝不念雪□面也万历乙巳试童子即为大司农钱令公梅谷器重督学使周公更奇之当饩于庠而丁外艰特令学愽以缺补公随报公缺以补其次当赠公病衣带不觧者五阅月卒不起哀毁骨立襄事如礼遂读书张观察蓝田公塾雅为观察重己酉克大比生入都门同儿辈与四方雅士雉盟予故与赠公友善为赠公庆廸喆也是年登乡荐越庚戌登癸丑进士改翰林院庶吉士公初谒予丹白园议试中秘予谓能办廿年愽士弟子乎公曰自今一如未第耳其豪杰风畧不以一第躁竞如此公文藻瓌颖而放凖循绳不独剬诗缉颂注虫鱼屑屑为媒繄至诚心直道即精神荫暎而风规澄峻初不推襟送抱愽啧曲之笑然崭崭中立贞不绝俗故异我不甚猜疑又念词苑非有柄禾?舌顿见展错愈益敛山?考丰棱但不置身于窳殊不令世人有谋人之疑丙辰授翰林简讨巳未分较礼闱援名士二十人辛酉与修实录壬戌晋左赞善甲子再晋左谕德管司业事乙丑　熹皇帝幸大学以公坐讲易　上方亲礼儒臣举历朝旷典公以德望发明天人大义　上敛容恭巳以听环桥门而观听者千万人颂汉家白虎横经尚为太平伟观也署大司成精心引旧法敦尚大学以仰副　天子临雍雅化寻晋左庶子充　经筵　日讲官次讲尚书每借经发明世政以广圣聪仰承　注简及　庭卜奏名第八遂奉　特箸繇詹事学士升礼部尚书兼东阁大学士入阁办事公念珰患方张未可向迩再疏沥辞甚恳　上以旧学特简不允公又念当鹰瞵鸮视以一二大臣提庄衿老带试分风擘流之手飬大螙及螙成而罔密事丛方且决滞怒淹恚镌石菑于东波而刚肠劲骨不胜忿愤遂以软□嫩滩负一墣于焚轮而益其溃当是时结胆之孱既巳寒心销□即翩翩凤遰亦复衿容爱仪曾厉驽习骥之未能而躭一絇之络者遂且附影观风遄登槐岳以谒款于蜃阁蚝山盖势成而不可解自非深心大力谁为寝淮南之谋而况偶在肘腋乃自矢曰汉勃之吕唐仁杰之武何如杀其身有益于君古人优为之而况迂其身于是翻然承　帝命其辞疏云天灾物异县寓未宁又云须使天心感格国步清夷时珰方诩诩身致太平有颂天与人归者而公不忌其谢疏云妄意名节之重绝无恩怨之嫌身欲旷然立于四虚身欲恤然周乎六幕又云举世无一炣用之人而不必□□巳天下无不可为之事而不必有其功又□□威出于明主或藉之以行私职掌隶在诸司以干之以行意巽□愽长厚之名偏执冐介劲之声惟便身□罔恤国事盖公两年图揆总此先资而曲防终始一肠初珰欲以边功合诸营建若捕缉□王对一时滥溢荣党臣而要结其挺劲者于纶扉更□公以丙寅六月参大政则有　皇极殿成功若甘镇捷明年有延镇捷及　熹皇帝违豫则悉叙锦州捷叙三殿告成□则三太宫□为下荫则内卫中舍为下□则坐虬文绮为□四代之□□□□□而□□□□时下九霄公□一□疏辞再三中□有□有宋允公殊嗛嗛而□□吾之荫再三不得辞乃□问优给至　上登□得允允公所辞累累□若不比珰欢微独循□体不与边功不与营缮总以进当患成不以滥恩伤本怀故赵夫人之丧终岁归□□不一乞恤即伯爵谬于止□□□□□盖清正以销逆萌即　今上御□□□□□□至六七上不允不休则公之进□□□□□□□时婉曲周拆事与持而卒□□□□□□□□劾二戚畹予以刘司隶得□□□□□□□□□之指为一罪□复以刘□□□□□□□□恚以撼　宫□公极言子一□□父□□□□无□之父母亦如予议武清得不重谴□□□予议在□□张而公议在患既成遂以□□亲□　宫闱公之力为大予邑唐令绍尧以法故珰之裔触□兔之怒逮下司冦狱坐几千金公明其事而仍婉为觧令得释今且为良二千石辇下逋祠不捐不谒自丁翰编干学外不知有几人而纶扉实槩绝之挟珰以请着公绝不见而辟雍之隙田?耎不予媚疏　中朝有不祠之鼎臣也公之力为大珰初以矫坊于里镌忠臣印勒天下槩为祠遂有疏茅土不足封者珰一一効莽新试天下其党亦无一不効羙新至是拟令史臣撰述功德告庙藏之金匮以珰希召言假上传得公持不可而寝初珰类有廓清之议巳亟欲禾?殳方御史震孺惠给事世扬诸人公力执之不得会殿工成公援肆赦以停珰狺狺而罢珰屡以侦捕邀边功及款予不应而归乃以款属边吏不成适有宁城之捷遂以款卸边而夺其功边吏当有重谴得公议仍得薄叙而文武主兵者罢归公凡票拟每据法调辞不尽得于珰而决不唯诺以行其意如朱童蒙等之夺情魏良卿等之谬封公俱拟不可而珰独以意行　熹皇帝大渐珰假遗旨以忠贤首受顾命公执议削之曰奈何当此际致　主上乱命乎　上在潜邸业识羣臣大槩及　龙飞御宇而党臣尚在左右　天纵聪明一一辨识遂倚公为重一时高文大册如登极如　册圣后如一切饬厉停刑俱公奉　命拟上以　登极恩加左柱国兼支尚书俸荫中书予诰再疏允辞兼俸于时覃恩有加典册有加精镠文绮之赐日隆公方班在季孟自幸脱涴淖登明清展布支体仰荅　注眷然终念涴淖之与居为心嗛也方以病拟疏乞罢适国子生胡焕猷有言公疏曰昨年七月先帝拔臣讲席之次适逆熖方张谬谓忝迹铉路或可挽救不谓窃柄衘宪动借上传以行今年五月决意乞归　患孔亟继以　先帝违豫旋忽奄弃羣臣然引慝避位胆笁日而九回恭追皇上削除元凶焕发新政回想一年之内猰■〈犭俞〉与居虺蝎与处种种愆尤人非鬼责无地自容上温旨谕留公又疏曰自恨待罪台司上之不能如申屠嘉之困邓通韩琦之斥任守中坎之不能如望之死于弘恭陈蕃死于王甫悱恻城社熏灌力穷妻死经年归骨下里绝不徼求恤典避远欢??豆之私怜其情可知也　上仍温旨慰留公感激时事乃更疏曰天下不可以方隅限人才不可以恩雠私日来转局日奇业报日速何如一意急公并忘偏昵以天下心用天下人以天下人理天下事事必考其底绩人务期于靖共　上优荅慰留乃出视事随有辨明心迹疏有　旨称公忠清端亮坚意主持又曰善为调剂足称丹赤诚然砥柱之倚又曰终始无阿心迹剖明又从所奏优恤杨涟等以慰忠魂是年十一月之望月食太甚公拟谕修省明年以大憝既除百官未饬拟谕云向者动云权奸掣肘不得自行其志今大奸既除职掌还之各司而犹不致忠竭节一时愓然悚动公乃条次十事其仰关　圣躬则曰励必为务实益广听纳崇节俭上一一探纳其献替内传节要贴黄分曹簿稽即令公与同官举行至用人恤民之大则积材惩贪务修久任以部院如议申饬公念　上方镜意明作其所条次不独推体　圣心正以防上所渐忽下所乘藉以仰佐　明作故其辞有曰声色货利不得移谗謟面谀不得惑左右执?月御不得候意旨有曰经筵日讲下询讲臣俾反复尽所欲言辅臣亦竭虑补讲臣所未备有曰题奏文繁当先签节要以便省览有曰咨询羣臣如古宰相奏事谏官随之明达益开品材可照有曰一切奏章槩发票拟或有　上传容辅臣夫审事理有未合者随封执奏于献可替否之中杜窃恩藉威之渐时边饷急缺公详各边饷疏因奏各边所急且天津运价十数万无措上立发帑金五十万　上致斋文华殿召公入对令参详黄袱揭帖公览奏此无知小人浅俚悠谬不宜传示外庭杰之便　上从之又勑改票御史袁弘勋疏公称　皇上明目达聪圣谗息邪真　圣德之事又出请帑揭帖公复顿首谢因言　天威咫尺臣等一时悚惧所怀未能尽吐惟顾　皇上召对时勤与大臣言官共啇政事取自上裁则君臣情通治平可期　上曰卿言是公又言章奏票拟或有错误惟　皇上明示省改归于事理之当　上曰改票朕亲以御笔行之卿等详酌公顿首谢　上又勑遵行诏旨公上言　皇上躬亲大政综核名实召臣工课勉之诸臣自能振起精神以襄维新之运上霁色嘉纳公入二月以病乞骸者再入三月凡四疏以传首辅有疏　上报曰卿忠诚洞达允惬元揆度品既宜论资亦当机衡重务朕今悉以委卿巳有旨谕留何得复申前请况诘朝恭进　皇考实录卿以心膂大臣正宜表率百僚赞朕考思光兹大典若再安私室君臣之义谓何公遂以遣官敦趋入直疏谢因言辅臣昔谓鼎司以其关通水火之交而燮和公餗也苐德不配位则瑕衅彰受过其量则颠陨速此其咎在臣一身然今天下民穷矣而追比方急军饥矣而月饷日匮辽难构祸未息插酋巳□众临边安贼毒熖正煽闽冦巳横戈渡海此皆　先庙实录未经见者乃今并集一时在事诸臣或悠怱日月议论拆冲一旦警急何恃不恐　圣明洞悉安危愽览材品顾　召对时勤俾任事者与言事者参稽　祖制为经常可久之策实力行之天下可为也有　旨召对诸臣参求祖制当不日举行公以乞归引旧辅荐韩蒲州及予其所称抗权批逆定难持危两人未敢当而中引论相语有云持心如水以义理为权衡而巳无与又云天下万世之事当以天下万世之心处之则诚相道也　上以忠诚嘉之公乞归之疏无月不上輙蒙　眷留会罗御史元宾复有言公自四月之望辞疏凡五上不得请入五月以母老身病六恳其切至之辞不翅李令伯　上为感动允去其　予告隆恩近代阁臣所未易得旨有云终始隆眷真可以酬公两朝苦心矣先是辞　实录恩允辞太保至是允辞太傅谢疏有云严嚬笑谨几微左右非老成者闻不以奉起居女谒非外庭公选不以承御幸又云阴阳塞暑之过激也其极至于折胶堕指铄石流金然而候至则移时过则退凝寒极热不可为尝臣以为正气沉伏之后利在发舒元气休复之时法宜将护义正仁育神运时出秋肃春涵干纲独揽又乞还胡焕猷冑监有　旨忠爱溢于言表朕何能恝然仍许以要着许以力行准复焕猷许以录用公以六月之朔抵里其谢疏有云吏道悠忽边方蒙蔽勿谓富强为末务法廉为迂谭有　旨嘉悦乃三疏辞川省叙恩受银币又辞实录俸荫不允公归以得奉太夫人为快而殊恨于赠公不一日飬也每会宗人语以仰念祖德勿以偶愽一官而丛人怨其叙荫予从弟国棠再予从兄子霮及沾立家庙为塾置义仓于侧赡族人以仰慰祖慈奉女兄如兄拊母党如姓宗也当其脱犲虎际风云斯以为快乃更谢天下安危之任与同学少年徜徉洪山白水之间揽千岩之真气佩六月之塞涛举手扪天把杯问月未尝不快身到沧洲乐携伯仲也公与涿鹿同馆并留遂成大业当事实向予赞决去留两公怕少年予参大政则公登第之岁公低佪史馆日予巳角巾里第予再居东各相勉而不意为诀也予邑以甲第接武四世者公与郡城之刘而公遂以大业显盖文行世家云辛未春三月忽以疾不起盖抵里奉大夫人六年而终以先诀太夫人为恨也　上闻震悼遣官祭葬如制赠太保予中书荫谥曰文敏公凡三娶今为累封一品夫人张氏顺天张庠生经纶女有子女不育今为公拊其前两夫人之子若女其初娶于陈为邑陈处士焕女封孺人累赠一品夫人顺正勤恪逮事舅姑佐公成大业每分灯为纫也即登第上玉堂公犹是予向所云十年诸生也盖攻苦茹淡夫人同之以初封而殁再娶于赵为任丘赵司训应□女封安人累赠一品夫人颖慧通诗书大义公方历官詹陟通显夫人视起居惟谨佐公孝事姑贵而能约不见公参大政也公生于万历乙酉十月十七日卒于崇祯卒未三月十四日享年四十有七陈夫人生于万历戊子十二月初十日卒于天启壬戌七月十九日享年三十有五赵夫人生于万历己酉五月二十五日卒于天启丙寅五月初十日享年十有八子一霨荫尚宝司司亟赵夫人出女一适庠生冯倬为贡士冯嘉祥于陈夫人出呜呼诸君子当天启丙丁之会非迕即溺或蚤图隐约未有璧完者及岁当　新祚风虎云龙仰承作睹亦未有一脱枭群顿跻凤览上契天里下集民誉终始称一代完人而履顺居正如公者予读易至剥复悉持剥之大臣即飬复之大臣也　熹皇帝以尧舜格于中人逆方行而小人长须大臣以止之　今上锄奸芟顽逆方除而刚长须大臣以行之然熏灌在婉曲而承圣神宁容直遂故于剥曰以顺止于复曰以顺行盖剥若附而不人其中逆不拆复若在中而不动乎外顺不行然则朋来而以顺处顺尚犹蔑贞而以顺处逆乎予于此识天心云霨以崇祯十年四月二十八日奉公柩葬于　赐兆以公门人薛知府玉衡状乞石言盖不胜喆人之恸也乃为铭 
　　铭曰独胜有权褩适有禬以握以调不结不齘才智狺狺战争偈偈结轖我中龃龉我外公曾有言用明而晦龙休于蛰蜩藏于蜕公曾有言用钝而驶惊舟安流泛驾安辔国鲜嘉琦节娆乃膻腾渊怒涛横流逆溅出没百恠吞啮万川不有巨灵其擘迍邅导于势因束于气瀸涵育龙鱼浸浴日天坤维不泄干经以旋龙从渊跃乃用汝雨波亦不扬颷亦不举醒于国狂冥于渐羽枯不以笯菀不以圉云卧裴庄屐游谢墅戢哕凤弄九狙芧读易剥复如循于环以山附地岂不骇焉蔚尔硕果而终岩岩以雷在地初亦閟潜黄钟方芽青帝握璇扶杳于若回光于崦玉琢益栗金镕益坚其在先朝乃辞华盛其在维新乃承荣命辞为留嗛承为去径硕以剥孤朋以复胜剥顺以止复顺以动一动一止天心永定 

　　○明中宪大夫云南按察司副使浚泉井公暨配封孺人累赠恭人卢氏合葬墓志铭 

　　予澡发喜谭吏事猝遇郡邑治行高等辄询其状当浚泉公以制及两计归既为予娓娓悉所以治郡邑者而予少与伯仲两嗣君游公复以季子拱垣师予又得以长者交公而更悉其家政盖公之配卢恭人殁十六年矣而公殁伯子拱极持姜进士所为公状并所自为恭人状来乞铭予遂以状合予所悉者条次其事曰公讳济博字世化别号浚泉世为文安之柳河人有讳仁羙者自柳河来仙居乡遂家焉一传而生深深生宽宽生仲祥仲祥生瑁以孝谨闻累诰赠中宪大夫贵州黎平军民府知府配王氏有贤操累诰赠恭人举丈夫子三公其仲也生而沉颖不妄嘻谑儿时失王恭人哀毁如成人事继母张如事恭人弱冠补诸生庚午以两戴礼举于乡辛未中宪翁殁茕茕苫块若丧恭人时既上南宫辄乙榜癸未出为通渭令通渭地僻远多逋赋公单骑抵舍披荆棘居之不遽裁以法而时集诸生于邸饮食之为讲说行谊若课子弟念陇亩未清故有隐田乃有包税或代输而干没之乃有复税诟租吏按籍课输至奸欺不可问公履亩经丘田清而税归于额又以公廉三老司岁入无复干没为奸利者故私逋完而不烦献朴两台以闻有白金之赐会宁令夙恚王生适生之婢盗环而缢遂抵大辟公覆按之得白即会宁令有治声不视其案也曰法止是三载考绩有玺书之赐擢邳州守邳当水陆冲馗岁苦河苦徭役公至则逓九等令民自占而质诸里甲佥恊者注为籍间以听谳所杂识若向所廵行偶采者绳其欺谩而徭役均乃复察地脉刚柔以计工力而畚臿之费既定不更派一金更为申遥堤之议物土方议远迩量事期计徒庸七日而防成公有远计其所储不必旦暮亟需而适于用尝蓄聚至十数万斤又采湖中茅为索至数百万斤会灵壁河决督河使彷皇无措而卒藉公所蓄以塞决口至三倍其直以偿之郡务旁午公行河輙兼听质或伺客于河滨輙以了公事每从片晷按数百牍吏民骇其敏捷公尝言有徙父骨而雠家争曰予母也按旧法鞫之不验遂露骨于衢而数欲验之数不果既月余卒往则月余皆其子在耳乃罪争者曰若母守而人代之耶伏其辜督河使方欲借公监司河上而公以继母讣归服阕补邓州属宛洛大祲流佣肉薄左食不糊口而群聚为疫至勤贸贸百里外曾不见庾扉而瘠沟中公以积赎千八百金合　上发所帑金二千余急买谷布灾乡遂沿乡核饥民而予之符主粟者但头会收符随所在出谷故小民无一切患苦而行灾使者亟称邓云属钱壅重法疏之而壅益甚公出仓中谷平价而市鬻之■〈豆斗〉不过三尽许以公易故钱尽注于官乃下令以粟若银易钱者听民既以易谷不给于钱而又见官之不难以钱易也自如约与官易盖十日而钱行如故且得息二百金以闻之上甲午擢同知彰德郧台董公从民望奏留之以贰宛至则清士伍按籍而汰老弱以省岁饷会矿税使跆藉亡俚走长吏于庭而帮揖之公笑曰予岂以睮睮受温蠖者捧手不拜而珰亦矫意礼之卒因事以导之正亟无专政诸所兴学礼士调酌榷采每蚤夜焦劳以匡守所不逮尝受牒审军民户口为百姓称快又尝以丞摄守若州邑或州邑各投牒以请其去无不攀卧挽去毂者公所至沿革务求实劾而橐不腻一锱故所至辄荐剡数十上而人人愿得公诏予诰晋阶辛丑擢黎平守念当兵燹后直以荡夷蕳易调辑其人裁逓马四十五匹岁省金八百余诸所除苛解娆如抚婴儿而时其乳哺盖□汉情形既悉而卧阁以治黎人称其重青矜调马政裁门税革滥讼平市价释淹禁惩巨蠹种种皆二百年剏举者丙午擢云南按察司副使是时公巳嗛嗛不愿滞淫蛮乡而当事方以格柅公葢甫下车而輙税归鞅矣归七年而卒公悃幅简直语无偭偕其综理周密而逡逡为让义不避鼎镬治生若啬特好施予岁出粟济族属于寡姊若侄孙辈为馆谷终身在下邳赵公堂贾公西土客死逆旅公輙捐俸理其丧葢天性朴直好行其德而卢恭人实以朴直蚤佐之恭人父应登母董氏恭人初以公官通渭封孺人再以南阳赠宜人后以黎平赠恭人十八归公輙斥铅华佐公于学时巳不逮事王恭人日佐公飬中宪公暨继姑中宪公尝张具款邑侯属恭人以长女伏床蓐輙勉起修洗淟葢张家姑严而恭人亦自甘荼苦凡四免身率不踰五日即盥沭服家政历宦更如许岁每甘蔬布佐公廉晚为公置侧室举一儿怜爱之儿殇殊悼之时时调熊丸尝诸子不欲效大家儿弟宗党中有贫寡者每节所自奉以振其急获有子女逾月始责以事而御诸妇呴噢若子恭人少鞅掌积病及从宦往往以药饵自卫丁酉秋公摄归德会恭人疾剧遂不起公生于嘉靖丁酉十月二十八日卒于万历壬子五月十二日得年七十有六恭人生于嘉靖庚子十月十二日卒于万历丁酉九月八日得年五　宥八子三长拱极太学生娶大中丞姜公璧女次拱微庠生娶临颖簿保定高公登女次拱垣廪生殁娶中书纪公大绩女两嗣君将以四十二年四月十五日奉公柩于先茔开恭人窆而合葬焉史氏曰邓葢有公生祠在郡七里河埠口碑其治邓大畧而宛黎各有去思碑无不称其朴直有干畧里居为泽国议遥堤费省而利大当事竟用之其详具平戎志盖与王大司马展河议并颂于舆人尚犹是邳河之绪也恭人当结褵即輱轲佐家政其大无如曲事继姑而轻财好施始终与公合德盖井氏且世食其福也是宜铭 
　　铭曰仕人鲜褐竞于善利公所辙迹半在天际□有沸鱼宖峟蒙袂静以综棼恬以驭踤苗美于丸珰调于■〈彳制〉不惜鸿苞而荣豸佩亦有懿淑中闱德配子子孙孙承承继继繄清白遗我辞勿替 

　　○翰林院简讨劬生王公元配孺人姜氏墓志铭 

　　尝阅世家弓治当显赫中式至藉鞶帨以傅殊令人痛然鞶帨顿能光扬弓治而大其传又殊令人且痛且幸乃若三世孤婺拊子拊孙载咏哦术而卒以似续于祖其幸也其痛也予友王翰简讳升字德懋号劬生其大父庆阳公佩以进士高第为良二千石父乐安公惟几亦以进士令乐安翰简接两世佛名直金马著作之庭蔚为畿辅世家然三世独传而翰简殁遂以三世之□倚于元配姜孺人云翰简满考毋杨赠孺人而配得以孺人封孺人故大中丞姜公蒲汀讳璧之仲女母王封孺人其伯兄绳武诸生以子铨封肥城令仲弟扬武以进士为掖令季弟经武诸生状孺人者两王舅各以进士为名宦乐安公初为翰简问姻于中丞也中丞公方为诸生乐安公殁而所聘殇杨孺人拊藐孤而由丞登第遂续缔孺人尚忆中丞公奠杨孺人辞曰夫人来言愿续前盟一死一生忍负交情孺人颇少于翰简公葢待年而于归云孺人生长富贵而又妇独子杨孺人更女拊之然孺人念姑慈而益恭每羹尝小姑以安姑杨孺人蚤婺而独拊翰简公及一女然不以婺之孤废折夔尝命负笈游贤豪闻若王文端冯琢吾先生之门孺人既办装以出则入奉孀姑唯谨而佐姑视家政杨孺人喜曰佳妇愈益饬翰简学曰予倚有佳妇门内外诵曰良哉少主人翰简公举于乡登进士入中秘为翰林孺人办馆餐视朝衣鸡鸣之警如诸生时饬中外唯谨神皇帝之季词苑无他政多得据地酣歌翰简公复负豪畧一时握骍秉羽之英尽欲得公为游重孺人饬鲜腆供尝满而每问客何似君雅不欲公逐缀寻行墨也且曰幼而贫愿君不煎于贫今且愿君勿忘贫星警珥箴不翅牛衣之讽而矢桓少君勿忘也更曰摇佩金马门预期大业而游酒人乎翰简公奉英荡于宛分较南宫唯期为国家得名人以不辱命固公所素盟而孺人相宾敬以诫固远矣孺人自公为诸生至官长安操家政如持大府之宪厘然有条次身无破采之服室无文衣之饬子妇而下无敢礼紫珍作镜听也轧轧绵车坐销哗谇而釜筥有别瓶瓯有堤谁司箴工而纫佩莅兰谁司??奥而浆臛肉酒谁司昕夕而不警于枕不鸣于签至于感戴胜虔苑窳听癸?鸟鸠布谷宁独金盐玉鼓料是凌??仕抑亦瓜畴芋区掊彼陌田?巛故问耕问织无敢以萧芷杂之??修中无敢以燕鹄杂之陇上当翰简在一切家政唯孺人是操即翰简公殁肃肃雍雍一如翰简公在晚乃依王孺人中丞公女五而王孺人出者四其长壻为予友井监州荃玄白首齐眉子孙振振王孺人拊而乐独攒糜孺人耳王孺人殁而孺人益孤嗣子娶妇成愽士弟子员且有子孺人为加一七孺人俭而实慈盖惠及婣亲盖待以举火者率以翰吁□亲而酌给之如翰简无不及而未尝奢曰为儿守此铢两也斗粟尺布谨干嚬咲无何嗣子病日为调药饵视饮食语曰无有欢怡一日九结当其在寒视暖问友延师曾未得少舒眉萼而一食子妇之报无何子病殁而以婺拊婺如向者奉杨孺人乃更含饴抱孙如杨孺人之拊子也孙殊颖脱而文蚤入乡较而以孺人之侄孙女为妇乃以命孙曰未亡人忍死为儿父若儿诚不忍忘先姑令先人之业坠地而荒耳儿其勉之承未忘人意以昭前人之光孺人因念翰简公途修驭短既乏盘盂壷鉴之篆铭而贻燕有谋豊水有芑谓谁鞶帨之支不足寄不朽深思乃以孤孙从诸公启当事竖双阙昭三世隆光而翰简公分宫墙俎豆孺人所为以弱女子承先志乎予与翰简公少同茟研而又后先直承月儿铨壻于姜也寔联兄弟之好两家娣姒家介然孺人尝出诸姬拜亡夫人盖谓孺人慈而弓韣之望殷也杨孺人婺而拊一子一女子娶妇女为纪家妇三人相依也而不见子生子孺人拊嗣子娶妇两人相依也幸而子生子而嗣子殁又不似翰简公得当母太孺人大故其三世事姑不以姑以母其拊妇不以妇以女翰简自言不识儿胎有发孺人初见呱呱便溺而走晚乃抱孙谙恩勤两斯也翰简又曾为予言当聚骨中丞墓傍予楚楚不能语孺人望西靡之树而念掘阅曰袝未亡人于亡耳当为弱丧儿索佳地其明办而决更可悲也呜呼当孺人郄赤?因霜焚麝幐咀叽琼华也天曾不十赉于星蔷而菌合药房沭简奉若以进禨羞亦曾不得抱玑含珰及其采明月于鲛宫揽彩羽于丹岫岂不谓英英照人哕哕鸣世而修月方工记玉先约既不能挽骏狼之长晖留玉署墨卿于拗拢又何能延惊颷干秀木护缟羽于旋岚鸣呼天胙光德善积不庆岂琼蘃不以引龄而千年之丹丘适逄一烧也大异重仍高天难问孺人所为糺思编苦读怨录而永思愵苌楚而泪氷然则披苹风之扶上想桑日之渊云捧宝泓以泣徒付升卿之率祖尔念我良执胡天不吊茕茕婺妇中道仳离不案举于操作机不续于絇络予之对季騧念哲人抚兰芽怆重背诚痛之也孺人生于隆庆五年八月十一日卒于崇祯九年正月初八日享年六十有六子一祚永邑增广生娶田氏兵部尚书田襄敏公乐孙女锦衣督都尔耕女先三年卒孙一谦邑庠生娶姜氏杭州府同知侄铨女祚永出谦以崇祯十年三月十三日奉孺人柩合葬于翰简公墓持姜李子经武所为孺人状乞石言状称孺人贞淑慈惠本于天性其端严简肃似母其柔静勤操似姑生平茹荼茹蓼无一非攒糜剌心予亦悉其然予既铭翰简乃更铭孺人 
　　铭曰呜呼以鞶帨代弓冶而亢其宗遂以两拊孤而传无穷孰谓孤钩寡珥而不当一雄呜呼是所称未亡人祔亡人之宫 

　　○樊令公墓志铭 

　　予夜读浙川志纪旧令樊公瑀毅然以古循良自任且曰有守有为刱邑以来兴利多遗泽深未有及之盖甚快其人而动念于公之孙望莪公望莪予同年友也明日绖而来谒者望莪之季子梦斗泣而乞望莪铭望莪八十有八矣数月前曾问望莪于姜门人穆如述其静而徤日居洁齐而足不城迹久矣崦嵫之景驶如迅驹朋侪中更失良友读王献我门人书为之三叹因念季子来而何以先动念于旧德也公樊姓讳效才字龙所号望莪始祖讳希初繇小兴州徙文安赘于王居城东南家庄再徙城西之郭里希初生志学以人才授山西广昌丞生政封工部虞衡司主事生瑀登成化甲辰傍进士授浙□令入名宦历四川顺庆府知府忤逆瑾罢□□缤生润俱邑庠生润配程氏生公初以晚□□遽授学而太翁善病公以十岁依母授书□□落而岁异重仍采草木抵肤充餐而不废学十四岁试童子科雅为王令右轩所器重居三年八頖又三年食廪八等试辄冠诸生督学使无不以名家相方以选贡八太学则司成李公九我方公中涵比公瞿唐与大名成公毖予七人称太学七士独数奇不一得第谒选人则袁石公留以卒业而公意坚遂授巩昌文县令岩邑闲旷方八百里饶嚣讼借六察居奇于倚长盖官护先辞招讼以取钩金故辞繁而官饶琐科日纷山谷人于牙前公既剖诞谩而力绝赎锾酌轻重予之法更奏记廵方使者谓丸邑非有大姓可烦斧锧既从其请矣乃有网官吏于牍而以伪印投者公以印辨其诈廵方骇公之明而能辨盖信銗筩之多讹也旵故设守备统所十有三当蜀道而兵多占冐执单而饩者多非其人故有一人而数十单或及伯公为补其逋亡清其射占按名以籍按单以名饩无敢肎而佐克邑多士应比长安负笈三千里而有司不藉分毫公请以柴马八十金为借着为令更念凋攰之区额赋艰输而庸调不平征敛重数兴作更艰即学宫茂鞠公为清审编减啇税除耗羡均解户修仓庾浚学頖汉吏巾?困幅不月记而岁记公殆过之无何以臬与郡衡而连染公乃谕静海其地去文安不三舍公既习其风尚始合绅衿于胡令公损输以修一时文心奋起多士固素佩公大业公复以大业课督而手顜合否一时名人蔚起感公者遂登公俎豆无何晋藩授有洛阳之行福藩　天子爱子其从官以廪不时给而仓襄于市公奏纪数千言畧谓欲为　圣明之世保治安又欲为　天潢之派计长久其私忧公计莫如民穷职每见落府从官鬻衣物以糊口因念官府且然闾巷可知洛城且然遐陬可知民穷盗起灵宝之祸可为寒心我王　皇上之爱子我王笃孝又深得　皇上之欢心倘于问安称贺奏章之中婉致一言以尽几谏则　圣意不难转回仁泽不难下究书奏王初阅疑惧既而优旨荅之乃颁从官禄内外有颂声焉当事无不以文章德行称之而公且乞骸归予谓捧檄而官当随所官图可以不朽于官望莪公之莅官尚可不朽乎以合浙川乘尚犹行大公之道也公以癸巳与予同特选之典周怀鲁师拔之李雍野师燕同榜于京兆棘闱公与予同大城窦继夔寓小招提入同餐出同辔相与论举子叶暇则观同游蒱博为戏予两人不甚饮而兴同游共酣适时当领试卷朱录上大宗伯而公丁太夫人艰仓襄既不可留而朱卷不备则礼曹他日无以为名予乃以公归而代为录更以幅短而录入者再其后试大廷入成均尽后予三年予登甲午榜公尚婆娑萟林又十年予滥词苑公方以茂宰试烹鲜乎予以乙卯有南闱之役则公谕静海盈盈一水相望舟中最后公顾予于东年七十五矣披蓝氅束赭丝翩翩岩洞豪仙也相与联辔□□山黄岭之奇崌而揽结河山其矍铄不翅新息抵掌谈阨塞夷险纡所揆荣又不翅同赞皇登筹边楼聚米画灰盖细柳长杨一一按揽时则衣公以驼尼醉公以青田壶意动神掀而少年豪宕不羁之韵顿以忘年即予罢镇归衷亦复探予下里每叹息于生平相与之人豪曾几何时而半同云鸿没灭如王观察四槐姜中丞蒲汀纪黄门豫吾王观察梦岩皆尝呼公为九龄小友既化为古人而同游英隽如王翰简劬生纪乡宁廓吾姜掖令克光又复或在或亡时方推公以洛耆祭酒而溘然长逝言念今昔可胜殄瘁之痛公负材倜傥而晚益弢练其急病让夷若豪于名侠而行有方格固恂恂德让曾日覩陵尊加大意有挹注众正为平亦缘是不合于陵加遭蜚诋于司衡先受坐之士罔不同舌共诵而名更藉藉以张家居二十年日编司马史题君臣二目凡十三卷又考古人所经历为日涉编日端坐一室至尘盈砚席晏如也即虏氛阑入公居二里许若不闻每五皷盥洗洒扫身为之终其身不倦病革唯曰生平正直绝不作儿女语盖笃行君子哉公生于嘉靖二十九年庚戌三月十九日卒于崇祯十年丁丑闰四月二十六日得年八十有八配周氏有丈夫子三长梦熊娶宫氏仲梦祧娶张氏廪生俱早亡季梦斗廪生娶李氏女三长适较尉张凤鸣仲适儒士邢惟扬季适武生裴懋扬后公十七日卒梦斗将以今年九月十七日葬公于城西郭里之祖茔予为志其行而铭之 
　　铭曰资则桢栋品则璠玙名倾子墨遇始除书庭无阂文介无冐糈花城乃谢桃蹊乃纡司海滨铎曳王门裾行有方幅谊无咨且天人董策治安贾疏嘉言则罄王心则愉鳣不下堂鹏乃鸣居挺援远操而试一隅澄清大畧而除一庐其风畟畟其致蘧蘧其气矫矫其神徐徐雄风斯快乃过右袪今两斯来乃过左闾芝房三秀掌握一珠上扬宗祏下启宝符百子千孙视于显谟 

　　○明安州田烈妇成氏墓志铭 

　　予友濡阳田平墅以辛丑高第历官登莱道监军副使生平凛凛负大节每论奏奋不顾身予尝荐之朝曰一介不耴百折不回故其一门风尚多以气义相高有丈夫子十女十孙子女亦复十余丙子秋□陷濡阳人死者以泽量而平野家死水死刅合子女八人独烈妇死最烈烈妇之夫行第五名之龙为濡庠生材可嗣平野大业当城陷妇即嘱五郎携儿广智奉老母去勿顾我我急唯有一死五郎初掩家众于坏垣□輙奔坏垣五郎急扶母随小大他奔妇独迷失道急不得觅仅护母若嫂妹诸儿越陴而东妇果为□驱同他妇闭一室妇急投缕者三以众妇不得死众妇冀得他逋也□忽驱以骑行妇又急投水水浅又不得死□复驱以刀促之出妇骂曰我成贡士女田秀才妻吾翁以名进士为监军死则死此耳断不官随□□□一步以辱身辱两姓且骂且手掬泥沙扑□□怒群箭射之妇且死犹骂不绝贼愈怒以刀临之而头颅碎遍体血水尽赤他妇逋者从旁睨之识为妇□退五郎就衣履认之及敛目忽大张众惊烈烈有生气也不知一时须眉丈夫有此愤烈乎妇端严不苟嚬笑工绣刺纺绩以十三岁来居女室五载不踰阈不闻嘻訾唯姑命日办姑若叔妹衣履舅向姑喜曰得佳妇以十八岁居妇室愈益为恭顺居恒布菽尝诫五郎勿奢点大人清操勿惰坠大人大业五郎有小拂欎辄以义解之五郎侍翁病妇劝以省试汤饵曰此不用吾情何以用吾情姑病妇方山居五郎入侍病妇以不得随侍辄以身吁若有报者曰姑病良巳复果然妇居娣姒十余人之间即叶宗不欪即单宗不亢唯忍唯让自将其姑叔婚嫁不难解簪珥为佐妇成姓贡士于乐女也成与平墅为马郡猝友壻少同研席平野登第成尚落落诸生乃以五郎缔成成以明经殁而平野方官计曹或言成之落落也初缔复无盟词平野怒叱之即五郎少亦复曰丈夫家于妇乎乃定盟而以宾礼同飬于女庐乃今烈烈有生气者妇也妇生万历三十三年二月二十日未时卒崇祯九年八月初二日　时得年三十有二男一即所嘱携广智未字女二长许聘儒士王某为完县庠生王潢第三子次许聘儒士李甲为完县选贡十李迈林第五子今年　月　　日葬妇葛山之麓呜呼五郎力能脱两母众弟妹兄嫂于虎窟而不能脱烈妇于难将无天以完节付烈妇以光平野慷慨之门而不令曲全其生耶八郎有癫病死刄其妇为房太宰女死水其它俱死水而十郎舆长郎之仲子负高材可世其家亦以水死一时为平野惜平野廉吏诸郎分其廉无可治生即烈妇死甚烈五郎贫不能为烈妇闻于朝即朝命亦不及也呜呼烈魄巳馨濡水烈骨弗白燕山乎予悲义烈不上闻而平野之后有大患不得以义闻也乃为铭 
　　铭曰濡之水清如浙濡之水浅如滴一泓冽冽浅不溺一掬皛皛清不澼胡然而白洁之沥胡然而赤丹之汨啮齿之愤虹如可用激扑泥之力笏如可用击呜呼孰冠箕如不与绩孰髯战如不与摘髽而矛其气如惄孰与柔女子之骂□而涂塓之与敌有羙而文若锦伞弗顾锡有贞而栗若巾帼弗顾　其斯以为八死之光而濡之清浅可揭呜呼
  </div>
  <div class="pagination">
   <a href="高阳诗文集_page60.html">
    上一页
   </a>
   <span>
    ...
   </span>
   <a href="高阳诗文集_page56.html">
    56
   </a>
   <a href="高阳诗文集_page57.html">
    57
   </a>
   <a href="高阳诗文集_page58.html">
    58
   </a>
   <a href="高阳诗文集_page59.html">
    59
   </a>
   <a href="高阳诗文集_page60.html">
    60
   </a>
   <span class="current-page">
    61
   </span>
   <a href="高阳诗文集_page62.html">
    62
   </a>
   <a href="高阳诗文集_page63.html">
    63
   </a>
   <a href="高阳诗文集_page64.html">
    64
   </a>
   <a href="高阳诗文集_page65.html">
    65
   </a>
   <a href="高阳诗文集_page66.html">
    66
   </a>
   <span>
    ...
   </span>
   <a href="高阳诗文集_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
