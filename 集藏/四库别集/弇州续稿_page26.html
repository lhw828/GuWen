<!DOCTYPE html>
<html>
<head>
    <meta charset="UTF-8">
    <title>弇州续稿 - 第 26 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 26 页/共 228 页</h1>
    <div class="content">　　任子倦游结庵以奉观世音大士而栖止焉署曰白云俾予赋四韵
　　
　　虬髯虎颧任公子钓鳌不得万縁死舍身断拟作佛奴手结团焦白云里此云袅袅复辉辉有如菩萨拖白衣汝今已现居士相无心出岫无心归
　　
　　傅令治吴有神君称而风流文采又复称是迩者解张将军子予厄折节顾山人山甫相与结词酒欢张之怀徳顾之徇知欲以不榖一言蔽之难矣谊不可却聊成短歌一章以志区区
　　
　　春风淡沲半吴城城西长官湖水清只知百里应列宿那晓傅令箕星精文章不独工制锦刀笔徃徃新发硎脱骖仍礼越石父停骑先过夷门嬴二生亦是千金士一老明农一胥靡乍逢拂拭令心折自古贤豪为名使义声但拟归国相侠血何烦报公子老夫岂有隋侯珠聊为二生效区区愿君呜玉趋天都惊人按劾如长虞吾不学吾宗痴骠骑一事不了笑人痴君其了却公家事然后征逐髙阳儿
　　
　　题闗将军四画
　　
　　辕门黒纛草头靡渔阳突骑俄已矣砉然一声如裂兕刀缨絓髪锋血洗白马城头鼓初起北人魄夺南人喜兖州冀州两国贼委质酬恩竟谁是有身终为豫州死
　　
　　右馘颜良
　　
　　鲸波涨天天为赤鼍鼓殷城城欲坼七军肉臭鱼不食于侯吞声龎侯咤尔龎七尺殉汉贼碧眼小儿黠于鼫麦城将星忽中堕髙庙神灵扶不得有血还作西川碧
　　
　　右破七军
　　
　　金支翠旗晻霭中忽有赤骥腾秋空山都木客争趋工驼石白象鞭丰隆幻出七寳须弥宫有为之迹无为功永宁同泰虚争雄可怜南北民力尽一炬赢得都城红
　　
　　右创玉泉
　　
　　鼎湖龙髯久上天妖魄再作修罗颠快意一扫漪池穿彼髯何为扼我咽元女再授轩皇权七家铲削沈青烟宁惟晋人脂其口度支岁岁饶金钱一奠漠北三千年
　　
　　右平蚩尤
　　
　　为汀州王别驾大頥赠徐守一忠
　　
　　长安苞苴色动地汀州太守无一字江东斋舫槖压舷汀州太守无一钱太守到郡凡二年诸吏捧手日髙眠期对何须更刻木催科不假施蒲鞭丁字溪头暎天碧笔架峯峯如泼墨意适聊为始平咏兴来且着临川屐吾宗别驾安丰俦为言太守饶风流君不见嘉万之间两循吏老友亦号徐汀州
　　
　　寿周山人妇七十
　　
　　江东伯仁日日醉夜半犹传酒徒至中厨寂寂无语声堆案累累有佳味何人不诵徳曜贤愿姥百岁长开筵莫言贫老少生计黄花无数黄金钱
　　
　　屠青浦朝天歌
　　
　　少慕谪僊人好为谪僊语扼擥安期生杨眉阆风圃自从伛偻朝羣真使我结舌安敢论读罢琅函无一字几曽丹灶有长春屠君自是神明宰滚滚词源注东海夙世氷壶寸心旧肯逐红尘万縁改讼庭无事薫风吹劝耕课织春迟迟每逢藜饭欣然饱便是蒲鞭肯浪施迩者阳侯肆其毒走决天潢翻地轴祇输青浦不为灾但覩苍生堪痛哭沙头祖席花斓斑君今此去瞻龙颜我不道王乔飞舄叶县事君莫及许由弃瓢颍水间但可亹亹民生艰它时阴徳称帝意然后相从草大还
　　
　　读了縁居士礼补陀记
　　
　　普光道场在何处补陀落伽深且广沈生自捧圆通偈一叶飘然破泱漭天风不断海潮音春山尽耸莲花掌夜分清呗犹未歇忽涌波间火齐盎归与冯郎诧竒胜便拟青钱买单舫大士端然鼻孔间可怜两面空相向
　　
　　幼于欲渡钱塘取山阴道抵四明观日出归谒肖甫司马谓余作一歌壮其行拈笔得数语盖余入静来不复措意于工拙矣
　　
　　张公一生江海客别余欲渡钱塘东镜湖湖头采春色山阴道上梅花风直从明海探出日别炼赤堇为长虹钱塘幕府髙刺天其帅司马公宗工相留十日布衣饮知尔不哭回车穷此时定笑玉生癖土室僵卧如袁公有足却依兀者坐得句总让钉铰工大鹏九万鷃一尺若语逍遥无不同
　　
　　书癸未二月十九日事
　　
　　正月二十雷击人却脱岑牟汗如雨后先大地皆冻裂白日阴森一百五二月十九雷转急忽漫同云雪花吐似应黒帝宴白帝祝融击鼓玄冥舞辛五醉揷琼瑶花滕六怒肩霹雳斧桃李抽萌不敢发龙蛇误出仍遭侮昨者七月十月风修罗两掌翻天宫千艘立没万室尽鱼腹饱人人腹空遗黎宛转荆棘底吟饥忍冻如酰虫催征不顾闾井赤鞭挞但诧公庭红吏民日望黄纸诏一字不济闾阎穷蔽亏星曜已徃事调爕寒暑将来功中天一轮方炯照尔曹勿令尘再蒙呜呼尔曹勿令尘再蒙
　　
　　自松江返孟孺印上人同载将登泖塔而为陆伯达所误迂道迫暝始抵泖口垂渡大风骤作维梢久之兴尽而去赋此解嘲书付寺僧
　　
　　陆郎妬我游泖塔孤棹立作襄城辙虽然暝色欲尼人犹可穿波觅初月亭亭乍耸青莲花黯黯如探黒龙穴风轮鼓浪浪拍天地轴欲裂天无权雅无神足到彼岸可有凡身超四禅长年夜分报风止谢叟兴尽呼回船小孤亲擥玉笋白老足数踏金鳌颠归来但诵十六观耨池窣堵俱眼前曼殊室利为余语多寳塔傍觐龙女袖得摩尼无价珠他日湖心宻相与
　　
　　故令尹闗中王翁修西方业而滇南王太学持即心之说胜之颇成龃龉寻太学入谒博士选将行余呼酒与息诤而别
　　
　　闗中王翁慕乐邦焚香礼诵朝暮忙两儿计偕从放落一媪牵衣任夜长滇南王生拍手笑翁岂欲产莲花房野人心净佛土净有口不复挂西方问余谁者得衣钵余亦左袒滇南王忽然别我向亰辇谒选且赴中书堂蹇驴席帽辞江乡此时闗中意气强逺公破例沽米汁留与彭泽同一觞天宫人世俱茫茫它年但坐青毡破不妨归去无津梁
　　
　　康生时万将归云间出此纸求识别援笔数语不复能论工拙也
　　
　　康郎白晳美少年卧病憔悴春花前生门灭户了然识纸帐筠床长独眠人间万事尽灰冷惟有一死当胸悬有书不读产不问药垆茶鼎恒周旋老夫见之为然辘轳刼尽天地壊学得长生翻可怜近闻衲子时留连东方阿閦西极乐举头慈氏兠率天我佛诱汝生攀援莫作有为莫坐禅两粥一饭顺世縁无镜即已休磨砖
　　
　　初传有麓阳陈山人道易非常者忽见访小饮且谈卜筑汝宁之乐歌此赠之
　　
　　六年不覩陈季方数有消息传非常总未骑鲸吸江汉岂能乗月照屋梁天水尚书数行至似云买田栖汝阳使余忧结顿已解毋那巷语仍蜩螗今年六月大剧热支头白石弇山堂松阴漏日时到地忽有剥啄惊羲皇长须孟浪挟刺入一老褦襶随踉跄宛然河北病伧父渐看渐识喜欲狂中厨已办暖竹叶稚子尚欲施桃汤寒暄咄咄仅数语但道身在百不妨嗫嚅盘躃态如故囓决卷波差更强阿奴生计夸较可低畴种秫陂鱼防深秋枳道梨枣柿薄暮喧食鸡猪羊方朔怕饥汝怕饱何必揶揄燕市傍为汝屈指仍商量无家莫问樊寿张（樊常侍为君买田宅故云）有社莫傍许子将（子将汝人多臧否）尚书大树足荫汝岁寒秀色能青苍吴门处士多失职鹢首如蚁趋钱唐安能局蹐守一方壶中酒尽长揖去男儿得意即故乡呜呼男儿得意即故乡
　　
　　弇州续稿巻十
　　
　　●钦定四库全书
　　
　　弇州续稿巻十一
　　
　　（明）王士贞 撰
　　
　　○诗部
　　
　　△七言古
　　
　　长歌送赵良弼太宰归汝
　　
　　汝南夫子赵荆州赐金进秩何优优绣衣入领中执法符玺再帅东诸侯俄闻特拜叅衡轴时与山公计除目雅操都无暮夜金清标总是丰年玉五十鬓边无一丝尚书八座表留畿上章解绶苦欲去再屈温纶始放归谢客时称饵芝术别与天公乞私日子将任作月旦评叔寳故少膏肓疾暎门榆栁遶秫田农耕社酒春绵绵僊行桥上好策蹇鸿隙陂头寛放船蒲轮轧轧当公前欲断不断功名縁封侯拜相晩来事何足道哉黄颍川
　　
　　白龙叹
　　
　　白龙直上一千尺返照鲜云照如射九衢万口同一讙塍底禾头黯回色夜眠可闻声打荷晓起未见江増波眼中无晴望汝出不能行雨可奈何呜呼不能行雨将奈何
　　
　　后白龙叹
　　
　　去年黒龙挟黒风万室中夜随波空今年白龙戏白云禾头不救赤日焚彼何暴虣此何愞有水不洗天公眼汝龙沾沾犹自多江东流殍将奈何呜呼江东流殍可奈何
　　
　　题襄邸万花深处
　　
　　片片红云拥朱毂宫花万树看不足笑杀淮南一丛桂肯输梁苑千茎竹当年设醴雪宫西醉来欲作花下迷内园小儿金裹帻犹记山公白接■〈罒离〉
　　
　　王上津季问生好佛以九日礼昙师化靖出沈嘉则长歌见示求赠言走笔应之
　　
　　不覩孝亷面唯闻孝亷贤为母两弃官月俸不请钱中年厌家贪佛日听讲楞严终十帙饭僧或下宾头卢礼诵未究波罗蜜九月渡江叩净居问我请示昙师期汝心在汝觅不得天宫茫那可知毋听沈郎梦中语嵩少峯峯碧堪数但令面壁三两年自有懒融来证汝
　　
　　答赠云僊老人兼伸鄙况
　　
</div>
    <div class="pagination">
<a href="弇州续稿_page25.html">上一页</a><span>...</span><a href="弇州续稿_page21.html">21</a><a href="弇州续稿_page22.html">22</a><a href="弇州续稿_page23.html">23</a><a href="弇州续稿_page24.html">24</a><a href="弇州续稿_page25.html">25</a><span class="current-page">26</span><a href="弇州续稿_page27.html">27</a><a href="弇州续稿_page28.html">28</a><a href="弇州续稿_page29.html">29</a><a href="弇州续稿_page30.html">30</a><a href="弇州续稿_page31.html">31</a><span>...</span><a href="弇州续稿_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
