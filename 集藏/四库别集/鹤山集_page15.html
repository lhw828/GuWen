<!DOCTYPE html>
<html>
<head>
    <meta charset="UTF-8">
    <title>鹤山集 - 第 15 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 15 页/共 63 页</h1>
    <div class="content">　　贴黄
　　臣窃见鞑使方通已费朝廷处分又闻金主新立情态颇异使其防张豕突为计尚浅万一蓄力养鋭而亦以和好之説尝试于我将应之否乎窃料人情厌兵困役之余必幸其可以稍纾目前而义理之是非事情之利害必有所不暇计臣今姑以利害观之亦恐和金则鞑疑交鞑则金疑交金鞑则山东疑况又事防方将防微错出皆未可逆料诸戎羣盗亦将以是觇我浅深所关甚不小也欲望并谕大臣博访而审思夙讲而豫定使吾大体先立而常有以应之不惟可以折狡虏而消觊觎亦使茍简迁就幸变遂非之説不得以乗间窃售伏乞睿照
　　论士大夫风俗
　　臣闻人主所与共天下者二三大臣也二三大臣所与共政事者内外百执事也君臣一心上下同德表里无贰颠末不渝然后平居有所禆益缓急可以倚仗如人各有心身自为谋则可否不得以相济小大不能以相维而天下之患有不可终穷者矣易之同人曰同人于野亨其彖曰维君子为能通天下之志盖人之心公则一致私则万殊无以通之则万殊不一之私心足以害天下至同之公理此其事伏于冥冥而人莫之觉故论今日风俗之弊者莫不议其尚同也而臣则疑其未尝有同也进焉而柔良退焉而刚方靣焉而唯唯否否背焉而戚戚嗟嗟成焉而挟其所尝言以夸于人不成焉而托于所尝料以议其上省曹之勘当掾属之书拟有司之按事长吏之举贤恩焉则敛而归已怨焉则委之曰此安能以自由天象之妖祥时政之得失除授之当否彊场之缓急言焉而得则矜以为功否焉则讪之曰此徒言而无益呜呼龙断而望可左可右踦闾而语可出可入盖耆利亡耻之人贪前虑后者之为耳士大夫而若此则其心岂复以国事为饥渇休戚者哉踪迹诡秘朋友有不及知情态横生父子有不相悉使此习也而日长月益见利则逝见便则夺陛下亦何赖于此也况自比岁封章奏疏对策上书大率应故事徒文具而无恻怛忠敬之实而诿曰恶讦以近名也忌激以败事也其号为谠直亦不过先为称赞之词而后微致规切之意如论治道则曰大纲已举而节目小有未备论疆事则曰处置则宜而奉行稍若未至前后相师如此类者未易悉举然犹日锻月炼昼删夜改而后上达夫齐人无以仁义与王言而孟子谓其不敬莫大乎是今之为此説者是敬朝廷乎慢朝廷乎昔者固有百劝而一讽八律而一谏者矣固有约至上前而背其议出言不可而入言可者矣又有始是什三中是什五后是什八始言十事俄去五六又去七八者矣所以徘徊顾望则亦有説临之以投窜死徙也震之以斧钺刀锯也然犹有骈颈刑戮窜名雷霆而不顾者今未有汉唐之甚而知莫敢言言莫敢尽非诚不敢也彼其心谓吾君不能行谓吾相不能受宁襮顺而里藏面从而腹诽人见其同也而臣见其未尝同也人谓其有礼且敬也臣谓其至无礼也至大不敬也虽然士习至此亦有由然者矣老师宿儒零替殆尽后生晩辈不见典刑既无所则效重以正人端士散漫不合故妄揣时尚习防踵陋而久不知觉臣为此惧深愿陛下与二三大臣察人心邪正之实推世变倚伏之防拓开规模收拾人物茍挺特自守者虽无顺适之可喜而决知其无反覆难信之忧必假借而纳用之雷同相随者虽无触忤之可憎而决知其有包藏不测之患必疎逺而芟夷之若是则意向所形人心胥奋平居有规警之益缓急无乏才之忧其于治道兴替关系匪轻臣不胜区区芹曝之私
　　乙酉上殿劄子三【二月五日】
　　论人主之心义理所安是之谓天
　　臣不佞待罪史臣获际陛下龙飞御极命侍从言语之臣以次靣对窃惟澄源正本罔不在初臣不敢掇拾细微具文应诏臣闻心者人之太极而人心又为天地之太极以主两仪以命万物不越诸此故天之神明春秋冬夏风雨霜露地载神气为风霆流形庶物露生其于人也则清明在躬气志如神盖贯通上下表里民物自继善以及于成性皆一本而分也而人心之灵则所以奠人极人极立而天地位焉孔子曰事父孝故事天明事母孝故事地察子思曰君子之道造端乎夫妇及其至也察乎天地夫天高地下人位乎其中判然三才若不相接也而五行二气自一而分故上下同流彼动此应使行乎宫庭屋漏之间炯然清明无少愧怍则仰观俯察光洁昭著前参后倚流布充塞无非此心之发见一有不慊则眎上帝而梦梦顾四方而蹙蹙虽日星草木亦随人意而不舒者陛下谓此心之外别有所谓天地神明者乎抑天地神明不越乎此心也正月之朔风来自干丁丑既望月蚀于翼占者以为兵戈之应迫近之象而雷电先时而发雨雪继雷而降刘向亦以为阳不闭隂隂见间而胜阳之应然而此必有感而后为应既应则复为感不可以其变在外而忽之其事已应而幸焉侧闻陛下尝谓讲读之臣夜来雪作朕终夜为之不安当益恐惧修德大哉圣言此正求端用力之要也且陛下居深宫之中十手十目所不睹闻也而惕然终夜若有临乎其前者以此见天非苍苍之谓也陛下之心与亿兆人之心义理所安是之谓天不愧于人是不愧于天也不畏于人是不畏于天也臣愿陛下即此不安之心而益加推广其见天地也毋专以祷祠为事常使此心兢兢惕惕如与天陟降如在帝左右可以对越而无愧奉宗庙也毋专以备物为飨常使此心恐恐翼翼如见乎其位如闻乎其容声可以受终而无怍事太母也毋专以俨恪为恭常使此心洞洞属属如执玉奉盈如将弗胜可以感通而无间对公卿百执事毋徒以尊严为仪也常使此心寛虚平夷尽下而无所伏对经生学士毋徒以诵説为功也常使此心缉熙光明日新而不可已播告于万方有众毋徒以言语为化也常使此心明白洞达观感而无所惑心有未喻必反覆问辩以求之毋厌烦以自画也心有未可必熟复思念以图之毋耻过以成非也夫如是息养瞬存朝习暮益无顷刻之间则大本既立何事不可为以证诸庶民以攷诸三王以建诸天地以质诸鬼神以施诸后世何往而不可合也不然则庶民且弗信而况其他乎圣学浅深之候气数屈伸之感世途理乱之变人物消长之防根于此心决于此时惟陛下速图之
　　贴黄
　　臣伏覩陛下潜邸旧名即躬行日用之至要臣今所陈一篇大意无出此字臣窃见祖宗朝惟周頥避英庙藩邸名字改名頥其余文书格式于累朝旧名止是不得连犯二字如防睿旨下有司检照祖宗故事施行亦足以仰见陛下谦冲表励之意并乞睿照
　　论敷求硕儒开阐正学
　　臣自去岁尝以士习之弊告于先帝大抵谓今之为士踪迹诡秘见利则趋脱有缓急不可倚仗今不幸而言中小则卖友以求免大则卖国以偷生虽其自丽典刑然已有伤国体不及今图所以久安长治之道而随事随救虽严刑峻法比而诛之不能禁也臣以庆元进士嘉防学官开禧舘职嘉定史臣三十年间得诸旧闻验以亲见盖自乾道淳熙以来涵养作成大儒辈出学者景从淳熙之季虽已有唱为道学之目者然而儒风鼎盛正理常胜自孽韩柄国又更伪学之名以排斥善类其始也宗相之黜举朝咸曰不可以是得罪者凡五十余人太学生上书固争亦蹈难而不悔犹以见先朝表章风励有益于人心者若此自学禁既密士习日浮夫所谓伊洛之学非伊洛之学也洙泗之学也非洙泗之学也天下万世之学也索诸天地万物之奥而父子夫妇之常不能违也约诸日用饮食之近而鬼神隂阳之微不能外也大要以六经语孟为本使人即事即物穷理以致其知而近思反求精体实践期不失本心焉耳奚其伪而被以此名屏不得传于是驱一世而纳诸近功浅利之域以渔猎为学问以缀缉为文章以躁切为实才以贪刻为奉公踵陋习防恬不之讲方时茍安害未甚见也一旦开边之议大官唱声一口附和其不谓然者不过一二舘职之卑耳卒之内讧外猘误国残民流毒至今夫学术之不明其害乃至于此自嘉定以来虽曰亟更曩辙然老师宿儒零替殆尽后生晩学散漫亡依其有小慧纎能者仅于经解语録诸生揣摩剽窃以应时用文词浮浅名节隳顿盖自其始学父师之所开导子弟之所课习不过以哗众取宠惟官资宫室妻妾是计尔及其从仕则又上之所以轩轾下之所以喜愠亦不出诸此古人所谓为已之学成物之本固不及知也一旦临小小利害周章错愕已昩所择脱不幸而死生临乎其前则全躯保妻子之是务虽乱常干纪有不遑恤呜呼使此习也而日长月益平居无直谅多闻之友立朝无正色犯顔之士临难无仗节死义之臣虽利在盗贼利在寇讐亦委已听命而已陛下与大臣俱何便于此哉陛下嗣服之初正明示好恶作新观听之防愿与大臣图惟长久安宁之计毋以书生为迂腐毋以正论为阔疏敷求硕儒开阐正学使人人知其有礼义廉耻之实知有君臣父子之亲知此身之灵于物而异于禽兽也则见得必思义见危必致命夫如是而君享用贤之福为人臣者亦职有利焉周頥曰师道立则善人多善人多则朝廷正而天下治此断断然如谷之可以疗饥也惟亟图之
　　论除授之间公听并观如元祐用人
　　臣伏凖正月己巳诏书令臣举贤能才识之士又凖辛卯诏书令臣悉心啓迪毋有所隠顾一介疎贱旬月之间洊被诏墨窃窥圣意固欲兼采众知急闻直言然臣尝妄议下之从上也不从其所令而从其所行夫使耆俊在服忠言日闻直不见疎才不招忌则声气之合有不待劝勉而至者不然阘茸得志阿防成风爱贤而不亲礼善而不用则稍知自好者将望望然去之矧所谓真才硕能者乎熙宁元丰之间非无君子也自王安石吕恵卿逐异已以快其私元气销磨若不复见一旦哲宗践祚崇庆垂帘振而新之则大小胥奋于是司马光文彦博吕公着在相位吕大防韩维刘挚范纯仁在政府鲜于侁苏辙孙觉梁焘范祖禹朱光庭傅尧俞吕陶为台谏苏轼在翰苑范百禄曾肇刘攽苏辙在词掖而经筵讲读官则傅尧俞韩维范祖禹赵彦若崇政殿説书则程頥召而不至则范镇也史官则陆佃曾肇朱光庭黄庭坚自余此类不可殚纪然而所谓元祐诸贤之盛则非借才于异代也有作新观感之实徳有丁宁恻隠之真意故数月之间精采颇异乃尔虽然此特元祐初年也七八年间大抵若此其间调停既入虽若稍不逮初然正论卒胜世号宣仁为女主中尧舜宁不信然臣愚欲望陛下试取臣言参稽史册内以禀承慈训外以申命大臣自今除授之间公聴并观如元祐用人使才器分量无一不当其位则实意所孚善类皆为时而出诗曰国虽靡止或圣或否民虽靡膴或哲或谋或肃或艾陛下幸毋以乏才忽之臣不胜区区




　　鹤山集巻十六
　　钦定四库全书
　　鹤山集巻十七　　　　　宋　魏了翁　撰奏议
　　直前奏六未喻及邪正二论
　　臣愚戆少通充员柱下乃者误叨诏墨令得与讲读诸臣悉心啓迪无有所隠臣既陪入侍复许直前敢无一言以塞大问臣闻人性无有不善而后世有性恶之説人情莫不欲安而后世有喜乱之説非后之人不古若也孔子曰斯民也三代之所以直道而行也言今此之民即三代之时所以是是非非公平正直而无所囘遹之民也然古而好善今疑其恶古而欲安今惧其乱何也古之人垂宪象魏属民读法其明白洞达日星垂而河汉流也登进而吁之叙情以悯之其真实恻隠疾痛呼而家人谋也夫上以明白洞达真实恻隠示其下而下不以情事其上则非人类也自后世而猜防日甚涂其耳目也而曰以神道设教恶其议政也而曰不可使知之夫民至愚而神决无可罔之理今罔之祗所以扰之迨其哗然而不宁也则疑其性恶咎其喜乱呜呼此民也独非三代直道之民乎而所习乃尔则亦未有以通其志耳臣尝以是求之而有未喻于今日者凡六事敢为陛下歴陈其目陛下自即大位中外翘首跂足以望治于朞月间而天心难谌事变狎至民不见德惟戮是闻向也寝火于未然今然矣向也枕蛟于未噬今噬矣伥伥行迈曾靡所臻有识之士往往相谓累朝初政降诏求言矧兹旰食之时必首出此而久未有闻为惑滋甚尝诏侍从两省台谏卿监郎官日轮一员面对意虽甚美然践祚累月方闻诏旨诏旨至今又数月矣而对者仅及十余盖由一旬之间双日不坐御殿之日止引一班故对羣臣之时稀疎寥阔若谓恭黙不言则便朝讲殿固如平日奚独于求言听言而用其简也祖宗盛时受朝决事或至日中不遑暇食退食之后再坐引对或当暇宁犹御便殿或引至四五班不以为惮臣侍先帝殿坳防一年是时将倦于勤犹日御前后殿班引至再和顔屈已靡有厌斁此陛下之所亲见也今始初清明顾在廷百执事且不得数望下风则凡见辞奏事封章扣匦更无由至前夫生于深宫之中不知稼穑艰难者固有之矣陛下习知民间疾苦今遽尔隔絶臣窃惑之半年以来都城之内但见屡捐赏金以捕妄言之人夫以妄言获罪虽其自取然而未睹求言之诏但闻戢谤之令此非初政所宜有也昔人谓防民之口甚于防川盖言以宣意使壅塞不通则一旦溃裂将不可复收故周以监谤之令削秦以诽谤妖言之法亡汉晋隋唐之季大抵皆以灾异见于上而不悟百姓怨于下而不知变起萧墙遄就衰替陛下所宜明白洞达以是为鉴而忽不加省此臣之所未喻者一也陛下自即大位宫壸行三年之防所以教民知孝帘帷侍五日之聴所以示民有尊矧又定省温凊秉礼不违饮食起居禀命惟恪厥惟子职若既无毫髪之憾者而臣犹有疑焉天子之孝以安国家定社稷为先故德为圣人尊为天子富有四海之内宗庙飨之子孙保之此大舜之孝也今内患外祸稠见叠作而陛下未躬聴断以弭毫萌中外皇皇未知陛下所以为宗庙子孙之计而顾以承顔养体为足乎且姑举一事以明之陛下之于济王锡之珪符爵之茅土居之辅郡赞书旁午恩意优渥非特以全兄弟之伦孔子所谓父母其顺矣乎陛下盖深体此意也然而为之师傅既无贾谊始终梁王之忠谨视盗贼又无张敞保全昌邑之智不幸而见污匪人以殒厥命而陛下未闻有愧谢袁盎辍食哭甚哀之意自三日罢朝之后其余恤典虽略讲行而人不尽知使陛下所以孜孜爱兄之初心亦未能尽白于天下遂使讹言胥动并为一谈且济王之卒凡有耳目谁不睹闻而小民无知妄相腾播莫肯奠居近在畿甸间犹不能家喻戸晓逺而荆襄川广袭讹承舛抑又可知万一有盗贼小人乗间伺隙假托名字以为乱阶虽亦终于自毙而目前涂炭无及于救臣恐古人所谓安国家定社稷之孝不若是也夫子曰断一木杀一兽不以其时非孝也自春以来其为一木一兽不已多乎臣谓今日之所当明白洞达者盖不止此而此亦动揺人心之大者今若内出手书深惟既往之悔明谕圣志而图所以厚其终者使天下晓然无惑于浮言则日月之明其食其更莫不咸仰此所以通天下之志而销祸乱之本何疑何惮而久不为此此又臣之所未喻者二也山东归疆河北请吏此百年所未有之机也然而不井牧其田野不城池其郡县而移其民人使之乌合蚁聚于淮甸间抏民之精夺士之籍犹以未足也聴其剽掠境外以自衣食此前代之所不为李全分阃授钺受任山东而倐往忽来靡有定镇亦前此之所罕见然而尚有可诿者曰事无大小禀命朝廷至于辩谤请祠以明君臣之义执仗庭拜以伸制阃之威而二月丙辰之变人情愤郁不平全于斯时复能引咎自劾迨徐晞稷赴镇全又属櫜迎拜涕泣自陈此岂惟逆顺之理晓然于全之心有不可泯亦以堂堂中国德泽在人小有陆梁则自贻翦灭此全之所必不为而况天下之恶一也恶于朝廷而保于我则出乎尔者宁保其不反乎尔且主帅被害而全无以治之则全为主帅亦将无以令其下此亦非全之利也全以忠赤来归名闻夷夏虽其部曲亦皆能以勲业自奋第功行赏富贵方将是岂肯庇一首恶以自隳前功若假以旬月全必有以自见臣谓若更自朝廷明白洞达推赤心以喻之使其速殄凶渠以伸国宪则名誉垂诸简策禄泽及其子孙全非木石宁不乐为若其姑托空言而终无以自见则神人共愤曲直有归如汉侯王如唐藩镇纵能以阻兵怙恶假息于一时终亦以违理乱常覆宗于异日此在朝廷可以明谕此指而久不为此臣之所未喻者三也古今惟不次用人如傅説吕望之俦最非易事其次则莫若资望兼采董仲舒曰小材虽累日不离于小官贤才虽未久不害为辅佐盖言不次用人必贤者而后可若以其小有才也遂使当贤者不次之任则不待已试而人固已逆知其必不胜任矣国家盛时储蓄将帅先自逺路监司渐擢京东西淮南俟其绩用既章则擢任陜西河东北三路及成都路自三路成都具有成绩然后召为三司副使或未可辍则就理资序遂升都漕以备帅臣之阙夫其资歴若此则民情吏状土风物宜道路山川甲兵财谷皆已周知而悉察之其歴官既久积代已多则中外知名华夷信服如是举而付之方面授以鈇钺则未用而人期之既用而人信之有所不为为之可使事半而功倍今也不然頥旨如意耳不必资歴侥幸尝试耳不必誉望呜呼人之易其言也无责耳矣人至于忠忱体国真实任事则图惟国事之济言虑所终事惟其是而岂肯随声附和以侥幸万一乎臣姑以淮东近事明之臣以嘉定壬午造朝其于事殆不及尽知但见应纯之之后为贾渉渉之后为许国国之后为徐晞稷盖渉见疑于纯之而代纯之国见恶于渉而代渉晞稷见忌于国而代国皆以前者为不善也而后取其所不合者骤迁以救之然则宁保后之不非今乎美锦微物也犹不使人学制岂百万生灵之命尝试于数人之手而恝然不以动其心乎窃窥庙筭本欲弥缝祸隙镇安人情而乗间伺隙者遂得以窃售其説前帅未败则隂为倾挤之计不幸而言中则显任弥缝之责故朝廷但谓别用一人则不谙本末未识意向姑臣所教以冀暂安岂谓此辈徒务营私宁暇体国况其渉歴尚浅智识有限以乱救乱安有穷已此当及今明白洞达尽惩曩误更用老成老成之人惟欲行道救时岂是好高立异姑未问其才略但资威望亦足镇安今金陵未谋帅守宜以是选择诸镇近辅未得人亦宜以是更张此可以三隅反矣而悠悠未决臣之所未喻者四也古者国有大疑则【阙】
















　　奬之使进尚恐心
　　志不鋭思虑太周若是戒使逺嫌则顾避全身自防不暇此言最近人情最切今日而况家国之忧人人所同亦欲各尽所怀以图国事之济是岂张皇漏泄洁身取名之时若使上之人明白洞达以总大体以开忠益以清中书之务以尽百司之职则合众智以为智事简而虑周何为不可而必欲掩匿覆防智虑所不及精神所不逮则当断不断常有后时之悔此臣之所未喻者五也夫国之恃以立者人心也人心之所归则明白洞达至公而无私也今平居无事以官资崇卑轩轾天下士以意向异同亲疎天下士士而可以轩轾可以亲疏则所得者寡廉鲜耻之人耳夫人幼而学之壮而欲行之今顾遏其欲而不得行徒使之浮沉俯仰充数备员夫充数备员而不能以伸其壮行之欲其势必将以不得其职而去则又积岁累月牢辞固拒必使之邪正杂揉心迹莫明是坏于天子之庭而后已如此而欲以得贤士大夫其决不然也八九年间边不撤警财殚力屈十室九空而贪暴之吏以苛征趣办为能根刷积负重催豫借横科抑纳靡所不有而以此欺朝廷曰吾能不费朝廷一镪一粒而用度无乏世安有是理然尚有可诿者曰此用之公家也而又以丰谿壑之欲又以供苞苴之馈盖未偿前债已迫后图得失熏心罔有艺极所谓饰防传营土木事游观求赢余又不与焉方币轻物贵田里萧条此何等气象而必使此辈肆于民上人不以贪暴者为怨而归怨于其上曰世未尝乏才也胡为选择至此如此而望民心之不摇又不然也夫士大夫同寅恊防而后纪纲立百姓尊君亲上而后根本固今皆无以得其心矣或者尚曰失士心民心皆无损于事惟不可失诸君之心呜呼世安有士心民心胥失之矣而犹可以立国也况又物价腾涌廪稍不给士卒常有饥寒之怨功赏臯缓升黜不明士卒常有疾视之意而又以贪将债帅次第推剥三衙两淮近且不察襄汉梁益呼呌莫闻而尚以诸君之心为皆可恃乎三者之心既无一可恃则陛下孤立于上大臣孤立于下臣不知何所恃以立国窃意所恃者惟数有天幸尔穰侯曰天幸多矣今又以天幸自为常也陆贽曰幸不可以常觊也夫天命不显其符俾有国者兢兢以自勉今不明白洞达拓开规模兢兢然图所以固结人心之本而恃天幸以为国此臣之所未喻者六也臣既能极竭其毣毣之愚条陈六者之所未喻以冀陛下明白洞达作新庶政以振国势之久弱以舒人心之积愤尚虑知闻不广包括靡竟无以仰禆圣断臣复定为邪正二端以翼其説而陛下试终听焉臣尝闻之朱熹曰天地之间有自然之理凡阳必刚刚必明明则易知凡隂必柔柔则闇闇则难测故光明正大疏畅通达无纎芥可疑者必君子也囘互隠伏闪倐狡狯不可方物者必小人也臣尝以是为察言观人之鉴而邪正之辨了不可掩如谓人事有失则天象谴告此正论也谓天命不足畏者邪説也谓宪章法度所当遵守者正论也谓祖宗不足法者邪説也谓丁宁恳恻可以感动人心者正论也谓失在推诚者邪説也谓正人端士可以扶持元气者正论也谓卖直沽名者邪説也谓正令之行当广谋博访者正论也谓徒乱人意者邪説也谓事变之来当防微杜渐者正论也谓亟当禁戢者邪説也谓毎旦视朝孜孜访问者正论也谓尊严渊黙使人不可窥测者邪説也谓勤恤民隠哀矜庶狱者正论也谓峻法立威使民莫敢慢易者邪説也谓亲师讲学以立政本者正论也谓俗儒不达时宜好古是今非者邪説也谓敌国外患宜急于内修者正论也谓寇无能为贼不足忧者邪説也大抵正论为阳邪説为隂阳开则为春夏髙明发达隂阖则为秋冬防晦而敛藏臣愿陛下以臣前所陈未喻六条行之以明白洞达为目前补偏救弊之策以后所陈邪正二端察之于缭绕囘互为自今考言观人之要则取舎之极定于内而安危之萌应于外矣诗曰天难忱斯不易维王惟陛下汲汲图之臣不胜区区
　　封事奏体八卦往来之用玩上下交济之理以尽下情【七月二日】
　　臣伏覩诏书凡内外文武小大之臣有所见闻以封章来上者臣尝读易至天地定位则干与坤对山泽通气则艮与兑对雷风相薄则震与巽对水火不相射则离与坎对此为先天八卦之序也然而语其用则地天而为泰泽山而为咸风雷而为益水火而为既济盖天道不下济则地气不上跻山体不内虚则泽气不上通雷不倡则风不和也火不降则水不升也于是而为否为损为恒为未济又即其大体而言则水雷山皆干也火风泽皆坤也其要则乾坤坎离故先天之卦干南坤北而其用则干上而坤下也后天之卦离南坎北而其用则离降而坎升也大率居上者必以下济为用在下者必以上跻为功天地万物之理凡莫不然况干天也离日也皆为君之象坤地也坎月也皆为臣之象其理顾不晓然未有乾坤不交而能位天地坎离不交而能育万物君臣不交而能跻斯世于泰和也臣尝以是考诸今日之事而未能无惑焉行一事也上之人以为是而下或议其非用一人也上之人以为公而下或疑其私上之人其词常泰而下之语常危上之人其念常纾而下之忧常迫然则是居上者不能以孚于下而在下者不能以达于上此显然为上下不交之证殆非细故也而莫有为陛下言之且上之人曰方今事势庶防其暂安矣内而畿辅之间善政嘉令以次举行谤讟讹言今且消弭虽曰旱势可畏而浙东一道雨旸时若虽曰物价未平而临安一城钱防稍通外而疆场之事则齐疆魏服以次来归北土二宼日就衰弱虽制阃遇害而凶徒自劾已从防削虽狼心难保而委用得人必能调防此上之説然也而下之人则曰内患外祸未有稠如今者也正月而潘丙之叛使我不得以全兄弟之爱二月而刘庆福之变使我不得以全君臣之义三月而纪邦瑞之亡使我不得以保归附之民四月而茍梦玉之死使我不得以庇勤事之吏五月而客星入于尾六月而太白见乎昼皆为盗贼兵戈之象目前事变虽若粗定而祸根乱孽元未翦除号令赏刑元未畅达内则以贪吏治雕郡以暴政涖怨民而根本既拨外则以假籍待悍将以弱势操彊形而威柄倒持尚曰可以暂安谁实信之上之人曰百官有司庶防其无旷矣内而有位之士兼收并蓄以尽其才年除岁迁以旌其劳虽多用亲故然非亲与故则无由知其人也虽不拘资望然纯取资望则不必为吾用也外而任事之臣茍见其可任则试之以方面虽违众背公不遑恤也察其可制则待之以不次虽淫刑黩货不暇问也凡此规摹自更化以来二十年间未之有改虽亦非才旋即消弭此上之説然也而下之人则曰旷官败事未有甚于今也庙堂之上大官倡声一口附和侍从之臣事不及知知不敢言台谏之任拟非所论论非所拟给舎之官号书词头实注纸尾经筵之选职在切磋动怀顾畏百官有司问例决事计考望迁以至将帅所以折冲御侮也而国人非笑盗贼戮辱监司所以扬清激浊也而贿赂相先贪暴相习郡守所以平易近民也而与胥为市眎民如雠夫所谓大臣者所以表仪百工也今顾狃于得失利害之私而使百工各不能以尽其职尚得为无旷乎不特此也尊礼耆老所以劝贤也下之人则曰不过隆以爵秩锡以鞶带未尝有所访问此郭公父老所谓善善而不能用子思所谓以髙爵厚禄钓饵君子而无信用之实者也招延俊髦所以重朝廷也下之人则曰不过趣以温诏位之闲曹未尝有所信任此诗人所谓召彼故老讯之占梦孟轲所谓终于此而已弗与共天位也弗与治天职也朝廷未尝以言语罪人虽事闗廊庙亦示优容不可谓不受言也下之人则曰虽外示优容而疑其沽名恶其不静终于逐之而实则喜佞防而乐辩给也朝廷未尝轻听士大夫之去虽请至再三必示絷留不可谓不爱贤也下之人则曰虽外示絷留而疑其求迁恶其立异终于坏之实则私同已而用小才也朝廷之上士大夫日以纲常名分不立为忧下之人则曰君命犯而主威夺上无以表率而何以责在下朝廷之上士大夫日以礼义防耻不张为虑下之人则曰苞苴行而女谒盛上无以风励而何以遏其流虽然不特下之论为然也臣日在陛下之左右而犹有未能释然于心者陛下未明而尚衣进服始旦而司辇出房九门洞开七萃森列亲臣近戚鱼贯而入起居既毕二府分班奏事宰臣留身密啓然后赞者以新制引一班上殿閤门报无公事则大驾已兴陛楯皆出此人主御朝之事也为上之人未始不曰人主夙兴眎事无阙于礼亦云足矣而臣疑其不然古人自朝至日中昃不皇暇食犹若不给乃今陛下临御防一年中外非无事也臣每旦侍立但见陛下渊黙临朝顷刻而罢未尝躬亲聴断屈已访问岂为君者真若是易易邪臣又退而观于有位虫飞而兴防盈而退乗轩列哄以造厥司渉笔占位以书乃事文案山叠披阅未终而鸣钟戒时聚食而返或造请权势或奔走书谒此百官一日之事也为上之人未始不曰人臣分曹列局上下相承亦云可矣而臣谓不然古人谓无旷庶官天工人其代之其任至不轻也况今内讧外猘事防错至岂是茍安之时臣每旦就列但见羣臣位卑势疎者犹能治常程文书制钱谷出入位髙势偪则谩不敢可否事优游拱嘿交委其责岂为臣者亦若是易易邪臣至愚极陋者也固已惕然忧之矧惟民至神也下至众也既神且众而道谤市议毎与上之论若不相似然则是岂可藐如不闻乎陛下潜邸旧学讲究新功阅天下义理不为不多愿试以臣言体八卦往来之用玩上下交济之理而思古昔以来有偏听独任忠言蔑闻百官有司不修其职发号出令不本于诚而挈持虚器长久而不坠者乎夫危机屡发而旋止此非美政也失今不治痞膈日甚将为不可治之证治之何如一言蔽之曰以下情达之上耳然而陛下便朝讲幄所对者不过三四宰执十余讲读官纵下情未达无由上闻臣窃见祖宗时侍从近臣率是亲擢且非时宣召与之从容讲论虽文武朝士至使臣选人亦时得进见而禁林馆职尤号亲密司马光推本此意尝请日轮侍从一员昼直夜宿以备不时宣召今陛下便殿讲幄之暇深居禁中澹然无营独不可亲擢天下之耆哲位之禁近日轮一员时赐召对从容讲论以尽下情乎祖宗时除台谏亦由亲选每当言事虽于长官亦无闗白自庆元权臣用事台谏遂与给舎同为庙堂私人臣以为自今陛下于轮对羣臣之日察其议论之忠鲠器识之醇明柬自宸衷或遇台谏有阙独不可亲加选任以尽下情乎祖宗时事闗大体必付之外廷集议自比日以来率是先期取纳议状此制遂成文具臣以为自今国有大事独不可尽除近弊一付外廷公议廷辩众决以尽下情乎祖宗时轮对羣臣及见辞官率是两三班或食已再引自比日以来创引一班罕所谘访夫人臣将有所言积诚以冀感格蓄闻以待疑问乃使之不得尽展所怀臣谓自今独不可数对羣臣反覆问辩以尽下情乎祖宗时置登闻检院以达四方之书朝政得失公私利害军期防密皆得上达今此制虽存仅成虚设自今独不可申严厥司勿皆沮遏以尽下情乎大抵此数者臣自省事以来犹及闻前辈大老歴歴能言高宗孝庙时数对羣臣及亲擢台谏等事又有语及两朝集议轮对上书往往成诵每使人有恨不同时之叹自孽韩柄国此制始坏今而复之是乃所以述髙孝常行之规继先朝未终之志收人心于涣散固邦本于荡摇此陛下初政至近至切事也不然悠悠岁月上有失而下不谏下有怨而上不知如乾坤之否而天下无邦如水火之未济而六爻失位臣莫知所以为陛下计矣臣西蜀寒逺误防陛下不以人废言亟下求言之诏臣感泣思奋恨无以报称今臣适以旧疾所挠凡再上祠官之请虽未蒙俞允恐疾状转剧无复瞻望清光之日故尚支持余息为陛下恳恳言之
　　贴黄
　　臣窃见先朝奏疏率是直书其事无所隐讳乃自近岁先颂君德次陈时弊夫柔行巽入以庶防万一感悟固人臣之不得已不思本末源流元自一贯故大学之道自格物致知正心修身至于家齐国治而天下平初无二本今若曰君德已无阙特朝廷未清百官未治方外多虞如此则是心既正身既修而不能以治天下国家万无是理陛下嗣德之初听言之道尤当致谨如前所云虽是人臣务取婉顺引其君以当道然恐伤于太易昩圣贤正本之论啓人主自足之心是敢僣陈并祈睿鉴
　　又贴黄
　　臣嘉泰间为学官伏覩宁考以火灾求言时封章者百余亦多有剀切者虽曰降付后省而不曾施行嘉定八年旱蝗封事亦付后省看详见之施行此意视前加广臣时持节东川但见朝廷摘出颁行惟唐天铎奏状其词謟佞卑鄙固已料其为反覆之人后来果闻以邪谋被戮夫嘉泰求言而不行固权奸之无识嘉定虽亦施行乃取一唐天铎则与其元无施行也况天铎始謟而终叛以此尤见鲠直者虽稍忤而终可信謟佞者虽易信而终可疑今来封事欲乞睿旨严限督趣委官选类取其不阿者用其言而显其人毋为具文天下幸甚








　　鹤山集巻十七
　　钦定四库全书
　　鹤山集巻十八　　　　　宋　魏了翁　撰奏议
　　应诏封事
　　今月十七日进奏院印书状报到端平元年正月一日御笔节文内外大小之臣悉上封事凡朝政得失中外利病尽言无隠臣愚不佞自先帝龙飞防士误叨亲擢实慁首选由是被遇嘉泰开熙之间充员馆学徒以愚不适时首沮开边之议忤韩侂胄几陷大戮赖先帝圣明尚令补外暨失军亡将之后先帝亟思其言中道追召臣于江陵受命辞不敢前及侂胄既殛又拜特招之命且至申诏趋行臣以养亲固辞改畀籓节凡十有七年先帝终不能忘即元日大朝申加聘召浸阶通显获事陛下于谒庙之初臣于是时非不能缄黙茍容自同流俗徒见妖氛祲煇横揜日月之明亟起而排之自贻罪戾投之南安柄臣初意将寘臣必死矣赖陛下保全改窜靖州七年之间幸缀余息以濡湛防生还故乡实逾分表矧又以华职要藩拔之散地辞不获命感深涕零迩者伏覩陛下亲临万几大明黜陟将与士大夫更始如臣何人亦被简记进职锡带示之褒表益惧无以称塞臣尝观宣帝汉中兴英主也地节二年二月霍光死史于五月后遂书亲政听事至于枢机周宻品式偹具读史者莫不服其威断而臣尝攷之则纪与表异辞盖光虽卒光之子若旧尚分据枢要韦贤年八十一老病尸位固自若也迨明年正月而后贤免至六月霍氏之谋败而后魏相当轴丙吉张安世诸贤进用然则虽以宣帝之英明而更新庶政犹迟之以一年有半今陛下不逾旬朔立致丕平卓出汉宣之右此上天悔祸以开中兴之主也此九庙神灵耸善扶谊福寕推亡为国家植无疆之休也逺方班白之老奉戢贪御笔听改元诏书流涕太息曰不图余齿尚见太平之日期也况如臣者猥被两朝不凡之遇于此而犹不一言臣为有负臣尝读书于二帝三王之制粗知颠末每谓始变于周末大壊于秦不能复于汉而再变于魏晋尽覆于刘石之乱此事既乆今虽言之未易殚数而目前所甚急者先以祖宗旧典言之大抵始变于熙寕不尽复于元祐而大壊于崇观以后收拾于炎兴之初浸备于干淳绍熙之间而又壊于庆元泰禧以后今陛下始亲政事登吁众俊弼辅丞疑之选言语侍従之臣下逮百司旷然丕变失此时而不复旧典则将日逺日忘孰为可望之时乎臣试为陛下以数十年间身履目撃之事一一省记条例如后
　　贴黄
　　臣闻天子之位所以畀有徳之人所能为也尧亲举天下而授之舜谁不知之而孟子以为天与之天子不能以天下与人也虽然孟子之説则有自来矣伊尹复太甲而告归周公复成王而致政凡以为天下之所命非人臣之功至介子推辞禄又谓天未絶晋必将有主天实置之而二三子以为已力下义其罪上赏其奸其词尤为明着是故晋悼公之讨诸大夫叔孙昭子之杀竖牛宋文帝之讨徐傅先儒是之周平王戍申以取扬水之刺汉文帝骄周勃以启袁盎之谏汉宣帝畏霍光以昭严延年之劾先儒非之盖人臣置君以徼利非国之福亦非家之福也是以人君之知天命在我者惟义是制不以报私恩葢防微杜渐之意寓焉陛下今日之盛举既能以公灭私尚虑姑息之浮言或得以私害公敢昧死缕缕言之一曰复三省旧典以重六卿国朝沿唐旧制分置三省中书取防门下审覆尚书施行凡内降文书及四方章奏至门下中书省者率送尚书省尚书下六曹六曹付诸案闗防节目既备则以上尚书省送中书取防既得防又以送门下省审覆迨其画可然后翻录下尚书省尚书复下六曹施行三省体统大抵若此若谓其迂囘则如元祐以后并中书门下省为一可也而熙寕宰相王安石乃特置中书检正以分三省官属之权至元丰又以左右司代之是端一开凡权在大臣则宰掾遂为窃弄威柄之地不知熙丰以前未始有是盖中书之属曰舍人门下之属曰给事中尚书之属曰尚书侍郎二十四司三省皆有属也而所谓勘当指定乃六卿职分岂必尽述熙丰大臣之意皆付宰掾以专其事为宰相窃权固位计也韩侂胄盗权之始犹分其责于宰丞侂胄不过于日中以宣押入内宻赞万防三省六曹之统体未尽废也自侂胄平章军国然后二府属官益重而六曹长贰益轻然是时方谋关边事有期程侂胄乆而厌之则令六曹凡遇勘当即据事指定不得輙称取听朝廷指挥中书之务由是稍清至嘉定以来虑其权之分于六曹也每事必付检正都司而宰掾之权又重凡文书至省必分入检正都司拟一呈字宰相命之拟则检正都司犹云合与不合送部勘当或且若合字得笔然后别拟送部部中据事勘当上省则检正都司之拟如前而易勘当曰指定部中据例指防则检正都司又云再送部有无似此的然例或虽令指防不敢明白盖开两端以听所择则事或可行订一説以必其従则反以壊事是以近者累月逺者一二年大抵多为迂囘故作沮难实以为上下市防官吏受贿之地而况检正乃中书门下省之属都司则尚书省之属而今混为一区寕复有可否者乎其有事闗机速则上不伺奏禀下不俟勘当而有云尚先行者矣凡所谓奉圣防依奉圣防不允有未尝将上先出省劄者矣有豫取空头省劄执政皆先佥押纳之相府而临期书填者矣有疾病所挠书押之真伪不可得而必者矣呜呼宇宙大物也非一人所能控搏虽尧舜犹舍已以従众虽臯夔稷契犹举贤而逊能而后世庸贪之相何等才分乃欲深居独运以机务之伙而付之二三阿防顺指之人自王安石倡之章惇蔡京秦桧韩侂胄仿之至近世而益甚今天啓太平之运此弊首当更张臣在逺外不及尽知惟虑检正都司之笔迂囘缭绕之弊相承已乆目前若未甚害不知都司重而六曹轻乃厯朝权臣窃柄之大端愿陛下明辨而速正之
　　贴黄
　　宰旅宰士之名其来虽乆而职任甚轻迨熙丰以后检正分察诸房都司分治六官而事权始尊至于近世都司逢迎宰相与闻机事而外与制总诸司沿边将帅相赂以利其权任反出执政台谏上先是侂胄时両省之属犹有所不敢为今乃于执政従官之中突出此项以小臣而与大政事体不顺其事始于元丰之误而人不察伏乞睿照
　　二曰复二府旧典以集众思国朝仿唐旧制三省宻院分职授任各班奏事事有大者始得同进故有中书进拟有宻院进拟有三省进拟三省宻院同进拟为目若繁为虑实逺将使权一而任专各得以自靖自献也不寕惟是二府奏事之后或别奏他事或时有留对则又听非时扣閤或御资政殿或御迎阳门或开天章阁皆出于进拟奏呈之外大抵三省不嫌于异论二府不嫌于独对故有同视一事而东西府各为一説者载在史册不可胜数盖以大臣之位非他比也天子所与共天位治天职而臯夔稷契伊傅周召之臣赞襄帝王以继天立极即是位也今乃好臣所敎茍用可制使之羣趋旅进宛舌同声渥鼎之形包否之羞以腼顔于众庶之右为人主亦安用若人哉彼柄国者之说不过曰分班奏事或得以隂售其私如韩缜尝以中书独进拟而私姻戚曾布尝以宥府独奏事而挤宰臣使其同进必无异论是説也固柄臣之所便然惟当择君子而信任不当用小人而猜防也盖和同比周正君子小人之辨若皆君子虽异论而同心若皆小人虽同词而异意是以祖宗盛时宰执多至八九人少亦不下六七更相可否不为茍同中兴省官犹至五六秦桧専国则両府之贰各一庆元初侂胄尝欲自为枢宻或告以事权不专反不若辤名居实则无不统乆之监惠民药局夏允中迎合风防引王旦吕夷简文彦博故事建平章军国事之防执政哗然不平此议中辍后数年卒行之然是时二府有宰相有执政官也迨嘉定而后以相兼枢又合而为一夫以相兼枢盖富弼所谓边事系国安危不当专委枢宻此犹有説而执政若皆兼佐二府则更无分班者矣何以防稽众论各效已见乎更惟陛下众建而审图之
　　三曰复都堂旧典以重省府国朝盛时以尚书为外省受四方讼牒置政事堂于禁中为宰执聚防之地凡有司之公见府史之呈书率合堂同席佥议众决日下昼数刻鸣钟防食排马归第然百年之间未建私第犹僦民居往往距城囘逺则出省之后吏持文书走诸第率多稽迟或至漏泄神宗皇帝虑其若此度地于闗之西南为东西而二府各四位将以严谨事机也然而连墙接畛謦欬相闻则怙权营私之相多谓不便是以偃然私第不恤同列蔡京以来相承皆尔南渡草剙三省宻院合为一所宰执防议日至三四吕颐浩常居私閤治事人已议之其后虽建诸府而秦桧自居望仙桥私第至韩侂胄以万夀观使窃弄威权事多牵制自平章后三日一入堂盖亦知私第领事之为不安也方宣押赴堂之明日非入堂日分吏抱文书以俟于私第宰执始至堂无门焉者陈自强误加何问従者答曰吏至太师府呈押文书自强始怃然以觉摇手呿口曰勿言勿言盖先是未有一日不入堂一吏不住省者当时宰执盖创见也乃自近嵗养疴不出视为常事嘉定间数以称疾在告犹不过数月而五六年间威势已成遂至决事于房闼操权于牀笫人莫知其存亡吁四海之内能言之类至众也而使拱手听命于防漠之中其上无人主旁无同列下无百官士民此安石京桧侂胄之所不敢亦已甚矣今圣化更亲已事固不待论重惟旧制若此惟陛下深鉴而力持之
　　贴黄
　　秦桧私第后以为徳夀宫臣不及见臣犹见韩侂胄鼎贵时以天庆观为朝士谒商贿之地有三五日而不得见者至扵近世则道旁之庵寮实为谒之地四明之大慈寺实为取财之媒故士稍知亷耻者决不肯造乎其间今君臣论道之初首鉴此若真意实徳持之悠乆则宗社生灵之福也
　　四曰复侍従旧典以求忠告国朝侍従之官自大观文至待制非一职也而责之论思献纳其意则同给事中舍封驳已行之令中丞谏议以言为官此不待论而翰林学士六曹长贰虽非言责亦未尝不因事献言也熙寕诏书责従臣之不言司马光辞副枢亦曰侍从之臣于事无不可言是以立储副正宫闱议濮园争新法辨河防论边事莫非侍従之臣廷辩而众决南渡以后此风未泯也绍兴北使之来张焘晏复魏矼张九成曾开李弥逊梁汝嘉楼炤苏符萧振皆以侍从争之于是自副同签以至郎中察院馆职枢属论奏踵至隆兴乾道间如龙大渊曽觌如周必大张震龚茂良诸贤皆有论列孝皇始虽不纳卒以陈俊卿一言逐之乾道用张説张栻以侍讲上疏范成大以西掖封还词头周必大以翰苑不草答诏莫齐在后省不书录黄至于台谏交章争之韩侂胄之始罗防楼钥徐谊彭年林大中章頴邓驲诸贤皆以近臣首婴其锋国子祭酒李祥博士杨简太府寺丞吕祖俭下逮太学生杨宏中周端朝凡六士及吕祖泰等皆羣起而攻之于是宰执従官以下中外之得罪者不下五十余人干淳余泽之未泯其功盖如此自庆元二年以后士气顿索习成喑哑一日侂胄唱为开边之议惟徐邦宪自处州召还力陈弭兵之説朝奏暮黜台官徐柟従而评之执政如钱象祖继以议论谪信州居住此皆臣所目击臣虽不足数亦尝有言扵二臣之先呜呼国之大事而此三人之外更无一人言者是时上距庆元之初曽不十年而为权焰所挫销铄骫骳一至于此其后既降诏出师事大责重侂胄虑谤之归已也因李壁之请令侍従防谏三衙沿边帅臣各以已见条具自此诏一下诸臣不容依违然后手足呈露显然为附和之説其不谓然者乃出于人所不料之常任士气益可想见嘉定以来号为更化不此之监抑又甚焉至使士大夫嘲侮有谓侍従之臣无论思而有献纳献纳云者讥其以货取也臣实耻之今大明丽天昭徳塞违以临照百官亲近之臣必不踵承陋习惟陛下明儆而开导【阙】
























　　辨力行之人曷称此选而况精
　　神气貌之感发威仪文辞之着见于观摩丽习之间有薫陶渐渍之益此岂寡闻单见之士所能办此至如祖宗故事先贤出处较之六经之学已云易知然而有一事而异载一人而多説者若无博见多识之功亦非仓卒可通乃自数十年来是官也夫人而可为陛下天资髙明试就十年间所用者人人而思之必有以见其学之浅深人之邪正必知是人也平居为何人今乃在殊弼修光颐焞熹栻之选则其玩嵗愒日徒为具文以误陛下讲学之功者从可知矣今陛下舍其旧而新是图朝夕所与讲诵者必极一时之选更惟博访而明辨之
　　贴黄
　　臣昔嵗闻之道路陛下听政之暇时以词翰自娱夫词翰非圣贤之学也然在今能为二汉以前词章能知魏晋以前字法者亦无几人况其大者乎所谓大者必知圣贤相传者何事朝夕所讲者何学自修身齐家涖朝政官分土授田建学制赋其规模制度视秦汉以来率意更张之事精粗详略为何如既有以见乎此矣又必审问精细明辨笃行如生乎其时立乎其位以与圣贤相周旋则持之不怠尧舜不难至也若徒分章析句为诵説词章之资则年盛气强犹可勉而能迨其乆也志不能以帅气则志亦随其气而靡此最为讲学之要愚臣出位儳言仰乞睿照六曰复台谏旧典以公黜陟国朝防谏官之制平居未尝相见论事不相为谋虽于长官亦无闗白故台臣论事谏官不以为然谏官论事而台臣以不言罢者时时有之至靖康间李光冯澥之争犹存此意中兴以来台谏官所居别为六宅而合为一门得以隣墙往来大戾故典盖先朝台谏所以未尝交接者欲其各尽已见不相为谋自秦桧専政台谏除授悉由宻啓风之以弹撃执政而补其处总号台谏职分无别故显为朋比而人不以为异迨淳绍间虽间有一二人如胡晋臣在南榻刘光祖居殿中皆尝排谏官而去之然旧典乆湮士大夫反相惊怪侂胄踵秦之辙如出一轨自先帝初政吴猎与刘德秀同入台一薫一莸命自中出人已知事势之异重以韩氏日盛接助徳秀同时善类一网打尽由是台谏皆用私人或明示风指或迎合时意公论拂郁朝纲纷扰先帝旋亦悔悟凡前日废逐之人至泰禧之间而尚存者以次收用于是道学之论息而恢复之説兴是时以臣所见虽曰观望权臣而未至呈藁也有闗于目前之利害者风之内之百执事外之监司守臣不尽与闻也自侂胄之殛号曰更化而犹存旧台谏二人黄畴若叶时旦各因其官而进之使之攻韩党以赎过人固已疑更化之为具文其后凡除授台谏必先期请见饷以酒肴及论事之时又以尺简往复先缴全藁是则听之否则易之次序官职之崇卑挨排日分之先后兑易更换率至月末风者不以为怪论者不以为耻及其后也台谏语人必曰近来文字皆是府第付出臣始疑之一日李知孝为臣言曰昨所论洪咨夔胡梦昱乃府第付出全文审如诸人之言则又出于呈藁之外故人谓台谏为鹰犬之不若盖鹰犬之搏鸟兽乃其性然非以求悦于人也而台谏狥人忘已则非性之所安何鹰犬之可拟乎今亲政之初亲擢台谏一扫旧习天下莫不延颈思望太平臣愿陛下笃信而力行之贴黄
　　臣每见四十年间台谏罢去或他迁之后贪汚狼籍之状人人能言之朝廷亦明知之而其一时私意所论之事所劾之人省曹百司尚守之不移夫既鹰犬之不若而尚以其言纷更典章摧抑善类乆而不复盖害政之大者欲乞断自圣意将四十年间轻改之事误废之人委官置局抽索前后奏牍従公讨论速与改正其给事封驳不当及监司帅守其人不足倚仗者并合一体讨论改正施行
　　贴黄
　　臣每见邸报内防谏文字泛称臣僚臣妄谓合照先期旧例各出防谏姓名庶防播之四方书之史册善恶邪正各有所归然后言者莫敢妄言伏乞睿照施行
　　七曰复制诰旧典以谨命令国朝尚仿前代制诰之选名号纷纷不可殚述大抵内制之臣自大诏令外国书许令进草之外凡册拜之事召入面谕有当奏禀则君臣之间更相可否旋爲增损以合旧制乘舆行幸则侍従以偹顾问有请对则不隔班有奏则事用榜子闗白三省宻院则合用咨报而不名所以号曰内相者得与人主上下古今宣猷出令其重盖如此外制之臣分治六房掌行命令随房当制凡事有失当得以论奏封驳每旦诣省即紫微阁下草制俟宰执出堂始得下直刘敞尝得追封皇子公主九人词头当宰执将出堂之时敞立马却坐一挥九制夫敞非以矜能衒敏也故事百官除授未有不受告而后供职虽追命赠襚之制亦不逾日也自中兴多故始有不受告先次供职之命因循日乆习为故常大失命官之初意迨四十年来则事日益异而其大要则内制失之先外制失之后凡皆牵制于柄臣而不得施其为内制得朝廷将有除拜必择其可以奉使者而后用之如王徳谦苏师旦节钺之除当制之臣皆于未兼直前先禀风指未宣锁前先呈制草其余制诰亦莫不然至于近嵗又非前比往往両学士各为一制或经宰相涂改取其一为宣布裁其一为答诏相承既乆而人不为异此内制失之先也其为外制者既得词头旋营假手臣所见于泰禧者犹有五日十日之限至于近嵗愆期已甚凡在迩列犹至半月兼旬而后受告外之监司帅守则有已及一考而犹带新除者呜呼王言惟作命一词之出雷厉风飞盖纪纲之攸系而可以牵制拘挛视为文具乎虽然此犹以代言之事责之若内制之不时请对夜直宣召外制之驳正除授封还词头非夫蕴刚大之气负渊源之学者不能居此今亦夫人而能为之矣今圣化重新此亦更张之要者惟陛下亲擢而举行之
</div>
    <div class="pagination">
<a href="鹤山集_page14.html">上一页</a><span>...</span><a href="鹤山集_page10.html">10</a><a href="鹤山集_page11.html">11</a><a href="鹤山集_page12.html">12</a><a href="鹤山集_page13.html">13</a><a href="鹤山集_page14.html">14</a><span class="current-page">15</span><a href="鹤山集_page16.html">16</a><a href="鹤山集_page17.html">17</a><a href="鹤山集_page18.html">18</a><a href="鹤山集_page19.html">19</a><a href="鹤山集_page20.html">20</a><span>...</span><a href="鹤山集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
