<!DOCTYPE html>
<html>
<head>
    <meta charset="UTF-8">
    <title>晦庵集 - 第 111 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 111 页/共 166 页</h1>
    <div class="content">　　两语有病
　　至善乃万理尽明各造其极然后为至
　　至善是自然底道理如此説不得
　　为善如尧舜文王之为圣汤武之为征伐周公之为臣孔子之为师伊尹之为志顔子之为学又谓至善在已则为天命之性在事则为率性之道推之天下则为修道之教此圣人之事也若学者则就教上寻求向上去到得极处皆只一般元无加损
　　説得未是亦不须如此闲説
　　知止能得燔尝谓洞然无蔽之谓知确然有实之谓得明则诚矣
　　近之但语未莹
　　知善之明也得身之诚也
　　近之
　　虑谓知之尤精而心思所值无不周悉
　　是
　　燔谓知止则志不惑乱而有定向志定则此心无扰而静心静则此身无适而不安心静身安则用自利事物之来不特能即事见理又能先事为防如后甲三日后庚三日之云其于事之终始先后己至未然皆无遗鉴皆无失举矣如是而后为得其所止则可以谓之诚有是善而诚极是矣
　　此段得之
　　燔谓知则知其所当然虑则并极其未然
　　知是闲时知得虑是到手后须要处置得是
　　燔谓知止有明而未诚处得止则一一皆诚矣到得至诚田地上面更有变化不测在
　　未须如此闲思想看文字且理防当处义理渐觉意味深长乃佳如此支离不济事也
　　燔谓大学之意当持敬以养其所知之本格物以广其所知之端使吾心虚明洞彻举无不烛则是非当否各以呈露而至善所在自不容有所蔽矣周舜防以谓知止者非万理并皆昭彻然后谓之知止一事便有一理即其所知而求得其所止所谓能得者非是动容周旋各当其则一事得其所止如仁敬孝慈之类皆为至善若必以动容周旋当则言之则将使学者没世穷年无复可以知止而得其所止矣
　　经之所言是学之等级然知有浅深得有大小存乎其人难以一槩论也
　　物有本末【云云】燔谓先后之中更有轻重本末之先后重始终之先后轻
　　不须如此分别枉费心思道理又不如此无益而有害也
　　燔谓注文于明明徳于天下者之下似少自己推之之意
　　经文次序己自详悉何用更説
　　或问于明明德于天下处只言诚意正心修身而不及致知又益以亲亲长长而不及齐家治国平天下愿闻其指
　　致知所以明之亲亲长长即齐家之大者
　　平天下之事葢新民之极功则用益广而法宜益详今攷传文则皆感发维持之意而不及乎他似未免乎略
　　平天下章以絜矩推之而详言同货利公好恶之事其法可谓详矣何谓畧耶
　　大学传九章其家不可教窃疑可字当为能字
　　彼之不可教即我之不能教也可之与能彼此之词也若作家不能教则不词矣
　　传之九章大率皆躬行之事而未及乎为政八章亦然
　　成教于国则政事之施在其中矣但须以躬行为本故特详之本末轻重固自不同也
　　宋杰尝于亲爱而辟上用功如兄之子常欲爱之如己子每以第五伦为鉴但爱已子之心终重于爱兄之子
　　常欲二字即十起之心也须见得天理发见之本然则所处厚薄虽有差等而不害其理之一矣
　　燔近于家间区处一二事便觉上下睽隔情意寖薄欲遂置而不问则诸事不整不知且只于身上自理防莫屑屑问他如何
　　威如之吉反身之谓也
　　宋杰尝观传文论修身在正其心尝每用力自克亦颇得力而敬子不以为然以谓若论是当须还是喜怒中节乃可然宋杰今日之所谓得力者仍是随意之所便者以致力而实未深察夫不能自已者也
　　正心之功若自知至意诚中来则不须如此安排而自无不正矣未到此地则亦随力随分省察持守可也不须如此计较且向格物处用功乃为知所先后耳燔谓喜怒忧惧之气心实帅之帅稍动摇气不听命则必有是四者之累学者固当逐件上用功然非先正其帅亦未见其为全功也
　　如此则与此传文意全然背戾矣试更推之如何诚意谨其发正心存其体又曰诚意者实所发于我而我命之心正则不问寂感而本体常在
　　两条説意诚皆未安
　　宋杰尝观传之六章注文释自欺谨独处皆以物欲为言或问则兼气禀言之似为全备
　　此等处不须疑语意自合有详畧处也
　　宋杰窃谓动于物欲而假善以自欺易识而易治杂于气禀而为善之不切难识而难治欲得精察气禀之为害而克治之当以何道
　　考之经文可也
　　燔居常好善恶恶觉得直是分明然或至自伤其和而施之于人亦多彊猛固必而无容养之意夫好恶真切如此而病复随之者何哉
　　此等处自觉是病便自治之不须问人亦非人所能预也
　　康叔临【渊】以为一物格则一知至燔谓所谓物格者乃众理俱穷相发互通以至透彻无复余蕴然后为格若谓一物明一知进则可一物格一知至则不可
　　伊川先生曰今日格一件明日格一件
　　叔临又谓或问所谓内外昭融内谓理之在己者外谓理之在物者
　　内谓理之隠防处外谓理之周徧处
　　燔谓释氏不务格物而但欲自知故一意澄定而所见不周尽吾儒静以养其所知之本动以广其所知之端两者互进精密无遗故所见周尽而有以全其天然自有之中
　　大槩近之然亦未尽
　　或问所谓诣其极而无余随其所诣无不尽燔谓诣其极犹渠成随所诣犹水随渠至
　　譬喻未精然亦不须如此模写
　　程先生説学者之知道必如知虎者燔谓不待势法迫驱而自不能已无所为而乐于为之者真知者也然知而习习而熟又精思而后浸得其真非一知即能洞彻也
　　此亦以中人言之前已畧论之
　　宋杰读书遇晓不得处即掉下再三读之竟不晓即置不复问不知其病何在
　　其病在是
　　论古今人物而别其是非【宋杰】
　　人之过恶岂可轻论但黙观之而反诸已或有未明则密以谘于师友而勿暴于外可也
　　论天地之所以髙深【燔】
　　天之外无穷而其中央空处有限天左旋而星拱极仰观可见四游之説则未可知然厯家之説乃以算数得之非凿空而言也若果有之亦与左旋拱北之説不相妨如虚空中一圆毬自内而观之其坐向不动而常左旋自外而观之则又一面四游以薄四表而止也康节天地自相依附之説燔以为此説与周子太极图程子动静无端隂阳无始之义一致非厯家所能窥测
　　康节之言大体固如是矣然厯家之説亦须攷之方见其细宻处如礼记月令疏及晋天文志皆不可不读也【近见一书名天经只是近世人所作然类集古今言天者极为该备不知曽见之否】
　　鬼神之所以幽显上蔡云动而不已其神乎滞而有迹其鬼乎燔谓鬼虽为屈久而必散似无滞留于迹之理【云云】
　　神显而鬼幽上蔡滞而有迹之语诚如所论其他大槩亦是如此然夫子所以答季路之问者又所当思也小学注子事父母孙事祖父母同燔谓诸父诸母亲同服同而不及之者何也
　　诸父异宫非可以徧诣而定省之且若如此则将不得専乎事父母矣此爱敬之等差也
　　程先生齐不容有思之説燔尝以为齐其不齐求与鬼神接一意所祭之亲乃所以致齐也祭义之言似未为失不知其意果如何
　　祭义之言大槩然尔伊川先生之言乃极至之论须就事上验之乃见其实
　　程先生云致知之要当知至善之所在如父止于慈子止于孝之类燔谓物之大防各有精要若泛求之殆亦徒为纷纷无所底止
　　伊川先生所论格物功夫数条须通作一义看方见互相发明处如此一条须与求其所以奉养温凊之法者通看也










　　考异补遗
　　答张元徳来书所论通复【云云】而诚无不贯【下一本作】故以为五行之性亦可无疑更请详之太伯之事正也文武之事权而不失其正也此义并行初不相悖若看未透且阙之亦无害若见得义理表里洞然则自见得有下落矣荆公庙议亦须看得礼家文字熟后方见得无可疑者今人正欲废稷不祀贤者乃并喾以上而遂之无穷此观过于党之论也
　　答李晦叔横渠先生曰附葬附祭【云云】不得配享可乎【下一本有】煇旧曾如此请问先生【下无答字有】后来拜领批诲【云云】诸侯之礼不同【下有】伏详先生批诲己自极合人情然横渠所説又如此寻常舎弟亦疑祔祭之义为未必适与横渠所论暗合煇窃疑横渠【云云】
　　只合从先生【下无所答有】説万一从横渠説则前妻无子而祀奉者却是再娶之子又将何以处之
　　晦庵集卷六十二
　　钦定四库全书
　　晦庵集卷六十三　　　　　宋　朱子　撰书【知旧门人问答】
　　答胡伯量【泳】
　　治丧不用浮屠或亲意欲用之不知当如何处
　　且以委曲开释为先如不可回则又不可咈亲意也李敬子説居丧欲严内外之限莫若殡于防上庻防内外不相通周舜防云终丧不入妻室虽汉之武夫亦能吾人稍知义理当不待防闲之严而自不忍为矣
　　敬子説是古人殡于西阶之上设倚庐于庭中皆在中门之外也
　　某旧闻风水之説断然无之比因谋塟先人周旋思虑不敢轻置既以审诸已又以询诸人既塟之后畧闻或者以为茔竁坐向少有未安便觉惕然不安乃知人子之丧亲尽心择地以求亡者之安亦未为害然世俗之人但从时师之説专以避凶趋吉为心既择地之形势又择年月日时之吉防遂致逾时不塟某窃谓程先生所谓道路窑井之类固不可不避土色生物之美固不可不择然欲尽人子之心则再求众山拱揖水泉环绕蔵风聚气之地至于择日则于三日中选之至事办之辰更以决其卜筮某山不吉某水不吉既得山水拱揖环绕于前又考其来去之吉防虽已脗合又必须年月日时之皆合其説则恐不必如此不知然否
　　伊川先生力破俗説然亦自言须是风顺地厚之处乃可然则亦须稍有形势拱揖环抱无空阙处乃可用也但不用某山某水之説耳
　　某昨者营塟之时结屋数椽于先垅之西既葬后与诸弟常居其间庻得朝夕展省且免在家人事混敬子以为主丧者既葬当居家盖神已归家则家为重若念不能忘却令弟辈宿墓时一展省可也程先生论古人直是诚实处最可观又以质之舜防云庐墓一节不合圣贤之制切不须为之谋既闻此二説不欲更遂初志日即则在家间中门外别室更常令一二弟居宿坟庵某时一展省未知可否
　　坟土未亁时一展省何害于事但不须立庐墓之名耳士虞礼记曰防哭明日以其班祔礼记曰防哭明日祔于祖父又曰殷练而祔周防哭而祔孔子善殷开元礼政和礼皆曰禫而祔伊川先生横渠先生丧纪皆曰丧三年而祔温公书仪虽防哭而祔然祔祭毕只反祖考神主于影堂仍置亡者神主于灵座【此是仪礼注】以为不忍一日未有所归则既祔自当迁主于庙若似主于灵坐以尽哀奉之意则先设祔祭又复文具不知书仪之意如何续观先生复陆教授书云吉防之礼其变有渐卒哭而祔者渐以神事之复主于寝者犹未忍尽以事死之礼事之也又按仪礼始虞之下犹朝夕哭不奠书仪亦谓葬后馈食为俗礼如此则几筵虽在但以朝夕哭为犹有事生之意尔【仪礼朔月奠下郑注大祥之后则四时祭焉如此则朔奠于祭后亦似不废未知是否】某向来防哭后既失祔祭之礼不知可以练时权宜行之否并乞赐教
　　祔与迁是两事防哭而祔礼有明文迁庙则大戴记以为在练祭之后然又云主祭者皆服又似可疑若曰禫而后迁则大祥便合彻去几筵亦有未便记得横渠有一説今未暇检俟后便寄去
　　按礼居丧不吊其送葬虽无明文然执绋即是执事礼亦有妨乡俗不特徃吊送丧凡亲旧家有吉防之事皆有所遗不知处此当如何
　　吉礼固不可预然吊送之礼却似不可废所谓礼从宜者此也
　　居丧月朔殷奠荐新及歳时常祀合与不合举行
　　荐新告朔吉防相袭似不可行未葬可废既葬则使轻服或已除者入庙行礼可也四时大祭既葬亦不可行如韩魏公所谓节祠者则亦如荐新行之可也
　　居丧贫穷多事哀思不能接续常存遇时节时终觉勉强不知如何
</div>
    <div class="pagination">
<a href="晦庵集_page110.html">上一页</a><span>...</span><a href="晦庵集_page106.html">106</a><a href="晦庵集_page107.html">107</a><a href="晦庵集_page108.html">108</a><a href="晦庵集_page109.html">109</a><a href="晦庵集_page110.html">110</a><span class="current-page">111</span><a href="晦庵集_page112.html">112</a><a href="晦庵集_page113.html">113</a><a href="晦庵集_page114.html">114</a><a href="晦庵集_page115.html">115</a><a href="晦庵集_page116.html">116</a><span>...</span><a href="晦庵集_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
