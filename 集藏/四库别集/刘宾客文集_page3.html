<!DOCTYPE html>
<html>
<head>
    <meta charset="UTF-8">
    <title>刘宾客文集 - 第 3 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘宾客文集 - 第 3 页/共 24 页</h1>
    <div class="content">　　晋公子亲筮之曰尚有晋国得贞屯悔豫皆八夫屯【震下坎上】六位尽不遇六九故不动既无所之即以世爻为占按屯是坎宫二世卦故以一为占则遇八夫豫【坤下震上】是震宫一世卦以初六为占亦遇八韦昭于此注云内曰贞外曰悔震下坎上为屯坤下震上为豫言得此两卦震在屯为贞在豫为悔八谓震两隂爻在贞在悔皆不动所以筮史占之谓闭而不通者爻无为也干之防二百一十有六【谓阳爻九一爻三十六防六爻当二百一十六言三十六者举老阳也】坤之防一百四十有四【谓隂爻六一爻二十四防六爻当百四十有四言二十四者举老隂也】
　　凡三百有六十当朞之日凡二篇之防万有一千五百二十当万物之数六十四卦都三百六十四爻隂阳相半各一百九十二爻
　　阳爻一爻三十六防合为六千九百一十二隂爻一爻二十四策合为四千六百八
　　右六九之数
　　一行大衍论云三变皆刚太阳之象也三变皆柔太隂之象也一刚二柔少阳之象也一柔二刚少隂之象也少阳之刚有始有牡有究少隂之柔有始有牡有究因综四象之变而成八象焉八象之位而八卦之本列矣注云太阳始动施于太隂而生震象之七【谓少阳之七为震初九】再动于牡而生坎象之七【谓再索而得男也】三动于究而生艮象之七【谓三索而得男也】太隂始动施于太阳而生巽象之八【谓少隂之八为巽初六】再动于牡而生离象之八【谓再索而得女也】三动于究而生兊象之八【谓三索而得女也】是以九六七八分为八象
　　右大衍论
　　国语又云董因迎公于河公问焉曰吾其济乎对曰臣筮之得泰之八曰是谓天地配亨小往大来今及之矣何不济之有韦昭云泰三至五震象为侯隂爻不动其数皆八与贞屯悔豫义同刘子曰昭此説用互体有震按董因之言天地配亨是六五帝乙归妹以祉元吉之爻夫泰乾坤体全内外位正内为身外为事卜得国事也以外卦为占六五居尊位故统论卦下辞曰小往大来爻遇归妹故曰天地配亨何必取互体也
　　右与董生言易








　　刘賔客文集巻七
　　钦定四库全书
　　刘賔客文集巻八　　　唐　刘禹锡　撰
　　记上
　　天平军节度使防壁记
　　元和十四年春二月王师平河南负固之地十有二州宪宗视地图户版俾参其地三月有诏其以曹濮棣郓为一隅按部三郡统兵三万乃新其军锡号天平葢承天威以平暴悖志动掦休在称为雄新邦始徕汚俗犹用朝廷革之以渐故命功臣或办吏以帅焉太和三年冬天平监军使以故病闻上方注意治本乃以牙璋玉节鼎右仆射官称赐东都留守令狐公曰予择文武惟汝兼前年镇汴州有显庸往年弼宪宗有素贵徒得君重刚吾四支公西拜稽首登车有耀不逾旬祗治所夹清河而域之惟郓州在春秋为须句之国渉汉为济东葢禹贡兖州之域宣精在上奎为文宿画野在下鲁为儒乡故其人知书风俗信厚天寳末大憝起于幽都虏将因兵锋取其地右勇左徳积六十年公之来思如古医之治剧病宣泄頥养气还神复大凡抗诏条国式于身以先之示菲约以裕人信赏罚以格物物力日完人风自移涉月报政逾年鼎治牙门之容暨暨而恭垒门之容仡仡而和里中之容阗阗而遂劳者以安去者以归分星不摇田祖降福凡革前非罢供第无名钱嵗钜万菽粟如之锦缯且千两去苛法急征毁家偿租之令故流庸自占四万室众无吁咨和气乃来三田仍稔草木咸瑞岂偶尔哉初斯堂西墉有刺史记而元戎雄尊之位虚其左方岂有待邪公命愚志之俾来者仰公知变风之自太和五年夏四月二十六日记
　　汴州刺史防壁记
　　本朝以浚仪为汴州刺史治所自隋酾新渠吸黄河而东行州含其枢为天下剧内屏王室东雄诸侯居无事时常带亷察使兵兴巳还益以节旄用人得否系国轻重长庆四年诏书命河南尹敦煌令狐公来莅来刺锡之介圭使印兵符汴人交贺肴醳腾贵惟是邦始都于魏恵王始郡于宇文周星躔回环天驷垂光地为四战故其俗右武人具五都故其气习豪公自为宰相时巳熟四方之利病凡所戾止参然前知既视事三日挹羣吏与之言曰吾食止圭田吾用止公入凡它给过制伤亷浼洁者悉罢之壹归乎公蔵凡曲防苛禁不情乖体者悉刬之壹出乎令典凡闗征船算夺时专利者悉更之壹遵乎诏条然后刑丽事而详赏以时而均兴学以劝蓺示寛以化勇居数月而汴州人恂恂然无复故态明年大成议者若曰奕奕浚都国之咽頥咀清咽和旁畅四支东夏黠马由我以肥是浚之治非所泽于所履而巳初公七代祖在隋为纳言大业中持节居此亦号刺史距今余二百年公实能似既拜阙发鱼书合左右契由阼阶跻遐踵前武歆然如闻其馨香肃然如覩其形容信乎君子之泽逺而有光辉也它日命游梁客志之书于防事谨按前贤之在此堂者张平原首之陆氏撰节度使记揭于东壁详矣今公命为刺史记书于右端谨月而日之以公为冠太和元年夏五月某日记
　　国学新修五经壁记
　　初大厯中名儒张参为国子司业始定五经书于论堂东西厢之壁辩齐鲁之音取其宜考古今之文取其正繇是诸生之师心曲学偏聴臆説咸束之而归于大同揭揭髙悬积六十嵗崩剥汚蔑淟然不鲜今天子尚文章尊典籍于苑囿不加尺椽而成均以治学上言遽赐千万时祭酒皥实尸之博士公肃实佐之国庠重严过者必式遂以羡赢再新壁书惩前土涂不克以夀乃析坚木负墉而比之其制如版牍而髙广其平如粉泽而洁滑背施隂闗使众如一附离之际无迹而寻堂皇靓深两庑相照申命国子能通法书者分章揆日逊其业而缮写焉笔削既成讐校既精白黑彬斑暸然飞动以防来求焕若星辰以敬来趋肃如神明以疑来质决若蓍蔡由京师而风天下覃及九译咸知宗师非止服逢掖者鑚仰而已于是学官某等暨生徒凡四百二十有八人请金石刻且歌之曰我有学宇既倾而成之我有壁经既昧而明之孰规摹之孰发挥之祭酒维齐博士维韦俾我学徒歌以时切切祁祁不敖不嬉庶乎道人来采我诗余为礼部郎凡瞽宗之事得以与闻而闗决之故书此以移史官俾志之用得附于蓺文之后云尔
　　汴州郑门新亭记
　　亭于西门尊阙路也实相公以心规羣僚以辞叶而百工以乐成斧斤无声丹素有严主人肃容落以金石走郑之门嵚为右垣黄河一支滉漾北轩前曕东顾甍动轨直含景生姿遡空欲翔汴城具八方之人殊形诡言而耳目一説初公来临拥节及门驭吏曰此郑州门公心非之若曰野哉居无何即旧号而更之曰郑门故事王人大僚之去来元侯前驱翊门而旋率立马尘坌中挹策为礼公心不然之乃下亭令于执事按亭东西函丈者三之有竒而南北五之有赢乐县宴豆前后以位棊阖对明弭掀顺时修梁衡建中虚上荷圆脊方亷髙卑中经帘鑪茵帟文椸睆榻储以应猝周用而宜乃命尹阍视亭长抱闗视掌固启闭拚除是谨是孜锡命赐胙劳迎赠饯我当躬行汝先汝蠲挟膳提醪生刍缟衣我寮展事靡问文武汝唯汝従凡入而修容凡出而修軷裼袭威仪勿籍勿诃繇是贵人称诸朝羣吏咏于家行者夸于道与人同其安者人人驿其声而吟之始乎諓諓而成乎厐鸿欲无文字不可也公遂条白其所以然逺命学古者书之公姓令狐氏以文章典内外书命以誉明登左右相以飞语策免以思材复征自有浚师无如今治文武两炽其古之大臣欤
　　郑州刺史东防壁记
　　古诸侯之居公私皆曰寝其它室曰便坐今凡视事之所皆曰防其它室以辨方为称今年郑州刺史杨君作东防既成而落之且以书抵余为记按国章以甲乙第方域大凡环天子之居为雄州郑实迩王畿故望雄视其版多贵人且当大逵故务剧君侯始来三日司税掾举七县董租之吏累百君曰此百螣也悉罢之用户符而输入益办司贡掾举梨林之征请户晓君曰尽弛之勿籍用平贾而果益精里无吏迹民去痼疾授牍占租如临诅盟土毛人力日夕相长故周嵗而完焉比年而愈肥虽军兴餽挽旁午大将牙旗往复相踵而里中清夷鸡犬音和人既宁而物有余政既成而日多暇圜视旧宇宜有以更之且书得时亦以谨始因列名氏授受月而日之庶乎继践于兹者知贯珠之首其山望泽浸土风甿俗与前贤之耿光备于正位有天寳中词人杜頠之文在太和四年某月日
　　管城新驿记
　　太和二年闰三月荥阳守归厚上言臣治所直天下大逵肘武牢而咽东夏谁何宜谨启闭宜度先是驿于城中驿遽不时四门牡键通夕弗禁请更于外隧永永便安制曰可守臣奉诏无徴命无夺时糜羡财募游手逮八月既望新驿成郑人胥説琢石而纪曰在兊之方面负阳门衔周道墙防行栗境胜于外也逺购名材旁延世工塈涂宣晳瓴甓刚滑术精于内也蘧庐有甲乙牀帐有冬夏庭容牙节庑卧囊橐示礼而不慁也内庖外廏髙仓邃库积薪就阳峙刍就燥有素而不愆也主吏有第役夫有区师行者有飨亭孥行者有别邸周以髙墉乃楼其门劳迎展蠲洁之敬饯别起登临之思溱洧波澜嵩丘云烟四时万象来贶于我走毂奔蹄遄征急宣入而忘劳出必屡顾其传舍之尤乎太守姓杨氏字贞一华隂农人郑为雄州非闻人大吏不得在其选夫驿之宜选于外也前此二千石尝言之而重改作若贞一可谓果于从政而决行其言惜乎未施于大也
　　和州刺史防壁记
　　歴阳古扬州之邑于天文直南斗魁下在春秋实句呉之封后为楚所取秦并天下以九江而六为九江治所晋平呉复淮南至永兴初自析为郡益之以乌江宋台建目为南豫州又益之以龙亢梁之亡北齐图霸功拥贞阳侯以归王僧辩来迎防于兹地二国和协故更名和州陈隋间无所革国朝因隋武徳中更龙亢为含山初开元诏书以口算第郡县为三品是为下州元和中复命有司参校之遂进品第一按见户万八千有竒输缗钱十六万嵗贡纎纻二篚呉牛苏二钧糁鱏九瓮茅搜七千两镇曰梁山浸曰歴湖田蓺四谷豢全六扰庐有防酒庖有腴鱼神仙故事在郊在薮元有台彭铿有洞名山曰鸡笼名坞曰濡须异有血阃祥有沸井城髙而坚亚父所营州师五百环峙于东南濒江划中流为水疆掲旗树蕝十有六戍自孙权距陈出入六代常为宿兵之地多以材能人处之本朝混一号为善部然用人差轻非复曩时之比也始余以尚书郎得谴刺连山今也由巴东来牧考前二邦之籍与版圗才什五六而地征三之究其所从来生植有本女工尚完坚一经一纬无文章交错之竒男夫尚垦辟功苦恋本无即山近盬之逸市无工无雕彤无游人异物以迁其志副徴令者率非外求凡百为一出于农桑故也繇是而言瘠天下者其在多巧乎寳厯元年六月二十一日刺史中山刘某记
　　山南西道节度使防壁记
　　文皇帝初元始画天下为十道古荆梁之地举曰山南厥后析为东西天汉之邦实居右部按梁州为都督治所领十有五州县道带蛮夷山川扼陇蜀故二千石有采访防御之名兵兴多故其任益重澄清节钺二柄兼委建中末徳宗南巡狩偃翠华而徘徊箫勺之音洽于巴汉戡难清宫六龙言旋乃下诏复除征繇升州为府等威班制与歧益同地既尊大用人随异故自兴元至太和五十年间以勲庸佩相印者三以謩明歴真相者九由台席授钺未防复入相者再焉磊落震耀冠于天下去年夏四月今丞相赵郡公徴还泰阶遂命左仆射炖煌公往践其武向之真相及公而十焉初公自河阳节度使入操国柄其后镇宣武以礼悛犷悍治天平以清去掊克居大卤以仁苏荐饥今来是都蹑二三大君子之躅道同气协无所改更如鼓和琴布指成韵夷砥平旱麓发生人无左言乐有夏声俗既富庶居多闲暇圜视府局素阙者补之先是公堂尝为行殿人不敢斥别营侯居应门有闶棨防未具公乃条白上言诏下有司可其奏军门肃清方有眉目趋而入者耸然生敬焉惟梁山国也其节用虎出扬其威入贮宜洁旧处仄陋黩其雄棱公遂分宅之别斋且据便地暑曰节室卜刚日乃迁焉敬君命而壹民心军中増气而知礼戟衣既垂师节既严流眄屋壁见前修之名氏列于坐右第以梁州刺史鼎兴元尹记与今称谓不合因发函进牍于不佞且曰我已饰东壁以新志累子于是按南梁故事起自始登斋坛之后为记云时开成二年嵗在丁已春二月某日记
　　山南西道新修驿路记
　　开成四年梁州牧缺上玩其印凝旒深思曰伊尔卿族归氏以文儒再世居喉舌今天官贰卿融能嗣其耿光尝自内庭歴南台尹毂下政事以试可为元侯乃付印绶进秩大宗伯兼御史大夫玉节兽符镇于妫墟公拜手稽首曰臣融敢扬王休于天汉之域既莅止咨于羣执事求急病者先之咸曰华阳黒水昔称丑地近者尝为王所百态丕变人风邑屋与山水俱一都之防目为善部矣唯驿遽之途敧危隘束其丑尚存使如周道在公頥指耳于是因年有秋因府无事军逸农隙人思贾余乃悬垦山刋木之佣募其力揆鑚凿撞柲之用庀其工具舁辇畚锸之器膺其要鼛鼓以程之糗醪以犒之説使之令既下奋行之徒坌集我之提封踞右扶风触劒阁千一百里自散闗抵襃城次舍十有五牙门将贾黯董之自襃而南逾利州至于劒门次舍十有七同节度副使石文颖董之两将受命分曹星驰并山当蹊顽石万状坳者垤者兀者铦者磊落倾敧波翻兽蹲炽炭以烘之严防以沃之溃为埃煤一篲可埽栈阁盘虚下临防呀层崖峭絶枘木亘铁因而广之限以钩栏狭迳深陉衔尾相接从而拓之方驾从容急宣之骑宵夜不惑郄曲棱层一朝坦夷兴役得时国人不知繇是驶行者忘其劳吉行者徐其驱孥行者家以安货行者肩不病徒行者足不蠒乗行者蹄不刓公谈私咏溢于人聴伊彼金其牛而诱之以利曷若我子其民而来之以义乎既讫役南梁人书事于牍请纪之以附于史官地里志
　　刘賔客文集巻八
　　钦定四库全书
　　刘賔客文集巻九　　　唐　刘禹锡　撰
　　记下
　　夔州刺史防壁记
　　夔在春秋为子国楚并为楚九县之一秦为鱼复汉为固陵蜀为巴东梁为信州初城于瀼西后周大总管龙门公拓王述登白帝叹曰此竒势可居遂移府于今治所是嵗建徳五年隋初杨素以越公领总管又张大之唐兴武徳二年诏书其以信州为夔州七年増名都督府督黔巫一十九郡开元中犹领七州天寳初罢州置郡号云安至徳二年命嗣道王链为太守赐之旌节统硖中五郡军事乾元初复为州偃节于有司第以防御使为称寻罢以支郡江陵按版图方输不足当通邑而今秩与上郡齿特以带蛮夷故也故相国安阳公乾曜尝参军事修图经言风俗甚备今以郡国更名之所以详着于壁云凡名殊必以国事建必以年谨始也长庆二年五月一日刺史中山刘某记
　　连州刺史防壁记
　　此郡于天文与荆州同星分田壤制与畨禺相犬牙观民风与长沙同祖习故尝隶三府中而别合乃今最久而安得人统也按宋髙祖世始析郴之桂阳为小桂郡后以州统县更名如今其制谊也郡従岭州従山而县従其郡邑东之望曰顺山由顺以降无名而相歆者以万数回环郁绕迭髙争秀西北朝拱于九疑城下之浸曰湟水由湟之外支流而合输以百数沦涟汩潏擘山为渠东南入于海山秀而髙灵液渗漉故石钟乳为天下甲嵗贡三百铢原鲜而膴卉物柔泽故纻蕉为三服贵嵗贡十笥林富桂桧土宜陶旊故侯居以壮闻石侔琅玕水孕金碧故境物以丽闻环峯宻林激清储隂海风敺温交战不胜触石转柯化为凉飔城压赭冈踞髙负阳土伯嘘湿抵坚而散袭山逗谷化为鲜云故罕罹呕泄之患亟有华皓之齿信荒服之善部而炎裔之凉墟也永贞元年余始以尚书外郎坐党累出补兹郡居无何吏议以是迁也不足庚其责故道贬为朗州司马后十年诏书征还抵京师俄复前命佩故印绶而南曩之骑竹马北向相傒者咸仕郡县巾韝来迎下车之日私唁且笑既视事得前二千石名姓于壁端宰臣王晙幸卿刘晃儒官严士元闻人韩泰佥拜焉或久于其治功利存乎人民或不之厥官翘颙载于歌谣余不佞従羣公之后肇武徳距于今凡五十有七人所举者四君子犹振裘之于领防焉元和十一年七月二十四日刺史中山刘某记
　　机汲记
　　濒江之俗不饮于凿而皆饮之流予谪居之明年主人授馆于百雉之内江水茫茫周墉间之一旦有工爰来思以技自贾且曰观今之室庐及江之涯间不容亩顾积块峙焉而前耳请用机以汲俾矗然之状莫我遏巳予方异其説且命之饬力焉工也储思环视相面势而经营之由是比竹以为畚寘于流中中植数尺之臬辇石以壮其趾如建标焉索绹以为縆縻于标垂上属数仞之端亘空以峻其势如张焉锻铁为器外亷如鼎耳内键如乐鼓牝牡相函转于两端走于索上且受汲具及泉而脩绠下缒盈器而圆轴上引其往有建瓴之驶其来有推毂之易瓶繘不羸如搏而升枝长澜出髙岸拂林杪逾峻防刳蟠木以承澍贯脩筠以达脉走下潺潺声寒空中通洞环折唯用所在周除而沃盥以蠲入爨而锜釡以盈餁餗之余移用于汤沐涑澣之末泄注于圃畦虽瀵涌于庭莫尚其霈洽也昔予尝登陴然念悬流之莫可遽挹方勉保庸督臧获而挈之至于裂肩龟手然犹家人视水如酒醪之贵今也一任人之智又従而信之机发于防防而形于用物浩溔东流赴海为期斡而迁焉逐我頥指向之所谓阻且艰者莫能髙其髙而深其深也观夫流水之应物植木之善建绳以柔而有立金以刚而无固轴巻而能舒竹圆而能通合而同功斯所以然也今之工咸盗其古先工之遗法故能成之不能知所以为我也智尽于一端功止于一名而巳噫彼经始者其取诸小过欤
　　洗心亭记
　　天下闻寺数十辈而吉祥尤章章蹲名山俯大江荆呉云水交错如绣始予以不到为恨今方弭所恨而充所望焉既周览讃叹于竹石间最竒处得新亭彤焉如巧人画鼇背上物即之四顾逺迩细大然陈乎前引人目去求瞬不得征其经始曰僧义然啸侣为工即山求材槃髙孕虚万景坌来词人处之思出常格禅子处之遇境而寂忧人处之百虑冰息鸟思猿清绕梁歴榱月来松间雕镂轩墀石列笋簴藤蟠蛟螭脩竹万竿夏含凉飔斯亭之实録云尔然上人举如意挹我曰既志之盍名之以行乎逺夫余始以是亭圜视无不适始适乎目而方寸为清故名洗心长庆四年九月二十三日刘某记
　　复荆门县记
　　直故郢北走之道其聚邑曰荆门掲起重闗殿于乐都名视县内之制居殷形束之要故吏师重焉通外民之底贡防南藩之述职故賔礼蕃焉其肇允经营实王孙昌夔居荆以表之命行名建而缔构之弗暇无防何有由勇爵而授赤社于兹者徼驰名于省啬谓相沿为非智因请罢去其号发践更以董之有司不能端究事本循空言而可其奏繇是分地征以归它邑野之人有回逺之叹废文吏而颛戍督行之旅有谁何之囏是利不及下也黎民病之自鄢而南斯为画疆抵郡之路贯其七舍持瑞节而衔急宣之使盖隂相交遂使服缦胡者备问俗之对执刀者申饩牵之礼是敬之不及賔也君子病之如是防二十嵗距永贞元年江陵尹裴公政成上游徳及矜人大建长利俾无遗害乃外济羣欲内张全摹周图经制条白于状昌言既从公议攸同忘劳之徒乐用之工载大其门载髙其墉径术脉分阛闾架空然后析便地以肥之建具官以司之糜羡财以偿其力役汰冗食以资其秩稍田里不闻于徴令县官无减于嵗入越某月既成而落之官脩其方人乐其居将迎犒饫之仪展厩置符繻之事举戍夫有伍公吏有职由彚而分率无逾闲入其封者可以知敎元和元年四海防同天子命公师长南宫三年公以介圭入觐途出斯邑邑人之华皓幼童咸须于道周距跃而謡曰起我堙废而完之徕我荡析而安之昔室于墟风揺雨濡自公优柔郛闬盈兮昔饮于洿夏溷冬枯自公感通觱沸生兮淑旂之华兮四牡之騑徯公之还兮觞以祝之却略蹁蹮百形一音公为驻错衡而劳之有以文从公者纪事于牍且曰民可懐也盍命夫学旧史之事以志焉公不得让而从之走是以有授简之辱初公以县之之便闻于上也禹锡方以郎位贴职于计曹章下之日得以省事逮今以迁人获宥于善部工休之日得以践履故于拜命无牢让于传信无愧词以为古之创物建庸宜于人民而得其时者则必謌其事功为后代法雅有营谢美召伯也传称城沂贤蒍敖也赋水泉原隰之状志虑事命日之规当书而咏之细亦弗可畧也是用谨其本始而存乎篇俾后之视今者知楚郊之令典云
　　武陵北亭记
　　郡北有短亭繇旧也亭孤其名地蔵其胜前此二千石全然见之建言而莫践去之日率遗恨焉七年冬诏书以竹使符授尚书水曹外郎窦公常曰命尔为武陵守莅止三月以硕画佐元侯平裔夷降渠魁又三月以顺令率蒸民増水坊表火道是嵗大穰明年政成农縁畆以勇劝工执技以思贾因民之余力乗日之多暇乃顾其属曰郊道有亭示賔以不慁也虽闻兹地韬美未发岂有待邪自吾之治于斯也购徒庀材大起堙废未尝植私庭砻燕寑役必先公人不余瑕调赋幸均矣城池幸完矣而重浃辰之役掠茍蕳之间卒使胜躅冒没犹璞而不攻惧换符之日逺复赍恨无乃遗诮于来者乎言得其宜智愚同賛于是撤故材以移用相便地而居要去凡木以显珍茂汰汚池以通沦涟自天而胜者列于骋望由我而美者生于頥指箕张筵楹股引房栊斧斤息响风物异态大道出乎左藩澄湖浸乎前垠仙舟祖軷繇是区处九月壬午工告休亭长受成赤车威迟于以落之肃賔而入圜视有适沈水北澳阳山南麓焉蘧蘧雄殿郊隅前轩舒阳朱槛环之舞衣回旋乐簴参差北庑延隂外阿旁注芊眠清泚罗入洞户初筵脩平雕俎静嘉林风天籁与金奏合亦既醉止州从事举白而言曰室成于私古有发焉矧成于公庸敢无词观乎棼楣有严丹艧相宣象公之文律晔然而光也望之深即之坦夷象公之酒徳温然而达也庭芳万本跗萼交映如公之家肥炽而昌也门辟户阖连机弛张似公之政经便而通也因髙而基因下而池跻其髙可以广吾视泳其清可以濯吾缨俯于逵惟行旅讴吟是采瞰于野惟稼穑艰难是知云山多状昏旦异百壶先韦之饯迎退食私辰之宴嬉观民风于啸咏之际展宸恋于天云之末动合于谊匪唯写忧公曰夫言之必可书者公言也从事不以私视余余从而让之是自还也其可乎乃授简于放臣俾书以示后后之思公者虽灌丛葽草尚勿翦拜矧翚飞之革然石刻之隠然欤







　　刘賔客文集巻九
　　钦定四库全书
　　刘賔客文集巻十　　　唐　刘禹锡　撰
　　书
　　上杜司徒书【时元和元年】
　　月日故吏守朗州司马员外置同正员刘某谨斋沐致诚命仆夫持书敢献于司徒相公閤下昔称韩非善著书而説难孤愤尤为激切故司马子长深悲之为着于篇显白其事夫以非之书可谓善言人情使逢时遇合之士观之固无以异于它书矣而独深悲之者岂非遭罹世故益感其言之至邪小人受性颛防涉道未至末学见浅少年气粗常谓尽诚可以絶嫌猜徇公可以弭谗愬谓慎独防微为近隘谓艰贞用晦为废忠刍狗巳陈刻舟徒识罟擭随足怅然无知事去凝想时时自笑然后知韩非之善説司马子长之深悲迹符理防千古相见虽欲勿悲可乎大凡恒人之所以灵于庶类以其能羣以胜物也烈士之所以异于恒人以其仗节以死谊也然则交相丧者世与道难合并者机与时是以有死谊之心而卒不获其所者世人悲之获其所矣而一旦如不得终焉者君子悲之世人之悲悲其不遇无成而亏故其感也近君子之悲悲其不幸既得而丧故其感也深其悲则同其所以为悲则异若小人者其不幸欤间者昧于藩身推致危地始以飞谤生衅终成公议抵刑旬朔之间再投裔土外黩相公知人之鉴内贻慈亲非疾之忧常恐恩义两乖家国同负寒心销志以生为慙虽欲沥血以自明吁天以自诉适足来众多之诮岂复有特达见知者邪遂用诅盟于心不复自白以内咎为弭谤之具以吞声为窒隙之媒庶乎日月至焉而是非乃辨防友人江陵法曹掾韩愈以不幸相悲且曰相国扶风公之遇子也厚非独余知之天下之人皆知之矣余闻初子之横为口语所中独相国深明之及不得巳而退则为之流涕以诀又不得巳而谴则为之择地以居求之于今难与侔矣抑余又闻曩子之介于司徒府奉诚敬于山园上公亟称于人以为不懈于位今则有修仪以賛其诏相者有备物以賛其容衞者七月礼毕一朝庆行诰言敭之授以显秩子独足趾一跌而前劳并捐祝网之辰动絓疎目可封之代乃为穷人斯常情之所悲矧知子之厚者夫踣者想起必謼而求拯疾者思愈必呻而求医子宜謼于有力而呻于有术如何以箝口自絶为智以甘心受诬为贤嗛然自咎求知于黙彼李斯逐焉而为上卿邹阳囚焉而为上客二子者岂黙以求知者邪若可诉而不言则陷于畏可言而不辩则隣于怨畏与怨君子之所不处子其处之哉韩生之言未及竟而小人不知感従中来始赧然以愧又缺然以栗终悄然以悲悲斯叹叹斯愤愤必有泄故见乎词敢闻左右投所闵也嗟夫人之至信者心目也天性者父子也不惑者圣贤也然而于窃鉄而知心目之可乱于掇蜂而知父子之可间于拾煤而知圣贤之可疑况乎道谢孔顔恩异天性是非之际爱恶相攻争先利途虞相轧则衅起希合贵意虽无嫌而谤生鲁酒致邯郸之围飞鸢生博者之祸伯仁之杀由偶对伯奢之寃以器声动罹险中皆出意表虽欲周防亦难曲施加以吠声者多辨实者寡飞语一发胪言四驰萌芽如奋枝叶俄茂方谓语怪终成祸梯呜呼人必求知不能自达何投分效节有积尘之难何谮行爱弛有决防之易何将进之日必自见其可而后亲何将退之时乃人言其否而遂弃良由邪人必防邪谋必隂隂则难明防则易信罔极太甚古今同途是以前脩鉴其若此姑以推心取信不以循迹生嫌由是求忠臣于孝子求良妇于骂巳食子尽节也推其忍可以疑心放麛违命也推其仁可以属国若谓其孝于亲未必能忠専于夫未必能贞忍于子未必能忍于其它仁于兽未必能仁于其类则是天下之人尽不可信而尽可诬固不然也凡人之行巳必恒于所安茍非狂易不能甚异小人自居门下仅逾十年未尝信宿而不侍坐率性所履固无遁逃言行之间足见真态伏惟推心以明其迹追往以鉴于今茍谓其尝掩人以自售矣尝近名以冒进矣尝欺谩于言説矣尝沓贪于求取矣尝狎比其琐细矣尝媒孽其僚友矣尝矫激以买直矣尝詀讘以取容矣尝漏言于咨诹矣尝败务以簿书矣有一于此虽人谓其贤我得而刑也岂止于弃乎茍或反是虽人谓其盗我得而任也庸可而弃乎由是而言小人之善否不在众人所以受谴巳还行及半嵗当食而叹闻尚惊不以众人之善为是非唯以相公之意为衡准自违间左右亟防简书慰诲勤勤穷顇増感伏想仁念必思有以拯之况礼道贵终人情尚旧尝尽其力必加以仁于犬马之微有帷葢之报顾异于是岂无庶防傥浮言可以事久而明众嗤可以时久而息我大信以祛羣疑使茕茕微志无已矣之叹觊乎异日得夷平民然后裹足西向谢恩有所复以尘缨黧貌称故吏于相门此言朝遂可以夕死何则复于变者其义重拯于危者其感深暌而后合示终不可暌也否而后泰示终不及否也获寳于巳丧得途于既迷与夫平居不为艰故所激者其味异矣伏以大君继明元宰柄用鸿钧播平分之气悬象廓无私之照涣汗大号与人惟新昭回汪濊旁下郡国投荒为民者咸释拲梏遂还里闾系于稍食犹在羁绊伏读赦令许移近郊今武陵距京师赢二千者无防小人祖先壤树在京索间瘠田可耕陋室未毁濡露増感临风永懐伏希闵其至诚而少加推恕命东曹补吏置籍于荥阳伍中得奉安舆而西拜先人松槚誓当赍志没齿尽力于井臼之间斯遂心之愿也如或官谤未塞私欲未従虽为裔民乃有善地则北距澧浦资宿舂而可行无道途之勤蠲仆赁之费重以镇南用和辅理扇仁风于上游霁严施恵得以自遂斯便家之愿也伏惟降意详察择可行者处之乞恩于指顾之间为恵有生成之重虽百谷之仰膏雨岂喻其急焉嗟哉小人仕逢圣日岂曰不辰知有相君岂曰不遇而乗运钟否俾躬罹灾同生无手足之助终嵗有病贫之厄孰不求达而独招嫌孰不求安而独乗棘赋命如此虽悔何追湘沅之濵寒暑一阳鴈才到华言罕闻猿哀鸟思啁啾响异莫夜之后并来愁肠懐乡倦越吟之苦举目多似人之喜俯视遗体仰安髙堂悲愁惴栗常集方寸尽意之具固不在言身逺与寡舍慈何托是以因言以见意恃旧以求哀敢希未光下烛幽蛰孤志多感重恩难忘顾瞻门馆慙恋交防伏纸流涕不知所云禹锡惶悚再拜
　　献权舍人书
　　禹锡在儿童时巳防见器终荷荐宠始见知名众之指目忝阁下门客惧无以报称故厚自淬琢靡遗分隂乃今道未施于人所蓄者志见志之具匪文谓何是用颛颛恳恳于其间思有所寓非笃好其章句沈溺于浮华时态众尚病未能也故拙于用誉直绳朗鉴乐所趋也故鋭于求益今谨録近所论撰凡十数篇蕲端较是非敢闗于左右犹夫矿朴纳于容范尝闻昔宋广平之沈下僚也苏公味道时为绣衣直指使者广平投以梅花赋苏盛称之自是方列于闻人之目是知英贤卓荦可外文字然犹用片言借説于先达之口席其势而后骧首当时矧碌碌者畴能自异今阁下之名之位过于苏公之曩日而鄙生所赋或钜于梅花则沈泥干霄悬在指顾间其词汰而喻僭诚黩礼也繄游藩之久觊尚旧而霁严禹锡惶悚再拜
　　为京兆李尹荅于襄州第一书
　　閤下以大墓世在三原而去河南益逺尚系于数百年之外于义不安遂奋然移羣従率先行古占数为京兆人且命使者脩敬于鄙薄缺然不敢当此之重洪惟閤下世雄朔易四姓之冠其宗勲有八柱之贵其硕徳有三老之重因都入雒锡之土田自生齿已上列于侯籍与夫其先尝为编户民者大殊谨按永徽格贯在两都者无害为本部官葢神州赤县尊有所厌非它土之比实待罪辇毂下閤下宣风江汉为诸侯师介圭入觐必参大政其展礼措事宜为羣伦所观非据之荣赧然汗下不宣实再拜
　　第二书
　　实白前辱阁下书厚自枉屈执州人之礼兼示移羣従书明所以去河南従京兆为望之防于古仪为得然而通行之自久或献疑焉是以前书不敢不逡巡牢让亦有以发閤下之雄辨使皭然为世程者今月某日函使至果贻理言大明时人之所以失而我独障颓波而逢其原既一辞不获命又学浅不堪往复敢不敬従前史称以大将军而有揖客岂不为重循汲直之言则有以畧其礼而増髙者今鄙人之不让适有以増閤下之重耳实白
　　答饶州元使君书
　　传使至防致书一函辱示政事与治兵之要明礼以及用通经以知权视隂阳惨舒之节取震虩泽濡之象知天而不泥于神怪知人而不遗于委琐先乡社之治以浃于举郡首队伍之法以及于成师犹言数者起一而至万操律者本黄钟以极八音诚通人之説章章必可行者也鄙人涉吏日浅尝耳剽老成人之言熟矣今研覈至论渊乎有味非游言架空之徒喜未尝不至抃也故扬防所见以累下执事云葢丰荒异政系乎时也夷夏殊法牵乎俗也因时在乎善相因俗在乎便安不知发叙重轻之道虽嵗有顺成犹水旱也不知日用乐成之义虽俗方阜安犹荡析也徙木之信必行则民不惑此政之先也置水之清必励则人知敬此政之本也缿筩之机或行则奸不敢欺此政之助也则有以其弛张雄雌唯变所适古之贤而治者称谓各异非至当有二也顾遭时不同耳夫民足则懐安安则自重而畏法乏则思滥滥则迫利而轻禁故文景之民厚其生为吏者率以仁恕显武宣之民亟于役为吏者率以武健称其寛猛迭用犹质文循环必稽其弊而矫之是宜审其救夺耳太史公云身脩者官未尝乱也然则脩身而不能及治者有矣未有不自已而能及民者今之号为有志于治者咸能知民困于杼柚罢于征徭则曰司牧之道莫先于简亷奉法而巳其或材拘于局促智限于罢懦不能斟酌盈虚使人不倦以不知事为简以清一身为亷以守旧弊为奉法是心清于枨闑之内而柄移于胥吏之手嵗登事简偷可理也嵗札理丛则溃然携矣故曰身脩而不及理者有矣若执事之言政诣理切情斥去迂缓简而通和而毅其脩整非止乎一身必将及物也其程督非务乎一切必将经逺也坊民之理甚周而不至皎察字民之方甚裕而不使侵蛑知革故之有悔审料民之多挠厚发奸之赏峻欺下之诛调赋之权不闗于猾吏逋亡之责不迁于丰室因有年之利以补败汰不急之用以啬财为邦之要深切着明若此其悉也推是言按是理而笃行之乌有不及治邪古称言之必可行非乐垂空文耳有人民社稷固可践其言也濒江之郡饶为大履畨君之故地渐瓯越之遗俗余干【音翰】有畆钟之地武林有千章之材其民牟利鬭力狃于轻悍故用暴虐闻重以山茂槚苦金丰镣铣齐民往往投镃錤而即铲铸损丝枲而工搴撷乗时诡求其息倍称间闻主分土者尽笼其利而斡之坐簿书舛错为中执法所劾事下三府以受赇论其刑甚渥于今列郡不寒而栗彼邦人聆其风声固曰彼浚民者上罪之若此其念民也至矣今二千石以前失职非其罪执事者即人心而用之彼邦人是必翘然须其至而安矣以思治之民遇习治之守欲不至于富庶得乎昌黎韩宣英好实蹈中之士也前为司封郎以余刃剸剧于计曹号无逋事能承其家法而绍明之庭坚仲容之族也坐事为彼郡司马更闰余者再焉是必能知风俗之良窳采寮之善否盍尝问焉足为羣疑之宝龟也至于否臧文律戢玩之戒均权以制动函以稔勇平居使不堕萃聚使不哗坐作疾徐心和气振诚纎悉于所示也故置之以须执事异日承进律之命握兽符而驾寅车然后贡其瞽言重晓左右耳
　　荅容州窦中丞书
　　健步刘子良至猥奉书教以愚为希儒之徒重言一发华衮非贵世之服儒衣冠道古语居学官者为不鲜矣求其知所以然者防何人借曰有之未必不诟病耳今夫挟弓注矢遡空而发者人自以为皆羿可矣移之于泽宫则噤而不敢言何哉有的不可欺故也今夫儒者函矢相攻蜩螗相喧不啻于彀弓射空矢者孰为其的哉异日兄道大行则言益重使儒者之的悬于舌端不得让也由是知辱教之喜可胜既乎间承得一二易生列侍绛帐荒服之外持经鼎来争捐珠玑以易编简不疾而速其君子之徳风欤而裔憬俗已丕变矣顾其风非民和可移地泄恒燠冬无严气其在啬神以佐药兼味以御祲所谓养贤以及万民頥之时义不可不顺茍以有待及物为心则养已与养民非二道也矧羣情之颙颙乎禹锡再拜
　　荅栁子厚书
　　禹锡白零陵守以函置足下书爰来屑末三幅小章书仅千言申申亹亹茂勉甚悉相思之苦懐胶结赘聚至是泮然以销所不如晤言者无防书竟获新文二篇且戏余曰将子为巨衡以揣其钧石铢黍余吟而绎之顾其词甚约而味奫然以长气为干文为支跨跞古今鼓行乗空附离不以凿枘咀嚼不有文字端而曼苦而腴佶然以生癯然以清余之衡诚悬于心其揣也如是子之戏余果何如哉夫矢发乎羿彀而中防存乎它人子无曰必我之师而能我衡茍然则誉羿者皆羿也可乎索居三嵗理言芜而不治临书轧轧不具禹锡白
　　与栁子厚书
　　间发书得筝郭师墓志一篇以为其工独得于天姿使木声丝声均其所自出抑折愉绎学者无能如繁休伯之言薛访车子不能曲尽如此能令鄙夫冲然南望如闻善音如见其师寻文寤事神骛心得倘佯伊郁久而不能平嗟夫郭师与不可传者死矣张柱差【楚宜反】枵然貌存中有至音含糊弗闻噫人亡而器存布方册者是已余之伊郁也岂独为郭师发邪想足下因仆书重有慨耳不宣禹锡白
　　荅道州薛侍郎论方书书
　　禹锡再拜初兄出中台守江华人咸曰函牛之鼎以之烹小鲜惜乎余地澶漫而无庸也愚独心有慨焉以为君子受干阳健行之气不可以息茍吾位不足以充吾道是宜寄余术百艺以泄神用其无暇日与得位同久欲以是理求有得于兄而未有路防崔生来辱书敎果恵以所着竒方十通商古今之宜而去其并猥以一物足以了病者居多非累试辄效不在是族或取诸屑近亦以攟拾虑恒人多怠忽不省必建言显白扬其功于已然其它立论率以弭病于将然为先而攻治为后言君臣必以时言宣补必以性言砭火必本其输荥言祓攘必因其风俗齐和之宜炮剔之良暴炙有隂阳之煎烹有少多之取挠【火髙反】劳以制驶露置以养洁味有所走薫有所归存诸纎悉易则生患非博极遐览之士孰能知其所从来哉愚少多病犹省为童儿时夙具襦袴保姆抱之以如医巫家鍼烙灌饵咺然啼号巫妪辄阳阳满志引手直求竟未知何等方何等药饵及壮见里中儿年齿比者必睨然武健可爱羞已之不如遂从世医号富于术者借其书伏读之得小品方于羣方为最古又得药对知本草之所自出考素问识荣衞经络百骸九窍之相成学切脉以探表而天机昏浅布指于位不能分累菽之重轻第知息至而已然于药石不为懵矣尔来垂三十年其术足以自衞或行乎门内疾辄良已家之婴儿未尝诣医门求治者顷因欲编次已试者为一家方书頋力不足今兄能我先所以辱贶之喜信逾拱璧有以赏音适道耳尝思世人居平不读一方病则委千金于庸夫之手至于甚殆而曰不幸岂真不幸邪甚者或乗少壮之气笑人言医以为非急昌言曰饴口饱腹药其如我何所承之气有时而既于祷神佞佛遂甘心焉兄以愚言覆观之其人固比肩耳前防示药焙法谨如教地之慝果不能伤虽茈【音柴】胡水泻喜速朽者率久居而无害万物不可以无法谓生不由养致其诬乎山川匪遐事使之逺形不接而谕者莫贤乎书临纸怊怅不宣禹锡再拜
　　与刑部韩侍郎书
　　退之从丞相平戎还以功为第一官然犹议者嗛然如未迁陟此非特用文章学问有以当众心也乃在恢廓器度以推贤尽材为孜孜故人心乐其道行行必及物故耳前日赦书下郡国有弃过之目以大国材富而失职者多千钧之机固省度而释岂鼷防所宜承当然譬诸蛰虫坯户而俯者与夫槁死无以异矣春雷一振必歆然翘首与生为徒况有吹律者召东风以薫之其化也益速雷且奋矣其知风之自乎既得位当行之无忽禹锡再拜
　　荅连州薛郎中论书仪书
　　吾兄不知愚无似猥以书见攻其非且曰我与子中外属当为伯仲其抵我书执礼太卑按旧仪凡兄姉之齿有唯无伏它以是为率其于匹敌即前云愿后云白而巳大厯初李賛皇贾常侍犹守之无渝二公何人也我与子何人也乌有从末俗以姑息为礼而不虞识者所窥邪其防云尔愚得书退而思惟愀然自贺曰在恒人为宜而在愚为过岂不能幸欤故尽言于兄期有以相畅耳夫礼之文为着定宜尊宜卑犹四方上下左右前后称谓一立古先圣贤所不敢移管敬仲不敢当命卿之飨虞人不敢承士之招先礼而后身也汲黯不为大将军而亏九卿王祥不为録尚书而屈三公先道而后时也是则非据之荣虽君命有所不受非道之利虽众尚有所不为兄长于大厯初尝接前辈游故其风采去承平时不甚相逺愚长于贞元中所与游皆后来诸生然犹于稠人广坐时闻老成人之说灌注耳目斑斑然不絶如线其后为御史四方诸侯悉以书来贺校其礼皆駮不同唯洪州牧李常侍巽潭州牧杨中丞凭始言执事其它如仪而同在宪司者咸以二牧为不逊愚时与其僚栁宗元昌言于众曰监察八品也当衣碧言执事为宜不当经怪众咸听然而咍复谓愚云子奚不碧其服邪其不堪执事色深不可以言解及谪官十年居僻陋不闻世论所以书相问讯皆昵亲宻友不容变更而时态髙下无从知耳前年祗召抵京师偶故人席夔谈因及是事乃知与十年前大殊至有同姓属尊致书于属卑而贵者其纸尾言起居新妇夔独窃笑之而已然犹不敢显言诋之今有人谓东为西者一言发则凡人嗤为騃且狂茍不众非之则东西易位久矣尊卑失其仪恬而不怪安得使人如东西不敢易之哉曽子有云君子之爱人也以徳细民之爱人也以姑息谓古人悉朴且贤则斯言不当发于洙泗间耳葢三代之尚未尝无弊由野以至僿岂一日之为渐靡使之然也嫉其弊而救之以归于中道以俟乎荐绅先生徳与位并者掲然建明之斯易也语曰俟自直之箭则百代无一矢俟自圆之木则千嵗无一轮执矫揉之器者视之灌丛无非良材耳窃观今之人于文章无不慕古甚者或失于野于书疏独陋古而汩于浮二者同出于言而背驰非不能尽如古也葢为古文者得名声为今书者无悔吝如水走下兄其以愚言为然否耶禹锡再拜

　　刘賔客文集巻十
　　钦定四库全书
　　刘賔客文集巻十一　　　唐　刘禹锡　撰表章一【为淮南杜相公佑修凡十首】
　　让同平章事表
　　臣某言髙品呉千金至奉制加臣银青光禄大夫同中书门下平章事兼徐泗濠等州节度观察处置等使余如故者初受恩荣若登霄汉退思尘忝如履春氷臣诚惶诚恐顿首顿首臣闻以徳诏官以劳定赏茍或虚授人无劝心臣自守方隅累更时嵗荷唐虞宣力之寄乏齐鲁报政之能愧无可称以荅髙位岂意圣慈奬天泽荐加以燮賛之崇名被庸虚之陋质惧速官谤有玷大猷伏以宰相之职安危是注其在当否系于惨舒惟以材陞例无平进举不失徳则副苍生之心茍非其人或致外夷之哂臣虽愚昧尝览前言岂敢冒荣遂安窃位辄思事理冀尽刍荛若以汴河要津漕运所切徐方俶扰师旅未宁谨当上禀叡谋下贞戎律克期而进屈指可平励众之先是臣之志既行其事必在正名所加节制安敢饰让至于银青贵服金重名勲绩无闻岂宜滥及伏乞赐寑前命俯亮愚衷防臣遂知止之宜圣朝无不称之服名器斯慎退让有闻遐迩聆风孰不知劝其新授官告谨重封进无任恳祷屏营之至
　　谢平章事表
　　臣某言伏防奬拔超践钧衡虑玷大猷昧死陈让再奉严防不令固辞恩厚命轻位髙责重【中谢】臣闻天下安危注意将相处论道具瞻之地当总戎作镇之权虽协梦而求无闻秉钺之寄登坛以拜不兼调鼎之荣授受惟艰伊昔犹尔况臣庸琐何以克堪陛下造曲成大明私照俾掌戎律复参庙谟宠光之崇在臣已极毫发之效于国何施谨当罄竭防诚奉遵至教仗天威以慑不类敷圣泽以遂羣生上分旰食之忧下塞素餐之责力诚不足心实念兹伏乞皇明俯赐昭鉴臣恪居官次遐守藩维不获伏谢彤庭陈露丹慊心存阙下同犬马之恋恩身在淮濆仰云天而结思无任恳悃屏营之至
　　谢手诏表【诏后批云朕自书】
　　臣某言中使阎忠信至奉宣圣防存问兼赐臣手诏拜捧紫泥跪伸金简承防见圣神之畧感恩知身命之轻【中谢】臣素乏异能幸逢昌运猥当旄钺之寄未靖祅氛荣分台鼎之名何阶启沃窃位斯久速尤是虞岂谓化曲成鸿私荐及特纡睿思亲洒仙毫降自九重粲然五色初喜丽天之象逺烛辉光旋惊垂露之踪曲覃霈泽鸾凤骞翔而变态烟云舒巻以呈姿赋彩飞文耸神荡目恭惟国寳何幸家蔵感极涕零莫知上荅应縁军旅庶务谨具别状奏闻无任欣戴屏营之至
　　谢贷钱物表
　　臣某言中使南宫怀珍至奉宣圣防存问兼赐臣墨诏天光下济叡泽曲流衔恩未酬居宠弥惧【中谢】臣受任斯极防功莫施昨以封畧未宁干戈犹动夀春固垒以备盗淮甸兴师以扞奸经费所资数盈钜万餽饷时久供亿力殚虑始图终不敢缄黙辄陈管见上黩宸聪伏防圣慈特遂诚请逺承如綍之防特假聚人之财军须不愆士气弥振糗粮既备永无半菽之虞襦袴足颁逺超挟纩之感是为説使咸愿先登臣忝总戎倍百欣荷伏以上分国用俯济军兴清烟尘谨备偿约
　　请赴行营表
</div>
    <div class="pagination">
<a href="刘宾客文集_page2.html">上一页</a><a href="刘宾客文集.html">1</a><a href="刘宾客文集_page2.html">2</a><span class="current-page">3</span><a href="刘宾客文集_page4.html">4</a><a href="刘宾客文集_page5.html">5</a><a href="刘宾客文集_page6.html">6</a><a href="刘宾客文集_page7.html">7</a><a href="刘宾客文集_page8.html">8</a><span>...</span><a href="刘宾客文集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
