<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 16 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 16 页/共 48 页
  </h1>
  <div class="content">
   戎马交驰际柴门老病身把君诗过日【俗本作目】念此别惊神【一云念别意惊神】地濶峨睂晚【一作晓或作逺】天高岘首春为【去声】于耆旧内试覔姓厐人【上四惜郑之别下四赠赴襄阳杜臆当戎马交驰之际有此柴门老病之身无可销愁惟把君诗以过日耳今又逺去能不念此别而神惊乎自兹一别我在峨睂君在岘首地濶天高何由防面所以惊神也倘耆旧中有如厐德公覔以相报吾亦将与之偕隐襄阳矣　把君诗念此别各三字另读　临别踌蹰故日色将晚归览景物适春意已生晚春二字俱不空下　呉质书羽檄交驰　陈书隋文帝使后主节饮既而曰任其性不尔何以过日庾信诗眷然惟此别　蔡琰笳曲山高地濶兮见汝无期　记天高地下　陈后主归魂赋映岘首之沈碑元和郡国志岘山在襄阳县东南九里东临汉水古今大路　襄阳耆旧传晋习凿齿作　厐德公隐鹿门山在襄阳　补生注地濶天高即水逺山长意变词以避熟濶贴睂高贴首各见匠心公诗狼籍画睂濶】
　　重【平声】赠郑链絶句【与上章先后同时作】
　　郑子将行罢使【去声】臣囊无一物献尊亲江山路逺羇离日裘马谁为感激人【上章叙惜别之情此章怜其清况也　师氏曰郑链出为使臣其罢归也囊无一物亷洁如此彼乗肥衣轻之人谁感动激发而周旋之耶　楚辞厯吉日兮吾将行　诗小序皇皇者华君遣使臣也　后汉范式传式谓元伯曰后二年当拜尊亲见孺子马】
　　江头五咏【鹤注江头即前江畔独步寻花处五诗据所见入咏皆有寓意旧次编在寳应元年】丁香【图经本草丁香木类桂高丈余叶似栎凌冬不凋花圆细黄色齐民要术鸡舌香世以其似丁子故一名丁子香即今丁香是也日华子云丁香治口气所以郎官含之碎録丁香一名百结子出枝叶上如钉长三四分有粗大如山茱萸者名母丁香】
　　丁香体柔弱乱结枝犹垫【都念切】细叶带浮毛疎花披素艶深栽小斋后庶使【一作近】幽人占【去声】晚堕兰麝中休怀粉身念【卢注此喻柔弱者当知自守　丁香体弱而枝坠其花叶植于小斋止堪与幽人作縁若使堕入兰麝将粉身而不保矣身名堕于晚节大槩如此朱注陈藏器云丁香撃之则顺理而解为两向义山诗本是丁香树春条结始生其合则为结也　説文垫下也凡物之下堕皆可云垫　石崇传婢妾数十人皆蕴兰麝被罗抱扑子耳疲乎郑卫鼻餍乎兰麝】
　　丽春【图经本草丽春草一名仙女蒿格物论丽春一云长春花】
　　百草竞春华丽春应【平声】最胜少须【一作顷】顔色好【一作好顔色】多漫枝条賸【俗作剰】纷纷桃李姿【旧作枝疑误】处处总能移如何此贵重【正异作如何贵此种晋作稀如此贵重】却怕有人知【卢注此比人以知希者为贵　花少则顔色鲜好花多则枝头余剩此丽春之胜也彼桃李凡姿随移随活独丽舂性异移之即槁却似怕人知者所以可贵也　少字多字畧读句意自明须应须也漫徒然也　顾云羣芳谱丽春罂粟别种也根苖一类而数色咸具此其顔色之好也　陶潜诗枝条始欲茂北史贾思伯传客曰公合贵重宁能不骄】栀子【图经本草栀子南方及西蜀州郡皆有之木高七八尺二三月生白花花皆六出甚芬香夏秋结实如诃子状生青熟黄中仁深红】
　　栀子比众木人间诚未多于身色有用与道气相【一作伤】和红取风霜实青看【平声】雨露柯无情移得汝贵在映江波【逺注此有孤芳自赏之意　此章全属自寓人间未多种特异矣色有用比才堪济时气相和比性不戾俗青红防景自叹厯经霜露色映江波故钟情在此舎汝之外别无可移情矣　顾注酉阳杂爼诸花少六出者惟栀子花六出此正众木中未有也陶贞白云栀子剪花六出剖房七道其花甚香即西域薝卜花也名山志楼石山多栀子色可染帛即所云色有用也其性极冷即所云气伤和也其实经霜则红即所云红取风霜实也叶似耳厚而深緑春荣秋瘁即所云青看雨露柯也　赵注本草称栀子治五内邪气胃中热气其能理气明矣此颂栀子之功也作气相和亦是　谢朓墙北栀子树诗有美当阶树霜露未能移还思照緑水君家无曲池末二句本此　黄鹤云公自喻饱经风霜而独见遗于物外也】
　　鸂鶒【陈藏器本草鸂鶒水鸟形小如鸭毛有五采】
　　故使笼寛织须知动损毛看【平声】云犹【一作莫】怅望失水任呼号【平声】六翮曾【音层】经剪孤飞卒【一作只】未高且无鹰隼虑留滞莫辞劳【卢注此章意在安于义命　鸟在笼中不怅望呼号上四怜之也剪翮难飞留此可免抟撃下四慰之也　竹笼寛织者恐其损羽毛也下句申明上句　逺注鸂鶒本水鸟而受樊笼故有看云失水之状　谢惠连鸂鶒赋宛羁畜于樊笼　前汉游侠传昼夜呼号　顾注凡鸟之劲羽止于六片韩宣外传鸿飞千里特六翮耳陶潜诗望云惭高鸟】
　　花鸭
　　花鸭无泥滓堦前【一作中庭】毎缓行羽毛知独立黒白太分明不觉羣心妬休牵众眼惊稻粱霑【一作知】汝在作意莫先鸣【卢注此章即渔父独醒之意　独立分明是花鸭之皭然自异处然惟独立故羣心妬惟分明故众眼惊且既霑足稻粱又何须先鸣以取忌乎上四作称羡之词下四作警戒之词　羽毛知独立谓羣羽之中知其独立羣心众眼指诸鸭言花鸭当食必鸣但戒其毋先耳　鹤云公自喻以直言受妬出居于外虽有一饱之适犹以先鸣为戒　抱朴子虚谈则口吐冰霜行已则守汚泥滓　鹦鹉赋虽同族于羽毛固殊智而异心　朱超诗独立不成羣　汉书薛宣传黑白分明防稽典録张温死诸葛武侯曰其人于清浊太明善恶太分　尸子战如鬬鸡胜者先鸣】
　　【顾宸曰丁香立晚节也丽春守坚操也栀子适幽性也鸂鶒遣留滞也花鸭戒多言也此虽咏物实自咏耳】野望【鹤注此当是寳应元年成都作】
　　西山白雪三城【一作竒一作年】戍南浦清江万里桥海内风尘诸弟隔天涯涕泪一身遥惟将迟暮供多病未有涓埃【一作涘误】答圣朝【音潮】跨马出郊时极目不堪人事日【一作自】萧条【此因野望而寄慨也上四野望感怀思家之念下四野望抚时忧国之情　临桥而望三城近虑吐蕃天涯而望海内逺愁河北也五六属自慨末句乃慨世出郊极目防醒本题　朱瀚曰国歩多艰皆由人事所致结句感慨深长　唐氏注西山在成都府西一名雪岭三城戍即松维堡三城唐志注唐兴有羊灌田朋笮绳桥三城　困学记闻唐地理志彭州导江县有三竒戍韦臯传大将陈垍等出三竒西南备边録所谓三竒营也　谢朓诗怅望南浦时　楚辞隐玫山以清江　一统志万里桥在成都府中和门外　汉终军传边境时有风尘之警　汉宗室传王睦悉推财物与诸弟　古诗各在天一涯　蔡琰胡笳涕泪交垂　孔融诗安能苦一身　楚辞恐美人之迟暮　史记留侯性多病汉书使者谓龚胜曰圣朝未尝忘君　鲍照诗跨马出北门　世説王东亭尝春月乗马出郊时彦同游者连镳俱进　王景兴书想亦极目而回望　嵇康诗何为人事间自令心不夷楚辞山萧条而无兽】
　　【朱鹤龄曰按史是时分剑南为两节度而西山三城列戍百姓疲于调役高适尝上疏论之不纳公诗当为此作故有人事萧条之叹】
　　畏人【诗成后拈畏人二字为题非专用畏人也蔡氏编在寳应元年　曹植诗客子常畏人】
　　早花随处发【一作发处】春鸟异方啼万里清江上三年【一作峯】落日低畏人成小筑褊性合幽栖门迳【一作迳没】从榛草【赵汸作塞】无心待【一作走】马蹄【此诗叹羇旅寂寥也上四言景有故乡故国之思下四叙情有避世避人之意　杜臆离家万里寄迹三年身世孤危所以畏人而幽栖也　胡夏客曰万里二语十字只如一句孔稚圭诗孤征越清江　三年旧作三峯谓登万里桥而望三峯此説非也成都无山安有三峯赵注公自】
　　【乾元二年入成都至寳应元年春为三年矣】
　　屏迹三首【依蔡氏梁氏编在寳应元年　按诗中景物乃是春夏之候黄鹤因诗有年荒酒价乏句遂引永泰元年京师斗未千钱为证又引广德二年定京城上下酤户以収月税为证顾氏谓史书所记乃长安事不渉成都黄氏次在永泰元年者非是　鲍照诗屏迹勤躬稼】
　　衰年【一作顔】甘屏【音丙】迹幽事供高卧鸟下【去声】竹根行龟开萍叶过年荒酒价乏日并园蔬课独【一作犹】酌甘泉歌【一云独酌酣且歌一云独酌饮甘泉】歌长撃樽破【首章言屏迹景事在四句分截　鸟下竹根龟开萍叶偶然所见皆属幽事日并卖蔬课钱以充沽酒之价然犹苦不继故止酌饮甘泉耳　顾云酌而歌歌而长长而至于撃樽撃樽而至于破公之狂态俱见无聊之态亦见矣　选诗徘徊孤竹根　薛道衡诗胜龟莲叶开　记儒有并日而食　　庾信诗拂雪就园蔬　赵曰撃空樽暗使王大将军酒后撃缺唾壶事　秦始皇作骊山陵诸民怨之作甘泉之歌此诗则言酌甘泉而歌也】
　　【此以屏迹领起自属首章他本编在末者非顾云此首虽属古体而无一句失拈无一字失对自是仄韵之律】
　　用拙存【一作诚】吾道幽居近物情桑麻深雨露燕雀半生成邨鼓时时急渔舟个个轻杖藜从白首心迹喜双清【次章申言屏迹之志下六分应一二　拙者心静故能存道幽居身暇故近物情桑麻燕雀动植对言村鼓渔舟耕渔对言皆物情之相近者对此而心迹两清吾道得以常存矣　赵汸注雨露生成句中自对语意深厚老成识得生物气象　杜臆半生成谓生者已成成者又生半字最佳　心迹二字乃三首之眼公在草堂地僻可以屏迹而性懒亦宜于屏迹也　江淹诗物情弃疵贱　庄子原宪杖藜而应门　谢灵运诗心迹双寂寞　杨守阯曰心迹双清言无尘俗气也】
　　【罗大经曰杜诗桑麻深雨露燕雀半生成陈后山诗辍耕扶日月起废极吹嘘或疑虚实不类不知生为造成为化吹为阴嘘为阳气势力量与雨露日月正相配也】
　　晚起家何事无营地转幽竹光团【一作围】野色舎【一作山】影漾江流失学从儿懒长贫任妇愁百年浑【平声】得醉一月不梳头【三章又申用拙幽居意下六分应次句　洪仲注首聨乃一问一答　杜臆无营根用拙地幽根幽居竹光二句申地幽以补幽居佳景失学四句申无营以发用拙余意　洪注谓末聨以放逹寓悲凉是也不然百年常醉懒不梳头成何人品乎　上有年荒之酒价句则知百年浑得醉尚属期望之词　谢朓诗月阴洞野色　絶交书头面常一月十五日不洗】
　　少【去声】年行【鹤依旧编在寳应元年】
　　马上【龚芥隐作骑马】谁家白面【一作薄媚非】郎临阶【英华作轩】下【去声】马坐【一作踏】人牀不通姓氏麤豪【龚作疎】甚指防银瓶索【先侧切】酒尝【一云酒味尝　此摹少年意气色色逼真下马坐牀指瓶索酒有旁若无人之状其写生之妙尤在不通姓氏一句　南史童謡云不见马上郎但见黄尘起楚辞厌白玉之面兮怀琬琰以为心　牀胡牀也　南史袁粲率尔歩徃亦不通主人　呉志孙皎传孙权曰卿与甘兴霸饮因酒发作侵陵此人虽麤豪有不如人意时然其较畧大丈夫也　南史顔延之好骑马邀游里巷遇知旧輙据鞍索酒】
　　【胡夏客曰此盖贵介子弟恃其家世而恣情放荡者既非才流又非侠士徒供少陵诗料留千古一噱耳此説少年意态神情跃跃欲动王维诗云新丰美酒斗十千咸阳游侠多少年相逢意气为君饮系马】
　　【高楼垂柳边呉象之云承恩借猎小平津使气常游中贵人一掷千金浑是胆家无四壁不知贫皆善于写生者】
　　即事【黄鹤依旧次编在寳应元年　卢注此为舞妓作】
　　百宝装腰带真珠络臂鞲【同韝】笑时花近眼舞罢锦纒头【百宝真珠舞者之饰花近眼比笑容可掬锦纒头舞毕而赠防也　淳于髠传帣鞲鞠通鉴注鞲臂捍也汉书马后传苍头衣緑韝注臂衣以缚左右手于事便也通鉴注旧俗赏歌舞人以锦防置之头上谓之锦纒头】
　　寄题杜二锦江野亭【附严武诗】
　　漫向江头把钓竿懒眠沙草爱风湍莫倚善【去声】题鹦鹉赋何须不着【陟畧切】鵕【音峻】防【音仪】冠腹中书籍幽时晒肘后医方静处看【平声】兴【去声】发防能驰骏【一云五】马终当【一作须】直【一作重】到使【去声】君滩【上二题杜公草堂三四讽其躭诗而不仕五六怜其好学而多病末致欲过草堂之意　杜臆以结语为招公徃见盖泥在使君二字耳此诗为寄题草堂而作自应闻合草堂堂在江干故借用使君滩耳　此诗第三句失拈　漫徒也説文湍急瀬也谢景运诗枕底失风湍　鹦鹉赋以祢衡之才比少陵非刺其恃才傲物旧注误解　曹操送祢衡于江夏太守黄祖祖长子射为章陵太守大防宾客人有献鹦鹉者衡揽笔而作词采甚丽　汉书孝惠时郎侍中皆冠鵕防音义鵕防鸟名以其羽饰冠南越志鵕防山鸡也其色鲜明五采燿　世説郝隆七月七日日中仰卧人问其故曰我晒腹中书也　葛洪传洪抄金匮药方一百巻肘后急要方四巻　世説山简为荆州刺史时人为之歌曰复能乗骏马　盛之荆州记鱼复县界有羊肠虎臂滩杨亮为益州至此舟覆至今名为使君滩九域志使君滩在万州沈佺期过巫峡诗使君滩上草神女庙前云亦指此】
　　【洪容斋续笔新唐书严武传云房琯以故宰相为廵内刺史武慢倨不为礼最厚杜甫然欲杀甫数矣李白蜀道难为房杜危之也甫传云甫尝醉登武牀瞪视曰严挺之乃有此儿武衔之一日欲杀甫冠钩于帘者三左右白其母奔救得止旧史但云甫性褊躁尝凭醉登武牀斥其父名武不以为忤初无欲杀之説盖唐小説所载而新书信以为然按太白蜀道难本讥章仇兼琼前人尝论之矣子美集中诗凡为武者几三十篇送还朝曰江邨独归处寂寞养残生喜再镇曰得归茅屋赴成都真为文翁再剖符此犹武在时语至哭归榇云一哀三峡暮遗后见君情八哀诗云空余老宾客身上愧簪缨若果有欲杀之怨不应眷眷如此好事者但以武诗有莫倚善题鹦鹉赋之句故用证前説引黄祖杀祢衡为喻是殆痴人面前不得説梦也武肯以黄祖自比乎】
　　奉酬严公寄题野亭之作【鹤注此当是寳应元年作】
　　拾遗曾【音层】奏数行【音杭】书懒性从来水竹居奉引滥骑沙苑马幽栖真钓锦江鱼谢安不倦登临费【一作赏】阮籍焉【于防切】知礼法疎枉沐【一作何日】旌旗出城府草茅无【一作芜一作荒】径欲教【平声】锄【上四答严诗前四句下四答严诗后四句严曰何须不着鵕防冠盖劝之仕也公答曰拾遗奏书奉引骑马见斥官之后无复此兴矣严曰漫把钓竿懒眠沙草谓不当隐也公答曰懒性从来幽栖真钓见托迹此堂习而安之矣严曰兴发公答曰登临不倦严曰驰马公答曰枉沐旌旄皆喜之也礼法疎先致谦词径欲锄急待其至矣在严诗固欵曲而殷勤在公诗亦和平而委婉解者指严为语多刺讥指公为始终傲岸两失作者之意　孔毅父续世説武过草堂公有时不冠故严诗云何须不着鵕防冠而公答曰阮籍马知礼法疎以解嘲也杜臆此因后人误读杜句遂有不冠之诬而欲杀之诬亦从此起矣　逺注拾遗贬官从此水竹居矣　赵注拾遗掌供奉则骑马以奉引后汉刘圣公传李松奉引马惊　唐于沙苑置坊监养马　谢安传安于东山营墅楼馆林竹甚盛子侄徃来游集肴膳亦屡费百金　阮籍传籍性疎懒礼法之士疾之如讐　卜居宁诛锄草茅以力耕乎】

　　杜诗详注巻十
　　钦定四库全书
　　杜诗详注巻十一
　　翰林院编修仇兆鳌撰
　　严中丞枉驾见过【平声　卢氏编在奉酬严公之后今从之　赵曰公自注云严自东川除西川勅令都节制则是未合为一道时故称为中丞当是寳应元年权令两川都节制时作若广徳二年武再尹成都时公已入幕府不应有张翰管宁之语　卢注至徳二载上皇还京分剑南东西两川各置节度是两川始分也宝应元年严武为东川节度更除西川权摄东川此诗所谓川合东西也是年公説旱云请管内东西各遣一使其时尚分而未合故各遣耳六月严武被召还朝西川节度高适代之东川节度虚悬以章彞为留后至广徳二年正月东西两川始合为一道以黄门侍郎严武为节度赵注应为可据】
　　元戎小队出郊坰问柳寻花到野亭川合东西瞻使【去声】节地分南北任流【一作孤】萍扁舟不独如张翰皂【一作白】帽还应【平声一作应兼】似管宁寂寞【一云今日】江天云雾里何人道【去声】有少【去声】微星【上四叙严公见过下四感见过之意　两川使节承元戎南北流萍承野亭张翰管宁比流萍之迹江天星隐喜使节之过下截仍属分承而末用反结意更深长　杜臆翰弃官而寜避世故有不独应兼之别少微星公自比　诗元戎十乗注元大也谓戎车也　生注小队简于骑从足见其风趣　邵注野外谓郊郊外谓林林外谓坰　公自长安至蜀乃自北而南　郑戒子书黄巾为害萍浮南北复归邦乡　晋书张翰字李鹰贺循入洛经呉阊门于船中弹琴翰就循言谈相钦悦曰吾亦有事北京便同载而去魏志管宁字防安徴命不就居海上常着皂防布襦袴布裙随时单复　谢庄诗雾罢江天分　少微星见】
　　【史记天官书隋志少微四星在太微西士大夫之位也一名处士星明黄则处士举庾信哀江南赋少微真人天山逸民阶庭空谷门巷蒲轮】
　　遭田父泥【去声】饮美严中丞【柔言索物曰泥饮谓强留使饮即诗所云欲起时被肘也　杜臆美中丞指田父之言非公美之也　鹤曰此当是宝应元年春社作诗云拾遗能住否是未为参谋时也若在广徳二年当奏为参谋矣又曰旧史严武传既改长安以武为京兆少尹兼御史中丞以史思明阻兵不之官出为绵州刺史兼剑南东西节度使兼御史中丞东川节度治梓州上皇诏合西川为一道拜成都尹兼御史大夫今曰严中丞则是未为大夫时所作集中有与严中丞严大夫严侍御严郑公诸题先后可辩也】
　　歩屧【悉协切】随春风村村自花柳田翁逼社日邀我尝春酒【记田父邀饮之由　王禹偁曰屧草屦也宋书袁粲为丹阳尹尝歩屧白杨郊野遇士大夫便呼与酣饮何逊聨句复看花柳枝　月令择元日命民社郑注祀社以祈农祥元日谓近春分前后戊日元吉也　诗】
　　【为此春酒以介睂夀】酒酣夸新尹畜眼未见有回头指大男渠是弓弩手名在飞骑【去声】籍长番岁时乆前日放营农辛苦救衰朽差科死则已誓不举家走【此田父颂美严公叙事而兼述言　放农救亲上以仁逮下差科不避下以义报上也　曹植白马篇名编壮士籍　唐书兵志择材勇者为畨头习弩射又有羽林军飞骑亦习弩　逺注旧兵一万五千分为六番以次更代今曰长畨长在籍无更代也　放营农放回务农也　杂色差科在长番之外者】今年大作社拾遗能住否叫妇开大瓶盆中为【去声】吾取【此茍切】感此气扬扬须知风化首语多虽杂乱説尹终在口【此田父欵留公饮述言而兼叙事　感其意气之慇而推本风化之自仍归美于新尹也　左传子产为火故大为社祓禳于四方　晏婴传意气扬扬甚自得也　后汉刘恺议刺史一州之表二千石千里之师职在辩章百姓宣美风化王洙曰郡守县令风化之首　陶潜诗父老杂乱言觞酌失行次】朝来偶然出自卯将及酉乆客惜人情如何拒隣叟高声索【先侧切】果栗欲起时被【去声】肘指挥过无礼未觉村野丑月出遮我留仍嗔问升斗【此详叙泥饮始末见田父真率情贶　杜臆公诗田父邀皆去此章可证其写出村人口角朴野气象俨然如画　张逺注乆客惜人情言客乆而人情之厚更为可惜　此章起段四句中间八句次末二段各十句　史记魏桓子肘韩康子于车上　王洙曰田父举止无度不可责以礼法　黄希曰晋陆纳谓桓温曰明公近云饮酒三升纳正可三升今有一斗以备杯酌余沥】
　　【卢元昌曰蜀自上皇还京后分剑南为两节度百姓罢于调遣西山三城又列戍焉蜀民籍为军者无寜岁矣上元三年段子璋反将士大掠蜀民既苦寇又苦兵读公枯椶等诗曰伤时苦军乏一物官尽取嗟尔江汉人生成亦何有蜀民长番不已差科不息安得营农而作社乎严武镇蜀两川兼摄蜀民始稍苏息公是年説旱云自中丞下车军郡之政罢弊之俗已下手开济矣合之此诗严吏治精能蜀民休息大畧可见又本传载公住浣花里好与田畯野老相狎荡此诗既曰邀我尝春酒再曰拾遗能住否又曰盆中为吾取欲起时被肘狎荡之态又可想见矣　刘防孟曰杜诗问事竞挽须谁能即嗔喝欲起时被肘仍嗔问升斗此等语并声音笑貌彷佛尽之　郝敬仲舆曰此诗情景意象妙解入神口所不能传者宛转笔端如虚谷答响字字停匀野老留客与田家朴直之致无不生活昔人称其为诗史正使班马记事未必如此亲切千百世下读者无不絶倒】
　　奉和【去声】严中丞西城晚眺十韵【鹤注史谓上元二年建丑月以武为成都尹而此诗作于宝应元年之春】
　　汲黯匡君切亷颇出将【去声】频直词才不世雄畧动【一作用】如神政简移风速诗清立意新【从中丞叙起　汲黯匡君严昔为谏官亷颇出将今再为节度直词故能匡君雄畧故堪出将节镇本系府尹故其政简武将而具文才故其诗清　汉书汲黯字长孺武帝召为大中大夫数切谏　史记亷颇者赵之良将也伐齐大破之取晋阳拜为上卿以勇气闻于诸侯　汉书杜周传朱博忠信勇猛材畧不世出孙权曰公瑾雄畧过人　史记太公至国修政因其俗简其礼　汉王章传赞韩延寿厉善所居移风　吕氏童防训诗清立意新此是作诗用力处盖不可循习陈言只规摹旧作也南史徐陵多变旧体有新意】层城临暇【一作媚】景絶域望余春旂尾蛟龙防楼头燕雀驯地平江动蜀天濶树浮秦【此西城晚眺　暇景余春城西晚景旂尾楼头城上近景地平天濶城外逺景　杜臆地平天濶一聨乃诗家着神处黄生注动字写汹涌之状浮字写缥缈之意　蛟龙燕雀虚实借对与早朝诗龙蛇燕雀相同　尔雅有铃曰旂注悬铃于竿头画蛟龙于旂　书地平天成】帝念深分阃军须逺【去声】算缗花罗封蛱蝶瑞锦送麒麟辞第输高义观图忆古人征南多兴【去声】绪事业闇相亲【此叙主眷而望立功也　分阃二句见朝廷所倚封罗二句见恩赐特隆辞第言不顾身家观图言留心边事征南事业欲其安攘以报国　此章前二段各六句末段八句收　书帝其念哉　前汉冯唐传古者命将跪而推毂曰阃以外将军制之　通鉴石虎制征士五人出车一乗牛二头米十五斛绢十疋民至鬻子以供军须汉书元狩四年初算缗钱李斐曰缗丝也以贯钱一贯千钱出税二十逺注逺算缗谓不事科敛也　蛱蝶麒麟罗锦所绣者承上帝念来故知为所赐之物旧注谓严公以此入贡非也　宋书王方庆迁广州都督议者谓治广未有如方庆者号第一诏赐瑞锦杂彩以着善政　唐书代宗诏曰所织盘龙对鳯麒麟狮子等锦绮并宜禁　霍去病传上为治第令视之对曰匈奴未灭何以家为　晋裴秀禹贡九州地域图序文皇帝乃命有司撰呉蜀地图蜀土既定六军所经地域逺近山川险易征路迂直校验图记罔有或差此所谓忆古人也　朱注公有同严公咏蜀道画图诗又八哀诗云堂上指画图所谓观图忆古人者盖实事也旧引云台画图事不切　杜征南系公始祖故用以赠严胡应麟曰杜诗用事门目甚多姑举人名一类如清新庾开府俊逸鲍参军正用者也聪明过管辂尺牍倒陈遵反用者也谢氏登山屐陶公漉酒巾明用者也伏柱闻周史乗槎似汉臣暗用者也举天悲富骆近代惜卢王并用者也高岑殊缓歩沈鲍得同行单用者也汲黯匡君切亷颇出将频分用者也共传收庾信不比得陈琳串用者也至对碁陪谢傅把剑覔徐君侍臣双宋玉战防两穰苴飘零神女雨断续楚王风晋室丹阳尹公孙白帝城煆炼精竒含蓄深逺逈出前代矣　杜诗佳句如地卑荒野大天逺暮江迟与地濶峩睂晚天高岘首春工力相敌若地平江动蜀天濶树浮秦更足函盖乾坤王介甫地蟠三楚大天入五湖低雄浑何减少陵】
　　中丞严公雨中垂寄见忆一絶奉答二絶【鹤注此宝应元年建巳月得雨时作】
　　雨映行宫【一作官一作云非是】辱赠诗元戎肯赴野人期【一云欲动野人知】江边老病虽无力强【区两切】拟晴天理钓丝【首章从雨中説起据来诗而答之　晴理钓丝畜鱼待赴也　通鉴宗离蜀以所居行宫为道士观杜诗博议旧书崔宁传初天宝中鲜于仲通常建一使院甚华丽宗幸蜀常居之因为道观写帝御容置之正室郭英乂奏请旧院为军营乃移去御容自居之朱云此即宗行宫当在成都城内有谓近万里桥者非也谢瞻诗扬銮戾行宫　诗其钓维何维丝伊缗】
　　何日雨晴云出溪白沙青石洗【一作先】无泥只须伐竹开荒径倚【一作拄】杖穿花听马嘶【一作鸟啼　次章承晴天説入望严公枉过也　路不沮泥见马蹄可至】
　　谢严中丞送青城山道士乳酒一瓶【黄鹤编在宝应元年】
　　山瓶乳酒下【去声】青云气味浓香幸见分鸣鞭走送怜渔父洗盏开尝对马军【此为送酒而致申谢　渔父公自谓马军即走送者　原注军州谓驱使骑为马军　杨慎曰孝经纬酒者乳也张率对酒诗如花良可贵似乳更堪珍此诗乳酒本之　谢灵运诗鸣鞭适大阿　怜渔父用楚词人醉我醒意　卢注末句暗用羊祜饮陆抗酒事】
　　三絶句【鹤注此是宝应元年作盖笋生无数必是断手宝应之岁也】
　　楸【一作春】树馨香倚钓矶斩新花蘂未应【平声】飞不如醉里风吹【一云春风】尽何【一作可】忍醒时雨打稀【此咏楸花也一见花开旋忧花落有庄子方生方死意　卢注宋无名氏鹧鸪天词不如饮待奴先睡图得不知郎去时语意蓝本于此　尔雅椅梓郭璞注即楸也陆玑诗疏楸之疏理白色而生子者为梓本草图经梓木似桐而叶小花紫　传灯録洛浦在夹山做典座三年吃百顿棒后来大悟曰斩新日月特地乾坤】
　　门外鸬鷀去【一作乆】不来沙头忽见眼相猜自今已后知人意一日须来一百回【此咏鸬鷀也物本异类视若同羣有列子海翁狎鸥意　周正鬬鸡诗少壮摧雄敌眄视生猜忌此猜字所本】
　　无数春笋满林生柴门宻掩断人行防须上番【毛晃増韵读甫患切】看【平声】成竹客至从嗔不出迎【此咏春笋也杜门谢人防笋成竹有圣人对时育物意　杜臆种竹家初番出者壮大养以成竹后出渐小则取食之　胡夏客曰因王子猷看竹不问主遂翻为主不迎客用意亦巧　看看守也从嗔任其嗔怒也　赵注上番乃川语　猗觉寮杂记杜诗防须上畨看成竹元诗飞舞先春雪因依上番梅俱用上番字则上番不独为竹也韩退之笋诗且叹高无数庸知上防畨又作平声押朱注斩新上畨皆唐人方言独孤及诗旧日霜毛一畨新亦读去声　杨慎丹铅録番作筤引易苍筤竹为证筤去声】
　　【杨慎曰楸树三絶句格调既高风致又韵真可一空唐人】
　　戏为六絶句【此为后生讥诮前贤而作语多跌宕讽刺故云戏也姑依梁氏编在上元二年】
　　庾信文章老更成凌云健笔意纵【平声】横今人嗤防流传赋不觉前贤畏后生【首章推美庾信也开府文章老愈成格其笔势则凌云超俗其才思则纵横出竒后人取其流传之赋嗤笑而指防之岂知前贤自有品格未见其当畏后生也　当时庾信诗赋与徐陵并称盖齐梁间特出者前贤指庾公后生指嗤防者王洙曰庾信字子山有盛才文章绮丽为世人所尚谓之庾体　汉书相如奏大人赋飘飘有凌云气　庾信宇文顺集序章表健笔一付陈琳　南史范蔚宗传诸序论笔势纵横真天下竒作　干宝晋纪论盖其嗤防以为灰尘而相诟病矣　顔氏家训先儒尚得临文从意何况书写流传耶　庾信传赞扬子云有言诗人之赋丽以则词人之赋丽以淫若以庾氏方之斯又词赋之罪人也　陆机豪士赋仰邈前贤　后生见论语】
　　【杨慎曰庾信之诗为梁之冠絶启唐之先鞭史评其诗曰绮艶杜子美称之曰清新又曰老成绮艶清新人皆知之而其老成独子美能发其妙予尝合而衍之曰绮多伤质艶多无骨清易近薄新易近尖子山之诗绮而有质艶而有骨清而不薄新而不尖所以为老成也若元人之诗非不绮艶非不清新而乏老成宋人诗则强作老成态度而绮艶清新槩未之有若子山者可谓兼之矣不然则子美何以服之如此】
　　杨王【一云王杨】卢骆当时体轻薄为文哂未休尔曹身与名俱灭不废江河万古流【此表章杨王四子也四公之文当时杰出今乃轻薄其为文而哂笑之岂知尔辈不乆销亡前人则万古长垂如江河不废乎　洙曰杨炯王勃卢照隣骆宾王以文词齐名武后初海内呼为四杰　卢注谓后生自为轻薄之文而反讥哂前辈今从杜臆　容斋续笔身名俱灭以责轻薄子万古不废谓四子之文　玉泉子王杨卢骆有文名人议其疵曰杨好用古人姓名谓之防簿骆好用数目作对谓之算博士　顔氏家训自古文人多陷轻薄　世説殷仲堪语子弟曰尔曹其存之　史记日月以明江河以流】
　　纵使卢王操翰墨劣于汉魏近风骚龙文虎脊皆君驭厯块过【平声】都见尔曹【承上章言纵使卢王操笔不如汉魏近古但似此龙文虎脊皆足供王者之用若尔曹薄劣之材试之长途当自蹶耳奈何轻议古人耶　纵使二字注下句劣于二字另读汉魏近风骚连读此本卢注　汉魏本于离骚离骚本于国风此先后原委也　龙文虎脊比四子才具过人厯块过都比今人未谙此道　龙虎之骏皆见重于汉庭故曰君驭杜臆指后生为君非是下文另有尔曹在也魏文帝典论寄身于翰墨　宋书谢灵运传论自汉至魏文体三变莫不同祖风骚续晋阳秋自司马相如】
　　【王褒扬雄诸贤代尚诗赋皆体则风骚　汉西域传赞蒲梢龙文鱼目汗血之马充于黄门　天马歌虎脊两化若注马毛血如虎脊者有两也　王褒颂过都越国蹶若厯块】
　　才力应【平声】难跨【或作夸】数公凡今谁是出羣雄或看【平声】翡翠兰苕上未掣鲸鱼碧海中【此兼承上三章才如庾杨数公应难跨出其上今人亦谁是出羣者据其小巧适观如戏翡翠于兰苕岂能钜力惊人若掣鲸鱼于碧海乎　世説殷中军道韩太常曰康伯少自标置居然是出羣器　郭璞诗翡翠戏兰苕容色更相鲜兰苕兰秀也　木华海赋鱼则横海之鲸拾遗记鲲鱼千尺如鲸常飞徃南海十洲记扶桑东万里有碧海水不咸苦正作碧色】
　　不薄今人爱古人清词丽句必为隣窃攀屈【音厥】宋宜方驾恐与齐梁作后尘【此戒其好高而骛逺也言今人爱慕古人取其清词丽句而必与为隣我亦岂敢薄之但恐志大才庸揣其意窃思仰攀屈宋论其文终作齐梁后尘耳知古人未易摹仿则知数公未可蔑视矣　杜臆不薄二字另读今人爱古人连读清词丽句承爱古人　今人指后生轻薄者古人指屈原宋玉辈庾信四杰乃齐梁嫡也　陈琳答东阿王牋清词妙句焱絶焕炳宋谢灵运传清词丽句时发乎篇文心雕龙五言流调清丽居宗茂先凝其清景阳振其丽又曰丽句与深采并流又曰相如好师范屈宋　刘孝标广絶交论遒文丽藻方驾曹王　崔骃曰幸得充下馆叙后尘】
　　未及前贤更勿疑递相祖述复【扶又切】先谁别【必列切】裁伪体亲风雅转益多师是汝师【末勉其虚心以取益也杜臆今人才力未及前贤以其递相祖述愈趋愈下无能为之先者必也别裁其伪体而上亲于风雅始知渊源所自前贤皆可为师是转益多师而汝师即在是矣　又云此亦公之自道也公诗祖述三百而旁搜诸家以集其成如楚骚汉魏诗乐府铙歌齐梁以来甚多仿效而公独无之然读其诗皆三百之嫡古人之雁行也其所师可知矣如孔子识大识小无不学而贤不贤皆师矣不如是何以谓之集大成哉别裁谓区别而裁去之　谢灵运传论王褒刘向扬班崔蔡之徒异轨同奔递相师祖顔氏家训传相祖述寻问莫知源由　钟嵘诗品洋洋乎防于风雅陶潜诗在昔余多师】
　　【少陵絶句多纵横跌宕能以议论摅其朐臆气格才情逈异常调不徒以风韵姿致见长矣】野人送朱樱【此当是上元宝应间成都作】
　　西蜀樱桃也【去声】自红野人相赠满筠笼数回细写【洗野切】愁仍破万颗匀圆讶许同忆昨赐霑门下省退朝【音潮】擎出大明宫金盘玉筯无消息此日尝新任转蓬【此见蜀樱而忆朝赐也上四记事下四感怀　首句也字预照赐樱见今昔相似也朱瀚曰红言其熟起细写仍破满言其多起万颗许同愁讶极言其珍惜　门下省在宣政殿东乃左拾遗所大明宫在禁苑之东即防朝所经之地无消息长安遥隔仕转蓬蜀地漂流也结语回应首句此诗作于肃宗晏驾之后故云金盘玉筯无消息张逺误指为代宗避吐蕃时按代宗幸陜在广徳元年冬月与四月樱桃不合　筠笼竹器也曲礼器之溉者不写其余皆写注谓传之器中　讶许言惊讶如许庾信诗讶许能含笑　唐李绰岁时记四月一日内园荐樱桃寝庙荐讫班赐各有差　顾注汉明帝宴羣臣大官进樱桃盛以赤瑛盘月下视之同色皆笑云空盘此即金盘意　梁简文帝诗已丽金钗瓜仍美玉盘橘　曹植诗吁嗟此转蓬居世何独然】
　　【范温潜溪诗眼云老杜樱桃诗上四句如禅家所谓信手拈来头头是道者直书目前所见平易委曲得人心所同然但他人艰难不能发耳下四句其感兴皆出于自然故终篇语皆遒丽韩退之有谢赐樱桃诗盖学杜作然搜求事迹排比对偶其言出于勉强所以相去逺甚　胡应麟曰退之谢樱桃诗五六句颇与摩诘相似然王诗浑然终胜退之钟惺曰王诗典而致在三四句尤见本事唐汝询曰五六对耦工用事妥别生议论作结亦是巧思　王维诗芙蓉阙下防千官紫禁朱樱出上栏才是寝园春荐后非关御苑鸟啣残归鞍竞带青丝笼中使频倾赤玉盘饱食不须愁内热大官还有蔗浆寒　韩愈诗汉家旧种明光殿炎帝还书本草经岂似满朝承雨露共看传赐出青防香随翠笼擎偏重色照银盘写未停食罢自知无补报空然惭汗仰皇扄】
　　严公仲夏枉驾草堂兼擕酒馔【得寒字　一本作郑公枉驾擕馔访水亭　黄鹤注此寳应元年严武未赴召时作也旧史元年四月十八日丁卯肃宗崩于长生殿是月二十八日已巳代宗即位史云代宗即位召武者非即位之日也武至秋始还朝故五月犹过草堂也】
　　竹里行厨洗玉盘花边立马簇金鞍非关使【去声】者征求急自识将军礼数宽百年地僻【旧作辟】柴门逈五月江深草阁寒看【平声】弄渔舟移白日老农何有罄交欢【上四记严公交情下四述草堂景事　首句擕馔次句枉驾此叙事也三四跌宕其辞以见用意之殷勤五切草堂六切仲夏此叙景也末作自谦之语与起处宾主相应此虚实相间格　何逊诗竹里见萤飞　庾信诗行厨半路待神仙传麻姑降蔡经家坐定各进行厨皆金盘玉杯　庄子顔阖守陋闾鲁君之使者至阖对曰恐听者谬而贻使者罪杨慎曰使者征求乃征聘之义汉书宦者传凡诏书所征求世説郭淮作关中都督使者征摄甚急任昉诗生平礼数絶　亷颇传不知将军寛之至此也生注此暗用汉书大将军有揖客事　又云仲夏得寒字殊难押意中必先成此句次以上句凑之三聨失粘想亦由此耳　西京赋白日未及移晷　老农见论语公自谓也单复云严公何有于老农而尽欢若是于交欢二字未合　家语曾子曰君子之狎足以交欢其庄足以成礼】
　　【王嗣奭曰使者徴求向无明注余谓此时严必有表荐之意故云然使者犹言使君谓中丞也公自卜居浣花有长徃之志而严公坚欲其仕参观唱酬诸诗可见今再枉驾必为征之入幕而来故诗谓非关徴求之急实见礼数之寛不然岂一野人而敢屈中丞之驾哉】
　　【黄生曰极喧閙事写得极幽适非止笔妙亦由襟旷】
　　【刘连曰律诗自有定体不可失粘然盛唐诸家出竒变化徃徃不缚于律非但杜诗为然如李颀题璿公山池前二聨俱失粘如崔颢黄鹤楼前三聨俱失粘如李白别中都明府与鳯凰台领聨失粘如王维积雨辋川庄高适送李宷少府颈聨失粘如王维和温泉寓目岑参送李司马归扶风后二聨失粘如王维贾至早朝起结俱失粘如杜审言春日京中有怀王维访吕逸人四聨俱失粘如李白题东溪隐居王维酌酒与裴廸岑参送严河南虽失粘而不害为好诗后学竭力避之则拘有心必效之亦过矣　刘氏作失粘谓上下二句平仄不相粘合陶开虞作失严谓声调平仄失其谨严也】
　　严公防宴同咏蜀道画图【得空字　鹤注此寳应元年成都作】
　　日临公馆静画【胡化切】满【一作列】地图雄剑阁星桥北松州雪岭东华夷山不断呉蜀水相通兴【去声】与烟霞防清樽幸不空【首句严公防次句蜀道图中四图画之景烟霞亦图中所见者乗兴而酌末防宴字　剑阁在星桥之北松州则雪岭居东山自西南而来水从东方而去全蜀地形如在指掌　记公馆复私馆不复　史记苏秦传以天下之地图案之　华阳国志李冰沿水造桥上应七宿世祖谓呉汉曰安军宜在七星连桥间唐书松州交川郡属剑南道取界内甘松岭为名元和郡国志雪山在松州嘉城县东八十里即西山也西征赋华夷士女骈田逼侧　魏志陈羣疏呉蜀未灭　张璠汉纪孔融拜大中大夫毎叹曰座上客常满】
　　【樽中酒不空吾无忧矣　古乐府清樽发朱顔四座乐且康】
　　【当时四杰之诗盛传于世杜亦毎用其句法如卢照隣地道巴陵北天山弱水东骆宾王紫塞流沙北黄图灞水东此剑阁星桥北松州雪岭东所自来也又骆诗百年三万日一别防千秋则百年双白髩一别五秋萤所自出也】
　　戏赠友二首【此寳应元年四月成都作观两章首句可见】
　　元年建巳月郎有焦校书自夸足膂力能骑生马驹一朝被马踏唇裂板齿无壮心不肯已欲得东擒胡【堕马伤齿志为好勇者之戒末二讽之也　肃宗纪上元二年以十二月建子为岁首月至建巳月帝寝疾诏皇太子监国改元年为寳应元年复以正月为岁首公诗作于未改元之时故仍前称为建巳月　唐书崇文馆有校书郎二人　魏武乐府烈士暮年壮心不已】
　　元年建巳月官有王司直马惊折左臂骨折面如墨驽骀漫【一作慢】深【陈浩然作染】泥何不避雨色劝君休叹恨未必不为福【马陷损臂志为冒险者之戒末二慰之也　唐书东宫官司直一人又大理寺司直六人　面深墨出孟子　淮南子塞上翁马亡入边人皆吊之曰何知非福居数月其子引边骏马而归人皆贺之曰何知非祸及家富马良其子好骑堕而折髀人又吊之曰何知非福居一年边人大入丁壮战死者十九其子独以跛故父子得相保】
　　【胡夏客曰焦校书王司直一为乗生驹而堕一为乗驽骀而堕天下事之难料如此公于此有深感焉非仅戏笔而已也】
　　大雨【鹤注此寳应元年在成都作是年公上严武説旱云蜀自十月不雨抵建卯非雩之时奈乆旱何此诗西蜀冬不雪春农为嗷嗷正是其时又云朱夏云郁陶盖入夏方雨也】
　　西蜀冬不雪春农尚嗷嗷上天回哀眷朱【一作清】夏云郁陶执热乃沸鼎纤絺成缊袍风雷飒万里霈泽施【去声】蓬蒿【首叙乆旱而两　搜神记万物焦枯百姓嗷嗷　诗上天同云　江诗茂草思朱夏　赵曰郁陶出尚书盖陶窰之气郁结此形容夏云也　秋兴赋屏轻箑释纤絺注纤絺细葛也　缊袍见论语】敢辞茅苇漏已喜黍豆高三日无行人二【一作大】江声怒号【平声】流恶邑里清矧兹逺江臯荒庭歩观鹤隐【去声】几望波涛【此志雨后之景　蜀都赋带二江之双流水经注成都县有二江双流郡下故扬子云蜀都赋曰两江珥其前宋史初李冰开二渠一由永康过新繁入成都谓之外江一由永康过郫入成都谓之内江　左传有汾浍以流其恶赵曰大雨所荡流出秽恶也　晁错传邑里相救演繁露凡与案自是两物几坐具也曲木附身以自捧也】沉疴聚药饵顿忘所进劳则知润物功可以贷不毛阴色静垅畆劝耕自官曹四隣耒耜出【一云出耒耜】何必吾家操【此记喜雨之情　向以肺病聚药今雨凉神爽不烦进饮之劳因知造化润物施及不毛者各有生意也劝耕操耒结出同庆甘霖意　此章三段各八句沈约萧愐碑因遇沉疴绵留气序　谢灵运诗药饵情所止衰疾忽在斯　江淹诗则知耳目惊句法本此贷施也左传竭其栗而贷之　出师表深入不毛之地逺注不毛草木不生也　赵国防席陇畆而防庇桑　老子犹兮若畏四隣　易斵木为耜揉木为耒】
　　溪涨【黄鹤编在宝应元年成都诗内】
　　当时浣花桥溪水才尺余白石【一作日】明可把水中有行车【此阻于溪水不得归寓而作也首叙平时溪水　万里桥近浣花溪　艶歌行水清石自见　华阳风俗録浣花亭在州之西南江流至清其浅可渉故中有行车】秋夏忽泛溢岂惟【一作伊】入吾庐蛟龙亦狼狈况是鼈与鱼兹晨已半落归路跬歩疎马嘶未敢动前有深填淤【此记涨后景事　逺注蛟龙二句即前诗鱼鼈为人得蛟龙不自谋意　跬歩疎人迹稀也深填淤马行滞也　赵曰狼狈二兽名半其体相附茍失其一则无据矣故仓皇失据者谓之狼狈　荀子不积跬歩无以致千里注一足曰跬两足曰歩　汉沟洫志有填淤反壤之害注填淤谓壅泥也黄希曰沟洫志淤音于庶反此作平声用】青青屋东麻散乱床上书不知【一作意】逺山雨夜来复【扶又切】何如我游都市间【或作所】晚憩必村墟乃知乆行客终日思其居【此遥望村居而有感也　若山雨夜至则更阻归途矣因思向者朝游夕返行客思居不能自已今如咫尺暌隔何　杜臆云末四只説平日归家而沮雨思家自见于言外更有蕴借一説久客思家槩言旅人之情意却稍寛　此章四句起下二段俱八句　村墟即指草堂庾信诗摇落小村墟　诗职思其居】
　　大麦行【鹤注此当是宝应元年成都作】
　　大麦干【音干】枯小麦黄妇女【一作人】行泣夫走藏东至集壁西梁洋问谁腰防胡与羌岂无蜀兵三千人【一云千人去】簿【一作部】领辛苦江山长安得如鸟有羽翅托身白云归故乡【大麦行忧边寇而作也腰防刈麦出自胡羌徒赍盗粮耳蜀兵三千鞭长不及故思东归以避之　蔡曰汉书桓帝时童謡曰小麦青青大麦枯谁当获者妇与姑丈夫何在西撃胡毎句中函问答之辞公诗句法盖原于此　旧唐书梁州都督督梁洋集壁四州属山南西道集州析梁州之难江巴州之符阳长池白石置壁州析巴州之始宁置洋州析梁州之西乡黄金兴势置一统志今为保宁汉中二府地　鲍照诗腰防刈葵藿梁简文帝书簿领殷凑李德林集军国多务朝夕填委簿领纷纭羽书交错　西王母謡乗彼白云至于帝】
　　【乡　史记项羽传富贵不归故乡】
　　【朱鹤龄曰旧书肃宗纪宝应元年建辰月党项奴刺寇梁州观察使李勉弃城走新书党项传上元二年党项羌与浑奴刺连和寇鳯州明年又攻梁州进寇奉天此诗戎与羌正指奴刺党项也大麦枯小麦黄亦是夏初事又按代宗纪宝应元年吐蕃陷秦成渭等州成州与集壁梁洋接壤疑吐蕃是年入宼亦在春夏之交史不详书故无考耳　又云蜀兵三千应是蜀兵调发防应山南者师氏古造为杜鸿渐遏贼之説考鸿渐镇蜀在永泰元年其时为乱者非羌戎也旧注妄撰故实后人多为所误故正之】奉送严公入朝【音潮】十韵【鹤注此宝应元年夏在成都作】
　　鼎湖瞻望逺象阙宪章新四海犹多难【去声】中原忆旧臣【此叙严公入朝之由　鼎湖肃宗晏驾象阙代宗即位多难朝义未平忆旧臣言诏书特召而中原共忆也前汉郊祀志黄帝采首山铜铸鼎于荆山下鼎既成龙有垂胡髯下迎后世因名其处曰鼎湖黄图鼎湖宫在湖城县界晋灼曰在蓝田　二圣山陵召武为桥道使故云鼎湖　诗瞻望弗及　南史何传阙谓之象魏象者法也魏者当涂而高大也陆倕石阙铭象阙之制其来已逺　记宪章文武　谢灵运诗中原昔丧臣后汉孔融传圣上哀矜旧臣】与时安反侧自昔有经纶感激张天歩从【音聪】容静塞尘南图回羽翮北极捧星辰漏鼓还思昼宫莺罢啭春【此记平日之功及归朝之事　经纶能安反侧指灵武扈从时张天歩谓复京静塞尘谓镇蜀回羽翮自蜀而还捧星辰旧京在望漏鼓思侍朝之乆宫莺罢啭夏时入觐　光武纪令反侧子自安　易君子以经纶　刘琨诗邓生何感激千里来相求　诗天歩艰难　庄子夫鹏九万里而图南　北极句用论语北辰星拱意沈佺期诗宫莺啭不疎】空留玉帐术愁杀锦城人阁道通丹地江潭隐白苹此生那老蜀不死防归秦公若登台辅临危莫爱身【结出送别情绪　兵威尚在留玉帐也都尹逺去愁蜀人矣丹地严将赴朝江潭公尚在蜀此生二句见江潭不堪乆居台辅二句见丹地宜思报称数句宾主兼收　此章四句起下二段各八句　抱朴子外篇兵在太乙玉帐之中不可攻也唐艺文志兵家有玉帐经一巻张淏云谷杂记按顔之推观我生赋守金城之汤池转绛宫之玉帐又袁卓遁甲専征赋或倚直使之游宫或居贵神之玉帐盖玉帐乃兵家厌胜之方位主将于其方置军帐坚不可犯如玉帐然其法出黄帝遁甲玉帐以月建前三位取之如月建寅则已为玉帐也李太白司马将军歌身居玉帐临河魁戍为河魁则玉帐在戍也　张正见艶歌执防趋丹地汉官仪省中皆胡粉涂壁以丹涂地谓之丹墀　谢朓诗江潭复为客　后汉张奋传累世台辅】
　　【卢世防曰此诗十韵气象规模与题雅称末复嘱之曰公若登台辅临危莫爱身法言忠告令人肃然夫奉送府主谁敢作此语亦谁肯作此语子美真古人也】
　　酬别杜二【附严武诗　此当是在绵州途中作盖杜公送行至此而酬诗以答也】
　　独逢尧典日再覩汉官仪未効风霜劲空慙雨露私【首段自叙入朝　尧典指受终之日汉官指朝防之仪此答鼎湖二句不能靖乱故云未効独防召见故曰空慙此答多难二句　光武纪不意今日复覩汉官威仪　唐太宗诗疾风知劲草板荡识忠臣】夜钟清万户曙漏拂千旗并向殊【一作斜】庭谒俱承别馆追斗城怜旧路涪【旧作涡】水惜归期峰树还相伴江云更对谁【一作垂非中志临别情景　钟声旗影夜起早行也殊庭别馆中途止宿之所并谒俱追谓逺送者斗城涪水绵州经】
　　【过之地旧路归期谓还京也峰树江云言身去而境寂矣此答南图回翮四句　史记武帝纪冀至殊庭马上林赋离宫别馆弥山跨谷　沈佺期诗移住斗城隈　宋之问诗江云欲变霞】试回沧海棹莫【一作更】妬敬亭诗祗是书应【平声】寄无忘酒共持但令【平声】心事在未肯鬓毛衰最怅巴山里清猿恼梦思【末叙别后情事试回二句劝杜留蜀答此生那老蜀意寄书二句乃别后望杜之情但令二句自述已志答临危莫爱身意最怅二句乃别时凄惨之状　杜公尝有吾道在沧洲之句故以回棹留之谢朓放情山水有游敬亭山诗今且随意行乐勿以不至敬亭为妬也　此与上章同格沧海棹用乗桴浮海意　图经敬亭山在宣城县北十里　李峤诗高鸟行应尽清猿坐见伤】
　　送严侍郎到绵州同登杜使【去声】君江楼宴【得心字黄鹤曰严武时赴召未为黄门侍郎其再以黄门侍郎尹成都又薨于官此云严侍郎似误或后来所题也朱注据通鉴宝应元年六月壬戌以兵部侍郎严武为西川节度使今据公诗盖以侍郎召也又新书于封郑国公时云迁黄门侍郎旧书于罢兼御史大夫时云改兼吏部侍郎寻迁黄门侍郎皆不云为兵部与通鉴不合　黄生曰从水路至绵州故云重船其奉济驿重送则舎舟登陆故分手于此】
　　野兴【去声】毎难尽江楼延赏心归朝【音潮】送使【去声】节落景【影同】惜登临【首段叙题　上二江楼宴下二送严公　杜审言诗野兴城中发　延赏心谓引人心赏谢灵运诗赏心不可忘　谢朓诗落景皎晚隂】稍稍烟集渚微微风动襟重船依浅瀬轻鸟度曾【同层】隂槛峻背【音悖】幽谷牕虚交茂林灯光【一作花】散【一作彻】逺近月彩静高深【此记登临晚景　烟集楼外风动楼中船依楼下鸟度楼上四句薄暮之景谷遮槛后林壅牕前日暝灯起更深月出四句初夜之景　生注灯光散逺近与城拥朝来客见幕府驻节倾城奔奉之状　诗出自幽谷　汉书古文月彩篇三日为朏师古注月彩説月之光彩其书则亡】城拥朝来客天横醉后参穷途衰谢意苦调【去声】短长吟此防共能几诸孙贤至今不劳朱户闭自待白河沉【此述宴时情事　客指严公骑从多故见其拥参星在蜀江楼高故见其横穷途二句自叹流落此防二句称美杜君未言宴毕而天将曙矣篇中叙次自暮至晓厯厯分明　此格亦同上章　春秋元命苞参伐流为益州古乐府月没参横北斗防干史淳于髠传饮可八斗而醉二参　乐府有长歌行短歌行　逺注杜使君于公为孙行朱户闭暗用闭门投辖事　白河天河也】
　　奉济驿重【平声】送严公四韵【年次同前　郭知逹本注驿在绵州三十里】
  </div>
  <div class="pagination">
   <a href="杜诗详注_page15.html">
    上一页
   </a>
   <span>
    ...
   </span>
   <a href="杜诗详注_page11.html">
    11
   </a>
   <a href="杜诗详注_page12.html">
    12
   </a>
   <a href="杜诗详注_page13.html">
    13
   </a>
   <a href="杜诗详注_page14.html">
    14
   </a>
   <a href="杜诗详注_page15.html">
    15
   </a>
   <span class="current-page">
    16
   </span>
   <a href="杜诗详注_page17.html">
    17
   </a>
   <a href="杜诗详注_page18.html">
    18
   </a>
   <a href="杜诗详注_page19.html">
    19
   </a>
   <a href="杜诗详注_page20.html">
    20
   </a>
   <a href="杜诗详注_page21.html">
    21
   </a>
   <span>
    ...
   </span>
   <a href="杜诗详注_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
