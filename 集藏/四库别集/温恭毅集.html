<!DOCTYPE html>
<html>
 <head>
  <meta charset="utf-8"/>
  <title>
   温恭毅集 - 第 1 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   温恭毅集 - 第 1 页/共 30 页
  </h1>
  <div class="content">
   《温恭毅集》（明）温纯 撰
　　钦定四库全书

　　集部六

　　温恭毅集

　　别集类五

　　明

　　提要

　　臣等谨案温恭毅集三十巻明温纯撰纯字希文三原人嘉靖乙丑进士官至左都御史赠少保谥恭毅事迹具明史本传纯在隆万之际正色立朝初忤张居正罢官再起又与中使争矿税卒以忤沈一贯致仕可谓毅然自立不负君国虽阨于羣小无一日安于其位而日乆论定究称名臣其奏疏皆切中情事字句或失之太质而明白晓畅易于观览葢期于指陈利弊初不以文字为工其它序记铭传诸体则多雅饬可诵诗凡八巻大抵沿溯七子之派而稍失之麤尺牍五巻亦多闗时政末一巻为理学六十一则皆论学语録大旨以程朱为本不宗姚江而亦不甚斥姚江葢纯一生惟以国是为已任所争者不在此也言以人重是集之谓欤

　　乾隆四十一年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　温恭毅集巻一

　　（明）温纯 撰

　　○疏

　　修实政图治安疏（隆庆戊辰年任戸科给事中）

　　臣窃惟天下事不患不可为而患不必为故任天下事不得曰不可为也而使其事必可为治且安者乃为善治我皇上嗣登宝极葢三年于今矣视天下为治且安耶视诸臣任皇上事者以为可为而必于为耶抑以为不可为而不必于为耶夫病者求三年之艾而不得必为之蓄今天下病矣而艾犹不蓄是可惑也已臣观今日之所最急而付之无可柰何者有三一人材缺而无计能振一财用匮而无计能理一武备弛而无计能整岂真无计哉有之而不为为之而不力也臣为此惧恐因循之风日甚一日将来之弊竟若之何是以忘其迂陋披素衷为皇上画计幸留神采纳焉臣闻天生一代人材自足一代之用夫何迩来一遇员缺动称乏材即推补多用试之可则已不可则别举而试之又复不可又复试竟未有得人如古昔盛时者此其故何也臣以为责成泛资格拘又储养之无素也葢唐虞三代典礼典乐司马司冦始终俱一人掌之而今之时则今日司民牧明日改兵衔今日计钱粮明日理刑名甚至以一人之身而各司庶务罔不厯焉傥以钱榖壊即长于刑名弗计矣傥以吏治壊即长于文学弗计矣汉县令可入为太傅今即有卓茂之贤谁其超迁之乎即超迁谁不骇疑而指议之乎是以循阶而进虽左右先后亦不敢越次且当其会推也一人曰可众唯唯而退袭公举之虚名诿是非于铨部又或明知其人可用而曰资格未及待其资而老将至矣国家之树人犹树木有摧折无长养材未有能成者今天下方面有司如故而举刺衙门日多有一人焉或目为跖或目为夷倘其时不相值则以跖目者谁是之而以夷目者谁非之乎即今各省之方面两京之有司不足以应其刺矣至于各州县佐贰首领尽天下无虑数千百亡不视为虐民者上既以虐民视彼安得不虐民乎禄不足以养廉资不可以逺到而以亷望之已难矣况亷未必即显不亷未必即罢人孰肯为亷哉臣愿皇上特勅吏部通行内外九卿抚按衙门或年终或考满将各属分别所长开送该部责其一不责其二凡钱榖甲兵刑名吏治文学各照所长终其身用之宜原任者不妨増秩乆任堪别用者不妨就长升调以后部寺藩臬等衙门不得视为传舍随级递转使人得各精一业以求他日实用每遇会推大臣合无预行在京会推衙门各举所知一二人揭送该部公同拟用拔其尤不计其资亦为官择人之要也至于举刺或専责抚按或分别职掌州县佐贰首领贤之尤者另疏荐举不贤之尤者不时问遣庶激劝之中未必无长养之意行之数年而人不思奋者臣不信也臣闻国无九年之蓄曰不足无六年之蓄曰急无三年之蓄曰国非其国今内而太仓无一年之蓄外而府州县无数月之蓄一遇水旱不惟不能赈且额办岁办日望其取盈焉假如不幸而年不再登敌人又侵恐追征之令难复如故而民之贫者逃逃者盗臣且不忧门庭之冦而忧萧墙之冦矣然天地间财物产于一岁者自足一岁之用产于一世者自足一世之用乃匮乏至此臣以为年例増武职滥屯田废也葢国初各边年例不过四五十万而兵非不盛食非不足也何今之为将领者惮清勾而乐召募为士卒者假逃亡而顶新军夫以召募之力为清勾何所不可以扣除逃亡者为召募何所不宜乃不此之图而日请月益漫无已时计今岁所出已不下三百万矣是国初六年之用仅足今一年之费万有警急増赋则病民不増则病国司国计者计将安出国初武职非军功不授应袭严比试之法何今之武职不尽出军功比试之法又习为故套以故乳臭之子皆可领印绶豢养之流不堪任坚鋭以朝廷有用之财养市井无赖之徒至所望以摧锋陷阵者又不在是焉是所养非其所用所用非其所养有识者付之长叹而已国初各边充实堡塞星罗粒米狼籍屯政盐法相须并举不烦内帑而饱歌腾槽之休犹可想见今军民日困于掳掠土地日见其荒芜米珠薪桂之谣所在而是说者归咎于盐法改折是矣而不知屯田既废欲盐法不改折不可得也近差都御史龎尚鹏清理屯盐诚计之得者然以九边而付之一人令其清理之可也欲望且耕且守如赵充国成金城之功鹏一人能之乎故得一王之诰则辽束之屯田兴矣得一张守中则宻云之屯田兴矣是在督抚兵备加之意而已臣愿皇上特勅该部将各边岁出之数总计若干各省直岁入之数总计若干如其相当宜图积余之策如所出多于所入尤宜早为奏请会官议处以求万世之利其武职应袭必严比试之法凡不由军功授者尽行罢革是除冗官即所以除冗食也至于都御史龎尚鹏应否乆任督抚兵备应否加以兼理屯田职衔任事兵备如张守中者应否改调要边镇以为诸道之倡务使督抚指挥于上兵备实行于下如有仍前因循玩视者许总理都御史与屯田御史指名参究行之数年而财不足用者臣不信也臣闻天子有道守在四夷今各边惟蓟辽二镇颇在得人其余宣大山陜所恃无策闽广恵潮急利旦夕倘一隅失守则肢体不完岂得腹心无恙且堂堂天朝顾不能振武威以扫彼氛孽哉臣特患赏罚不严任用不専又边腹异视焉耳葢朝廷之赏罚行而后将帅服将帅之赏罚行而后士卒服故穰苴得以诛庄贾亚夫得以抗汉文今福建廵抚涂泽民冐叙功勲欺诳朝廷广东副使陈纪推故避难乆误推补原任总兵汤克宽玩冦殃民乆不正刑是用一人不为我用罪一人不为我罪朝廷之赏罚何在耶至于总兵将领则屈膝重臣与士卒同其卑分守信地与参游同其权平居无一金之赏则无恩可懐临时无必诛之刑则无威可畏世特无穰苴亚夫耳有之而亦若是臣知其必无功也古之善用兵者莫如诸葛亮终其身不迁尚无全功今督抚之臣一蹶即罢既罢又起恐今日所起者多前日所罢今日所罢者未必非后日所起矣是以为督抚者一心以筹边又一心以图归宁以一蹶而去不欲乆居而待罪如宣大总督陈其学素系时望亦通书当路欲求归计他尚何望哉穷边之地莫非疆域穷边之民莫非赤子而今则腹里之不职者调边方矣边方之不职者调极边矣即铨补边方有司亦往往以举贡之下者充焉疮痍遗民岂能抚摩累卵城郭岂能保守方今恵潮之民朝应役于公堂夕执杆于贼党吾有赤子不令其爱我卫我而令其与我敌焉有司者安可辞其责哉臣愿皇上特勅该部将汤克宽亟正其刑陈纪禠夺其职涂泽民既经论劾必难措布别选才望素着如侍郎吴百朋者代之令其刻期赴任仍申明各边将领之权总兵得以生杀偏禆偏禆得以生杀士卒凡赏劳钱粮苟得其人即令便宜行事可也各边督抚要在慎择于初万一有蹶果系可用之才而罪非极刑宁降级罚俸以责后效不轻易改迁以滋劳扰总督陈其学清谨雅望臣所夙钦挥霍雄才原非所长亟当议处以重鎻钥母贻他日临敌易将之虞边方有司改调不职之例即应停止博选才望布置郡邑候有保守之功照依军功升赏以酬其劳如是而武备不修者臣不信也夫此三者皆今日之急务臣亦据所知以陈其梗槩耳然尤有大可虑者焉昔先臣王守仁有曰忠义降而为气节气节降而为客气臣又曰浑厚降而为调停调停降而为因循客气与因循合而天下始有不可为之事不可与之人矣今之以客气待人以因循自处者何其多也故论人才则以爱憎为毁誉议政事则执已见而拂众论或阳为唯诺而阴肆诽谤或身在一堂而心如千里又其甚者则以君子攻小人以小人攻君子又以君子而攻君子至于自处则任事者少避事者多持两可以为善处喜和同而陷孤直以此临事祗见其掣肘而不可为以此与人祗见其暌隔而不相入矣此臣之所大虑也伏乞皇上申勅吏部通行内外大小臣工各洗夙习无事为同心一德之孚有事切同舟共济之念在已者不必尽是在人者不必尽非与其攻人不如自攻是非必归于一定议论毋涉于雷同至于任事者不以求全之毁而去避事者不以媚时之态而留又当事者留意焉耳如是则国是可定实政可举而万世治安之效在是矣又何患天下事不可为哉

　　恳乞圣明亟图览本顾问之要以隆交泰疏（己巳任吏科右给事中）

　　臣读易至泰而曰坤上干下至否而曰干上坤下乃知君臣与天地等天地交而后化工可成君臣交而后万几可理自昔圣帝明王以及我朝或宪老或乞言或顾问或形诸章奏今宪老乞言不可复矣顾问章奏即汉唐宋之主亦未有不胥此以为治者我皇上御极以来朝讲勤矣言路开矣巨奸斥矣独览本顾问二事虽言官往往言之而该部未暇为皇上请者岂非以皇上即位之初服制未阕在古有三年不言之礼乎又岂非以政务旁午奏牍杂陈欲皇上一一而览之一一而问之将涉于劳而无其要乎今先帝三年之丧已毕中外臣工莫不以髙宗迈训成王访落故事仰望我皇上我皇上必思有以答臣工之望者臣计今切务则莫如览本顾问而已何者往岁臣在山东闻皇上于讲筵之暇以石州残破下问辅臣臣不胜欣跃以为圣天子留意边方如此不惟臣欣跃而海隅苍生莫不传颂九边将领莫不警惕是我皇上一言即可以兴邦一怒即可以安天下倘由此日与大臣商确时政则其所激发又不知当何如也我皇上何惜一言而不为天下计哉方今天下灾异频仍盗冦弗宁闾阎多枵腹待哺之状边镇有脱巾求粮之苦我皇上试于此时勤顾问览章奏而诸臣中必有以修攘大计为皇上言者诸臣言之皇上采而行之一留意而天下太平之期可坐致无难也且览本不必于诸司之章奏而尽阅之也葢诸司章奏有闗于圣躬者有切于民瘼边疆者有招拟题覆为各衙门之所当径行者于此辨之不移晷而章奏可览也顾问非必于天下事理而泛问之也厯代何繇而兴衰君德何繇而进退中国何繇而乆安四夷何繇而宾服于此审之不终日而问对可悉也伏乞皇上乗此谅阴之余俯顺臣民之望勅下礼部会同内阁九卿诸臣再加详议如果臣言可采合无行令阁臣俟皇上日讲之暇将票拟过诸司章奏分为二等凡招拟题覆为各衙门之所当径行者不必烦渎其闗于圣躬切于民瘼边疆者另开节要进呈御览实时面请应否采纳施行我皇上一有疑难更望或召阁臣或召部院诸臣特齐天颜俯赐清问必使厯代兴衰之迹君德进退之由与夫安内攘外之要昭然如在目前始若势分悬隔乆之而上下情孚将见都俞吁咈如家人父子蔼然于一堂矣国家亿万年无疆之运不其永孚于休哉臣不胜愿望悚息之至

　　慎选将领以重营务疏（庚午任兵科都给事中）

　　本月初七日该兵部为披沥恳诚再乞天恩辞免重任事内覆恭顺候吴继爵辞免总兵縁由奉圣旨吴继爵不准辞三营事重还都用勲臣着会推堪任的来看钦此臣等窃覩我皇上轸念军国重计思欲慎选将材以为转弱为强之机甚盛心也但自古人君筑坛拜将或拔诸行伍或取诸奴仆如韩信如卫青朝为一旅暮统三军兵戎重寄岂顾轻易若此哉葢天下难得者材尤难得者将材用将而必于其类则不免计数取盈之诮而挥霍长材或不在所选中矣故将将者以其官择人不以其人充官以官择人者求必广而事集以人充官者求必隘而官旷今天下苦无将材耳有之则勲臣可也流官亦可也不则岂惟勲臣虽流官亦有不可尽使者矣迩当分营选将之时议用勲臣吴继爵流官袁正等虽一时就近推补未必尽惬人望然用人不于其类臣窃是之今欲取九万甲兵尽付之三二勲臣即使所用者尽当其才臣犹恐后之选将者亦拘拘焉而难继矣况诸勲臣日侍殿陛前其谋畧应否堪任必不能逃皇上日月之明继爵既以不得已而用之自继爵而下者将以为得已而用之乎方今营务废弛疆场多故所赖整我天兵壮我国威任亦重矣而必曰勲臣乃可恐不能知兵于平日而遽欲练兵于一旦臣不能不隠忧葢求三大将于数十人也难求三大将于数千百人也易臣岂敢曰流官尽可用勲臣尽不可用哉惟以天下事谋之在始断之贵果即京营一议厯数月经阁部九卿诸科道始而曰永革勲臣既而曰兼用勲臣今皇上又欲尽用勲臣是议论日多绩効无期假令以后诸勲臣无一可遣者则该部且将曰有皇上天语在谁敢违之如此则京营大务终落故套而已臣故曰今日京营之将惟其人而已矣勲臣流官何暇拘哉伏乞勅下兵部再加详议如果臣等所言不谬合无将京营三大将不拘公侯伯及流官等职惟择韬畧谙习笃中不欺者使充其任庶将领可得其人而练兵之实务为不虚倘诸勲臣念与国同休之义能养成万人之敌虽三大将俱用勲臣臣等且为我国家庆矣

　　定庙谟饬边防疏（兵科）

　　近据宣大总督陈其学塘报（云云）等因到臣臣等看得自俺答归巢以来志未尝一日不在中华当此熏和渐暑之候深入虽难然备御差缓万一遂彼奸谋蹂我疆场则在我耕获之利一失而今岁秋防殆有较往岁为尤难者况宣大督抚将领诸臣在陈其学则当回籍在方逢时则当新任在王遴则方内转在马芳赵竒则始更置继总督者尚侯代于秦地继抚臣者始闻命于洛中加以尚书郭干尚在留都致本兵之经画无人夫临敌易将兵家所忌虽诸边臣乆荷渥恩必不以去就易志必不以难易回心但恐士卒之观听未一行伍之纪律未正敌人闻之无有不乗隙生心者所有一切防御之事伏乞申勅宣大总督镇廵等官各要同心防备相机堵截应去任者当思一日不去其职则已之身犹朝廷之身朝廷之事犹已之事不捱日推委以遗他日追论误事之愆仍乞勅该部马上差人速催总督王崇古廵抚孟重星夜前来赴镇以纾国家北顾之忧如或躭延悮事责有攸归再照原任吏部尚书杨博乆厯边镇素抱忠猷今当疆场之际岂宜别求边材恳乞皇上轸念兵戎重寄委用贵于得人起博以司本兵则庙堂之谟猷自有定算而皇上欲为封疆计当不出此矣

　　贼势猖獗据城杀掳官民乞赐究处失事官员并议剿灭事宜以逺布国威疏（兵科）

　　昨十三日据总督两广军务左都御史刘焘揭报为防守疎虞纵贼越城劫虏事（云云）等因到科臣等看得百越地孤悬海畔患不在倭亦不在寨惟我民便于贼不便于民则为患最大葢守土诸臣既不能布徳扬威以消未萌之冦又不能整律振师以遏方张之势以故民从贼则苟活斯须不从则立死锋刃自广州以至潮州沿海千余里有民亦贼贼亦民之謡往臣纯尝为我皇上陈之今犯广海卫者计倭贼寨贼才四百余徒耳一旦戕杀职官掳劫人财据城自卫若履无人之地究其故则曰奸徒内应我兵四散是守城者贼攻城者贼一方守土诸臣尚不相报闻又安望先事备御哉葢总督刘焘托病辞难已置岭南于度外总兵郭成廵抚熊汝逹贼未至既不知预防城已陷又饰词解脱参政姚世熈佥事周舜岳均有防守之责难免疎虞之罪千户杜良材钱国卿果系阵亡自当与王桢同録如袭躱避故智即应明正法纪内刘焘熊汝逹一当革任一闻新命而新任李迁吴时来未经启行均乞勅下兵部一面将刘焘熊汝逹郭成姚世熈周舜岳住俸戴罪或用原遣狼兵罗思诏等或令郭成亲行督兵务乗机剿灭以成收复之功焘与汝逹仍以去任委托则国典昭然自难轻贷一面差人移文李迁吴时来星夜前去赴任不得逗遛延日以致彼此误事之愆其焚劫过地方与督抚以下诸臣功罪及临阵死事官员即行彼处廵按御史候事定之日径自核实分别奏闻至于广中之民既不得已从贼则在我招徕抚摩之计尤不可不讲再乞勅下该部或慎选良吏以司民牧或蠲除赋役以寛民命使东南倒悬之困得复沾太平恩泽而后彼贼之向导可絶矣

　　警报日急再乞亟勅边臣严防御以慎固疆圉疏（兵科）

　　昨二十二日据宣大总督陈其学塘报据大同总兵官马芳塘报据西路参将张刚塘报据迎恩堡守备解一清塘报敌中走回男子一名猛圪太供系山西人原充平敌参将下家丁隆庆三年七月内蒙差哨探被敌捉去在营时听得众人将河西并山后诸部调知每家杀牛二只羊二只三月十三日祭旗要从东自大同西至老营堡一带俱在本月一齐入攻困城堡边墩等情据此看得自春以来各酋传调攻困之谋已非一日今既杀牛祭旗入犯似在旦夕除行三镇镇廵遵照近题事理督责各边逺为哨探加谨慎防但有侵轶消息务要同心戮力相机遏剿期保无虞等因又据蓟辽总督谭纶塘报据署管古北口事原任游撃张延赏揭报据提调潘一麟等禀据尖哨张廷甫报哨至地名无碍离边三百五十余里入属部汤卜赖妹子比济营住探至三月初八日有敌人辛爱家黄逹子卜儿挨等二骑到营说敌人安滩把都儿恶儿都只昻辛爱五个头儿传调逹子赶着有奶牛马说在地名挿汉脑儿聚兵齐了等青草髙了要犯大同宣府独石地方等情备报到职看得挿汉脑儿系在白庙儿三间房地方今称在彼聚兵在宣府则永宁四海冶在蓟镇则黄花镇石塘岭古北口墙子岭为近我马兰以西当严为堤备其太平以东则有土蛮一枝时萌报复之念自去秋至今屡见谍报若西贼一动则土蛮乗机窥窃东路亦势所必至相应一体饬兵预备等因到臣臣等节据警报熟按敌情则有不可不过为预防者葢时当春夏之交在我兵往往以无惧为辞而攻其所不备出其所不意虽在彼敌人亦未尝不习用其说况敌人自正月以来调其首黄台吉把都儿永邵卜垜落土蛮阿儿都司兀慎摆腰等黄台吉欲犯新平并宣府洗马林一带俺答永邵卜兀慎摆腰恰台吉阿儿都司蒿奴垜落土蛮欲犯大同一带坤的里罕欲犯独石永宁一带今安滩把都儿恶儿都只昻辛爱等又欲犯宣府大同独石至老营堡等处是敌情狡黠变诈不一岂欲分我之力令无所不备无所不寡欤抑声西击东令我顾此失彼而后图之欤今既广聚酋首杀牛祭旗意在必骋无疑若不觑破奸谋令彼计沮势窘则数月传调攻困之举岂肯遂已我宣大蓟辽山西诸镇惟明吾哨探严吾烽燧不论诸酋欲犯某镇凡我守备参将各照信地或整兵理饷或据险阻隘使贼不得乗隙而入其总兵游撃尤要预探彼贼向往之地相机赴援如并力直攻一路则集我邻兵以遏其锋如分兵齐攻各镇袭丁夘故智则随急堵截以却其进毋执守一隅误中奸谋亦毋托名策应避处善地各边督抚诸臣既任鎻钥之司不妨再三申谕至于新补山西廵抚石茂华既当服阕之期又承金革之命难执余哀旧例即应催赴边闗伏乞天语叮咛宣大蓟辽总督镇廵等官各遵节次题准事宜宁过为防备不致后患不得以气序渐暑遂弛边防其土蛮报复之念假威西贼窃犯东路真有如谭纶所计忆者蓟辽二镇督抚将领自当専任其责老营堡孤悬一隅实敌入晋孔道往岁三岔五寨岢岚临石之害足为后鉴山西廵抚靳学颜虽受新命犹任封疆之寄务与总兵郭琥鼔舞三军毋以去任推诿致遗后愆仍乞勅下该部行文速催石茂华星夜前去赴任以副朝廷任使之意如少稽延万一三闗多事其责不可辞矣

　　边腹多故亟处任人事宜以専责成疏（兵科）

　　臣等待罪该科目撃四方奏报通计各边镇则为国家门戸各省直则为国家腹心而我朝建都北平去敌穴又仅数百里自保定以南东至齐鲁有盐矿徒西至秦蜀云贵有山冦土蛮土舍东南至闽广有林道干等与倭贼寨贼古田獞猺诸贼而金陵以北江洋有江贼海滨有海贼凤宿之响马出没无时徐邳淮扬之盐盗窃发接踵汝南襄邓故多巗险易以啸聚曹濮临德宻迩漕河岁苦流劫燕赵畿民本以慷慨习成懭悍白莲玄狐等教又往往鼔惑人心漕河一线之路为国家命脉咽喉少有阻滞便成坐困兴言至此谁不寒心二百年来设官分职非不详宻于沿边沿海设督抚总兵于直隶设廵抚兵备又于淮安特建兵府守以文武重臣虽司转运而统领官军一十二万有余葢已黙寓控扼之势何自去岁以来不惟边报紧急广海失陷而中原之地一遭水旱如江洋如徐邳如汝南如山东川陜等处聚众焚劫杀人夺财者日相闻焉又其甚则都门之外白昼横行万一奸徒乗机而发恐所谓盐矿徒白莲等教者将为人凭借而又有强敌侵我边疆比其时臣不知计所出矣然在今日则犹有可预防者臣闻之天下事阅厯乆虽中材足以自办任不専即上智不能俄顷而奏効今不二三年两广总督则四易矣大同廵抚则五易矣广东监军兵备则四易矣臣无论北方即广冦始发也一兵备翦之而有余既猖獗乃征兵遣将糜费不赀犹不闻平宁之期此其故可尽曰冦盗难平哉臣谓督抚兵备既受地方之责而破格体悉之例又视诸臣为独优凡各用兵之地即以其人委之必令灭此而后朝食虽由兵备佥事为副使为佥都副都以至左右都御史亦无不可葢国初有先超迁后乆任先乆任后超迁之例今独不可仿而行之乎人之材如松栢桃李世未有取桃李以充栋梁者今或以文事而责武备或以清谨而望挥霍当此国家多事之际与其用而后试不若试而后用即今督抚兵备诸臣一时之选虽多得人而材质所限或有宜于彼不宜于此者未必尽无且内地万一多警凡策应保土之责即与边臣无异而广东之势危若累卵各道兵备半属书生今不亟议处后无及矣国家原不借材异代岂无才猷克壮者足堪其任乎诚有之即速令改调可也漕运之军一困于军职之剥削一壊于沿途之顾觅尺籍虽存无补缓急而淮安于山东河南又綂辖曹濮兵备裁革无名济宁河道谁任疏通思患预防可无一酌处以消祸萌臣谓济宁既当三省适中之地又得重臣以司弹压之权诚加以总理军务职衔节制兵道添设参将酌量募军数千复设曹濮兵备以固中原而奸徒不轨之念自可潜消至于漕运官军既有定额当事臣工宜体国家设兵微意即令把总等官置立年貌牌面各用正身赴运不得因而科害如仍前弊许廵仓御史及臣等指实参究臣等又谓国家所最急者将材或杂于武弁或溷于行伍编民非博访岂能人人而知近日文职边才已经多官会荐臣恐天下至广岂无韬畧素闲抱许国之忠无由自见者乎又其次岂无膂力过人欲死封疆以图功名者乎臣愿问诸九卿科道问诸边腹抚按不论大小官职军民某堪大将某堪副将某堪参游等职某膂力可作先锋某勇敢可赴行伍而又畧其细过如汉用陈平故事或不次推升或量授职级而谓天下尽无人者臣不信也均乞勅下吏兵二部再加详议如果臣等所言可采期令着实举行则社稷幸甚天下军民幸甚

　　将臣轻率失律抚臣谋虑太疎致损军兵乞赐严究并图善后事宜以振军威疏（兵科）

　　臣等接到贵州廵抚右佥都御史王诤题为自劾不职并参主将无能纵子贪功致损军威事内称其畧谓臣奉钦依调集土汉官兵抚剿土舍安国亨该总兵安大朝过信阿傀之言谓有兵数万可为内应有粮数万可为军饷乃决意进兵及至陆广河而阿傀兵止五百粮无升合彼时苖兵乗机劫掳不能尽免臣同蔡御史恐其无成节次差官抚谕国亨母子一闻即差目把诸人迎接进寨縁阿傀意在复雠即纵兵攻杀迎接之人大朝应袭男安荣既急于専功酉阳铜仁等苖兵又利于虏获遂进兵至水西地方与国亨守隘目把阿弟得费等相遇诈降兵三千倒戈夹攻以致苗兵杀伤一千余人及参安大朝并伊男安荣致损军之罪自劾鲜周慎之谋并称安国亨今虽哀辞请罪但杀伤人众欲调湖广四川云南土兵征剿或仍待以不治之法责令送出奸徒赔还所费粮饷从重问罪等因奉圣旨兵部知道钦此又接到廵按贵州监察御史蔡廷臣题为将臣轻敌取败军兵损伤甚多乞赐重究以振边威以安地方事内称其畧与廵抚王诤所题相同但诤言苖兵杀伤千余廷臣言军兵万余死亡过半诤言苖兵劫掳难免廷臣言安大朝军兵无纪劫掠财物三十六屯寨草木不留杀掳人民所在老幼俱无噍类道路积尸惨不忍闻安荣亲手所戮者独甚千戸单廷勲百戸詹春阳依从残虐同恶相资致贵州村寨军民恨安荣之害尤甚于恨安国亨咸以此为天理之报及参总兵安大朝徒勇无谋贪功偾事或从重究处或念平日勇敢姑令戴罪立功要将应袭安荣千戸单廷勲百户詹春阳提问如律廵抚王诤量行罚治等因奉圣旨兵部知道钦此到科臣等不胜骇异因恨当事臣工不知抚剿大计使朝廷威信不见重于遐方臣等抚事疚心不惟以军兵丧失为可惜而尤以国体轻亵为大可惜焉葢贵州水西诸夷恃富逞奸自相翦伐固其恒性而朝廷之所恃以振震压服者在威与信耳威由我振乗其屈服而遂行诱杀非威也信由我施因其跋扈而方事姑息非信也土舍安国亨与其母禄氏穷凶极恶神人共愤矣我力能制其死命虽一鼔而擒之谁曰不可我不能胜与其一战而肝脑涂地孰若不战而犹存虎豹在山之势今总兵安大朝身为主将既不知量敌虑胜乃轻信阿傀应援之说陷万军于必死之地当是时也欲剿既无可恃欲抚又非真情大朝父子尚敢冐昧深入岂不欲假此抚处之名或可成掩袭之功而不知诸夷观望所系纵或幸而取胜然于国家服逺之体统亦甚亵矣况既欲其剿又欲其抚既欲其抚又肆行杀掳如故是我之抚既出张皇不得已之计官军之杀掳又重彼反侧疑畏之心至于彼兵无故来降岂待有识可知其诈顾甘蹈食饵之戒溷置营中始受欺于阿傀继被诱于国亨失律无统几丧全军且使蕞尔小夷置大将于术中视抚臣为诱杀之计国家抚安逺夷之道不可复见信于遐方总兵安大朝虽正刑章岂足以赎巡抚王诤乆冐老练虚名一旦当事而狼狈若此徒以止兵抚处之辞摭饰始谋不臧之罪应袭安荣千戸单廷勲百戸詹春阳横逆杀掳之罪果如御史蔡廷臣所言尤可痛恨即应提问如律以泄西南军民之愤诤与大朝之罪终当深究即令解脱恐又遂彼避难之计目前误事尤可深虑所当先行酌处以责后效再照贵州既当危疑之际所有一切应剿应抚事宜闗系甚重仍候彼处奏请则万里遥制缓不济事臣谓庙堂之上亟当即图画一之策葢欲抚则损威丧师之耻系于国家神气正臣所谓因其跋扈而方事姑息者也欲剿则彼酋造器攻城之具蓄谋已乆我非调集官兵相机慎重则又不格明矣伏乞勅下该部将安大朝王诤或即分别正罪或先住俸通令戴罪杀贼候有竒功议处应袭安荣千戸单廷勲百戸詹春阳先行巡抚御史提问正罪如果应剿其应调官兵该部速议上请务令刻期济事但我军大创之后彼方乗胜非万全不得轻举而整兵养鋭以徐兴问罪之师以不可胜制彼之可胜者在今日镇巡诸臣加之意焉耳

　　敌人进边乞严饬当事臣工亟图防御以保万全疏（兵科）

　　本日该镇守山西总兵官郭琥火牌报称节报敌人纠众声言攻困老营本职统兵于初八日申时至老营堡当将奇游老家官军分布摆守城垣闗防门禁正兵列营内外严防初九日大举敌兵果从阻掳栢杨岭燕家山贾家堡等处进入约有三四万余径来本堡攻围等因到科又先据宣大总督陈其学塘报三月二十六日地名兔毛河敌兵营帐满川俺答在丰州城住牧要犯偏老地方本月初一日敌兵三千余骑到云川城东南住牧又地名干沙沟迤北敌兵约一百余骑初五日敌兵约七千余骑到平敌边艾河沟墩西空折墙督发总兵马芳游击尚智趋威逺等处堵截臣等与兵部已经节次题覆申饬当事诸臣矣今数日以来天城平敌二边外之酋虽闻渐次退去而老营堡之围又甚紧急敌计叵测即退去之意安知非鸷鸟将撃之状但目前事势在老营堡尤当并力策应马芳尚智果至威逺城其去老营堡不过二百里东西声势相倚自可就急赴援臣所虑者惟三闗之兵素称怯懦自丁夘汾石之惨逗遛观望如刘宝田世威犹得不死以故各将官习成躱避之套如去岁云中失事即本镇将领亦望风而走他可知矣今敌兵既犯老营堡所有一切机宜在总督军门酌量缓急凡应调兵马但求济事虽先发后闻亦无不可总兵郭琥素称骁勇乗此敌马羸弱之际用竒设伏出彼不意如因刘宝田世威有可生之隙遂致玩冦殃民听彼处巡按御史就近核实以闻国法凛然自难轻贷至于刘宝田世威赎罪立功一节臣等触事疚心不可不一为申明者葢督抚之职在相机调度将领之职在冲锋破敌迩岁以来成则众冐其功败则分任其罪而将得以戴罪立功将如之何不懈况既曰立功必其临阵当锋或擒斩或堵截的有实效而后可以言功可以赎罪乃往往戴罪者不鵰斩零酋以张功则托名捣巢以杀降不掇拾汉级以充数则收买军功为已力督抚将领方欲成就其人已矣何暇为国体计也迩刘宝田世威荷皇上不杀之仁固因其才可用然于朝廷必罚之威亦甚损矣如又仍习故套取暧昧不明之级皇皇焉为摭饰已罪之计其罪又不在失事下矣臣谓当此敌兵猖獗之秋正二犯立功之会果当犯边攻城时能奋勇争先或迎阵斩敌首级以遏其锋据守某隘口使敌骑不敢南下然后准入议功之列至于鵰斩零酋止宜量给赏劳其杀降买功拾汉级等项尤当重致其罪若贼已犯边一筹莫展即便繋狱处决毋赦葢才可惜法尤可惜天下不患无才而患无法法有所必不可赦则人知进则生退则死而勇敢之气自倍法可挠孰肯甘心白刃而不思退避为侥幸万一之计哉臣谓御将之道宁失一才不可失吾法亦以才可求而法不可复振也伏乞皇上勅下本兵速议上请申饬宣大山西当事诸臣着实防御施行疆场幸甚

　　敌患可忧营务乆废乞重事权以専责成疏（兵科）

　　顷者皇上轸念京营重务革总督为提督改恊理为阅视真转弱为强之一大机括未几该三营提督恭顺侯吴继爵等奏称臣等才力绵薄智识肤浅须得部院大臣资望隆重庶可共济欲与文臣一同提督等因奉圣旨文臣一同提督兵部知道钦此又该提督左都御史曹邦辅题请分别职掌等因奉圣旨已有旨了凡营务遵典礼行不许妄议纷更钦此臣等反复参详不谓世受国恩如继爵等乃敢装饰巧词蔑视成命大肆欺罔以至于此葢文臣如李靖武弁皆当属麾下武臣如穰苴文职不得仍牵制此自古人君用将之大较也惟今日京营之将不问其人之能胜与否但取纨绔备员以为故事不得不假知兵文臣以司督理阅视之责此我皇上一时将将之微权在臣等私忧过计犹谓任将之道必破格慎选方可得人乃继爵等惯谋身图罔思国计耻居调度之列假以推让之辞一则溷邦辅于旧套不使纠正其非一则惧营务为重任或可分任其责此其用计亦甚诡矣不知人臣忠君但求利国家安社稷已矣继爵等苟有利国家安社稷之心其自谓资望隆重者足以服众志乎抑才力绵薄知识肤浅者足以服众志乎我皇上试一问之而彼当无词也且国初勲臣躬冐矢石凡军旅之事皆所尝习即使専任其责谁曰不可今三勲臣中有身不出都城目不识一丁足不便矍铄者万一胡马南下虽令作偏裨且不可欲望使数万甲兵悉听约束不乱不散者能乎我皇上试一问之而彼当无词也昔路思令上魏明帝疏云比年将帅多宠贵子孙衔杯跃马轩眉攘腕以攻战自许及临大敌忧怖交懐雄图鋭气一朝顿尽臣不意今日景象即蹈此故辙然犹置练兵事不讲纷纷焉于礼度仪文间争上下臣窃谓他日误军国大计者必此辈也兴言至此臣实寒心伏乞勅下该部从长酌议邦辅既改提督凡各营之勤惰虚实及一应练兵事宜务要不时督率纠正不许推诿以负朝廷委任之意仍乞严饬继爵及蒋佑陈王谟等既欲藉邦辅资助即虚心听从如天顺中佑祖蒋贵之听人指挥卒成名将乃无愧与国同休之义如袭旧套滋弊误国听巡视科道及臣等参究罚治以后推补将臣尤望皇上博选才贤勲臣流官之例不必尽拘庶责成専而綂纪有定任用当而营务可振矣

　　看详章奏广贼滋蔓奏词各异功罪欠明恳乞圣明大奋干断正法纪破欺罔以亟救逺方生灵疏（兵科）

　　臣等接到广东巡按御史杨标题为边城失守被贼袭陷事内称大畧谓本年正月初六日倭贼凑合寨贼四百余徒突入广海卫城要将总兵郭成参将陈濠革职戴罪参政姚世熈罚治同知常若愚致仕两广总督刘焘广东巡抚熊汝达丁忧升任广州兵备佥事周舜岳免究及称曽贼就擒即报尽絶至今遗下许瑞二千余人尚费处分数月以来山海倭夷四起杀掳数万将来事势且不可知等因奉圣旨兵部知道钦此又接到广东和平县民何友益等奏为剿除山冦急救地方大变事大畧谓广东逺在岭海外乆因上下欺瞒养冦流毒自嘉靖三十七八等年至今惠潮百姓十去七八见在山冦江汉曽摚曽廷凤等各分剿寨动以数万计皆向日报捷招安之所留也今和平新反逆贼徐仁器等僣号虎王纠集流徒各称将帅去年攻破土城杀死把总余大邦生员徐星民叶彬等二千余命今正月内又杀死寿官黄约等三百余命海冦许瑞林道干等数万充满海岛必与山冦通同将使恵潮人民扫荡殆尽乞行真剿真招等因奉圣旨兵部知道钦此又接到两广总督刘焘题为仰仗天威克复卫城查参失事人员事大畧谓广海失陷调发同知郭文通把总焦绍领兵五千余名前往剿捕各贼闻风押带被虏于二月初十日夜逃至海晏场屯聚守巡二道亲临新会督摧官兵与贼交战斩级一十七颗生擒三名并勾引劫城内应贼六名各贼不支于二十一日夜下船遯去要将失事千百戸寗绍杰杜良材等提问参政姚世熈同知常若愚罚治总兵郭成佥事周舜岳免究陈濠仍充为事官死事指挥王桢镇抚周秉唐恤録同知郭文通升赏等因奉圣旨兵部知道钦此又接到本官题为类报擒斩倭夷山冦功级事大畧谓据海防兵备各道呈报陆续擒斩山倭海冦功级一千一百零七名颗臣于剿灭曽酋之后専师征倭次及山贼今各起倭冦已被官兵攻撃败衂奔命计日可殄至于山海又幸各路官兵协心效命随处剿灭无不成功虽未能尽数殱灭然当挫败之余亦颇畏威敛迹等因奉圣旨兵部知道钦此等因到科臣等再三参详除总兵郭成同知常若愚参将陈濠总督刘焘巡抚熊汝逹已经吏兵二部及臣等节次题覆奉有钦依住俸戴罪改调无容再议矣今既收复卫城至于各官之住俸者应否开支戴罪者应否宥免死事者应否恤録领兵者应否升赏非核实定夺恐姑息朦胧既失朝廷纪纲而避事养乱者且遂其计广冦何时而灭葢贼既入城必大振军威如往岁兴化之陷疑兵奋勇夺城救斯民于水火之中乃可以言平复今贼屯据广海三十六日回至海晏押带被掳男妇勒令赎还又十余日其时不为不乆同知郭文通把总焦绍统兵且五千余逗遛旁观听其洋洋而去臣始闻之犹不敢信以为然今据奏词其出城下船自来自去之状既与臣等所闻相同而谓追逐出境将谁欺乎文通与绍既同领兵彼处该道原未叙及今叙文通而不叙绍其未交战甚明况既战矣兵至五千不能挫四百之酋而以暧昧不明数级希图升赏又将谁欺乎参政姚世熈佥事周舜岳既有守土之责自当均任其罪在舜岳乃欲以去任免究不知朝廷赏罚果可以见任去任别乎广海不啻一县治以其为不足重轻将必待攻陷省会而后行吾法乎吁亦晚矣且遐方奏报有功则张一而为十有罪则掩十而为一将官饰诈以欺督抚督抚袭套以欺朝廷十五年来吴平除则曰海隅晏然矣未几而曽一本之横行如故曽一本擒则又曰两省宁居矣未几而许瑞林道干之背逆如故今督臣曰随处剿捕无不成功按臣曰山海倭夷杀掳数万督臣曰攻撃追剿计日可殄按臣曰将来事势且不可知至于民奏各山海贼首动以数万计又有出于节年闻报之外者不知当以督臣之言为真乎抑以按臣及民所奏为真乎焘赴苍梧甫月余即能平曽贼方张之势冐朝廷升荫之恩顾终其年而不能除已平之余孽臣不知平曽贼之功可属之焘而养今日之冦当属之谁此其故由总督巡抚互相推诿以故巧于避难者苟可延捱而去斯已矣孰肯懐奋不顾身之念为国家净万里妖氛也伏乞皇上悯念东南赤子慎重朝廷纪纲明察逺臣欺罔勅下该部将郭文通暂停升赏即行彼处巡按御史先将寗绍杰等提问如律其余节次奏报各官功罪一并核实奏闻果如臣言贼既自去万无以侥幸复城为各官赎罪之理及贼势猖獗是否真伪亦要明白声说庶督臣欺罔之罪自不可逃姚世熈周舜岳既有住俸之命却又循资升迁是赏罚并行于一时似于国体有碍查无收复之功合照原职改调以示实罚至于督抚二臣应否革去一员止以总督移驻广州兼任巡抚听该部从长酌议上请定夺则地方幸甚

　　将官贿敌出边地方难保无虞乞赐究勘以惩玩弊振国威疏（兵科）

　　臣等节据赞理军务都御史大同巡抚方逢时山西巡抚靳学颜各报敌退疏大畧谓本年四月初九日俺答大举从平敌边口入犯老营堡该正副总兵郭琥钱栋及各参游固守趋援官军李汝华等射打死贼人贼马数多斩获首级一颗贼遂遯去分犯威平比见正副总兵马芳麻锦及各参游兵形显露转向水头儿一带围聚马芳摘拨通丁于西古城等处对敌血战十数余阵砍死敌人敌马数多贼续増敌酋合营一处隠有围困威逺之意该原任总兵胡镇等奋勇冲敌各贼渐退东从天城榆林口拆墙进入又该胡镇及坐营王士进等官丁生擒敌人一名斩级三颗夺马二十一匹其贼败去在山西则欲查有无失事与各官功罪在大同则谓城堡保全战有实功等因俱奉圣旨兵部知道钦此又据总督陈其学揭帖访得平敌参将张刚因敌到伊所管地方輙用黄伞二柄角带一束藤棍二副金叚四疋银一百两潞紬十疋梭布四百余疋贿买俺答移营威逺地方又称大敌入犯虽未南下所至地方难保无虞将领勇怯不无有异要将张刚贿敌并地方失事重轻及畏法偾事人员通行查勘明实等因到臣臣等窃念各边自嘉靖辛丑之变大同总兵王升纳贿俺酋嫁祸于晋人至有猕猴移识避死之喻自是宣大诸镇遂恃此以为苟且自全之计在大同西北二路与偏老等处尤甚今敌入犯老营堡厯平敌威逺以至天城共计二十余日倐焉而老营倐焉而威平又倐焉而天城既曰伐彼狂谋不敢南下旷日持乆又不闻堂堂一阵即彼酋忽来忽去之状臣等已不能无疑今参将张刚果有通敌嫁祸之谋则诸臣奏称古西城等处对阵十数阵可尽信乎平敌既以纳贿而免不知威逺老营天城果皆不战而屈人之兵乎当此之时天气渐暑敌马最弱东西奔驰岂无一涣散之时乗胜逺来岂无一骄惰之会昼牧夜宿岂无一可惊扰之机彼之散不过千百人而我以其全力制胜则可战彼视我兵无复敢战而我出其所不意则可战彼往来无宁居而我夜砍其营昼伺其便则可战何诸将计不出此甚者纳贡求免如治水者以邻国为壑但幸其出吾境焉耳未甚者拥兵自卫随贼逺避以张虚声即为上计此其故臣知其不敢战有三而其所可恨亦有三葢诸将素未尝练兵所恃者数百十家丁耳家丁蓄则三军之气懈葢既不能以蓄家丁者蓄三军又安能使三军尽若家丁此其不敢战一也敌少挫即为失利一失利即恐有报复之计岂知敌失利亦来不失利亦来耶此其不敢战二也各镇堡辅车相成唇齿相戒何不可战今信地之外如秦越然失事之罪在本管而不在邻境策应于彼又恐移祸于此此其不敢战三也三者合而边疆几不可为矣臣故以为可恨一恨前未有当此炎夏之时敢于大举入犯者今一犯不待战而货物银两拱手以献比秋髙马壮又不知何以应之今以往防夏之兵渐不可减矣一恨全盛天朝不能整旅振师至以中国而贡边塞即正张刚之罪然首足倒悬之耻其何以赎一恨货物银两岂出将官已赀其藉此剥削于军者恐不止此即此而凡可贿遗中外以求脱罪饰功者何不为也巡抚方逢时且陈列各将战功其于张刚贿敌之谋固知非所与闻但抚臣不言而督臣言之其一切敌过地方尽谓保全又于督臣所言差异所有该镇及山西诸臣功罪与地方有无掳掠非严勘正法恐无以破旧套而伸国威伏乞勅下该部先将参将张刚杻鎻来京从重问拟仍行宣大山西巡按御史严查通敌縁由是否止于本堡马芳胡镇等曽否交战各堡寨村落有无抢掠擒斩贼级是否真正及敌人进边失守人员一并核实奏闻定夺俟勘明之日再乞通饬诸边督抚将领敢有通敌如张刚者即便纠举以凭重治其相邻镇堡务要协力驱贼毋分彼此而失并守之义毋畏报复而失可乗之机毋以家丁而沮三军之气如仍前弊致妨军国大计听各该巡按御史参究庶苟玩之风渐革而边事或可复振矣

　　温恭毅集巻一

　　●钦定四库全书

　　温恭毅集巻二

　　（明）温纯 撰

　　○疏

　　仰遵成命纠正冐袭以彰法纪疏（兵科）

　　本月初九等日臣等接到兵部题覆云南廵抚陈大宾廵按刘翾各叅原任黔国公沐朝弼疏其始谓朝弼既经勘明欲咨吏部议袭沐昌祚祖职其后又据抚按叅劾谓朝弼欺隠正犯蒋旭等真为下愚不移欲待各事结的有悔悟畏法之意另请定夺其子沐昌祚匿比无良亦咨吏部待事结之日议拟施行随已奉有钦依及二十三日又接到吏部题覆兵部前咨谓朝弼既经抚按勘明其子沐昌祚自应照例袭爵又蒙皇上俞允臣等待罪该科职司纠正不能不为我皇上之命令惜国家之法纪惜盖自沐朝弼革职以来其子昌祚固难以父故而靳祖职然所以迟迟其袭者固以朝弼之罪一日未明则朝廷之法一日未正朝廷之法一日未正则昌祚之袭自难轻议且节年科部诸臣之所与该镇争者法耳岂特为彼母嫂庄田罪犯哉故三者而一渉含糊迁就则朝廷之法即荡然矣今按朝弼母嫂虽愿留滇庄田虽经处分至于罪犯蒋旭等乃系抚按缉获则朝弼摭抵之罪犹在蒋鉴既尚未获则朝弼占恡之罪如故是朝弼不肯舎一二罪犯以尊王命朝廷乃轻授极品公爵以优昌祚蒋鉴之获否虽不足为重轻而国家之法纪则关系甚大况停袭之命甫下而准袭之典随行臣不知兵部诸臣即咨吏部与同会议否也盖当未覆之先臣纯恐致冐滥已谬向侍郎曹亨谓既有前咨即应会议使移咨矣会议矣而又准令承袭其责在吏部无疑若不亟咨又不与会议其事则躭延迟缓之状隠有成就该镇冐袭之意其咎将孰与归哉夫天下最可忧者莫大于使君父之命朝更而夕改始言之而终不能行命数改则法乱法不行则人玩且勲爵重典也违逆重罪也朝弼以罪而蒙恩成命既出而复反其所系岂浅浅哉近该部题覆有一事而数变其说有一疏而自相矛盾如京营一议徒令人窃叹扼腕臣等不谓我圣明在上而令法纪不明命令不一若此也伏乞皇上念国纪不可不正思明命所在必行除沐朝弼听彼处抚按刻期拿送蒋鉴正身另奏定夺外其昌祚袭替一节仍遵前旨候该镇事结之日方许酌议施行庶法典明而主势尊命令信而国威振矣

　　秋防屇期时事可虑乞赐大加振饬肃兵威以预图安攘疏（兵科）

　　臣等窃计敌人自元年东犯蓟永西犯汾石之后独去秋虽入云中旋即引去一二年来在各镇犹号宁谧此岂我之兵力果能震慑其心使不敢犯抑敛翼养威正诸酋不测之谋今春徂夏少有压境之尘即便张皇坐困而况秋髙马壮气肃弓劲又不知何以应之故今岁秋防臣等以为较往岁尤不可不严盖往者敌患独陜西三边为急宣大偏老次之蓟镇犹属内地自庚戌以来急莫如蓟是昔虽不能守在四夷而犹守在边境今不能守在边境而在守畿辅且所谓守者土兵既难补练敌台又未报完此其积怯之势一可虑也往所患者邻边居民或被抢掠今长驱深入甚则攻城破郡震揺京邑此其剥肤之虞二可虑也往边尘一起犹赖天兵救援今营兵日见消耗无论逺征万一敌骑近郊不知统兵出战者何将随将敢战者何兵恐兵不识将将不识兵不惟不敢言战虽令出都门坚守营垒亦难矣此其本枝俱弱之势三可虑也宣大偏老近以敌骑蹂躏既失耕获之利敌即不来亦恐坐困况偏老人心素无固志大同故套惟恃通贿今幸明正其罪蠢尔敌人必且以失利为恨非我猛将大振军威将来事势尚有不可知者至于陜西套虏辽东土蛮各懐报复之心此其无所不备无所不寡之势四可虑也故臣等以为今岁秋防较往岁尤不可不严幸赖皇上轸念边圉凡督抚将领业已更置战守机宜业已申饬但臣等私忧过计窃据目前时事盖有不可尽恃者一如蓟镇自谭纶戚继光练兵以来所费钱粮亦云不赀若一旦以瓜期而去不惟尽弃诸臣前功使不得目覩其成以报天子而后之继者万一意见不同又另作一格局则今日安边之计祇为国家耗财之地而边事终不可为矣臣等以此谓各边文武诸臣既择焉而后用之果才矣不但今岁秋防不得轻易虽不拘年限但求为国家坐镇一方则就任升赏未有不可以酬其劳者如其不才则各路兵马已分布矣即在论列凡罪犯深重者固难轻贷其应降调等项如督抚总兵则先就彼降罚叅游以下则先处以军法通候秋防毕日另行议夺至于叅游守备果负勇畧既难輙弃一为更置徒费往还岂若据其被论轻重即于本任降级惩戒严饬军门勒令改图如半年之内仍旧不悛径奏问遣昔唐臣陆贽以庶官迁谪量移近地谓之横移今边臣之朝东暮西实与此类臣等愿该部凡用边臣慎勿横移如贽所云也一京营练兵全藉二三副将计营将所著闻者焦泽与袁正耳当其充总兵也固以诸将之才皆出二将下今正虽老矣泽犹壮徤乃置散地而诸副将中反多以怯懦者充之卒然应变何所恃赖且各营副将上既压于提督下复同于叅游纪律不明未有甚于此者不知有警之时亦用其冲锋破敌否乎如其必用是平居无统御之权临时受折冲之寄以素不服习之卒而驱之使战其不格明矣臣等谓自提督而视诸将则提督固为大将自副将而视诸将则副将即为大将似宜少伸其权以便节制至于各营之兵旧所谓战兵家丁名色即系听征之数即今是否精壮应否堪战在提督诸臣当思操期在迩秋防在迩作何整顿务要兵识将意将识士情庶临时不致仓皇又查各年防秋之始预取各处骁勇名将致之阙下以备缓急今其可已乎一赏不遗小则赏一人而千万人劝昨者老营堡之获保全朝廷之所赏赉者镇廵耳臣等以为镇廵之功诚不可泯使非哨探者先得其情则该堡之危尚未可知则此哨探者固曲突徙薪之见也夫近年以来各边墩卒直作敌谍在大同大边尤甚每贼欲入犯先遣精骑絶我哨探名曰廵边以故贼已入境尚无烟火及有传报如老营者又不蒙朝廷分寸之恩此何以励人心而鼓谍者之气今何不查前老营哨探官军厚加赏赉以后各边如哨探得实果符所言即于勘报疏内明叙其功以便升赏至于廵边零贼作何扑灭大边墩卒有无关系在各该总督军门随宜裁酌施行亦伐敌谋审彼已之定计也一勘报边臣功罪责在台臣往有不待勘报先已题请赏罚及勘报至又多异同如旧岁福建之事使王言既出而复返固非事体必候勘报乃又延至三五月或一二年而后核册到者又非赏不踰时罚不后事之义臣等谓以后各边少有烽烟凡该廵按衙门即便移驻近地详核各将进止虚实地方有无残破俟贼既退限半月之内即便具实奏闻庶该部藉此以便题覆朝廷据此以行赏罚不惟欺隠之弊可革而有功即赏有罪即罚亦可以励三军而作勇敢之气一兴师十万日费千金今户部之所计虑者各边年例耳一或有犯凡行粮犒赏之类不可胜算且自去年以来水旱频仍各省仓库搜括殆尽虽不蠲免岂无拖欠即今岁入之数安能常保如故凡此皆其所当寒心者合勅户部凡内而仓厂粮饷草料务广储蓄外而边镇如山西之偏老大同之左右等卫宣府之独石懐来等城蓟镇之喜峯古北等口与陜辽诸镇凡系屯兵堵截要地一应刍粮务先时预备以使缓急足用更望皇上加意节省悉蠲不急之务幸毋以军储大计置度外也一声东击西猾酋故智敌如分道而南或以犯南山为名而直攻偏老或以犯山大为声而直趋蓟昌者各该总督镇廵一失机宜则捉襟露肘势可立见如昨老营游击刘滋方欲东援贼又西至比及掣回而贼已去矣合饬宣大蓟辽等镇诸臣凡一切应守应援事宜俱照节年条议遵行如贼西犯毋借口东援以失外防而弃山大如贼东犯须酌量缓急毋独守一隅而置我兵于贼后至于蓟辽昌保务据险堵截使匹马不敢南下万一深入其策应之责尤视各镇为重陜西三边自春以来套部亦往往扰我边民责令彼处镇廵宣力扬威毋贻国家西顾之忧一近时霪雨连旬都门之外陆地舟行闾阎舎墉十室九頺其在边境城堡墙濠又不知狼狈何状窃闻大同城堡类低薄特甚蓟昌边墙每依山凑砌即今坍倒诲冦不问可知合饬督抚诸臣亟为修补凡盐菜银两从便权宜工完从实开具奏夺务使墙堡坚完以资战守亦今日边防之不容已者再照军国大计凡据各边传报该部不时奏闻臣等不时纠正然呼吸之间安危所系少有迟留坐失机务查得成祖之于阁臣彭时孝宗之于兵部尚书刘大夏等一闻警报不时召问我皇上前岁一问石州之变而诸边臣即有骨栗毛竦者况今日兵将不及二帝时逺甚我皇上肯黙居深严而不为天下军民计哉伏愿查复御便殿旧规俟秋防有警之日容阁部诸臣面议方畧诸臣中必有仰体圣心酌陈紧要事宜不敢以琐屑细务渎天听者臣固知各边诸臣必将曰我皇上之留意边防如此其有不用命者乎伏惟圣明裁察臣等不胜祈望恳切之至

　　鄙诈督臣馈送无名乞赐惩究以正頺风疏（兵科）

　　昨本月十二日该原任两广总督刘焘寓书于臣臣开函见有礼帖一通内开金色叚等物共代银二十四两臣不胜骇异盖焘与臣既非同乡又无交好臣叨任今职颇于督臣职掌相关焘在苍梧经臣论列又在行勘之中其当逺别嫌疑焘岂不知夫焘既为臣不满臣必为焘切恨无疑一旦改容加礼岂人情乎且银至二十四两礼乎贿乎况自科臣丘橓叅论方亷以来其各该督抚与臣等科道官不相通礼久矣焘乃以身作俑此其谲诈不情之状固焘所习为而不顾者盖焘官已踰分囊已不赀声色纵逸之欲日所躭娱苟得一论劾而去实其所甘心者以故假此无名之馈既欲污臣以泄平日忿恨之气又欲激臣论列以遂自已偷安之心臣于此非不知泯然麾郄不一宣腾则全浑厚大体若乃硁硁自全冐昧上闻不惟自渉矫激抑且堕彼巧术妨国家使过之仁臣之罪不可逃矣但臣言官也百司愆违尚当纠正赃货逼身又复隠忍恐世之效尤者且将曰通贿如焘亦不见罪言官如臣亦不纠举使天下士习日沦于贪鄙鑚刺而莫可救正者自臣与焘始矣故臣宁受冐昧之名而愿仕路之清明宁受太刻之诮而愿官常之肃整至于臣素无羔羊之节致来暮夜之金业已愧死入地矣除听罢斥外伏乞皇上勅下吏部再加议拟将刘焘或据平生斥夺其官以清仕路或念秋防在迩据此一节重加降罚以杜私交倘从此可以涤士风而挽世道即臣之心不白于天下而谤怨罪谪交加于臣臣亦无憾矣

　　敌人谋犯乞赐严饬内外当事诸臣大加防御以保万全疏（兵科）
  </div>
  <div class="pagination">
   <span class="current-page">
    1
   </span>
   <a href="温恭毅集_page2.html">
    2
   </a>
   <a href="温恭毅集_page3.html">
    3
   </a>
   <a href="温恭毅集_page4.html">
    4
   </a>
   <a href="温恭毅集_page5.html">
    5
   </a>
   <a href="温恭毅集_page6.html">
    6
   </a>
   <span>
    ...
   </span>
   <a href="温恭毅集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
