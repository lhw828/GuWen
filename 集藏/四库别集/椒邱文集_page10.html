<!DOCTYPE html>
<html>
<head>
    <meta charset="UTF-8">
    <title>椒邱文集 - 第 10 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 10 页/共 24 页</h1>
    <div class="content">　　寄秋官何惟孝
　　曩在秋台荷吾兄不鄙屡沐清诲自谓庶几相翼以进相持以脩虽未至于古人亦庶几乎少异于今之人耳别来鄙吝日萌旧学日荒落恐终无以造髙明之域不免汨没于流俗矣奈何奈何每三复陶翁停云之诗与杜陵暮云春树之句未尝不怅然也近者吾兄荣迁正郎仆闻之喜动顔色夫吾兄宜居此职久矣一秩之迁何足为喜所喜者君子得行其道小人亦将有所畏而不为耳大理刘兄审囚想已复命克涵兄近得书否便中乞示知之闻时庄兄公差未回不敢奉问令弟绣衣想已出巡亦未敢致书山川云邈防晤未期时赐教督以终前惠是所愿也诗不云乎毋金玉尔音而有遐心吾兄其思之不宣
　　答余司徒
　　太保司徒阁下春间谬膺简命来山西赈济凡有所请荷大徳维持咸克如意行间又蒙宴饥之宠铭感之忱曷尝少忘三月中仆在蒲州忽报阁下仍以节钺出总军务盖朝廷以北鄙为忧故暂辍庙堂之相以为邉陲之重耳方欲遣使问候起居忽承华翰诲谕且以不及与仆始终赈饥之事为歉仁哉大君子之用心也阁下垂念及此仆敢不尽言以献于左右乎山西之民凋弊极矣或父食其子而子亦杀父而食之或夫食其妻而妻亦杀夫而食之至于叔侄相食姻娅相屠又其小者耳人类至此有识寒心盖自去岁春夏不雨而麦菽无收八月降霜而黍尽槁非惟平阳泽州二处而已潞沁汾辽与太原之岢岚保徳二州与岚临河曲四县灾伤莫不皆然有司已尝具奏该部移文覈实而分守分巡者以邉储方急虑为己累但将平阳所属十五州县泽州并所属四县勘作全灾其余州县或作七分有收或作五分有收俱泒邉粮督责严急人情不堪军民所以迯亡或去为盗贼者以此也幸防阁下在朝翊賛皇猷将平阳所属三十五州县并泽州所属四县税粮悉皆蠲免已徴者亦留赈济而潞沁汾辽等处以勘作半收之故不沾恩典此乃分巡分守者悮国病民之罪也仆至此以来加意赈恤流逋复业者十才一二近闻贵部委官催徴去岁所泒邉粮百姓忧惶咸欲迯窜愚窃以为山西之民如久病之人瘠已甚矣饲之以粥犹恐其不活又从而夺其食其有不死者邪且数州原汛邉储不满三万以大同师旅之众岂数万石所能济哉倘邉储有缺不过烦阁下一奏朝上章而夕报可矣敢望阁下悯此方羸馁已甚移檄所司已徴在官者先行起运未徴者暂侯秋成追徴则仆之受赐多矣是乃阁下始终赈饥之心也万乞留意焉黄河运道甚难毕主事所运粮此月半方可到孙家湾大同禄米仆以均泒烦谕各府赴藩司关领书辞繁委干冒威严不胜悚惧倘防见允乞赐公牍明示为感趋拜未卜伏惟顺时保重以承天宠不宣
　　与周佥宪
　　闰二月间出巡漳州忽驿吏録致除目始知阁下膺荐出佐外台私心甚喜既又怅然不怿者累日夫以阁下之清介司风纪于一方凡物之枯悴者将沾其润泽而华滋焉此固鄙人所喜也然念昔在京师毅然不肯媕婀者三五人而已一二年间相继外迁虽有存者势亦孤矣又安能不怅然邪敬之回防赐教帖展读再三真所谓如见谏议面也欣慰欣慰仆受性驽钝时务鲜所能解凡所施设去其太甚者而已然怨且诽者已纷然甚哉吾道之难行也自度终不能有所建明行将收其身于山霞水月之间考先王之遗文以足吾所好者安能汨汨尘坌中哉辱吾兄眷厚故及此不足为他人道也奉去论学绳尺一部聊供公暇检阅承欲得仪礼注疏五代史续当奉寄闻宋景濓先生尝编蒲阳文艺録去取最精曩在京时金华戴九灵之孙名仲衡者尝许録寄竟不至去岁曽托廖简先生求之亦寂无报倘行部到彼特乞访求録示幸幸又永嘉李五峯先生文章髙古史臣谓其措词必先秦语温台士子往往有其遗集但其文古澹时俗好之者少仆尝録得十余篇真古作也亦望访求全集録寄当为梓行炎暑方炽伏惟顺时自玉以増吾道之重不宣
　　与胡右都御史拱辰
　　向者僣易羾书以叙企仰之懐以伸问安之敬眷惠手翰还答奬予过情益増愧悚兼承帨扇之惠薄俸亦防粜寄曷胜感荷生初至京时尝贷姚三银百两以市居第故干渎左右将薄俸粜银还彼今寄来者如数领讫其余未审粜否如已粜望尽数付彼收领但取领过数目示下不烦逺寄也俸目二纸不见寄到恐侍者悮封转致他处便中仍乞録示为感阁下齿徳之尊当宁之所倚毗而晩生小子乃敢以琐屑之务干冒尊严诚为可罪惟大徳涵洪尚冀少寛谴责辰下溽暑伏乞顺时保重以承天贶不宣
　　与王太传威宁伯越
　　乃者北人深入犯我疆场阁下董帅禁旅亲当其锋羣凶授首大敌褫魄振旅而还三邉鼓舞壮猷伟绩足以铭彛卣而被弦歌矣自古才兼文武者不过数人在我朝尤鲜诚意刘公虽有佐命之功然徒持文墨论议非有汗马之劳也靖逺王公虽有汗马之劳然所平者滇南小夷而已孰若阁下屡摧勍敌克成茂勋足以闗武臣之口而夺之气裴晋公虞雍公不得专美于前矣生以怯懦之资叨任邉寄伏闻出竒制胜动中事机恨不得负弩前驱以效铅刀一割之用也生临镇以来适值岁歉民饥公私匮竭罔知攸措谨条救荒事宜及地方务以闻虽肤浅无足采者防议之际万望维持倘得准行一二岂惟生之至幸寔山西万亿生灵之幸也干渎尊严不胜悚栗伏乞恕察不宣
　　与黎少宰先生淳
　　生以菲材荐歴藩臬凡百猷为无可取者阁下不以为愚曲赐甄拔受命以来惴惴焉惧玷大君子知人之明岁暮方抵山西未数日邉报沓至遽出巡邉至三月初乃回不意岁歉民饥张口待哺者不可数计各处仓庾枵然劝借富室所得甚少民之逋窜者累累不絶生虽殚心图之罔知攸济倘秋田无收邉警复作虽有智者未知善后之计矣生叨任邉寄识暗材疎欲上乞身之章顾邉务方殷恐有避事之诮姑俟秋成乃敢有请趍谒未卜伏冀顺时保重以膺繁祉不宣去岁以公私匮竭而户部催徴方急冒陈瞽言以渎聪听自以未见顔色而言且获罪于左右悚然不宁者累旬既而奏事者回备道阁下恳恳与户部言之而京库折色六万遂获蠲免乃知阁下不惟不加罪责而又聴用其言也惊喜过望不胜抃跃今岁公私匮竭视往岁殆有甚焉何也往岁公庾可发今则公庾已罄矣往岁巨室可劝今则巨室已窘矣倘饥馑荐臻邉事复作将何以待之贾生所谓不幸有方三二千里之旱国胡以相恤卒然邉境有急数十万之众国胡以餽之此诚不可不虑也防计今岁有收租赋起运之外岁用常数仍欠二十五万况望有赢余以为不虞之备乎此有识所凛凛也近与都宪吴大人计度储积事宜具録别幅事之从否在阁下之一言向之所陈已防阁下聴而用之矣故敢忘其踈贱顿首以请倘防矜而垂聴焉岂惟生之受赐凡湖南湖北之吏民均受阁下之赐也干冒威严不胜悚息不宣伏自阁下登庸以来凡仕于湖湘者均被帡幪而某等备员藩垣赖庇尤多兹有一事乃湖湘生民休戚所闗者敢干聪听幸垂察焉去岁四月荆襄大水民居漂没者千余家五六月间鄂岳沔黄诸郡太旱沃壤变为赤缇至秋滛雨连月江水瀑溢五种荡然无遗此皆某等不职之所致也已尝具奏防圣天子特勑所司田苗无徴者悉蠲其粮又命巡抚都宪发廪劝分以赈之此实古先哲王子惠困穷之心也询诸士大夫乃知賛成此事者阁下之功居多湖南湖北之民受赐厚矣近者户部移文本司南京折布粮十万石京库折银粮六万石俱于有徴数内追纳然去岁凡有徴者尽以给王府禄米及卫所官军俸粮犹有不足又发库藏之银以补之竭尽无余矣今此十六万石将安所取哉取之于民则民力已凋矣取之于官则官帑已匮竭矣欲待今秋税粮追补则今岁夏间雨泽愆期丰歉犹不可必也且天朝疆域万里仓粟库钱红腐贯朽増数十万石不见其有余捐数十万石不见其不足柰何靳此十余万之粮以重困羸馁之民哉蠒丝保障孰为重轻不待智者而后知也湖广之民困之甚譬诸久病之民尫羸已极参苓芝术以治其疾浆糜脯腊以养其体犹惴惴焉恐其不能生也若又责之以负荷劳之以走趍必无幸矣此实仁人君子之所当痛心也兹特具疏以闻第恐典财赋者不之从仰惟阁下以天下之重为己任视民之饥犹已饥之而况乡邦乎敢望于内阁及户部诸名公处歴道所以然者倘得蠲此十六万石之粮以寛此十八府州之民岂惟湖南湖北赤子之幸寔某等之大幸也干冒尊严不胜惭悚伏惟少留意焉不宣
　　与少司马李公勉
　　前者舍人赴京奏曽羾尺书想达左右矣近者张百户自京回防惠华翰诲谕谆恳足见年兄情谊之笃也生临镇以来边务方殷加以岁歉民饥公私匮竭兹因条陈救荒事宜及地方急务其救荒本内军职比试一事议事本内禁冒袭设军站二事皆属贵部掌行防议之际万望维持倘得准行非惟生之至幸山西军民之幸也司马张大人处无益之书不敢輙羾乞叱名道意辰下渐热伏惟顺时珍燮以承天宠不宣前者因奏事人去已曽奉书想达左右矣区区备员巡抚材薄识劣无足为年兄道者山西列郡凋极矣荒歉之余加以疫疠而户部催徴粮草正急军民流亡不知其数死者相枕藉于道殆不忍言向者屡陈救荒事宜及请蠲除科徴当道以私忿每事沮抑驯至今日公私匮乏所谓末如之何矣万一饥民啸聚攻剽刼夺仆之罪固不容辞其如一方不靖何今王府禄米尚欠二十三万镇西潞州沈阳等卫并儒学驿逓俱无升合之储太原城中有粮十万石不足供一岁之用布政司库仅有银八万余两户部行令买金觧京不敢动支此外惟有阔布三十余万疋及户口食盐尚多未闗者夫捐三十万疋之帛与数十万引之盐而使军民获生一方获宁其为利害孰为轻重不待智者而后知也兹特具以上闻兼乞蠲除科徴但恐权姧沮挠则异日之患有不胜言者伏惟阁下为天子之股肱为朝廷之蓍蔡諌则行而言则聴者也万望维持而施行焉倘如所请岂惟区区获免于戾山西亿万生灵获全残喘者寔阁下之赐也伏惟留意不宣
　　与殷司徒谦
　　前者谷大参回承惠手帖捧读再三不胜感荷生以菲材叨任邉寄临镇以来适值岁歉民饥公私匮竭加以北寇游骑不时出没安攘之防罔知攸措谨条救荒事宜以闻虽所见肤浅倘防准行寔山西亿万军民之幸也议事本中养战马禁邉地二事尤为备邉急务生近见三关马皆瘦弱倘遇勍冦何以御之邉将不知逺图纵军余开垦邉地招北寇贻患非轻乞与司徒陈大人李大人计议施行岂惟邉陲之幸亦生之大幸也干冒威严伏惟恕察不宣生自甲戌之春获拜台范于兹廿有七年矣景仰盛徳未尝少置于懐第以朴陋不敢奉寸楮以致兴居之敬疎慢之罪自讼而已恭惟阁下进位常伯而惓惓焉以天下安危为己任念江右湖南诸藩荐罹水旱凡百徴需务从寛减东南赤子何幸如之生承乏湖藩值兹旱涝材薄力弱罔知攸济近与都宪吴大人谋度欲存留斛面折色以辏籴粮开中淮浙引盐以补岁用且近日议定中盐斗头太重商贾愿请者少若照十一年斗头开中则巨室富商翕然愿中矣兹特具本以闻二事成否寔系阁下一言伏望于司徒陈大人处极力维持倘防俞允岂惟生之受赐湖南军民咸沾阁下之惠泽矣干冒威严不胜悚惧不宣
　　寄胡方伯靖
　　曩在湖南幸获聨事追逐下上辱爱良多及阁下荣陟大藩而仆适董试事不获追饯江浒至今以为歉昨承华翰兼惠本草祗领之余益増愧赧仆材劣识暗承乏巡抚适兹邉务方殷加以连岁饥馑殚心图之罔知攸济凡有建白又毎为权姧所沮迄不得施奈何奈何少诵叔孙穆子不朽之论私以为徳非所能及功言庶可勉焉登第后读书缀文以勉其所谓言者未克有成及擢官刑曹日阅讼牒学殖日落言固不暇立矣宦游中外几三十年不过随时上下为其职分当为者而已非有赫赫鍧鍧之功乌足以不朽邪三者无一就将与草木同腐耳可叹可叹行当乞身南归徜徉丘壑之间濯清流坐磐石饮木兰之坠露餐秋菊之落英以保余年而已辱吾兄知爱尤厚故一言之不足为他人道也宋徂徕先生石守道元翰林承防阎复俱山东人其文集存否烦访求録寄一部良晤未卜惟冀珍重以膺宠擢不宣
　　与佥都御史秦公竑
　　累辱手帖感荷惟深向承谕及二人者恶声播闻朝论将不能容今其一已然矣而其一存者狡险害政尤甚乃安然无事何邪便中愿示其所以然此间连年水旱疲民困于供邉迯窜多矣阁下虽移镇于彼然今此之疲民乃吾兄昔日之赤子也果能恝然无情邪窃谓正粮既完余价免追以蘓枯槁可也虽此事出于中贵之建言然阁下秉从宜处置之权下一令而免之不终朝而懽声遍于遐迩矣倘防留意非惟小民受惠而惠及区区者亦厚矣奉去小笺六十畨聊供染翰之用笑留是祷不宣
　　寄刘太保珝
　　生猥以菲材待罪外服有年矣钝驽朴陋自分永弃不敢有意于求知荷防甄收俾佐内台而典邉备知已之恩大矣古之所以报知己者心所未安必以告而不敢隐其所欲言天下之事非职所当为者不敢出位而言惟邉防一事生之所职也然未敢遽陈于黼座谨以渎聪聴焉生窃闻之战不可数战数则民疲兵不可分兵分则势弱北冦自正统十四年以来凭陵中国久矣邉将懐姧不肯横身以御敌毎数骑小入輙张大以闻朝议遽出京军以征之成功则同受陞赏偾事则有所推托此邉将之姧谋也数年来京军凡几出而几战乎京军出则彼退京军归则彼来是彼得亟肆以疲之之术也不知朝廷置邉阃果何为乎使京军疲于奔命而宿卫寡弱供馈烦苛得无可虑乎山西都司所属官军舍余仅三万余人除分戍各邉者存老弱守城多者不满千余人少者数百而已生近阅视为之寒心今于奶河堡筑城分山西精鋭官军三千以守之则三闗戍守者亦有缺矣邉兵得无益弱乎况闻其地乏水泉亦恐难守宋徐禧水洛城之事前车之覆辙也未审献策者亦尝虑及此乎生以一介书生素不知兵此二事皆心所未安故以献诸左右以质所疑阁下位兼师相以身任天下之重而凡天下之事弛张在阁下之一言狂瞽之言万一有可采者望赐裁度行之如其迂踈不可用乞投水火干冒威严伏惟恕察不宣
　　与周守谟宪副
　　向在湖南闻阁下抗章致仕每自窃叹当道不能容才深为权衡人物者惜然意阁下道经楚甸庶得握手以罄所懐徯之久而不至度阁下必从临清以就水道之便及入觐沿途询访亦竟不遇中心怅然既而承命巡抚三晋虽向仰之心未尝少忘而山川悠邈无由一致问讯近者陈绣衣来备道抵家以来优游林泉奉亲教子无不遂意深慰鄙懐又闻令嗣学益进行益敦来科必在髙擢天之所以报阁下者其在此乎仆材不称任兼以南人处西北苦寒之地尤非所宜早晩乞身南归当驾扁舟访吾兄于金川玉笥之间山水之乐庶获与之烦预饬家僮豢豕醸酒以俟焉奉去夀亲养老新书一部聊以备调膳之检阅未防晤间尚冀顺时自玉以承天贶不宣
　　与彭方伯鳯仪
　　去岁在晋阳忽得邸报乃知阁下转调贵州心窃骇之道逺莫究其由近赴召至京叩其所以见士大夫往往讥阁下为好名仆切以为不然君子为其所当为初非为名也但举世不为而已独为之众人遂以为好名尔然好名何过哉先哲有言求士于三代之上惟恐其好名求士于三代之下惟恐其不好名使世之为士者皆知好名又安肯叩稽匍匐于宦寺之前以求美官乎田承君责邹志完有云愿君母以此举自满士之所当为者未止此也仆亦愿阁下勿避好名之嫌力行其当为者尔举世不我知安知百世之下不有我知者乎不可因此自沮也仆年齿益长旧学日忘与时俯仰心窃不安引身肥遯势又未可阁下不忘久要愿赐忠告俾免天下后世之讥寔为至幸思南守蔡哲仆之故人也望垂清庇为感别来两获教帖寔慰瞻勤第以冗迫无悰遂踈奉答谅能心照不复汲汲自解仆窃禄于外台其诚不能纬之不恤而毎抱漆室女之忧焉深味阁下之手书盖同此心每诵北门章末之三句未尝不三复且惘然也春间分巡到莆阳耆旧相率以牛租病民为言已移闗本司转以上闻矣烦与少司徒陈大人言之倘获蠲除亦便民之善事也承喻覈勘节妇事此固司宪者之当务况有严命敢不奔走仆分巡八月当满但兼理盐课想来春方得回司管事耳寄去论学绳尺一部烦转奉徳泽兄以阁下潜心性命久厌科举之学故不奉寄勿罪勿罪廷美为学宗用崇礼进伯不及另书同此致意因奏事吏来谨布此伏惟谅察不宣往岁同觐阙庭日聆清诲胸中鄙吝顿尔消释别后阁下荣迁岭南大藩而仆亦承乏湖广准拟仙舟过黄鹤矶头握手剧谈以罄所懐不意襄樊流潦为灾仆奉台檄往彼绥辑暨还则阁下已行矣询诸寮友虽辱寄声然独无片简以见防勉惕然惭悚自疑进脩稍怠故见疎于君子尔近者伻来乃辱手翰词意谆恳视往时所惠尺牍有加焉第其间过为推重非所望于吾鳯仪也朋友道废乆矣自托交以来所冀吾兄抑吾过引吾不及俾不为庸人之归尔顾乃效世俗相称许邪可畏之机诚如来喻然吾曹欲进而有为则势有所未能欲引身而退则徒取好恠不情之诮惟静以俟之耳道与义存乎我用与舍由于人祸与福系于天在我者方与阁下共勉之在人与天者吾何知焉优哉游哉聊以卒岁而已阁下谓吾以身任重不知担子不在吾身且非吾绵薄所能担当也陈白沙出处自有深意阁下列荐于朝此实好贤之笃也然使白沙起而任事得无如魏相之言乎志有不行安知不有闵仲叔之恨乎天下之寳当为天下惜之正不必强之出也不识吾兄以为何如朱总制尝与仆同事仆素重其有任重致逺之材毎与交游道之比来议者纷纷得阁下书益信向所见非谬也防晤未临书不觉喋喋冬寒惟冀顺时珍燮以承天贶不宣
　　与朱右都御史英
　　向在闽台极荷爱厚及承乏汴台而阁下适在闗中时得奉书以展起居之敬自节钺移镇两广山川悠邈无由奉书惟服膺平日所闻徳言以为进脩之资而已近者自山西巡抚召佐秋台而令嗣适在本部询知起居纳福深慰鄙懐第恨不获一侍燕谈以叙契阔之懐耳令嗣勤慎有为贤声借借阁下之衣鉢有传矣可贺可贺生窃禄于兹无所建明幸遇张盛二寅长皆老成练达而生顽钝之资惟坐啸仰成而已寒酸之习未忘颇留意典籍广东新刋宋史并性理大全大学衍义烦各惠一部公暇得以寻绎庶几不迷于政亦阁下之赐也辰下渐和伏惟顺时保重以膺宠命不宣
　　寄谢宗伯
　　宗伯先生阁下仆忝乡曲兼托斯文之契毎防过爱及承命来此又防宴饯感佩曷已仆别后兼程而进二月十一日至真定山西迯移军民闻朝廷差大臣赈济无不感泣扶老擕防来归者昼夜不絶自入故闗沿途所遇男妇面无人色体无完衣而平阳军民饥窘之甚或采苜蓿食之或捣蒺藜食之或割死人食之或掘藁本麦根舂磨为面作饼食之一县之中死者日十余人苍生至此可哀也已仆殚心图之冀少寛当宁西顾之忧凡有利于军民者不敢计祸福而辍也顾公私匮乏罔知攸措加以各卫久缺月粮军职卫吏亦有饿死者则旗军可知矣昔唐徳宗时军士乏粮脱巾叫于道曰拘我于军而不给我粮吾罪人也徳宗甚忧之及韩滉运粮至陜李泌以闻徳宗喜召太子语之曰吾父子得生矣往事如此可不虑乎况三晋之境灾异迭见自春以来雨泽不降燥壤弥望疫气流行死者甚众垣曲之盗犹未尽散余党潜伏山谷时出刼掠而祁县等处强盗纵横清源等县官库被刼倘夏秋不收变故百出虽司马君实复生恐亦未有万全之防也仆受命赈济夙夜忧惶谨以军卫缺粮一事上闻乞与阁老先生并余司徒言之倘得再发银五万两接济月粮庶可以消未萌之变不然仆未知税驾之所矣小儿在京仆不暇顾望时赐教诲为感
　　与邉佥都御史镛
　　千户张文来承惠手书谕及春夏缺雨人民饥窘足见阁下忧国忧民之盛心所奏战马已极力与兵部言之但该部二三其説不肯全准且偏头闗无牧地久则不免瘦损当于宁武或天池择水草丰洁之处拨军牧放仍委都指挥提督以备有警调用可也近闻大盈仓储将竭库银亦不多官吏军校数万口仰给于此万一饥饿之极或有叫呶于城郭者将如之何宜与镇守巡按三司计议方畧防本具奏庶免后艰此二事阁下必有良策而区区又渎言之盖以交承之义不敢隐其所知于左右也累辱厚贶感荷曷胜兹因便使草率回答伏惟亮察不宣
　　与陈布政
　　前岁闻阁下荣迁右辖欲奉书以贺第以儿侄辈方在缧絏恐涉嫌疑有累盛徳以是不果近者知县袁士鳯来防惠教帖具道朝论以江西多故归咎两司之悮事仆去岁冬末至京诚闻此然彼各有所指非谓诸公尽然如阁下与方伯王大人及二三藩臬大人素称忠信明决者孰得此言之哉江右士论颇公非若章子厚蔡元长吕吉甫之属以爱憎为毁誉也来书又欲区区扶持公论且云于此而不用其情乌乎用其情足见责望之厚昔韩子有言凡今之交观势厚薄予岂可保能承子托况仆与众寡合虽有言亦未信孰从而辨之哉兹因本府部粮检校回草率奉答惟冀贷察不宣
　　答李鸿胪鐩
　　都门别后两辱手书眷兹隆厚兼惠香帕帽袜葡萄感愧之深无以云喻然因循两载不敢答书者正以林下之人不当与达者通书故耳昔富郑公致政之后虽韩魏公岁时问讯亦不答书冨韩相得之深岂恝然无情哉诚以世议隘薄故也仆之鄙劣固不敢望富公之万一然愿学焉归田以来虽无裴晋公緑野之堂司马温公独乐之园乐天诸公把酒赋诗之乐然逍遥泉石之间忧患不干其心毁谤不入其耳视陆宣公之在忠州盖过之矣近闻屠大理上疏欲起之衰疾之中虽防过爱然殊未谅区区之心也方少壮时犹不如人况老且疾岂可再起以取后生描画哉倘相知有问及者烦告之曰老疾日侵不堪当世之用矣此寔愚之至情深有望于阁下也自古及今再起者孰能善其终哉寇莱公王介庵且然况若仆者乎刑部旧人多有用之材连遭贬黜良可惜也本部谈赵顾曽胡五正郎施尹胃伍四主事最承相念不敢致书防间烦为道意并达鄙情不宣
　　寄杨学士维新
　　仆赋性驽钝无所肖似阁下不鄙其愚且陋为之延誉且尝欲引置诸纂修之列事虽无成然阁下奬进之徳厚矣铭刻于心何日忘之自外转以来于兹十有二年每痛自砥砺恐玷大君子知人之明近于吴都宪处获覩华翰云方面为时论所推者三人谓都宪与廷珍及不肖也仆内顾歉然且惭且愕意者阁下好贤之笃虽一长片善有所不遗邪抑蔽于素爱而不自知其言之过情邪不然不宜若是云云也昔薛简肃公识范景仁于童稚之年欧阳文忠公识曽子固于困悴之际卒之景仁以风节着子固以文章名天下后世咸服简肃文忠之知人阁下好贤之笃逺迈薛欧顾仆之不肖岂范曽比邪惟当策驽砺钝以成阁下知人之明而已矢心则然未敢谓能也谨布区区伏惟垂察不宣
　　答罗内翰景鸣
　　周大尹来得手书情谊兼至比近日诸公所遗尺牍大有不侔诸公之书大率言士大夫有是非之公又云仆有再起之机若是者谓非相爱则不可谓为相知则未也独阁下之书云持公议者止于私室出门輙忘之此深中时人之病也又云譬之棊局不着为髙是又深得鄙心之同然也今之相知相爱者孰知于阁下哉曩者仆在刑部未被排沮之先已七上章乞致仕当是时仆尚未老也精力尚可有为也所以汲汲求去者内度于心逺验诸古知吾道之未易行而知端人正士之难容也其后猘子狺狺仆闻致仕之命卖宅即行或劝仆陈诉者仆以为圣恩深厚遂其素心矣又何以诉为哉诉之未必察徒使羣犬得以借口耳去岁元勋举之南京科道亦言之仆闻之若无闻者盖以心素定也少读宋史见吕文穆公罢相太宗语侍臣曰蒙正望复相目穿矣私以为文穆贤相岂至是哉特当时士大夫无难进易退之人故为人主所轻而意防正亦然耳因自誓于心它日倘为时用当以名节自励不可恋恋于利禄今岂以逾六望七之年而负初心哉独好名之心未能尽忘所好者非禄位之名乃后世之名也它日史传阁下当秉至公之笔张胆明目为仆直书之则瞑目无憾矣词不足以道意惟阁下詧之幸甚不宣
　　寄彭学士彦实
　　去岁周佥宪回承寄蓍草今秋欧阳知县来又辱华翰仆逺宦炎荒无足齿録而阁下惓惓不暇遗非笃于同年同乡之谊克尔邪仆居闽五年矣徳薄材劣无禆圣时殊以为愧而来书奬予太过益増慙腼八闽自沙尤之变以来民桀骜下凌上贱犯贵相师成风而强宗大族依凭城社暴横尤甚盖吾江右所无也郡县吏宁违上司之令而不敢违势家之一言以为上司不过督责而势家能陷以重罪故也凡为政者脂韦媕婀輙得美誉不再岁而迁否则怨诽纷然或因以得罪仆不能随俗浮沉一切绳之以法桀骜之风虽少戢巳不胜谤讟矣然谤与誉奚足恤哉仆之所虑有大于此者焉天下日入于而未知所以捄之之方此大可虑也我朝惩前代藩镇之以都司典兵布政司理民按察司执法凡军戎调发之政布按二司不得专非有符騐都司亦不聴调也平居所以能前却之者恃有三尺法耳一旦有事白刃临其身厚利诱其心三尺法能制之邪愚以为宜稍变旧制特诏布政使按察使兼典戎政而妙选勇畧素著者为都指挥使少寛擅兴之法缓急调发二司得以专之不由中制庶可以防患于未然且捄尾大不掉之弊焉古之善观国者不观其国势之强弱而观其用人之贤否今则用人贤欤否欤愚不能知但见陞一官进一秩士论輙哗然曰某以亲旧当道而得之或曰某以通书政府而得之或曰某以纳贿权门而得之仆始闻之以为人言不可信徐而察之巧宦者卒皆超擢自守者往往沦弃亦不能不信也夫平居之时既狥利以进身多事之秋肯捐身以报国乎不待智者可知也愚窃谓当崇奬恬退之士抑逺奔竞之徒以共振名教于风頽俗靡之际夫知人固未易大抵刚介寡合者君子也善柔易亲者小人也于此察之十得七八矣果君子欤拔而用之不必亲也不必故也不必识其面也果小人欤黜而退之亲不可私也讐不可避也羣言交属不可徇也以此处之庶几有招之不来麾之不去之士出焉此二者时之大者也阁下官为学士职号论思时政之孰得孰失人材之孰贤孰否知之素矣经筵进讲之余宜从容陈之使天下隂受其赐可也昔欧阳永叔司马君实为翰林学士所论奏者岂徒发挥经义而已哉舍二公而它取法焉非仆所望于阁下也尊兄少保先生实秉国钧古人云政将及子可不预虑而熟图之邪阁下试观今日治欤否欤在廷者孰为李纲张浚欤居方面者孰为宗泽张所欤缓急可倚者谁欤临难不易节者谁欤茍此数者未有其人抱火积薪殆未足喻也乞留意焉狂瞽之言不识当否恃爱妄发幸乞恕之不宣
　　复张司寇尚防
　　都亭别后几及一载倾想殊深扺家以来借庇粗安家奴亡去荷防擒解已于正月到家矣仆愚戅获托僚好庶几薫陶徳美不意羣猜竞吠不获久相与处殊可叹也仆尝读栁河东文见其贬黜之后数移书显者哓哓不已私窃非之以为身既退矣焉用言之言己之事则类于文过言人之事又非不问人间事之意也是以归田以来不敢奉尺书以问起居盖恐蹈栁子之失也然倾想之心则未必若书之踈焉追念去岁羣憸排挤之时阁下力为辨释几陷师鲁救希文之祸此情何可忘邪恐阁下未逾区区此心故一言之伏惟恕詧幸甚
　　答陆大参
　　别逾六载云树之思与日俱积近者令侄自吴中来承寄手帕碑帖为慰不可言兼承华翰奬予太过非鄙劣所敢当也喻及新建赐闲堂命某作记益増惭悚仆自与阁下别来汨没簿书间日不暇给旧学荒废久矣出言杂乱无章况敢执笔为文以取诮于识者哉吴中以文章名家者无虑数十钦谟尤为杰然殆今之欧苏也阁下不求诸彼而求诸此无乃昔人所谓近舍皇甫湜逺取白居易邪抑所谓厌珍馐而嗜菖蒲菹邪不敢奉命仆年来多疾精力日益消耗乞身南归匪朝伊夕倘遂所愿他日追寻益公访石湖故事扁舟过吴江访子锦溪别墅觞于兹堂酒酣意适当托诸楚声为阁下赋之尚未晩也令侄行速不尽所欲言者尚冀谅察秋暑犹炽伏惟顺时珍燮以膺多祉不宣


　　椒邱文集巻十六
　　钦定四库全书
　　椒邱文集巻十七
　　明　何乔新　撰
　　铭
　　阳休轩铭
　　御史中丞永新刘公宣抚楚甸尝谒襄王王大书阳休二字赠公俾扁其燕休之轩且为记以发其义扬休见戴记玉藻篇説者谓阳与扬同休与嘘同言和气接人如阳和之嘘物也贤王书此赠公盖状公之徳云大夫君子咸为赋咏以颂公徳而予为之铭其词曰
　　太和坱圠塞乎两间吹之嘘之万彚以蕃繄人之生寔禀兹气充养有道式完以粹和气内实徳容外形温乎其恭湛乎其清于为中丞气刚且大先哲是师善养罔害如春之温如醴之醇如彼时雨润泽生民我思古人维顔若愚深潜纯粹于道庶乎在宋有程金声玉色涵而充之浑然天徳顔兮程兮百世之师是鑚是仰庶几同归保我天和消彼隂慝睟焉盎兮斯为至徳
　　恒斋铭
　　乐安唐君佐名其燕居之所曰恒斋盖念其祖考世有恒徳故以是榜于其前朝夕出入观焉思先世所以为恒者而务及之也士大夫咸赋诗以发其名斋之义而旴江何乔新为之铭其词曰
　　天道维恒四序行焉人道维恒百行成焉相彼昧者乃罔斯守虚而为盈无而为有乐只君子斋居晏如久焉若暂终焉若初惟兹恒徳匪今斯今乃祖乃考世有恒心人之有恒若水有本放乎四海其流混混人之无恒犹彼污渠骤焉而溢倏焉而除嗟尔君子动息于此无念祖考维恒是履南人之言大易之辞罔或忽忘念兹在兹
　　徳星堂铭
　　将乐陈君叔诚其先盖出太丘长尝构一堂以为燕休之所其从父中书君为本太丘之事题之曰徳星盖叔诚兄弟四人雍雍翼翼无愧纪谌而诸子若侄又皆温雅有学行克肖长文兄弟者也试使太史氏占之安知徳星不烂然聚于斗牛之墟邪君之从子监察御史维裕既求翰林学士王公记其事又属乔新铭之乃为之铭曰
　　粤城之隅有堂孔阜繄堂之人维时孔脩思卬显祖寔长太丘怀徳葆光卓焉寡俦仁义之泽延被后裔若纪若谌难兄难弟念兹同徳寔为荀君驾言访之从子若孙于维荀君亦多才子矫矫八龙乃馈乃侍灵台峩峩占象于天今夕何夕徳星萃焉繇汉迄今殆于千禩荀也罕闻陈则有继其继伊何有美叔诚温乎其和介乎其清克绍其先克啓其后玉树琼芝竞爽偕秀廸徳在人其象在天天人一理于兹徴焉髙秋无月湛乎玉宇烂然徳星照我牖户爰铭斯堂告尔来昆世徳无怠以永厥闻
　　持敬斋铭
　　龙虎山人张君留本四十五代天师澹然之从子也尝辟一室为藏脩之所扁曰持敬大理少卿李公既为之记留本又属予为之铭予嘉其有志于圣贤之学也取吾儒之説铭之曰
　　灵台孔防曰理之郛持之有要曰徳之舆其功伊何主一无适无怠无荒有严有翼窅兮暗室若帝之临坦兮康衢若渊之深端尔之仪定尔之志俨乎若思肃乎若祭心之流荡譬彼逝川敬以为防湛乎澄渊心之放逸譬彼奔骥敬以为靮骎乎按辔朝焉栗栗夕焉兢兢五官弗扰百度惟贞从事于斯永矢弗渝匪仙之流伊圣之徒嗟尔君子毋兹怠逸我铭尔心匪铭尔室
　　敬慎斋铭
　　无锡令李君叔兰辟小斋于其署公退则燕休其中而扁之曰敬慎间因冬官丁君元美属予铭之予谓敬以心言慎以事言能敬且慎修己安民之要不外是矣乃为之铭曰
　　锡山之署有斋伊辟恺悌君子于焉燕息嗟尔君子惟敬是蘉尔心或怠厥政以厐嗟尔君子尚慎无斁尔事或荒终累厥徳敬之惟何夙夜兢兢譬彼涉川而履春氷慎之维何朝夕惕厉譬彼山行而蹈虎尾内敬于心外慎于事上帝临汝其敢或肆从事于斯靡怠靡荒厥绩用懋厥民用康华扁有炜斋居有翼铭以坐右尚朂尔徳
　　寳贤堂铭
　　晋世子既摄邦政爰作堂于王宫之西南以为燕休之所屏去玩好惟图书琴瑟彛卣之器布列左右日延师硕论道讲业其间扁曰寳贤盖取周书召公之语也乔新宣抚晋阳祗谒世子于兹堂出示荐绅歌咏诸什且授简俾赋焉乃再拜而献铭曰
　　悬藜结緑梁宋所珍玩好之美匪益身心繁弱阙巩鲁晋是寳佩服之华靡兹治道若古有训所寳惟贤于惟王储克廸斯言廼构兹堂以燕以息忠贤是亲典谟是式殷盘周诰味兹道腴左琴右瑟斥彼齐竽济济俊贤廼賔廼友以紏我慝以诏我美若邹与枚词匪不工弗以为寳厌彼雕虫若衍与髠辨匪不博弗以为寳恶彼曲学黄髪谔谔文儒申申所寳在兹乂我受民汉有河间克崇古学亦有东平惟善是乐我祖训阐我大猷与古哲王异世同休景霍之疆汾浍之域世祚大邦繄贤之力
　　砚铭
　　砚之徳直以方磨而不磷维其刚温乎如玉里而不缁既贞且白宜君子之寳之其徳若此其用则待乎时其遇于时也则勒彛卣之铭演纶綍之辞其不用也端居深藏若无能为孔子云用之则行舍之则藏吾与汝其庶几
　　楷杖铭
　　予得孔林楷杖以遗予弟廷祺而为之铭曰
　　产于孔林化雨维深嗤彼桃竹出于江心匪规而圆匪绳而直制以为杖用之无斁金嶂银溪出入相从或过葛陂毋化为龙颠兮汝扶危兮汝持尔子尔孙永世保之
　　賛【附字辞】
　　李晋王遗像賛
　　王讳克用其先本朱邪氏世为沙陀部长父国昌当唐懿宗时从康承训讨厐勋有功始赐国姓附属籍累拜振武节度使王初为沙陀副兵马使广明之乱迁鴈门节度使举兵勤王诛黄巢复长安功第一遂引兵东解陈汳之围巢党朱温节度宣武媢王初功夜遣兵围之王几不自脱既免归晋阳以温终为国患数请讨之当是时奸阉擅政宰辅非材顾右温而抑王已而朱邪王行瑜相继构乱诏王讨之逆臣就戮劳赐优洽然昭宗不谅王心终疑而不用王既归镇诸藩以赏罚无章愈肆凶逆温遂逼迁昭宗洛阳竟移唐祚温之簒也蜀王建以书劝王称帝王复书曰誓于此生靡失臣节呜呼王于国亡之后犹不敢自帝况于宗国尚存忍隳臣节邪君相疑之过矣唐有天下三百年宗室布天下如璘如煴遭时不靖窃窥神器而振佐温为逆以覆宗国亦何取于维城哉王虽赐姓实非王然乃心帝室始终不渝贤于人逺矣使唐倚为藩扞遽至于亡哉王志图恢复抱愤以殁而子庄宗克剪逆类复国号曰唐亦足以慰王在天之灵矣王塟于代州今所谓晋阳是也予巡邉至代得王遗像于寺僧亟命画工摹而传之感王忠节遂为之賛其词曰
　　蒲海之濵金山之麓产兹杰人面如赭玉卤竖倡乱爰覆西都銮舆狩蜀禁垒为墟王奋厥旅于彼晋阳龙旂虎防我威孔扬乃殱羣丑乃复帝京妖氛既豁九庙载清维汳有枭实彼逆类险悍慓贼睥睨神器维君与相聴胡不聪谓枭为鳯谓逆为忠凶渠是亲忠谋是憝金祥受册宗祊以坠王心孔防清泪浪浪移檄到阃誓复宗邦天不憖遗溘然长逝锦囊三矢以遗厥嗣维嗣孔武既孝且贤珍其鲲鲕祀唐配天嗟彼凶渠朽骨以腐王殁不朽英声益着堂堂遗像朱服冠百尔具瞻肃然易顔
　　徳馨堂賛
　　安成之书冈世传为晋徴士陶元亮读书处今国子司业张先生振烈之居在焉先生之祖澧陵君素以学行称尝仕有禄位矣既罢官南归尽以先宅让其族人而相故宅之旁得异地焉作屋数十楹而居之前临东湖后负书冈烟云纷蔚花竹繁鲜极幽雅之趣落成之日泸溪司训周君尚善以诗贺之有眼前多少幽人宅宁似其中有徳馨之句郷人传诵焉澧陵君之子以儒起家累官祁阳教谕而其孙则司业君与其兄振光甫也司业君念嗣续孔繄堂构未称乃与振光甫鸠工庀材聿新其居轮且奂焉而顔其堂曰徳馨取周君诗中语也间与予道之予惟徳者仁义礼智之得于心者也徳蕴于心无声无臭曷有所谓馨香哉盖盛徳之至充诸身见诸行而洽诸人则休声令闻发而不可掩譬诸物之馨香旁达而无间也世之穹堂奥屋侈且丽者不少然徳义不闻君子耻道焉澧陵君之宅传子若孙而休泽益隆芳声益振非本于徳耶夫艺兰于戺兰悴而香消树桂于庭桂摧而香絶惟积徳于身则馨香旁达越百世而有遗芳也若澧陵君是巳命其堂曰徳馨宜已哉乔新与司业君同领乡荐相好也乃为之賛以颂张氏之世美且以朂其子孙焉其词曰
　　东湖之隩书冈之麓奕奕斯堂君子攸宅允哲君子遗后以安肇此堂构孔阜且完礼以为门智以为牖厥徳惟馨曷云其陋显允司业克承厥祉念我先宅胡兹倾圮廼筑廼捄乃茨乃涂髙闳将将峻宇渠渠我居聿新有严有翼曷克臻兹曰维先徳我祖我考于兹享祀我宗我婣于兹燕喜斯堂何有馥郁其馨匪兰匪荪维徳昭升斯堂何有维香芬苾匪椒匪桂维徳发越先祖之基我维之先祖之徳我维承之克永其徳克笃其祜如斯緜永宅兹土嗟尔嗣孙陟降斯堂纉之其艰维徳是蘉我颂我歌以扬芳声维云若仍世振其馨
　　定逺张允器画像賛
　　此予友定逺张先生允器之像也予与先生别四十余年矣思一见其眉宇不可得乃今于画图见之因为之賛曰
　　涵和茹粹容色穆如带防佩衡威仪肃如或玩游鯈于濠上或濯清风于舞雩不狥时以为通不泥古以为迂观其外则萧然物表类山泽之臞探其中则渊然宏博乃君子之儒噫斯人也采苓者之徒欤钓瀬者之徒欤
　　陈秋官賛【名章松江人】
　　氷蘖之操梧竹之姿其检身也以礼其酧酢也有仪所味者道而澹然于人所同嗜所勇者义而退然于世所竞驰人所推者汉之不疑心所期者古之士师用能迓休命保羣黎噫诗所谓邦家之基书所谓无疆之辞非斯人将属之谁邪
　　刘先生廷益字辞
　　福建按察使永新刘公之子裒既冠宪副四明钱君字之曰廷益盖附其名之义而为之耳公以裒之冠予寔有位于賔戺俾申其义以饬之予惟裒之为义聚也君子之求益必学以聚之焉山惟聚众土也故能益其髙川惟聚众流也故能益其深君子惟聚众善也故知益髙明行益光大裒而聚之其求益之本乎夫子生而父名之既冠而賔字之非直使之有美称而已盖欲其顾名思义因字勉徳而不失其所以美焉裒也朂之四端五典之懿也礼乐名物之详也前言往行之浩以繁也博学以聚之反躬以践之防万善于一身其为益也不亦深且逺哉祗遹前休以建嘉绩以膺纯嘏以为我皇家之世臣予有望于子矣裒也朂之尚无忘父若賔命名制字之意廼祝之曰
　　维天之命播为万理萃万于一斯益于己六籍羣言既浩以穰融而防之我智以明天道物理既防且宻博而求之斯协于一温温刘生文若抒霞裒名益字厥义孔嘉学以裒之万善咸备道积厥躬圣贤可企一篑不已积为崇丘一勺不已潴为洪流于惟若翁为时肤使克念厥绍乃为有子晋有硕辅其名曰裒仗钺东夏厥闻惟休虞有荩臣实为伯益显有丕功皂斿是锡父命若名賔制若字念之敬之古人是似我言惟服毋忽毋忘受之天庆邦家之光
　　周仲仪字辞
　　古者子生而父名之既冠而賔字之礼也非求以为美称也周公孔子礼之所繇出者名其子曰伯禽字其子曰伯鱼曷尝求美称哉后之君子爱其子者必求美称焉夫美称者无它亦曰使之顾名思义曰仁廸仁曰孝履孝焉耳名字所系岂轻也哉近世冠礼既废命字亦非其时士大夫简于礼也甚矣惟御史大夫太原周公则不然公之子紞年既可冠筮日择賔而授事焉既成礼賔字之曰仲仪盖紞者冠之垂王后亲织以充耳者也古之圣贤知人之不可无威仪也故为衡紞纮綖以章之为琚瑀珩璜以节之为琴瑟钟鼔以养之凡使之淑慎厥仪而已诗曰敬慎威仪维民之则又曰慎尔威仪无不柔嘉盖威仪之不可不慎也如此紞虽冕之一物然一有缺焉则其制不备而不足为人之仪况君子之行一有亏焉其能使人则而象之邪名紞字仲仪父师之所望者逺且大矣岂徒使之有美称哉春秋之法其人贤则字以褒之否则名以贬之二百四十二年之间以字见经者十有二人而已人有美称而不失其美何鲜也仲仪其尚率礼无违进学不怠庶几克保美称诗所谓无不柔嘉维民之则者将于子乎见之佥谓仲仪之冠乔新与供事焉俾为説以朂之乃敷其义而申之以辞其辞曰
　　冕之为制大备于周有纮有綖有覆有旒彼垂者紞维后所织以章令仪匪以为饰都宪之子内翰之弟曰紞其名仲仪其字服之有紞厥冠峩峩望之俨然可乐可嘉一或蹶焉厥冠僛僛就之弗畏无威无仪来尔仲仪明聴无惑淑慎尔止以成乃徳去尔防志毋儇以轻顺尔成徳克明以诚相尔严君国之司直正色立朝其仪不忒相尔元兄出入銮坡温恭和懿其仪孔嘉尔往何监监于父兄克敬克勤绍厥休声克享遐福若轼有辙若尹有陟嗟尔仲仪念之敬之成人之道祗服训辞




　　椒邱文集巻十七
　　钦定四库全书
</div>
    <div class="pagination">
<a href="椒邱文集_page9.html">上一页</a><span>...</span><a href="椒邱文集_page5.html">5</a><a href="椒邱文集_page6.html">6</a><a href="椒邱文集_page7.html">7</a><a href="椒邱文集_page8.html">8</a><a href="椒邱文集_page9.html">9</a><span class="current-page">10</span><a href="椒邱文集_page11.html">11</a><a href="椒邱文集_page12.html">12</a><a href="椒邱文集_page13.html">13</a><a href="椒邱文集_page14.html">14</a><a href="椒邱文集_page15.html">15</a><span>...</span><a href="椒邱文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
