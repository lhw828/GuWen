<!DOCTYPE html>
<html>
 <head>
  <meta charset="utf-8"/>
  <title>
   九华集 - 第 5 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九华集 - 第 5 页/共 14 页
  </h1>
  <div class="content">
   问国之本在君君之本在政政也者有善败焉者也有得失焉者也得失善败见乎迹而志乎言言也志于是世也稽于是夫然之谓史史弗良于言弗得于史也史乎史乎其容有病焉者乎大道不伸不自孔氏诸子秉非其笔矣甚非春秋之故也政以是晦史以是难幸也汉氏之兴迁固躬焉知而好之好而述之世掌斯事本本元元其心庶防哉其法欲有以自见也然而讥者评者谓之抵牾谓之剽易谓之进奸防谓之贱死节谓之易编年而病圣法诸儒之讥固也亦犹固之讥迁也不有斥焉则有疑焉孰是人斯博极斯至犹然而斯戾也下于二子若晔也夀也才之不迁而学之不固也其谁能任之嘻其甚矣史之难也至于晋宋齐梁后魏后周有隋有唐之书诞谩颠倒载笔至此非史实亡人亡之也为其甚则日流以讹并与述作之体而亡之吾尝千载研覈为之尽心焉适生云死适死云生其事臧其人吉而敢以戾书其事戾其人不肖而敢以善书书于纪则传不见见于传则纪不知人其人未必其事也志其事未必其人也有若崖镵冡刻之词有若稗官谐志荒忽怪微之论斯亦可以削之矣而亦不削也故因诬而诬则诬益甚因惑益惑则惑不解至于日月也山川也姓氏也风俗之变也俄而自志则俄而自叛矣如此而史何史之与有嘻其甚矣史之衰也史衰且难此其十数至其他诡圣伤道则又百之矣是不可不详其故也岂迁固典定本有先拨而枝叶自害与不然晋隋以次诸史寖微寖壊何为安受其烬何亦莫之革也唐刘子曰有学无才无识不可为史先儒曾子曰有明道之志然后可以任史也彼迁固于此谊或未有合果尽合矣乎其卒不合者凡防合而异乎后史者防何晋宋诸子譊然荒惑矣万有合此者乎无也是又不可不详其故也虽然日月出而爝火熄王猷着而万目覩彼众史之此言也久将一变也圣有作焉新之矣于是为盛恭惟迩者宸训丁宁毕三朝奕叶之册进太上缉熈之典文武神圣无前之迹皆聚此书矣帝王之美煌煌充满所谓天地莫量也诸史何等可望诸儒何等可窥乎彼晋隋流荡佞史频频浊乱统纪如前所云者二三子盍亦鉴于彼而颂于此是乃扬巨丽而章至尊也兹事体大岂惟动流亿年抑亦嗣三典踵坟索使难者易衰者兴于是乎在也其无隠
　　拟策问二道
　　问民之事莫先于农礼之经莫重于祭昔之先王亲于南郊躬帝籍以为民先以事天地神祗以供粢盛醴酪劝力穑而敦本业葢此道素行也自周宣不籍千畆而先王之典制不复见其髣髴宋兴以来圣圣相承明道中尝行是礼矣然籍于东郊神位未正神考明睿果断徙于国南规模宏逺然未遑三推之礼睿圣嗣兴绍述先猷劭农之意形于诏防孝悌之至通于神明礼详乐备莫盛于斯时籍于千畆遂诏礼局议其制度矣则夫土膏兴动之时协风将至之候冕而朱纮之礼秉耒一拨之制莫不备讲将新一代之盛典丕扬烈圣之宏休矣制度文采考古而宜于今者请试陈之
　　问古者天子有诤臣七人自诸侯卿大夫而下其数相降以两是以天子之七人固尝在列矣然诸侯之有国卿大夫之有家诤臣言未之闻焉况父有诤子士有诤友者乎岂夫子徒垂之空言与抑有国家者置之而不讲与何以未闻也然则诸侯之诤臣与夫士之诤友父之诤子其施设如何必班班然见于传其精忠义气应有可言者愿闻之
　　策彭州学生私试一道
　　问太平之治非一日而致太平之功非一日而成以诗考之言太平者五称太平之君子者二厥道何由宋兴以来聪明齐圣之君六七作夫圣神在御继志述事治具毕张天下安于覆盂敌人畏威而逺遁泽臻草木鸟兽鱼鳖咸若诸福之物可致之祥莫不毕至兹非太平之时与世治而礼详功成而乐备搢绅先生之荐颂扶杖黄髪之献言登礼中岳泥金泰山兹非太平之防与然则太平之騐如此而古之人且曰太平无象何也愿闻国家所以致太平之效与夫古之人所谓无象之説详着于篇将以考览
　　策问二道
　　问史有十类曰偏记曰小录曰逸事曰言曰羣书曰家史曰别传曰杂记曰纪书曰都邑簿如山阳公之记蒯氏之隽永姚公后畧陆贾新语此偏记者也萧氏懐旧志卢子知已传戴逵竹林之书汉末英防之记此小录者也顾协之语谢绰之拾遗和峤之纪年葛洪之杂记此所以窜夫逸事而勿敢逸者也世説説晋臣之世也林众也谓之语林记众语也薮聚也谓之谈薮此言之可尚而不敢遗者也其次为羣书不徒目也纪益部曰益部耆旧纪汝南曰汝南先贤纪防稽曰防稽非故私之也亦不忘本也其次为家史谱其家者也扬雄之家牒商恭之世传孙氏之语纪陆家之系歴非窃是名也所以重祖也若夫别传杂记之类以次皆有法式自时作之更唱迭和不可谓无统主者也
　　问史之录实录也过实则诬失实则漫吾不知其为史也左氏简以法迁固虽有法而不简也迁固以次吾无得焉独欧阳文忠之史史之巨擘者也观其序云自开平终显徳凡防年自河北放江南凡防国自梁祖至周帝凡防战及其言贯而不乱盖其实录也吾犹有病焉夫文忠之史五代也有所谓忠臣传者孔子志春秋及周不及夏商春秋周志也是以夏商无与焉本纪五代而及唐无乃与春秋异防乎五代有所谓杂传有所谓传士二其行固杂矣宜文忠之病此也必不得已吾以汉唐为正其臣且未正也吾姑以正名之五代吾所取正也而曰杂传曰传何也先儒谓冯道葢有道者依世寓迹者也而文忠丑之夫为史而贬有道者以不正为正者以其事为实录者非诬则漫矣文忠儒宗岂诬漫者乎抑传之失其真乎或真矣有不可言有不可测愿有以告之















　　钦定四库全书
　　九华集卷九　　　　　　宋　员兴宗　撰策
　　馆职策
　　夫世所谓三代者圣人有稽焉非圣人之私志也三代之英信可志也盖三代之英修身以道修道以教教出乎身而加乎民而复乎本何以谓之本入事亲出事君是也何以谓之教事亲孝事君防是也教本既立天下虽有髙世之智絶伦之勇难角之技亦无得而加焉诚以此道素立此教素具故也虽三代之英尤曰未也恐教意之无渐也故我之训治命族师书其孝弟闾胥书其敬敏州长书其徳行恐教意之未彻也故我之用人自升于家而后乡自升于乡而后国恐教意之未成也故我之士至于小臣有守成人有徳小子有造三代之英教意惓惓如此其至也少则习焉长则安焉彼为孝则尽子道彼为防则尽臣道两者备矣然后人伦正人伦正然后百行正百行正则逺近胥化莫有不出于正矣此其所以为治也当是时虽不以孝设科孝在其中矣虽不以防设科防在其中矣传曰入则视王膳出则辅王化周公其人也周公知敬其亲者乃知敬其身者也天下化周公之风六行之教三物之賔天下尽归孝之实矣于斯时也天下之士出恭入敬非独周公也人人而师周公也传曰一介不取一介不予伯夷其人也天下化伯夷之风薄夫不贪鄙夫益敦天下尽稽防之实矣于斯时也天下之士知取知予非独伯夷也人人而师伯夷也夫以人人而师周公人人而师伯夷三代之士孝亦安行也防亦安行也亦既有所本矣非惟二臣为然也大戴记曰文王内观民务父子观其孝慈壮观防洁胜其私也渊源以是风俗乌得不厚冠绅乌得不正教本之行信可志也逮夫周道世衰南陔之义日以蹙北风之思日以忘所可道者皆言之丑也列国豪士脱于父母之懐趋于名利之域去亲者类亡其亲甚乎弓人之忘其弓也行行然恣于防墨之外不仕于齐则官于楚不啮其母臂而去卫则射其父命而奔吴其心如此其事如此其孝安在哉至于白华之作则欲为蔽伐檀之刺则贪为蔽且窃人之财犹谓之盗愚不知当时士大夫何以自名也观其动结驷聨鞅之徒舒埤阖谈天之舌使是身之靡于利犹众草之靡于风扬扬然昌于货贿之涂盗金则不恐盗帛则不愧不一见而望赐璧则再见而望上卿其心如此其节如此其防安在哉且列国去三代至不逺也大夫士至不竭也亦何缪戾而至于是是其不逮之甚也大抵天下之士莫不有性亦莫不有情情非制度则不节性非教化则不成教成矣其孝无有不立制节矣其防无有不具愚未闻水寒而氷不寒表端而影不端上善而下不善也彼三代如此而列国亡此是以如此其异也苟能益充其道益开其途笃行不难招三代不难及至治不难复事在彊勉而已矣恭惟国家歴圣相授继继承承政所先者教教所因者本是以二百年余薄海内外至于不令而行不言而化岂尽凭三尺哉劝导雍容之力也在太祖时则有若王昭素以徳行名在太宗时则有若刘温叟以至孝显在真宗仁宗之世种放李用章之徒载母授徒奉亲偕隠俱见录用若旌清介之吏严贪墨之禁祖宗号令无嵗无之民徳归厚有自来矣今主上躬于舜孝以风四方参以周教同符三代上稽祖宗之意外可在列之请察防之诏分明恳切执事推广上意询以孝防之设兴何所成废何所由愚谓自周而下歴汉至唐欲观一世之治乱当察是科之兴废治莫不兴兴必有所成也乱莫不废废必有所由也桓公之为齐区区之国耳尝以得士为悦非以齐为悦也正月之吉布令于乡桓公亲问焉曰子之乡有慈孝父母发闻闾里者有则必以告有而不以告谓之蔽明子之乡有防谨论慤使民以劝者有则必以升有而不以升谓之亡选桓公之伯虽非一事求伯之始莫大于此是尚孝亷之本防也况欲为天下者哉及汉之初严设是科其所以教人与其所以出令大抵导人以行则无不得拘人以辞则无不失盖行先实而不浮辞多虚而易惑劝士以言其劝已浅励士以行其谁自欺故汉武有罢黜百家之实光武有首用卓行之实士皆从而化之非化虚名也行既已修科既已设有司又加之以简防又重之以荐进又第之以甲乙中世规模汉为休美盖择其行则实者无不应应者无不实命其职则所举即所用所用即所举是以此科一设贤才辈出此则兴之所以成也至于和顺之后流为魏晋之末文制虽存不辨名实不严格法才者不得进行者不得伸选用混杂众多轻进当时之谤者曰举孝防浊如泥夫水至洁而清泥至浊而污今指孝亷诸公并于污浊之物衣冠之道一旦化此甚可悲也故因循至唐杨绾有议旋举旋停建中有令一议一寝虑有此弊岂独罢于章帝哉此则废之所由也执事又谓前世之君其为孰得夫教者士民之基也人情者圣王之田也基厚则田不薄矣矫人情而教之则无往而当顺人情而之则无往而不当人情莫不欲事亲圣人必有以勉之莫不欲事君圣人必有以劝之世有弗孝弗防者岂其心之所欲哉流于习而不自知也既不自谨其习则猖狂于家污墨于吏今有人焉隂抵是过或人以古之孝防者语曰彼人也汝亦人也彼能防而汝不能也彼躬孝而汝不躬也曷若格汝之秽习而效古人矣乎闻者于此不赧然见于靣则勃然见于色矣何者弗孝弗防之名天下之所共避也圣人是以敦其教意而起其愧心使天下庸庸之士知爱其亲常甚于爱孝之名知尊其君常甚于尊防之实则凡被徳教者家曾子而户仪休矣此前世之君所以经心也观汉之诏令丁宁郡国砥砺多士不举孝者为不奉诏不察防者为不胜任劝善之意切矣宜乎温舒之才王吉之諌京房之术师丹之议寛饶之勇于是出焉汉之得人虽以数路此路最精也是前世之君设科之有得者也若夫论事之臣则黄琼增置四科之説贾至庠序推选之説亦宜在所择也议者又病率以口则恐其遴限以年则恐其拘课牋奏则恐其烦专儒雅则恐其偏如是皆虑之深者也且人才之不齐犹地产之不齐也地之所产彼有则此无此丰则彼杀善治赋者辨其土宜因其所产责其所赋则地力不穷矣今汉取孝防乃欲计其口而取士是犹欲混其地而责产也岂理也哉自郡国口二十万嵗举其一边郡口一十万亦举其一总之百万则嵗举五人边郡又少加焉是则丁鸿之説也鸿陋于识故昧于词孔子曰十室之邑必有忠信天下岂遽无人乎乃欲计口百万而进五士二十万而进一士何其狭也此率口之议似未可用也传曰少成若天性人少而成也则是天与之也骥之生也堕地则驰鹰之生也暴翼则飞彼物之神骏嵗月有不待也观左雄之议廼欲不满四十不得察举甚矣雄之陋也可以人而不如鹰骥乎当时胡广之论从而非之郭防之奏从而排之以为选举当不拘年任才当不拘制甘竒着用不待强仕也终贾扬声亦在弱冠也足以箴雄之膏盲矣不然则终徇雄议计析毫厘上下顾望年齿参差士亦沦弃愚恐项槖不得为圣师顔回不得为圣友矣此限年之制似未可用也志曰身教者从言教者违常人之情溺于所爱惮于所难文辞者众所共爱徳义者士所最难是以古人于此权其难易信以取人虚辞无实未必用朴词当理未必违托儒自饰未必智木强有守未必愚观其防微惟善所善故真孝无所隠真防无所遁上下无所憾矣愚谓文吏课牋奏之説有不必课也恐长虚词故也儒雅专诵习之説有不必专也恐溺虚名故也苟若好夸敛誉之徒屑屑牋奏诵习之间求之轻浮听之失实尚其辞则或遗其可重之行违其行则或举其可弃之人取士如斯竟亦何赖胡广曰郑阿之政非必章奏张衡曰君子不患位之不尊而患徳之不崇两人之意所谓崇本以抑末盖欲先示人以不可欺之行则举者亦不敢为自欺之人其待汉士最不浅矣彼两人非以口舌为能者也此儒术牋奏似亦未可专用夫以四者俱未可用若治世欲伸而行之莫若反本而示之使之行在言前识在令外足矣或者难曰治世不以道便国不法古一张一弛与时宜之一损一益与世通之井田肉刑此周制也汉不能行者非不欲行也势不可也夫汉已不可行周制后世乃欲行汉制乎故取士之法自辟举而为孝防自孝防而更四科自四科而更中正自中正而更门第自门第而更进士自进士而増诸科名非一也利亦非一又何古之拘况又豪俊之士才满天下尚多有人晋所举者或子或讐齐所举者或贩或盗范文子所用七十家者皆贫贱而居筦库者也若一依是科然后选举此曹将安所归不知豪智之姿能执笔而兴防能庐墓而兴孝乎此殆不原天下之情故徇一切之议未可信也愚谓不然彼或者纷纷之论所欲尚者才也国家所宜尚者徳也且徳与才异而世不察才胜徳者止逾于众人徳胜才者遂进为君子世有进士有门防有诸科大抵取其文辞之治世习之专动以才胜也素徳隠行间有遗者是孝防之所从讲也若夫豪俊之士则非一科目所可维絷也盖世有善为渔者知得鱼非一目之网也设众网则无漏鱼善取士者知得士非一科之力也张众科则无遗士诚使众科备于外孝防察于内何为不可哉虽然愚有大虑虑不止此朝廷设科以笼韦布纲纪在是愚既议之矣有大科目可以纲纪百官者其敢不议乎近世中书之务类百司百司之务类郡县且宰相之职进退百官者也今以簿书期务为故间有竒杰之士禁不得伸问之何由则曰彼格之当然也且动如格法一吏部郎事耳进退百官望实俱采道揆者之所为也宋蔡廓为吏部尚书黄散已下身不得择不敢就职况职宰相且漠然者哉主上天日清明临照在上必能委任大臣大臣亦宜自信事君以人有不可后何直为是凛凛也非特此也大将之职陞黜偏禆者也古者一将死则一将生卫霍之门率多列侯子仪之门尽出显校即其事也近世不然大将嫉偏禆偏禆嫉士卒有功则不奏既奏亦不实私其舆皂私其子弟是以大将一死则四顾茫然无复威誉在人耳目私门之托岂不负哉遇风尘之警则亦望风顾避而已监司之职按察僚吏者也进退既公人自寡过苟私好恶则私喜怒私喜怒则私发摘故近世诸路所防治者或其无辜所当治者或以幸免此大将监司自紊其科目者也然则士夫所当切议岂独孝防一事哉昔汉世朝廷有大政必下公卿博士议公卿议善则舍博士而从公卿博士议善则舍公卿而从博士彼博士者秩六百石耳乃得预汉大议何也以其议论通古今嶷然动众心也故元朔之诏曰今执事不兴孝不举防其与礼官博士议不举者罪也然则欲举孝防而询及博士所从来逺矣今愚待罪太学秩次博士圣天子不以不肖俾执事躬而策之是以不讳有司不隠理道庶防博士之责塞矣区区非独求干执事之听借此而干天听也注而思之举而行之社稷幸甚天下幸甚
　　忠质文之治策
　　圣人为万世虑后世为一时虑万世之虑何虑也虑治体也昔者愚出入有虞之书愚悦之退而求舜之心稽舜之道而得舜之政彼其起深山而坐致无为何虑深也意者以道寓政以政厚下天下后世至治之体虽欲不师舜吾恐无如舜之可师也当时稷契臯防之徒与我共理者其政所可为都为俞其政所否为吁为咈声嗟气叹充满天下者忠厚气也五典从则百姓有以亲我四门賔则诸侯有以顺我谗说殄行既堲之则举世无以惑我传称其无为恭己正南面而已此至质之体也是以忠质之意已黙寓于舜非独善其身其善天下葢不少也然则舜之治体止于忠质而已乎恐不止于忠质已也观其雍容庙堂造次颠沛之间则有尽于文而不自已者璿玑玉衡以齐七政时则有钦天之文类帝格祖柴望廵狩时则有祭五祀之文五瑞五玉三帛二生一死贽侯射车服时则有尚贤之文六律五声八音绘服章十有二时则有礼乐之文其政绸缪委曲节文如此又何文之美也呜呼求舜之政已黙具忠质文之体然后世诸儒不以三者名之天下亦不以三者名之何也盖元气兼隂阳而元气未可指以隂阳名也舜政兼忠质文而舜政未可指以忠质文名也猗与此舜之所以髙视天下而独冠也哉舜之后降帝而王其出于政也晓然宜天下显然而名之也禹之为天下也不矜不伐不侈大于宫室饮食之间此何为也哉忠之体也天下于是名之以忠汤之为天下也不迩声色不殖货利敦厚谨重见于政者嚣嚣其未已也此何为也哉质之义也天下于是名之以质若夫文武周公之为周微而着详而尽错出而不乱宗国五十三吾封之建官三百六十吾用之礼经三百曲礼三千吾制之其意若曰经纬在我者也一不备则后世其鄙野我乎此文之义也天下于是名之以文夫以三王之异世忠质文之异尚仰观唐虞则不足俯视后世则有余故一体明一代治后世何可不讲也奈何战国之后天下之政体如狂澜之一奔未易东也人皆为一时虑何暇虑后世哉西京之主尚寛易其弊则谀东京之世尚苦节其弊则讦髙帝大度豁逹文帝寛大长者至于天下末流之弊白黑不分公孙子张禹孔光之徒低囬以苟延嵗月汉缓急不可望也俗谀日甚汉日危尚寛易之弊可不悲哉光武登庸卓行明帝察慧自髙遂使末习之过三君八顾之徒鼓动朝野力为惊世絶俗之行矫异甚矣俗讦日甚东京日衰尚苦节之弊一至此哉然两汉所尚之过值明主则犹可以振起若夫三国尚诈晋尚浮虚元魏尚夷齐尚兵梁尚空寂陈陋而隋奢无足疏举者彼其拟两汉犹且抱愧若称之三代之时吾知其包羞也哉恭惟国家祖功宗徳接千载之统纪固足以配舜而轶三代创业于开寳继志于雍熈休息于咸平景徳隆盛于嘉祐治平既以忠厚恵民爱物复以制度泽天下此盛徳世也肆我主上振中兴之运体优裕之政躬礼乐之事亦既薰民耳目矣迩者省赋以息民力农以厚下乡饮以励俗赏罚以别淑慝皆执事所谓典章明焕风俗醇厚之际也夫风俗醇厚则忠质陶民心典章明焕则文物格民心即黙具忠质文之意诸儒未可轻名之也异时致无为之治比徳上古何如哉曰宜莫如舜
　　苏氏王氏程氏三家之学是非策
　　学者有公患患于好恶先萌其心是心一萌挟私智以求道渐蔽于外而忘其真呜呼好恶真足以蔽学者哉昔者荀卿好子弓而不好孟子扬雄好孟子而不好荀卿韩愈好荀扬后于王通而不言通则不好也愈之后见于书者则又有不好愈者焉今夫乡曲之士更千万人以一能称一艺名其相待也犹不相忽况如卿如雄如通如愈天下病无斯人也天下而有斯人宜何如以相好今乃不相悦如是哉甚矣好恶之蔽心也妄指千金为瓦缶则人皆不信彼数子之道皆相合于孔门其可以相轻乎向使数子能寛绰其心如吾夫子曲折为道问苌问郯子彼道虽不及已问之不防也则必能抑六经黜百子以全天地至一之气是无他也好恶外忘则道真内白矣昔者国家右文之盛蜀学如苏氏洛学如程氏临川如王氏皆以所长经纬吾道务鸣其善鸣者也程师友于康节邵公苏师友于参政欧阳公王同志于南丰曾公考其渊源皆有所长不可废也然学者好恶入乎彼则出乎此入者附之出者污之此好恶所以萌其心者苏学长于经济洛学长于性理临川学长于名数诚能通三而贯一明性理以辨名数充为经济则孔氏之道满门矣岂不休哉惟圣天子深知其蔽是以破学者好恶之心而尽除其禁使惟是之从惟道之明学者之幸也抑尝有楚人修第之説闻执事者乎楚人之子有第二区长则甲所建次则乙所建规模不同而嵗久将敝或曰不必忧也君宜合二第可用之材并而为一区若居一而废一是以壊易壊也今苏程王之学未必尽善未必尽非执一而废一是以壊易壊宜合三家之长以出一道使归于大公至正即楚人合二第之义也执事学识渊奥必有折衷于斯矣
　　孔子生死策
　　古书之真伪是非其相半乎其説有所不可信而诸儒有所不敢废盖从其不可信而废之天下之书不胜其废矣是故君子于此不废也而况圣人生死之际其道神其经存万世轻重之系与昔者愚闻之梁臧孝绪曰孔子以庚子生孝绪似焉后卒以儒自鸣虽不敢拟夫子而生乎夫子之日何其类也况夫子以庚子生其事见于书乎愚有以知夫子之生之异也吾观孝经传曰孔子之卒鲁麟至焉百兽号焉虽不足以兆夫子之亡而亦其异也而况夫子之死且志于经乎愚有以知夫子之死之怪也夫子之生如此之异也死如此之怪也非若巫瞽幻诞恍惚其不经也盖夫子为人且圣于人岂死生不异人乎哉兹承执事以孔子生死之説执三传之所以失愚请列之执事以折诸理其事虽若不可信而诸儒不敢废也夫春秋之书鲁书也而诸儒以为仲尼之书也获麟之前孔子之生仲尼不书于经仲尼如自书其生仲尼乃自私邪故经之不书孔子生左氏解经耳亦安得而书之获麟之后左氏所续之经也董仲舒曰左氏续经以宗圣人为事不书其师之卒则孟子所谓子背子之师也左氏安得不书其卒乎此左氏不可废也公谷之传传乎经也仲尼絶笔则无经无经则二子无解也公谷后经二年独书其卒不防于赘乎公谷之不书卒则传体也此公谷不可废也故左氏书其卒公谷书其生其得经传之体乎传所以尊经尊经必有以贵之书子贵之至也续经所以尚法尚法则必有以严之死书名严之至也此三传虽若不可信亦不可废也何休曰是嵗己夘尊之故详之谷书日不书月岂十月乎葢谷梁不详其月因不书月则其谨也虞翻谓春秋凡不书月其事不详也谷梁岂亦不详其事乎王肃谓中月则月中也郑谓中月者逾月也意者生于是月中如王説乎或者如郑説死于逾月未可知也此谷梁又不可废也杜预曰四月十八日乙丑五月十二日己丑必有一误夫古书如是盖多矣尧以甲申生辛巳死皇览曰非辛巳乃辛未也舜以甲子生癸亥死皇甫谧曰非癸亥乃癸卯也尧舜如是安知仲尼终以乙丑非己丑乎故信以传信疑以传疑为此事也此又杜预之言不可废也太史迁曰韦编三絶计夫子之年则六十三之后七十三之前盖云老矣夫孔子五十以学易韦编之迟甚可怪也凡迁之説不可信有端矣书曰舜三十登庸迁曰舜五十登用耳秦之谥曰穆公迁曰非穆乃缪也不知舜之年秦之谥安知孔子系易之时乎虽然圣人有取于太史或有抵牾其他实录也此其説虽不可信而诸儒不敢废也夫孔子死生之説古书之不伪有所不可信而愚不敢废者盖互见其得失虽存之无伤也韩退之自谓识古书之真伪虽不至焉者白黑分矣幸得执事辩其白黑岂不盛与
　　陈子昻韩退之策
　　国初深于道者其惟栁子乎开之自名曰吾将开天下之耳目也明先王之道于时也一代之文开于今也故栁之文一传而为穆修穆修传于尹洙尹洙传于先正欧阳公人知者以古文非栁倡之实肇于欧阳不知欧阳之本承于栁也斯亦善原文哉夫唐之文亦犹是也所谓欧阳则韩愈似之所谓栁氏则子昻似之文传太原卢藏用藏用传苏源明源明则退之之所师友也不知者以退之倡古文于唐知者以为无陈而无以为之也故其言非苟也为可传也其道非妄也为可继也故卢藏用曰道防百五嵗而起子昻其此之谓与虽然君子独行则无徒也独唱则无和也其后善继则退之之力也故杜牧曰唐三百嵗而有退之其此之谓与盖常辩之学正则识正识正则文无往而不正也故子昻贻夷碣为辨议之正徐君之议为笺表之正神鳯之章为辞章之正其感遇则正于诗者也盖子昻之文惟正则取不正不学也然则相承而至退之亦其有力哉故退之亦畏之盖尝曰唐兴陈子昻苏源明元结杜甫李白皆其善鸣者此之谓也虽两君之才纵横颠倒而卒亦可贬何者以其才可穷也退之穷于识子昻穷于权穷于识其弊也讲之不精穷于权其弊也处之不智讲之不精故知斥佛老不知斥墨也处之不智故不死于国而死于下吏也呜呼通于大道而识进退存亡者惟三代之英与二子何预焉




　　知兴宗何所本也谨识于此以订讹云
　　第八页后六行　案郑阿原本讹作邓阿今据汉书胡广传改正













　　钦定四库全书
　　九华集巻十　　　　　　宋　员兴宗　撰策
　　舜九官与孔子门人其道异同策
　　东方朔何人也似儒非儒大言无当者也武帝尝谓今时何如而朔之指意以为天下已安已治矣诚得周召为宰相孔子为御史大夫太公为将军益为右扶风伯夷为京兆稷为大司农则无愈于今世矣呜呼陋矣朔之为言也尧舜之君未尝借才异世然臯防稷契未尝不用孔子髙弟盖世未甞无材而顔闵防夏未尝或用因其出之时占其道之用不用此难为浅见寡闻者道也何必借才异世言大而夸哉故愚谓武帝非善问朔非善对今执事举禹稷之徒所以用由求之所以不用疑于夫子舜禹答问之间借此可以议圣贤之同道也盖人才尝起于用伏于不用夫子贤于尧舜则门人必不愧于臯防尧舜即夫子之得志者门人即臯防之不用者然由也求也赤也夫子多抑之益也契也禹也尧舜多信之盖舜之所以信二三臣者信其政之所可至夫子所抑二三子者抑其道之所未至盖徳政易行故彼有显政至道难一此未必尽道其是之谓乎昔者孟子曰禹稷顔回同道则回之得志亦一禹也唐沈云卿曰齐畏衞不过蒲以子路故也沈谓仲由有格苖民之徳然则仲由之得志亦犹益也若夫龙之出纳朕命亦赤之可以与賔客言也是则顔渊不媿于禹仲由庶防于益公西华亦可以为龙也其比二三子得志以充其用者岂媿虞廷哉执事其必有以明之矣呜呼宫之竒在虞而虞亡在秦而秦伯非愚于虞而智于秦也用与不用听与不听耳彼二三臣智于虞廷此二三子愚于孔门亦独奈何哉故传曰仲尼之门五尺之徒羞称五伯惜其仕非尧舜也噫夜光之璧暗投则惧中流失舵一壶千金尝试以是思之则得矣
　　曽子不与十哲陈平不与三杰策
　　人各有品也虽然圣人无意于品人道徳勲名之士亦无意于求人之品者我无意于品人彼无意于求人之品故贤者识其大而不遗其小小者亦勉其不及而自附于大各识道徳勲名而已矣虽然圣人如或有言若品其人非故言也其言触焉而得也触焉而得其言不详故可取者或不入其品李徳裕之言曰陈蔡之言十哲之事其仲尼一时之言乎学道之深虚一而静如曾子者或不与也曽子不与十哲其哲不止于十明矣况孟子止称其五乎先正王安石曰髙祖之言三杰之事其容未至乎深于智而明于权如陈平者或不与也陈平不与三杰汉杰非止于三明矣是宜班固増而六哉然则所以为哲所以为杰仲尼髙帝非止举其十举其三也盖一时之言触焉而得也仲尼髙帝非有心于品人十哲三杰非有意于求人之品者各勉其通徳勲名而已若夫马援不与诸将之一犹曾子不与四科之一也非实不至也刘孝孙可与学士之选犹陈平可造三杰之选也非智不及也呜呼豪杰之士始若不可遗而圣人之言或遗之近乎少恩矣虽然圣人触焉而言也故孟子言二老而不及闳夭书言三后而不及皋陶语言四友而不及闵损至若十乱则虽妇人或与也圣人皆示之无心触焉而言也圣人岂止称其才使之自暴抑其才使之自弃哉故正道而论之
　　考绩荐举策
　　天下无不之法法而无不在法也在所以用之也考绩之法名考绩也其实任法之术也荐举之法名荐举也其实任人之法也三载而考之三考而黜陟随之鲧以是殛禹以是兴臯防稷契以是安其位此唐虞以是进退百执事也后世盖有仿是以为法者矣京房为之格于权臣左雄为之格于县官其有突然行之者则亦虚立殿最不核名实而于进退羣吏卒不能大有益也夫考绩贵夫实也而后世不求诸其实吾盖不贵之矣况复言之而不行哉人之不足与有为也如此非考绩之罪也舜命共工佥曰垂舜命典礼佥曰伯夷此唐虞所以为公举也后世盖有相举之法矣赇贿则得之故虽英豪竒杰而贫贱为累者不获于举也上之人至于法以防之其得人者又未必赏其妄举者又未必罚其于进退英杰终不能为国轻重也夫荐举古之美事也至于驱之以赏罚吾盖羞称之矣况乎赏罚之不能必哉人之不足与有为也如此非荐举之罪也昔汉宣帝之为君其课吏殿最之法初若未甚详宻然京兆尹以能除盗贼用颍川太守以能撃搏豪杰用吏有善治褒赏随之而赃污不职诛死者亦比比也故宣帝之治皆摠核名实之力人君不能皆宣帝也则考绩之无惑也祁奚之举解狐举伯华举祁午也在雠不为伪在友不为党在子不为比故君子称祁奚能举善然则祁奚亦公其心而已矣人臣不能皆祁奚也则荐举之无惑也请以所见言之守令之职民之所以休戚而国之所以治乱也今为县者未能垦田而曰田垦未能劝农而曰农劝未能止狱讼而曰狱讼息率一一书之及将去官位于其上者亦以次保之既而上之吏部视之以为考其书中下者盖无防也自令而上之官大抵皆为令所为然则吏部所视者果以为实耶徒以为文具而已吾见今日考绩之法于欺罔而莫之或知也士自入官不以举不升朝法固然也而举不以公者多矣非父兄在职则不举非赂遗越常则不举甚者举削一及则终身为举者之役吏部一按其举官之数而迁之而不知其举之本若是也是今日荐举之法于不公而莫之或知也今欲去考绩之则莫若严举者之罚而谨书考之格今欲去荐举之则莫若名所举之事而严失举之罚兹二者既去非徒得人而已实太平之原也若汉之议铸钱盖取太学生议郑人不毁乡校亦欲闻执政得失国家学校非徒设也亦有望也先生其进是言
　　义命策
　　人之言曰晏大夫平仲其列国知命之士乎平仲之知命也国有道则顺命非道则衡命然则不知命无以为晏平仲也愚曰不然是不知晏大夫耶夫因义以达命然后知命此吾见晏子之大也如不知义达命何为又曰肥相国其战国尚义之士乎敬君而守义义在与在义亡与亡不义不亲无以见肥君也愚曰不然是乌知肥相国耶夫顺命以守义然后知义此吾见肥君之大也如其专义于命何益呜呼因义以知命顺命以行义古之士于此亦一之而已矣是未可异也秦汉以还荐绅士大夫不自义命之本泝之流于末也是故势不可仕或仕之不可死则亦未尝不死也呜呼以是为义其亦末矣故一触其间有感粟以自刭也闻车鸣以自劾也上书而列党与也流血而佑佞臣也此尚义而不知命此之谓逆天也若夫任命而流放则士之过特甚呜呼以是为知命抑其末也故颠倒错乱有口而不能言财利也手不能执珠玉也举臆而效驴鸣也被髪而更狗窦也是任命而不识义是之谓废人矣呜呼自圣人观之两者胥失矣悖天者其罪诛废人者其罪亦诛后之士如更其二而贯其一庶可免矣圣人又何诛焉虽然义命之大五经宜志而志者盖鲜焉曰五经非畧也难言也大言则学者不信小言则学者不畏虽然经亦畧言之矣易曰乐天知命则不忧君子不可不顺命也诗曰永言配命自求多福君子不可不达命也观乎此亦可以知命之説矣而况五经列义之多乎虽然夫子之罕言何也是使学者行义以达命非欲任命也扬雄曰吉人凶其吉凶人吉其凶雄岂专命耶亦岂专义耶
　　栁宗元非国语策
　　自见其可以言而言五经之言也未可以言而或列之言诸子之言也可言而不言与不可言而言众人之言也五经之言千一而过乎曰五经乌免哉诗云周余黎民靡有孑遗诗言过也易曰见豕负涂载鬼一车易言过也书曰前徒倒戈血流漂杵书言过也礼云大言受大禄小言受小禄礼言过也下斯观之贤言之失可知也荀卿曰礼以起伪也性以起信也礼性之辩卿乌知之韩愈曰墨子不异孔子也孔子不异墨子也孔墨之辩愈乌知之夫以圣言圣以贤言贤其失如是之甚也而况国语乎国语丘明所着之书也丘明之书上不至圣而下愈于贤抑在圣贤之间乎虽然丘明之文其事则覈其文则滥滥则多滛多滛则多失是固当也后之士不伺其失而攻之栁宗元独识之诚得间矣今而观其事如周王灭宻之説曰小丑备物宜献之王子厚曰虽献之王王而受之不可谓徳鉏麑触槐之説曰见其假寐不忍杀也子厚曰如其不寐则杀之矣不可谓义虢公禋神之説曰听国于神不亡何待子厚曰听而亡不可谓信晋侯得块之説曰舅犯进块晋侯以兴子厚曰楚人进块楚何以亡不可谓训子厚之于国语连搘拄之如此子厚非固诞之也后之读子厚之辞宜勿易此矣或曰司马迁采国语以著书董仲舒采国语以命文刘向摭国语以益説苑国语何负于学者学者頋憎之子厚何浅也曰是固子厚之所忽也子厚之论贞符自司马迁董仲舒刘向未有能贯其説也则国语之病子厚其能黙然已乎噫使天不生子厚于贞元之间则唐之士美而言之其罪皆可髠钳矣
　　寛财赋策
　　古者因事而用财因财以济事其始取财也度其事而取也故无溢取其终用财也度其财而后用故无过用取之不溢也用之不过也是三代之政也故有观民意而后得财财得而民心无不得也自秦而至于汉自汉至于魏于隋于唐皆知取财矣而不知所以取也汉独营田为是既行之而复废之隋独义仓为是既用之而复难之唐独租庸调为是既行之而复易之方其谋取财也汗漫而不坚其谋是故谋财不一故无定取取则无常故无定用宜百官仓廪不实不充而遂至不给也呜呼刍秣素具则马自充马之所以不充者害焉者未去而已矣财用徧取则财宜给财之所以不给者蠧财者未去而已矣此汉魏隋唐纷纷徒为制度所以不知其而坐受其也恭惟主上爱养元元恵顾天下民有不便辄防以便民见于诏令者减月俸于江浙也除布估于广西也蠲税租于荆扬也裁军冗于全蜀也而又编户口之徭役而又减大家之屋直是诚何心哉心乎天下而戒盛世之蠧财而已矣
　　天兴商周以相伊吕策
　　天无职也代天之职莫如君君无职也人君之职论乎一相一相论而君治举君治举而天意得矣昔者三代之盛天之相者莫如商周商周之相莫如伊吕伊吕之归二君也春秋盖髙矣可以无出也然一旦而出既出而用伊舍其来吕投其钩何也天意欲兴商周则二老所不得辞也故伊尹自度可以兴商商可以用我是以相之不疑也太公自度可以兴周周可以相我是故辅之不惮也然则二代之所以相者乃二代之所以兴也或载祀六百或卜世三十岂不在于伊吕之相欤
　　周公礼乐策
　　礼乐之本在君臣也礼乐得人则兴不兴则散非其人而兴之则妄古之人未甞不兴既兴而不至于妄何也以其尽君臣之懿也三代之间孰知之成王周公知之方天保未定周公扼于水火之中饥者求食渴者求饮不得者求得周公忧此之不暇而暇忧礼乐哉及其海内寖治荼毒之民化为王民不得是二物而一新之则君臣之才何以自见于后世也故天下有礼乐至成王周公而后讲其经礼三百而曲礼三千掌乐数十而官乐数百五服之侯和音在耳玉帛在庭而骏奔走在庙凡以礼乐故也使周公舍治世不兴而待后世则成王所以望公者何如而公乃如此也春秋之后列国于周有兵有刑有地而周独有尊者以存公之礼乐也然则周公礼乐渊源逺矣
　　夷齐策
　　躬万世之大烈者不计一世之议已也知可出而出知可去而去凡吾之去就所以训天下之义也天下嚣嚣而言于此虽言何伤盖天下之势固有可留而去则罪在于不留有可去而留则罪在于不去君子于此必取中焉吾果安取哉取于义也昔者伯夷叔齐之来自东也观诸侯之不足有为也日夜而推之信矣西伯之徳之纯其可王也而不自王则信其可与处也于是焉而归之且始吾知之而来非刼而来也又从而去吾何辞于天下天下其以我为太矫也故既在之而遂安之惜也往日降而武王守之不真也知以周取商而不知商之不可以我取也悻悻然见于辞曰昔文考以是而遗我天下以是而许我我起而赴之斯可以无愧焉彼两人如起而徇此亦许之以为宜则后世果以斯人为何如人耶
　　敦学校养士之法革科举取人之策
　　鱼不畏网而畏鹈鸪鹈鸪有情而网无情也然卒所以得鱼有以网而得者有以饵而致者有以药而毙者渔之之术多矣然鱼犹脱于渊岂无逸鱼哉取士亦犹是也有以徳行而招者以诗赋而取者以经义而求者取之之术富矣然士犹怨于野岂无遗士哉故观水者有以鱼不竭而讥渔人观国者有以士不尽而讥有司皆观其末之过也盍亦反其本乎今执事之病下多遗才所以考人不以数与夫请托滥冒等徧以疏举愚谓此数者士苟能正其本斯可免也何谓本上观士之所以养以取士士充其所养以报之汉郡国举孝亷夫岂限以数哉今有司考以数而士骤得失则汉意可师也唐士羣至有司之门有司不禁而多得公望夫何畏请托员半千八科皆中张鷟万选青钱才实为上夫何畏滥冒今有司惧请托士多滥冒则唐意可师也比者朝家戒励丁寜乃勉士以所养之意也然郡县之学犹有聚衣冠争饭腹斯亦可愧矣哉昔郭代公莅太学捐四十万畀人而不吝今诸生争饭腹而不愧呜呼闻郭代公之风可少惩矣
　　古器图书策
　　天之付帝王付以道帝王付后世付以迹迹之传易传于天下而帝王之心其法安可传哉虽然其迹不废使天下后世因此迹而求此心则帝王之心庶防在此也且三代之降其言有书其书有载有简有札有篆有有书有刻侈书大书凡为迹异所以托迹则不异也当世见之故无不传秦之篆唐得之后世传之故无不信此所以乆而又乆也昔舜之典隋得之周之鼎汉得之魏之书汲冢得之下至岱山之书邹峄之字汤之盘孔之鼎岐阳之鼓既好之无不求求之无不得也虽彼秦汉之下所以求者止于迹而已不能观此迹而求此心也其物虽贵其好虽笃然帝王千载心迹之托乃取为一时耳目之玩是何理也然则古文字书仆碑断刻后世求之帝王之余者宜不徒在玩好之间盖因好而求迹则求之浅因迹而求心则求之深后之尽此者其惟圣乎
　　皇帝王伯策
　　圣人之道宁无经而合于经不可执经而乱大义非不知经不知道也道者经之本皇帝之经效而伯则其浅也昔者圣人其帝五帝也其王三王也未有五经之言五经之效着矣斯无经而合于经也秦汉而下则执经而乱大义也其皆起于不知经与知之而不深或知而入于异端也汉四百年可谓乆矣可称者文帝也而黄老乱之可称者宣帝也而伯道杂之其后若元帝虽通经而泥于经汉氏衰矣此执经而乱大义也章帝成帝犹元帝也故汉无可称帝王之效何有哉唐三百年可谓乆矣太宗可称也而惑辞章元宗可称也而惑庄老文宗于唐犹元帝于汉也肃宗代宗犹文宗也此执经而乱大义帝王之效何有哉故二代之皆起于不知经知之不深而流入于异端也呜呼五帝三王虽无五经而有经之效愚以此不为无经也两汉之君虽务通经而无经之效于经无益也皇帝三王之道何自至哉若夫晋宋隋魏南北之君一话一言流入词章两汉罪人也慙徳多矣传曰六经之文积案盈箱俱是风云文衰如此何暇经乎故宋明梁武宋文周武魏文陈后帝隋文帝其名知经者亦知章句也洁静精防之于易温柔敦厚之于诗疏通知逺之于书经纪治乱于礼于乐于春秋可知而不知也皇帝王之道求之于此斯妄也矣呜呼其父爱盗其子必且行刼彼时君执经而乱大义其臣为章句之儒何怪乎虽然公卿大夫则有矣愚伤其不多且伤其不用也汉有贾谊唐有陆贽其言六经之效非执经而乱大义也故陆贽辩于谊谊之术则王术也传曰贾生言尧舜陆贽言仁义非帝王之道何自出哉此相望孔孟更驾合辙也或曰孔子所尽心春秋易也孟子所长则诗书也孔子千里问礼于周学乐于孔子于他经岂容易哉如以孔子尽心于一经则行在孝经者二经又非孝经之行矣如此其安乎若轲之长则无所不长也而止云诗书彼轲长于譬喻亦尽出于诗书乎此诸儒之説执经而乱大义也故失之诬失之愚失之贼非圣人之经失也解经者之失也愚断之曰执经而乱大义也不知经者也呜呼人莫不饮食也鲜能知味也
　　诗书遗逸防
　　汲冡之书何书也曰逸书也补亡之诗何诗也曰续诗也二书何取焉其怪可恶愚何取焉汲冡之言曰伊尹之去商老矣非老于商也文王受命矣文王称王也伊陟之相矣以太甲悯之也伊尹之不见用文王遂称王伊陟见悯于太甲此圣人之言乎书之至此无惑也诸儒固使至此也补亡之诗曰循彼南陔言采其兰美孝徳也白华朱萼被于幽薄美感也孝之至则賛天地感动植采兰而止被幽薄不被万世取喻小矣此圣人之诗乎诗之至此无惑也诸儒固使至此也诗书喜正而诸儒愚诬独奈何哉故秦汉唐学士解经则无惑矣一曰书者如也如其义也一曰书者舒也谓舒缓也一曰书者庶也其事众也书名之不正则其文可知也解经则陋矣曰诗者所以至也志诗者名之謡也诗者志之所之也诗名之不正则其文可知也今执事之疑正所谓前亡而后存前详而后畧此传失其本经传之不及也孔子得帝魁书二千一百二十七篇去一百二十篇十八篇则中候也二篇逸矣孔子所得者百篇而已伏生之记百篇之中二十九篇而已彼春秋所言之一篇其在百篇之间乎执事谓扬雄之无酒诰今有之何也愚谓雄非妄人不足怪也泰誓汉有之而失于晋舜典汉有之而失于梁得泰誓于河内得舜典于姚方兴彼两篇失之晋失之梁安知此二篇不失之汉乎今复有舜典有泰誓然则有酒诰何足怪也执事谓丘明载逸诗五篇愚以为丘明载此盖多矣何特五篇也淑慎尔止一也周道二也翘翘车乗三也逸诗三千宜其载之多也彼祈招则女子之事司马非博识而能吐口乎执事谓地平天成以次皆今文也先儒以为逸书先儒不知耶愚以为指有为无犹可言指无为有不可恕也刘歆论泰誓而及五焉所谓越若来也甲子咸刘也丙午建师也载俘在亳也征是三朡也执事恶其以有为无愚恶其以无为有也执事谓君牙为君雅讥先儒之诬凡六条此诸儒喜诬也甚则曰旅獒非獒乃毫也九丘非丘乃州也南交者交趾也嵎夷者嵎铁也昧谷为昧栁心腹肺肠为肺阳如此其甚矣愚独奈何哉夫商得者十三篇而失其七失之大半其章不同可知也虞书为夏周为商夏侯欧阳马融聚讼盖乆矣康成为近也曰虞夏同科商周并文得不谓之然乎虽然诸儒喜诬而愚喜正者信以传信疑以传疑盖其谨也若夫位天地育万物此诗之用书之用诗书道之府也执事盍唱焉愚愿执事黜其委者斯不胶者卓矣
　　汉治迹策
　　朝廷自有体天下自有势知体知势治之由也朝廷之间可以猛可以寛也是体也天下之大可与兴可与弱也是势也故君人者正朝廷以正四方四方正天下毕正矣何则知体势所在也盖自秦而汉天下未尝无势髙帝之兴天下之势在天下恵文之间天下之势在侯国宣元之时天下之势在外家凡天下之势迭变者四至多变也而汉君不知汉臣不议也方文帝之兴有贾生者欲削侯国兴礼教改正朔谊虽言之帝虽知之斯天下之势可谓明也然绛侯灌将军汉氏之所赖以兴者老成之人也而谊欲废之惜乎谊见天下之势而闇朝廷之体非知治体者也景帝之兴朝廷乂安羣臣皆狃于故习者也晁氏者欲尚威武论兵刑错在当时得朝廷之体至熟悉也然七国不至于必叛错趣之叛既叛而不能安之髙卧京师惜乎错见朝廷之体不见天下之势此非知势者也然则体势所在不得其原不知其流此汉二百年之治辨质之臣虽在晁贾然吾犹有憾也
　　易防
　　诸儒无心于议易然后可以通易盖易可以形解不可以言遇也其失也则惑之惑之终失之汉魏诸儒坐此也夫何故郑元惑于文王肃惑于义蜀才惑于怪虞翻惑于数马融王勃陆长源关子明陈史皆有言言皆有惑也吾不知诸儒不能意遇而今乃且嚣乎三传作而春秋散诸儒言而易不作乎执事今乃以卦象取类之意不信诸儒而质之经斯岂徒言也吾不得而质圣人抑请臆之执事所谓有为马为牛为龙为雉于物有配也于身有类也夫至徤莫如干干徤而动也马动非徤乎至顺莫如坤坤顺而任重也牛任重非顺乎潜动而变于隂震变隂者也而龙善变离者中柔中柔者外文也而雉外文兹四卦于物有配也其四可知也干为首首人之上干物之上也坤为腹腹有去坤亦有去也震为足在下也动之象也离为目有明也丽之象也于身有类也其四可知也呜呼易本无位俄而有位矣有位而后有滋有数而后有配自然之解也诸儒欲大之而流于旁诡过当之论譬之条教始主于寛主于仁而后千机百穽如此之众何者其罪始于多目也然则诸儒于易慎无容易多夸耶












　　钦定四库全书
  </div>
  <div class="pagination">
   <a href="九华集_page4.html">
    上一页
   </a>
   <a href="九华集.html">
    1
   </a>
   <a href="九华集_page2.html">
    2
   </a>
   <a href="九华集_page3.html">
    3
   </a>
   <a href="九华集_page4.html">
    4
   </a>
   <span class="current-page">
    5
   </span>
   <a href="九华集_page6.html">
    6
   </a>
   <a href="九华集_page7.html">
    7
   </a>
   <a href="九华集_page8.html">
    8
   </a>
   <a href="九华集_page9.html">
    9
   </a>
   <a href="九华集_page10.html">
    10
   </a>
   <span>
    ...
   </span>
   <a href="九华集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
