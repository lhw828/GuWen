<!DOCTYPE html>
<html>
<head>
    <meta charset="UTF-8">
    <title>刘练江先生集 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘练江先生集 - 第 13 页/共 13 页</h1>
    <div class="content">
　　○祭练江兄文 

　　维万历壬子秋九月壬辰朔越初三日甲午友弟丁元荐敬具炙鸡絮酒致祭于　职方郎亡友静之刘兄之灵曰嗟嗟静之如斯已乎静之自负甚奇为世心切耿耿一念当食辄投匕而叹夜半或揽衣而兴未尝须臾忘也嗟嗟静之竟如是已乎荐与静之神交十年矣辛亥春静之逆予邦江握手驩如平生登其堂图书满架芳草盈庭潇如也剧谈数日娓娓社稷隐忧身心性命密谛荐严事静之静之谬兄视荐方期矢心僇力共济时艰静之一朝已犬嗟嗟悲夫静之之品如千尺寒松静之之气如双龙牛斗静之之才如武库甲仗静之之心如峨嵋霁雪长安相知以其出处卜吾道兴衰而妒者久已侧目十年老愽士吾党方为静之扼腕静之笑曰固也职方命下荐以传符再促之行不报荐固心疑之亡何占至矣呜呼悲夫人事叵测天亦难谌世有宜死不死天故留其余年而穷其本来面目以为天下笑其网似漏而刻又有不死雷霆反死铄金之口天故老其骨而百罹以淬砺其才即或未罄厥用而精光照耀史册其意以夺为予之二者荐得叩彼苍而问之若乃甘原宪之贫遘子渊之厄赍汨罗之志赋长沙之服旴■〈日台〉京口而后并静之三矣静之幸免二君之祸其无年最甚天乎酷矣举世汶汶难为清举世滔滔难为贞举世龌龊难为名长安之不容而山林山林之不容而地下修文彼司命者亦若逢群小之怒何哉嗟嗟悲夫静之已矣一片热肠半生孤愤不能稍稍吐气必且神游帝所痛哭流涕于九庙之灵力为尘世荡涤雰雾杨忠愍有言平生未报恩留作忠魂补荐固知静之不能瞑也生刍一束清酒载酤哭兄几筵吊兄之孤衰亲孱弟相对号呼愁肠几绝老泪欲枯嗟嗟静之其知之乎 

　　○祭练江兄文 

　　维万历四十二年岁次甲寅十一月丙子朔越日锡山友弟高攀龙刘元珍谨以清酌庶羞致祭于明故兵部职方司主事刘静之先生之灵曰呜呼静子之受气甚薄而凛凛正气则磅礴寥廓足以落嫌邪之魄持见甚平而井井定见则毛析群情足以定今古之衡至清矣未尝以清律物其人苟有功于世道民生者见其寻丈之得不见其尺寸之失至刚矣未尝以刚亢物其人苟无害于世道民生者录其尺寸之得不责其寻丈之失尸居一室而四海精神若往来于匡床棐几编纂数言而千古精神若上下于餂笔伸纸呜呼静之世之宵人害正如子之正谁容子之为政世之庸人畏真如子之真谁容子之得伸同志之中恨子不用谓光天化日不得见子为麟为凤而为子之一恸吾谓不然幸子不用使皁囊白简不得诋子为枭为獍徒益人之一閧呜呼静之惟此人间有天难叩子之陟降在帝左右世途日疚何道以救是图是究为斯人佑呜呼哀哉尚飨 

　　○祭刘静之年兄 

　　惟我亡友职方征士刘静之年兄卒于里居时刘宗周以行人使事过淮南闻变入甫踰一旬拊棺而哭哭且恸越宿再哭之又三哭之酹酒几筵乃去明年还朝为癸丑之春仲再上淮南访其里重呼我静之而哭之曰呜呼静之真不可作矣夫何使我呜呜哽塞日居月诸以至于今也日予之应召而北也将访兄以当世之务而兄已在病病甚屏谒者止坐出片纸相问答言言肝膈也比排闼而入见兄忧形于色喘息奔促不能出声嗛嗛齿吻间皆君父之念且若爱莫予助者予握手而宽之曰兄姑休矣既自叩所病予曰病在胜心用事葢药之也兄颔之留予宿诘旦入视则神气顿爽霍然有起色因相与究养心之旨兄不鄙予欸道听而津津焉谓病且起矣竟别去当是时予所为世务之访者终不开其端而兄亦不竟其说徒抱此耿耿以别今而后欲一领兄之謦欬而不可得也予能无恸耶且予固谓兄之病病于无妄既臻勿药之効已而犹惧以临岐之泣伤兄之心益兄之病遽尔忍檿天别夫孰知不三月而兄捐馆耶为死别也使予得朝夕起居解兄之焚灼而沃之以清泠兄固可以无死乎古人有千里征梦而赴难死友者予何人哉予何人哉予犹记辛亥之夏予罹奇疾久兄不远千里访予于西湖之浒时相别久许又各先后免丧相持泣数行下不能仰视逡廵三日而后去濒行勉予葆摄甚至使予而先死兄真不难为巨卿之谊行予竟何人予能无追恸也耶兄尝以陈思冈王镜予二兄一而予又善病慨然畗予曰士生今之世不有人道之患则必有阴阳之患予闻而伤之越一岁而兄竟死又益之以兄之畏友泾阳顾子而同志诸君子三五垂尽兄当日固以自况也乃独使潦倒奄息偷生人世者予一病夫耶予猥不应死兄应死耶以天之生静之也国家之育静之也而死而死耶且予在而兄遽死耶予能无加恸也耶兄死矣一腔心事无从付托以兄之爱屈指同籍中最不遗一病夫者顾予最闇拙无能轩轾于兄而兄十年许从士大夫推毂如一日未尝不在刘生竟使以沟壑之余勉事行役不遑启处庶几终兄之指乎顾乃心亦未尝不在静之也比闻职方之命而喜可知也予不难出而难于独出兄不难处而难于独处彼一时也此一时也同心之谊一朝而尽矣予能无加恸也耶岁甲辰予始以家艰起补与兄定交一见而心莫逆也维时庙堂多故予二人每以亲老在堂难于一掷且前且却卒先后谢病以去乙巳春予先发兄慷慨而歌曰时事只今难着眼扁舟容尔独南征又歌曰暇日有怀西北望浮云一片帝乡深一时孤臣去国之意宛然可掬予二人每结遯世之盟而不忘忧世之志嗣后予罹忧兄辄继之予罹病兄又继之余拜除书兄又继之殆予出而兄死矣挟扁舟而思共济抉浮云而归帝乡兄得无意乎四顾而发遗歌其响在其人亡予能无加恸也耶予每以兄一身之进退卜世道之消长而以一念之忧喜卜君子小人进退二三兄弟每奉兄为蓍蔡罔敢失坠即海内流品识不识无不望兄为祥麟瑞凤欲一玷青蝇无由得焉身虽死而道弥尊后有作者必曰静之云何正不必身试之而日见其大行于天下后世其有不行者天也此兄之所以悲也兄不悲其身之死而悲其道之不行于天下后世予亦不悲兄之死而悲天下后世无以副兄之望今日之事兄为其始予等二三兄弟为其卒天不可知乎人可必乎安得若人焉而令后之君子曰静之不亡也予能无加恸也耶乃人固有可必者矣兄尝邀予谒顾泾阳子予以病不果后托兄介绍将有日矣而兄亦病病且死泾阳亦死此一叚师友因缘天若有以限予而予终自恨鞭策之不堪以为知已羞至今清夜而思发愤不知静之之陶铸我也予尝与兄论交际则曰饿死甚小失节甚大论出处则曰立乎化之本朝而道不行耻也他日遗书劝驾又引汉李固逆黄琼书所为处士纯盗虚声愿宏远谟一雪耻之之语规责恳至令人毛悚论名寔则曰君子疾没世而名不称焉凡此皆以匡予之不逮也又尝谓予曰子如连城昆壁倘蒙一点瑕便当坏尽忧我哉所谓生死而肉骨者也予能无加恸也耶兄学宗朱子由践履而证操存其要归于持敬识定力沉真性昭著一洗异端乡愿之习尝与予究求仁之旨析主静之说辨修悟之异同于间尝以寸莛自效而虚见无当兄每谢予曰如子言吾学犹非乎由是精进独苦去而悟道于大江之金山至忘寝食久之归谓介弟曰静坐甚有益兄至是已闻道矣第之圣门抑亦有诸已之信矣而遽撄病以死死之日令介弟扶掖端坐曰吾得正而死已矣又曰生死之际可以观人遂化呜呼予但知前日之静之而不知今日之静之九原可作予将起一问兄曰静中益在何处乎又将问之曰死生亦大矣其际可得而言乎而惜乎今莫予告也予则习静之前日矣予尝漫说静漫说生死兄辄自引以为他山之石而还以攻予曰苐险耳如蹑悬崖几试一武予通身得汗一字而中膏肓不觉其身之再造也由今思之静之自是从战兢危厉中来由寔以致虚而予自愧其倒行逆施永堕于望洋之见也而终莫予告也予能无终恸也耶呜呼已矣金石可磨此情不朽古人有言士为知已死死而死矣徒以兄有不死者虽死之日犹生之年其尚邀兄之灵以牖予衷乎今而后予也才惟兄之赐不才亦惟兄之弃徒死何益徒涕何从请与兄诀可矣尽之矣呜呼哀哉兄其听之 
</div>
    <div class="pagination">
<a href="刘练江先生集_page12.html">上一页</a><span>...</span><a href="刘练江先生集_page8.html">8</a><a href="刘练江先生集_page9.html">9</a><a href="刘练江先生集_page10.html">10</a><a href="刘练江先生集_page11.html">11</a><a href="刘练江先生集_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
