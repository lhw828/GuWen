<!DOCTYPE html>
<html>
<head>
    <meta charset="UTF-8">
    <title>龚自珍集 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龚自珍集 - 第 2 页/共 16 页</h1>
    <div class="content">
第三
有天下，有大国。宝应出，福德聚，主天下。宝应不出，福德不聚，主大国。有天下者，都中。有大国者，都西北。大国之君，有古纪，有近纪，亦以福德为差。夫始变古者，颛顼也。有帝统，有王统，有霸统。帝统之盛，颛顼、伊耆、姚；王统之盛，姒、子、姬；霸统之盛，共工、嬴、刘、博尔吉吉特氏。非帝王之法，地万里，位百叶，统犹为霸。帝有法，王有法，霸有法，皆异天，皆不相师，不相訾，不相消息。王统以儒墨进天下之言；霸统以法家进天下之言；霸之末失，以杂家进天下之言。以霸法劝帝王家，则诛。以帝王法劝霸家，则诛。能知王霸之异天者曰大人。进退王霸之统者曰大人。大人之聪明神武而不杀，总其文辞者曰圣人。圣人者，不王不霸，而又异天；天异以制作，以制作自为统。自霸天下之民，以及凡民，姓必黄炎；惟太皞、黄炎、共工为有胤孙，非古之凡民皆有胤孙。古之世，语言出于一，以古语古，犹越人越言，楚人楚言也。后之世，语言出于二，以后语古，犹楚人以越言名，越人以楚言名也。虽有大人生于霸世，号令弗与共，福禄弗与偕，观其语言，弗可用；号令与共，福禄与偕，观其语言，卒弗可用；于是退而立大人之语言，明各家之统，慕圣人之文，固犹将生越而楚言也。

第四
心无力者，谓之庸人。报大仇，医大病，解大难，谋大事，学大道，皆以心之力。司命之鬼，或哲或惛，人鬼之所不平，卒平於哲人之心。哲人之心，孤而足恃，故取物之不平者恃之。或以妒正性命，丑忌姣，曲忌直，父亦妒子，妻亦妒夫；或以攻正性命，细攻大，貌攻物，窳攻成，侧攻中。细攻大，将以求大名，侧攻中，将以求中名，谓之舍天下之乐，求天下之不乐。君子有心刑，大刑容，中刑绝，细刑校。道莫高于能容，事莫惨于见容，大倨故色卑，大傲故辞卑，大忍故所责于人卑。伤生之事，异形而同神者二：一曰好胜，二曰好色。何以同？其原同也。五伦之事，天人互孳，人天迭为始，知不死之说者，亦不耻欲寿命。欲寿命有三术，惜神一，生物二，离怨憎三。大兵大札，起于肉食。大亡大哀，起于莞簟。大薄蚀，大崩竭，起于胶固。

第五
万物之数括于三：初异中，中异终，终不异初。一匏三变，一枣三变，一枣核亦三变。大人用万物之数，或用其有，或用其空，或用其有名，或用其无名，或用其收，或用其弃。大人收者一而弃者九也，不以收易弃也。享，弃之积也。忌人者谤以所反，夺所恃也；媚人者誉以所反，绝所虑也。静女之动，其动失度。哀乐爱憎相承，人之反也；寒暑昼夜相承，天之反也。万物一而立，再而反，三而如初。天用顺教，圣人用逆教。逆犹往也，顺犹来也。生民，顺也。报本始，逆也。冬夏，顺也。冬不益之冰，为之裘，夏不益之火，为之葛，逆也。乱，顺也；治乱，逆也。庖牺氏之《易》，逆数也；礼逆而情肃，乐逆而声灵。是故教王者上勤天，教子上勤父，教臣上勤国君。

第六
有域外之言，有域中之言，域外之言有例，域中之言有例。有以天为极，以命为的；有不以天为极，不以命为的。域外之言，善不善报于而身，历万生死而身弥存；域中之言，死可以休矣，善不善报于而胤孙。是故夫有尺土之氓，则立宗为先，及其有天下，师彼农夫，谓将以传福禄于后昆。呜呼！既报之后身，又禄之身后，不亦劝乎？既报之于后身，又芟刈其身后，不亦伤乎？是故大人毋辨、毋惑、毋眩瞀，而惟为善之是坚。大人之所难言者三：大忧不正言，大患不正言，大恨不正言。忧无故比，患无故例，仇无故诛，恨无故门，言无故家。

第七
圣者语而不论，智者论而不辨。大人曰：天下方安小伪。小伪不可安，不如以大伪明于天下。言伪忠，禁伪教，德伪情，道伪圣，礼伪自然。域中之言，名实其大端，兵为其几。有名，天下兵集之有辞矣；无实，天下兵集之无患矣。有名无实，是再受兵；有实无名，是再却兵。无名伪有名，耻；无实伪有实，败。名实中，不败，战亦不胜。有名伪无名，霸。败果何丧？败者不能言；霸果何获？胜者不能言。非不能言，本无以言。故曰：万物不自立。有说十之一，无说十之九；无说十之一，始有说卒无说十之九。善非固有，恶非固有，仁义、廉耻、诈贼、很忌非固有。或诚耻之，万人耻其名矣；或诚争之，万人争其委矣；或诚嗜之，万人嗜其貌矣，或诚守之，万人守其蹊矣。女子十五，避男子于圊窬，恧也；女子七岁，避男子于路，非恧也。恧之，谓之有说；非恧而恧之，谓之卒无说。万物名相对者，势相待，分相职，意相注，神相耗，影相藏；势不相待，分不相职，意不相注，神不相耗，影不相藏，将相对之名不成，万事皆不立。万事不自立，相倚而已矣；相倚也，故有势。万理不自立，相譬而已矣；相譬也，故有辨。相倚相譬也，故有烦惑狂乱，有烦惑狂乱也，故有圣智。大人之听众人也，耳击之也，曰：皆然；目击之也，曰：无所否。何谓无所否？众人之名亦与名，众人之守亦与守，众人之争亦与争。麟凤能游肖翘之族，而与蠛蠓辨，或觌为细也，或觌为巨也，或觌为神怪也；同则是，异则是；同同则是，异异则是；是则是，非则是；乖则是，合则是。浑而大圜，其精如不完，其貌如不全，不名一，不守一，不争一。众人之情恒完，貌恒全，名一，守一，争一，曰：尽之矣！有所蔽，故有所乐；多所蔽，故多所乐。弗惊也，弗疑也，弗慕也，何乐之有？诗曰：“昊天孔昭，我生靡乐。”盛德有福者，忧患避弗及，智慧废弗用，名之曰顽；顽以完其初，死必上跻矣。盛德无福者，忧患入之，智慧出之，名之曰劳；劳以不完其初，死必旁落矣。神矣夫！父母物之民，智慧之所出，忧患之所入，入亦无算数，出亦无算数，入亦无比例，出亦无比例。虽则用智，惨然而哀；虽则用慧，惨然而哀；或则抱忧而食患，不忍用智慧焉而哀；或则介忧而胄患，不忍用智慧焉而哀。其生也，名曰哀民，字曰难测。其死也，名曰最上，字曰无上。智慧之积，无上者之体；哀惨之积，无上者之用。体常静，用常动。神矣夫！父母物之民。

第八
万物不自名，名之而如其自名。是故名之于其合离，谓之生死；名之于其生死，谓之人鬼；名之于其聚散，谓之物变；名之于其虚实，谓之形神；名之于其久暂，谓之客主；名之于其客主，谓之魂魄；名之于其淳浊、灵蠢、寿否、乐否，谓之升降；名之于其升降，谓之劝戒；名之于其劝戒取舍，谓之语言文字。有天，有上天，文王、箕子、周公、仲尼，其未生也，在上天。其死也，在上天。其生也，教凡民必称天，天故为群言极。

第九
群言之名我也无算数，非圣人所名；圣何名？名之以不名。群言之名物也无算数，非圣人所名；圣何名？名之曰我。域中之极言曰神，乃曰立元神，乃曰元神返而已矣，元神得养而已矣，去非元神而已矣。域外之言曰：返之去之，不如因之，不如从而尊之；因之无所袪而已矣，尊之无所加而已矣；因之有差，尊之有差，名之有差；名之以不名，亦有差；域中之所名，无能以差。蠢也者，灵所藉力者也；暂也者，常所藉力者也；逆旅也者，主人所藉力者也。生亦多矣，大人恃者此生；身亦多矣，大人恃者此身。恃焉尔，欲其留也；留焉尔，欲其有为也；有为焉尔，不欲以更多也。是之谓大人之志。

农宗
龚子渊渊夜思，思所以探简经术，通古近，定民生，而未达其目也。曰：古者未有后王君公，始有之而人不骇者何？古者未有礼乐刑法，与礼乐刑法之差，始有之而人不疑惧者何？古者君若父若兄同亲者何？君若父若兄同尊者何？尊亲能长久者何？古之为有家，与其为天下，一以贯之者何？古之为天下，恒视为有家者何？生民之故，上哉远矣，天谷没，地谷茁，始贵智贵力，有能以尺土出谷者，以为尺土主；有能以倍尺若什尺、伯尺出谷者，以为倍尺、什尺、伯尺主；号次主曰伯。帝若皇，其初尽农也，则周之主伯欤？古之辅相大臣尽农也，则周之庸次比耦之亚旅欤？土广而谷众，足以芘其子，力能有文质祭享报本之事，力能致其下之称名，名之曰礼，曰乐，曰刑法。儒者失其情，不究其本，乃曰天下之大分，自上而下。吾则曰：先有下，而渐有上。下上以推之，而卒神其说于天，是故本其所自推也，夫何骇？本其所自名也，夫何疑何惧？儒者曰：天子有宗，卿大夫公侯有宗，惟庶人不足与有宗。吾则曰：礼莫初于宗，惟农为初有宗。

上古不讳私，百亩之主，必子其子；其没也，百亩之亚旅，必臣其子；余子必尊其兄，兄必养其余子。父不私子则不慈，子不业父则不孝，余子不尊长子则不悌，长子不赡余子则不义。长子与余子不别，则百亩分；数分则不长久，不能以百亩长久，则不智。农之始，仁孝悌义之极，礼之备，智之所自出，宗之为也。百亩之农，有男子二，甲为大宗，乙为小宗，小宗者，帝王之上藩，实农之余夫也。有小宗之余夫，有群宗之余夫。小宗有男子二，甲为小宗，乙为群宗。群宗者，帝王之群藩也。余夫之长子为余夫。大宗有子三、四人，若五人，丙、丁为群宗，戊闲民。小宗余夫有子三人，丙闲民。群宗余夫有子二人，乙闲民。闲民使为佃。闲民之为佃，帝王宗室群臣也。古者无文，用探稽而可知也。请定后王法，百亩之田，不能以独治，役佃五；余夫二十五亩，亦不能以独治，役佃一。大凡大宗一，小宗若群宗四，为田二百亩，则养天下无田者九人。然而天子有田十万亩，则天下无田亦不饥为盗者，四千有五百人。大县田四十万，则农为天子养民万八千人，什一之赋尚不与，非以德君也；以德而族，非以德族也；以食有力者，佃非仰食吾宗也，以为天下出谷。然而有天下之主，受是宗之福矣。百亩之宗，以什一为宅，以什一出租税奉上。宅不什一，则不足以容鱼菽之祭，不足以容舂揄；税不什一，则不足以为天子养官属及选举之士。以什一食族之佃，佃不食什一，则无以戚期功。以什一奉上，谊亦薄矣。以什一戚期功，恩亦杀矣。圣者立法，以中下齐民，不以上齐民。大宗有十口，实食三十亩，桑苎、木棉、竹漆、果瓜十亩，粜三十亩，以三十亩之粜治家具，家具始于缚帚，缚箨以为帚，冶泥以为釜，厥价陶三之，机杼四之，灯五之，祭豆七之，米斗直葛布匹，绢三之，木棉之布视绢，皆不得以澹泉货。百家之城，有货百两，十家之市，有泉十绳，裁取流通而已；则衣食之权重，则泉货之权不重；则天下之本不浊，本清而法峻，诛种艺食妖辣地膏者，枭其头于陇，没其三族为奴。宗为余夫请田，则关大吏。佃同姓不足，取诸异姓，为变法，关群吏。丰凶、肥硗、寡庶易不易，法不尽同，关群吏。国有大事以宗徙，徙政关大吏。余夫家五口，宅五亩，实食十亩，以二亩半税，以二亩半食佃，以二亩半治蔬苎，以二亩半粜，自实食之外，宅、税、圃、粜、佃五者，毋或一废。凡农之仕为品官大夫者，则有禄田，大官之家，父有少疾瘯、寒暑、湿干，不以使其子，山川鬼神则使之；子有少疾瘯、寒暑、湿干，不以诉其父，崇有家也。田一品者四世，二、三品三世，四品二世，五品一世，皆勿税，勿予俸；六品以下予之俸。婢妾之养不备，则不世；祠祭弗如式，不世；不辨菽粟，亦不世；食妖、服妖，不世；同姓讼，亦不世；督有家也。家受田、归田于天子，皆关大吏。稽其世数，关群吏。本百亩者进而仕，谓之贵政之农；本仕者退而守百亩，谓之释政之农；本不百亩者进而仕，谓之亢宗之农；本仕者退而不百亩，谓之复宗之农。仕世绝，本大宗者复为大宗，本小宗者复为小宗，本群宗者复为群宗，本闲民复为闲民，贵不夺宗祭，不以朝政乱田政。自大宗以至于闲民，四等也。四等之农，与其进扞而国也，姑将退保于宗；与其进保而宗也，姑将退修于宅。是故筹一农身，身不七尺，人伦五品、本末原流具矣！筹一农家，家不十步，古今帝王，为天下大纲，细目备矣！木无二本，川无二原，贵贱无二人，人无二治，治无二法，请使农之有一田、一宅，如天子之有万国天下。姑试之一州，州蓬跣之子，言必称祖宗，学必世谱谍。宗能收族，族能敬宗，农宗与是州长久，泰厉空虚，野无夭札，鬼知恋公上，亦百幅之主也。江铁君曰：商之衰，农不知宗，故公刘立之。周之衰，农不知宗，故管夷吾立之。周之盛也，周公、康叔以宗封。其衰也，周平王以宗徙，翼顷父、嘉父、戎蛮子，皆以宗降。汉之实陵邑，以六国巨宗徙，国以农徙也。农之主伯徙，则亚旅尽徙。若无宗法，上安能旅徙而族封？有司之令梗塞，国安恃此散无友纪之百姓哉？神尧亦弗得平章矣。

陈硕甫曰：《礼运》曰：“天子有田以处其子孙。”不曰有天下国家。《周礼》“九两系邦国之民”。一曰：宗以族得民。民之宗如何？《左传》：“师服曰：“士有隶子弟，庶人工商，各有分亲，皆有等衰。”是其注也。近世回部、蒙古有旗分，有族分，或以族降，或以族徙，或以族开垦，其叛者亦以族，盖世酋无析产之俗，故世世富足，令群支仰赖以活，而苗裔能言其先派，有至数十世之多者，此文之旁证也。又柳子厚《封建论》，亦先有下而渐有上之义。亦此文旁证。

自记曰：宗法立，专隆大宗，以士庶而为强干弱枝之谋，仁欤？应之曰：“子之言，知《鸤鸠》诗人均平之小义，而不知《大易》长子主器之为福也。先王正天下之大分，分定而心安，义即仁也，无贵贱一也。

附：图一（大宗图）大宗子甲袭大宗百亩，父六十而袭。

子乙立为小宗，别请田二十五亩，即余夫也；余夫不见经，惟见《孟子》及何休《公羊传》注，正可证吾宗法。子丙

丁皆立为群宗，皆请田二十五亩，皆余夫也。孟子、何休皆不言余夫是何等民，故以宗法定其目焉。

戊为闲民。若依古制，每夫百亩，田何以给？故立四等之目以差。

图二（小宗图）小宗

子甲袭小宗之二十五亩，父六十而袭，父母老，必养于宗子之家；故大宗以十口率，小宗以五口率，虽过是，亦足食。子乙立为群宗，别请田二十五亩。

子丙闲民。

图三（群宗图）群宗子甲袭群宗之二十五亩，父六十而袭。

子乙闲民。虽尧、舜不能无闲民，安得尽男子而百亩哉？周之农，必有宗法，何疑。

农宗答问
问：百亩之法，限田之法也，古也然乎？答：否否。吾书姑举百亩以起例，古岂有限田法哉？贫富之不齐，众寡之不齐，或十伯，或千万，上古而然。汉以后末富，三代本富；汉以后以财货相倍蓰相十伯相千万，三代以田相十伯千万。相百也故曰陌，相千也故曰阡。大抵视其人之德，有德此有人，有人此有土矣。天且不得而限之，王者乌得而限之？且夫后世之末富，以财货相十伯千万，世宗莫得而限之，三代乌能限田？三代之季，化家为国之主，由广田以起也。

问：汉代众建诸侯而少其力，其义何若？答：此为汉主谋诸侯王之善，非诸侯王自谋之善，王子侯而诸王竟不振。贾谊、主父偃，汉之忠臣，其汉诸侯王之忠臣耶？

问：宋张氏九世同居，流俗以为美谈，何必有大宗？答：鲁以相忍为国，非姬周太平之鲁可知，况以相忍为家，生人之乐尽矣，岂美谈耶？

问：既立农宗，又不限田，如此天下将乱，恐天下豪杰，以族叛，以族徙，以族降散，则如何？答：此亡国之所惧，兴王之所资也。孟子曰：“为政不难，不得罪于巨室。巨室之所慕，一国慕之，一国之所慕，天下慕之。沛然德教，溢乎四海。”孟子筹之至熟矣。如此一代之祖，可省十年用兵。



送吴君序
十八九读古书，执笔道天下事。有执予裾而讯者曰：世固无人，慎勿为若言。则怒喙之曰：否！奈何无人？入世五六年，窥当路议论颜色，车敝敝周乎国门。又有执予裾而讯者曰：世尚有人，安用若？则又怒而喙之曰：否！奈何有人？始之否也，不知其无也；继之否也，不信其有也。东西南北以为客，游海然而心茫洋，目迷澌，乘孤舟洄乎大漩之中，飓浪讧作，魂魄皆涣散，怪鸟悲鸣，日暮冥冥，求所谓奇虬、巨鲸、大珠、空青卒无有。已矣！退而归于垤。心已定矣，睫已合矣，槁乎其如息，傫乎其不任负载。然而有叩吾门，贡吾以奇虬、巨鲸、大珠、空青之异者，疑十而信一。疑十而信一，则是志已忘也，志忘则欲其惊也难。且劝复往，则必色色恐矣。求凉而饮冰，求热而炽炭，求绝交而寂寞，求得朋而奋起，不亦顺乎？何居，吴子之以炭投我于冰之辰也？意者造物使予不平，凡所求焉，无一而使之平，始之否也则缪矣！继之否也又缪矣！吴子来，是造物者杂以冰炭投于余之心也。吴子请行，其复之于海乎？倘见有少年孤舟独行者，邮以肨予，予请复往。

明按察司佥事金君石阙铭
嘉庆二十一年八月甲辰朔，越一日乙巳，文林郎钱唐金应麟，始使石工某，为明按察司佥事造此石阙，用钱若干缗，役工七十有□。君姓金氏，讳应奎，字曰封风，钱唐人也。明嘉靖二十三年进士，官吏部文选司主事。禀性刚毅，不媚柄臣，浮湛十年，始循常迁，改河南道御史，出为山东按察佥事。河决东郡，宣防有功，再迁四川按察使。中贵冯保，私僮百指，为暴乡里。以人疾首，君杖遣之，直声闻于朝。小人道长，义不胜邪，遂坐劾君。君受劾归，不问世事，恬愉冲夷，沦隐以没，年七十有一，实明隆庆八年，葬钱唐之仁寿原。越二百载，高岸就坻，樵苏是侵，一坯眇焉。应麟然心伤，爰纠其族，既封既树，立此高阙，峨峨翼翼，以旌遗闻，以播于后昆。铭曰：于惟金君，明允塞渊，江介之光。升于朝右，官亦不遂，曰德之刚。乃吏于东，天险勿翕，恃君宣防。东人讴矣，西人求矣，岩岩厥疆。有<豸区>有豻，气使大僚，以役封狼。君暴创之，吏咋而觳，遂褫公章。西人啼呼，朝亦弗諟，以老公于乡。重曰：瞻仁寿之佳原，宅江湖而兆正。考耇德于乡邦，剥玄石而失姓。惟世泽之必钟，感文孙之哀敬。揽刻辞而无爽隘兮，总英灵于家乘。君配邢，子□。君弟□，陕西西安府同知。西安之九世孙应麟，嘉庆十五年举人，以文学声于时。同郡后学龚自珍为文刻石。

宋先生述
君姓宋氏，讳璠，字鲁珍，浙江严州府建德县人。曾祖载，祖纪勋，父圻安，选拔贡生。自祖以上仕否，及妣氏族，俱未详，弗可述。君幼以孝闻，力于学。其治经也，总群书并进，天旦而起，漏四下而寝，不接宾客，瘁志纂述，大书如棋子，小书如蚊脚，墨书或浓或澹，朱书如桃华，日罄五七十纸。如是者不计年，当可得百余万言，扃一敝箱中，不知果成书与否，又不知欲成何等书，身后无可问者。嘉庆七年，以选拔贡生来京师，主刑部员外郎戴公家，以戴公荐，来主吾家。训自珍以敬顺父母。举嘉庆九年顺天乡试，十五年岁庚午卒，年三十三。无子。浙中传君晚年信疑龙家书，迁家兆，手一卷书，督畚锸，有白眚起地中，触君身而死，其诬欤？其有之欤？吾家自宾客群从，逮老仆婢，至今皆称之曰宋先生。嘉庆丙子春，武英殿校录、副榜贡生弟子龚自珍谨述。

送夏进士序
乾隆中，大吏有不悦其属员者，上询之，以书生对。上曰：是胡害？朕亦一书生也。大吏悚服。呜呼！大哉斯言！是其炳六籍，训万祀矣。嘉庆二十二年春，吾杭夏进士之京师，将铨县令，纡道别余海上，相与语，益进。然愉，谡然清，论三千年史事，意见或合或否，辄咍然以欢。予曰：是书生，非俗吏。海上之人，以及乡之人，皆曰非俗吏。之京师，京师贵人长者识予者，皆识进士，亦必曰非俗吏也。虽然，固微窥君，君若惧人之訾其书生者，又若有所讳夫书生者，暴于声音笑貌焉。天下事，舍书生无可属，真书生又寡，有一于是，而惧人之訾己而讳之耶？且如君者，虽百人訾之，万人訾之，啮指而自誓不为书生，以喙自卫，哓哓然力辩其非书生，其终能肖俗吏之所为也哉？为之而不肖，愈见其拙，回护其拙，势必书生与俗吏两无所据而后已。噫！以书生之声音笑貌加之以拙，济之以回护，终之以失所据。果尔，则进士之为政也病矣。新妇三日，知其所自育；新官三日，知其所与。予识进士十年，既庆其禄之及于吾里有光，而又恐其信道之不笃，行且一前而一却也。于其行，恭述圣训，以附古者朋友赠行之义。

江南安庆府知府何公墓表铭
嘉庆二十年，龚自珍娶于山阴何氏，实知府裕均从女孙。明年夏，知府公卒。又明年，丧归山阴，其孤盐大使镶、通判衔篯以行状来乞铭。状繁不次，次其要。公姓何氏，讳裕均，浙江山阴人。祖经文，官知府，赠荣禄大夫、河南巡抚。父掞，官知府，妣吕恭人。公之仕，始通判湖南宝庆府，同知江南徽州府，遂知山东莱州府。黜，复起，知江西临江府，又知江南池州府，卒于江南安庆府任，年六十七。历六郡，完密平和，善管守，属县无亏蚀。其处家也，以友兄弟闻。凡兄弟之子若孙皆育之，其女善嫁之，远兄弟皆赡之，犹子、诸甥侍左右，肃然立，见者知为礼法故家也。卒之日，无寸椽一瓦。配陈恭人，侧室韦，子二，韦出。自珍以婚姻之故，习其门内，习其乡，征于余妇，状皆信，乃铭。铭曰：是孝友有政声者之阡，越之君子，尚封树之可也。

王仲瞿墓表铭
乾隆末，左都御史某公，与大学士和珅有连，然非闇于机者，窥和珅且败，不能决然舍去，不得已，乃托于??矣颠。川、楚匪起，疏军事，则荐其门生王昙能作掌中雷，落万夫胆。自珅之诛也，新政肃然，比珅者皆诏狱缘坐。某公既先以言事??避官，保躬林泉，而王君从此不齿于士列。掌中雷者，神宝君说洞神下乘法，所谓役令之事，即以道家书论，亦其支流之不足诘者。王君少从大剌麻章佳胡图克图者游，习其游戏法，时时演之，不意卒以此败。君既以此获不白名，中朝士大夫颇致毒君。礼部试同考官揣某卷似浙王某，必不荐；考官揣某卷似浙王某，必不中式；大挑虽二等不获上。君亦自问已矣，乃益放纵。每会谈，大声叫呼，如百千鬼神，奇禽怪兽，挟风雨、水火、雷电而下上，座客逡巡引去，其一二留者，伪隐几，君犹手足舞不止。以故大江之南，大河之北，南至闽、粤，北至山海关、热河，贩夫驺卒，皆知王举人。言王举人，或齿相击，如谭龙蛇，说虎豹。矮道人者，居京师之李铁拐斜街，或曰年三百有余岁矣，色如孩，臂能掉千钧。王君走访之，道人无言，君不敢坐，跽良久，再请，道人乃言曰：京师有奇师，非汝所谓奇也。夜有光，如六等星，青霞绕之，青霞之下，当为奇士庐，盍求之。王君知非真，笑曰：如师言哉？己巳春，见龚自珍于门楼胡同西首寓斋。是日也，大风漠漠，多尘沙。时自珍年十有八矣，君忽叹息起，自语曰：师乎，师乎！殆以我托若人乎？遂与自珍订忘年交。初，君以稚年往来诸老辈间，狂名犹未起，老辈皆礼之，至是，老者尽死，同列者尽绝，君无聊甚，故频频与少年往来。微道人，亦得君也。越八年，走访龚自珍东海上，留海上一月，明年遂死，则为丁丑岁。自珍于是助其葬，又为之掇其大要，而志其墓曰：君姓王氏，名昙，又名良士，字仲瞿，浙之秀水人。乾隆五十九年举人也。其为人也中身，沈沈芳逸，怀思恻悱；其为文也，一往三复，情繁而声长；其为学也，溺于史，人所不经意，累累心口间；其为文也，喜胪史；其为人也，幽如闭如，寒夜屏人语，絮絮如老妪，匪但平易近人而已。其一切奇怪不可迩之状，皆贫病怨恨，不得已诈而遁焉者也。卒年五十有八，有集如干卷。祖某。父某。妻金，能画与诗，先卒。子一，善才。墓在苏州虎邱山南。铭曰：生昙者天也，宥昙者帝也，仇昙者海内士，识昙者四百岁之道人，十八龄之童子。昙来！昙来！魂芳魄香，思幽名长，山青而土黄，瘗汝于是。噫！

资政大夫礼部侍郎武进庄公神道碑铭
卿大夫能以学术开帝者，下究乎群士，俾知今古之故，其泽五世十世；学足以开天下，自韬污受不学之名，为有所权缓亟轻重，以求其实之阴济于天下，其泽将不惟十世；以学术自任，开天下知古今之故，百年一人而已矣。若乃受不学之名，为有所权以求济天下，其人之难，或百年而一有，或千载而不一有，亦或百年数数有。虽有矣，史氏不能推其迹，门生、学徒、愚子姓不能宣其道，若是，谓之史之大隐。有史之大隐，于是奋起不为史而能立言者，表其灼然之意，钩日于虞渊，而悬之九天之上，俾不得终隐焉而已矣。大儒庄君，讳存与，江南武进人也。幼诵六经，尤长于《书》，奉封公教，传山右阎氏之绪学，求二帝三王之微言大指，闵秦火之郁伊，悼孔泽之不完具，悲汉学官之寡立多废，惩晋代之作僭与伪，耻唐儒之不学见绐，大笑悼唐以还学者之不审是非，杂金玉败革于一衍，而不知贱贵，其罪至于亵帝王，诬周孔，而莫之或御。盖公自少入塾，而昭昭善别择矣。既壮，成进士，阎氏所廓清，已信于海内，江左束发子弟，皆知助阎氏；言官学臣，则议上言于朝，重写二十八篇于学官，颁赐天下，考官命题，学僮讽书，伪书毋得与。将上矣，公以翰林学士，直上书房为师傅，闻之，忽然起，攸然思，郁然叹，忾然而寤谋。方是时，国家累叶富厚，主上神武，大臣皆自审愚贱，才智不及主上万一。公自顾以儒臣遭世极盛，文名满天下，终不能有所补益时务，以负庥隆之期，自语曰：辨古籍真伪，为术浅且近者也；且天下学僮尽明之矣，魁硕当弗复言。古籍坠湮十之八，颇藉伪书存者十之二，帝胄天孙，不能旁览杂氏，惟赖幼习五经之简，长以通于治天下。昔者《大禹谟》废，“人心道心”之旨、“杀不辜宁失不经”之诫亡矣；《太甲》废，“俭德永图”之训坠矣；《仲虺之诰》废，“谓人莫己若”之诫亡矣；《说命》废，“股肱良臣启沃”之谊丧矣；《旅獒》废，“不宝异物贱用物”之诫亡矣；《冏命》废，“左右前后皆正人”之美失矣。今数言幸而存，皆圣人之真言，言尤屙痒关后世，宜贬须臾之道，以授肄业者。公乃计其委曲，思自晦其学，欲以借援古今之事势，退直上书房，日著书，曰《尚书既见》如干卷，数数称《禹谟》、《虺诰》、《伊训》，而晋代<寸>拾百一之罪，功罪且互见。公是书颇为承学者诟病，而古文竟获，仍学官不废。公中乾隆乙丑科进士，以一甲第三名，授翰林院编修，屡迁至礼部右侍郎，诰授资政大夫。周时有仕为漆园吏，著书内外篇者，其祖也。曾祖讳某，祖讳某，考讳某，妣氏某，皆封如公官。妣封夫人。子□人，某、某，述祖以文学最有声。孙□人，某、某，绶甲最有声。公以乾隆五十三年卒于官，年七十有□。以嘉庆□年葬某山某原。公它所著尚有《周官记》六卷。公性廉鲠，典试浙江，浙巡抚馈以金，不受，遗以二品冠，受之。及涂，从者以告曰：冠顶真珊瑚也，直千金。公惊，驰使千余里而返之。为讲官日，上御文华殿，同官者将事，上起，讲仪毕矣。公忽奏：讲章有舛误，臣意不谓尔也。因进，琅琅尽其指，同官皆大惊，上竟为少留，颔之。是二事者，于公为细节。谨附书。铭曰：大儒庄君既亡，粤嘉庆二十有三年，绶甲始为书测君志，以告绶甲友；其友籀其词，肯铭，乃克铭君于武进之阡。（嘉庆戊寅，庄君绶甲馆予家，一夕，为予言其祖事行之美；且曰碑文未具。是夕绶甲梦见公者再，若有所托状。明日，绶甲以为请。越己卯之京师，识公之外孙宋翔凤，翔凤则为予推测公志如此。越壬午岁不尽三日，始屏弃人事，总群言而删举此大者以报。自记。）

书金伶
金伶德辉，以字行，逸其名矣。吴人。乾隆中，吴中叶先生以善为声，老海内。海内多新声，叶忖而律之，纳于吭。大凡江左歌者有二：一曰清曲，一曰剧曲。清曲为雅宴，剧为狎游，至严不相犯。叶之艺，能知雅乐、俗乐之关键，分别铢忽，而通于本，自称宋后一人而已。叶之死，吾友洞庭钮非石传其秘，为第一弟子。德辉故剧弟子也，隶某部，部最无名。顾解书，以书质钮，而不以歌。一夕歌，钮忖而律之，纳于吭，则大不服。钮曰：毋曰吾不知剧，若吾所知，殆非汝所知也。即欲论剧，则歌某声，当中腰支某尺寸，手容当中某寸，足容当中某步。金始骇，就求其术。钮曰：若不为剧，寒饿必我从，三年，艺成矣。曰诺。江左言歌，自叶先生之死，必曰钮生；而德辉以伶工厕其间，奋志孤进，不三年，名几与钮抗。乾隆甲辰，上六旬，江南尚衣、鹾使争聘名班。班之某色人，艺绝矣，而某色人颇绌；或某某色皆艺矣，而笛师、鼓员、琶瑟员不具；或皆具而有声无容，不合。驾且至，颇窘，客荐金德辉。德辉上策曰：小人请以重金，号召各部，而总进退其所短长，合苏、杭、扬三郡数百部，必得一部矣。鹾使喜，以属金，金部署定，其目录：琶瑟员曰苏州某，笛师曰昆山某，鼓员曰江都某，各色曰杭州某，曰江都某，而德辉自署则曰正旦色吴县某，队既成；比乐作，天颜大喜。内府传温旨，灯火中下珍馐酝、玉器、宫囊不绝。又有旨询班名，鹾使奏：江南本无此班，此集腋成裘也。驾既行，部不复析，而宠其名曰集成班，后更曰集秀班。德辉既以称旨重江左，遂傲睨不业。钮生屏人戒之曰：汝名成矣，艺未也，当授汝哀秘之声。明日来，授以某曲。每度一字，德辉以为神。曲终，满座烛尽灭，德辉窃谱其声而不能肖。其年秋，大商延客，召集秀。乾隆时，贵僚贤公子，喜结欢名布衣，当佳晨冶夕，笙箫四座，被服靓耀，姚冶跌逖，时则必有一人，敝衣冠，面目不可喜，而清丑入图画者，视之如古铜古玉，娑娑然欢奇杂厕于其间以为常。其人未必天下奇士也，要之能上识贵人、长者、大官走声誉，下能??名僧、羽士、名倡、怪优、剑侠、奇巧善工之伦。以故非非石不能致德辉；而德辉试技之日，主人以德辉所自荐也，非石为上座。既就夕，主客哗，惟恐金之不先奏声；既引吭，则触感其往夕所得于钮者，试之忽肖，脱吭而哀，坐客茫然不省，始犹俗者省，雅者喜，稍稍引去。俄而德辉如醉、如[B178]、如倦、如倚、如眩瞀，声细而谲，如天空之睛丝，缠绵惨暗，一字作数十折，愈孤引不自已，忽放吭作云际老鹳叫声，曲遂破，而座客散已尽矣。明日，钮视之而病。钮悔曰：技之上者，不可习也。吾误子，子幸韬之，而习其中。德辉亦悔，徐扶起，烧其谱，故其谱竟不传；而德辉获以富，且美誉终。德辉卒时，年约八十余。无子。有弟子曰双鸾，非高弟也，能约略传其声，贫甚，走南东，至北子。嘉庆己卯冬，非石在予座上，字谓之曰：双鸾早出世十年，走公卿矣。龚自珍曰：非石今傫然在酒间，为予道苏、扬此类事甚伙。金德辉事，自甲辰起，大约迄癸丑甲寅间。噫！江东才墨之薮，楼池船楫之观，灯酒之娱，春晨秋夕之游，美人公子，怜才好色，姚冶跌逖之乐，当我生之初，颇有存焉者矣。

朱殇女碣
朱山人游东海，望姜女祠，海中孤坟，云水环壅，天色垂缥，俯之幽然，心动而识焉。役返，其女殇，家人葬之东直门某村；翌日，自往哭之。地多野潦，旷浪无垠，目穷魄动，触其前境，神思无形，乃成谶兆。告其友龚自珍言如此，乞书于碣，道光元年冬也。

杭大宗逸事状
一、乾隆癸未岁，杭州杭大宗以翰林保举御史，例试保和殿，大宗下笔为五千言。其一条云：我朝一统久矣，朝廷用人，宜泯满、汉之见。是日旨交刑部，部议拟死。上博询廷臣，侍郎观保奏曰：是狂生，当其为诸生时，放言高论久矣。上意解，赦归里。

一、大宗原疏留禁中，当日不发抄，又不自存集中，今世无见者。越七十年，大宗外孙之孙丁大，抱大宗手墨三十余纸，鬻于京师市，有茧纸淡墨一纸半，乃此疏也。大略引孟轲、齐宣王问答语，用己意反复说之。此稿流落琉璃厂肆间。

一、乙酉岁，纯皇帝南巡，大宗迎驾，召见，问汝何以为活？对曰：臣世骏开旧货摊。上曰：何谓开旧货摊？对曰：买破铜烂铁，陈于地卖之。上大笑；手书：“买卖破铜烂铁”六大字赐之。

一、癸巳岁，纯皇帝南巡，大宗迎驾。名上，上顾左右曰：杭世骏尚未死么？大宗返舍，是夕卒。

一、大宗自丙戌迄庚寅，主讲扬州安定书院，谭诸生肄四《通》。杜氏《通典》、马氏《文献通考》、郑氏《通志》，世称三通；大宗加司马光《通鉴》云。

一、大宗著《道古堂集》，海内学士见之矣，世无知其善画者。龚自珍得其墨画十五叶，雍正乙卯岁，自杭州如福州纪程之所为也。叶系以诗，或纪程，纪月日琐语，语汗漫而瑰丽，画萧寥而粗辣，诗平澹而屈强。同里后学龚自珍谨状。

</div>
    <div class="pagination">
<a href="龚自珍集.html">上一页</a><a href="龚自珍集.html">1</a><span class="current-page">2</span><a href="龚自珍集_page3.html">3</a><a href="龚自珍集_page4.html">4</a><a href="龚自珍集_page5.html">5</a><a href="龚自珍集_page6.html">6</a><a href="龚自珍集_page7.html">7</a><span>...</span><a href="龚自珍集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
