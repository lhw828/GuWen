<!DOCTYPE html>
<html>
 <head>
  <meta charset="utf-8"/>
  <title>
   甘泉先生续编大全 - 第 12 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   甘泉先生续编大全 - 第 12 页/共 101 页
  </h1>
  <div class="content">
   太子太保礼部尚书掌詹事府事赠太子太保谥文敏霍公墓表

甘泉子曰：传有之：「天柱折，地维缺，女娲氏炼五色石以补之。」岂有是理哉？或曰：「荒唐之言也。」然则女娲氏之志，其亦若矣。世有是人乎？或曰：「女娲氏盖神人也。」曰：岂惟是哉！南海有砥柱焉，摄提庚子之冬，砥柱折，狂澜竭。世无女娲氏，其谁与补之？然则渭?子其人乎！生十有九年而始学，其学也，一日千里而不怠。其自励也，书居处之恭於座隅。故他日告君也，亦以三字总四勿之秘。故其学博而能精，其文雄而能昌。省荐亚其元，春荐元其会。权臣勿与殿元也，盖三印卷而三倒置云。甘泉子问之，文康公愤曰：「诸老无子弟在焉，安得吉士？」然而渭?子以毕姻奏去矣。还受兵曹，间尝著尊亲大礼私议，因上疏辨正，得上旨。人曰：「是可以为横飞，为直上，无所不可者矣。」故公尝语进士彭端遇曰：「吾所不为豪杰者，子其绝之！」是故嫉[恶]如仇，知之必言，言之必尽。以天下事为己任，独居则背手仰天而视，明日，又有论建。上嘉靖三札，慨[官]愆也；论六科亵衣迎旨，正乖斁也；论辅臣以迎立封伯，止冒滥也；上受职疏，陈保邦致太平也。上治河疏，上捄积弊疏，上盐法疏，上任大臣疏，上任翰林内阁疏，抑阴据丞相权也。上大臣赃慝，上旧制，上捄宪职，上保圣躬疏，上采老臣遗议疏，上悼灵皇后丧礼疏，上节费疏，明修●常职也。上章服疏，上皇后亲蚕疏，肃内外也。上郊祀疏，崇成宪也。系诏狱弗悔，因以著周颂集解焉。上远猷疏，上扩大公疏，上申明礼制疏，上照察奸党疏，上风俗疏，上体分疏，上定礼制疏，上再定礼制疏，上欺隐敕旨公文疏，上属官坏法暗通贿赂疏，上应诏献言疏，上黜异端疏，上清娼籍疏，病买良也。上圣功图册疏，曰文王世子问安、曰文王世子视膳、曰文王世子齿冑、曰桓荣授经、曰神尧茅茨土阶，曰大禹菲饮食恶衣服、曰大禹卑官室力沟洫、曰周王稼穑艰难、曰周室妃蚕织、曰官中隙地蔬种、曰西苑耕稼、曰西苑蚕桑、曰商王高宗访道。上禁讹言疏，於是圣驾无复南巡焉。上民困疏，惩官员冒乘驿也。为同食联居之规，耻世分财别籍之偷也。严请托之戒，绝赂货也。盖欲挽颓俗而还[之古，以只手而易天下滔滔之流]，其亦女娲氏之[志]，●●●所谓障百川而东之，回狂澜於既●●，[谓]之砥柱非耶？其渭涯公之谓乎！是故与张桂[共论大礼]，张曰：「其豪杰人矣。」桂言於朝曰：「突兀一世矣。」[是故明]斯礼也。由职方命为少詹事侍讲学士，辞命。为詹事兼学士，命为礼部右侍郎，辞命。为礼部尚书掌[詹]事府事，五辞命。为吏部右侍郎，转[左大]吏，是戚[遂命]为南京礼部尚书，加太子少保去矣。改礼部[尚书掌]詹事府事。甘泉子曰：渭?公骯脏於斯世，邅回於[士途，可]以观所存矣。向使肯随诸公论礼，得殊宠，[则立]谈取相，夫岂难哉？而公之不自欺其心，[不少]屈以[徇]人，足以愧夫鄙夫患得患失者，宜表以为世规。公[讳韬]，字渭先，渭?其号，生[丁未，卒庚]子，享年五十四。[考]西庄讳华，赠如其官。母[梁氏，累赠]夫人。兄隆，号[老洞]。三弟曰佑，四弟曰任尹[先，五弟曰]杰，皆从予西樵[山。杰]居锦岩二年，后坐化於观[音山]。配区氏、郑氏，皆赠夫人。子男七人，璞、瑕、?、璎、璒、。若夫行事之详，则[有国史]家谱[存]焉，是故不复表著云。壬寅五月十八日据康熙二十年本补字

王氏双节表

王氏双节者，姑妇[二]人[联]节[也]。其姑姓方氏为王子夏时之配；其妇姓程氏，为王子重璟之配。方氏考讳雄，程氏考某。姑妇二人皆秉志守节，誓不贰天。或劝之再适，姑曰：「何以刑妇乎？」妇曰：「何以见姑乎？即穴吾圹於夫右以示志。夫天可贰乎？天不可贰，吾之心亦不可贰。吾闻之：天无贰日，国无贰王，家无贰主，妇无贰夫，人无贰心。上帝临汝，无贰尔心焉耳矣。」故方氏程氏姑妇相守一节，冰雪其操，铁石其坚，金玉其相辉。奈何姑子而夭，妇继子女皆夭，二人竟无后。天道果无知乎？其侄其弟进卿、子鸣、子达，皆志学之士也，恐双节之无闻，走书四千里求表於甘泉翁。翁曰：「可以训矣。顾妇女耳，使生而丈夫，则为臣死忠，为子死孝，为夫死义，为弟死兄，为朋友相死。死而不渝斯志而已矣，故曰可以训矣。宜表而出之，以示天下后世云。」壬寅十月廿五

明故义士武缘尹前鸿胪主簿粤峰梁君墓表

於乎！此吾广义士粤峰子梁子武缘令前鸿胪序班主簿之墓乎！或曰中书君之墓也。序班也，人称之中书君何？君以儒士入卯局，用大学士席文襄公荐，入翰林史馆纂录明伦大典成，当得历中书。其落为序班者，失职也，故人称之曰中书君焉。何居？粤峰子在史馆，张首相权幸倾朝，愤湛侍读之异，已而重书之大典，将中之祸。方桂二公曰：「过矣。」张乃谬曰：「过则改书之。」梁君从傍应曰：「唯。」即改书之。张怒不得逞，遂迁怒於君。君坐是失职为鸿胪，故人犹称曰中书君云。由序班为寺主簿，主簿奉使两广，未还，外补广西武缘县令，一岁以卒。於乎！可伤也已。有子曰瀛瀚，踵门求言於甘泉子曰：「先君，公之雅也。世系行事之详则李三洲之文具之矣，惟先生独表其大者，俾见於世焉，死生之幸也。」甘泉子曰：「於乎！粤峰子，义士也，何必他求哉？昔者首相张也愤予之异而重书之大典，将中之殊祸，以翟相之贵，知感予代己以首疏免祸，以阶进也，犹立视不敢出一言焉，听命听命。君乃以士人敢抗权相，至失职而不悔，行义过人远矣。在春秋微显阐幽之义所宜表而出之也。」或曰：「请闻其它。」甘泉子曰：「粤峰子匪直为予以义争，失职而无悔也。金地官山误罹宁濠之变而罢职也，粤峰子历为上书，明其非与。大臣直之，遂复山官，人皆多之。然则诚义士也。推斯义也，使其为人友必能敬，为人弟必能恭，为人子必能孝，为人臣必能忠，其於人之国家，危而必持，颠而必扶，不幸於遇难也，必能捐躯陨命而不顾矣。何则？事有大小，而此心无大小也。其视今之君子，默默以取容，迎合以保位，杀妻以求将，卖友以媚权，挤之井而下之石，肉未寒而夺之利者，如鬼魊然，吾知粤峰决不能矣。是用表之於墓，以告东西之人过者，知起敬焉，而凡时俗之态，为鬼魊之行者，见之亦可以汗颜矣。若夫朝散克俊之世胄，香山簿仕，明之昌家，琼山簿师，古之燕翼。钦颁御书之光荣，捧诏四藩之昼锦，丘御史之疏荐，文场供事之录书，经筵之数事，鸿胪仪式之奏定，敕命登仕之进阶，褒诏圣谕之服勤，使楚纪行之雅集，大书传播之擅名，武关亭之首治，大巡移礼之旌奖，器识文雅之称，才猷利泽之誉，夷俗风教之行，恩赉仁族之懿，周贫助葬之举，则文士夫人能备之，予故略而不赘。」粤峰讳天锡，字禹范，厥配李氏，生子男五人曰：曰瀛，庠生；曰瀚，鸿胪序班；曰澜，曰泽，早世；曰澍，逝於长殇。女二长适生员陈会，次适罗冈钟翰。其犹子津以解元举进士，任吏曹，始为之，可以观世美矣。乙巳五月十三日

宋贞女吴氏墓表

於乎！此乡俗呼为老女坟，而督学蔡可泉公题曰「宋贞女吴氏之墓」者也。贞女名妙静，宋高宗朝进士国子助教南金道遗之女。南金无后，女许嫁新会李氏子，昏期已及，所许子由陆来亲迎，渡龙江之水而舟溺死。贞女誓不适人终其身，以家资为大石桥五眼，眼用潮石，长二丈二尺，於李溺死处，故后人亦呼为老女桥。自宁宗嘉定四年以及八年乙亥乃成。理宗嘉熙二年戊戌，刻石记於国明寺。后人於桥东西各置男女庙，如牛郎织女之相望然，今废。复以田十三顷舍入光孝寺，以沙富村地一所为庄，贮所入，取叔南老之次子理宗朝进士户部员外郎邦杰后其父，年八十余而终，乡人谥曰「室隐」。儒士张世美两具闻於官，官为石坊，复修其墓，间以其裔孙吴允宜来请墓表。甘泉子曰：「贞女大节已表表矣，奚庸表表乎？且不言节妇而言贞女也何？曰：未成其为妇也。未成其为妇也，则何以谓之贞？贞也者，正也，正而固也。未成夫妇而固誓不嫁焉，天非所天，不亦过矣乎！」甘泉子曰：「吾近闻羊城南海庠生黄鹤鸣之女淑贞，未适欧指挥镗，镗死，以死誓於父母，奔其家，守丧不嫁，异之。吾观古节烈妇，未之前闻焉。今於吴黄两贞女则然，见人心之同然矣。夫世固有夫在而反目，夫朝死而夕为他人妇者，多矣。吾尚暇究人之过中哉？且心许为上，事从次之。父母许之，女心从父母而许之，上天知之，厚地知之，岂待合?同牢而后为夫妇哉？辞而表之，高碣穹坟，岌岌乎可望而不可亲。使为妇而失节者过之曰：『彼未成妇者犹然，而吾既同室生育者何如？』则必愧死於墓下矣。使为父子悖戾者过之曰：『彼其未成妇者犹然，而吾天属遗体者何如？』则必愧死於墓下矣。为臣不忠者过之曰：『彼未成妇者犹然，而吾策名受录於君者何如？』则必愧死於墓下矣。其兄弟相戕者过之曰：『彼未成妇者犹然，而吾同胞共乳者何如？』则必愧死於墓下矣。其朋友之交兵者过之曰：『彼其未成妇者犹然，而吾拜挚定交，出示肺腑者何如？』则必愧死於墓下矣。一振举而万化从之。今贤督学因张世美之举，慨然表章，大有助於风化，起人心於既死，是宜大书出之，以告於世世云。」己酉七月廿九日立

明故刘母　氏安人墓表

甘泉子年踰八十有五，则谢绝文字，亦欲无言，默而成之。令尹刘子素予阳，善士也。甘泉子居西樵，则访之西樵；居天关，则屡访之天关。告曰：「模也不幸而丧母，母之贤，亦女中表表者也，幸先生赐之铭。」甘泉子谢之。十至而至十谢之焉，因李子钟子郭子致恳焉，强之焉。曰：「京也、星也、乾也，敢为刘子固请，必得先生之文，母目乃瞑。」甘泉子曰：「妇行不出阃，孰从而知之哉？」曰：「语有之，不知其母，视其子。然则以其子表其母，可乎？自吾等见刘氏之子，其色温温尔，其气驯驯尔，其言确确尔，其行凿凿尔。其庶几知母之贤乎！」甘泉子曰：「昔者孟氏有子，孟母以彰。孰征哉？征诸其子而已。」夫温温，德之基也；驯驯，德之顺也；确确，德之贞也；凿凿，德之介也。刘子亦犹慕古之道也。是故观刘子之温温，则其心和，而母之和德足以和於妯娌、和於姑嫜也可征矣。观刘子之驯驯，则其中顺，而母之婉婉顺於父母、从於夫君、承於舅姑也可征矣。观刘子之确确，则其守贞以固，而母之贞一不贰、言不出阃、口不妄发也可征矣。观刘子之凿凿，则其行坚以介，而母之外内斩然、俨而中居也可征矣。刘子亦犹乎行孟氏之道，有事於勿忘勿助之间，文之以自然之德，是亦孟氏之子而已，则母亦为孟母而已，孝之至也。夫四德修则人道备，丈夫其难，独妇也哉？宜表之以立阴教。铭曰：「和顺贞良，显柔藏刚，女中之望(?)，视子显扬。」庚戌三月廿八日

明故千兵静庵潘君墓表

於乎！此吾友少参潘子子抑之考山西宁化千户静庵公之墓乎！子抑走价万里，以书状请表於甘泉子。曰：「吾八十有五矣，吾复能表人之墓乎哉？然子抑天下士也，吾道之翼也，吾又能恝然乎哉？姑令客诵状曰：「高也，始祖武略将军讳兴也，起复淮泗，以功授副千户。自合肥之振武，而镇西，而宁化，凡三徙。生子讳庸、讳斌。庸无子，斌继职於公，为高祖。斌生讳铭，以功进正千户，於公为曾祖。铭生讳政，於公为祖。政配宜人施氏，寡居九十而终，受旌节妇。政生讳璟，汪洋大度，曾祖而下，合三族一爨，掌所事凡三十五年，卒於任。部下男妇老少哭尽哀，僚友亲党哭尽哀。少司徒方山侯公志其基曰：『古之遗爱人也。』配夏氏。生考祖名之曰承爵，妣封恭人江氏，太原世家。子男三人，长即高也；次亮，以高推袭祖职，例授指挥佥事；次衮。女二人。长适千户夏时熙，次适生员宋柱石。孙男二人，曰梦云、梦麟。女孙三，尚幼。」甘泉子曰：「昭其世矣。」曰：「先考颖慧不群，七岁矢口属对，十五通毛诗，能文章。既冠，字曰光祖。祖静乐庠生，督学陈公凤梧校艺，叹曰：『是子骏发奇气，非兹邑产也。』置高第，补增广生。性厌尘氛，入城址山关招提，自号曰静庵，揭说於壁。其略以为周子圣人，定之以仁义中正，而主静立人极，非●空静，求有主而已。有主则动而无动，静而无静，圣功也。积学志道，褎然有望。」甘泉子曰：「昭其学矣。」曰：「考[性]厚重简默，无有边幅，笃於伦理，昆季怡怡。田庐[车]骑皆与二叔，己取故构，乐以自处，附郭田不能百亩，外务不以挂齿。亲友贫乏者济之，自忘其惠。」甘泉子曰：「昭其伦矣。」曰：「吾考冲易寡言，不作趍媚态。故好事者乍以为傲物，久则悦其悃诚。喜功者或以为拙讷，而识者服其老练。前后抚台，若苑洛韩公、北村路公、中川陈公、五泉刘公，巡察侍御若今大中丞舜泽苏公，及王鲤湖、童南衡、张双溪，皆以檄交奖。及去宁武，旄倪号泣，遮道愿留。盖吾考恻怛爱人，遇事敢当。平生惕励，昧爽而兴。喜饮辄醉，醉则宴寝，言不妄发。岳丈内泉王公不阿所好，亟称曰：『静庵天资粹朗，良玉无类，吾党之叔度也。』」甘泉子曰：「昭其行矣。」曰：「孤由大理，参议秦藩，考训曰：『汝弱冠登第，三十腰金，恐人汝忌，汝宜韬戢。孤至秦六月，内批罢官，验如左券。辛丑西归，遣弟亮逆於河上，书谕孤曰：『天下事未有不止●●●善则善矣。使位极崇阶而止，非其善则蒙●●●而辱及其亲，得为孝乎？吾乡如某某者，位高禄●，身没无闻，子孙至有毁祠为圈?，而以铜铁鬻钟●者。儿当以此慰勉於善，虽簟瓢陋巷可也。』言犹在耳，敢不自励！」甘泉子曰：「昭其训矣。」曰：「吾考受职摄事，明年屯政，又明即政。政屏烦苛，令不轻出，不矫激以乾名，不操急以骚众。部内家饶积储，人息竞心，舍绝鼙鼓之声，公廷空苴履之迹，宴如也。犹曰：『狼莠不薙，嘉禾不茂。』有王?、张鹏、应添福、马腾者，皆豪恶为蠹，诋诃为厉，官府咸畏恣其凌暴，恶为狼虎，善为鱼肉。乃奋发其状，以寘之法。丙申，苑洛韩公巡莅，以宁武当三关之冲，介於卫屯之地，人习奸顽，缓则怠事，急则怨讦。询有能刚柔相济，可俾治者乎？佥以考请。韩曰：『是能治宁化者，必能治宁武矣。』遂调之。考至约法，与人更始，宿弊厘革，澡刷振励，无少贷藉。有知者问曰：『宁武宁化何以异治？』考曰：『宁化，吾世治之，宜宽，然遇暴者，吾不得不严。宁武，吾暂治之，宜严，然遇●者，吾不得不宽。法有轻重，而道参刚柔也。」苑洛公[曰]：『今之宁武，非复昔宁武矣。』又议以军目视猺额，多●通其税。人入银不过一钱，老稚者减其半。滥征以●●费以裕。苑洛公嘉之。行十余年，人颂以为良法。有巨盗刘绪、张景华、安佑等五人者横行云朔，窜名军籍，入隶守备。考以计而寘之狱，设权以服其辜。在宁武五年，抚巡诸司临驻，旧无公廪，考请以罪全得自便者，佥良谨吏二人掌之，而丝铢必藉。苑洛公曰：『此法通省可行也。』」甘泉子曰：「昭其政矣。」曰：「考以孤归，先至三月会，是岁七八月，虏深入，踰太行，而宁化孤城，守卒赢弱，人皆憟栗。公寝食并忘，浚城隍，缮戎器，严禁诘，明斥燧，时保敛，阖境有倚捔。得虏中奸细三，曰伯颜动者，具悉虏情。五泉公覆讯，布之全省。乃会童侍御以礼币劳公，将奏淮赏格，当进秩，既而竟寝。」甘泉子曰：「昭其能矣。」曰：「时虏既南，欣代道梗。凡谍报奏使，皆取道宁化。宁化非传途也，公乃籍私畜，备熟餐，以待急使。奉抚院募丁壮一千五百，补本所百人，补镇集事，人无怨言。建演武，新丽樵，处置有方，焕然一新，不费官钱，不劳民力。又议拓城垣，广营舍，以处募军。闻诸当道，皆嘉报可。」甘泉子曰：「昭其忠矣。」曰：「考卒之前，宁武中途见旌旗驺从甚都，指示从者。从者讶之。及入门，又曰：『是居何潭潭高广若此。』次日，晨起栉沐，不脱衣冠，酣寝移时。既呼饮食，食已复卧，问故不答。如是二日，奄然长逝。於乎痛哉！何其异也。」甘泉子曰：「昭其正矣。」夫世，德之原也；学，德之植也；行，德之实也；伦，德之纪也；训，德之猷也；政，德之施也；能，德之勇也；忠，德之悃也；正，德之终也。夫原世以继述，植学以立本，纪伦以尽人，实行以厚基，猷训以弘后，施政以达用，勇能以济艰，忠悃以弭患，正终以全归。静庵君具此九德者，宜其生高子抑，逊志於学，由甘泉子以勿忘勿助之间，达乎江门、濂、洛、孔、孟、周公、三王、二帝之学。吾未知静庵，知静庵之子贤，则知静庵矣。今夫太山之木，得支乾而益高；沧海之渊，得流派而益深；叔梁纥之贤，得仲尼而益显。故曰：「非此父莫生此子，非此子莫显此父。」经曰：「立身行道，扬名於后世，以显父母，孝之终也。」子抑其有焉。表於墓，使凡为人子东西过者知所励云。庚戌八月

梅庄何公配麦氏合葬墓表辛亥八月

也义官，鹏也庠生。」甘泉子曰：「妣则妇[德]不外见，请诵祖考公之德之状焉。」曰：「[吾]祖赋性刚直，端毅寡言。」曰：「昭其正矣。请闻其次。」曰：「吾祖治家以[礼，刑]於内阃。妾关廿八，守节终身。」曰：「昭其严教矣。请诵其次。」曰：「吾祖与人必忠，人人信之，称於马宁，无有间言。」曰：「昭其恪矣。请闻其次。」曰：「吾祖惟辨於义利之分，故不苟於取与之微。尝游多景，偶拾遗金，伺主还之。平乐守赠之诗曰：『遗金给故主，不愧柳仲涂。』」曰：「[昭]其廉矣。请闻其次。」曰：「吾祖考次得吏，於心不屑，拂袖而归，终身隐逸。」[曰]：「昭其节矣。请闻其次。」曰：「吾祖倡[义]●桥，农商以[便]。●有越理畏闻三老称贷●●即●●●，暮夜周急●，无或倦辞。馈甲首代贫●●●[曰：「昭][其]惠矣。」甘泉子[曰]：「可以表矣，无善不诬，有●●隐●於於逵之贤，是●。夫正，德之基也；严，德之刚也；恪，[德]之懿也；廉，德之介也；节，德之操也；惠，德之施也。正以化邪，严以起懦，恪以警怠，廉以律贪，节以戒肆，惠以流泽。是故表而出之，立石墓门，俾客之东[西过]者，[邪者]服其正，儒者畏其严，怠者法其恪，[贪者]●[其廉，肆者效]，其节，吝者慕其惠，以范於乡人，以垂裕於●●，以为邦家之光。」?乡进士渐斋子何子从甘泉子游，入室也。一旦请曰：「鸿也，惟祖考讳训，字用式。妣夫人麦也，合葬於龙头山南向之原。四十余年，墓碑未树，孙曾之罪也。惟夫子表之，幸莫大焉。惟梅庄祖考出於曾祖例授承事郎讳观兴，观兴出於高祖处士道逊，道逊出於先祖国子生伯祥，伯祥上四世祖登宋咸淳进士试秘书●●讳子成，此广城及马宁之始也。惟●●●厥●●[德]，生一子景章，以乡荐任判徽州府。孙三：鸿也●●午举於乡，

明前庠生国宾冯君墓表

冯甥馆於天关，熏沐而造请焉：「时举之先人讳观也，其字国宾也，其别号静斋也。生成化丁酉二月廿日，终嘉靖甲午十二月十八日，享年五十八。其先南雄人某也，以游宦徙居番禺卜葬。始祖县尹本能公，祖侍郎新洲公，於增城庆福之曾村赤竹径，因居增江，遂为始迁之祖。至七世祖兄弟三人，曰信昌、曰受昌、曰子受。子受徙居绥宁之沙，延十一世，乃祖考竹坡公、祖妣蒋氏，终葬於绿村土子堂，所生惟存吾考一人。举愤吾考庠廪及贡，以讲辨忤魏督学，退而抱志隐居教授而卒，草殡於相思桥西之山。今以辛亥十二月　日，归葬於曾村祖墓之侧，戌乾向之原。念吾母湛氏乃甘泉翁之族孙也，举因馆长黄慎斋请太翁表於墓焉。吾考之悃愊无华，边幅不设，民准曰：『不表之，无以劝世之朴直者。』吾考天性孝友，交而久敬，曰：『不表之，无以规世之反唇相稽，反眼若不相识者。』吾考补廪得志不矜，不得志不怨，曰：『不表之，无以规世之戚戚欣欣者。』吾考无疾言遽色，循循退让，曰：『不表之，无以愧世之竞争者。』吾考轻财好施，不戚於友金不酬，曰：『不表之，无以规市道之交者。』吾考乐道人善，不齿人过，曰：『不表之，无以劝乡党之纯厚者。』吾考遇横逆若退避，有宿怨无所留，曰：『不表之，无以彰薄责自厚者。』甘泉翁曰：「嘻！有是哉！吾闻之，祖考无其美而称之，不明也；有其美而不彰，不仁也。语曰：『知其父者莫若子。』子其仁明而且克知若考之德矣，吾何为不表之於墓门，以为时规？」辛亥十一月廿四日

乡善士袁公月湖配尹孺人墓表

月湖袁公生於东莞之温塘，尚忠其讳，宗夏其字，甘泉湛子之岳丈也。公生正统辛亥八月二十八日，终正德丙寅十一月十六日，寿七十六。配尹氏，鹧鸪坑名族，生正统庚戌十二月初六日，终正德丁卯三月二十六日，寿七十八。越四年己巳十二月十五日，合葬於南坑沙井头巽向之原。时若水官内翰，不及事事为歉。及嘉靖庚子，致南京兵部尚书参赞机务事而归。今已八十有七，一旦感发素念，欲躬往修其墓。行矣，又为海盗所阻，乃遣家人募工须材，即事迄，乃为之表其(基)[墓]。或曰：「若月湖公者，其古之遗直人欤？　」甘泉子曰：「噫！『丈人手弄玻璃秋，蟾光荡漾银河流』，此非高人李世卿咏月湖之诗乎？如其人！如其人！夫人之生也直，罔之生也幸而免。斯民也，三代之所直道而行也。山谷曰：『不藏丝毫心地直。』夫直，人之生理也，天之生气也。天地以生气育万物而直遂，人以生理成百善而直方。月湖言不罔於口，口不罔於心，心不罔於面，财不罔於理，书藏不罔於父母兄弟。妣早亡，考继室林，林爱每钟於其二子，曰：『某物某物与尚质。』月湖曰：『唯唯！』曰：『某物某物与尚文。』亦曰：『唯唯！』二弟既富而己独贫，莫之自恤。故宗族曰孝，乡党曰弟，咸曰善士，非所谓直生百行之善乎？若月湖翁者，其真古之遗直矣。予既修墓，刻奜於墓侧以表之，俾东西过者起敬焉。又议买田数亩供墓祀。公与尹孺人生子三人：应皋、应夔、应恺。应皋布政司掾。女二人：长适大塘黎，次即水配。月湖鉴之於微时，曰：「骨清也。」妻之赠二品夫人。孙四人：鼎、鼐、●、宝。曾孙九人：士俊、士翘、士杰、士、士佳、士伟、士任、士化、士伦。玄孙六人：存基、存思、存懋、存恩、存惠、存业。壬子十一月

谢节妇王氏墓表

天祈年，誓死相从，永矢不贰。夫天也，天可二乎？」曰：「尽妻道矣。」「屡欲死从，亲戚解之：『与其捐躯以从夫，孰若抚孤以存祀？』曰：『吾所忍未死者，欲以祚胤於艰难，以报夫於地下。』家蹙绩纺，养教二孤。铉也、铢也，以至成立，以齿於士林。」曰：「尽母道矣。」「惜也天不假年，竟以疾卒於嘉靖十二年七月初九日，距生成化癸卯正月二十一日，享年五十有一。宗族莫不哀之，乡党莫不贤之，实有补於名教，关於风化。恨贞节未闻於朝廷，而恩泽遂隔於既死。其天耶？人耶？敢乞一字华衮之褒，赐之表其墓焉。」甘泉翁曰：「凡人之盖棺事乃定，而格於例焉，天也。噫！王氏之德，尽妇道者谓之孝，表於墓，使东西过者曰：『此孝节妇也。』尽妻道者谓之贤，表之於墓，使过者曰：『此节贤妻也。』尽母道者谓之慈，表之於墓，使过者曰：『此节慈母也。』皆起敬而式之，归以告其家之为妇妻贤母者，皆取法焉，是为四方之妇妻母道师也。」敬表而出之。?惟嘉靖三十一年腊，祁门谢子惟仁因其共学族子慎德也、堂也、知远也，来致言於天关，道其族弟之母王氏节妇讳喜仙之贤曰：「其父母帅佑李氏，择妇谢氏，浑庵组组，倜傥不羁，见目为狂。王事之恭顺无违。」曰：「尽妻道矣。」「事舅姑妯娌宜之。」曰：「尽妇道矣。」「夫疾不起，

明龙塘高先生墓表

惟嘉靖乙卯正月六日，南雄太守九山子高子寓书於甘泉子曰：「冕也及门二十余载，学未●●显扬者，先考讳奎也，吴兴孝丰善人也，未有显扬，冕之责也。请先生表之墓，以播於后今焉。」甘泉子曰：「龙塘公行事世系存於状，善最存於志，九十之朽，何以加焉？[然]以九山二纪之雅於京师，无一言焉，人将谓我●●恝也。无已，则勉为之表乎！夫表也者，表也，表●●●者也。若夫琐琐，则吾又何表焉？吾眊矣，请左右●●志而吾采焉。」宣曰：「状志有之：先生未专读书，然●●明豁，能识大义。生无显过，动中乎道，则亦可以[表乎]？」曰：「可也。宜表之，以昭天性笃厚之贞。」曰：「先生●●●达，自喜赈施，克允然诺，任人之急。尝客吴门，操百[金]货贳，於焉岁饥不收，周氏鬻妻以偿。先生廉知，以[金]掷还，固辞不可，则可以表乎？」曰：「可也。恤急之惠也，[宜]表之，以规夫时之为富不仁者。」曰：「既还之矣，告花钱千五，辞不足赎。先生则又倾囊补之，以完其夫妇之聚，则可以表乎？」曰：「可也。伤本矣，而又捐本以益之，济周之至也。宜表之，以励夫世之吝财忘义者。」曰：「空囊而归，不以告其妻孥，乡里莫[知]称焉，则可以表乎？」曰：「可也。不耀其美，厚之至也。宜表之，以励夫●●●●矜伐者。」曰：「先生闻有当世名公巨儒论道谈德者，亟遣服周从学，犹恐不及，则可以表乎？」曰：「可也。宜表之，以昭善教之报。」曰：「服周被窃，知为里人之儿，先生止之勿逐，恐连其老母幼子皆死也，是则可以表乎？」曰：「可也。符同程子之祖，是有后人。宜表之，以昭德盛。」曰：「有奴亡入僧寺，已削之发。事露，僧惧，欲归价金。先生曰：『既削发即非吾奴矣。』谢之。则可以表乎？」曰：「可也。能公其心，付无物累。宜表之，以昭有容。」曰：「先生尝遇鹯攫二鸟，坠於怀中。人谓杀之，压胜不祥。先生谢之：『二鸟避害，投生於我，我犹鹯乎？』释之飞去，回翔恋恋，若将谢之。然而以无灾，则何如？可以表乎？」曰：「可也。爱及微物，爱之至也。宜表之，以昭德盛之感，变祸为福。」曰：「服周既举进士矣，诫之以筮仕之道，竭能效忠，直道正志。故服周外补也有声，郎部属也有声，守名郡也有声。则可以表乎？」曰：「可也。教成泽远，卒食其报。宜表之，以昭光前裕后之懿。」君子曰：「天性，德之本也；周恤，德之惠也；捐补，德之益也；不伐，德之盛也；教子，德之严也；勿逐，德之忍也；舍奴，德之顺也；放鸟，德之爱也；筮仕，德之施也。」甘泉子铭曰：「於乎先生！表表九伦。龙塘之贤，勒石墓门。以诏行人，过者敛襟。」

明故逸士陈君敬颐墓表

於乎！此南海泌涌堡翁婆冈之墓为谁氏？曰：为陈氏之子曰翁年，与配张氏合葬之墓也。曷谓翁年？与翁益庵祖考同年，皆生於前后丙午十二月八日也。益庵者，正直不阿，副使云南，与三钱太监讦奏，摘枉发奸，拂衣而归者也。翁年匪直同翁之年尔，乃其知性亦相类云。考曰绎，妣梁知州之女。生敬颐，敬颐生而明智，少有声称。自八九龄以来，值益庵翁归休云林。日侍庭训，助益庵翁辨论佥宪冯洞阳所改太极图内外无极太极之指。洞阳廉知，太惊讶，以为奇才，遂称服之。渭?子以显扬期之，泰泉子以精理神占称之。尤於经书、性理、鉴史，靡所不研究。十五入府庠，居上游，领正德癸酉乡荐。张氏者二十七，夫绎逝，守节六十一年，事舅姑，教子万亿以成立。万亿亦领乡荐。婿於文敏，从游於甘泉，亿行进修未艾也。其世德有如此者。颐斋手度迥异，事祖父母、父母，尽心竭力，其孝敬有如此者。家所储粟，邻之男妇老幼来籴者，怜乏贫，先输而后直，其施济有如此者。泰泉子曰：「君旅馆南都，得病而没。没时端坐正襟，如对宾长然。」属纩不乱，其考终有如此者。霍进士勉衷与瑕先容，来乞[墓]表。甘泉子表其大者，铭曰：「天畀尔智，不畀尔位。[赍]志夙逝，埋光三世。不裕其身，而委祉於后昆。」

明故逸士松轩汪公墓表

而过焉。读公之德，及家乡仁礼自康者，必曰：『德行光祖，自大门闾，周潭公之祖之墓乎！』咨嗟而过焉。」於是有为之歌者，歌曰：「聸彼松楸兮！嗟樵牧人，毋践我丘兮！?公讳淮，字源远，松轩其号也。轩前对树二松，抚以盘桓，不事外务，以适其性。祖居歙之长庆，迨公五世祖迁之竦川。公丰姿凝俊，容仪修楚，天性坦夷。配项氏，继室胡氏，生子男二人，长曰昊，次曰易。长公明经未仕，以子贵封某官，生子三人。长即貤封父官者曰尚宁，见任提督南赣汀漳都御史；次宪，大学生；次宣；次公子一人。子完周潭为状以书告甘泉翁曰：「祖松轩公享年八十，卒葬庄塘之原。迄今二十一年，墓未有表，乞尊师垂光焉。」甘泉翁於时九十一矣，在南岳之舟，以旧爱破戒为之。按状有曰：「祖平易无忤於物，直谅不阿。」甘泉翁曰：「和而能中矣，宜表之。」状有曰：「祖淹贯经史，以授族党。」甘泉翁曰：「博而能爱矣，宜表之。」状有曰：「传家清白，一脉斯文。阐明祖学，垂裕后昆。以砺名节，以报国恩。」甘泉翁曰：「倡先正学矣，宜表之。」状有曰：「祖也一念仁厚，恐物有伤，笃行孝友，守礼安康。」甘泉翁曰：「化家及乡矣，宜表之。」乃抚状而兴，喟然叹曰：「善哉！夫斯四德者，虽古之人何加焉？足表矣。夫上之厚者，则其生物也必蕃。夫物则亦有然者，而况於人乎！而况於君子有德者乎！松轩公深仁厚德，蓄而不发，以委祉於后裔，宜其有孙如周潭大中丞者未艾也。宜表之墓门，俾后今之东西过者，望之莫不起敬。读公之和而能中，必曰：『此抚赣之文武兼资，刚柔相济，周潭公之祖之墓乎！』拱而过焉。读公之博学教爱者，必曰：『此抚赣之教孝弟忠信以挞坚甲利兵者，督府之祖墓乎！』过而趍焉。读公之倡起正学者，必曰：「此究心理道，受授心性，周潭公之祖之墓乎！』敛
甘泉先生续编大全卷之十一

门人顺德何鸿校刊

墓志铭

明故处士守约李先生墓碣铭辛丑年十二月十八

守约居士讳瓗，字宗美，号曰守约者，守约也。族居番禺之沙湾望也。先祖曰邵，为朝请大夫，居南雄保昌之溪塘镇，系出於唐文武第九王子曹王明之裔。四世祖曰仙之，承奉大夫者，广番禺始迁之祖也。七世祖曰昂英者，宋理宗朝中丙戌科廷试第三人，称曰李探花。李探花官至龙图阁侍[待]制，尚书吏部侍郎，兼翰林学士，番禺开国男，食邑三百户，卒谥忠简，守约乃忠简公之八世孙也。而八世祖曰守道，官至文林郎辂院公之流派也。守约考曰昊，妣黄氏，生守约，行四。性孝友，鲜嗜好，天资劲直，然亦未尝忤物。公命从师，辄能成文。未几，遭世间关，遂辍。兄珍客戍金陵，曰：「男子生志四方，当览名山大川。」因为金陵游以省兄焉，二三载乃归。奉慈亲，朝夕问安，冬夏弗辍。友爱兄弟，以为善为乐。居常澹约，所与友多乡之望者。风晨月夕，诗酒相从。陈石翁庄定山之诗之文，得必手自●录珍藏之。於葬祭一如礼制，尝曰：「吾祖忠[简]●●一时伟●●●，后者不能绍述休光，诚可罪尔。子●不能振[兴]家声，其何以见吾祖於地下矣？」筑水亭於乡东之新庄，日与诸友游咏其间。襟怀轩豁，不羁世事。用仁达元国彦补庠生，尝曰：「贤才出，国将昌。子孙才，族将大。佐国家以光门户，诚尔曹责也。」诸子肄业庠中，三日五日必一至，州司非公事未或一至。平生不忘一善字，每闻为不善者，必颦顣曰：「善则乐，不善则忧。千日之乐，不足以胜一日之忧。但以一善，子姓相传，其乐无涯矣。」诗云：「君子有谷，诒厥孙子。」又云：「教诲尔子，式谷似之。」诚哉是言也。每诵忠简公自赞之言而乐之，云：「●●山?，搭飒野服。煮茗松根，煨芋?曲。且农且渔，[非]仙非俗。其傍何有？秋鹤霜竹。」弘治庚申春，忽得疾，越十月二十六日终於正寝。距生正统戊午四月二十二日，寿六十有二。正德二年丁卯六月十二日，合葬於石人冈元配何氏墓右。何氏，乡之何●公长女，生正统八年正月初五日，终成化二年丙戌四月二十六日。继室陈氏，顺德容奇陈龙公之女，生景泰元年庚午十一月十七日，卒嘉靖十五年丙申十一月初一日，祔葬守约君墓右，十六年丁酉[十]二月十六日也。何氏生女一人，适同邑茭塘屈群策。陈氏生男三人，用仁由龙门庠生，达元由邑庠生，同应壬午年贡，又同任临江府儒学训导，又同迎养陈安人，出则同堂，入则同膳，人曰奇遇矣。后用仁卒，达元迁玉山县儒学教谕，国彦为本邑庠廪生，早卒。守约临终，顾谓用仁等曰：「铭吾墓必借重甘泉。」仲子达元姻也。屡来恳铭，铭曰：「文溪遥遥，为子孙浚流；遥遥文溪，为子孙峻规。厥孙维谁？维曰守约。维兹守约，克开其搏。以三子贤，二子持铎。有来考德，眎此铭石。」

明故太学生男东之墓志铭

甘泉湛子曰：「於乎！若水生也不辰，配袁夫人生六男子，而惟长子东之独存，娶妇黎氏。袁夫人生三女子，子皆成人适人，有孙男一人。东之生男七人，而六人不(肓)[育]，惟男敬先独存，四五岁乃能言能行，今犹未就外(传)[傅]也，天之意东何耶？袁夫人，东莞温塘著姓，乃考月湖翁，有古心古行。吾考赠翰林编修赠国子祭酒赠资政大夫南京礼部尚书怡庵府君讳曰瑛，行存县志家乘。黎氏妇考皞仲和，少同吾学举子业，同游郡庠，相好也。妣南海里水何氏。黎氏有子不育，今存敬先乃妾张氏出也。其嫡妾钟氏无子，二人共保育敬先，今九龄矣。於乎！自庚戌吾儿东之生，吾望之圣贤之学。甫就学，而吾登乙丑进士第，入翰林，以忧归。八年而起，取复原官，为祭酒，为南吏侍，为北礼侍，为南礼正卿时，道闻东之之丧。於乎！自吾起家，往来南北几二十稔，则吾儿之废学，固其不自力，抑岂非父师之过耶？东之由郡庠生，以例贡礼部，肄业国子监，满听选矣。年四十四，卒於癸巳。厥妇生辛亥，卒己亥，年四十九。以壬寅年正月初三日，合葬於冷水湖蜗角牛之墟，盖子偶得之中途，若天畀之兆，人告符云。铭曰：「於乎！生之难，成之难，善藏之又难。冷水池边，神符告然。胡然其天？双坟联联，佑千万年。」壬寅三月初三日  

明故西山居士太学生周君墓志铭壬寅七月初十日

潮有桃溪真隐者西山子周子孚先，卒於壬寅五月十有六日。其冢嗣光阳以讣至，且请铭。甘泉子哀焉，仰天而叹曰：「於乎天乎！於乎伤乎！去年失王子子敦、郑子世迪，今年又失吾克道。天之生贤哲人不数，而志道者亦不数。数子者生之难，志之难，其人之君子矣，其果天之小人乎？何夺之速也？」问卒也何言？言以病不得从夫子也。又问卒也何言？闻邻有哭者，强疾漫笔诗曰：「东邻人哭死，西舍哭死人。有病卧其间，如何不自怜？自怜亦何为？死以反吾真。日月有望[朔]，草木有冬春，荣枯理则然，何必重酸辛？蜉蝣寿●暮。吾年已五旬。但念生理顺，勿恶死归根。」将终之日，衣●出正寝，哭辞其母。亲戚弟侄咸在，凡所藏之书籍●物皆分以与之，所服之衣各分之奴仆，然后迸去。●人得正而终焉。甘泉子抆泪而叹，叹曰：「於乎！克道[克]道，其克之道乎！其知死生昼夜●●矣乎！克道昔[从]予讲随处体认天理之学，勿忘勿助之旨，其终不负矣乎！夫道一而已矣，知[死]生昼夜之道，斯知进退取舍之道；知进退取舍之道，斯知爱亲弟长之道；知爱亲弟长之道，斯知敬祖睦宗之道；知敬祖睦宗之道，斯知尊师信友之道。夫死生、进[退取]舍、爱亲弟长、敬祖睦宗、尊师取友，其道[知]而[已矣]。然则克道者，其克知斯道乎！」或曰：「克道举●●●●●曰才矣，乃退居桃溪之野，闭门不●。[公]门不●，自月庭之师潜斋土斋之外，足迹不及三径，誓不春闱。隐居求志，将以终焉。兹非进退取舍之道乎？」或曰：「克道事直方府君[以]孝，事母萧以孝，就养无方，服勤不懈，出入必告，步●不忘。爱弟恩至，教子义方，非孝敬慈爱之道乎？」或曰：「至孝祖考，致祀必谨，直方完庙，继志竭修，置田赡嫡，香火是供，非敬祖睦宗之道乎？」或曰：「初从月庭●[游]甘泉，曰：『生我者父，成我者师。』人皆叛去，君终不渝。●野东郭汝德游从举程姚友，僮仆皆疫，人不敢近。曰：『於我殡。』扶柩同归。大风几覆，略不悔惧。兹非亲师信友之道乎？」夫斯五者，人道之纪也，皆自忠信不欺一念中来也。夫孔孟之道，忠信而已矣。克道优为之，而天不寿焉。天乎！天乎！果无意於斯道矣乎！世之欺心丧志，倍道以媚权者，往往永年以致大位，而克道秉志不回，之死不忘，乃年仅及知命，是天果无意於斯文也已。或曰：「克道祖梅叟，梅叟裔出濂溪，故梅叟今配食潮之濂溪庙。夫物之蕃也，以地之厚，而况於人乎！而况於君子乎！」克道生弘治辛亥十一月十九日，配杨氏。子三人，长即光阳，次光命，次光镐。为之状者，潮高士吴月庭先生向之。铭曰：「嗟余观之，世间有志者之难，卓然而立者之尤难。於乎！西山、世迪、子敦，表表三贤，甫及二年，沦没后先。奈之何哉！吁嗟乎天。」

明将仕郎湖广蕲水县主簿赠朝议大夫广西布政使司右参议朴庵陈公墓碑文

嘉靖壬寅之秋，吾广兵备副使海洲子陈子将求其考。将仕郎赠朝议大夫广西参议朴庵君之墓文，由之以秦尹志道，赞之以陈尹思诚。甘泉子曰：「吾闻之，古之人有行五以致二征者，若朴庵公有之乎？」「何谓五至？」曰：「谕亲於道，没身终慕，是之谓至孝。克念连肢，以财不私，是之谓至弟。爱而能劳，生而能成，是之谓至慈。卑而不渝，难而不避，是之谓至忠。治而民爱之，去而有遗思，是之谓至惠。此五至者於朴庵公何如？」曰：「其古之道乎！朴庵公亦犹行古之道也。何谓一征？」曰：「近征诸身，远征诸子孙。近征诸身，身为大夫之父，天子褒焉，乡闾荣焉。远征诸子孙，子孙保之，功业烝烝，勿替引之，百世赖焉。是之谓二征。」曰：「若是，朴庵之志则若有之矣，请为公诵志焉。志曰：公讳凤，字希鸣，世为慈溪人。由幽远公而九传焉，曾祖某，祖志，考伦，伦号存耕，俱不进取而乐好义，以肇善基。母周早卒，继母洪鞠焉。长业进士不成，弃去。署为都帅承事以自见，得进授留都赃罚库使。时毅皇帝南巡，左右寺令侦百司，捃摭上闻。臣工多避匿不署事，公独朝夕劳悴，亦不及祸，人以是益贤之。」甘泉子曰：「斯非所谓卑不自渝，难而不避，至忠矣乎！」曰：「游迁湖南蕲水县簿，至则曰：『吾闻簿，簿也；政，正也。令丞尉之政以簿正，今无之，何以正政邪？』即为簿正政事，职专督赋，又以余力听讼，或及他务，务罔不集。故蕲民无不知有陈簿者，行部至者亦无不知有陈簿者。句会敏给，厥声显扬。会以存?忧东归，民无老稚，遮留载道，有泣下者。至今岁时伏腊，必祝曰『陈主簿陈主簿』云。」曰：「斯非所谓治而民爱之，去而遗思之，庶其至惠矣乎！」曰：「公天性孝友，日恐弗顺父母。洪母病，问医访药，间关走山泽数百里，弗间风雨。居外辄兴陟岵之思，每具书起居，必束带东向拜泣，存?见之亦泣。至於枕块蔬食水饮，以逮襄事，畚土负石，如是者几一年。」曰：「斯非所谓谕亲於道，没身终慕，庶其至孝矣乎！」曰：「与弟安恩爱尤笃，终其身不私其家一缗。故人以为难。」曰：「斯非所谓克念同肢，其财不私，庶其至弟矣乎！」曰：「公没三年，而宪副君始第进士，为司空尚书郎，洊为司马正郎，以至今官。」曰：「斯非所谓爱而能劳，生而能成，其至慈矣乎！若朴庵者，其亦犹行古之道也。」曰：「累赠公以其官，而二子皭然有声。长茂仁为国子生，次茂义即今吾广宪副君，功业闻望盖未有艾。天之善善，以降百祥，不於其身，则於其子孙。谚曰：『福善有纪，非终则始。』其谓是欤？」曰：「斯非近征诸身，远征诸子孙，所谓二征矣乎！二征者，五至之征也，宜为墓碣文以征诸百世而勿忘。」其词曰：姜峃齐云，有川澐澐。中有高坟，伊坟为谁？朴庵有开，厥嗣维才。厥幽远公，慈溪九宗。厥流溶溶，祖称志伦。积尔善根，弗求达闻。迨朴庵君，孝顺承颜，访医间关，枕块蔬食，以逮襄事，负土如是。悌弟曰安，笃爱恒存，不私一缗，慈教备至。以子进士，功业未艾。朴庵桓桓，不卑小官，承事帅门，库使留都。武帝南巡，望风或逃，君曰忠臣，死职致身。终济时屯，迁蕲水簿。民曰陈父，忧去遮道。古遗爱人，非公其伦，口碑在氓，成子二贤。后先举骞，显如其官，大夫朝议，参藩洊至。休征后裔，其征曷云？以显其身，及其子孙。我仪阐幽，碣暴其尤，告於千秋。壬寅十一月

明故南宁贰府郑君静斋墓碑铭

新会有太学生郑生绍祖者，因九山子过甘泉子乞表其先君同府一鹏时举之墓曰：「祖也，先世宋末由南雄来居邑之古博，国初求乐，再迁於邑之怀仁，今又三迁於邑城。高祖崇文以上不仕，世徙靡常，未有显者。曾祖讳琦，以吾祖贵，赠户部主事。祖考讳铭，由进士历户曹，累迁袁州知府，进阶太中大夫，祖妣李氏封安人。幸先生赐之铭，以显其世焉。」甘泉子曰：「噫！令祖冈洲先生袁州太守克新，吾乙丑同年也。恬淡而质实，内不失己，外不失人，吾知之。」遂生食，食舍●●●●●舍肉焉，衰不离体，笑不动容，曰：其●●●●●●之原也，吾贤之。呜呼！吾有作乎哉？[吾观之]矣；吾不有作乎哉？吾观之矣。夫上观有承，下观有成，中观有征，夫然后可以尽人也。若静斋者，乌乎承？曰：「观其所承可以知子者，於袁州公见之也。袁州公恬淡质朴，内外寡失矣。」「敢闻乌乎成？」曰：「观其所成，可以知父者，於太学生见之也。太学君居丧尽礼，孝道[用]彰矣。」「敢问乌乎征？」曰：「征乎状。状有之：静斋君立心正大，行己光明。」曰：「议论英发，处事详明，可以征其人矣。[是]故静斋子学於家而家宜之，举於乡而乡贤之，贰府於南宁，南宁人贤之。是故内征家乘，外征乡评，政[事在]志书，贤能在荐剡，惠爱在舆论，历历可征信矣。吁！才其难，不图有一鹏乎哉？一鹏生成化丙午十一月二日，卒嘉靖癸卯三月十七日，寿五十八。配李氏。遂为表於墓碑，以昭示来裔，而重之以铭。铭曰：「天与之才，不与之寿，而施墓，究以昌其后。」甲辰二月

南夷生黄仲通墓铭甲辰十月初七日

南夷生黄生，非生於南夷，而谓南夷何？不忘南夷之咎也。附近大官，大官以事致之，戍云南之戎。曰：「方善处我，素夷狄。行夷狄矣。」惩之，自号南夷子。南夷子名云淡，字仲通，生於莆田。其考某中乡魁，作教起为县尹。南夷子随寓於浙，又寓於宜兴。自负其才，磊落不羁。然而不乾权贵，以徼立地可致之名利，而汲汲於枯槁之求。初从阳明公，后从甘泉子，依违於两门道义之学。拜甘泉子，从游於新泉、於吴楚、於岭海、於瓯闽、於武夷、於西樵、於罗浮、於莲洞，流离倾覆，必与之偕而不悔。治予武夷灵岩精舍，经年而不归。今甲辰夏，携其弟子朱子祥来问学於甘泉。甘泉子同游南岳诸胜，在途在岳，有唱必和。居无何，与朱生皆卧病，病稍起，起而将归，出衡山县复病，与朱生轮逝，九月也，仲通二十三日，朱生二十八日，皆葬祔於杨氏止山之原。吁！可哀也已。饮泣为之铭曰：「於乎仲通，而才不天而寿不延。然而游於名山，死於名山，葬於名山，弟子侍前，则又何憾焉？於乎！奈何乎天！」

贤贞葛母李氏墓志名

嘉靖乙巳夏五月二十一日，葛氏子涧等走三价，越四千里，入西樵之云谷，谒其妣贤贞母之铭於甘泉子。甘泉子曰：「噫！吾八十老矣，犹文乎哉？虽然，以母之贤之贞，吾又能已於言乎？而忍弗传之以表见於世乎？」志曰：贤贞葛母李氏者，维扬容庵君之室，凤阳李氏曰泰之女，中山徐武宁王之裔之外孙也，而善士贡士涧、太学生洞、楚府良医澄、郡庠诸生江、汉之母也。母讳妙贤，孀居二十七年而终，嘉靖甲辰八月初八日也。距生成化庚寅九月十六日，享年七十有五。合葬容庵甘泉山之墓。卒之明日，女翁扬闻人太仆盛蜀冈公仪哭焉，叹曰：「贤哉母乎！贞哉母乎！」贤也贞也曷征哉？以蜀冈之信人而征之也。又曷信哉？甘泉子曰：「以吾昔也之之京，而以贰室托於母也，观法逾时之懿德而信之也。」甘泉子曰：「贤哉贞哉！母也。去岁仲冬，予在衡岳，闻讣於冯南滨太守，而寓奠赙矣。今以母之贤贞也而不知者，不智也。知母之贤贞而忍弗传者，非仁也。」遂按蜀冈之状、子东之述而言曰：「尝闻之：古有女丈夫者，母其庶乎！是故母之行有十伦焉：有德性之懿焉，有姆教之承焉，有姑舅之敬焉，有奉先之孝焉，有事夫之恭焉，有娣姒族姻之和睦焉，有养孤继绝之仁焉，有隆师教子之慈焉，有恤下施与之惠焉，有不忘亲之义焉。」曰：「有征乎？」「状述有之：母生而颖慧庄恪，婉娩听从，语言简寡，动止靖恭。非德性之懿乎？」曰：「夙闲阃范，动中内矩。孝经烈传，大义以●●●枲菹醢，习於女工。非姆教之承乎？夫贾於扬，亲老在堂，独任其养，寒燠必问，酒食必进。翁曰：『吾季妇贤，善事亲，必兴吾家。』姑亦曰：『季妇贤，善事我，必兴吾家。』执丧必哀，三年一日，非事舅姑之敬乎？」曰：「祖翁遗规，祀事是敦。母谨守之，乃洁乃丰。春秋以时，缄香识醴。寓祭凤阳，望墓而涕。非奉先之孝乎？」涧曰：「吾父豪俊，母奉如宾。举案齐眉，勿专勿擅。父疾於扬，母废寝食，燃臂祷神，愿以身代。凤阳及扬，理毁创亲，乃楼乃堂，母寔内助。克分厥劳，棺椁具葬。更以石为墓舍祀田，丰碑揭文，寝苫茹素，三年弗怠，非事夫之恭乎？孟仲同爨，礼遇姊姒，得其欢心，罔有间言。恤灾拯患，无间亲疏。是以闻讣奔哭，不远千里，非姊姒族姻之和睦乎？尝曰：『家之昌，由子之贤也；子之贤，由师之教也。』抚涧诸子，闻诵则喜，得友则喜。闻泉翁讲学南雍，遣涧从游，罔怵时忌。动数百金，创起讲院，以兴斯文，非隆师教子之慈乎？食指三百，饥餔寒衣，小大惟均，人人欢喜。姨王之赒，频且益勤。凡族兄弟姊妹与其子女，与夫之姊妹与其子女，与女之子女，惠抚不倦。邻媪里妇，遇节致?。非恤下施与之惠乎？仲伯三孤甫四三龄，抱泣呼天，食卧与俱，备礼嫁娶，俾有成立。」曰：「佐力学知，事按察司。有婿高桂横死家难，而女哭伤死绝命，涧立爝后之，非养孤继绝之仁乎？外祖生女七人无嗣，母也悯之，义起立主，以时以祀，生养死葬，各尽其情，非不忘亲之义乎？夫斯十伦者，丈夫难之，况妇女子哉？乃为志而铭之。母生五男四女，其婿高桂、王文玉、徐行义，皆庠生，盛心同儒士。孙男五：弘道、弘达、弘选、弘述、弘迁。孙女亦四：长适庠生火金，卒；次寿姐、月姐、金姐。铭曰：凤阳之滨，世生异人。有母圣善，维李之门。维母德性，婉娩贞静。姆教是遵，作止有定。归室於良，於阳於扬。致敬舅姑，奉先蒸尝。靖恭尔天，和睦姒姻。共爨匪易，上下翕然。隆师教子，二业兼以。书院弘开，以费不赀。子名未成，实大声宏。母心则尽，命也何惩！亦养尔孤，亦继尔绝。维母之仁，佑启罔缺。恤下周比，茕独哀此。积而能散，贪夫所耻。周公有言：不弛其亲。闻讣感德，千里哭奔。维德维承，维敬维孝，维恭维和，维仁维教，维惠维义。十伦其备，母贤母贞，垂裕世世。

明故中顺大夫安庆太守砚山林君墓志铭

嘉靖二十四年乙巳冬十月，故中顺大夫安庆太守林子太和钟之子材、梁、栋、楠、椿，以厥考砚山君之状来求铭曰：「不肖孤之先世自雄州珠玑巷来徙高要琼山里，嘉靖四年，分地为三水县。吾高祖讳禘也，曾祖讳道缘也，世有隐德。吾祖德厚讳高也，力学不第，由国子上舍选照磨汀州，祖妣唐也，是生吾考。乃吾考砚山君，赋性明粹，温良贞亮，奋学绩文，平易通畅，群公奇之，累居上游。夫积久而舒，宜显而长，乃由第子员中癸卯乡试，登癸未春闱，为嘉靖龙飞第一科进士。观政刑部，筮尹西安。理繁剸剧，疏滞补敝，发奸摘伏，锄除强豪，以安善人。风裁显著，民有感思之碑。乃不入侍从，仅得刑部主事，转户部员外郎，再转刑部郎中。三为部属，不离乎南。天官奏改户部郎中，治三边大同，运饷有声。乃丁唐太宜人忧。仅复郎中，不离户部。迁仅安庆知府，锄治达官指挥害民之戚，供亿圣母梓宫祔郢之劳，仅受金币之赏。庚子九月二十八日，竟病瘁以卒。距生弘治己酉，仅五十二。呜呼！先君德不享其年，学不究於用，君子之所哀也。茲以乙巳　月日葬於禮塘祖?之右。惟先生悯焉，赐之铭，庶有光於身后，则不幸之幸也。」甘泉子曰：「呜呼！砚山子天禀深厚，有永年之资，有受道之器，匪徒文学吏治之懿尔也。既显庸矣，犹折节从予於京师，执弟子礼，问圣贤之学焉，则所志岂可量哉？惜乎年之不待也。予老八十，不文矣，犹为之铭其大者，其懿行之详在家乘。」考汀州公赠如其官，母唐封太宜人，配邓氏为宜人。男五：材、梁、栋、楠，女二人，邓出。椿，侧室江出。铭曰：「风不积，莫负大翼。尔世德，年莫宣力。有志弗就，吁其戚！」乙巳年十一月初二

明封太恭人伦母区氏墓志铭乙巳十一月十七日

太恭人区氏者，岭南右族一葵翁廷佐配陈氏之女也，南海会元状元累官春坊谕德翰林侍讲迂冈伦公伯畴文叙之元配也，而解元进士吉士御史天曹南京通政参议以谅、会元榜眼翰林编修修撰南京国子监祭酒以训、进士某部改南京、礼部累升精膳郎中以诜、而邑庠诸生以谟之母也，以谔之嫡母也。按青萝王子状：恭人生备人伦，有姆仪之恭，有无违之敬，有事舅姑之孝，有奉先之恪，有姻党之睦，有逮下之仁，有爱子之慈，有刑於之化。恭人生而徽柔贞淑，敏慧婉娩。式闲捆范，外阈不踰。父母称其贤女，当配君子。其姆教之恭有如此者。及归伦氏，达唱随之义，守钦哉之训。迂冈公两魁天下，名重内翰。宾客填门，具享精洁。丰俭适宜，既富益谨，不侈不骄，具粥趋朝，大寒不替。青萝称为女中之师，妇中之儒。其无违之敬有如此者。姑何性严，恭人事之独得欢心。家翁月林兄弟遗孤，抚有成立。综理家务，慎恪俭勤，缟素自执，纤悉修举。姑语人曰：「吾得贤妇，家之福也。」其事舅姑之孝有如此者。惟诸母姑妯娌宗姻，相与尽情，欢欣交通，咸称之曰贤孺人贤孺人。其姻党之睦有如此者。途见夫役，悯其苦劳，母亟尔行，弛尔督责。见贫窭，乐然施与，妪婢僮仆，啖甘必分，食服惟时，人人胥喜，曰：「吾得贤孺人，吾等之幸也。」其逮下之仁有如此者。蔬果诸新，不荐不食。岁时忌祀，洁牲尽物，致其诚敬。其奉先之恪有如此者。起复赴京，独留教子。遣贰室行，脱遗衣服簪珥，略无难色，敻出常情。其刑於之化有如此者。公没，闲常语诸子曰：「若知翁之微时乎？某事如斯，某事如斯，汝辈知此，庶其勿侈以偷乎！」是谓励俭之慈。又曰：「若知公平生宅心行己之过人者乎？某事也，某事也，汝辈知此，庶其效法先德乎！」是谓思善之慈。又曰：「若知公之忧其后人者乎？云云，云云。」曰：「汝辈知此，庶其不忘先公之远虑乎！」是谓念德之慈。及诸子登第显荣，一则以喜，曰：「庶其不坠先业。」一则以惧曰：「福过先人，虑不胜也。」又曰：「尔等尽瘁报国，以毕先志。」又曰：「盛满难居，光宠难保。」言已遂卒。是谓遗安之慈。可不念哉！其慈爱之至有如此者。太母克成五子，人称善教，盖以比之燕山窦氏云。以夫及子贵，累封太恭人。恭人生於成化庚寅九月十有一日，卒於嘉靖癸卯十二月之八日，寿七十有四。子五人，即以谅、以训、以诜、以谟、以己出，以谔邝出。女六人，长适方伯陈公稢之仲子文烋，次二与三俱早卒，次四适故大学士梁公储之孙中书舍人宸，次五适郡庠生刘纪，次六邝出，适方伯陶公鲁之孙千户陶壮。孙男女皆八人。诸子谅等卜某年某月某曰奉葬於燕山之原，嫌以地陋，不得合於迂冈公，祔先祖黄鼎之墓右也，亦以合葬非古也。以行状来乞铭其墓，庶善行不泯於后世也。甘泉子曰：「予年八十矣，尚可铭人之墓乎哉？」然而念先公世契且姻也。乃不辞而铭之，凡九章。其词曰：「温温恭人，维德之纯，厥德维纯，恭人温温。维纯厥德，徽柔淑贞，执尔恭德，姆仪孔闲。右一爰归迂冈，齐眉孟光，维唱维随，和鸣鸾凰。两魁天下，公辅之望，无违敬德，亦孔之章。右二恪事舅姑，化严而柔，得其欢心，恤遗诸孤。执谦妇道，缟素自劳，姑感孝德，贤哉妇乎！右三岁时奉先，美厥牲牷，维丰维洁，事亡如存。尝新必荐，菜果必虔，慎尔恪德，纯嘏是臻。右四同居二女，古称难矣，诸姑维母，宗姻妯娌。罔不尽情，无不欢喜，称贤睦德，无间闾里。右五妪稚妾臣，婢僮仆人，食服维时，啖甘必分。得贤孺人，可托终身，逮下仁德，逮途役贫。右六起复之京，留教诸婴，独遣副室，伐己以行。脱遗簪珥，略无吝情，女德多忌，鹊巢著经，维兹化德，古今名称。右七励俭之慈，历公微时，思善念德，遗安如之。尽瘁报国，以毕先思，盛满难居，宠不易持。慈言入肺，念哉母遗。右八维兹八德，言词隐恻，女中之师，母道之极。匪我言私，青萝寔悉，是用铭之，以垂世则。右九

明故福建兵备副使易斋邹君墓志铭

。为学者依归，凡二十年。游於门者彬彬向用，称一时师友之盛。督学黄公仲昭谓公曰：『孔子与回言终日，而论语止二章，何也？』先公曰：「问仁者天德也，问为者邦者王道也，此内圣外王之学也，圣人之蕴尽是矣。』黄公矍然。先公初筮仕，即推田以与二叔质赟。既致政，买田百石供祭，祭必躬拜跪奠献，不以疾止。凡六试不偶，以弘治乙卯领荐，明年第进士，试工部。授南大理寺评事，取两辞反复审订，无厉色，多所平反。有勋贵子乾法，公怒杖之数十。其人号：『独不念某先人乎？』公曰：『汝知先人，何为不善？』民有张姓，无子，其婿诡谋后之。公曰：『当立族人子。』丞摄寺事主婿，公争之，言神不歆非类，民不祀非族。丞悟，从之。奉孝庙十五年灾异修省之诏，上疏谓『刑罚失中，下召人怨，上致天变。陛下祗畏灾异，与群臣交修实政，此古人侧身修行之心也。必律例协中，则刑罚可平而天心可回矣。』下大臣议，以三事著於令。先公尝奏广圣孝以定典礼：『臣闻先王制礼，三年之丧自天子达。汉文以日易月，孝子之心终不忍也。迩者太皇太后宾天节，该太监陈宽传奉圣旨：服制虽遵遗诰，朕心哀痛，未忍尽从吉典。每月朔望，暂免升殿，百官常服於奉天门朝参。遇节令免宴，百官不必穿红。圣节千秋节免行庆贺礼。各王府并南京及在外各衙门预行文书去，俱免差官赴京，礼部知道。大哉皇言！一哉皇心！何纯孝也。臣愿益隆圣孝，外则遵遗诰而总理万几，内则复古礼而终制三年，著为定典，传之万叶，此诚酌古今之宜，百王不易之法也。』又言：『颜路、曾晢、孔鲤，颜渊、曾参、孔伋之父也。今文庙三子居正殿配享之位，而三父乃列祀於两庑，仁人孝子之心必不安也。议者欲於文庙之东或鲁之阙里，别建孔子父叔梁纥庙，以报育圣功德，以颜路曾晢孔鲤配，则功德以报，尊卑以顺，一圣三贤之心始安。乞敕内阁会同礼部议定服制庙制，播告天下，行之不疑。』应泰陵求言之诏上疏曰：『臣闻尧有敢谏之鼓，舜有诽谤之木，皆欲听於无形，求於未有，广聪明以防壅蔽。故唐虞之盛，万代莫及。陛下临御以来，屡下求言之诏，图新政理，宗社生灵之福也。臣窃谓宪纲固纪纲风化所关，其中出巡相见仪四条，御史与方面等官相见，东西对坐。指挥知府等官问答之际，不许行跪礼。近者御史出巡，自为尊大。方面之臣，非惟不敢对坐而旁侍，甚於九卿之属官，知府等官非惟不敢不跪而奔趋，甚於官长之下吏。吏部虑天下之贤难知，惟御史出巡，岁报揭帖，以广闻见，公正者举劾必当。或有假揭帖以张威福，颠倒是非，扇扬气焰，而欲士气不扫地，得乎？凡监察御史巡历，但知有司守法奉公，庶能昭著者，随即举闻。若奸贪废事，蠹政害民者，即使拏问。若知善不举，见恶不拏，杖一百，发烟瘴地面安置。往常御史巡按回朝，都察院考核，一曰称职，二曰称职，岂谓无一失职者乎？臣愿陛下严加戒谕，务遵宪纲相见礼仪，违者与方面等官一体治罪。及巡按回朝，著都察院会同吏部核其揭帖，所举所劾，允合舆情，则奏请复职，不次擢用。果有挟私，则依巡按失职发烟瘴地面安置，则人心知警，举劾自公矣。』」东郭子曰：「先公之在大理也，有游士过士夫，邀之宴中。时十六人辄哗曰：『某八元，某八恺。』公愀然曰：『何物鬼怪？君厨之号，洛蜀之党，陷阱可蹈乎？』作诗诮之。晨列台寺，其党[缩舌走。未几，逆瑾专]政，以奸[党锢士君子，乃]曰『先见先见』云。先公服阕，除漳南道兵备。时逆瑾用事，方面官率入币以辞。公执不往，曰：『吾平生目不见权贵，安能为衣食俛首乎？』未数月，瑾诛。公既病，上疏乞归，犹曰：『臣熟观今日之事，始由刘瑾专政，天下之官进退死生皆出其手，莫不畏惧奉承，科敛请谒。由是民聚而为盗。陛下以大法处断刘瑾，天下莫不欣跃，想望太平。臣愿陛下散刘瑾所积银两，解散有贼地方，以充实粮赏，以其所敛之财消其所致之祸，此诚转祸为福之机。」上杭旧有土巡检，捕盗有功，其后反为民患，或与贼通。官欲易之，恐其煽党生变。公立千百长，各有曹伍，而默於其党立壮有才者为千夫长，咸听号令於官。有事则更召，率属分隶巡捕。於是其权分，奸不得逞。道例日有廪食二千钱，费出里甲。公曰：『吾以二僮赴任耳。此吾民膏脂也；将安用诸？』下令减十之七。民交相庆。比公病，日有祷於东平王祠者。大帽山诸处，各贼据窠流劫三省。先公期必灭贼以靖民，榜招胁从者三百名口，六月，擒斩剧贼僧秉瑢号铁拐仙等一百五十余名颗。明年，擒斩贼首余从[铎]等一百五十余名颗。其后擒获钟惟兴等一百二十余名，而公以病归矣。归四年，有白金彩币之赐。先公有归志，六月病风痹，即欲致事，为上官所留。十月病复，作遂上章乞归，不待报而行。巡按御史劾诸朝，下吏部。冢宰石淙杨公笑曰：『人有官不肯为，必病势迫切，不然，亦急流勇退中人，何以劾为？』」东廓子曰：「先君尝历举邑中数事训子弟曰：「某以忠，某以清白缨緌相照，某以婪淫不获归於土。』守益八岁，侍先公北上，即口授濂溪关闽六君子赞，及吴草(芦)[庐]自警诗，曰：『此斯文正脉也。』每至经传天理人欲之辨，及诸史治乱兴亡之机，反复教诫曰：『必明於此，然后可以自立。盖夙夜不离侧者又八年。归而举於乡，先公曰：『毋北。』姑令积学也。踰月母殁。及先公自京入闽，而益也北试南省，离违稍久，鑴诲谆谆犹在耳也。曰：『我日老矣，惟望吾儿绍光於后。』曰：『立朝之本，忠厚为先，清忠勤顷刻勿忘於怀。人生苟不立节义，是虚生矣。虽状元及第如某，尚不足道，况下此者乎！』又曰：『人生常要检束严整，则不轻易放肆，自然日就规矩。敬之一字，圣学成始成终之要也。吾儿其以予言存心。』靖斋府君讳[恩]贞，(常)[当]红巾乱，为众所推，保障乡族，民不流离，於先[公]为高祖。靖斋生乐山府君讳克修，乐山生竹坡府君讳仕鲁，咸谨厚有声。竹坡生毅轩府君讳思杰，[性]狷介，一介不苟取与於人，不少容於物，公之考也。以公贵封文林郎大理寺左评事，而欧阳孺人封太孺人。制词有曰：『居乡尚义，夙敦长者之风。』有曰：『礼仪夙成，勤俭兼至。』」东廓子曰：「毅轩老病，不能就养。先公节约以奉甘旨。先孺人躬蚕，岁遗衣服。踰年而府君八十以终。未几，太孺人亦没。葬祭以礼。先公娶母周氏，封孺人，邑西横龙望族。公所行孝友，率先意承之无难色。尝脱簪铒为三叔充聘。淑慎俭约，终身如一日。待妾王氏曲有恩意，下至臧获，举得其欢心，至於今追思必泣。子男四：长即守益，娶嘉溪王氏；次守明、守蒙、守壮，尚幼。女三：长适刑部主事嘉溪王珍，次适横龙周增，次幼未聘。孙男三：义、美，幼善，公没后生。公生以景泰甲戌六月十二日，卒以正德丙子十一月二十八日，葬以丁丑闰十二月一日，地在双江口，公所自卜云。」甘泉子曰：「吾闻之：无其善而言之曰诬，诬亲者不智；有其善而不言者曰隐，隐亲者不仁。东廓子固仁智人也，其言可征信矣。」乃志而铭之。铭曰：「纥[生]仲尼，以仲尼圣，功与天并，叔梁因显，万世无穷。开[先]之功，邹氏父子互相发焉。益也有言：子子孙孙，无替初服，以求道脉。」丙午五月二[十]五日据康熙二十年本补字?於乎！此福建漳南道兵备使副邹恢才贤易斋先生之墓乎！其启蒙冢嗣东廓子守益之圣学，师於阳明公，而前辈子甘泉子乎！甘泉子八十矣，而亲信之，不逐时以变闻。甘泉子八十矣，登歌南岳，以不相随杖履为憾焉。甘泉子好忘，东廓子托以铭易斋之墓，盖再托而再忘焉。无已，则寓问於东廓子曰：「吾老而好忘，子第再详先大夫之德之行，而吾俾墨卿书之，可乎？」东廓子曰：「吾邹固宋闵公季子裔也。在北则幽州范阳，南则由宜黄徙永丰、徙安福也。先君坦易，喜怒无留，故曰易斋。梦多验，人问之，曰：『心之虚灵，与天地万物相为流易，清明在躬，志气如神，直梦寐乎！』先公性宽洪率直，不立机阱。与人交，明见肺腑。当言面争，不少媕婀。亲受学於刘忠愍公，就正於栗庵。入朝，遂代师席。病学者不探经传大义，而务剽陈言。教诸生穷极根本，而黜其奇

明故总制两广江西湖广等处地方提督军务奉天翊卫推诚宣力守正文臣特进光禄大夫柱国少保新建伯南京兵部尚书兼都察院左都御史阳明先生王公墓志铭

甘泉子挈家闭关於西樵烟霞之洞，故友新建伯[阳]明王先生之子正亿，以其岳舅礼部尚书黄久庵公之状及书来请墓铭曰：「公知阳明公者也，非公莫能铭。」甘泉子曰：「吾又何辞焉？公知阳[明]公者[也]，非公莫能状。公状之，吾铭之。公状其详，吾铭其大，吾又何义之辞焉？」乃发状而谨按之。[读]世系[状云云，曰：「公]出於龙山状元大宗伯公华，大宗伯公[出於赠礼部]侍郎竹轩公天叙，竹轩公出於太学生[赠礼部侍郎]槐里公杰，槐里公出於遯石公与准，厥有礼易之传。遯石公出於秘湖渔隐公彦达，秘湖公出[於性常公]纲，有文武长才，与括苍刘伯温友善，仕为[广东参议]，死[难]也。推其华冑，遥遥远派於晋高士羲之、光[禄大夫览焉。」曰：]「公其有所本之矣。夫水土之积[也]厚，[其生物必蕃，有以]也夫。」读诞生状云云，曰：「祖[妣岑太淑人有赤子乘云]下畀，天乐导[之之梦，公乃诞焉。是名曰云，盖征之矣。神僧言之，遂改今名。」曰：「然则阳明公殆神授]欤？其异人矣。」「六年乃言，十一年有金山之诗，十七年闻一斋圣人可学之语。」曰：「其有所启之矣。」读学术状云云，曰：「初溺於任侠之习，再溺於骑躬之习，三溺於辞章之习，四溺於神仙之习，五溺於佛氏之习。嘉靖丙戌，始归正於圣贤之学，会甘泉子於京师，语人曰：『守仁从宦三十年，未见此人。』甘泉子语人亦曰：『若水泛观於四方，未见此人。』遂相与定交讲学，一宗程氏仁者浑然与天地万物同体之指。故阳明公初主格物之说，后主良知之说；甘泉子一主随处体认天理之说，然皆圣贤宗指也。而人或舍其精义，各滞执於彼此言语，盖失之矣。故甘泉子尝为之语曰：『良知[必]用天理，天理莫非良知。』以言其交用同也。」读仕[进]状云云，曰：「初举己未礼闱第一，徐穆争之，落第二，然益有声。登进士，试工部，差督造王威宁坟，辞却金币，独受军中佩剑之赠，适符少时梦，盖兆之矣。疏边务朝政之失有声，授刑部主事，审囚淮甸有声。告病归养。起补兵部主事，上疏乞宥南京所执谏官戴铣等，毋使远道致死，朝廷有杀谏官之名。刘瑾怒，矫诏廷杖之，不死，谪贵州龙场驿万里矣，而公不少怵。甘泉子赠之九章，其七章云：『皇天常无私，日月常盈亏，圣人常无为，万物常往来。何名为无为？自然无安排。勿忘与勿助，此中有天机。』其九章云：『天地我一体，宇宙本同家。与君心已通，别离何怨嗟！浮云去不停，游子路转赊。愿言崇明德，浩浩同无涯。』及居夷，端居默坐，而夷人化恶为善有声。人或告曰：『阳明公至浙。沉於江矣，至福建始起矣。登鼓山之诗曰：海上曾为沧水使，山中又拜武夷君。有征矣。』甘泉子闻之，笑曰：『此佯狂避世也。』故为之作诗有云：『佯狂欲浮海，说梦痴人前。』及后数年，会於滁，乃吐实。彼夸虚执有以为奇者，乌足以知公者哉！复起尹庐陵，卧治六月而百务具理有声。取入南京刑部主事，留为吏部验封主事有声。阳明公谓甘泉子曰：『乃今可卜邻矣。』遂就甘泉子长安灰厂右邻居之。时讲於大兴隆寺，而久庵黄公宗贤会焉，三人相欢语合意。久庵曰：『他日天台雁荡，当为二公作两草亭矣。』后合两为一焉，明道一也。』明年，甘泉子使安南，后二年，阳明公迁贰南太仆，聚徒讲学有声。甘泉子还，期会於滁阳之间，夜论儒释之道。又明年，甘泉子丁忧，扶母柩南归。阳明公时为南大鸿胪，逆吊於龙江关。寻迁南赣都宪矣。」读平赣之状云云，曰：「夫倡三广夹攻之策，收横水、左溪、桶冈、浰头之功，用兵如神矣。」甘泉子曰：「虽有大司马(黄)[王]晋溪之知，请授之便宜旗牌，以备他用，亦以阳明公素养锐士於营，以待不时之出也，迅雷呼吸之间也，又以身先士卒以作军气也。」读平江西之状云云，曰：「甘泉子先是在忧，致书於公，幸因闽行之使以去也。盖公前有宰相之隙，后有江西未萌之祸，不去，必为楚人所钤，两不报。未几，有宁府之变，公几陷於虎口。然而赣兵素振，既足为之牵制，而倡义檄诸府县，兴兵会丰城，誓师分攻七门，七门大开，遂除留守之党，封库府之财，收劫取之印，安协从之民，释被执之囚，表死难之忠。据省城，绝其归路，直趋樵舍，因成擒贼之功。是水也以浅见测渊谋也。然始而翕然称为掀天揭地之功矣，既而大吏妒焉，内幸争功者附焉，辗转殚力竭精矣，仅乃得免，或未尝不思前虑也。所以危而不死者，内臣张永护之也。於大吏同列，不亦愧乎？由是遂流为先与后擒之言，上下腾沸，是不足辩也。夫阳明逆知宸濠有异志，刘养正来说，必得公乃发。公应之曰：『时非桀纣，世无汤武，臣有伏节死义耳。』其犹使冀生元亨往与之语者，实欲诱其善，不动乾戈，潜消莫大之祸也。使阳明公而实许养正，则宸濠杀孙都宪、许副使，必待阳明至乃发。阳明未至而发者，知绝意於阳明之与己矣。使阳明实许之，必乘风直抵南昌，必不於丰城闻顾泌告变，即谋南奔以倡大义，夺渔艇使如渔人然，以奔吉安矣。其宸濠兵校追公者，非迎公也，将协公也。且宸濠之上不能直趍中原以北，中不能攻陷金陵以据者，以阳明为之制其尾，兵威足以累之使不前也，又取据省城，绝其辎重与归路也，功莫大焉者也。若夫百年之后，忌妒者尽死，天理在人心者复明，则公论定矣。已而该部果题赐敕锡劳，封新建伯、奉天翊卫推诚宣力守正文臣特进光禄大夫柱国，兼南京兵部尚书参赞机务，岁支米一千石。於时天其将定矣，而置之南者，有人焉以参乎其间矣。公丁父忧，而四方从学者日众，有迎忌者意，致有伪学之劾者，人其胜天乎？或以浮语沮公，六年不召。寻以论荐命为两广总制军务，平岑猛之乱。或曰：『其且进且沮，使公不得入辅乎？』」读思田之状云云，曰：「公奏行剿之患十，行抚之善十。乃撤防兵，解战甲，谕威信，受来降，杖土目，复岑后，设流守，而思田平。夫阳明公不革岑猛之后之土官，以夷治夷也。卢苏等杖之百而释之，置流守以制焉，仁义之术也。人知杀伐之为功，而不知神武不杀者，功之上也，仁义两全之道也。」读八寨之状云云，曰：「檄参将，会守巡，命指挥马文瑞、永顺宣慰彭明辅、保靖宣慰彭九霄，分兵布哨，擒斩贼酋党与，遂破诸巢。移卫所，制诸蛮，贯八寨之中，扼道路之冲，设县治，增城堡，皆保治安民之要。或曰：『八峒掩袭村落以为功，无破巢之功也，无功以为有功也何？」则辩之曰：「夫阳明之贪功，当取岑猛、卢苏之大功而不取焉，不宜舍其大者取其小者，其亦不智不武也，谓阳明公为之乎？夫宣慰诸哨之兵，可袭则袭，出其不意，兵法之奇不可预授者也。而以病阳明焉，将使为宋襄、陈儒之愚已耶？非驭戎不测之威矣。』事竣而请归，告病危矣，不待报而遽行，且行且候命。其卒於怀安途次而不及命下，亦命也。江西辅臣进帖以谮公，上革之恤典，人众之胜天也，亦命也。百年之后，天定将不胜人矣乎？甘泉子始召入礼部，面叩辅臣曰：『外人皆云阳明之事乃公为之乎？』辅臣默然，然亦不以作怒加祸，犹为有君子度量焉，可尚也。公卒之日，两广、江西之民相与吊於途，曰：『哲人其痿矣。』士夫之知者相与语於朝曰：『忠良其逝矣。』四方同志者相与吊於家曰：『斯文其丧矣。』久庵公为之状，六年而后就，慎重也。」甘泉子曰：「吾志其大义铭诸墓，将使观厥详於状也。」铭曰：「南镇嶙嶙，在浙之滨，奇气郁积，是生异人。生而气灵，乘云降精，十一金山，诗成鬼惊。志学踰二，广信馆次，娄公一言，圣学可至。长而任侠，未脱旧习，驰马试剑，古文出入。变化屡迁，逃仙逃禅，一变至道，丙寅之年。邂逅语契，相期共诣，天地为体，物莫非己。抗疏廷杖，龙场烟瘴，居夷何陋，诸蛮归向。起尹庐陵，卧治不庭，六月之间，百废具兴。入司验封，众志皆通，孚於同朝，执经相从。转南太仆，鸿胪大畜，遂巡南赣，乃展骥足。浰头桶冈，三广夹攻，身先士卒，屡收奇功。蓄勇养锐，隐然有待，云胡养正，阴谋来说。诈言尊师，公明灼知，冀子往化，消变无为。闽道丰城，及变未萌，闻变遄返，心事以明。旌旗蔽空，声义下江，尾兵累之，北趍不从。乃擒巨贼，乃亲献馘，争功欲杀，永也护翊。彼同袍者，反戈不怩，隐之於心，以莫不戚。忧居六年，起治思田，抚而不戮，夷情晏然。武文兼资，仁义并行，神武不杀，是称天兵。凡厥操纵，圣学妙用，一以贯之，同静异动。」丙午八月据康熙二十年本补字
  </div>
  <div class="pagination">
   <a href="甘泉先生续编大全_page11.html">
    上一页
   </a>
   <span>
    ...
   </span>
   <a href="甘泉先生续编大全_page7.html">
    7
   </a>
   <a href="甘泉先生续编大全_page8.html">
    8
   </a>
   <a href="甘泉先生续编大全_page9.html">
    9
   </a>
   <a href="甘泉先生续编大全_page10.html">
    10
   </a>
   <a href="甘泉先生续编大全_page11.html">
    11
   </a>
   <span class="current-page">
    12
   </span>
   <a href="甘泉先生续编大全_page13.html">
    13
   </a>
   <a href="甘泉先生续编大全_page14.html">
    14
   </a>
   <a href="甘泉先生续编大全_page15.html">
    15
   </a>
   <a href="甘泉先生续编大全_page16.html">
    16
   </a>
   <a href="甘泉先生续编大全_page17.html">
    17
   </a>
   <span>
    ...
   </span>
   <a href="甘泉先生续编大全_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
