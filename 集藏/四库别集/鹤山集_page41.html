<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 41 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 41 页/共 63 页
  </h1>
  <div class="content">
   果州流谿县令通直郎致仕宋君墓志铭
　　某少闻诸父兄曰吾乡蒲江其俗质实而近本以除塾馆士教子务学竞相标尚髙魏氏所馆多贤屈指姓名尤称彭山二宋君某避席请曰其略可得闻欤曰元发名蕴绍庭名希祖元发未冠即有声乡曲经史百家触手成编为文尚体制耻华靡里父师折軰行与交父久客梁洋元发奉母持家训诸弟人不知其为贫绍兴二十九年朝廷以四科取士元发在选乾道四年与季弟元璧及从游者又聮与賔贡淳熈五年与绍庭及前东闗令华祖皆元发从父弟也同举进士其后元发终流谿令绍庭终石泉军教授士论惜之其教曷以曰使人精讲力践不専以语言文字为利禄计流谿君又尝馆于同郡之扬崇庆之成得其师法者后多可称予时闻而识之流谿君卒之年而予始仕不及与君接也嘉定十二年五月庚申君之二子少章秉国以治命君于彭山县鼎鼻乡安东里考君之墓侧裒萃行实将求铭于予会少章即世厥十年秉国造廷待问道荆州以书扺靖曰先君之也缓不肖孤无辞于罸必子之诸父羣从也知先君者墓道之铭故惟子请傥有以自赎予追感前闻不复以晚陋辞宋氏系出微子为京兆大姓隋末有讳逺以直諌谪隆山则今眉之彭山也墓在县北十里子孙散处于蜀而彭山之名数日蕃别为五院五院之后曰为善赠中散大夫则君之五世祖也始卜居县之西郊曰翠微庄四子仲曰岳举进士官朝散大夫秘书丞绍圣中安章用事以台官荐之固辞知嘉州未满秩致其事里居自中散后世举进士翠微宋氏由是为眉之闻家曽大父周士宣教郎成都府郫县丞大父亘古父煇以恩授迪功郎致仕妣杨氏封孺人生三子君为长逮事大父左右无违君以迪功郎主应灵县簿祖考妣犹在殡君食息弗置将谒告归营宅兆迪功曰是能养志矣虽然家事也苐居吾归视其成凡亲所欲为率先意成之县仰给鬻井民有逋课莫能偿君摄令问故则曰井堙已久徒系我于此故积负益多君纵遣听自为约皆如期毕输民有怙赀数犯法君至亦以果尝试君笑却之由是无敢一毫恣肆迪功卒解去服除迁射洪县簿以才选摄户曹兼佥防前后守勾龙公佃朱公时【阙】异席咨之邑有录民男女于神祠曰舎身君白刑狱使者厉其禁逾年改差不报改赤水县簿司农卿杨公经与君同居乡学同舎时为川秦茶马使视君谒入愀然曰如吾元发而官不遂朋友之责也即以上诸朝于是三仕为簿正前后荐书皆不请而获陞从政郎调果州流谿县令未上户部郎官冯公震武总蜀计以同年进士招君为属君条蜀利病其一曰今疆塲不警而徼赏绢者科敛如故此何为者耶冯公感其言节末用定经费嵗免绢三之二果之诸邑旧无经界民并缘贸易为奸流谿负钱帛万计而业亡税存者无以输君计论发擿宿逋尽入贫者得释俗嚚于讼取其险健者折之部使者戒诸县毋以役人入乡督赋倚之保正小不应程輙笞掠君听令以庸代役常平司委君发廪捄荒郡欲以七分粜而三分赈君反而行之郡弗能诘尝以酺羡为县创谯楼或请刻石纪之君谢曰吾职当尔也去官中道感疾眀年病致其仕而卒实庆元六年三月丙寅年六十有五寻转通直郎配刘夫人朝请大夫讳髙之孙石泉军录参讳况之季女家世宦逹闲家谨俭上怡下顺后君一年八月癸夘卒合于君之兆视夫爵当封孺人二子长即少章次秉国举绍定三年进士授迪功郎三女长适杨行之次程文仲季侯森皆业儒适程与侯者皆卒孙男五人曽来申之曽显坤之曽贤孙女四人外孙男女九人君襮严而里夷家俭素而赒恤弗吝常曰士非无贿之患不能行其志之忧临终戒二子曰吾自防立学不妄语不欺暗教人子如己子理官事如家事虽忧患困踬然所为无不可语人者一夕之枕晏如也以是遗汝曹勉之哉遗文有论语略解二十巻尚书讲议五十巻膴仕编十巻翠微编以亲友酬唱合八巻藏于家铭曰
　　一心存存万善攸集岂惟子孙頼之使国人弟子咸有所矜式宋氏之祀其永永无极
　　朝散郎知宜州董君墓志铭
　　君讳道隆字德从董氏其先濮之雷泽人自建炎南渡徙常德府曽大父植皇奉议郎开封府刑曹累赠正奉大夫大父补之皇朝议大夫荆湖北路提举常平茶盐公事累赠宣奉大夫父临皇朝请郎通判池州赠中奉大夫妣钱氏封安人赠令人君以冡适任为迪功郎兹利县主簿丁庶母王氏忧不行服除调永州司户辟差公安县主簿改湖北京西宣抚司四川宣谕司皆准备差遣珍州司法参军潼川府路常平司干办公事浔州推官知建始县改霍丘江淮制置司干办公事知南海县改平乐通判融州知宜州君才资頴拔神无滞用自补吏未上湖北旱涝部使者傅公伯成即以摄丞华容任一道赈济之责廪饥槥死药疾贷贫頼以全活者众傅公总湖广饷事仍寘君幕府命按行边徼时柄臣方开边趋和者立致通显君自襄汉反命条兵间事甚悉因奏记傅公力陈兵端不可妄开和议不可轻废傅具以白诸柄臣侍御史邓友龙劾免傅官吴公猎詹公体仁代之皆倚君为助吴公安抚湖北宣抚京湖宣谕四川又挈与俱潜江有基城义勇三千为乱县令方审父子遇害君徃摄事戮其渠率而抚其余民用按堵自开禧二年冬我师偾于神马坡又歼于卧虎谷金薄我随郢环我襄安践我荆复人情震惧君飞书走檄捷如风雨逋卒流民剽吏御人于四郊而二围涉春未解君招集不下万众不惟威令复振盗亦濳弭吴曦以蜀叛君请扼归峡以待王师金州都统制彭辂来归人情恟恟君测其无他单骑出迎卒为我用从吴公入蜀感激知遇劬躬朝夕乃以宣抚制置二司议不合知珍州郭槐劾君离次考任举将皆格不行辄改君之浔诸台惜其才委摄浔贵二雕郡抚养赒给散鬻盐货户口视昔阜蕃既而西融桑江蛮猺啸聚势张甚守得罪去君又摄融未旬日羣防徙避邕筦以马政坏经畧赵公崇宪又假君机宜文字摄邕罗殿自杞二国闻之効牵惟恪于是举将再及格嘉定九年班见改通直郎自择鄙小县期自韬敛未至建始江淮制置使李公珏复以书招之君惟边遽若此义不当辞尽室以东霍丘焚荡之余披草莱立民社葢嘉定十一年之冬也楚州俄易守忠义军反侧君单骑往与守相会议有南渡门石珪之变挽军帅翟朝宗以下登城守备山东首领往来窥觇犹豫不敢逞君亟遣使臣防谦赵洪喻之珪等受命而盟使复其所会处遣侯挚拥重兵迫涟水或虑忠义人为之表里君以成略授之皆北向争死敌凡再捷人情乃安亡何敌又举国大入犯宣化流民争济江面绎骚制帅复以属君治战舰分甲卒眀谍候布旗鼓夜遣使臣王文等尽驱滁河之舟大小三千余尽列南岸以伐敌谋城中士民咸服其敏会制帅以母忧免官君亦随去不复以闻至南海仅两月诸台辟循倅未报谏官张次贤以宿隙论罢广西路经畧胡君槻惜其才复以平乐留之且俾摄邕州守贰检防马政之羣蛮恱服繇是台梱聮牍改辟通判融州仍摄邕筦猺防黄炤黄南卿掠省丁转鬻于交趾横山砦民日受其困而有司莫敢孰何君与刑狱使者钱宏祖调洞丁立硬砦禽南卿戮于市炤闻之饮药死左右二江溪洞自是宁谧二江提举砦官俸给素仰溪洞率为所胁制君请于经畧司拨盐下州粜鬻以廪之公私咸利焉宣州饿莩满野君至发私财匄籴于邻郡民頼以济诸蛮纳戈请降有言于朝廷召赴行在既解印绶乃有沮前命者君既出境诸洞猺结连宾邕酋长犯栁象朝廷忧之熟念无以易君即令再任诸猺速引去宻遣邕州洞官古兰知县黄至大以兵袭之俘馘甚众郡计匮乏又倾私帑以犒勇士且保任以闻未报六月丙寅卒于郡年五十有四呜呼才非易得而亦非果无也古人储才以拟用匪惟缓急頼之棫朴丰芑嵩髙烝民徃徃为数世之仁乃自世降俗薄无事则摧折弃置俾不逹有事则湔祓扶持惟恐后士惟知国尔公尔缓而弃急而求一人誉而召一人毁而去士不以是戚欣也徒示人不广且俾中外闻之得以浅深虚实我焉初余以馆职补郡道荆及归蜀吴公以宣抚置司叅议官见招至再皆辞不就然前后各为数旬留因得徧阅吴公賔客精眀强济絶出侪等如君者固心期之然而才者名之府忌之招固疑君之老于行也卒之一偾一起以终其身君取聂氏故同知枢宻院昌之孙女封安人前君四年卒子男二人长衡年二十以卒次嗣孙女适从事郎佥书象州判官郭起宗起宗挈其孤防輤还里以其年十二月桃源县之僊洞乡社青村合于聂氏墓起宗继为靖州理曹会余迁靖起宗慨然曰公吾舅之所善也铭不可以他属乃为之铭曰
　　山木自焚雉文故翳材累则然义命有制偾兴靡常世涂自隘于君何加坎止流逝武陵之原山环水汭我铭章之尚谷来裔
　　华容县丞奉议郎致仕沈公墓志铭
　　故奉议郎致仕沈君讳连字少逸以寳庆二年四月庚子卒年五十有八其孤奉遗令卜分宁县仁义乡古城之原以眀年甲申窆而介张忠献公诸孙以君伯氏沔所书圹记全州文学黄梦雷所状行实求铭于余维君系出吴兴徙豫章之分宁曽大父元大父世瑛父彦珙妣郑氏嘉定二年举进士三年大理卿张【阙】曽为国信使辟君为属还循从事郎调太平州司户参军未上丁母忧免防调静江府司法参军京西路提刑司检法官兼干办公事以劳累迁至承直郎调岳州华容县丞未上致其仕转奉议郎君姿禀端粹早有庠校声大理没于使事君诹经司律动合轨程馆伴使惊异曰南朝士大夫精练若此试吏为法官每以所上成案识诸防而书其上曰日监在兹其审克之以是用法平恕民无称寃郡计仰鬻盐以给吏徃徃抑配齐民君禁防吏奸视盐多寡为价髙下不限以常直民乐为市而无损于公嵗入视前増倍常平仓前后以缄鐍相授受诘之吏曰是腐不可校故未尝孰何之君请阅实其数以新易陈会郡贰杨炎正亦主其议人颇难之君白于郡曰帑廪皆官物也以帑羡补廪阙其谁曰不可守莫能移官吏頼以免诏摄举事延左右生论说无时嵗余百废具举学廪用増或告以旧例当献于郡公曰是朝廷所以养士而可献乎乃以修大成殿刑狱使者方孚若信孺闻而善之为助财用焉蛮防古县焚掠生聚经畧司命君抚定受命不辞讫事为图其所当备某事当更帅长大恱眀年再遣临桂簿正李闳祖问民疾苦民指君昔所经理曰是皆可久愿守之毋失京西刑狱司治襄阳以边防移汉柬且兼领郡事寻又还襄寮属惟君一人徃来劳勚会寇薄襄城君入禆幕议出厉将士咸中机会制置使赵彦仁方亦移治襄君修十事以献赵称之不容口由是与参谋议嵗时犒士亦惟君属秩满荐书阙下当路者欲留之君辞去曰奈何以己妨人有宅在豫章城中因徙居焉华容丞当上即挂衣冠不复出矣平生事亲从兄交友睦族皆尽其分取叶氏先二十一年卒继冯氏男子二人曰【阙】曰荣发俱世其业荣发尝与乡举女子子二人长适夔州司理同郡宋槻次适贡士广汉张必大皆相阀也孙男二人光述进孙女二人余蜀人也不及与君接按状所云仕桂日尝以守法为杨子直所知以补常平之乏为崔正子所善二公端人也所取宜可信其后在襄赵彦仁才之既去又以书来之去就迟速之节始终可观是宜铭铭曰
　　莫乐无求莫荣无媿宁羸厥躬永寿尔嗣
　　孙武义墓志铭
　　嘉泰末某为武学博士福唐孙从之应龙以舎选奏名后二十年某待罪史臣从之以守叙州还奏事阙下过余泣而言曰呜呼尚忍言之先君以庆元二年春二月弃诸孤应龙贫且贱故缓嘉定元年卜宁德县之孝湾惟丙食厥【阙】月【阙】我先君以妣郑氏祔又未有以识诸竁也应龙不佞阶缘科第洊领州符又累被两朝追命今先君为武义郎妣孺人将以命书告庙而墓门之石若有待然重惟昔者古庠之席应龙幸有位焉则以是累子不为无词余每惟积善之有庆非曰为某事则有某报也方寸之动已所独知而见乎动乎四体显然其不可揜况其子孙固一气之感者乎余不及与君接而知从之已久呜呼余曷敢不铭按孙氏系出江表其居福之乌石山下者故光之固始迁也后又徙长溪之西乡五代时割西乡以西为宁德县故君所居号宁德之寛岭曽大父劝大父藏皆不仕父举取某氏生三子男君为长讳景玉字公辅资醇重接物敬以严旁通隂阳地理书客有所欵扣语络绎不穷闽土狭而民稠浮屠氏嵗所入厚于齐民民勤瘁节缩仅仅给伏腊而浮屠利田宅美衣食故中人以下之产为子孙计往往逃儒归释君习其俗而从焉日积月累生理用饶营室庐卜宅兆凡以承宁考志者靡不殚竭尤恶闻讼狱冢子游学未返有强盗入室君熟视听其自去既瞷知其人亦不以干有司其遵礼循分大扺若此年七十有四以卒郑氏同郡永福人以勤俭相夫子年若干前君卒子男四人长世长次某次应龙今积官至武节郎新差知靖州季某与仲俱学浮屠孙男七人女四人曽孙男女一人铭曰
　　乃基乃捄乃有阖庐匪菑匪畬匪其贮储天之胙善至宻不疏式谷后人永念拮据
　　孙和卿墓志
　　余迁靖之眀年闽人孙君遇从其族父来为守博志而强善以余之进之也从容语及其大父事泣数行下且曰将有请焉而未之敢余曰何伤乎亦孝子慈孙之情也眀年以其父坦之所书事状谒志则君以靖康元年生以嘉泰四年六月丙午卒且地相去世相后若此况如余之独学寡闻安足以知君乃即其状而叙之曰孙君和卿讳调系出江表世居光之固始唐末从福之乌石山歴数世散处长溪县大留村数世又徙龙坡曽大父某大父某皆不仕父某号栢岩居士母叶氏君少有异质长通经子百家之书长溪自唐神龙元年薛令之初举进士士知乡学国朝中兴初眉山师彦立古时号义门先生讲授于县之十里曰赤岸一方士习为之丕变迨君讲授邑中发眀经术砥砺名行时亦号龙坡先生闽俗喜为浮屠君务以攘异端正人心为己任县令下车必首咨访盖馆于校官者垂四十年前后著录之生不下千人由是文物彬彬辈出与义门分曺焉耻为世俗輭媚语故试有司率不合堂之东扁曰寄隐堂聚书千巻藏脩息游其间举世之所谓可恱者一无以动其心焉呜呼自属民之法废闾塾不修民无父师少师之教于是乃有乡党自好者合国人子弟而私淑之譬如大玉孚尹虽不幸不以镇天府祼清庙然含英蓄华辉润一方所及不既多矣乎裒其遗文得易解书解诗口义各五十巻左氏春秋事类二十巻册府一百巻龙坡文集十六巻子男二人坦夫甫早卒女子子二人长适郭德彰再适黄复次适进士林骏曽孙男一人坦夫将以某年某月某日君于某所以陈氏配是为志
　　归州推官承奉郎致仕张君墓志铭
　　君讳宇宗字岩夫系出东汉平子其后南徙居广信郡子孙散入闽岭五代初唐州长史又追赠补阙生五子长保寅次霭官至左司员外郎今居于崇安县之白石山前者皆保寅之裔曽大父德运行成名立学者称为白石先生语在建安郡乗大父禀不仕父璋以累举恩得官初尉池之石埭转丞邵武改建宁循从事郎即所居官致其事改承奉郎母髙氏同县将村人故武经大夫某之女继母江氏建阳北乐人故通判某州杞之女君刻志励行尤善事继母未冠举于乡游朱文公先生之门得为学之要耸善扶谊厚亲睦邻邦人爱重之绍熈五年有盗焚掠里闬由西而东及君之乡境而返后五年复作自东而西亦及境而返咸曰此善人也谨毋犯乡邻既赖以免乃因人情倡为义甲一家有警则甲众毕集盗以屏息光宗践祚君以累举恩授官时朱文公以忤权贵人免官君率僚友送诸武夷会于精舎君语及时事感愤激烈文公喟然曰岩夫真可与语为张饮尽欢书乐府一阕命同志歌之且题名以识嵗月今石刻犹存初调江州湖口尉属开禧北征县当孔道师费百出君董饷役检吏奸民以不扰授归州推官当上即追惟考志亦致其事改承务郎后二十年今上嗣位以恩转承奉郎自号玉峯逸老恬于宠利无声色之奉家事授之二子唯诗书自娱乐道人之善而畧其过建丰为富沙之名乡君刑善于里人尊哲乂礼名胜振贫乏字防孤而一门之内父慈子孝兄友弟恭故仁逊之风兴焉以寳庆三年四月壬辰卒十月己酉于崇安县仁义乡岚头芦山之下其子壻江淑文状其行求文以识诸竁余惟士之进退去就亦惟反诸心而慊考诸义而协所谓七十而致仕者特约为之制耳若乐行忧违翔集色举固不是之计也夫使载髙位食厚禄则大将行其道次将行其言非容容为禄仕计也犹未免乎禄仕也则辞尊而居卑辞富而居贫免死而已矣若上焉不能以有行也下焉不出于为贫也礼际未善也陈力不能也有一于是而托尊富以为禄仕假民社以自丰殖其于义也何居有如张君老不待年令德表里纯名始终吾故喜闻而乐书之取同县胡氏文定公之族也生二男子椿年南剑州将乐县主簿樗年与乡举女二人江淑文即长壻也今为承议郎知靖州永平县擢通判靖州次适昭武黄顺之故儒林郎总领湖广京西财赋所干办公事孙男五人时燀时煇时焯时燂时燡孙女四人长适江维宁次适江鐩举寳庆二年进士第调抚州宜黄县尉即叔文之冡子也余未嫁外孙男子六人曽孙男女二人铭曰
　　物竞而独止人涉而卬不精蕴而神内守志彊而气亦至二十年闲退之味八十三康寜之嵗与其徇物以防已叹老而嗟卑也
　　处士黄君墓志铭
　　黄氏自金华徙分宁至光禄卿中里生五子其三为湜大理丞庶之父太史庭坚之大父也四曰淳淳为太常少卿则【阙】县丞康之父纺之大父也纺兄弟十有二人是时族人有侍御史某家于荆纺往从之寻又游学于长沙爱郴阳山水徙名数焉肄业于学官之游艺斋讲学不怠邑人有为长沙令曹某诣郡舎于学官之侧夜闻诵书声翌日从学掾得其姓名进而问其世遂以子妻之而馆焉即今郎官里上应坊也生五子三曰中臣中臣生彦眀取王氏生四子君为第三讳师南字鲠卿取何君某之女何君通判某州君就试转运司而州教授适司校此宻以私居谂君君曰人禀命有定分辞焉何守廉州州壻以受赇下吏使人訹君曰茍得免请以一斗珠为报君曰此言奚为至我且事在有司吾得而知乎又辞焉其学务以谨独畏知不为利禄计年几四十始举于广西路转运司既试春官不利遂弃去筑室于所居桂坡之麓辟塾延师以学诸子琴书满室賔客盈门浩然将终身焉庆元三年终于正寝享年七十有三越五年何氏卒享年七十有八君于耒阳县平陵乡马王岭寻归于县之桃源大父墓之侧而何氏祔于峡村祖妣王氏墓之东男子四人长瑰早世次珍以乡举该特恩今为靖州军事判官次璵次璲女二人长适陈康年次适李多闻为郁林州司户参军孙男五人汝谐汝说汝止汝逊汝砺孙女三人长适陈康年之子天竒次适向文简七世孙汝振次适贺汝楫今主零陵簿外孙男女五人先是余举进士始识珍都城后二十年相与道旧故珍然以先墓未铭为请乃为叙而铭曰
　　虽诱弗迁虽訹弗挻老壮而穷坚以终其年式谷后人勿替有延
　　从义郎胡君墓志铭
　　绍定改元之冬余放靖未还金华胡潜介其妇翁通判靖州邵伯方笥以书来曰潜不天以祸吾父寳庆三年九月己亥弃诸孤绍定二年三月乙酉既即金华县之从善乡上髙原焉墓道之铭莫夫子若而潜也无以自进于门墙傥因其舅以及其甥诸孤之幸亦云从也试摭其状胡氏自安定先生世居海陵后徙婺之金华宣和间清溪防起剽掠乡邑五世祖友闻战死合于清塘遵古制以昭穆今称胡家大墓山隂陆务观游尝为之铭君距大墓三世讳大异字同之少自克厉冀大厥绍儒科不逹勉就右选初调宁国府旌德酒官部使者见知委摄县事讼清政平监行在激赏西库会遣使金国君以才选为介讫事诏増一秩再调台州兵马监押秩满堂授提举邕州右江兵马母卒不行服阕授行在侍卫步军司医药饭食俄寝疾以殁君为人沈毅而寛眀桥梁隄筑之事凡以利人无不为也婺多富人里正长募役吏舞文为奸利君捐田为义役倡规画井然嘉定十六年诏修复经界是田几废君力持之又赖郡侯相与共守厪厪勿失余每惟王制既坏民散而无所繋仁鄙寿夭贫富强弱为吏者弗及问也甚则有罔而夺之者矣幸而一乡一闾犹有忠信诚慤之人耸善扶谊以维持保受之义则毋问其所及之广狭人而术斯也不有裨于政教乎呜呼君之铭也余曷敢曰不可君享年六十官至从义郎取范氏文正公七世孙也三子男潜渭渐三孙男似儋圆二女子嫁承信郎新监潭州南岳庙赵希【阙】文林郎新池州司法参军赵与珀铭曰
　　匪仕之荣而志之施匪誉之要而义之为匪铭之羙尚嗣人之诒
　　于夫人墓志铭
　　始余官胄庠天台张子益先之来为博士弟子员阙二十有三年予迁靖又三年而子益来为州教授从容语及家事蹙然曰吾妇氏将有谒焉而未之敢予薄而问之予与子益友也子益有骨肉之爱而予得恝然乎则辟席而进曰予外姑卒于开禧二年二月辛未今嵗再终矣史巫纷若实操封竁之柄迨绍定元年十二月庚申始克窆于翠岩楼谿余氏先茔之西原予也学先王之道疑不以简防缓为可妇之兄曰余由将以铭请而吾弗敢致也子其许我乎使诵其事则由之父防所为事状也其畧曰吾妻于氏世为台之黄岩人父进武校尉光时祖父然曽祖父龄吾妻防庄重孝谨校尉死母胡氏有心疾侍膳药潄浣左右无违既归余氏则以所事母事舅姑敬共夙夜承事賔祭防先君子乐为善客至无留门吾妻先意议酒食有友调官乏资思赡之不能吾妻出奁中金以告里之黄氏有二女孤贫无依先君字而嫁之则又助之凡此类弗可胜数予喟然曰是虽妇德之常亦人所难能也姑止是为子志之子益曰抑吾姑之善也不宁维是吾闻诸妇曰吾母承宁族姻容礼娣姒绥御妾妮燠休贫弱一门之内盎然似春而自律至严每诵古人夜行以烛之语未尝越足礼法予曰子益之言宜信而予也罪放之余也虽然予曷敢不铭铭曰
　　母良其子舅顺其妇夫真其配子慈其母壻义其姑我铭其墓





　　鹤山集巻八十
　　钦定四库全书
　　鹤山集巻八十一　　　　宋　魏了翁　撰墓志铭
　　赠奉直大夫丁公墓志铭
　　宝庆元年秋军器监丁黼文伯过史臣魏某言曰黼不天吾父奉直府君以庆元二年月日弃诸孤于某年之某月日葬于石埭县舒溪之南曰鸑溪黼虽贫凡以致其诚信于亲者既不敢不勉惟未有以铭吾竁也敢以前达州王侯东所次行状将子是属某曰墓必有铭汉魏之末造也文伯方以正学直道为时闻人兹其显敭不已多乎而必铭之云虽然余定交于文伯既二十年知其世为详余曷敢不铭公讳泰亨字岩老丁氏故梁人自汉将军寛以易授同郡砀田王孙砀沛相近其后徙沛公之曾大父洪赠训武郎大父执中武德郎温处衢婺四州都巡检使父逑徐州乡贡进士公生四年而遇靖康之变江淮盗起马吉等剽掠之青阳石埭武德以尝中材武科入仕与讨方腊有功遂以选差青阳之武尉督捕羣盗未几金入汴迫徐贡士携家由清河趋淮隂以达于青阳丁于沛为右族自经乱离南来者仅两院武德其一也武德往来石埭经理平冦爱其山水清丽因托居焉传至贡士犹梦寐故疆之归故流移再世未尝治产业也公幼而明悟日记二千言时版本文字尚少经传史汉书皆日抄夜诵汉晋以来诗文亦手自编萃善古文于诗尤长以余力为举子业率先诸子鸣逺近争辟塾延之其后疾不能出者十年皆负笈踵门诸从子亦従受业黼时年十四已知为学之要会永嘉徐子宜为郡教授公慨然挈往从之徐雅敬公留与共学参授后进而训黼以语孟中庸大学黼幼从公诵言观行渐渍已久至是一闻义理之诱气竦神悟卒为成材公资禀劲直务质不蕲人知不轻为然诺在贡士侍侧色庄而气怡贡士卒号毁骨立事母臧夫人晨兴候戸外昏定率至夜分夫人自过江痛家族流离不肉食公食辄不怿有嘉疏旨蓄必问奉夫人已否夫人年八十二而卒公老犹致毁与二弟处极其和孺呜呼公之学其亦异乎世之所谓学者矣享年七十有四元配章氏继室孙氏前后凡五男六女长男辉次耀次某为叔父某后次黼次黻辉耀某黻寻卒黼今以朝请大夫为军器监六女各得所归孙男四人铸镒未仕镐以军器任为将仕郎镕从事郎绍兴府司理参军孙女五人曾孙男女四人铭曰
　　徐沛之间邹鲁所邻质实近本故家典刑公生不辰逢世孔填风气之感则厚且纯冲约自持硕蹇亨屯柬周之思西方美人允毅丁公则我思存
　　承议郎通判叙州李君墓志铭
　　余自防于成都杜氏道双流必李氏乎馆李则余之妻之舅也其曾大父文显大父庾为里善人父大年承议郎致仕累赠中散大夫娶同郡勾氏赠令人中散有六子长嘉谋为宗正丞世号息斋先生与仲氏嘉猷同举乾道二年进士其第五曰嘉量是为君君生之三月而丧母中散念之以属宗正教焉宗正博通经子百氏而深于易晚得专气致柔之说以隂符参同博考精玩笃信不懈君亲闻其说而好焉余尝与之语虽不尽合迨嘉定十五年春余将造朝过君于里舍君曰吾尝为子诵所闻子不吾与余以求诸易盈天地间致用之要无越乎坎离而大较则体性相须精神互足体不立则性无以行精不蕴则神无以发余心异之因相与推明本始究极分际勉之以圣贤之正相语移日不能休以是始信君之所蓄者厚而世不能以尽知之也十七年冬君之子防宗忽以书抵余于京曰先君以四月日启手足于遂不肖孤无以显敭厥考今葬有日敢以识墓为请呜呼其信然邪将俟后期以追前语而忍铭君之墓也君字平仲资醇实不事华饰宗正为淳煕朝士旧闻遗献尚多接识而君得周旋其间况以尚书郎勾公昌泰为之舅刘文节公光祖为姊之夫闻见熏濡趋向端正会科举不利以宗正任为迪功郎监嘉定府酒务遂宁府司法潼川府通泉县令主管夔州路安抚司机宜文字用举主改宣教郎知汉州绵竹县通判遂宁府叙州始为掾于遂议法平恕遂有米粟之征贵输赢余而不察其沽滥君请覈沽滥而罢赢余兵民两利焉明年当输民诣郡愿得李司法董其事有为逺官死不能归者为经理其丧二女亦各有适通泉揵江嵗靡公私之力而民廪廪不适居君躬任其劳筑事坚久至于今称之緜竹邑大赋繁吏縁为奸比豪猾而愚善良君请覈登载授券剂皆无过一日厥明以方楬之凡已输而未获券者使告焉或疑其不可继公去之日视始至逾笃以是民无横赋官有余蓄学校桥梁之政皆以次举行最后在遂宁更厯既多裁决滋敏前后漕使者皆俾摄属君以郡事辞不许迨转丞叙南喜曰此吾兄所尝憇茇也会以职事之普道暍归而得疾属纩之日尚区画官事家政如平生年六十有五君为吏三十年居室衣食不替儒素与人交平实而可久所居官皆以职事见知其长固也而吴德夫猎崔正子与之未有雅素争先辟举杨恭惠公镇蜀径上其姓名迨选部关移乃克知之其恬于荣利大抵若此元配唐氏继室尹氏皆赠孺人子男二人长巽宗次炳宗以后宗正女适迪功郎利州昭化县尉家寅翁孙男一人思问孙女二人外孙男女四人葬以宝庆二年某月某日墓在新津县会同乡艮山之原祔宗正墓右从治命也铭曰
　　居焉而煕熈出焉而怡怡脱畧于姑可已而黾勉于所当为其晚而有得于已也葢有人所不及知不知奚伤视此铭词
　　安人史氏墓志铭
　　宝庆元年冬予得罪南迁明年春行至九江友人家朝南被命造朝其夏赐对便殿擢主军器监簿秋以丧弟求去迁丞请益力又明年春差知隆庆府寻改简州予时待放未返朝南道荆州状其母之行驰书抵靖乞文以识诸竁葢朝南自先朝赐召今上申诏趣发及是西还凡阅四载而立朝仅十月余谓朝南秉谊据正不亏其体不辱其身所以成其亲者大矣而奚以文为虽然朝南之请也廑余惧夫文之不足以发也余曷敢不可朝南之状曰吾母史氏讳稷字虞卿隋柱国太平公万岁之后曾大父乡贡进士慥大父振父允谐妣杨氏母年二十归我先君不幸三十而没淳煕八年六月乙夘也大酉兄弟五人女为长一日大母苏夫人问曰能记而母乎泪栖睫莫能对长者曰母姿闲靓不事膏沐儿所能记仅此耳大母曰汝曾大父运干府君方严家人不见其言笑媪御尝进葛衣不惬而母先意改为运干喜与士接而母竭力酒羞虽服用可辍也汝之曾大母而母之族也运干念外氏飘零尝问其世墓而母自是嵗一展省如运干临之吾母程夫人以礼法持家子妇奔走承意惟恐失之见而母必为之康色岁时庆贺奉仪物以献如弗胜而精巧絶人其事吾舅吾母若是事我可知吾不能悉数也昔者我疾而母朝夕卧内膝行进药久而疾间膝有瘢焉吾识之今弗忘语已顾女兄曰妇道不当如是乎而母师也及大酉龆龀粗省事每侍先君常曰吾大父年八秩寝食必我俱训言娓娓而母时起躬奉温凊敬事不怠大父怜之曰天何以报此妇也汝生三秊大父卒犹谓而母曰尔事我善报其在是夫先君言之于邑曰使而母不孤吾大父之望是在汝已先君尝挈大酉过舅氏见者辄泣下曰而何以报而母乎自归夫氏事重亲拊而兄弟至忘其身之疾嵗时来宁尚嫁时衣也人谓弗堪而母无几微见于言面则又人所甚难而何以报而母乎呜呼大酉尚忍言之赖吾母之泽嘉泰三年齿一名于进士籍母之殁逾二十年男女婚嫁之事仅毕末有以葬也开禧俶扰从三嵎陈勤节公咸出入戎马间辙不及息侥幸陞朝则姑待之又庶几泽及吾母也嘉定八年大酉试邑成都上祀明堂吾母赠孺人将以命书之副告而卜葬焉未及满戍而先君弃诸孤矣徒跣行营于青神县之长泉曰绍远乡母所居里也命惟某山食问逺日惟十二年四月癸酉食是兆葢考志也孰知遂与吾母偕葬乎除考丧之明年南海崔公与之帅蜀以大酉长幕府未几荐士复先焉大酉敬共夙夜不敢坠厥绍今幸有以归见先墓昔者吾父之葬刘文节公既为铭之子之知我不后刘公幸有以纾吾哀也某自孤露以来见人之思亲则惕然以伤不自知身之罹此咎也读国风至凯风陟岵河广读小雅至小弁蓼莪辄废巻每谓彼以劳苦废养以谗毁见逐皆亲在而子一旦携离之暂耳其词已悲伤不自聊若此一日读韩文公哭兄子文至不省所怙惟兄嫂是依嫂指愈父子言曰韩氏两世惟此而已兄子尚幼不复省记愈虽能记不知其言之悲某为之涕下不能止呜呼未知情于文生文于情生而涕何从出乎顾我复我出入腹我今乃至眉目间畧不及訾省仅従其大母若考闻一二言行以求铭然则朝南之请也余宁能恝然乎乃不果辞朝南之考君某以封承事郎卒今赠朝请郎母以赠孺人葬今赠安人三女长未笄而卒次嫁张子辰次孙景舒尝贡于乡二子长即大酉今朝请郎知简州次震已尝与乡举以父命后族父不幸死矣子之季曰丙仲女之季嫁苏烝则继母今程安人出也内外孙曾十余人铭曰
　　望秋而变衰既去先时方春戢晖孰阸而摧祭以大夫之牲敛以内子之衣人谓母荣孰知子悲
　　太孺人吴氏墓志铭
　　宝庆元年余待罪太史氏粤人孙之宏与余雅相善也一日泣而谓曰之宏不天夙丧我先君吾母抚诸孤凡二十有四年而又弃之厥既得卜祔于吾父之兆而未有以铭也敢惟子也请余曰子善自饬以成其身兹其为铭大矣曰是敢不勉虽然之宏之穷毒人有不及知者我先君之五世自山隂徙余姚皆力穑自给伯父早卒大父修职某大母胡夫人年浸髙先君独任家事褚无私藏吾母承顺其志虽余财巾币恬不訾省得故衣败絮亦与冢妇陆氏尺裂而均之讫先君之世聚居雝睦无间言先君肆力于学州荐其名益从师友讲肄兀兀穷晨夜或寻师他州动涉旬嵗吾母服劳馈事不以累先君君性素刚毋问戚疏必觇其所趣而进退之吾母务为涵覆承宁族婣赒防乡党人人交相得也之宏兄弟年少长又俾负笈千里以赴师友之防多一时知名士课督诸孙察其少进则喜见词色不靡衣食不事游观不溺佛老惟致严于宗室之奉嵗时夙兴行事子妇若孙咸在翼翼如也之宏举进士试吏为某官薄禄不足养也吾母处之裕如闻楚扑声则曰焉事此闻得其情以告则怿晚嵗听聪视明德性裕未尝有厉声疾呼会水心先生叶正则葬有日之宏往会吾母曰其已事即反四月之吉起盥洗簮珥家人咸集忽指头何岑岑若是肘扶就枕已不起哀哉之宏犹未反室终天之恨九殒莫赎脱又无以铭之于吾心独无恨乎余瞿然谢曰如子之言子之先君子上顺父母旁睦兄弟下宜子孙则先夫人棐承之力是乌可以无纪周公之诗曰妻子好合如鼓瑟琴兄弟既翕和乐且湛宜尔室家乐尔妻孥孔子大之曰父母其顺矣乎夫道行于家而妻子好合此刑善之着也则兄弟以和室家以宜子孙以乐顺亲之道孰大于是非所谓风自火出者乎世降俗薄二女同居志不相得而家道以睽子孙是效者往往而是呜呼闻夫人之风余惧夫词之不令也以为神羞虽然余曷敢不铭夫人吴氏世为余姚着姓父讳端礼赠武义郎母喻氏封恭人夫人子男四人之宏今以承直郎新荆湖南路安抚司准备差遣次之亮乡贡进士先夫人卒次之震从荆湖制置幕州得官知郢州长寿县次之颖女嫁知某州史弥忠孙男九人自中乡贡进士自道自明自昭自诚自牧自强余未名孙女四人长嫁新晋陵县丞赵与昭次外孙史巍之余尚处夫人生以绍兴十一年四月甲午卒以嘉定十六年四月癸酉朔葬以十月壬午墓在某县某乡某山之原铭曰士不遇曷其望维述之良式扶而将浅于泳兮深于方既顺乃祥厥基允荒诏子孙世其庆
　　朝议大夫知叙州魏公墓志铭
　　予少与从父弟嘉父同居共学季父朝奉府君蚤与乡举孝友温任性不违物嘉父年十三四已能左右几谏少长知自力于学尝从师学举子业既而悔之曰是足为学乎闻郡人李中文坤臣以明经教授乡里除馆致之中文丧明卧兴饮食嘉父扶相必亲葢自圣贤传心之要以及近世周程邵张诸大儒所讲精体实察穷晨夜弗懈或嘲其不切于科举嘉父曰安有本厚而末弗滋者乎学益力辞益赡举嘉定四年进士调迪功郎眉山县尉上事之八月予被命守眉乃两易绵竹县主簿为吏廉明尝摄法曹以持法忤守意守不能难反以是见知檄受民粟先是廪人额外苛取曰例钱嘉父白守尽蠲之予守汉日使民自执槩量不取赢嘉父白守曰愿守前规守又不能难总领财赋闻其才辟赡军酒库仅视事改辟干办公事金人入边遣属驻汉中籴餫嘉父生男四日弗子而行十二年四月丁夘贵卒称乱嘉父挺身劳师少保安公开宣威府嘉父之果州趣公赴镇公壮之贼平上功诏减二季磨勘寻以举主改宣教郎安公谓嘉父习知边圉俾宰金之上津予时以心制里居嘉父固辞辟命请待班见凡家食二年予读三礼招中文与处嘉父参焉士无逺近负笈来观各有相长之益五年崔正子与之帅成都辟知新繁县县有祖宗原庙四孟月吉日至郡有朝飨遣属诣县陈疏食用道流而倡舞于庭嘉父曰是不防神黩祀乎县请于郡郡上于朝下奉常给太庙彞器法服图而班之嘉父范金制帛如式凡用泉八百万又给乐章嘉父遣二人诣太常肄业予时为卿命工授之嘉父即大门外为藏及时蒇事民听一新大修县庠扁堂曰师立朔月月半谒先圣先师合县之秀茂读中庸大学听者各足其分退而辑成书学有【阙】氏田租百余石久乃隶常平司会使者张义立方行县嘉父白归于学县未有社仓嘉父节缩浮蠧得钱三百万为籴本使者以其法风他郡行之通判成都府会简州阙守制置司檄兼摄百废具脩而去之日府藏之储视前增倍诏再任成都即解郡还次制置使辟知叙州叙空官乆摄事者不为逺谋先是横山砦之诸氏其最蕃曰始鹅始鹅之诸族其最肆曰隔桂仍嵗大入为患嘉父曰吾守封于此而民不得安土吾耻之乃请于连帅杨叔禹汝则假师隣郡俾通判居守而躬率将士问防罪不敢拒师十一月壬辰分师以入七战歼其众戮其渠率防势穷蹙即面缚军门誓毋反归先所侵疆凡四十八邨及民畜甚众十二月庚子受降辛丑班师数安南知堡狄厚叔卖国误师之罪斩以徇是役也用州卒防军及泸荣人凡四千粮三千石钱六千万捷闻诏增三秩将士以次进律有差嘉父自以职分所当为拜恩感激益思报効蠲复业之租以实边圉籴旁郡米以活饥民作止戈堂以简师徙创备边库以拟缓急制置使上其功状诏令再任嘉父尝请移安南堡于风洞市以制诸防至是报可方鸠工经始会北边被兵制置司征米五千石嘉父念边民之困出少府余财代输制阃知之为尽蠲之忧边劳肄盖自是得疾矣九月末犹力疾调丁筑新砦皆手画口授军吏奉以从事十月既望拜朝议大夫尚能跪起周旋如他日丁丑疾病卒于州寝临终尚谆谆疆场之事一语不及私嘉父蚤晤夙成孝友温任俨有父风自以禄不逮亲每拜一官辄感怆终日春秋尝祀如或见之尝读礼至将为善思贻父母令名必果讽味不能释名先墓之庐曰果善堂又自为果斋刘文节公为铭李中文记之绍定元年大比时有为临川陆氏之言者往往假窃近似足以欺庸有司嘉父虑学者贪高成习乃与新都令郭方叔黄中控于提学司请谕有司毋以是取人将自科举取舍以杜其渐士闻风丕变正学得不冺经史传记诸子百氏皆尝校雠钩纂益昌之乱委于兵火今仅存者读书日记二十巻杂藳十巻巴江中庸大学讲义二巻呜呼嘉父所志所学盖将以千载自期行方而气和见义必为视人有不获必起而援之其曰果善盖允蹈焉世率以学行词章吏事若不相涉盖曰格物穷理脩身齐家者动必古训关于事情为词章必迂为吏事必疏号曰文士曰能吏虽不学无行不害也不知今之为学夐与古异今之文古所谓辞今之政古所谓事今之才则古所谓佞人壬人也夫使学而本诸真知著于实践则发为辞辞则而理施之政政裕而密非今之所谓文与才也谓予不信则如嘉父者亦眇然一儒生耳其辞达其事治皆为世所推许然则非本厚而末滋者乎魏氏世为邛之蒲江人嘉父名文翁父讳孝寿赠朝奉郎母高氏赠宜人由朝奉而上祖讳华曾祖讳大昕则皆某同出也官自迪功郎至朝议大夫年五十有一取同郡韩氏迪功郎致仕起之女封恭人三男子强恕恭愿进忠恭愿以后其叔父及翁女子二人未嫁予归自靖强恕兄弟拜泣而请曰自伯父之南迁也我先君贰成都守叙南皆除馆以望归去年八月闻伯父被命西还丙夜得书时已被疾犹亟出觞客以识其喜今伯父优游林泉先君不及见矣墓门有石舍伯父谁宜予敛泣言曰诺哉墓在普慈乡仁惠里干山葬以绍定五年七月丙午铭曰
　　姿金玉兮言谷粟兮生何笃兮夭沃沃兮暵其暴兮命何蹙兮谁痡毒兮夺之速兮民无禄兮匪我独兮
　　大理少卿直寳谟阁杨公墓志铭
　　孝子之于亲也爱之斯録之故有复有重有铭物有烝彞鼎上之报功也有大烝有铭常有追襚有策有诔有諡逮其降也勒文于窆石曰碑然而鲜不浮誉而溢美汉人已谓碑铭惟郭有道无愧然则自有道之外皆愧也予虽不佞不敢冒所愧以谀墓而有德有言足以命之曰无愧则仅仅见焉今铭杨公叔正其一也开禧三年吴曦以蜀叛成都路安抚使杨公辅会僚属议同官三十余人愕视莫敢发公时摄府学教授独诵言今日之事当计逆顺不当计祸福仆言是则正名讨罪曷为弗克不然愿与先生死此以报国杨公壮之未决也公泣下呜咽请致为臣而去贼平部刺史陈邕上其事特诏迁一官又十九年湖州冦潘丙援济王以叛有司当正以法议一及之辄中其祸于是廷绅扪舌绍定元年公以戎监对垂拱殿谓去嵗风雨为暴水潦溃溢此隂盛阳微之证而台臣诿曰霅川水患之惨桀之余烈也呜呼尚忍言之后又以理卿对遂申前说谓巴陵追降之命重于违羣臣而轻于絶友爱陛下居天位之至逸则当思天伦之大痛雍煕初元秦邸殁于房陵既行封諡又录用其子极其存恤之意今乃曰不当为之后以贻他日忧何圣世示人之不广乎又曰今日不言后必有言之者与其追恤于后固不若举行于今也是日诏直宝谟阁知重庆府呜呼明君臣之分厚兄弟之伦是虽人所当言而利诱物迁不反是为非则举细遗大公能循理尽分使顽者惕懦者立事君持身之槩若此吾铭可无愧矣公讳泰之叔正其字也系出汉太尉震在唐居长安静恭里广明中国子祭酒赡从僖宗入蜀其徙眉青神则自镒始五传至鉴五与乡举以三礼释褐公之五世祖也曾祖考芳揆祖考封朝奉郎累赠中奉大夫考虞仲中大夫充秘阁修撰致仕累赠宣奉大夫修撰公两召不起谢事凡十又六年蜀人高之妣史氏封安人累赠硕人修撰守巴州兼山黄公裳为通江尉俾公受经公尚幼黄器重之杨致一天倪刘子野真史鸿渐渐皆以经术教授乡里公厯登其门皆列高第家故藏书数万巻手自校雠年十二三后卧不设榻者几十嵗读书必及诸实践举斯世声利无足以动其心者初以郊恩补官庆元元年与兄似之同奏名类省试明年调泸川县尉两易什邡再为緜州州学正转丞罗江县改宣教郎知严道县特差知广安军未至丁父艰免丧知富顺监知普州继知果州召赴行在除工部郎中迁军器监大理少卿补外余年差主管绍兴府千秋鸿禧观疾笃以本官致仕积官自迪功郎至朝奉大夫始仕什邡与使者辩狱事不屈使者贤而举之教授左绵覈职事之窽籍自郡守之客始守不可公径上提学司求避易石泉军教授其在罗江制置司檄置幕府适长沙吴公猎谕蜀公遗之书曰使曦为乱而士大夫不从必有不敢为既乱而士大夫能抗曦犹有所惮夫乱曦之为也乱所以成士大夫之为也每请间论事帅为改容或疑严道不易治公曰清以莅之何县之不治郡守锐意兴作征索无既先是邑输免役并折官价守更理见缗公数白不听遂以所当得白直钱与令所得酒人稍食日为钱四万有奇对偿会嘉定倅贰阙以公摄事时白崖砦将王壎引蛮冦利店刑狱使者寘壎于法或又谓罗长五诸人实导之当坐死公访知夷都实迩利店夷都蛮称乱不需引导固请释之不听乃请于制司去所居官制司以议舎檄公公但还雅安公自为小吏与大官抗声辩是非无所礼逊四川宣抚使安公丙尝荐诸朝曰蜀中名儒杨某之子当逆臣之变勉有位者毋动言不用拂衣而去使得尺寸之柄必能见危致命诏任满赴都堂审察公以亲老辞行诏以广安优之在富义视事三日即出相告僚吏士民其勤攻吾之阙西湖旧有堂名景濂公易以君子而记之曰堂既作而旋废已废而复兴尝攷其故则以中遭伪学之禁尔夫周张二程崛起千载使圣人之学炳如日星其有功于天下后世甚大其徒不曰此孔孟之学也必曰此伊洛之学使人得以集矢于其的茍寄意于君子则自非君子之弃而小人之归者畴忍坏之学者叹其逺识郡之府廪充牣籍其数以康困惠死举生其后去郡又以禄廪数千缗予邻里以千缗为义庄晋以叛卒之扰安居安岳二县受祸尤惨公力白宣抚使安公尽蠲其赋凡少府用度悉从减省在郡凡输边二万缗蠲赋如之振贫赒厄半之安公复上诸朝召赴行在所公固辞诏差知果州任满日赴行在果以畸零钱久为民病公会一年经费储其赢以为诸邑对减厥数甚伙遂上尚书按为定式民歌之曰前张后杨惠我无疆盖吾同年友张义立方实自发其端而公踵行之凡四方礼馈率不以入私帑与民约剂而为之息名长生库以赡独民至今德之上嗣服申前诏趣行实宝庆之元也明年三月乙亥入对后殿首请法天行健奋发英断总揽威权无牵于私意无夺于邪说以救蛊敝以新治功次谓本朝德泽迩来斵丧无余民无常心何恃为国次论陛下以直言求人而以直言罪之使天下士以言为戒臣恐言路既梗士气益消循循嘿嘿浸成衰世之风为国者何便于此上奇其对顾问再三越翼日除工部郎中时吾友真希元洪舜俞张行父王万里新以言得罪予坐迁靖徐纯忠胡季昭迁象公来自逺方首及之繇是中外臣民闻风兴奋相继言事无所避忌逮淮东之变郁攸之异言者益众其端自公发之后四月当对公奏三十年间士大夫之论不过三言而已为安静为用中为更化安静则茍偷也用中则模棱也更化则疵政尚多何更化之有又谓兵端作于开禧之初民力未困故民之常心未失也兵端再作于十年之后民力已穷常心丧矣识者以为笃论三年迁军器监时蜀有寇难势张甚制阃下令弃阶成和凤天水五郡撤戍退屯今四川制置副使赵敏若彦呐时帅汉中以据干城而军孤援薄二三公亦邮书奔告用蜀者嫉忌滋甚陷以深文诏下四川制置司狱公为书帅蜀人扣政事堂或曰是将为赵累公曰非畏累赵畏累身耳自为书上之引来俊臣罗告狄仁杰对狱事为证又请以身任其无他事得勿治尝以诗为相君寿有云潭潭位槐鼎既阅二十年治效何悠悠民瘼殊未痊近甸饥馁切三陲烽火连人意苦不纾生理絶可怜闻者韪之绍定元年三月又对其畧曰自去岁风雨为沴田庐不存饥馑流离人或相食疫气偾作盗贼肆行淮楚之间狐狸跳梁证状日异不可谓细故也愿陛下进君子退小人使忠直之言日闻而憸佞之说不至惨刻之人不用而忠厚之论得伸一扫贿赂贪墨之习而为礼义廉耻之归上首肯再三冬孟之间又对朝拜疏夕补外过辞相君为书大畧谓宰相职事无大于用人用人有道去自私之心恢容人之度审取舍之择而已又曰庆厯间吕文靖为相嵗月最久孙沔上书谓天下将有土崩瓦解之势而吕夷简无一言以启沃上心以谄佞为君子以奸邪为羽翼是张禹不独生于汉李林甫复见于今末又引史越王事勉相君毋用聚敛之臣残酷之吏闻者为之缩颈明年六月至重庆恺悌之政如三郡峡多盗官利其觉籍虚而粥之民民不愿也则临之以威于是土旷民穷者众公曰是駈之盗也斥余法用从制司市官田募民垦耕置廪居租以赡贫困虽尝为盗者亦周之期以自新俗用大变绍定三年夏四月公闻乞归得请疾且病矣辛巳即自力登舟丁亥始被命五月壬辰朔假馆于江津赵氏癸夘卒得年六十有二诸孤跣防丧车以七月癸夘脱輤于庙公壻于舅故承事郎丙之女三男子森先卒埴迪功郎前监顺庆府酒税埏将仕郎一女子许嫁阎叔恭将仕郎孙七人长续曾以致仕恩奏名孙女四人长适魏恭愿予从父弟文翁之子也余尚幼四年九月丁酉埴埏以母命葬公于县之玉台乡坤山公峻而裕介而不倨饮食作止有常无疾声蹶行立必正方不茍訾笑祀飨必躬畧采古礼行之居官荐士惟其可非是虽达官贵人莫夺也前后三被命召申命者再凡四辞乃就及位朝着甫三月而求归不获则请谢事其不茍就葢若此然济时行道之心未尝不汲汲小试郡邑间赡学助边代输蠲赋以至买田屋居养孤独之类为钱凡七千万有奇捐已禄以偿官类不在焉惜其所施仅止此所著书有克斋集百巻论语解三十巻老子解二巻杂著五巻类书有春秋列国事目十五巻公羊谷梁类五巻易类五巻诗类三巻诗名物编十巻论孟类七巻东汉三国志南北史唐五代史类凡为巻七十有四厯代通鉴及本朝长编类又二十五巻东汉名物编三巻诗事类八巻集诸儒易解为大易要言二十巻皆手自编缀也某得罪南迁遇公于于湖语及国事公忧形于色曰仆必不为久计也后以书至靖曰事有大于巴陵者乎不可舍而及也予益信公之爱其君以忘其身也后二年予被命生还则公卒且葬矣中道得埴埏书曰父之竁未有铭公也知我父者父亦深知公敢百拜以请某每惟世降俗薄人之蒙谄负义媕阿集垢以终其身者形存而气腐公也伸首万物之上语嘿出处惟义是比则今虽去世生意未泯乃铭曰
　　千夫之诺诺不如一士之谔谔尚于叔正见之悼九原之不可作惟正理具存人心孰非广居而安宅茍吾分所当言奚利害之究度烱日星其并爽质鬼神而无怍鹤山集巻八十一
　　钦定四库全书
　　鹤山集巻八十二　　　　宋　魏了翁　撰墓志铭
　　故太府寺丞兼知兴元府利州路安抚郭公墓志铭
　　蜀自绍兴议和大弃陜服且割商秦之半于是西阻天水皂郊东阻大散黄牛而阶成和凤遂为西南剧开禧三年叛将以四州事金由是金人知我险易安沂公极力宣理仅克就绪会移镇去边备浸弛嘉定十年冬金遂大举攻西和批天水夺散关明年春制置使董君居谊自成都进治利州又明年敌捣河池抄梁凤秦三泉制置司退守劒外安抚司退守米仓山蜀之险尽为敌所觇安公再镇未及三年而薨南海崔正子与之继之未久亦称疾去会金元相持累嵗朝廷患之嘉定十六年召淮东帅臣郑损超除四川制置使専属以疆事一日元人乘虚大入损惧捐四州及天水军退守七方武休僊人三关自沔还利朝廷又患之绍定元年命湖北帅臣桂如渊代之先是吾乡郭公正孙通判全州日当金人大入东取上津西断梁洋公以饷所督餫间道驰使称贷于京湖制置使赵彦仁方靣谕豪民富商倾财募士寇遂遁去与郡守游勉之九功讫全孤城知长宁军未朞嵗崔正子请于朝移知文州会敌入边迫阶文军溃入竟公擒捕寘之法民皆安堵诏进一官回任在郡四年擢知嘉定府兼权成都府路提防刑狱兼提举常平未几为真治状转闻除太府寺丞兼知兴元府利州路安抚兼提举秦茶马盖公自安康却敌以来威名著乎西南命下佥谓分阃得人公以本生母忧辞不就申诏夺服公固辞不获命乃起视事公素负才畧有经世志每观国家故事至胡丞公力争和尚原而郑亨仲承秦桧风旨割以遗金辄抚几慨叹又谓无五州不可保蜀无大散皂郊诸关不可保五州至是受任汉中首以修大散诸关告诸制置使然边未有警议格不行三年十一月鞑自宝鸡趋凤集如升虚邑公之言始信元兵去凤公又言彼必再来宜亟命沔将以重兵防马岭制帅报曰沔将岂可跬步去七方邪马岭已付之田燧矣公怃然曰谁为是谋者误矣且七方深处腹内汗漫无险异时彼自西入则备西可矣今彼攻京兆闯凤翔游骑数至宝鸡则自东入必矣马岭为东西边之要有险可守置重兵于此以逆挫之彼气必夺若俟其逾马岭逼七方五州地数百里已与彼共之矣时有谓彼必西乡者故公言不用明年三月敌果由东道纵兵大入舍凤集不攻而力争马岭田燧以忠义人千四百当敌众数万血战三日夜矢尽援絶遂死之敌既逾险乃鼓行而西驰骛平原不可复制公之言至此又信方元人之冦凤也遗书置城下去公移书制置使畧曰数年以来彼尝得志于我今无故请成意未可知万一有如谍报假途捣汴且他有难塞之请将何以应今宜谕以道不可假师无可借粮无可贷舍是三者则本朝交隣自有故实非外有司所得专宜俟奏报虽然议和乃一时之权严备则万全之计首当饬将练兵以备不虞彼若以和误我则勿候覆请随宜遏制帅惧拂和议指公为异论四年正月元人又至则径属他官往武休议和事甚秘公弗及知元又出嫚书索粮二十万斛五日取若干斛其使蘓巴尔罕诸人俳佪兴赵原而别大赤辈已纵骑焚攻出没自如制帅方令诸将毋得擅出兵沮和好且遣王良能李大举诣凤翔兵帅所囘报而督汉中趣办牛羊酒以犒元师边民扼腕切齿公叹曰馁久戍之卒以啗方张之兵尚策之得耶制司既又下令悉召西和天水凡并边之师入保七方公谓弃五州守三门则蹙地已数百里痛愤累日又告曰勿谓五州可弃五州之民痛入骨髓则锄耰棘矜利于锋镝勿谓三关可恃翫兵纵敌使得气去将往来三关之外而遂已乎语闻制帅滋不说公知不可救药自是兀然孤城束手待毙矣元人自攻凤翔已分兵入吾境先自隔芽大散关岔入彼所驱中原民投户号拜有愿为我用者公谓用师既误若招纳归附以携其众实制变之大机脱又不纳必反为彼导即言之制帅且请事定之后分处边疆垦辟营屯荒田不忧其聚而生变也众是公谋诸将亦隂给资粮以候制司俄下令不纳北人大失望于是元人因归附之众防守近境三关之外民为兵困四月癸未破凤遂长驱东乡时大将久屯武休公为言武休险絶且重兵在焉彼决不自此入彼不右闯石顶原则左攻撁子关若阳明日落黄竹茍谷一处透过数十百骑则武休虽众无所用之顾乃懵不加省五月丙戌朔越六日辛夘彼果以轻师缀武休而自阳明黄竹趋迫兴元梁洋义士先已分戍诸关城中惟忠顺军千人制置司檄遣畧尽其将呼延棫亦分戍石顶原公誓以死守俄而武休之众溃谍报元人谋趋米仓山寮属丘子正亲校张谅等请曰事势至此若招讧溃防米仓犹可保民徒死亡益也公亦虑元人由巴山深入乃亟索呼延棫俾鸠忠顺余军以俱癸巳遇元人于沙窝我师三战三却死伤几半然犹有支径可避左右劝公公不为动甲午元人自廉水捷出我师之前公与兄子凤州推官宜中仲子主管机宜文字文中凡一门八人同时遇害左右得免者仅一二具言其状行道之人为之流涕六月庚午余同产兄高南叔某自洋州拔将帅师还定汉沔得公杜家坡敛而殡之其孤黄中自巴山跣护以归又明年余返自南迁哭之殡所且俾商祝陈词曰呜呼自弃捐边关延引敌师而毁封破域矣削弱监牧专利委责而防墙鬬室矣金缯频献屡为人误而堂皇四辟矣有功弗赏有善弗纳卒叛弗戮将骄弗戢而龟玉毁于箧椟龙蛇生于几席矣于是公受任于多故之余挺身于羣疑之侧矣众投戈于散地已缨冠于同室矣众养祸于八年已承危于一日矣既幸生之不忍则一死之遑防矣自靖自献虽为臣之常分而言不已从事不已出则一死之奚益矣祝辞至此其孤黄中泣之恸踊而言曰是深知先人者祝诵终篇黄中愀然曰不得公一言以葬其孤即殁于地将无以见先人矣予谢曰予既与而先人言矣黄中曰盍为我申叙而铭之予窃惟念去年初夏以书抵靖曰比冬彼旣以和款我今春又以书来诱我乎汉中制帅拒弗纳或者尤之不知彼多术变制帅未为失也今书犹在笥而公抱知言之名以没是可哀也已然则予既知公之心予曷敢不言字兴祖系出唐汾阳王六世祖扆自安仁徙临卭曾王考畋举元祐三年进士官至左朝散郎通判绵州累赠左通奉大夫王考季舒举绍兴二年进士官至左【阙】






　　子汉皆随难汉中葬公者黄中与其子久传而已幼孙祖传则后公五月而生女子五人长适文林郎潼川府路都钤辖司干办公事张庭秀次贡士何次迪功郎胡仲荣次赵森次张好仁惟归胡者存孙女三人其存者一长孙壻迪功郎简州司法参军薛桂公初该嘉定十七年明堂恩以官兄子寅中今为迪功郎监四川总领所大安军赡军仓解官持心丧再该绍定三年明堂恩官兄子寛中黄中将以绍定六年十月癸酉奉公之丧葬于临卭县白水里之东冈与张宜人同兆既谒铭于予庭秀又状公行以来乃叙而铭曰
　　西南之祸信亦有繇墙藩隙坏敌师是招金缯赂遗兵端是挑伍乘弗整戎器弗彼然者专利宣骄造攻稔衅匪一夕朝公兴受败力支翘翘乃设地险乃絶货邀诲谆听藐以我言訞一策不试致唘氛嚣循义尽分公心孔昭我原厉阶揭铭山椒
　　国学贡士胡伯清墓志铭
　　绍定四年秋予蒙恩归自靖道荆州之沙市镇胡嚞过予涕泣言曰我先君之葬以元年十一月甲申墓在泽山之原昔者未有以铭之重惟先君尝以博士弟子员事先生先生之典校南宫也嚞又以诸生被选然则铭非先生谁宜授予圹记一通则兄森所为也记曰先君讳挺字伯清某州某县人少有立志从游皆闻人尚友必胜已谨自饬期毋愧古人尝语乡人曰吾乡自厉仲亨于仲山学于京师过江来无闻焉结庐泽山聚辩于斯躬帅其子弟罔昼夜作辍庆元五年升名于大司成后十有六年嚞继之又六年从父弟焱继之又六年森又继之森先以嘉泰四年举于乡嚞登嘉定十六年进士皆先君刑善之由先君末四举礼部不一得辈流称屈俄感末疾诏森等曰外袭而取之者吾志不存焉而等茍能精义迪彞以不悖厥衷吾殁无憾时嚞尉处之遂昌筮日将车就养而疾弥留继以大故实宝庆二年九月某甲子年六十有二先君柔直惠和孝友任睦书曾氏问有余一章寘坐右日省以事其亲亲疾不脱带左右尝药致丧以礼忌日必哀遇事肯綮善劈析乡有竭作礼荒之议则就之好施予不问家人有无里称其仁曽祖考讳仁善祖考讳资渊考讳作乂妣某氏【记不载妣及所居州邑】先妣于氏先先君十九年卒子男三森轰嚞女二适于尧知忠翊郎陈履泰孙七予读之忾然曰自蔡京更太学法岁鍜日链惟以钩章棘句为工仁义礼知之本心薄蚀殆既虽训诂义疏之书且不暇攻矧能立其大者予尝尸厥官惕然如不容今观胡生食太学之禄者三十年不梏于时之恫不瘁于身之穷不憙于子之通而学之充而德之崇而理之融亦庶几君子之曰终始予不能铭诸旅琐之憧憧嚞又六千里以申其请于邛书用识之庶有以志其马鬛之封归自靖之明年月建维亥营室方中识此者谁史臣了翁是为铭
　　故迪功郎致仕史君孟传墓志铭
　　今之学者例曰自隋唐以科目取士士习于浮夸生斯世也为斯世也姑以哗众攫荣亦可矣乃若穷深务广则有司所未喻博古通今则有司不及知故遂以大惭则大好为不可易之论呜呼胡不以吾友史君孟传之事观之嘉泰元年予以劒南幕府较士于眉士之通春秋者询以霸业所由始迨策士于汉中举唐入閤本末为问其间乃有博赡宏丽者予异而拔之则丹棱史孟传守道也既闻其叔父君承名坤柔与其乡人称之无异辞予始内交焉又九年大比有司以左右史沿革策士有谓二史不当隶两省又谓国朝之史自时政记起居注国史日厯实录玉牒圣政宝训等书凡皆经歴宰辅始得上闻故载笔者不得直书反覆辩析如素官于朝者发其名又孟传也又九年就外省疏春秋经传抵捂辩晰不遗有司愕曰是敢与公羊子辩必老于经者乃得奏名呜呼孟传以正学直道未尝为大惭之语也而有司取之公论许之是则患有司之不公不明而惟浮靡之是习茍以哗众攫荣者不惟浅之待人亦薄乎处已矣得之不得固不在是也孟传治装入对忽以疾卒实嘉定十三年正月甲子得年四十有八诏附刘渭榜赐同进士出身授迪功郎致仕绍定五年十二月癸夘葬于蟇頥山寿乡丑冈之原予得罪南迁会恩生还厥子廉壁过予泣曰父殁十有三年矣始食哀惟吾父生而惟先生之依殁而非先生之文将亡以窆愿有以宠绥之呜呼孟传非予铭谁宜史氏自临邛府君灏始入蜀占名数丹棱八传至克恭自荣州军事判官摄本县令御贼于蟠鼇峡以死嘉泰间锡庙褒忠封忠佑侯曾王父宪王父仪迪功郎父元谈妣王氏孙氏孙故太学博士逢之孙知永睦县份之女孟传孙出也眉目秀杰矩范夙成年十四以能文名于郡国举文固非其好也自经子百氏及厯代国朝诸史一览不忘故发于文则援据详博词辩雄放顷刻数千言见者骇服退而即其人似不能言者异时学者托周程诸儒先语以自标榜孟传为诗曰但使躬行皆孔孟何忧吾道不周程此岂茍于言者其后学日肆名日大愿交者日广每诵前辈语云士不可多受恩亦不可多受知故独于予为平生交予召为学官孟传不能从则以属予外舅故荆湖北路刑狱使者杨公熹予后守汉守眉持节潼遂又与之俱始识后谿刘公光祖鴈湖李公壁皆恨相得之晚李公尝语及本朝明堂用吉辛故事孟传随问辩对不失一字屡试辄奇有欲为之地者孟传不可曰为我谢夫君吾宁黜不是之为也取同郡季氏生一子即廉壁尝与宾荐一女嫁同郡刘铸弟守文爱之笃推田庐予之予为买屋于眉之南门有大家以小屋易之孟传不之较亦未尝形之言也平生论著有传斋集十巻传斋有用之学二十巻春秋统会十二巻周礼畧十巻书畧十巻诗畧十巻广编二百巻杂抄五十巻国朝名贤年谱十巻广编藁未竟也孟传为人不茍得不轻訾笑不戚贫贱于我乎馆者二十年犹一日也所谓博闻强识而逊笃善行而不怠孟传非与虽然孟传之遇也有司取之公论予之此人心之公也而未及有行天遽夺之天固与人异向与铭曰
　　茸显瘝在式登于耆侯德侯艺匪折伊奇谓天简贤我不敢知胡瓌尔蕴靡一日施如马斯齐旋控其驰地泐有已兹铭永贻
　　恭人杨氏墓志铭
　　予同年进士今四川制置副使赵敏若彦呐将以绍定六年二月某甲子葬恭人杨氏于彭州堋口镇僊居乡庚山之原先事以其娅婿户部分差利州粮料院朱元之状来请铭而敏若以书申之曰吾妇世家资中徙昌元曾大父说大父师中父铎母杜氏吾妇十嵗丧母克自凖绳凡女工酒浆之事罔不毕诫吾适母吾妇之姑也知其贤请以妇我于葬祭自致其诚敬洞洞属属如事存事吾母吴夫人无敢慢吴曦以蜀叛乡民将伺时敓攘吾为之捐私财料丁壮以卫乡井寻以授吾妇曰若居守吾省兄于阆奉母出三峡乞荆襄之师借用杨氏之甲扑逆焰而后可以有夫妇也乃行吾妇不忧不惧治酒浆炙食伍其众而日犒之大得人和盗为屏息吾抵防曦以爱将禄禧扼瞿唐俄报曦授首禧惧将北走以遗我患吾携其肘腋戮禧而拊其众厥后吾分符授钺当时多故靡室靡家吾妇里居泊如也吾守汉中与制置使郑损有违言中以奇祸赖有白其寃者犹坐免所居官居数年元攻汉中鏖潭毒赤地而去朝廷不我终弃俾贰制阃吾受命若恫瘝之临其身吾妇曰事君之义不避害不辞难君何疑焉乃起视事军律赋兴皆非昔比未几彼乘虚防关大入吾妇时已抱癠挈二子转徙舟舣古渝则疾不可为矣时绍定五年正月甲午也年六十有四呜呼谷不同室殡不褰肂葬不临穴而又不得公之文琢诸碑铭无以慰九原之魂释二子之哀予读之怃然曰中庸以诗乐尔妻孥为率性脩道之端大学以诗宜其家人为脩齐治平之本人之其所贫贱富贵无不以室家胥庆为乐而采薇出车杕杜三诗序情悯劳所谓王事靡盬不遑啓居者虽以天子之将帅乘戎车驾四牡与征夫隶人其情则一时之所遭古盖有之敏若不幸而遇人之不淑予何敢固谢按状恭人事父孝父丧时从敏若于沔不得与于哭泣之哀之死犹流涕道之不懈于心佐敏若纪家事秩宾祭法度森肃艰险毕尝教二子圭夫珖夫皆克自立妇孙在列訚訚以和圭夫【阙】　　年进士前从事郎合州军事判官珖夫时监四川总领所隆庆府赡军仓孙男时錥补将仕郎孙女二长许嫁晋原钱某铭曰
　　天不靖周蜀祸孔稠英英赵侯同国戚休天哀民刘乃作之逑宗牖奠酬宾筵馈羞深方浅游不遗侯忧侯驾俴收长途孔脩夫人奚邮凄其归丘
　　迪功郎致仕程君墓志铭
　　予被命帅东川眉丹棱程安之从予游一日裒其考君行实一录泣而请曰安之不令繄父兄之教以齿于士宾于乡升于学居嵗余未有所成名也惟亲年之是惧万里驰归而上堂无父焉者褰肂以哭吾父吾悔之念不得先生之文书之墓石为前人光无以志吾悔也予尝读昌黎韩公文至于哀欧阳行周之辞曰詹在父母侧虽无离忧其志不乐也詹在京师虽有离忧其志乐也夫人有离父母之忧而外求所乐以解忧焉吾谓无是理也今于安之而信将授之铭而安之之兄卒安之持赴哭不自聊曰吾父吾兄之亡吾皆不及见吾其行也以襄父事以慰母心虽然何以赠我予亦为之泣下乃铭君讳南金字叔贵九世祖别驾君光履自武昌来徙家为丹棱人曾祖仁仲祖隲父益母杨氏刘氏君盖伯父鼎臣革之子鼎臣博习士也为乡先生巽岩李公所知仲明举昻任于是邦因内交焉一时秀士皆从之君渔猎经史口诵手尤殚思于音切句股之学既为叔父之子父母性严惮不假人以辞色君朝朝暮夕顺适无违父以宾朋咏觞为乐家有亡不恤君必竭力承意至贷赀以为养父母爱诸女君视父母意礼聘惟欲无所于吝父殁姊妹以治命捐田佛宫君又敬听之教二子择所从师而躬自程督率夜漏三十刻乃即安夙兴庭户蠲除家事不戒而治其族子洋州使君内雄过之喜曰吾家久閟弗耀我强自立惧亡以继也叔父义方若此家其昌乎宝庆元年季子安之与从子图南聨贡礼部安之又以选补学士弟子员不欲去亲侧君勉之使行将俾求友四方所以望安之何如而子之归也见父于家子之心又何如君尝以恩封迪功郎致仕卒以寳庆三年十二月戊申享年六十堋以绍定六年八月丙申娶某氏封孺人生二子长之善字子见为父营宅兆感疾而卒则六月己亥也季即安之女一人先适史徳麟再适杜嗣贤内外孙男女六人安之兄弟始以母命治富寿乡横石之原孰知其兄得年四十前葬三月遂从父于九原
　　呜呼父者子之天兄者体之连父笃行而寡遂兄有志而不年宜其情之尽而涕之涟是为铭
　　永康军通判杜君墓志铭
　　始予迎妇成都吾舅威州府君教子有矩度其冢子广心字德克威州诲之曰魏华父志绍往哲吾以子妻之非若世之系援高门也将俾女曹观善刑德焉徳克服父训唯恪敏学驯行有闻于荐绅间虽然予犹未之深知也德克凡再丞县久宦弗遂予甚念之将为之引重于诸公贵人会李季允自潼川移常德予代为守新故侯饮酒乐故侯曰我有妇党为射洪令子为我举之子之妇党杜某则予不敢遗遂以荐书一通授予曰是将举射洪令者子以吾名改畀中江丞予为德克言德克艴然曰然则是举潼川守非知有中江丞也况子也方以大公至正表竞廉贪而涖官之初与故侯更引私亲何示人不广子其辞之不然则以付射洪使自为谋我不敢膺受至是予始知德克之识果有异于人也徳克少鞠于母党八嵗而归逮事王父事继母尤得其欢心刘文节公之妻李与吾外姑昆弟也德克早亲文节之教气质以美又及事舅息斋先生李公嘉谋见闻染濡乡趋近正以父致仕恩补官监雅州卢山县酒务转为依政中江涪城三县丞知崇庆府江原县制置使辟通判永康军未上丁母忧未除丧绍定五年三月己亥以疾卒年五十有四阶奉议郎服绯衣银鱼呜呼徳克而止于是耶初仕卢山输负课于期年部使者才之檄摄隆州盐官逷敝窒渗井坎沛然在依政郡使辅邑长治租赋长不嫌其逼邑有土门堰官吝于费嵗辄坏德克赋丈庀役人利灌输在中江捐奉泉治官舎以奉母摄令盐亭以治称暨丞涪城刑狱使者应懋之留以自助谳议不问其长盐法不尽利掌米廪不求赢部刺史郡守交荐誉之改秩知江原县县号难治输负课为缗十万有奇増楹以筑绳桥民不病涉至是仕二十年矣奉赐率缘手尽聚书求友田亩不长尺寸取于物之薄盖若此而天亦不畀矜之也杜氏故隆州仁寿徙华阳其谱由唐翰林学士逊能以下昭穆可考曾祖开祖宣义郎知来考朝奉大夫知威州先母导江张氏继母江原张氏双流李氏皆封安人赠宜人妻封安人于宜人为姑侄知怀安军嘉禾之女安人始归杜氏德克父祖皆无恙三世一堂安人左右承事无违李宜人没安人哭之恸继以毁卒绍定四年六月某甲子年四十有九德哭母未几又丧其偶益不自聊明年予归自靖道成都吊之恠其神离而形瘠为留数日乃别抵里闬则德克讣闻矣六男子长直柔先卒次直温直道直中直谅直养孙男三人庆初庆余庆増初为直柔后孙女一直温兄弟十六年十月甲申奉德克与安人之丧合葬于成都县金泉乡坤山之原先事来请铭铭曰物竞我舒人弃我趋谦静有福匪天道与而啬其龄而扼其驱辐有所制岂亶然乎
　　故秘书丞兵部郎官潼川府路转运判官张公墓志铭
　　开禧二年秋予以言事忤权奸与范少才子长赵全道大全相继补外明年防知政事李季章壁荐士二十以实其处而召者仅四人唐安张公钧其一也公自泸州通判对便殿言曰陛下初即位刘光祖尝以五箴进读至思箴陛下作而曰当从原头上理会大哉王言真天下国家之大本也遂上三疏其畧曰陛下之所谓原者皆为一权臣所湮故使天地人之愤塞乎宇宙之内抑郁不得伸以兆其变因祀隠丧而礼乐之原湮以臣掩君而忠孝之原湮杀贤进奸而威福之原湮废经反常而学术之原湮相恐以权相招以利而命义之原为所湮矣主窃于前仆货于后而爵赏之原为所湮矣湮法度之原而本朝美意多废湮廉耻之原而人才良心几坏陛下即其所湮者以为规摹之要其序有六一者体干而总万化之目二者法祖以还旧制之良三者用礼乐之实以破曩日之余氛四者脩仁义之实以瀹曩日之乖气五者救活生灵使与权臣剖戮生灵之祸等六者振厉士夫使与权臣斵丧士夫之心均则原之湮者彻何物强寇安能胜陛下澄原进德之力哉二曰今日之最急者莫急于活百姓蜀自绍兴末年以来一尘不警百姓嵗输赡军近贰千万缗洎权臣忽开边于大饥之后用度繁兴内郡廪庾取之无镪粒之积调夫繁伙倍于常赋激赏奇零既减又复陛下赤子或死于馁或死于兵可谓已极若非陛下以爱肌肤之心爱百姓以畏寇盗之心畏百姓使此念充塞弥满以起天地悔祸之心则国家岂不岌岌然今亦不过取之天取之人取之地以为吾用而已取之天者欲使实徳散为雨旸雨旸结为百谷取之人者当散权臣之家赀以拯百姓之穷困取之地者欲举郑刚中营田之法为蜀民除对籴之害推之荆襄以及两淮无不可行其三曰天地之间惟忠义二字以之经天文使三光不失其序以之纬地理使岳渎不失其宗以之立人极使彞伦不失其道惟陛下力行君师之职于一身以起忠孝之心于天下茍欲更化莫此为切不然何以谓之化也夏六月旱诏求直言公上书谓陛下当求之一已不可求之天地又条更化之说一更之说六辞颇剀切嘉定三年九月轮当面对有仰观俯察而见天心未复近采逺取而见民情不宁泝大计所自而货源欲穷听四方动息而外忧难置率人所难言予尝妄谓直道而行宇宙间同此民也正学以言士大夫同此心也自非豪杰之士则屈信消长未有不系乎时之昏明治乱者自干淳至绍煕人才辈出一挫于孽韩之凶焰至泰禧开边大官喑哑小官退缩无敢矫其失者人谓士气销铄尽矣而嘉定之初勉而行之忠言谠议尚班班再见呜呼使常如嘉定之初则未戾之民尚有夷届乎公奉使东川予与之为代居数年公卒予再任王朝以言事徙湖北之靖蒙恩西还其孤猷子状公之行泣授使人以抵予曰吾父之友今其存者无几将葬矣墓前之石非执事谁宜铭会予被命渡泸未遑也猷子请不已则为志其事曰公字子和张氏其先自文纪葬武阳至唐大中有名祺者徙名数于江原曾祖父弼以八行遗逸应聘登政和五年进士第终宣教郎怀安军教授祖浚早有声上庠父珣赠朝散大夫妣何氏丘氏俱赠宜人公生九年而何宜人卒事继母以笃孝称绍煕四年登进士乙科授迪功郎主洋州西乡县簿再调隆州州学教授改宣教郎知汉州什邡县事通判泸州召赴行在除太常寺簿迁国子监丞擢太常丞兼权兵部郎官除秘书丞请外除潼川府路提防刑狱兼提举常平等事改转运判官罢逾年复原官主管建宁府武夷山冲佑观以卒公自幼藻励名行不为凡儿少长直欲尚友古人一时钜人元夫率从请益而得于孙公岩老范公文叔为多出语辄惊人不袭前迹才壮意新自成一家光宗初政公上书论国家大耻逾六十年而不复其末又谓古有四祸中宫外戚阍寺朋党而外患不与其论事皆若素官然迨对策集英殿首论举朝克己而后可以触一人进德之机末言皇子万世攸系岂可以世间学者之事责之有司第其文为举首寻尼于异论然自是声誉籍籍荐绅间矣始仕西乡复故侯所废堰疏洋原木马之水以溉民田凡二百余顷糗粮用充修县学羣秀民而教以礼节人嘉其知务及兼饷属萃财赋源流为八十一门门各有序有编年有丛志又有大序使长冯公震武甚器重之今其书传于世教授三嵎留意公养士之升堂者每以六学相讲切尝举张忠献公四勿箴为劝不专励以科举之习什邡县大事剧始至大书治事之所曰奉公如奉上帝克己如克勍敌爱民如爱赤子防吏如防馁狼雨旸少愆诣社稷请祷必躬必诚在泸会贼曦为乱公思所以拒伪帅主钺守川陆以待王师者朝思夕厉得疾几殆丞太常丞秘府所陈皆君臣父子夫妇之大伦虽敌已所难受者皆为上精言之逮使梓部哀矜审克至论决死罪或至泣下常谓人不死于刑狱率死于水旱亟请于朝匀度僧牒以为常平籴本先是绍兴间田晟领西师驻鄂嵗征银绢于东西蜀以充犒赐公以例遣而部运官吏为欺朝廷以罪公其事虽卒暴白然里居数年公不复斯世志矣元配李氏通直郎瓌之女继室费氏迪功郎洪之女俱赠宜人又继以王氏封太恭人有子五人存老端老持子满觉骥子二女子长适承直郎泸川军节度判官范充孙次适从事郎资州资阳县监酒税务杨崈之存老端老骥子先夭持子满觉及二女后亡孙一人顺孙外孙男女四人猷子则弟某之子公谓是大夫之嫡孙兄弟之子也命之曰猷子王恭人推本先意遂以猷子为后将以绍定六年八月丙申葬公于县之犍为乡清阳仟大夫之墓之侧公所自仟也铭曰
　　磊磊乎德而度也荦荦乎忱而裕也滋滋乎善之慕也颛颛乎守之固也微主之弗顾也微命之弗遻也绌信安于所遇不以易吾素也
　　雒县丞章公墓志铭
　　予少之时志于博识自书契以来数千百载往往贯穿淹该引笔书纸或为人称诵然不必尽协古人榘矱也年十有七从乡先生章公游先生必迪以义理语辄心解似不以凡儿畜之予益慊然自愧庆元五年先皇帝始策进士予猥缀科目涉厯中外凡二十余年先生始举进士先是淳煕十六年先生以词赋举于乡嘉定四年再该免举恩与樊武仲庚谯仲父仲午贺春卿东寅及予弟文翁偕试于类省试四人咸在选先生独被黜又三年与予同产兄高南叔稼西叔崇周宗泽岩举韩子献季壬四人偕试又独遗先生得失虽不足深计而命实有制焉又三年当嘉定九年始见录于有司明年唱第廷中调眉山县主簿每谓官无卑皆足以行已为簿正则稽民版柅吏奸摄校官则明义理劝孝弟再转雒县丞则审券剂明簿书受米粟之征则平槩量削赢余所居见称廉平嗜讲学虽事剧不废防绎嗜储书虽家贫必畜经史为诗清婉而深醇自陶杜讫苏黄讽咏弗置尤善茗饮不以酒乱德予自潼川召为郎从得先生书贫坚老壮将归就而正焉而先生年七十以疾卒于官实宝庆元年七月乙丑是冬予亦以言事徙湖北之【缺】


　　威声憺乎北塞信惠行乎南邦未究厥施赍志永终伟好谦之承考将祔葬于汉中而外师进取伤其丘封乃端平之夘月窆安乐之丙峯日值壬申嵗阳阏逢呜呼君虽云亡耿耿厥衷知之者安崔曹范诸公铭之者太史了翁虽墓表之未合尚斯铭之折衷





　　鹤山集巻八十二
　　钦定四库全书
　　鹤山集巻八十三　　　　宋　魏了翁　撰墓志铭
　　知南平军朝请江君【埙】墓志铭
　　宝庆初元予以言事迁靖建士江叔文为永平宰叔文从吾友真希元游最久闻见熏蒸貌肃而气和孳孶然惟讲学是崇不耻问于予逮予还蜀之明年起家帅东川而叔文亦守南平壤地相错闻其绥御内外一境清晏益信希元不茍求友也予方遣人问无恙忽以讣告予惊悼失声为经理其丧请以归厥明年其孤燧等以汀州李侯华所状言行走介乞铭于行都呜呼饕吏朘民丰已天或寿之如吾叔文之秉一章廉而静明而不苛则速夺之是可悲也已叔文讳埙世家建宁之崇安县曾祖灏朝散大夫知南康军祖臬廸功郎藤州岑溪令赠承议郎父寿累赠朝请郎妣安人梁氏朝请君尝以余财剙义庄辟塾延师聚族教养叔文肄业其间絶出流辈游庠序卓励有声两举于乡一举于大学嘉定元年希元以博士校礼部试得其文视知贡举倪尚书思嘉其有忧世志擢第授迪功郎福州古田县东尉县有海冦出没帅守檄叔文检视战舰道与贼遇密授弓卒擒其黠者余党悉遁任满关陞从政郎调武冈军司法参军郡守问以绥御之要对曰吏廉则边安再三奇之命摄佥书判官事有淫祠号刬平王巫祝凭附至用人于庙叔文请焚祠毁像籍巫祝之资以犒军循文林郎为江南东路提防刑狱司检法官平反死狱执宪明允刑狱使者葛公洪刑部尚书徐公应龙竞举之改通直郎知永平县事以上登极恩转奉议郎赐绯衣银鱼县故徭地其俗有如甲杀乙则乙家执丙以偿而书于牍以识其事盖洞猺无所赴诉而借丙之词以声甲之罪其事曰凖【口吊切旁击曰】其牍曰木契甲虽不得免丙则寃矣叔文彊以王法因告部刺史宪其禁永平当满予惜其去请于京湖制置使辟差通判本州吏民习其教而予又得与之处者二年差知南平军过家首问政于希元希元为序谂之大畧谓叔文之先象州以吏治名当世叔文以世学踵世科推所以治靖之廉白清简者而治南平斯可矣若锡光任延汉守将耳于交趾能兴其礼义之俗于九真能迪以父子之性是变蛮而华也今之吏细者为蝱为蚋以人之肤大者为防貐为凿齿以血人之颅以刼其家以封其孥于是民始羣然丧其乐生之志而自弃于盗贼之徒矣是驱民而寇也以中国之士大夫为天子之命吏而其所为亡异于寇亦何恠其民之寇哉叔文闻其说既躬蹈之又以风属城之为吏者公尝条五事以闻上极陈边障空乏不宜视内郡科调而于支移之虚名论建尤悉大抵如军装布帛取之成都不以时至而梁山军衣抽忠州博马盐给赏茶恭涪诸郡袍袄之类皆不报期会惟大宁盐嵗计盐租可救目前之急然视旧才十之一惟有径令输总领所而对折南平当输之钱亦可乎自余所陈皆居郡日熟察民隠可为永利者蜀帅上其政最将以叔文知开州未及报可疾不可为矣实绍定六年八月二十有六日享年六十有五娶张氏封宜人子男六人登宝庆二年进士为从事郎汀州军事判官锳受公遗泽补将仕郎镕绍定五年进士鉌贡于乡錝锜未仕女三人诸孤卜以端平二年十有一月甲子奉丧窆于建阳县西台山之原
　　呜呼以身发财以财发身反覆之间而仁不仁自贪竞成俗驱龙蛇以贼吾民如吾叔文以清白足以信乎属境行乎殊隣盖叔文所谓吏廉则边安者服之终其身是心昭昭知江氏之世有人也是为铭
　　朝奉大夫知巴州常君【有开】墓志铭
　　始予守潼川常君子先有开宰涪城颇有惠爱心实嘉之列诸朝曰刬除苛政抚字疲甿曾未期年已见成效盖承贪虐之余而能抚摩燠休之也又十有余年君再转而丞吾州予返自南迁君辱临焉里之父兄子弟又能道其调防火井夷情予益知子先之行浮于词也言于制置使李季允辟知巴州予守泸而君寓是邦又得亟会于是端平改元年七十有七精神爽伉发目烱烱漆黑如五六十也八月庚午忽以疾终于家其孤南强兄弟十二年八月丙申葬巽山之原予承诏入觐道泸而南强南金乞铭谢未遑也行李追至京请益力予阅其状系出唐宰相衮之后六世祖惟简银青光禄大夫监察御史兼散骑常侍寓居于蜀曾祖拱忠翊郎祖扬修武郎徙名数于富义父仁绍煕五年以庆寿恩授迪功郎及君陞朝累赠朝奉大夫妣蒲氏赠宜人君幼而就傅授书过目成诵修武谓是子也大吾门者两与賔贡举庆元二年进士调宜賔县主簿尝摄令究心职业刑狱使者王勲廉知之会宁囚毙于圉者多檄君换理曹临鞫得实使者交举之调荣徳县令名实廉勤朝夕服念公井盐为吏克减行旅不通则抑遏豪民检柅吏奸而除其害嵗余丁父忧免丧授潼川府录事参军居民失火有疑纵燎者凡被执诣府立斩以徇人利害相诬君白府请俟讯爰得实乃辟民用弗寃复调夹江县令安沂公丙宣抚全蜀有嫠妇挟公书以求直而妇之辞妄君一折诸理两造咨异沂公亦不以为忤也改宣教郎知涪城县事劝人以救饥编竹以楗水民用奠居通判重庆府先是黔以盐籴米久之而弗给盐更以免役钱之半米既入而役钱之敛如故君受台檄覆视请并以夏秋役钱对给且减蠲籴十之三着为定式再通判邛州会雅边有警帅阃遣君阅关隘招土丁君条陈防守之要在牛口且乞官备器械县狱廪糗尉差右选以任训练之责悉见听用夷不敢犯君前后四十年书十五考积官至朝散大夫巴州之辟报可而君不及拜矣呜呼理道不竞士罢輭不才与吏为市视民如仇者此无以议为号健决有能往往敖狠贪黩以私喜怒肆于民上其害甚于不才若君之谨饬和平终始弗渝而不得乗一障以没是可悲也娶杨氏勾龙氏先氏皆赠宜人子男三人南强以明堂恩补将仕郎南金将以君致仕恩补官幼子申女一人适眉山进士孙嗣勋铭曰
　　秉德兮静渊居官兮饬防恂恂兮呐呐兮如不能言所居而称焉已矣乎常子先
　　侄女端意墓志铭
　　导江黄不已以书来曰之纯昔岁客临安辱先生之知许以弟之子妻之其后先生南迁之纯西还乃绍定元年十月外姑李夫人醮子而遣叔舅叙州使君賔逺以归于我名端意小字广今年年二十有七有娠寻感疾以殁实端平元年十二月戊辰也呜呼痛哉纯母哭之恸曰尔之柔顺端静不妄言笑自为我家妇七年之间以尔庶姑与尔母之丧防衣佐馂曾不再嵗尔乃疾病乃不字乃罔克寿以重为我哀越五日壬申先生亦以辞吊之曰尔夙丧而父前嵗又丧而母尔遭闵凶亦云极矣既极而通汝之舅前诬尽白方以郡绂起家夫子有声士林亦将簿正成都尔乃殒弃盛年尔之诸父唯吾独存遇此不淑其何以为怀也之纯痛惟妇忝而生于鹤山先生之家又忝而能驯诸父之训而其不忝乃有如祝辞者今命询于蓍将以端平二年八月甲子葬于【阙】　乡【阙】　里【阙】山伯舅肯赐之铭昔栁氏之小侄尚托栁州以不朽栁州伯舅之所不为妇之年又不为小不宜使视栁氏小侄弗如也某执书哭不自胜为之铭曰
  </div>
  <div class="pagination">
   <a href="鹤山集_page40.html">
    上一页
   </a>
   <span>
    ...
   </span>
   <a href="鹤山集_page36.html">
    36
   </a>
   <a href="鹤山集_page37.html">
    37
   </a>
   <a href="鹤山集_page38.html">
    38
   </a>
   <a href="鹤山集_page39.html">
    39
   </a>
   <a href="鹤山集_page40.html">
    40
   </a>
   <span class="current-page">
    41
   </span>
   <a href="鹤山集_page42.html">
    42
   </a>
   <a href="鹤山集_page43.html">
    43
   </a>
   <a href="鹤山集_page44.html">
    44
   </a>
   <a href="鹤山集_page45.html">
    45
   </a>
   <a href="鹤山集_page46.html">
    46
   </a>
   <span>
    ...
   </span>
   <a href="鹤山集_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
