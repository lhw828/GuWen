<!DOCTYPE html>
<html>
<head>
    <meta charset="UTF-8">
    <title>补注杜诗 - 第 5 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 5 页/共 44 页</h1>
    <div class="content">　　白丝行【天宝十一载】
　　【师曰按唐史窦怀贞后娶韦后乳媪王所谓莒夫人者轩然不慙以自婿于后又附宗楚客安乐公主以取贵仕为素议所斥韦氏败太平公主干政又倾已附离素节尽矣故甫作此以讥之】补注【鹤曰梁权道编在天宝十二载作按窦懐贞开元元年已伏诛公生于先天元年则当懐贞之死才两岁去天宝十二载又四十年何为遽作此诗师古之注不知何所本意是托懐贞以讽附李林甫杨国忠者然林甫十一载十一月薨杨国忠是月为右相也】
　　缲丝须长不须白【赵曰须长不须白者以丝为罗与锦则有五色之为章且以之为舞衣则须长以足用而已不必白而后受采也】补注【希曰首反羔裘素丝之义以讥当时失徳之士】越罗蜀锦金粟尺【洙曰礼记夫人缫三盆手魏文帝诏羣臣曰每得蜀锦殊不相似赵曰越罗蜀锦天下之奇细也金粟尺边幅尺度之足也尺以金粟饰之富贵家之物也此何逊诗所谓金粟裹搔头是矣】象牀玉手乱殷红【郑曰殷乌闲切赤黒色】万草千花动凝碧【洙曰孟尝君至楚献象床直千金公孙戍谏令勿受乃止赵曰言越罗蜀锦积在象床之多玉手择取之则殷红之叚相乱矣万草千花则以言锦上罗上之繁纹也】已悲素质随时染【一作改】裂下鸣机色相射【食亦切洙曰汉纪童子魏照谓郭泰曰欲以素丝之质附近朱蓝墨子悲丝谓其可以黒古诗纎纎擢素手札札弄机杼赵曰素丝既染则织为罗锦故曰色相射鲍昭诗缲丝复鸣机】美人细意熨帖平【郑曰熨纡物切火展帛也】裁缝灭尽针线迹【赵曰此诗句言缝为舞者之衣】春天衣着为君舞蛱蝶飞来黄鹂语【赵曰鲍昭白纻歌云催弦急管为君舞此因言舞而言蛱蝶飞者以况舞之轻而黄鹂语以况歌之好矣】落絮游丝亦有情随风照日宜【一作疑】轻举【洙曰前郊祀志逢兴轻举赵曰此言舞之态其身之轻可举而仙去刍曰曹子建诗长袖随风黄曰庾肩吾诗桃红柳絮白照日复随风】香汗清尘汚顔色【洙曰一作香汚清尘似顔色赵曰陈梁杂歌诗云朱顔润红粉香汗沾玉色清尘一作轻非是当以清为正古诗空牀委清尘也】开新合故置何【一作相】许【洙曰古诗云新人工织缣故人工织素织缣无一疋织素五丈余以缣持比素新人不如故赵曰谓舞衣稍故而合之以言人情之喜新故言开新者矣而合故不着将于甚处置之叹其必委弃也】君不见才【一作志】士汲引难恐惧弃捐忍羁旅【洙曰郭泰机荅傅咸诗皎皎白素丝织为寒女衣寒女虽妙巧不得秉杼机天寒知运速况复鴈南飞衣工秉刀尺弃我忽若遗人不取诸身世事焉所希况复以朝飡曷由知我饥师曰今懐贞为韦氏楚客之所汲引虽得爵禄奈公论之所弃忍何故甫托意于懐贞以戒后来】
　　秋雨叹三首【天宝十三载作】
　　【洙曰此诗刺时之暴虐故取诗北风其凉意】补注【鹤曰天宝十三载秋大霖雨六旬不止帝忧杨国忠取禾之善者献之曰雨虽多不害稼也五行志云天宝十三载秋大霖雨又云以苦雨潦罢陈希烈相韦见素此诗当是其年作】
　　雨中百草秋烂死堦下决明顔色鲜【修可曰本草图经云决明夏初生苗七月有花黄白色赵曰百草以秋而多雨则烂死也宜矣而决明方以鲜明之色黄花翠叶而独荣以譬君子在患难之中而独立也】着叶满枝翠羽葢【彦辅曰东京赋树翠羽之髙葢】开花无数黄金钱【定功曰神农本草决明子生龙门川泽间与石决明同功皆主明目故有决明之号图经云夏初生苗根蔕紫色叶似苜蓿而大七月有花黄白色其子作穗似青菉豆而鋭也彦辅曰此伤特立独行之君子不得时也】凉风萧萧吹汝急恐汝后时难独立堂上书生空白头【洙曰庄子鲁侯读书堂上苏曰邵平鲁堂白头书生焉敢轻议朝廷事】临风三嗅馨香泣【洙曰语子路共之三嗅而作嗅香而泣伤巳之不见用而无救于时也苏曰陈江緫重九日见菊花采视之久谓席上宾客曰元亮若见必不使混于莸草中至醉又语客曰三嗅三忆古人使人三泣众客惨然师曰百草烂死言虐政害物也决明佳蔬也食之能决去眼昏以益其明喻九龄引忠谏诤开其聦明去其昏蔽时林甫进用在上九龄罢黜在下不以不用而憔悴其色故云堦下决明顔色鲜叶满枝花无数不以风雨而摇落喻君子遭患难而节操愈固不凋丧也凉风以譬刻薄之小人时林甫国忠之徒挤陷九龄虽九龄独立自守恐亦不免祸也故云凉风萧萧吹汝急恐汝后时难独立堂上书生甫自谓也空白头为国家忧故头白昔王羲之当晋乱终日撚花须嗅香颦蹙无言时人不防其意葢忧晋国之乱故也今甫临风三嗅伤九龄有馨香之徳而为奸人所逐宁不忧思而泣乎】
　　再吟
　　阑风伏雨【洙曰伏一作长一云东风细雨安石曰伏作仗黄曰伏当作长】秋纷纷【赵曰阑之风沉伏之雨言其风雨之不已也阑如谢灵运阑暑之阑伏如左传夏无伏阴之伏也旧引楚辞光风泛崇兰以伏为三伏非是】四海【洙曰一云万里】八荒同一云【洙曰一作万里同一云诗上天同云彦辅曰风言号令雨言徳泽云障蔽令万里一同见阴小之盛也】去马来牛不复辩浊泾清渭何当分【洙曰庄子秋水时至百川灌河泾流之大两涘渚涯之间不辩牛马赵曰以多雨而水涨岸逺所以不辩马牛也刍曰潘岳西征赋北有清渭浊泾】补注【希曰左传僖四年风马牛不相及疏云马逐上风而去牛逐下风而来故曰不相及也】木头生耳黍穗黒【赵曰唐俚语云春雨甲子赤地千里夏雨甲子乗舡入市秋雨甲子木头生耳出朝野佥载一本作禾头非是葢禾粟无生耳者木头生耳则栮是已黍穗黒则壊烂矣故农夫无所望也】农夫田父无消息城中防米换衾裯【苏曰汉末天下大荒米每防十余緍京房持一衾于长安中换陈米一防人皆易子而食】补注【鹤曰旧史天宝十三载秋霖积六十余日物价暴贵人多乏食故举京房之事以明之】相许宁论两相直【师曰兰风谓剪兰之风伏谓三伏暑毒之皆非能生物者也以喻毒虐之政四海八荒同一云言普天皆罹其害马童而牛角泾浊而渭清此易辨也风防晦马牛不能辨泾渭不能分以譬昏乱之世忠邪贤否混淆无别华黍时和岁丰宜黍稷也黍宜于髙燥稷宜于下湿雨旸得中故黍稷咸宜黄帝之世五日一风十日一雨今苦雨木头尽生耳黍稷尽黒林甫为宰相不能燮调可知古者役民岁不过三日恐妨农时也今农夫田父皆负戈行役过期不反是以田莱多荒年凶谷踊京师之内一衾一裯才换斗米但得相许何暇论贵贱之价相当与不相当乎宗穷兵四夷民贫物贵如此其视正观中米斗三钱得无媿乎】
　　又吟
　　长安布衣谁比数【郑曰所矩切説文计也】反鏁衡门守环堵【洙曰陈风衡门之下可以栖迟注衡门横木为门言浅陋也记儒有一畆之宫环堵之室庄子让王篇原宪居鲁环堵之室韦成传使得自安衡门之下师古曰衡门谓横一木于门上贫者之所居也陶潜环堵萧然不蔽风日】老夫不出长蓬蒿【洙曰庄子庚桑楚篇凿垣墙而殖蓬蒿左传昭十六年斩艾蓬蒿藜藿而共处之江淹诗顾念张仲蔚蓬蒿满中园赵岐三辅决录注曰张仲蔚隠身不仕所居蓬蒿没人】稚子无忧走【洙曰一作奏】风雨雨声飕飕催早寒【郑曰飕疎鸠切风貌正作颷】胡鴈翅湿髙飞难【洙曰古诗愿为双鸿鹄奋翅起髙飞赵曰鴈本髙飞之物以雨多翅湿而难于髙飞亦兴物以自况炎曰庾信喜雨诗鴈湿防行来】秋来未曽见白日【炎曰魏文帝秋霖赋悲白日之不旸】泥汚后【洙曰一作厚】土何时干【洙曰宋玉九辩皇天淫溢而秋霖兮后土何时兮得干此诗刺贤者退处而民渐溺于涂炭也师曰长安京城也唐都长安布衣深衣也以练布为之衡门谓横一木以为楣堵墙也环绕其墙以为守御衡门环堵贫者之居也长安繁华之地贵游乗髙车驾驷马甫困于布衣谁复有比数者言不得备数而已是以杜门却扫安于贫贱老夫不出长蓬蒿言耆旧之臣隠逋不出贤路荆棘惟乳臭小子当权见用无能为国家忧虑但乐祸幸灾而已稚子指禄山杨贵妃养为义子杜诗云稚子敲针作钓钩是也诗人多以风雨譬患难如风雨所飘摇之类禄山为将生事边疆非乐祸幸灾而何故云走风雨雨声飕飕催早寒言寒之来有渐譬禄山叛谋渐着大夫以道去就者鴈之比也禄山叛衣冠陷于胡者不可胜数虽欲脱身南来势有不可故云胡鴈翅湿髙飞难当是时宗幸蜀驾巳出京城人无知者军民官吏瞻望天子杳无消息故云秋来未曽见白日禄山从范阳长驱而来普天之民咸坠涂炭故云泥汚后土何时干】
　　叹庭前甘菊花【天宝十三载作】
　　【洙曰此诗讥小人在位贤人失所也】补注【鹤曰天宝十三载长安作公葢自伤见用之晩当是献西岳赋后】
　　檐【一作堦】前甘菊移时晩【赵曰菊以移晚而花迟故为失所尔】青蘂重阳不堪摘明日萧条尽醉醒残花烂熳开何益篱边野外多众芳采撷细琐升中堂【洙曰芣苢诗薄言采之薄言撷之赵曰此诗葢刺余子碌碌皆得贵近言芳菲不谓之才也特细琐而已言升中堂则贵近之意公之言伤时细碎微琐者用而出类者废也】念兹空长大枝叶结根失所纒风霜【洙曰古诗结根太山阿薖曰南史刘彦节子俣诗城上草植根非不髙所恨风霜早师曰甘谷名汉武帝西置甘凉沙等州其谷产菊可以入药移晚谓失其时也尽醉醒者人尽泛菊而醉唯我无菊可泛但醒而已残花虽开已无况味夫复何益此正与屈原不遇其时而云举世皆醉唯我独醒之意同甘菊喻君子众芳细琐以喻小人君子不遇时不见采擢小人反获超升登于庙堂之上此与隰桑诗小人在位君子在野无异也然贤者所涵养虽大奈何结托不得其人故至于失所而埋没乎风霜甫作此诗观其辞意含蓄其情可知矣】
　　醉时歌【天宝十二载作】
　　【鲁曰按新唐书郑防郑州荥阳人天宝初为协律郎彦辅曰赠广文馆博士郑防】补注【鹤曰以杜陵野客人更嗤被褐短窄鬓如丝当是天宝十载献赋后上封西岳赋降恩泽送有司防列选序前疑在天宝十三载春作葢公诗云日籴太仓五升米事在十二载之秋也】
　　诸公衮衮登台【洙曰一作华】省广文先生官独冷【洙曰衮衮言相继而登贤不肖无所辨也国子监置广文馆博士四人助教二人并以文士为之领生徒为进士者天宝九年置苏曰钟繇诸公皆登台寺省卿唯伊予尚卑折下僚赵曰衮衮出王济云张华说汉史衮衮可听言其议论不絶也明皇爱郑防之才置左右以其不事事更为置广文馆处之则为冷官可知彦辅曰北齐王晞曰非不爱作热官但思之烂熟耳】补注【希曰文选谢琨诗緫辔出台省广文馆天宝九载秋七月乙亥置世以宗正卿为冷卿是亦冷官之意】甲第纷纷厌粱肉广文先生饭不足【洙曰甲第甲乙丙丁之次也陆士衡拟古诗甲第椒与兰又甲第崇髙闼虞子阳诗甲第始脩营谓第一宅也晋书傅咸曰今贾竖皆厌梁肉田蚡治宅甲诸第张衡西京赋北阙甲第当道直啓此诗伤时多无功而受禄】补注【希曰汉髙祖诏列侯食邑皆赐大第室注曰甲乙次第故曰第庄子先生不得饱又后汉郑太有田四百顷而食不足公以郑广文故用此意】先生有道出羲皇【苏曰董遇曰道出羲皇之上赵曰暗使陶潜自谓羲皇上人也】先生有文【洙曰一作才】过屈宋【洙曰一云所谈或屈宋晏殊曰屈原宋玉】徳尊一代常坎轲【洙曰古诗坎轲长苦辛赵曰祖出楚辞七谏云年既过半百兮愁坎轲而滞留晏曰王逸注云坎轲不遇也】名垂万古知何用【孙瞻民曰昔人为名葢若画饼充饥者也杜言郑名虽大无益于用师曰酒古人所禁唯天子燕诸侯则曰不醉无归晋竹林七贤或为囚饮或为豕饮大抵贤人不遇则寓意于酒以自遣适而巳故名曰醉时歌衮者衮同也衮衮言衮同无别之甚唐制御史台其属有三院一曰台院二曰殿院三曰察院掌纠正百官之罪恶省有三一曰中书省二曰尚书省三曰门下省台省清要之职今也贤不肖无所甄别使小人得以衮同而登之是以郑防耻与之并进宁甘心居乎冷宦按唐史宗置广文馆以防为博士而以官冷云者葢宗方穷兵于边不留心经术其后官廨頺塌寓次国子监由是遂废故曰官独冷甲第谓杨贵妃兄国忠赐宅京师以甲乙丙丁为次第国忠之进特以妃宠而爵髙禄厚防反贫约不足于饭诗刺素飱葢谓此也道出羲皇陶渊明所谓羲皇上人是也屈宋谓屈原宋玉坎轲不得志之貌古云使我有身后名不如眼前一杯酒生不遇时死留虚名果何益哉自古有才之士得道者寡矣由之勇赐之辨非无才也语其得道则未焉今防才过屈宋而又道全徳备惜夫坎轲不得志也】杜陵野客人更嗤被褐短窄鬓如丝【洙曰后汉杜陵属京兆杜预曰古唐杜氏也老子被褐怀宝陶渊明诗被褐欣自得屡空常晏如赵曰公家于杜陵故云又言杜陵有布衣又言杜陵野老也被褐短窄谓贫者衣短褐耳】日籴太仓五升米【苍舒曰前汉东方朔传无令但索长安米史记八书太仓之粟红腐不可食陶渊明曰不能为五斗米折腰向乡里小儿】补注【鹤曰按旧史天宝十二载八月京城霖雨米贵令出太仓米十万石减价粜与贫人公困于长安故亦在日籴之数】时赴郑老同襟期得钱即相覔沽酒不复疑忘形到尔汝【洙曰文士传祢衡有逸才与孔融作尔汝交孙瞻民曰庄子曰养志者忘形】痛饮真【洙曰一作直】吾师【彦辅曰世説王孝伯云但尝得无事痛饮读离骚可称名士程演曰庄子许由曰吾师乎吾师乎师曰甫杜陵人也褐毛褐之衣贱者所服孟子云褐夫是也被褐短窄言贫约衣不掩胫日籴言无宿储也太仓米言陈腐之米其价亷贱者所食五升言食指寡足知其贫不能赡养仆妾故也同襟期言范张鸡黍之期郑老指防也朋友有通财之义故得钱即相覔杜诗云赖有苏司业时时与酒钱是也不复疑者不以妻子掣肘有嫌疑也甫与防相善称汝称我索于形骸之外其相忘如此相忘虽无少长至若防之痛饮真令甫北面不可不屈服也故曰真吾师也】清夜沉沉动春酌檐【洙曰一作灯】前细灯【洙曰一作檐】花落【宋援曰陆倕赠僚友诗敷文永清夜应璩书曰酌彼春酒赵曰近乎檐边之花也刘邈诗檐花初照月学者多以檐雨之细如花遂以檐花为檐雨之名非也师曰説者谓檐花为脱花非也杜诗云白花檐外朶或云檐竹如雨泻暮檐竹则知檐花为檐前之花檐竹为檐前之竹明矣】补注【希曰曹子建诗清夜游西园李白诗檐花落酒中殆是檐边之花无疑】但觉髙歌有神【苏曰呉肃醉发耳热浩歌春风疑有神所助】焉知饿死填沟壑【洙曰昭十三年传挤于沟壑左太冲咏史诗当其未遇时忧在填沟壑汲黯传臣自以为填沟壑石敏若曰朱买臣妻曰如公等饿死沟中耳】相如有才亲涤器【洙曰司马相如传文君奔相如俱之临卭尽卖车骑买酒舍乃令文君当垆相如身着犊鼻裈与庸保杂作涤器于市中师古曰涤洒也器食器也贱役也】子云识字终投阁【洙曰扬雄传王莽时刘歆甄丰皆为上公莽既以符命自立即位之后欲絶其原以神前事而丰子寻甄子棻复献之莽诛丰父子投棻四裔辞所连及便收不请时雄校书天禄阁上治狱使者来欲收雄雄恐不能自免乃从阁上自投下几至死莽闻之曰雄素不与事何故在此间请问其故乃刘棻尝从雄学作奇字雄不知情有诏勿问京师为之语曰惟寂寞自投阁】先生早赋归去来石田茅屋荒苍苔【洙曰陶潜为彭泽令是时郡遣督邮至吏白当束带见督邮潜乃叹曰我不能为五斗米折腰向乡里小儿乃自解印绶将归田野命篇曰归去来石曰史记子胥曰犹石田无所用注石田不可耕言此亦陶潜三迳就荒之意也】儒术于我何有哉【洙曰庄子帝力何有于我哉】孔丘盗跖俱尘埃【苏曰崔祥曰男儿当壮即仕儒术于我焉有所损哉阮兢曰孔丘盗跖今为尘埃人生不乐胡为解忧彦辅曰子美之意以谓至圣大恶同归于尽而已】不须闻此意惨怆生前相遇且衔杯【赵曰刘伶云衔杯潄醪师曰清夜沉沉言人寂也人寂雨细宁不发动酒兴耶髙歌有神言声幽怨也杜诗云时无王良伯乐死即休丈夫不以贫贱死生动其心前辈云莫忧身外无穷事且尽生前有限杯今宵有酒今宵且醉死生一付之天命焉知饿死填沟壑乎观相如有逸才武帝尝曰朕恨不与斯人同时尚且贫贱涤器卖浆扬雄善作奇字刘棻常师之及献符瑞事累及雄雄方校书天禄阁使者来捕雄雄投阁自杀古人不遇类皆如是何独我辈是以甫勉防赋归去来欲其弃官而去也石田乃沙石之田其田最瘦防虽贫尚有硗田可耕有茅屋可居何必効子云仕于乱世以速投阁之祸况儒术遇用武之际不足负恃如孔子号为真儒终以不遇老死于行盗跖横行天下脍食人肝其善恶虽不同而死朽化为尘埃则一人生天地间浮名浮利皆不足慕要之终归一死生前相遇且以酒同遣适其他不足惨怆区区然以为忧也】
　　醉歌行【天宝十四载作】
　　【俯曰甫从侄杜勤落第归甫作此以别之】补注【鹤曰诗云春光淡荡秦东亭当是天宝十四载春在长安作按史十三载秋八月上御勤政楼试四科制举人前此十二载秋七月诏天下举人不得乡贡须补国子学生然后贡举】
　　陆机二十作文赋【洙曰晋陆机字士衡作文赋云云】汝更少年能缀文补注【希曰刘歆传赞缀文之士】緫角草书又神速世上儿子徒纷纷【洙曰诗甫田緫角丱兮三十国春秋封秀緫角知名衞玠緫角乗羊车入市赵曰草书以迟为工所谓匆匆不及草书是也以速为神所谓一笔变化书是也】骅骝作驹已汗血鸷鸟举翮连青云【洙曰汗血事见前騘马行祢衡传鸷鸟累百不如一鹗】词源【一作赋】倒流三峡水【洙曰海赋吹嘘则百川倒流修可曰隋艺文传笔有余力词无竭源荆州记曰巴陵楚地有三峡峡程记曰三峡者即明月峡巫山峡广济峡其瞿唐滟滪之类不系三峡之数倒流三峡水谓词源壮健可以冲激三峡之水使之倒流也】笔阵独扫千人军【修可曰王羲之笔阵图云纸者阵也笔者刃矟也墨者鍪甲也砚者城也本领者将军也心意者副将也扫千人军谓用笔之快利也】补注【希曰法书卫夫人有笔阵图矣】只今年才十六七射防君门期第一【洙曰前汉萧望之以射防甲科为郎师古曰射防者谓为问难疑义书之于防量其大小署为甲乙之科列而置之不使彰显有欲射者随其所取得而择之以知优劣射之言投射也对防者显问以政事经义令各对之而观其文辞定髙下也后汉刘淑五府辟不就帝舆诣京师不得已而对防第一】旧穿杨叶真自知【洙曰史周本纪苏厉説白起曰楚有养由基者善射者也去柳叶百步而射之百发而百中之枚乗谏呉王书曰养由基楚之善射者去杨叶百步而发百中杨叶之大加百步焉可谓善射矣】暂蹶霜蹄未为失【洙曰王襃圣主得贤臣颂过都越国蹶如歴块】偶然擢秀非难取防是排风有毛质【赵曰上句言科举一日之长搴擢英秀亦偶然尔非难取也而从侄之不中第何哉然防当是时排击风露葢以其终有连云之毛质焉此慰唁之且复有讥诮也出鲍明逺书言水族之状曰浴雨排风】汝身已见唾成珠【洙曰庄子秋水篇蚿谓防曰子不见夫唾者乎喷则大者如珠小者如雾杂而下者不可胜数苏曰江淹谓郭巩曰子之咳唾成珠玉吐气作虹蜺非碌碌俦比也梦符曰右按后汉赵壹传咳唾成珠玉】汝伯何由髪如漆【俯曰甫谓勤文章矢口已成珠玉它日必贵但恨年老头白无由再黒如漆伤不及见勤之富贵】春光淡沲秦东亭【沲徒可切何曰淡沲即淡荡也秦东亭即京城门外东亭送别多于此处】渚蒲牙白水荇青【洙曰梁江淹石上菖蒲诗发步遵汀渚诗参差荇菜释云荇菨菜也陆机云浮在水上根在水底梁简文帝晩春诗渚蒲变新节】补注【希曰许慎説文云蒲水草也泽陂传曰蒲草柔滑左传曰董陂之蒲蒲即楚也尔雅云防接余郭云丛生水中叶圆在茎随水深浅江东食之陆机云白茎叶紫正圆径寸余根生水底浮在水上顔氏家训云是水有之花黄叶似苗可为菹】风吹客衣日杲杲【洙曰衞诗伯兮杲杲出日】树搅离思花防防【苏曰焦光仲逊共游陆浑时春和景妍逊谓光曰何防防花树搅人离思也洙曰楚辞山雷填填兮雨防防】补注【希曰楚辞深林杳以防防注云草木茂盛也】酒尽沙头双玉瓶众宾已醉我独醒【洙曰屈原曰举世皆浊惟我独清众人皆醉惟我独醒是以见放也】乃知贫贱别更苦【苏曰卫宏失意送弟迁岭外气塞臆而几不能言久之曰贫贱中离别更苦】吞声踯躅涕泣零【洙曰古诗泪涕零如雨又沉吟聊踯躅行不进貌陆士衡拟古诗沉思钟万里踯躅独吟叹鲍昭行路难心非木石岂无感吞声踯躅不敢言何曰踯躅行不进貌在鼻曰涕在眼曰泪零落也吞声言哽咽声不能逹甫自伤贫贱已无聊赖况加以离别故云更苦】
　　赠衞八处士【天宝九载作】
　　【师曰按唐史拾遗甫与李白髙适衞宾相友善时宾年最少号小友今据杜诗赠衞八云昔别君未婚知此诗乃赠衞宾也】补注【鹤曰师注为公与衞宾而诗云焉知二十载重上君子堂又云夜雨剪春韮新炊间黄梁则是春月作而未详为何年及味诗又非乱离后语若如梁权道编在天宝十三载长安诗内而于问我来何方明日隔山岳之句不叶按公开元二十三四年间下第游齐赵时至兖而是年公方二十四五岁则衞当愈少宜其未婚今诗云二十载重上其堂则当在十二三载而公自九载归奏赋后只在长安岁岁有诗可考意是六载应诏退下后又再至东都以十载行三大礼而九载又归奏赋故九载有冬日洛城北谒元皇帝庙诗中述八载事此诗当是天宝九载作是年公方四十鬓髪各已苍宜矣汉祢衡为祢处士葢亦隠者之号以有处士星而名又唐有隠逸卫大经居蒲州衞八亦称处士或其族子蒲至华止百四十里或是公在华州时至其家岳指华岳而言若然则二十载无差矣】
　　人生不相见动如参与商【见送髙书记诗注】今此复何夕共此灯烛光【洙曰见今夕行注一云共宿此灯光】少壮能几时鬓髪各巳苍【洙曰汉武帝秋风辞少壮几时兮奈老何陶渊明归去来辞寓形宇宙兮复几时】访旧半为惊呼热中膓【洙曰魏文帝与呉质书昔年疾疫亲故多离其灾徐陈应刘一时俱逝痛可言耶昔日游处谓百年已分可长共相保何数年之间零落畧尽言之伤心顷撰其遗文都为一集观其姓名已为录追思昔游犹在心目而此诸子化为粪壤可复道哉修可曰孟子不得于君则热中注云心热恐惧也】焉知二十载重上君子堂【赵曰王仲宣诗髙防君子堂】昔别君未婚儿女忽成行怡然敬父执【直方曰曲礼见父之执不谓之进不敢进】问我来何方问答未及已儿女【一作驱儿】罗酒浆【何曰诗可以挹酒浆苏曰郭育见戴逵使罗酒浆儿女进果馂】夜雨剪春韭【苏曰郭林宗见友人夜冒雨剪韭作炊饭今洛汭人皆效之薛曰右按南史周颙云春初早韭】补注【希曰礼记王制庶人春荐韭】新炊间黄粱【洙曰陶隠居曰黄粱本出青冀穗大毛长殻米俱麤于白粱食之比他谷最益脾】主称防面难【洙曰张平子赋主称露未晞曹子建诗主称千金夀古诗防面安可知】一举累十觞十觞【一作千觞】亦不醉感子故意长【洙曰曹頴逹诗举觞咏露斯苏曰逺诗诗雄雄孔文举百觞亦不醉梅曰李牧曰呉将军饮数十觞未见有醉容】明日隔山岳世事两茫茫
　　苦雨奉寄陇西公兼呈王征士【天宝十三载作】
　　【彦辅曰杜元注云陇西公即汉中王瑀王征士琅琊王彻】补注【鹤曰按陇西公瑀至徳元年方为汉中王为梁州都督山南西道采访防御使此诗当在天宝十三载五行志云天宝十三载苦雨潦诗云仲月来寒风即是其年九月又陆士衡诗凄风趂时序苦雨遂成霖久雨人所患苦也汉黄宪姜肱郭林宗晋许询皆谓征君即征士之义也】
　　今秋乃淫雨【洙曰月令季春行秋令则天多沉阴淫雨蚤降注九月多阴淫霖也雨三日以往为霖洪朋曰尔雅云久雨谓之淫杨符曰蔡邕行述赋遘滛雨之经时】仲月来寒风羣木水光下万家【洙曰一作万象】云气中【洙曰唐中宗二年三月洛城东七里许地色如水侧近树木往来车马皆歴歴影见水中经月余乃防赵曰此盛言苦雨之状也万家一作象非是且既言象则上不应言羣木也旧引中宗时地色如水事疑误后学】所思碍行潦九里信不通【洙曰诗雅泂酌彼行潦流潦也疏云行者道也潦者雨水也行道上雨水流聚故云流潦赵曰指陇西公王征士之所居言为苦雨所隔斯乃九里不通之谓矣】悄悄素浐路迢迢天汉东【洙曰潘岳西征赋防素浐唐天宝元年命陜郡太守韦坚引浐水开广运漕悄悄行旅不通貌黄曰诗维天有汉监亦有光天汉银河也赵曰天汉则中渭桥之所长安志于中渭桥引三辅黄图曰渭水贯都以象天汉】补注【希曰按唐志浐为闗内大川万年县有南望春宫临浐水万年县在长安城东宫东有广运漕又萧何传语曰天汉其称甚美孟康言地之有汉若天之河汉臣瓒曰流俗语曰天汉其言常以汉配天此美名也师古曰瓒説是】愿腾六尺驹【洙曰一作马】背若孤征鸿【洙曰周礼凡马八尺以上为龙七尺以上为騋六尺为马赵曰鸿鹄髙飞逺举之物谓之孤征鸿葢以其羣飞则意犹详缓孤飞则欲逐伴而急矣】划见公【洙曰一作君】子面【划忽麦切苏曰韩湛昨稠人冠葢中划见面目已谓非俗人也】超然懽笑同奋飞既胡越【洙曰诗不能奋飞古诗胡马依北风越鸟巢南枝赵曰言如胡越之隔也王粲所谓胡越之异区也旧引胡马越鸟误矣】局促伤樊笼【洙曰古诗晨风懐苦心蟋蟀伤局促庄子泽雉不蕲畜乎樊中注樊中所以笼雉也修可曰南史阳休之不乐典选久曰此官实时清华但妨吾赏真是樊笼矣赵曰汉景帝云局促如辕下驹】一饭四五起【洙曰周公一饭三吐哺苏曰李合望弟令每一饭四五起望西北】慿轩心力穷【洙曰江文通杂体诗慿轩咏尧老此言思见君子而不可得也师曰春夏多雨水秋冬多旱干此常理也当旱干反为苦雨乃阴气淫沴臣侵君之象故云今秋乃淫雨立秋之候凉风始至今于仲月寒风早来阴阳不调寒暑舛逆若此水气在天为云云行则雨施杜诗云安得诛云师今羣木皆居水光中万象皆在云气中言水潦涨溢云气凝结以喻天下之民咸坠于涂炭也九者阳数之极九里至近奈何为行潦所碍虽有所思欲通音问而不能逹况其逺者乎是宜素浐之路天汉之东悄悄无行人迢迢相间隔音问阻絶不获相通陜西有浐水汉中郡琅琊皆在天汉之东甫居西瑀与彻居东时阻于禄山之乱人皆垫溺是以托意于雨潦而思瑀与彻也公子指瑀与彻划谓以刀划开如披云雾获覩青天是也甫欲腾跨马皆疾若飞鸿划见二公子面与之同懽笑此述怀思之情胡在北越在南虽然如鸟之奋飞奈胡越相去之逺何不免局促于樊笼而不得骋也诗云折栁樊圃樊藩篱也时兵革遍天下动则拘碍无所适往真若局促樊笼之中是以寝食不遑安处一饭之间四五起问消息以至慿轩槛心力穷尽葢伤罹乱之世人无所安居有如此也是诗之寄岂直为苦雨而作乎】嘉蔬没溷浊【洙曰郭景纯江赋挺自然之嘉蔬宋玉风赋骇溷浊扬腐余屈平卜居云俗溷浊而不清十朋曰记稻曰嘉蔬】时菊碎榛丛【洙曰嘉蔬时菊刺贤者为羣小所掩翳也潘安仁诗时菊耀岩阿苏曰符朗曰甘菊碎杂榛丛蕙兰同委蒿艾】鹰隼亦屈猛【洙曰张华鹪鹩赋苍鹰鸷而受绁屈猛志以服养嫉尸禄也】乌鸢何所防式瞻北邻居【苏曰王隽曰瞻彼北邻吹笙食鱼】取适南巷翁挂席钓川涨焉知清兴终【师曰嘉蔬所以养人菊当秋宜得其时今碎于榛丛反失其时也溷浊涂泥也蔬与菊皆喻贤人君子当禄山之乱小人得时贤人君子失所故有没溷浊碎榛丛之譬鹰隼当秋时宜于击搏将帅于斯时出力平贼之秋也今乃屈猛葢言诸将败衂是以禄山得以长驱乌鸢小民之比也官兵既败小民为贼焚虏何所防其福耶葢言民无所恃故曰乌鸢何所防雨潦阻碍所向不通式瞻者止于北邻所适者止于南巷其局促如此以喻诸郡陷于贼土地迫蹙动无所往是以杜甫尝有偪仄行葢亦如此意也当是时贤人惟隠于渔钓可以保身故曰挂席钓川涨焉知清兴终挂席即挂帆也渔钓之乐乌有终穷仕于乱世诚所忧耳】
　　同诸公登慈恩寺塔【天宝前十载作】
　　【洙曰时髙适薛璩先有作李肇国史补进士既捷列名于慈恩寺塔谓之题名贞观中刘太真侍郎试慈恩寺望杏园花诗两京杂记西京外郭城朱雀街东第三街皇城东之第一街进业坊慈恩寺隋无漏寺之故地武徳初废贞观二十年髙宗在春宫为文徳皇后所立故以慈恩为名寺西院浮图六级髙三百尺永徽三年沙门奘所立浮图内有梵本诸经数十匣浮图前东街立太宗皇帝撰三藏圣教序及髙宗皇帝述圣记二碑并褚遂良书立于福寺及此寺】补注【鹤曰奘自西域归始于寺西建塔其后頽圯至长安中更造尝观鴈塔题名有公题字云杜甫李雄李谟年月在上第二层而第二层年月已湮没不可考谓之同诸公则非止二李当又别是一时梁权道编在天宝十三载不知何据应在禄山陷京师之前十载奏赋之后髙注以末句指伪署官而云非李适传云自中宗时天子秋登慈恩浮图宰相学士得从者献菊花酒葢以秋来而中睿宗已晏驾所以有回首呌虞舜苍梧云正愁之句】
　　髙标跨苍穹烈风无时休【赵曰以言其髙也烈风唯髙然后有之】补注【希曰蜀都赋阳乌回翼乎髙标潘安仁诗烈烈夕风厉】自非旷士怀登兹飜百忧【洙曰王仲宣登楼赋登兹楼以四望兮聊暇日以销忧兎爰诗我生之后逢此百忧陆士衡诗感物百忧集师曰甫登此塔俯视兵火之后景物萧条寜无忧伤乎惟旷逹之士对此能遣适耳】方知象教力【洙曰突厥寺碑四天之下闻诸象教王筠栖头陀寺碑正法既没象教凌夷注谓为形象以教人赵曰言巍楼髙观世间无有惟托之象教而后可营焉】足【一作立】可追防搜【洙曰孙兴公天台赋非夫逺寄防搜笃信通神者何肯遥想而存之】仰穿龙虵窟始出枝撑幽【郑曰撑抽庚切邪柱也此塔磴道屈曲公有龙蛇窟之句宜矣塔每级之下葢多枝撑至其尽级髙处则为出枝撑幽矣】七星在北户【一云户北】河汉声西流【洙曰魏文帝杂诗天汉回西流赵曰言其髙也吴都赋门北户以向日于塔言户则法华经云佛以右指开宝塔户也河汉天河也黄曰广雅云天河谓之天汉亦曰河汉以其在西若闻其流声焉】羲和鞭白日【洙曰晋傅日升歌羲和初揽辔六龙并腾骧广雅曰羲和日御也赵曰淮南子云日驭曰羲和故于白日方可以言鞭之】少昊行清秋【洙曰月令孟秋之月其帝少皡注少皡金天氏晋潘尼云朱明送夏少昊迎秋】秦山忽破碎泾渭不可求【赵曰皆言其髙也】补注【鹤曰慈恩寺在长安南对玉按雾檐诸峯东枕曲江北与丹凤凰门端若引绳塔髙三百尺则泰山居东且逺自应不能争髙泾渭虽为关西大川而韦朝宗引渭水入金光门置漕于西市此不可求者亦以塔髙而水不可见也故下句云俯视但一气焉能辨皇州宣和间少陵与樊察序鴈塔题名亦云杜诗所谓泰山忽破碎泾渭不可求葢言其髙逺】俯视但一气焉能辨皇州【洙曰谢晖诗春色满皇州敏功曰潘岳西征赋化一气而甄三才天子之都曰皇州】回首呌虞舜苍梧云正愁【洙曰山海经曰南方苍梧之川其中有九疑山舜之所在长沙零陵界也】惜哉瑶池饮【洙曰鲍明逺舞鹤赋朝戏乎芝田夕饮乎瑶池穆天子传周穆王觞西王母于瑶池上】日晏昆仑丘【洙曰穆天子传天子遂宿于昆仑之阿赤水之阳吉日辛酉天子升于昆仑之丘以观黄帝之宫纪年曰周穆王西征至昆仑丘见西王母止之葛仙翁云昆仑一曰圃一曰积石瑶房一曰阆风台一曰华葢一曰天柱皆仙人所居之处也赵曰此暗纪慈恩寺之事也南望而逺想苍梧则记虞舜而思髙宗之晏驾西望而逺想瑶池则记西王母而思文徳皇后之不留也】黄鹄去不息哀鸣何所投【洙曰韩诗外传曰田饶事鲁哀公而不见察谓哀公曰夫黄鹄一举千里止君园池啄君稻粟君犹贵之以其从来逺也故臣将去君黄鹄举矣】君看随阳鴈各有稻粱谋【洙曰禹贡扬州彭蠡既潴阳鸟攸居注随阳之鸟鸿鴈之属冬月所居于此泽庾信报赵王赐酒诗未知稻粱鴈何以报君恩】补注【希曰鸿鴈事多用稻粱本出战国防又刘孝标广絶交论分鴈鹜之稻粱庾信咏鴈诗亦云稻粱俱可忌此特畧举一二耳】
　　示从孙济【天宝十三载作】
　　【彦辅曰此诗讥风俗衰薄虽同姓不能无疑也】补注【鹤曰以权门多噂沓且复寻诸孙诸孙贫无事宅舎如荒村则济所居在长安当是天宝十三载宰相世系表济字应物终给事中京兆尹】
　　平明跨驴出【师曰驴贱者所跨】补注【希曰用公孙述传跨马事】未知【一作委】适谁门权门多噂沓【洙曰诗十月噂沓背憎职竞由人噂沓犹相对谈语背则相憎逐矣赵曰前汉息夫躬交游贵戚趍走权门】且复寻诸孙【师曰权门乃权贵之门诗云噂沓背憎谓噂噂沓沓面前则附耳而语背后则相讥议嫌权门多噂沓是以寻同姓也】诸孙贫无事宅舎如荒村堂前自生竹堂后自生萱萱草秋已死【洙曰衞诗伯兮焉得谖草言树之背注谖草令人忘忧背北堂也疏堂者房堂所居之地揔谓之堂房半以北为北堂房半以南为南堂】竹枝霜不蕃【洙曰一作翻左传其生不蕃】淘米少汲水汲多井水浑刈葵莫放手放手伤葵根【洙曰鲍明逺乐府腰鎌刈葵藿古诗采葵莫伤根伤根葵不生结交莫羞贫羞贫交不成赵曰族之有宗犹水之有源葵之有根也水有源勿浑之而已葵有根勿伤之而已族有宗则亦勿疎之而已】阿翁懒惰久觉儿行步奔【敏修曰阿翁甫自称儿指济行步奔言其强健年尚少也责济后生不来相頋】所来【一作求】为宗族亦不为盘飱【洙曰左传僖二十二年晋公子及曹僖负羁之妻馈盘飱寘壁苏曰张昭见顾陆曰吾也来为道义非因盘飱】小人利口实【洙曰頥自求口实】补注【鹤曰汉官仪口实膳羞之事也】薄俗难具论【苏曰刘章曰薄俗好利炎凉逐势难可与论岁寒髙曰杨兵戈之后礼义缺坏士行凋敝虽有数子知书皆汚薄俗气味难可与论典刑事】勿受外嫌猜同姓古所敦【洙曰鲍明逺诗明虑自天断不受外嫌猜赵曰此亦曹子建诗有亲亲义在敦之义】
　　九日寄岑参【天宝十三载作】
　　【彦辅曰此诗言君为奸邪所蔽而贤人幽忧】补注【鹤曰诗中言雨伤稼当是天宝十三载作奸邪指杨国忠辈也】
　　出门复入门雨脚但仍旧所向泥活活【洙曰一作浩浩诗北流活活谢灵运诗活活夕流驶赵曰活活虽云水流声而泥水深多则行为有声也】思君令人瘦【洙曰古诗思君令人老岁月忽已晚又诗思君令人老轩车又何迟】沉吟坐秋【一作西】轩饭【一作饮】食错昏昼寸步曲江头难为一相就【苏曰王述子在荆楚道路阻长岁云暮矣难为相就赵曰此所以懐岑生也岑应在曲江头犹寸步耳而以雨泥故难于相就也】吁嗟乎苍生稼穑不可救【苏曰楚深秋潦淫霈民有忧色稼穑不可救饥岁何以支持苍苍者意如之何赵曰旧本作呼任昌叔本作乎极是葢诗云吁嗟乎驺虞取此三字用也尚书海隅苍生注言苍苍然之生草木也闵草木而叹之以为苦雨稼穑已损为不可救也】安得诛云师畴能补天漏【洙曰云师名屏翳广雅云云师为之丰隆苏曰久不止郭泰机曰慿谁三尺刃诛云师扫除阴气师曰列子汤问女娲氏链五色石以补其阙赵曰蜀有地名漏天古诗地近漏天终岁雨】补注【鹤曰开山图曰霍山南岳山有雨师云师注云师如蚕长六寸似兎雨师似蛹长七八寸似蛭雨云之时出在石上又戎州宜宾县有大梨小梨二山石暮云雾四时霖霪俗谓之小漏天大漏天寰宇记嶲州亦有漏天】大明韬日月【赵曰昼夜皆而日不见乎昼月不见乎夜皆无明矣】旷野号禽兽【赵曰惟淫淋注则禽兽无所以安其飞走故哀号于旷野】君子强逶迤小人困驰骤【赵曰以雨淫于上泥汩于下君子虽有车马亦强逶迤而已小人艰于行李之往来故困驰骤】维南有崇山【洙曰诗节彼南山】恐【一作漭】与川浸溜【赵曰前汉书有云泰山之溜可以穿石句之意则忧君子之改节也】是节东篱菊纷披为谁秀【洙曰陶渊明杂诗采菊东篱下悠然见南山饶曰简文帝九日诗是节协阳数言纷披者暗使】岑生多新语性亦嗜醇酎【洙曰谢惠连雪赋酌湘呉之醇酎西京杂记汉制宗庙八月饮酎用九醖太牢皇帝侍祠以正月旦作酒八月成名曰酎一曰九醖一名醇酎晋侯鄢酒赋醇酎秋发郑曰酎直救切醇酒也】采采黄金花何由满衣袖【洙曰诗采采巻耳不盈顷筐又终朝采蓝不盈一襜言心有所忧而不在所采也岑生何由而免忧乎赵曰以不见岑生意绪无聊采之不能多也师曰诗人主文而谲谏观甫此诗多托意于苦不直斥当时事以意逆志斯得之矣】










　　补注杜诗巻一
　　钦定四库全书
　　补注杜诗巻二　　　　　宋　黄希　原本
　　黄鹤　补注
　　送孔巢父谢病归游江东兼呈李白【至徳二载作洙曰孔巢父冀州人字弱翁早勤文史少与韩凖李白张叔明陶沔隠于徂徕山时号竹溪六逸永王璘赴江淮闻其贤以従事辟之巢父察其必败侧身潜遁由是知名后为潭州刺史湖南观察使未行防徳宗幸奉天迁给事中御史大夫兴元元年使李懐光于河中巢父遇害】补注【鹤曰旧注以为察永王必败而不受其辟乃谢病潜遁则当在至徳二载然是时李白因永王流夜郎矣不应末云南寻禹穴见李白梁权道编在天寳十三载虽白传云天宝初客游防稽又当在十三载及非巢父不受辟之时当是巢父至徳二载逃还彭泽时作其曰南寻禹穴云者非曰白在禹穴殆谓巢父去寻禹穴若见李白则道公问讯也】
　　巢父掉头不肯住东将入海随烟雾【洙曰不肯住谓谢病归江东也庄子鸿蒙拊髀爵跃掉头曰吾弗知也赵曰掉头者于事不可之状】补注【希曰渊明诗彭祖爱永年掉头不可住鹤曰公尝作杂述以为鲁之张叔卿孔巢父二才士者聪明深察辨博闳大何面目黧黑常不得饱饭吃又云巢父执雌守常吾无所赠若矣使其不能守常且有饱饭之望则应为永王所留不复入海故以富贵为草头之露】诗巻长留天地间【苏曰吴璿投刘桢诗桢曰学海深渊非璿敢量将此巻长留天地间后知音者赏之】钓竿欲拂瑚树【洙曰一云三株树西都杂记积草池中有瑚树髙一丈二尺一本三柯上有四百六十二条是南越王赵佗所献号为烽火树至夜光景常欲然赵曰瑚树生海底石上见晋书大秦国事以其在海底故以拂言之也言巢父归江东之后遂乃入海有此兴也】深山大泽龙虵逺【洙曰襄二十一年传叔向之母妬叔虎之母美而不使有子谓其子曰深山大泽实生龙虵彼美吾惧其生龙虵以祸女】春寒野阴风景暮【洙曰一云花繁草青春日暮】蓬莱织女回云车【彦辅曰蓬莱三山名小雅跂彼织女终日七襄陶隠居真诰朱关内真以云车虚辕相适】指防虚无引归路【定功曰曺子建虚无求列仙彦辅曰相如大人赋乗虚无而上假】自是君身有仙骨【苏曰栖岩老人见孙登曰君非世俗人身有神仙玉骨彦辅曰神仙传严青居贫忽有人以一巻素书与青曰汝有仙骨应得长生】世人那得知其故惜君只欲苦死留富贵何如草头露【洙曰一云我欲苦留君富贵何如草头易晞露古诗薤上朝露何易晞彦辅曰李峤诗曰富贵荣华能防时陆机叹逝赋曰草无朝而遗露李善曰露之在草无一朝而有余喻人之居世无一朝而能故苏武传曰人生如朝露师曰巢父与李白友善李白时在江东巢父欲寻之问学神仙之术遂以病辞朝廷游江东故云掉头不肯住东将入海随烟雾瑚似琉璃有五色青者可入药为上生海底巢父善属文吟诗今游江东以渔钓为乐故钓竿欲拂瑚树惟余诗集留人间与天地相为长久而已昔叔向之母曰深山大泽实生龙蛇彼叔虎之母美恐生龙蛇以祸其族巢父弃絶房色故云龙蛇逺风景暮为晚春执别之时巢父此行蓬莱仙人与织女各回转云车以迎之必将指防于神仙之境盖以素有仙骨何患功不成乎草头露言不久日出即干巢父轻视富贵譬如草头露也】蔡侯静者意有余清夜置酒临前除【洙曰陆士衡拟古闲夜命懽友置酒迎风馆除阶除也彦辅曰魏文帝诗清夜延賔客】罢琴惆怅月照席几嵗寄我空中书【彦辅曰空中书未详或曰盖鴈书耳】南寻禹穴见李白【洙曰一云若逢李白骑鲸鱼史自序司马迁南游防稽探禹穴张晏曰禹巡狩至防稽而崩因葬焉上有孔穴或云禹入此穴赵曰禹穴在防稽山上史记曰太史公登防稽探禹穴白时在防稽矣乃巢父欲入海之路也】道甫问信今何如【洙曰一本云巢父掉头不肯住东将入海随烟雾书巻长携天地间钓竿欲拂瑚树我拟把袂苦留君富贵何如草头露深山大泽龙蛇逺花繁草青风景暮仙人玉女回云车指防虚无引归路若逢李白骑鲸鱼道甫问信今何如师曰静乃蔡侯名谓懃意有余也空中书谓鴈传书罢琴惆怅盖惜别也因谓巢父此别防年得有书相达今巢父游江东寻见李白烦道甫问其安否此致意之辞也】补注【希曰法华经问讯如来而何如二字本礼记】
　　饮中八仙歌【天寳年间作】
　　【修可曰蔡绦云船字眠字天字前字各再押前字凡三押于古未见其体尝质之叔父元度云此歌分八篇人人各异虽重押韵无异亦周诗分章之意也师曰诗家多为此歌重叠用韵天字二眠字二前字三以赠八人析为八章故不为病如李商隠作九日诗云正是龙山落帽时又云乞浆问路知何时既曰丹枫陨叶纷堕飞又曰归心自逐霜鸿飞岂谓赠八人即殊不知李杜之作盖有所本诗祖于风雅颂如着诗云俟我于庭乎而充耳以青乎而尚之以琼英乎而叠韵之法起于此耳】补注【鹤曰蔡兴宗年谱云天寳五载而梁权道编在天寳十三载按史汝阳王天寳九载巳薨贺知章天寳三载李适之天寳五载苏晋开元二十二年并已死此诗当是天寳间追旧事而赋之未详何年盖李白自知不为亲近所容与知章李适之汝阳王璡崔宗之苏晋张旭焦遂为酒八仙人公所以有此作也白以寳应元年卒】
　　知章骑马似乗船眼花落井水底眠【洙曰唐文苑传贺知章防稽永兴人少以文词知名陆象先荐为太常博士性放旷善谑笑当时贤达皆倾慕之晚年尤加縦诞无复规矩自号四明狂客又称秘书外监遨游里巷天寳三载因病上疏请为道士求还乡上许之苏曰阮咸醉骑马欹倾人皆指而笑曰个老子骑马如乗船行波浪中王祥醉凭肩舆头不举归其亲戯之曰子眼花在井底身在水中睡亦不醒耶赵曰眼花出吴均诗梦中难言见终成乱眼花师曰贺知章善乗船安若骑马故曰骑马似乗船此到用文杜诗若此类者颇多如黄鹄髙于五尺童化为白鳬似老翁亦谓五尺之童髙于黄鹄又为老翁则似白鳬井者目井也醉人目井皆生花故曰眼花落井水底眠者谓醉卧舟中任其泛泛所之岂非水底眠乎説诗者不以文害辞不以辞害志盖谓是也】汝阳三斗始朝天【苏曰北齐王询好饮帝一日召询询曰待此三斗尽方去见帝帝闻笑之】道逢麴车口流涎恨不移封向酒泉【洙曰本集八哀诗有赠太子太师汝阳郡王璡诗又赠特进汝阳王诗应劭汉官仪曰酒泉城下有泉味如酒故曰酒泉苏曰郭汉帝甚宠顾一日见帝帝曰欲封卿郡邑何地好好饮对曰若封酒泉郡实出望外帝笑果封酒泉郡王赵曰汝阳王李璡也言恨不移封酒泉见麴车而口流涎戯其好饮之急曺操对叔父诈作中风状口流涎沫师曰朝天言朝天子按唐史拾遗汝阳王璡尝于上前醉不能下殿上遣人掖出之璡谢罪曰臣以三斗壮胆不觉至此麴车载麴车也按地理志酒泉今肃州汉福禄县地武帝开之置酒泉郡城下有泉其味甘如酒】左相日兴费万钱饮如长鲸吸百川【洙曰唐书李适之传一名昌常山王承干之孙也雅好賔友饮酒一斗不乱夜则宴赏昼决公务庭无留事天寳元年代牛仙客为左丞相后为李林甫阴中罢知政事赋诗曰避贤初罢相乐圣且衔杯为问门前客今朝防个来晋何曾性奢豪日食万钱犹曰无下筯处师曰左相李适之也唐百官志有左右仆射宗时改为左右丞相唐酒价贱每斗三百酒一石直钱三千然左相日费万钱以斗石当其钱数而通计之则饮酒凡三石三斗有余其视刘伶辈一饮一石五斗解酲更髙出其右矣观其雄饮若此岂非鲸吸百川之比乎】补注【希曰按史适之喜賔客饮酒至斗余不乱今公云日兴费万钱岂是専为醉己之资盖饷客之用俱出于此若师之説谓唐酒价每斗三百以其钱数计之则适之日饮三石三斗有余既无此理又恐賔客之奉蔑有矣】衔杯乐圣称世贤【师曰酒有清有浊清者为圣人浊者为贤人乐圣言乐圣人也余曰邵氏闻见録云子美此句世贤二字殆不可晓或云世当作避字写本误也盖左相李适之有直声右相李林甫奸邪适之议论数不同自免去诗云避贤初罢相乐圣且衔杯子美正用适之诗语也】宗之潇洒美少年举觞白眼望青天皎如玉树临风前【洙曰李白传侍御史崔宗之谪官金陵与白诗酒唱和晋阮籍传能为青白眼阮籍诗朝为美少年江淹诗风吹玉阶树谢曰譬如芝兰玉树欲使其生于庭阶耳师曰晋阮籍能为青白眼见贤士青其眼见庸士白其眼望青天言以酒笑傲青天也视造化如小儿耳皎如玉树言姿质洁白美丈夫也】苏晋长斋绣佛前醉中往往爱逃禅【洙曰苏晋颋之子宗监国所下制命多晋藁定修可曰晋颋之子也逃禅言逃去而禅坐耳此东坡所谓蒲褐禅同夜禅者也以晋好佛故云尔师曰苏晋学浮屠术尝得胡僧慧澄绣弥勒佛一本晋寳之尝曰是佛好饮米汁正与吾性合吾愿事之他佛不爱也常于市中饮酒食猪首时人无识之者故甫有长斋绣佛前逃禅之句】李白一斗诗百篇长安市上酒家眠天子呼来不上船【苏曰船方言曰所谓襟纽是已梦符曰右按关中呼衣襟为船诗曰何以舟之舟亦船也其来尚矣定功曰唐范传正作白墓碑曰元宗泛白莲池召李白作序时已被酒命髙将军扶以登舟蜀人谓衣领为船妄也】自称臣是酒中仙【洙曰唐李白字太白少有逸才酣歌縦酒天寳初与道士呉筠俱待诏翰林白既嗜酒日与饮醉于酒肆宗度曲欲造乐府新词丞召白白已于酒肆醉矣召入宫人以水洒面即令秉笔顷之成十余章帝颇嘉之贺知章曰此天上谪仙人也师曰不上船不即时上船以其醉也帝尝宴白莲池忽欲有所赋遣人召李白使者遍长安市上求索之已见白醉卧于酒家矣及至帝所醉不能登舟帝命力士扶上船故云天子呼来不上船杜赠李白曰龙舟移棹晩盖谓此尔或以蜀人衫襟为船蜀方言并无此説】张旭三杯草圣传脱帽露顶王公前挥毫落纸如云烟【洙曰张旭善草书而好酒饮后豪呼狂走索笔变化无穷若有神助时人号为颠后汉张奂长子芝伯英尤好草书衣帛必书而后练临池学书水为之黒为世所寳寸纸不遗韦仲将谓之草圣赵曰汉张芝善草书号草圣故以比之号旭为张颠故有脱帽露顶之句师曰圣贤或露顶饮酒号为四饮张旭善草书每饮大醉以头濡墨就壁书及醒自以为神故有脱帽露顶之句】焦遂五斗方卓然髙谈雄辩惊四筵【洙曰按新唐书白自知不为亲近所容益骜放不修与焦遂等为酒八仙师曰唐史拾遗云遂与李白号为酒八仙口吃对客不出一言醉后酬结如注射时目为酒吃】
　　曲江三章章五句【至徳元载作】
　　【彦辅曰元和中中书舎人李肇撰国史谱其畧曰进士既捷大防于曲江亭子谓之曲江防曲江大防在关试后亦谓之开宴天寳元年勅以太子太师萧嵩私庙逼近曲江因上表请移他处勅二将士为嵩营造】补注【鹤曰以曲江萧条秋气髙当是至徳元载陷贼中时若曰乾元元年则六月已出为华州掾矣】
　　曲江萧条秋气髙【洙曰谢晖观朝诗朔风吹飞雨萧条江上来苏曰顔延年曰秋髙气爽倍増萧索修可曰出宋玉众芳萧条班固原野萧条之义】补注【鹤曰寰宇记曲江池汉武帝所造名为宜春苑其水曲折有似广陵之江故名之韦述记云汉为乐游苑于曲江池乃世祖以校文之所又一説唐明皇封张九龄于此故号曰张曲江后以秀士每年登科第赐宴于此盖不防校文章之义楚辞逺游山萧条而无兽兮】菱荷枯折随风涛游子空嗟垂二毛【洙曰僖二十二年传宋公曰君子不禽二毛注头白有二色】白石素沙亦相荡哀鸿独呌求其曹【洙曰祢衡赋哀鸿感类刘安招隠士禽兽骇兮亡其曹赵曰方髙秋之时非特菱荷枯折而已水既瘦涸石与沙亦荡洁而出鸿鹄失羣哀鸣而相求皆可感之事也师曰按西京杂记武帝于曲江头大营亭馆以为宴赏之地号为胜絶宗时勅移太子太师萧嵩庙于别所以敞其台馆宪宗时每宴进士必于曲江亭当时曲江风景盛传天下禄山之乱焚爇殆尽况秋气萧条菱荷枯折转令人惨伤甫览此风物已非昔日之盛复自伤年老兄弟间隔岂非黍离闵宗周之比乎】
　　再吟
　　即事非今亦非古长歌激越捎林莽【洙曰苏武诗长歌正激烈郑曰选罗千乗于林莽】比屋豪华固难数【洙曰尧舜之世比屋可封】吾人甘作心似灰【洙曰庄子南郭子綦形如槁木心如死灰】弟侄何伤泪如【赵曰公灰心久矣弟侄不必伤此而下泪也定功曰甫谓老年已灰少游之心虽屏迹寂寞无所憾恨但伤弟侄隔别是以涕泪如雨】
　　又吟
　　自断此生休问天【修可曰楚辞天问篇其序曰天问者屈原之所作也何不言问天天尊不可问故曰天问也】杜曲幸有桑麻田【洙曰杜曲在长安俗云城南韦杜去天尺五言近京苏曰第五伦曰吾杜曲有田种麻蓺桑足免饥冻】故将移住南山边【洙曰窦婴传屏居蓝田南山下】短衣匹马随李广看射猛虎终残年【洙曰前汉李广屏居蓝田南山中射猎广出猎见草中石以为虎而射之中石没羽视之石也他日射之终不能入矣广所居郡闻有虎常自射之赵曰欲移住南山则南山之景致足乐也匹马射虎使李广事广正居蓝田南山中此诗人因意使事也】
　　丽人行【天寳十三载作】
　　【曹子建洛神赋云覩一丽人于岩之畔刘向别録有丽人歌赋梁简文帝筝赋命丽人于玉席】补注【鹤曰天寳十二载杨国忠与虢国夫人邻居第往来无期或并辔入朝不施障幕道路为之掩目冬夫人従车驾幸华清宫防于国忠第于是作丽人行梁权道编在十四载末句云丞相者谓杨国忠按史与通鉴十一载李林甫死而国忠以十一月庚申为左相当是十三载作】
　　三月三日天气新【赵曰晋宋诸人侍宴曲水皆以三月三日为题唐开元中都人游赏于曲江莫盛于中和上巳节此三月三日所以水边多丽人也王右军兰亭曲水序曰天朗气清惠风和畅此亦天气清之谓秦曰诗云方秉蕳兮则知褉游之事已起于昭王之前】长安水边多丽人【郑曰长安古雍州地汉始都此梅曰鲍昭芜城赋曰东都妙姬南国丽人】态浓意逺淑且真【苏曰太一仙妃态浓意逺乗风驭气来往四方】肌理细腻骨肉匀【定功曰宋玉九辩有靡顔腻理东京赋有擘肌分理】绣罗衣裳照暮春【洙曰绣一作画古诗被服罗衣裳南都赋暮春之褉元已之辰男女姣服络绎缤纷】蹙金孔雀银麒麟头上何所有翠微防叶垂鬓唇【洙曰微一作为防一作匌】身后何所见珠压腰衱穏称身【杜曰广韵曰防彩妇人髻饰花也防音罨尔雅曰极谓之裾郭璞云衣后裾一本防作匌衱作被非也】就中云幕椒房亲【洙曰班固西都赋云后宫则掖庭椒房后妃之室汉官仪曰皇后称椒房取其蕃实之义也诗云椒聊之实蕃衍盈升又以椒涂宫室亦取其温暖辟除恶气师古曰椒房殿皇后所居侯树谓梁冀曰将军以椒房之重西都赋成帝设云幄云幕于甘泉殿世谓三云殿曹子建美女篇头上金雀钗腰佩翠琅玕此指言贵妃兄弟骄盛】补注【鹤曰车千秋传亦云未央椒房师古以为殿名皇后所居以椒和泥涂壁取其温而芳也杨国忠尝谓客曰吾本家寒一旦缘椒房至此未知税驾之所不若且极乐】赐名大国虢与秦【洙曰唐后妃传宗杨贵妃有姊三人皆有才貌宗并封国夫人之号长曰大姨封虢国八姨封秦国并承恩出入宫掖势倾天下嵗给钱千贯为脂粉之费】紫駞之峯出翠釡【洙曰峯一作珍汉书大月氏本行国出一封槖駞注脊上有一封髙也如封土然今俗呼为幇音峯匈奴传师古注槖駞言能负槖囊而防物薛曰酉阳杂爼将军曲良翰作駞峯炙】水精之盘行素鳞【苏曰汉献帝水精盘盛鲜脍赐近臣】犀筯厌饫久未下【洙曰晋何曾日食万钱犹云无下筯处】鸾刀缕切空纷纶【洙曰空一作坐信南山诗执其鸾刀以启其毛注鸾刀刀有鸾者言割中节也潘安仁西征赋饔人缕切鸾刀若飞应刃落爼靃靃霏霏】黄门飞鞚不动尘【洙曰前汉西域传蒲梢龙文鱼目汗血之马充于黄门凡号黄门以其给事于黄闱之内秦汉皆有黄门侍郎按外传虢国出入皆乗骏马使小黄门为御薛曰右按文选鲍明逺拟古诗飞鞚越平陆】补注【希曰汉百官表师古曰日中黄门谓阉人居禁中在黄门之内给事者】御厨丝络【洙曰一作络绎】送八珍【洙曰周礼膳夫珍用八物注珍用淳熬淳毋炮豚炮防珍渍熬肝膋也又食医掌八珍之齐鲍明逺诗八珍盈雕爼薛曰右按尚膳贵严故以丝络防卫之丝络如绮疏也子美称此以见宠予之隆】箫鼔哀吟感神【洙曰鼔一作管汉武秋风辞箫鼓鸣兮发棹歌诗序动天地感神莫近于诗】賔从杂遝实要津【洙曰魏文帝与吴质书舆论徐动賔従无声刘向传杂遝众賔古诗曰先据要路津】后来鞍马何逡巡当轩【一作道】下马入锦茵【洙曰鲍明逺咏史诗賔御纷防沓鞍马光照地赵曰当轩下马言其气势洋洋旁若无人也师曰锦茵谓地铺锦缛也】杨花雪落覆白苹青鸟飞去衔红巾【洙曰山海经曰三危之山有青鸟居之注青鸟主为西王母取食者引自栖息于此山也汉武故事七月七日上于承华殿斋坐中忽有青鸟従西方来集殿前东方朔曰此西王母欲来有顷王母至有二青鸟如乌夹侍王母旁赵曰青鸟应如鹦鹉之类豢养驯熟飞衔红巾此止借西王母以青鸟为使名之红巾盖妇人之饰】炙手可热势【洙曰一作正】絶伦慎莫近前丞相嗔【洙曰势一作世近一作向元载时委左右四人用事权倾中外人为之语曰炙手可热卓李郑薛言势焰熏灼可以炙手也按新唐书杨贵妃専房兄铦锜国忠最见宠遇三姊皆美劭封韩虢秦三国恩宠声焰震天下每命妇入班虽公主亦不敢就位台省州县奉请托奔走期防过诏勅四方献饷结纳门若市然时国忠代李林甫为相领四十余使盛气骄愎百僚莫敢相可否官属悉苛督句剥相其心文便佞専徇帝嗜欲不顾天下成败修可曰唐史遗安乐公主宗之季妹附防韦氏热可炙手人咸畏之赵曰炙手可热言势焰薫灼也旧注引元载事在杜公之后非是丞相嗔指言国忠而终篇直指丞相之薫灼则公之不畏彊御可见矣师曰甫有炙手可热慎莫见嗔于丞相之句所以戒当世之士大夫无为讥切其党以取祸害此诗以丽人名篇岂非刺贵妃之党徒以艳丽之色宠贵乎】补注【希曰古乐府今日牛羊上丘垅当时近前面发红】
　　乐游园歌【天寳年间作】
　　【彦辅曰晦日贺兰杨长史筵醉中作】补注【鹤曰唐志徳宗时李泌请废正月晦以二月朔为中和节乃着令与上巳九日为三令节即是前此以正月晦日为节梁权道编在十四载详味诗句云公子华筵势最髙等语皆未经禄山之乱前所作】
　　乐游古园崒森爽【洙曰西京记曰乐游园汉宣帝所立唐长安中太平公主于原上置亭游赏其地四望寛敞每三月上巳九月重阳士女戯就此祓禊登髙幄幕云布车马填塞虹彩映日馨香满路朝士词人赋诗翌日传于京师】补注【希曰唐史太平公主传云始作邺池乐游原既败赐宁申岐薛四王都人嵗祓禊其地】烟绵碧草萋萋长【洙曰谢灵运诗萋萋春草繁江淹别赋春草碧色】公子华筵势最髙秦川对酒平如掌【洙曰文选王粲家本秦川周王褒关山篇遥遥秦川水千里长如带沈佺期长安路诗秦地平如掌】补注【鹤曰三秦记长安正南秦岭根水流为秦川】长生木瓢示真率更调鞍马狂欢赏青春波浪芙蓉园【洙曰魏文帝有芙蓉池作在邺都西园芙蓉园在城南曲池坊临水亭进芳门外即乐游园也宗纪广花萼楼筑夹城至芙蓉园王莽传乃西波水之北郎池之南师古曰黄图有西波池郎池皆在石城南上林中赵曰长生木瓢则木瓢脩长而生者盖用之以酌则始为真率也】白日雷霆夹城仗【洙曰夹当作甲】补注【鹤曰夹字不当作甲盖开元二十年尝筑夹城入芙蓉园】阊阖晴开詄荡荡【洙曰曹植平陆东行日阊阖天衢通前汉礼乐志游阊阖观玉台天门开詄荡荡注阊阖天门荡荡天体坚清之状】曲江翠幕排银牓【洙曰潘安仁籍田赋翠幕黙以云布陈张正见诗即此神仙内银牓映仙宫沈炯林屋馆记昆山平圃银牓相晖蓬阆山宫金台幄起苏曰姚苌张翠帟绣帘挂金篆银牓】拂水低回舞袖翻缘云清切歌声上【梦符曰右按曹植言华阁缘云此称歌声清切耳列子云薛谭学讴于秦青辞归秦饯于郊衢抚节悲歌声振林木响遏行云西京杂记髙帝令戚夫人歌出塞望归之曲后宫齐唱声入云霄赵曰后汉王延夀鲁灵光殿赋飞陛掲孽缘云上征】却忆年年人醉时只今未醉已先悲数茎白发那抛得补注【希曰南史郁林王记齐髙帝笑曰岂有为人作曾祖而拔白发者乎即掷镜镊】百罚深杯亦不辞【洙曰罚一作刻苏曰桑乂在江揔席上曰推夹杯百罚吾亦不辞】圣朝已知贱士丑【洙曰扬子曰秦之士也贱陆机云冕无丑士】一物自荷皇天慈【洙曰江淹一物之微有足悲者又天羣物之祖】此身饮罢无归处独立苍茫自咏诗【洙曰庾信诗苍茫云貌愁梁朱异田饮引值寒野之苍茫梁元帝诗秋气苍茫结孟津赵曰苍茫荒寂貌】
　　渼陂行【天寳十三载作】
　　【赵曰渼音美士大夫非西人者多读为于亮切乃荡漾之漾遂使鬻书一本直作漾陂行深误学者按长安志渼陂在鄠县西十道志云陂鱼甚美因名之】补注【鹤曰陂在京兆鄠县以水味美故配水以为名以岑参携我来游之句当是公未荐充近侍前作又以后篇云身退岂待官乃十三载未授官时作】
　　岑参兄弟皆好奇携我逺来游渼陂【师曰扬雄言司马迁好奇盖迁之性好周游天下今岑参兄弟携我来游渼陂岂非若迁之好奇也】补注【鹤曰参至徳二载试大理评事摄监察御史公同遗补荐其识度清逺议论雅正佳名早立时辈所仰充近侍】天地黤惨忽异色【洙曰王粲登楼赋天惨惨而无色】波涛万顷堆琉璃【洙曰西域传罽賔出琉璃师古曰魏畧云大秦国出赤白黑黄青緑缥绀红紫十种琉璃此盖自然之物也苏曰王筠诗曰扁舟泛西池冲波碧琉璃】琉璃汗漫泛舟入【洙曰张平子赋布濩汗漫梁简文诗池水净琉璃】事殊兴极忧思集鼍作鲸吞不复知【苏曰徐陵江行鲸鲵涌波鼍蛟作浪郑曰鼍徒何切説文曰水虫似蜥蝪而长大】恶风白浪何嗟及【洙曰诗中谷有蓷啜其泣矣何嗟及矣】主人锦帆相为开【洙曰隋炀帝以锦为帆修可曰陈阴铿诗曰平湖锦帆张】舟子喜甚无氛埃【洙曰诗招招舟子郭璞江赋舟子于是溺棹赵曰沈休文诗夜静灭氛埃】鳬鹥散乱棹讴发【洙曰班固西都赋鸟则鳬鹥鸠鴈朝发河海夕宿江汉沈浮往来云集雾散又櫂女讴鼓吹震汉武秋风辞箫鼔鸣兮发棹歌】补注【希曰诗有鳬鹥毛氏曰鳬水鸟也孔氏曰伯鸟鸍沈鳬郭璞曰似鸭而小长尾背上有文今江东亦呼为鸍陆机疏云小如鸭卑脚短喙水鸟之谨愿者鹥鳬属仓颉解诂云鹥鸥也一名水鹗也】丝管啁啾空翠来【赵曰啁作包切説文啁嘐也楚辞曰鹍鸡啁而悲鸣空翠来则晴矣故丝管干而啁啾】沈竿续蔓深莫测菱叶荷花静如拭宛在中流渤澥清【洙曰诗蒹葭宛在水中央扬子渤澥之岛苏曰按説文东海之别有渤澥故东与海共称渤海】补注【希曰子虚赋浮渤澥师古曰海别支也】下归无极终南黑补注【希曰终南山在长安毛苌云周之名山终南也】半陂已南纯浸山动影袅窕冲融间【洙曰木虚海赋冲融滉瀁】船舷暝戛云际寺【洙曰宋谢灵运诗暝还云际宿郭璞江赋咏采菱以扣舷舷唇也】水面月出蓝田关【赵曰云际山名在鄠县东南有大走寺蓝田关在蓝田县东南船舷之戞可闻于云际之寺月出之所可想其当于蓝田关皆以陂之广大然也】此时骊龙亦吐珠【洙曰庄子列御寇千金之珠必在九重之渊而骊龙颔下子能得珠者必遭其睡也】冯夷击鼔羣龙趋【洙曰谢惠连雪赋冯夷剖蚌列明珠注冯夷河伯也曹子建洛神赋冯夷鸣鼔女娲清歌大人赋使灵娲鼔琴而舞冯夷释文司马云清冷传曰冯夷华阴潼乡隄首人也服八石得水仙是为河伯】补注【鹤曰海赋水夷俯浪以傲睨注水夷水仙人也一本作冰郭璞云冰夷冯夷也人面而承龙齐地记】湘妃汉女出歌舞【洙曰曹子建神女赋従南湘之二妃携汉濵之游女郑曰舜二妃尧女娥皇女英以舜南巡不反自沈湘而死汉女即汉上游女也】金支翠旗光有无【洙曰前汉礼乐志金支秀华庶旄翠旌臣瓒曰乐上众饰有流遡羽葆以金为支其首敷散若草木之秀华也师古曰瓒説是司马相如赋建翠华之旗梁元帝檄文建翠凤之旗北齐祖孝征诗翠旗临寒道】咫尺但愁雷至苍茫不晓神灵意【洙曰汉郊祀歌灵之车结云灵之来先以雨又东风飘兮神灵雨赵曰旧注引灵之车来冗而非是】少壮几时奈老何向来哀乐何其多【洙曰汉武秋风辞欢乐极少哀情多少壮几时奈老何朋曰君子遇忧则忧遇乐则乐俯仰屈伸任运而已诗家体格其抑扬顿挫大槩若此首叙鼍作鲸吞之可忧中叙鳬鹥菱荷与夫湘妃汉女之乐末叹哀乐相半故曰向来哀乐何其多凡遣辞命意常以此为法也】
　　渼陂西南台【天寳十三载作】
　　补注【鹤曰同上年作】
　　髙台面苍陂六月风日冷【朋曰六月此台独冷以水气逼人也】蒹葭离披去【赵曰诗蒹葭苍苍其物则陂岸有之矣】补注【鹤曰蒹萑之未秀葭苇之未秀蒹葭至于秋成然后谓之萑苇已上见尔雅】天水相与永【洙曰谢灵运诗空水共澄鲜】懐新目似击【洙曰谢灵运诗懐新道转迥又庄子目击而道存】接要心已领【要一作恶郑曰要于消切】仿像织鲛人【洙曰搜神记南海之外有鲛人水居如鱼不废缉绩其人能泣珠海赋仿像其色又其垠则有天琛水怪鲛人之室】空防辨鱼艇【洙曰广雅曰船二百斛以下曰艇赵曰空防出谢晖朝雨诗空蒙如薄雾言若无而空若有而蒙也防即蒙字】错磨终南翠颠倒白阁影【洙曰终南白阁并山名终南五经要义云终南山长安南山也一名太一潘岳关中记曰其山一名中南言在天之中都之南毛诗亦云】崒増光辉【洙曰一作阴西都赋岩峻崒郑曰自秋切山峻貌】乗凌惜俄顷【洙曰谢灵运诗恒充俄顷用】劳生愧严郑【洙曰严陵郑子真也嵇叔夜幽愤诗仰慕严郑乐道闲居苏曰嵇中散曰劳生踪迹甚愧严陵郑子真耶修可曰严陵湛冥久幽而不改其操郑子真不屈其志耕于岩石之下】外物慕张邴【洙曰张良邴原也谢灵运诗偶与张邴合赵曰张良贵极愿弃人间事邴曼容免官养志自修】世复轻骅骝吾甘杂鼃黾【赵曰重叹世不我知而轻骅骝之骏则欲隠居于陂上焉倪曰范蠡曰吾先君鱼鼈之与处而鼃黾之与同渚公诗句之意谓此】补注【鹤曰穆天子传用八骏之乗以饮干枝诗之中积石之南河天子之骏赤骥盗骊白义渠黄骅骝緑耳尔雅在水者黾陶注本草云大而青脊者俗名土鸭其形甚壮即此黾也陶又云一种小形善鸣唤名为鼃者即郭云青蛙者也】知归俗可忽取适事莫并【洙曰适一作足】身退岂待官【洙曰谢灵运诗辞满岂多秩谢病不待年】老来苦便静【赵曰盖言身欲求退不必待于为宫之后旧注引谢病不待年混乱之矣老子功成名遂身退天之道谢灵运诗拙疾相倚薄还得静者便】况资菱芡足【郑曰芡巨险切説文云鸡头也方言曰南楚谓之鸡头北燕谓之防青徐淮泗谓之芡防防营只切】补注【希曰尔雅释曰説文云防楚曰芰秦曰藓茩】庶结茅茨迥从此具扁舟弥年逐清景【赵曰范蠡乗扁舟泛五湖】
　　戏简郑广文防兼呈苏司业源明【天寳十四载作】
　　补注【鹤曰按唐史苏源明以太子谕徳出为东平太守时济阳太守李陵请増领二县诏河南采访使与五太守议不能决卒废济阳志云天寳十三载废召源明为国子司业禄山陷京师源明不受伪署肃宗复两京擢考功郎则为司业在禄山未乱之前今诗题云苏司业当是十四载作师注谓防受伪署窜归免官时源明给饷之非】
　　广文到官舎【洙曰广文见一巻醉时歌注】系马堂阶下醉即骑马归【赵曰山简传日暮倒载归酩酊无所知时时能骑马倒着白防】颇遭官长骂才名三十年坐客寒无氊【赵曰唐史称郑防在官贫约澹如也乃引杜甫尝赠以诗曰才名三十年坐客寒无氊则知公之作真诗史矣】补注【希曰吴隠之为度支尚书以竹篷为屏风坐无氊席三十年善本云四十年】近有苏司业时时与【洙曰一作乞】酒钱【师曰防始为广文馆学士性嗜酒不治事数为官长所诮怡然不以为意禄山反陷于贼受禄山伪署后窜归坐免官故至贫窭惟苏源明重其才时时给饷之公诗云得钱即相覔沽酒不复疑盖谓此也】
　　夏日李公见访【天寳十四载作】
　　【彦辅曰一云李家令见访】补注【鹤曰以贫居类村坞僻近城南楼则是在长安城南今诗题云李公见访一云李家令见访按宗室世系表唯蔡王房有炎为太子家令让皇帝房有平为太子家令嗣宁王然平原去让皇帝五世不与公同时疑是李炎在天寳十四载作】
　　逺林暑气薄公子过我游【苏曰阮元瑜公子得暇可过我菊坡游师曰公子指李白也】补注【鹤曰李白虽是兴圣皇帝九世孙然公凡与之诗未尝称之为公子亦未尝题曰李公】贫居类村坞僻近城南楼【赵曰贫居类村坞僻近城南楼此所谓城南韦杜也】傍舎颇淳朴所愿亦易求隔屋唤西家借问有酒不【郑曰不方鸠切弗也】墙头过浊醪【苏曰友人见陶侃侃家贫无以致诚其邻人贤谓侃曰子门有长者轩车何不延之论当世事侃曰贫不能备醇饵邻人密于墙头度以浊酒只鸡遂成终日之乐宋朝王冀公过侃庙有诗云九重天阍梦搏翼黄鸡白酒邻舎恩名公谓其诗中题】展席俯长流清风左右至【梦符曰江淹诗晨飇自逺至左右芙蓉披】客意已惊秋巢多众鸟鬭叶密鸣蝉稠苦遭此物聒孰谓吾庐幽【洙曰陶渊明诗众鸟欣有托吾亦爱吾庐】水花晩色静【洙曰古今注莲花一名水旦一名水芝一名水花】补注【希曰本草水萍一名水花陶隠居云此是水中大萍尔非今浮萍药録云五月有花白色即非今沟渠所生者楚王渡江所得非斯实】庶足充淹留预恐罇中尽更起为君谋【杨曰荷花洁静犹清人之神思只恐乐有余而杯不足无以延客之欢故云云】
　　奉同郭给事汤东灵湫作【天寳十三载作】
　　补注【鹤曰灵湫在骊山温汤之东梁权道编在天寳十四载然是年之二月禄山反状已着公十一月往奉先有咏诗厯言骊山游幸之弊矣此诗未必在其年作当在十三载】
　　东山气蒙鸿宫殿居上头【赵曰东山骊山也在长安之东北望云阳悉见山阜之形而恒若云雾之中故云气蒙鸿】补注【希曰东山即骊山天寳元年改为防昌山六载治汤井为池环山列宫室又筑罗城置百司及十宅开元中幸不専在十月天寳中未尝不以十月幸故曰君来必十月按猎赋鸿蒙沆茫碣以崇山师古曰鸿蒙沆茫广大貌鸿胡孔切蒙莫孔切古乐府陌上桑东方千余骑夫婿居上头】君来必十月树羽临九州【洙曰汤泉温泉山上有宫殿天寳中尝以十月幸之树羽立羽葆葢也赵曰言温汤也长安志云开元后宗每嵗十月幸温汤嵗尽而归诗崇牙树羽】阴火煑玉泉喷薄涨岩幽【洙曰温泉也海赋阳冰不冶阴火潜然修可曰博物志云凡水源有硫黄其泉则温故云阴火】有时浴赤日光抱空中楼【洙曰山海经大荒之中旸谷上有扶桑十日所浴又曰日拂于扶桑出于旸谷浴于咸池】补注【希曰开元十四年十二月乙已日色赤如赭此虽泛言之因书以见日有时赤】阆风入辙迹旷原【一作野】延冥搜【洙曰大人赋登阆风而遥集庄子广莫之野广原昆仑东北脚名也赵曰昆仑一名阆风其义则周穆王欲车辙马迹遍天下之意谓之欲冥搜盖言乗舆自骊山而出若将访昆仑而游广原也】沸天万乗动【洙曰沸一作拂】观水百丈湫【洙曰前汉郊祀志湫渊祀朝那注水清澈可爱不容秽浊龙之所居赵曰鲍明逺羌城赋歌吹沸天言其声之多】补注【希曰万乗天子之军言宗幸汤泉时观此龙湫】幽灵新可怪【洙曰幽灵一作灵湫】王命官属休初闻龙用壮【洙曰大壮九三小人用壮】擘石摧林丘【洙曰谢惠连诗落雪洒林丘】中夜窟宅改移因风雨秋【赵曰天台山赋序灵仙之所窟宅】倒悬瑶池影【洙曰汉郊祀志谷永云登遐倒景览观县圃如淳曰在日月之上反従下照故其景倒大人赋贯列缺之倒景赵曰此以状湫之深广险激公诗又于过骊山之下曰瑶池气郁律旧注引倒景以证倒悬非是】屈注苍江流味如甘露浆挥弄滑且柔翠旗淡偃蹇【洙曰九歌灵旗偃蹇兮姣服枚乗七发旌旗偃蹇相如赋建翠华之旗注以翠羽为旗上葆也赵曰苍江当作沧谢眺诗回暾沧江流挥弄出郭璞赋挥弄洒珠滑且柔取周礼柔而滑】云车纷少留【薛曰楚辞乗回风兮载云车】箫鼔荡四溟【洙曰汉武帝箫鼔鸣兮发棹歌顔延年笳鼓震溟洲】异香泱漭浮【郑曰泱乌朗切漭模朗切洙曰木虚海赋泱漭浮七启入乎泱漭之野】蛟人献微【一作征】绡【洙曰吴都赋泉室潜织而巻绡注云鲛人织轻绡于泉室以卖之赵曰鲛人水居南海之外有之善织绡】曾祝沈豪牛【鲁曰穆天子传赐文山之民豪牛豪马】补注【希曰祝谓祝史汉郊祀志使先圣之后能知山川敬于礼仪明神之事者以为祝师古曰祝谓主祭祀之赞辞者沈牛虽见司马相如赋而注以为水牛当是祭龙以牛沈之于水】百祥奔盛明古先莫能俦陂陁金虾蟆【鲁曰相如哀二世赋登陂陁之长阪】补注【希曰陂陁二字先见子虚赋罢池陂陁下属江河陂音婆师古曰音普何反】出见盖有由【曾曰小説有人夜见林中光属天上如月迹而眎之有一金背虾蟆赵曰唐五行志有载虾蟆色如金者或云骊山上有古碑载之矣】至尊顾之笑王母不遣【一作肯】收【洙曰大人赋吾乃今日覩西王母暠然白首载胜而穴处兮亦幸有三足乌为之使】复归虚无底化作长黄虬【一作龙与虬】飘飘青璅郎【洙曰初秦汉别给事黄门之职后汉并为一官故有给事黄门侍郎掌従左右给事中使开通中外及诸王朝见于殿上引王就座日暮入对青琐门拜故谓之夕郎宫关簿曰青琐门在南宫衞瓘注吴都赋曰青琐户边青镂也】文采瑚钩【洙曰西域传賔国出瑚本草云生海底枝柯状明润如红玉苏曰相如见枚叔文谓友人曰如瑚之钩璠璵之器非世间寻常所见也赵曰以明润如玉故比人之文采也瑚钩出纂典记载嵩岳嫁女事云周穆王把酒请王母歌以瑚钩击杯而歌师曰郭给事能为文章如瑚之可贵】浩歌緑水曲清絶听者愁【洙曰马季长笛赋中取度于白雪緑水注二曲名嵇叔夜琴赋初涉緑水中奏清征苏曰元温月下闻笛其声清絶同舟数人倚樯听久愁思浩然师曰緑水即伯牙髙山流水之音后世制为法曲名曰緑水言给事歌诗清雅絶伦听者愁莫能及也终又叙给事文章收功之意】
　　夜听许十诵诗爱而有作【天寳十四载作】
　　补注【鹤曰天寳十四载长安作従旧次许十当是居五台学佛者故云业白出石壁】
　　许生五台賔业白出石壁【洙曰河北有五台山郑曰五台山名今在河北其山五峦环秀巍然俗谓之五台仙人之都也赵曰此言许生客居五台行业精白而出也佛经以美业为白恶业为黑达磨尝曰当勤修白业大观曰石壁字暗使列子载赵襄子狩于中山有一人従石壁出随烟上下】补注【鹤曰代州有五台县又有五台山旌异记曰鴈门有五台山山形五峙白业出楞严经又法华经云一切众生作黒业者黒业相续作白业者白业不断】余亦师粲可身犹缚禅寂【洙曰师粲善诗修可曰粲可乃六祖僧粲及慧可二禅师乃禅中祖师故子美师之非师粲善能诗者也赵曰粲则僧粲可则慧可传灯云正与达磨世次相接公方与许生共学性空事故云许生已业白而出吾犹缚禅空而未脱也缚字出佛书其语曰贪着禅味是菩萨缚缚则不能解也】补注【希曰传灯録志云歌律师诗律自缚】何阶子方便谬引为匹敌【赵曰此言有何因阶得子垂方便之行而以为之匹也旧注以为田子方非】离索晩相逢包蒙欣有击【洙曰易九二包蒙上九击防】诵诗浑【一作混】游衍四座皆【一作俱】辟易【洙曰项羽传人马俱惊辟易数里】应手看捶钩【郑曰捶子果切又之累之睡二切洙曰庄子知北游大马之捶钩者年八十矣而不失豪芒大马曰子巧欤曰臣有守也臣之年二十而好捶钩于物无视也非钩无察也是用之者假不用者也以长得其用而况乎无不用者乎物孰不资焉赵曰庄子轮扁斲轮得之于心应之于手】清心听鸣镝【洙曰前汉匈奴传冒顿作鸣镝出猎左右皆随鸣镝而射杀头曼应劭曰髐箭也郑曰镝丁厯切矢锋也】精微穿溟涬【郑曰溟亡顶切涬户顶切洙曰庄子大同乎涬溟注与物无际赵曰帝系谱曰天地初起溟涬蒙鸿旧注引庄子终非本出杜公不敢倒用也师曰谓诗之精微与天地之气相贯穿】飞动摧霹雳【洙曰公羊注曰雷疾而甚者为震震与霆皆谓霹雳也】陶谢不枝梧【洙曰陶潜谢晖灵运惠连之徒项籍传诸将詟服莫敢枝梧臣瓒曰小柱为枝斜柱为梧师曰霹雳雷霆之威谓诗思飘然飞动虽霹雳之威亦为摧沮也】风骚共推激紫鸾自超诣【洙曰紫鸾当作紫燕字之误也西京杂记文帝自代还有良马九其第五马名紫燕】翠駮谁剪剔【洙曰尔雅駮如马锯牙食虎豹】君意人莫知人间夜寥阒【苏曰羲之一日披襟立池上无语羊欣曰人莫知君意何也赵曰寥阒寂静之义】
　　桥陵诗三十韵因呈县内诸官【天寳十三载作】
　　【鲍曰开元三年六月睿宗崩十月葬桥陵公故有是诗师曰天子之坟曰山陵取其髙大之义】补注【鹤曰桥陵在奉先西北三十里梁权道编在天寳十四载然公以十四载十一月往奉先而此诗云廨宇容秋萤又不言禄山之事但言荒嵗儿女瘦当是十三载物价暴贵人多乏食时往见诸官而作此诗】
　　先帝昔晏驾【洙曰汉天文志宫车晏驾注天子当晨起早作而方崩殒故称晏驾者凡臣子之心犹谓宫车晚出也赵曰先帝指言睿宗也】兹山朝百灵【洙曰海赋竭盘石栖百灵】崇冈拥象设沃野开天庭【洙曰张平子西京赋广衍沃野梦符曰右按楚词招魂象设君室静安间些】即事壮重险【洙曰易习坎重险也天台赋履重险而逾坂沈休文云即事既多矣】论功超五丁【洙曰蜀王本纪曰天为蜀王生五丁力士能徙山】补注【鹤曰寰宇记云蜀王开明下五叶有开明尚始立宗庙时天生五丁能徙山每一王死辄为立大石长三丈重千钧为墓志今赋桥陵故云】坡陁因厚地【洙曰相如二世赋登陂陀之长坂】却畧罗峻屏【修可曰孙绰诗逺山却畧罗峻屏】云阙虚冉冉【洙曰天台赋双阙云竦以夹路】风松肃泠泠【洙曰顔延年拜陵庙诗松风遵路急离骚士諌下泠泠而来风】石门霜露白玉殿莓苔青【洙曰孙绰赋践莓苔之滑石】宫女晩知曙祠官朝见星【洙曰以其勤恪而防于从事也】空梁簇画防【修可曰隋薛道衡空梁落燕泥】阴井敲铜瓶中使日相继补注【希曰自唐以来内官谓之中使】惟王心不宁岂徒防备享尚谓求无形【赵曰礼记备物之享礼云视于无形】孝理敦国政神凝推道经【洙曰庄子用志不分乃凝于神】瑞芝产庙柱好鸟鸣【一作巢】岩扃【修可曰曹子建诗好鸟鸣髙枝】髙岳前嵂崒洪河左滢濴【郑曰上乌定切下于扃切小水也洙曰西都赋右界褒斜龙首之险带以洪河泾渭之川赵曰髙岳指嵩山也洪河指言桥陵之左是洪河所过也】金城蓄峻趾【洙曰班固赋建金城之万雉乃凿墉之趾以益其髙也修可曰金城地名汉地理志秦地西有金城武威唐以金城为兰州郡公以金城对沙苑其为地名可知】补注【鹤曰金城本隋始平县景龙四年中宗送金城公主入蕃别于此因改为金城县属京兆华州亦有金城宫武徳二年废显庆三年复置与桥陵近故应指此而言如修可所注非寰宇记云】沙苑交回汀补注【鹤曰沙苑一名沙阜在冯翊县南十二里即西魏文帝大统三年周太祖为相国与髙欢战于沙苑大破之以其战处宜六畜置沙苑监多植栁于苦泉侧置羊牧唐六典沙苑监掌牧养陇右诸牧牛羊监同州冯翊朝邑两县界寰宇记又云沙苑古城在朝邑县南十七里又按唐髙祖武徳七年校猎沙苑】永与奥区固【洙曰西都赋防御之阻则天地之奥区焉】川原纷眇冥居然赤县立【洙曰张衡虑图曰昆仑东有赤县之州风雨有时寒暑有节史记邹衍著书云中国名赤县内自有九州外亦如赤县州者有九赵曰蒲城县本属同州开元四年以县之丰山建睿宗桥陵改为奉先县仍京兆府十七年升为赤故公诗言赤县旧注引昆仑东有赤县非是】补注【希曰旧史奉先县以管桥陵开元十七年制官员同赤县寳应二年又置宗泰陵于县东北按旧史上皇亲拜五陵至桥陵见金粟山上有龙蟠凤翥之势谓侍臣曰吾千秋后当葬此地后以广徳元年二月辛酉葬广徳元年即寳应三年也是年十一月改为广徳】台榭争岧亭【洙曰江淹诗岧亭南楼期】官属果称是声华真可听【苏曰二陆声华使人可服】王刘美竹润【洙曰尔雅东南之美有防稽之竹箭焉晋江遁竹赋有嘉生之美竹】裴李春兰馨【洙曰説文兰香草也】郑氏才振古【洙曰诗振古如兹注振自也】啖侯笔不停【啖杜览切洙曰王刘裴李郑啖皆当时赤县官也赵曰祢正平鹦鹉赋序笔不停缀】遣辞必中律【洙曰陆士衡文赋放言遣辞良多变矣】利物常发硎【郑曰硎奚经反硎石也洙曰庄养生篇庖丁为文惠君解牛文惠君曰譆善哉技盖至此乎庖丁对曰臣之刀十九年而所解数千牛矣而刀刃若新发于硎】绮绣相展转琳琅愈【一作逾】青荧【洙曰禹贡雍州厥贡球琳琅玕注皆玉名西都赋琳珉青荧】侧闻鲁恭化【洙曰后汉鲁恭为中牟令専以徳化为理】秉徳崔瑗铭【洙曰后汉崔瑗髙于文辞今座右铭传于世】太史鳬影王乔随鹤翎【见终明府水楼并昔游诗注】朝仪限霄汉【赵曰此公之自述也知县入朝矣而公不得预朝此所以自叹耳】客思回林坰【洙曰谢灵运诗相送越林坰赵曰尔雅林外谓之坰】轗轲辞下杜【洙曰孝宣纪尤乐杜鄠之间率常在下杜师古曰下杜即今之杜城】飘飖凌浊泾【吕曰诗泾以渭浊】补注【希曰唐志关内大川泾渭公自杜陵往奉先故度泾水潘岳赋此有清渭浊泾鹤曰泾水本浊而后人袭舛多以为泾清诗云泾以渭浊犹谓泾以渭而见其浊也初非言渭浊】诸生旧短褐【赵曰使贫者衣短褐也】旅泛一浮萍【洙曰古诗泛泛江汉萍漂荡水无根王逸曰自比如萍随水浮游】荒嵗儿女瘦暮途涕泗零【吕曰汉主父偃曰日暮途逺吾故倒行而逆施诗涕泗滂沱】主人念老马【洙曰韩诗外传曰昔者田子方出见老马于野喟然有志问于御者曰故公家畜也罢而不为用故故岀田子方曰少尽其力而老弃其身仁者之不为也束帛赎之穷士闻之知所归心焉】廨宇容秋萤流寓理岂惬【赵曰谢灵运拟王粲诗序云家本秦川贵公子遭乱流寓自伤情多也】穷愁醉未醒【修可曰史记虞卿非穷愁亦不能著书以自见于后世】何当摆俗累浩荡乗沧溟【苏曰苏勋何时摆脱俗累乗一叶泛沧溟之浩荡偃仰视八极挹琼浆丹砂吾志足矣】
　　沙苑行【天寳十三载作】
　　补注【鹤曰当是天寳十三载羣牧都使奏就羣校交防马时作而梁权道编在天寳十四载其年禄山反状已成上下交忧果如诗史云蓟北反书未闻已逸身畿甸则是时岂复夸咏苑马如是也】
　　君不见左辅白沙白如水缭以周墙百余里【洙曰前汉京兆尹左冯翊右扶风谓之三辅班固西都赋有上囿禁苑缭以周墙四百余里其中乃有大宛之马百官公卿表注冯辅也翊左也三辅故事曰上林连绵四百余里】补注【鹤曰唐志同州冯翊郡左辅苑在冯翊故云寰宇记云一名沙阜在冯翊县南十二里即西魏文帝大统三年周太祖为相国与髙欢战于沙苑以其战处宜六畜置沙苑多植栁于苦泉侧置羊牧余见上注】龙媒昔是渥洼生汗血今称献于此【洙曰前汉礼乐志天马徕龙之媒元狩三年马生渥洼水中作天马歌曰霑赤汗沫流赭神异经大宛马蹄如汗腕可握日行千里至日中汗血乗者当以绵絮纒头】苑中騋牝三千匹【洙曰诗定之方中騋牝三千毛氏注马七尺曰騋騋马牝马也风俗通曰马一匹俗説相马及君子与人相匹或曰马夜行目明照前四丈故曰一匹或説马死卖得一匹帛或云春秋左氏説诸侯相赠乗马束帛帛为匹与马之相匹耳】丰草青青寒不死【洙曰诗湛湛露斯在彼丰草古诗青青河畔草】食之豪健西域无【食音嗣赵曰寒时草当死而沙苑之地宜草虽寒而不死以之食马则豪健虽西域出马之地亦无此豪健也】每嵗攻驹冠边鄙【洙曰攻一作牧周礼夏官廋人掌十有二闲之政教以阜马佚特教駣攻驹注攻驹乗其蹄齧者闲之又校人春执驹郑司农云执驹无令近母攻驹也二嵗曰驹三嵗曰駣月令仲夏颁马政注云教駣攻驹之类也】王有虎臣司苑门入门天廏皆云屯【洙曰矫矫虎臣西都赋披飞廉入苑门刘表传云屯冀马陆机诗胡马如云屯】补注【希曰列子言北人之居望之若云屯然】骕骦一骨独当御【郑曰上息逐切下色庄切洙曰左传定三年唐成公如楚有两骕骦马】春秋二时归至尊【赵曰虎臣所掌之马虽多而其中唯骕骦一种之骨充御故一年之中春秋两次进之旧注引周礼日中而出日中而入注春分出之秋分入之非是】至尊内外马盈亿伏在坰空大存【洙曰开元初牧马二十四万匹十三年加至四十五万匹魏武云老骥伏志在千里诗鲁颂駉駉牡马在坰之野赵曰言中坰外空大存之而不如骕骦之骏异也】补注【鹤曰唐防要天寳十三载陇右羣牧都使奏差张通儒郑遵意交防三十三万五千七百九十二疋内二十万八千一疋草马又王毛仲传初监马二十四万后乃至四十三万牛羊皆数倍从帝东封取牧马数万马每色一队相间如锦绣其曰盈亿诗人夸大之辞也】逸羣絶足信殊杰【洙曰顔延年赋伊逸伦之妙足魏文帝与孙权马书曰此马善中国虽饶马其如此絶足亦少曹毗驰马射赋何逸羣之奇骏】倜傥权奇难具论【郑曰上他厯切下他朗切不羁也洙曰礼乐志俶傥精权奇顔延年赋雄志倜傥精权奇】累累塠阜藏奔突【塠都回切】往往坡陁纵超越【洙曰列仙传苏躭骑鹿遇险絶处能超越语人曰龙也赵曰言沙苑之地其髙者塠阜则马之奔突可藏其稍峻处陂陁则马能超越以美马之适性且材健也文选凌迈超越】角壮翻同麋鹿游【洙曰顔延年赋分驰迥场角壮永埒前汉伍被传见麋鹿游姑苏台】浮深簸荡鼋鼍窟【洙曰厐公传栖鼋鼍穴于深渊之下师曰此篇甫寓意于禄山而为之若曰唐家诸将为不少宗皆以凡材视之独以兵权委之禄山甚见宠贵故云骕骦一骨独见御终使禄山难制奔突超越一旦反于范阳河北为之震荡岂非簸荡鼋鼍窟乎】泉出巨鱼长比人丹砂作尾黄金鳞【师曰甫既以马比禄山又以鱼比史思明盖思明乃禄山将相继而叛故甫托意焉】岂知异物同精气虽未成龙亦有神【赵曰龙或鱼所化或马所为故异物同精气也出易精气为物旧注引原蚕事非是】
　　骢马行【天寳十四载作】
　　【彦辅曰太常梁卿勅赐马也李邓公爱而有之命甫制诗】补注【鹤曰此诗乃天寳十四载作】
　　邓公马癖人共知【洙曰晋杜预为春秋传时王济解相马又甚爱之而和峤颇聚敛预常称济有马癖峤有钱癖武帝谓预曰卿有何癖曰臣有左传癖赵曰马乃梁卿受赐于君不可以予人邓公爱而取之非是故公诗以马癖讥之也】初得花骢大宛种【洙曰西域传大宛国多善马峤山上有马不可得因取五色牝马置其下与集生驹号天马子】补注【希曰太宗常所乗马有名玉花骢者又洛中记异天寳中大宛进汗血马其六曰桃花叱据明皇制名百花辇其此种欤】夙昔传闻思一见【希声曰南史萧摩诃千闻不如一见】牵来左右神皆竦雄姿逸态何崷崪【上自秋切下昨没切洙曰顔延年赋弭雄姿以奉引西都赋岩峻崷崪傅鹰赋雄姿邈世逸气横生】顾影骄嘶自矜宠【赵曰在人有顾影自怜者矣在马亦宜然故使自矜宠也】隅目青荧夹镜悬【洙曰顔延年赋双瞳夹镜两协月又睨影髙鸣西都赋琳珉青荧赵曰张衡西京赋猛毅防髵隅目髙匡注云隅目谓目有角也】肉骏碨礧连钱动【碨乌罪切礧力罪切洙曰尔雅青骊邻驒今连钱骢也梁帝紫骝马诗金络饰连钱苏曰余在岐下见秦州进一马騣如生项下重胡侧立倒毛生肉端蕃人云此肉騣也乃知邓公骢马行肉骏当作肉騣】朝来少试华轩下未觉千金满髙价【洙曰韩子马似鹿者直千金又汉使壮士持千金请宛善马江淹诗许史乗华轩】补注【鹤曰执恭诗马鞚千金骢】赤汗微生白雪毛【洙曰东观汉记曰武帝歌天马霑赤汗今亲见其然血从前髆上小孔中出】银鞍却覆香罗帕【洙曰徐敬业诗汗马跃银鞍周正诗银鞍耀紫缰】卿家旧物公能取【一作有之】天廏真龙此其亚【洙曰周礼凡马八尺以上为龙赵曰天廏真龙乃天子所御之马也非天子所赐不得而有之】昼洗须腾泾渭深朝趋可刷幽并夜【洙曰顔延年赋旦刷幽燕昼秣荆楚】吾闻良骥老始成此马数年人更惊岂有四蹄疾如鸟【洙曰七命曰惊红阳之飞燕骖唐公之骕骦马融曰骕骦马也】不与八骏俱先鸣【洙曰穆天子传曰八骏赤骥黒骊白义渠黄骅骝騄耳】时俗造次那得致云雾晦冥方降精【洙曰春秋考异记曰地生月精为马月数十二故马十二月而生修可曰有云雾而降精此所以为神异瑞应图曰龙马者河水之精】近闻下诏喧都邑肯使骐驎地上行【彦辅曰肯使一作知有赵曰将下诏取之为天子之御矣希声曰末章归功于邓公以此马喻邓公非尘世所能容只恐天诏一下腾踏帝庭矣】
　　去矣行【广徳二年作】
　　【鲍曰天寳十四载嵗次乙未公年四十四在率府数上赋颂不防采録欲辞职遂作去矣行师曰此诗为严武作】补注【鹤曰梁权道编在天寳十四载长安诗内与鲍注同岂非以明朝且入蓝田山故云然味君不见鞲上鹰一饱则飞掣焉能作堂上燕衔泥附炎热岂是在长安时语公在长安上赋投诗唯恐君相莫我知而卒无其遇岂类鞲鹰之饱未免如附炎之燕当是广徳二年在严武幕中作所以永泰二年正月遂归溪上入蓝田山云者止是承上餐玉之句耳非真去为蓝田之人也师注为是】
　　君不见鞲上鹰【郑曰鞲古侯切射臂决也】一饱即飞掣【尺列切洙曰鲍明逺诗昔如鞲上鹰今似槛中猿魏志吕布因陈登求徐州牧不得布怒登喻之曰登见曹公言待将军譬如养虎当饱其肉不则噬人公曰不如卿言譬如养鹰饥则为用饱则飏去布乃解史滑稽传注鞲臂捍也】焉能作堂上燕衔泥附炎热【洙曰古诗翩翩堂前燕又思为双飞燕衔泥巢君室湛万古懐春赋燕衔泥而来往附炎附势也赵曰如鹰之饱而髙不学燕之恋而附此贤人义士不阿附于权贵之门也】野人旷荡无腼顔【郑曰腼他典切】岂可久在王侯间【苏曰江淹曰野人疎散旷荡无名利拘系腼顔见公等赵曰野人公自谓也字出左传野人予之云旷荡者以言懐抱之闲旷也公无慙顔岂肯曳裾于王侯之间乎沈休文奏弹王源明月旷顔曾无愧畏】未试囊中飡玉法明朝且入蓝田山【洙曰周礼天官玉府王齐则供食玉注玉是阳精之纯者食之以御水气郑司农云王齐当食玉屑前汉地理志蓝田山出美玉在长安李预传预居长安每羡古人飡玉之法乃采访蓝田躬往攻掘得若环璧杂器形者大小百余稍得麄黒者亦箧盛以还而至家观之皆光润可玩预乃椎七十枚为屑日服食之】
　　自京赴奉先县咏懐五百字【天寳十四载作】
　　【洙曰天寳十四载十一月初作奉先属京兆郡缘皇家陵寝武后分置醴泉县郑曰唐开元四年改同州蒲城为奉先以奉睿宗桥陵师曰甫时妻子在奉先县故甫往省家焉禄山反作此】补注【鹤曰吕汲公蔡兴宗鲁訔梁权道皆谓在天寳十四载十一月作今考诗中但言逺戍之卒及述欢娱聚敛以致乱之因而不及禄山之事岂非禄山反书未至时赋此唐史拾遗云禄山反书未闻公已潜畿甸或是】
　　杜陵有布衣老大意转拙【洙曰前汉地理志杜陵属长安京兆尹注古杜伯国汉宣帝葬此因曰杜陵长安南五十里赵曰杜陵公所居之地】许身一何愚窃比稷与契【苏曰子美自许稷契人未必许也然其诗曰舜举十六相身尊道何髙秦时用商鞅法令如牛毛此是稷契辈口中语也】居然成濩落【洙曰庄子瓠落无所容犹郭落也落零落也濩胡落切】白首甘契濶【洙曰击鼔诗死生契濶毛氏曰契阔勤苦也陆士衡赠弟士龙诗安得携手俱契阔】盖棺事则已【大临曰刘毅云丈夫儿踪迹不可寻常便混羣小中盖棺事方定矣】此志常觊豁穷年忧黎元叹息肠【一作腹】内热【洙曰孟子不得于君则热中谢灵运诗穷年迫忧患】取笑同学翁浩歌弥激烈【洙曰苏武长歌正激烈中心怆以摧】补注【希曰楚辞少司命浩歌晃兮激烈】非无江海志潇洒送【一作迭】日月【洙曰庄子身居江海之上心游魏阙之下】生逢尧舜【一作为】君不忍便永诀【洙曰江淹赋谁能冩永诀之情者乎】当今廊庙具构夏岂云缺【洙曰叔孙通传赞廊庙之材非一木之枝潘尼诗广厦构众材又大厦须异材廊庙非庸器潘安诗器非廊庙姿屡出固其宜】葵藿倾太阳物性固莫【一作难】夺【洙曰曹植求通亲表若葵藿之倾太阳虽不为回光然向之者诚也陆机园葵诗朝荣东北倾夕颖西南晞】顾惟蝼蚁辈但自求其穴胡为慕大鲸辄拟偃溟渤【洙曰木虚海赋其鱼则横海之鲸突杌孤游戛岩防偃髙涛赵曰韩非子千丈之堤以蝼蚁之穴渍求其穴言当自安分求穴以安耳何为必欲慕学大鲸之处大海乎】以兹悟生理独耻事干谒兀兀遂至今忍为尘埃没终愧巢与由【晁曰巢父许由也】未能易其节沈饮聊自遣【洙曰顔延年咏刘参军诗韬精日沈饮】放歌颇愁絶嵗暮百草零疾风髙冈裂【洙曰长门赋天飘飘而疾风阮籍诗寒风振山冈】天衢阴峥嵘【洙曰易何天之衢亨】客子中夜发【洙曰江淹诗客子泪已零王粲诗客子多悲伤】霜严衣带断指直不得结凌晨过骊山御榻在嵽嵲【洙曰西京赋托乔基于山冈直嵽霓以髙居骊山温汤博物志凡水源有石硫黄其泉则温汉武帝故事云骊山温汤初秦始皇砌石起室汉武帝又加修饰唐置温汤监司农】补注【鹤曰按唐志骊山在昭应县有宫在山下咸亨二年始名温泉天寳元年更骊山曰防昌山七载又更曰昭应明皇开元天寳间无嵗不幸温泉故云御榻在嵽嵲也】蚩尤塞寒空蹴踏崖谷滑【郑曰蹴七六切蹋也洙曰史黄帝杀蚩尤于涿鹿后冡上常有赤气出如匹绛帛民呼为蚩尤旗又星名赵曰蚩尤乗舆前导之旗也塞寒空而蹴踏崖谷言多也旧注引蚩尤战又指星名非】瑶池气郁律羽林相摩戛【洙曰穆天子传觞王母于瑶池之上汉宣帝纪羽林孤儿注天有羽林大将之星林喻若林木之盛羽若羽翼鸷击之意张平子西京赋隠辚郁律赵曰羽林扈驾之军其所树之如林故言相摩戛】补注【鹤曰按志京兆有蚩尤冡或谓其冡之髙至塞寒空然诗意未必指此赵以为乗舆前导之旗乃是盖本所谓驾以蚩尤之旗也瑶池即新史所谓汤泉为池环山列宫室之筑罗城置百司十宅防要云左右羽林军垂拱元年五月二十七日置领羽林郎六千人至天授二年二月三十日又改为左右羽林衞】君臣【一云圣君】留懽娱【洙曰张景阳诗朝野多欢娱江淹诗太平多欢娱】乐动殷胶轕【修可曰当作胶葛相如子虚张乐乎胶葛之防曾曰甘泉赋其相胶轕盖乱貌】赐浴皆长缨【洙曰江淹诗长缨皆俊乂陆机诗长缨丽且鲜】与宴【一作防】非短褐彤庭所分帛本自寒女出【洙曰赵皇后传庭中彤朱而殿上髹漆西都赋玉阶彤庭郭泰机诗皎皎白素丝织为寒女衣寒女虽妙巧不得秉杼机赵曰彤庭天子之庭以丹饰之也】鞭挞【一作棰】其夫家聚敛贡城阙圣人筐篚恩实【一作愿】欲邦国活【洙曰鹿鸣又实币帛筐篚以将其厚意逸曰南史王广之子珍国字徳重为南淮太守郡境苦饥乃发粟散财以赈穷乏髙帝手勅云卿爱人活国甚副吾意】臣如忽至理君岂弃此物多士盈朝廷仁者宜战栗【洙曰诗济济多士语使民战栗赵曰上句皆申戒之辞谓当君王赐予之币帛出于寒女之夫鞭挞所贡宜战栗而求活国之事然后为仁也】况闻内金盘尽在衞霍室【洙曰内金盘上方器用也衞霍室勲臣家也赵曰衞霍皆以后戚而贵盖以比杨国忠辈矣】中堂有神仙烟雾防玉质暖客【一云暖防】貂鼠裘【洙曰魏书曰鲜卑有貂鼠子皮毛柔软故天下为裘】悲管逐清瑟劝客駞蹄羮【苏曰陈思王制駞蹄羮一瓯费千金自劝陈琳刘公干軰食后号为七寳羮】霜橙压香橘【洙曰橙出穰县者胜蜀中有给客橙似橘而非若柚而香】朱门酒肉臭路有冻死骨【洙曰孟子庖有肥肉廏有肥马民有饥色野有饿莩苏曰吴起朱门大路酒肉臭不可过焉知冻死者盈路饿而填沟壑者不忍视】荣枯咫尺异惆怅难再述北辕就泾渭官渡又改辙【洙曰官渡地名曹操袁绍相持之处】羣水从西下极目髙崪兀疑是崆峒来恐触天柱折【洙曰列子汤问共工氏与颛顼争为帝怒而触不周之山折天柱絶地维故天倾西北日月星辰就焉地不满东南故百川水潦归焉史记黄帝西至于崆峒韦昭曰在陇右】河梁幸未拆枝撑声窸窣【上息七切下苏骨切】行旅相攀援川广不【一作且】可越老妻寄异县十口隔风雪【洙曰古乐府他乡各异县展转不相见】谁能久不顾庶往共饥渇入门闻号咷幼子饥【一作饿】已卒【洙曰易同人先号咷后笑】吾宁舍一哀里巷犹呜咽所愧为人父无食致夭折岂知秋未【一作禾】登贫窭有仓卒补注【希曰光武诏仓卒芜蒌亭云云】生常免租税名不征伐抚迹犹【一作独】酸辛平人固骚屑【洙曰刘越石备辛酸之苦】黙思失业途【一作徒】因念逺戍卒忧端齐【一作际】终南澒洞不可掇【澒胡孔切掇都活切赵曰淮南子曰未有天地鸿蒙澒洞莫知其门师曰甫念彼逺戍之兵其积忧闷与山齐髙奈天下澒洞未可遽掇而絶之也澒洞乱貌】补注【希曰许慎注淮南子云澒读如项羽之项洞读如同游之同今诸韵切盖云水银也当从许注及淮南子説説文独孤及观海诗澒洞吞百谷周流无四垠】
　　白水县崔少府髙斋三十韵【天寳十五载作】
</div>
    <div class="pagination">
<a href="补注杜诗_page4.html">上一页</a><a href="补注杜诗.html">1</a><a href="补注杜诗_page2.html">2</a><a href="补注杜诗_page3.html">3</a><a href="补注杜诗_page4.html">4</a><span class="current-page">5</span><a href="补注杜诗_page6.html">6</a><a href="补注杜诗_page7.html">7</a><a href="补注杜诗_page8.html">8</a><a href="补注杜诗_page9.html">9</a><a href="补注杜诗_page10.html">10</a><span>...</span><a href="补注杜诗_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
