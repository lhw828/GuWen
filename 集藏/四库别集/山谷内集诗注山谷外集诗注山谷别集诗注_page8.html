<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 8 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 8 页/共 39 页
  </h1>
  <div class="content">
   牀帷夜气馥衣桁晩烟凝瓦沟鸣急雪睡鸭照华灯【孙子曰夜气归此借用老杜诗翡翠鸣衣桁乐天诗倏如瓦沟霜李啇隠诗睡鸭香炉换夕薰楚辞华灯错些】雉尾暎鞭声金炉拂太清班近闻香早归来学得成【退之元日朝囘诗曰金炉香动螭头暗玉佩声来雉尾髙古今注曰殷髙宗有雉雊之征服饰多用翟尾故有雉尾扇鞭声谓警跸道家有三清太清其一也老杜诗朝罢香烟满防乐天诗十三学得琵琶成】
　　衣篝丽纨绮有待乃芬芳当念真富贵自薫知见香【説文曰篝笿也可薰衣乐府梁王笍行路难曰巳缲一茧催夜缕复捣百和薰衣香汉书班固自叙曰在于绮纨袴之间丽谓香气附着之庄子曰列子御风此虽免乎行犹有所待者也选诗云言笑吐芬芳乐天诗为报髙葢车恐非真富贵圆觉经曰自薰成种佛书有解脱知见香】
　　次韵张仲谋过酺池寺斋
　　十年醉锦幄酴醿照金沙攲眠春风底不去留君家【王介甫诗云酴醿一架最先来夹水金沙次第裁浓緑扶疎云对起酴红撩乱雪中开】是时应门儿紫兰茁其芽只今将弟妹嬉戏牵羊车【应门儿见前注退之马少监志曰幼子娟好静秀瑶环瑜珥兰茁其芽退之诗少长聚嬉戏不殊同队鱼书卫玠传总角乘羊车入市】忽书满窻纸整整复斜斜【刘禹锡诗小儿弄笔不防嗔涴壁书窻且赏勤卢仝添丁诗闻来案上翻墨汁抹诗书如老鵶杜牧之台城曲云整整复斜斜随旗簇晩沙】平生悲欢事头绪乱如麻【太白诗缫丝忆君头绪多汉书天文志死人如乱麻】茍禄无补报防成来食嗟【荀子曰偷合茍容以持禄养交汉书贡禹传曰非复能有补益所谓素餐尸禄之臣也礼记檀弓曰齐大饥黔敖为食于路以待饿者而食之有饿者防辑屦贸贸然来黔敖左奉食右执饮曰嗟来食扬其目而祝之曰予惟不食嗟来之食以至于斯也从而谢马终不食而死】喜君崇名节青云似有涯【汉书楼防传谕议常依名节又后汉书许劭传少峻名节选诗努力崇明徳史记范睢传须贾曰贾不欲君能自致于青云之上庄子曰吾生也有涯】我梦江湖去钓鱼刺芦花【庄子曰渔刺钓船而去延縁苇间】江濵开园宅畦蔗莳棃柤【周礼载师曰以圃任园地以宅田任近郊之地张平子南都赋曰其园圃则有藷蔗姜防庄子曰柤棃橘柚皆可于口】梦惊如昨日炊玉困京华【文选潘安仁诗念此如昨日郭璞诗京华游侠窟炊玉见前注】公来或藜羮爱我不疵瑕【庄子曰孔子穷于陈蔡之间藜羮不糁左传曰予取予求不汝疵瑕】深念烦乡里忍穷禁贷賖【言不欲称贷以治具退之诗枚皋即召穷且忍周礼泉府曰凡賖者祭祀无过旬日丧纪无过三月凡民之贷者以国服为之息】夜谈帘幕冷霜月动金蛇【东坡诗夜谈空説劒张璠汉纪曰永昌太守铸黄金为蛇献梁冀此借用以形容之筛月也】即是桃李月春虫语交加【言谈笑之欢温然似春选诗艳阳桃李节退之送郑校理诗曰鸟哢正交加杨花共纷泊】我亦无酒饮一室可盘蜗【魏志邴原传注魏略曰焦先自作一牛庐净扫其中营木为牀布草蓐其上裴松之云当作蜗蜗牛螺虫之有角者也俗或呼为黄犊】要公共文字朱墨勘舛差【退之诗不如觑文字丹铅事防勘按北史苏绰制文案程式朱出墨入之法此借用文选蜀都赋舛错纵横】非复少年旧声名取嫮姱【汉书韩安国传嫮鄙小县注曰嫮姱姹也】诸阮有二妙能诗定自嘉何时来煮饼蟹眼试官茶【晋书阮咸传曰诸阮居道北此诗用其字二妙谓阮浑阮咸以比仲谋子侄也按阮籍之子浑少慕通达籍曰仲容以豫此流汝不得复尔咸子仲容称之兄子也又卫瓘传云与索靖俱善草书时号一台二妙此借用世説王含作庐江王教曰家兄在郡定嘉又谢太傅举酒谢景景重曰故自佳故自佳东坡煎茶诗蟹眼已过鱼眼生】














　　山谷内集诗注巻五
　　钦定四库全书
　　山谷内集诗注巻六　　　宋　黄庭坚　撰
　　任　渊　注
　　常父惠示丁卯雪十四韵谨同韵赋之
　　春皇赋上瑞来宁黄屋忧【王子年拾遗记曰伏羲以木徳称王故曰春皇是谓太昊文选谢连雪赋曰盈尺则呈瑞于豊年汉书髙帝纪曰纪信乘王车黄屋左纛注谓天子车以黄缯为葢里文选范蔚宗诗黄屋非尧心又汉书尧以天下为忧】下令走百神大云庇九丘【史记管仲传曰下令如流水之原周颂曰懐柔百神佛经曰慈意妙大云又京房易飞侯曰视西方有大云五色其下贤人也书序曰九州之志谓之九丘丘聚也】风声将仁气艶艶生瓦沟【仁气见礼记退之诗威风挟惠气又诗屋角月艶艶乐天诗富贵来不乆倏如瓦沟霜】寒花舞零乱表里照皇州【韩诗外传曰凡草木花多五出雪花独六出宋书曰大明中元日雪花降殿庭上以为嘉瑞太白诗我舞影零乱选诗曰春色满皇州】千门委圭璧晓日不肯収【文选谢惠连雪赋曰既因方而为圭亦遇圆而成璧】元年冬无泽穴处长螟蟊【后汉明帝诏曰冬无宿雪春不燠沐桓帝诏曰顷两泽不沾汉书五行志曰辟不思导利兹谓无泽此借用其字翼奉传曰巢居知风穴处知雨尔雅释虫曰食心曰螟食根曰蠡食叶曰□食节曰□】两宫初旰食补衮献良筹【雨宫谓宣仁太后及哲庙汉书灌夫传曰辟晲两宫间左传伍员曰楚君大夫其旰食乎诗曰衮职有阙维仲山甫补之】有道四夷守无征万邦休【左传曰天子有道守在四夷书曰万邦咸休】耆年秉国论泾渭极分流【书文侯之命曰罔或耆夀俊在厥服子则冈克文选王元长曲水序曰耆年阙市井之游此借用汉书薛宣传曰谋王体防国论元祐初宰辅多老成故云尔泾渭分流言流品不杂也己见前注老杜诗浊泾清渭何当分】辍耒入班品逸民尽归周【辍耒谓起自田里如莘野之事楚辞九辩曰农夫辍耕而容与皇甫湜祭柳子厚文云骤阅班品按通典自魏以下官有九品而染又更定十八班归周用伯夷太公事见孟子】股肱共一体间不容戈矛【文选王褒四子讲徳论曰君为元首臣为股肱明其一体相须而成汉枚乘书曰间不容发晋书闰讃传曰一日不朝其间容刀书费誓曰锻乃戈矛】人材如金玉同美异刚柔【金柔玉刚要皆美材当兼收而并用也】正须众贤和乃可疎共吺【汉书刘白曰众贤和于朝则万物和于野共谓共工吺谓驩兜古文驩作□兜作吺书舜典曰流共工于幽州放驩兜于崇山】改张敝法病十九已瘳【汉书董仲舒曰琴瑟不调甚者必解而更张之乃可鼓也为政而不行甚者必变而更化之乃可理也退之诗疠疫忽潜遘十家无一瘳】王指要不匿蚀非日月羞【盘庚曰王播告之修不匿厥指孟子曰古之君子其过也如日月之食民皆见之及其更也民皆仰之】桑林请六事河水问九畴【吕氏春秋曰昔殷汤尅夏而大旱汤乃身祷于桑林剪其发劘其手自以为牺用求福于上帝淮南子注曰桑山之林防兴云致雨故祝之后汉书周举传曰成汤遭灾以六事尅已注引帝王纪曰汤伐桀后大旱七年使人持三足鼎祝于山川曰政不节使人疾耶苞苴行耶谗夫昌耶官室营耶女谒盛耶何不雨之极也书洪范王访于箕子箕子乃言曰我闻在背鲧湮洪水泊陈其五行鲧则□死禹乃嗣兴天乃锡禹洪范九畴】天意果然得功与吾谋【汉书息天躬传曰民心悦而天意得矣吴融雪诗曰自怜曽末至聊复赋功】此物有嘉徳占年在麦秋【左传曰谓其上下皆有嘉徳无羊诗曰大人占之众维鱼矣实维豊年月今盂夏麦秋至】近臣知天喜玉色动冕旒儒馆无他事作诗配崇丘【老杜诗天顔有喜近臣知玉色见礼记玉藻诗小雅曰崇丘万物得极其髙大也有其义而亡其辞文选束晳有补亡崇丘诗】
　　咏雪奉呈广平公【宋盈柤】
　　连空春雪明如洗忽忆江清水见沙【上句旧作春空晴碧来飞雪沙以喻雪刘禹锡浪淘沙词曰巻起沙堆似雪堆退之诗山浄江空水见沙】夜听疎疎还密密晓防整整复斜斜【渊明诗宻宻堂前桞杜牧之栽竹诗歴歴羽林影疎疎烟露姿又台城曲云整整复斜斜随旗簇晩沙】风囘共作婆娑舞天巧防开顷刻花【共字旧作解又作乍曺子建洛神赋曰飘飖兮若流风之回雪老杜诗急雪舞囘风诗东门之枌注云婆娑舞也本事诗陆畅雪诗曰天人寕防巧翦水作飞花沈玢续仙传殷七七诗云解醖逡廵酒防开顷刻花】正使尽情寒至骨不妨姚李用年华【退之诗无心花里鸟更与尽情啼又诗感谢情至骨殴阳公诗应怜鉄甲冷彻骨四十余万屯邉兵】
　　次韵宋懋宗僦居甘泉坊雪后书懐
　　汉家太史宋公孙漫逐班行谒帝阍【扬雄甘泉赋曰选巫咸兮呌帝阍】燕颔封侯空有相蛾眉倾国自难昏【后汉班超传相者曰生燕颔虎颈飞而食万里侯相也离骚曰众女嫉余之蛾眉兮谣诼谓余以善泾汉书李延年歌曰北方有佳人絶世而独立一頋倾人城再頋倾人国】家徒四壁书侵坐马瘦三山叶拥门【汉书司马相如传曰家徒四壁立元稹望云骓歌曰胯耸三山尾株直山谷此句用官清马骨髙之意僧无可诗开门落叶深刘禹锡诗风驱叶拥堦】安得风帆随雪水江南石上对洼尊【老杜诗一日过海收风帆云浪见前雪水注元结有洼尊铭今在武昌其详具前注】
　　和答子瞻和子由常父忆馆中故事【东坡诗序大抵谓近嵗馆中同舍不复饮酒赋诗之乐诗用古字韵】
　　二苏上连璧三孔立分鼎【二苏时分掌内外制连璧见前注三孔谓文仲经父武仲常父平仲毅父元祐间俱进用三孔新淦人兄弟皆有名当世汉书蒯通传曰三分天下鼎足而立此借用东坡诗盖云自君兄弟还鼎立知有补柳子厚文叔仲鼎列天下】少小防飞腾中年嗟逺屏【选诗曰少小婴忧患老杜诗飞腾无那故人何逺屏见前注】风撼鸰枝波寒鸿鴈影【常棣诗曰鹡鸰在原兄弟急难礼记兄弟之齿鴈行老杜诗鸿鴈影连来峡内鸰声急到沙头】天不椓斯文俱来集台省【鲁论曰天之未丧斯文也正月诗曰天夭是椓注谓椓破之老杜诗诸公衮衮登台省】日月黄道明桃李春昼永【晋天文志云黄道日之所行老杜诗诗阊阖开黄道衣冠拜紫宸】时平少犴狱地禁絶鼃黾【晋书张载论曰时平则才伏韩诗外传曰乡亭之狱曰犴朝廷之狱曰狱退之释言曰职亲而地禁国语范蠡对王孙曰吾鼃黾之与同渚周礼蝈氏掌去鼃黾】颇懐修故事文防陈果茗【汉书魏相传曰好观汉故事鲁论曰以文防友晋书陆纳传谢安诣纳纳所设惟茶果而已】当时羣玉府人物殊秀整【穆天子传曰羣玉山先王之所谓防府柳子厚丈森然炳然若开羣玉之府世説曰李元礼风格秀整髙自标持】下直马阗阗杯盘具俄顷【下直见后注蜀都赋曰车马雷骇轰轰阗阗老杜送王评事诗曰家贫无供给客位但箕帚俄顷羞颇珍寂寥人散后】共醉凌波袜谁窥投辖井【凌波袜见前注汉书陈遵传毎大饮賔客满堂辄开门取客辖投井中】天纲极恢疎道山非簿领何曽归闭门灯火生寒冷【老子曰天纲恢恢疎而不失文选刘公翰诗曰沉迷簿领书囘囘自昬乱蓬莱道山天帝图书之府也】欲观太平象复古望公等【唐书牛僧孺传曰太平无象诗曰车攻宣王复古也史记平原君传曰公等录录老杜诗致君尧舜付公等】贱子托后车当烦煮汤饼【汉书楼防传王邑称贱子上夀文选魏文帝与吴质书曰文学托乘于后车】
　　双井茶送子瞻【双井在洪州分宁县山谷所居也】
　　人间风日不到处天上玉堂森宝书【梁四公记曰罗子春为梁武帝入龙洞求珠得食如花药膏饴食之香美赍食至京师得人间风日乃坚如石不可食此句全用其字龙济颂云日月不到处特地好乾坤玉堂见前注文选江淹拟休上人诗曰寳书为君掩李善注引道学传曰夏禹撰真灵之要集天官之寳书】想见东坡旧居士挥毫百斛防明珠【苏公元丰二年时谪黄州筑室于东坡自号东坡居士老杜八仙歌曰挥毫落纸如云烟卢綝晋八王故事曰张方刼晋帝西迁辈真珠百余斛】我家江南摘云腴落硙霏霏雪不如【神仙传太真夫人曰九转丹四名朱光云碧之腴文选苦寒行雪落何霏霏李善注引诗曰雨雪霏霏老杜诗新诗锦不如】为君唤起黄州梦独载扁舟向五湖【老杜诗众雏烂漫睡唤起霑盘餐杜牧诗三年一觉杨州梦赢得青楼薄幸名越语曰范蠡乘轻舟以浮于五湖此云独载言不与西子俱也】
　　和答子瞻
　　一月空回长者车报人问疾遣儿书【文选陶渊明诗穷巷隔深辙颇回故人车顔延年诗林闾时晏开亟回长者辙按汉书陈平传曰门多长者车辙山谷以病目不岀故云维摩经曰佛告文殊师利汝行诣维摩问疾老杜诗爱竹遣儿书】翰林贻我东南句窻闲黙坐得珠【静女诗云贻我彤管珠以比东坡之诗东坡谢山谷餽双井茶诗末句云明年多欲东南去画舸何时宿太湖庄子曰黄帝游乎赤水之北还归遗其珠使知索之而不得使离朱诟索之而不得也乃使象罔象罔得之】故园溪友脍腹腴远包春茗问何如【礼记少仪曰濡鱼者进尾冬右腴注曰腴腹下也老杜设脍歌曰偏劝腹腴愧年少】玉堂下直长廊静为君满意説江湖【翰林志曰毎下值出门相谑谓之小三昧出银台乗马谓之大三昧西京赋曰长廊广庑退之书云敢避其烦凟懐不满之意于受恩之地哉】
　　子瞻以子夏丘明见戯聊复戯答【于曕诗云诵诗得非子夏学防史正作丘明书天公戯人亦薄相故遣幻医生明珠】
　　化功见弹太早计端为失明能著书【史记贾谊传曰造化为工庄子曰且汝亦太早计见卵而求时夜见弹而求鸮炙汉书司马书曰左氏失明厥有国语史记曰虞卿非穷愁亦不能著书】迩来似天防时发泪睫见光能陨珠【卢仝月蚀诗曰虾蟆敢将天眼瞎又云当时常星没星雨如迸浆似天防事发叱喝诛奸强桓子新论曰孟尝君泪不承睫博物志曰鲛人泣而成珠老杜诗目陨杂花】喜公新赐紫琳腴上清虚皇对乆如【真诰诗曰潄此紫琼又曰玉华饯琳腴黄庭内景经曰上清紫霞虚皇前太上大道玉晨君务成子注云虚皇者紫清太素髙虚洞曜三光元道君内号也对乆如谓奏对乆之南有嘉鱼诗笺曰烝然犹言乆如也维摩经曰舍利弗言天止此室其巳乆如王介甫诗看云坐乆如】请天还我读书眼愿载轩辕讫鼎湖【云溪友议载王梵志诗曰还尔天公我还我未生时东坡诗读书眼如月罅隙靡不照轩辕谓神宗时山谷修实録史记封禅书曰黄帝铸鼎于荆山之上鼎既成有龙垂胡髯下迎黄帝后代因名其处曰鼎湖汉书司马迁传賛曰接其后事讫于大汉扬雄传曰太史公记六国歴楚汉讫麟止】
　　省中烹茶懐子瞻用前韵
　　閤门井不落第二竟陵谷定误书【旧本云閤门井似谷水可怜不载竟陵书东京记曰文徳殿两挟有东西上閤门予尝闻故老云东上閤门之东有井絶佳传灯録为山曰思而知之落在第二头唐书陆羽传羽字鸿渐复州竟陵人羽嗜茶着经三篇陈舜俞庐山记曰康王谷有水飞泉被岩而下者二三十其髙不可计其广七十余尺陆鸿渐茶经尝第其水为天下第一按张又新煎茶水记载为李季卿论水次第有二十种以庐山康王谷水第一欧阳公作大明水记颇疑其与羽经相反】思公煮茗共汤鼎蚯蚓窍生鱼眼珠【退之集弥明石鼎辞句曰时于蚯蚓窍防作苍蝇鸣茶经候汤有三沸如鱼目防有声为一沸选诗鱼目笑明月李善注引雒书曰秦失金镜鱼目混珠】置身九州之上腴争名焰中沃焚如【上腴谓京师班固西都赋曰华实之毛则九州之上腴法华经曰防甘露法两灭除烦恼焰夫朝市争名之士肝肺内热何异为烈焰焚炙哉易离卦之九四曰突如其来如焚如】但恐次山胷垒块终便酒舫石鱼湖【元注云元次山石鱼湖歌曰石鱼湖似洞庭夏水欲满君山青疾风三日作大浪不能废人运酒舫诗意谓东坡无争名之病不用饮茶而胷中垒块正须酒以浇之耳垒块用阮籍事见前注便字作平声读】
　　以双井茶送孔常父
　　校经同省并同居无日不闻公读书故持茗椀浇舌本要听六经如贯珠【按实録元祐元年五月以秘书省正字孔武仲为校书郎古乐府东飞伯劳歌曰谁家女儿对门居晋书殷仲堪传曰三日不读道徳经便觉舌本间强乐记曰歌者累累乎端如贯珠】心知韵胜舌知腴何似寳云与真如【史记吕不韦传曰子楚心知所谓文选头陁寺碑曰道胜之韵虚徃实归欧阳公双井茶诗曰寳云日注非不精争新弃旧世人情栁文脱细故于胷中味道于舌端】汤饼作魔应午寝尉公渇梦吞江湖【作魔谓睡魔也传灯録降魔藏禅师传秀师曰此无山精木怪汝飜作魔耶唐文粹有何讽梦渇赋曰奔九江走五湖末句曰以吾此夕之一梦见自古不足者之心左太冲呉都赋曰或吞江而纳汉】
　　常父答诗有煎防径须烦緑珠之句复次韵戯答
　　小鬟虽丑巧妆梳埽地如镜能检书【老杜诗检书烧烛短】欲买娉婷供煮茗我无一斛明月珠【老杜诗唤人看騕褭不嫁惜娉婷岭表録异曰昔梁氏女有容貎石季伦为交趾采访使以真珠三斛买之即绿珠也此句以答緑珠之戯用韵极工】知公家亦阙扫除但有文君对相如【扫除谓箕帚妾汉书司马迁书曰为扫除之乐府题觧云司马相如将聘茂陵人女为妾文君作白头吟以自絶相如乃止】正当为公乞如愿作牋逺寄宫亭湖【戯谓当求之于神録异传庐陵欧阳明从贾客道经彭蠡湖每以船中所有投湖中后忽见一人来候明云是青洪君明甚怖使曰无可怖青洪君感君前后有礼故要君必有重遗君勿取独求如愿尔明既见青洪君乃求如愿使逐明去如愿者青洪君婢也明将归所愿辄得数十年大富荆州记曰宫亭即彭蠡泽也谓之彭泽湖初学记载查道元与天公牋言其奴髙安云云此借用秘阁王献之帖云正当随事豁之】
　　戏呈孔毅父
　　管城子无肉食相孔方兄有絶交书【退之毛颍传曰秦皇帝使防恬赐之汤沐而封诸管城号管城子后汉班超传相者曰飞而食肉万里侯相晋书鲁褒钱神论曰亲之如兄字曰孔方文选有嵇康与山涛絶交书】文章功用不经世何异丝窠缀露珠【文选应璩百一诗曰文章不经国史记伯夷传曰功用既兴然后授政庄子曰其不可与经于世亦逺矣退之聫句云丝窠扫还成文选别赋曰秋露如珠】校书著作频诏除犹能上车问何如忽忆僧牀同野饭梦随秋鴈到东湖【按实録山谷元丰八年四月为校书郎元祐二年正月为著作佐郎汉书谷永传曰免不正之诏除上车何如见前注曽子固徐儒子祠堂记曰按豫章图记章水北歴南塘其东为东湖豫章葢山谷乡里】
　　谢黄从善司业寄惠山泉【从善名防一名隠】
　　锡谷寒泉撱石俱并得新诗虿尾书【张又新煎茶水记载刘伯刍较水之与茶宜者凡七等以无锡山寺石泉为第二法书苑索靖草书絶代名曰银钩虿尾撱音妥圆而长曰撱撱石所以澄水也山谷有从人乞杨华店井水帖云取井傍十数石置瓶中令水不浊】急呼烹鼎供茗事晴江急雨防跳珠【晋书孔羣曰今年田得七百石米不足了麴蘖事此云茗事亦其比也东坡诗曰白雨跳珠乱入船】是功与世涤羶腴令我屡空常晏如【唐常景使西蕃烹茶帐中谓蕃人曰涤烦疗渴所谓茶也屡空见鲁论汉书扬雄传无儋石之储晏如也】安得左轓清颍尾风炉煮茗卧西湖【汉书景帝纪长吏千石至六百石朱左轓注云轓车之蔽也灌夫传颍水清灌氏寕左传楚子次于颍尾杜预注云颍水之尾按今颍州有西湖陆羽茶经曰风炉以铜铸之如古鼎形凡四窻以备通颷漏烬之所】
　　次韵奉酬刘景文河上见寄
　　省中岑寂坐云窻忽有归鸿拂建章【省中谓秘书退之诗云窻雾阁事恍惚建章汉宫名选诗曰玉绳低建章】珍重多情惟石友琢磨佳句问潜郎【杜诗领客珍重意文选潘岳诗投分寄石友淇澳诗注云如玉石之见琢磨张平子思赋曰尉厐眉而郎潜】遥怜部曲风沙里不废平生翰墨埸【部曲翰墨埸并见后注杜诗缟素漠漠开风沙】相见哦诗煮春茗向人懐抱絶关防【晋书刘惔传曰今日作叱面向人耶刘禹锡诗曰心术去机关老杜诗延州秦北戸关防犹未巳】
　　见诸人唱和酴醿诗辄次韵戏咏
　　梅残红药迟此物共春归【谢朓诗红药当阶翻】名字因壶酒风流付枕帏【王立之诗话云酴醿本酒名也世所开花本以其顔色似之故取其名按唐书百官志良醖署令进御则供酴醿桑落之酒韵书曰帏囊也今人或取落花以为枕囊】坠钿香径草飘雪净垣衣【玉台新咏呉均采莲诗锦带杂花钿酉阳杂俎辨瓦松曰博雅云在屋曰昔耶在垣曰垣衣】玉气晴虹发沉材锯屑霏【虹气及沈香皆见前注晋书胡母辅之传曰彦国吐佳言如锯木屑霏霏不】直知多不厌何忍摘令稀【老杜诗不厌伤多酒入唇又诗可忍醒时雨打稀唐书承天皇帝倓传曰种瓜黄台下瓜熟子离离一摘使瓜好再摘令瓜稀摘稀字取此也】常恨金沙学颦时正可挥【谓金沙俗恶如里人效西施之颦也王介甫诗故作酴醿架金沙秖漫栽似矜顔色好飞度雪前开掦子曰门墙则麾之挥与麾同】
　　次韵秦觏过陈无已书院观鄙句之作【觏字少章即少游之弟无巳葢陈后山旧字】
　　陈侯大雅姿四壁不治第【汉书司马相如传曰家徒四壁立霍去病传曰上为治第令视之大雅见前注】碌碌盆盎中见此古罍洗【东坡诗碌碌盆盎间仪礼士冠礼注水洗承盥洗者弃水器也水器尊畀皆用金罍及大小异】薄饭不能羮墙隂老春荠【王介甫诗薄饭午不羮空炉夜无炭又诗独饭墙隂转本草荠味甘陶隠居注曰叶作葅羮亦佳诗云谁谓茶苦其甘如荠是也】惟有文字性万古抱根柢【维摩经曰文字性离此借用言其天资能文葢自夙世也汉书邹阳传曰蟠木根祗轮囷离竒】我学少师承坎井可窥底【后汉书儒林传序曰若师资所承宜标名为证者乃着之云圭峯禅师作襌门师资承袭图亦云若要辨诸宗师承须知有傍有正庄子曰子独不闻夫塪井之蛙乎音义云塪音坎】何因防赏味相享当牲醴【言秦君赏味其诗如赏之以牲醴也南史谢览传武帝目送良乆自此仍被赏味左传曰王享有体荐又曰王享晋侯醴】试问求志君文章自有体【无巳有求志齐文选魏文帝与论曰文以气为主气之清浊有体不可以力强而致后汉书伏湛侯霸传论曰诚知宰相自有体】钥顉灵台渠当为君启【文选头陁寺碑曰关幽揵感而遂通庄子曰不可内于灵台注云灵台者心也书金縢曰启籥见书刘禹赠防禅师诗曰静见关启欣然与心防】
　　陈留市隠【并序】
　　陈留江端礼季共曰陈留市上有刀镊工年四十余无室家子姓惟一女年七嵗矣日以刀镊所得钱与女子醉饱醉则簪花吹长笛肩女而归无一朝之忧而有终身之乐疑以为有道者也陈无已为赋诗庭坚亦拟作
　　市井懐珠玉徃来人未逢乘肩娇小女邂逅此生同【懐珠玉见后注徃来一本作贾胡按后汉书马援传曰伏波类西域贾胡谈苑曰江南掘得石记有诗云东邻娇小女骑虎踏河冰】养性霜刀在阅人清镜空时时能举酒弹镊送飞鸿【汉书梅福传常读书养性为事又葢寛饶传仰视屋而叹曰此如传舍所阅多矣陆士衡叹逝赋曰世阅人而为世又演连珠曰镜无畜影故触形则照清镜见前注嵇康诗曰目送归鸿手挥五】
　　晁张和答觏觏五言予亦次韵
　　山林与心违日月使鬓换【文选沈休文诗江海事多违嵇叔夜幽愤诗事与愿违遘兹淹留】儒衣相诟病文字奉娱玩【礼记儒行篇鲁哀公问孔子曰天子之服其儒服欤云云孔子曰众之命儒也妄常以儒相诟病汉书司马迁书曰文史星歴近乎卜祝之问主上所戏弄俳优畜之】自古非一秦六籍葢多难【见前六籍经防秦注汉书陈胜传曰秦未亡而诛赵王将相家属此生一秦左传司马侯曰或多难以固其国】诗书或发冢熟念令人惋【庄子曰儒以诗礼发冢晋书王羲之传遗殷浩书曰此可熟念后汉书冯衍传曰愁令人不赖生王羲之帖亦云令人短气韩非子曰外内悲惋老杜诗感时抚事増惋伤】秦君鋭本学骥子已血汗【山谷有答少章帖云学问之本以自见其性为难老杜诗别养骥子怜神俊又诗骅骝作驹己汗血按顔延平天马状曰降冀子又按汉书大宛国多善马汗血言其先天马子也】相期骖天衢伯乐尝一盼【易曰何天之衢亨春秋后语曰苏代欲见齐王谓淳于髠曰有骏马欲卖者见伯乐曰比三旦立于市人莫与言愿子还而视之去而顾之臣请献一朝之价伯乐如其言一旦而马价十倍今臣欲以骏马见于王莫臣先后足下有意为臣伯乐乎】士为欲心防寸勇辄尺懦【鲁论曰枨也欲焉得刚老子曰不敢进寸而退只】要当观此心日照云雾散扶疎万物影宇宙同璀璨【楞严曰不知色身外洎山河虗空大地咸是妙明中所现物而圆觉经亦有六尘縁影之説司马相如传曰云布雾散又曰垂条扶疎文选琦树璀璨】置规岂惟君亦自警弛慢【楚语曰其以规为瑱也又曰吾憖寘之于耳文选稽叔夜书曰吾自以不如嗣宗之贤而有慢弛之阙】
　　刘晦叔许洮河緑石砚【晦叔名昱洮州唐临洮郡后陷吐蕃宁中收复】
　　乆闻岷石鸭头緑可磨桂溪龙文刀莫嫌文吏不知武要试饱霜秋兎毫【岷州夲临洮县地太白诗遥看汉水鸭头緑桂溪在闻越境上曹毗魏都赋曰劒则文龙藻汉书曰可谓文吏老杜雕赋曰至如千年孽狐三窟狡兎恃古冢之荆棘饱荒城之霜露法书苑曰殴阳通以象牙犀角为笔管狸毫为心覆以秋兎翰鲍照飞白书铭曰秋毫精劲霜素凝鲜法书苑王羲之题笔阵图后曰纸者阵也笔者刀矟也故此诗暗用以足上句之意】
　　以团茶洮州緑石砚赠旡咎文潜
　　晁子智囊可以括四海张子笔端可以回万牛【汉书晁错号智囊贾谊过秦论曰囊括四海韩诗外传避文士之笔端老杜古柏行曰万牛回首丘山重】自我得二士意气倾九州【言足以强人意殴阳公诗自吾得二生粲粲双珙史记晏婴传曰意气扬扬甚自得也此借用其字】道山廷阁委竹帛清都太微望冕旒【道山见前注刘歆七畧曰武帝广献书之路百年之间书积如丘山故外有太常博士之藏内则延阁广内秘室之府列子曰穆王以为清都紫微钧天广乐帝王之居史记天官书曰太微三光之廷其内五星五帝座】贝宫胎寒弄明月天网下罩一日収【楚辞九歌曰贝阙兮珠宫左思吴都赋曰蚌蛤珠胎与月亏全太平广记鬼诗还山防明月文选曹子建与杨徳祖书曰人人自谓握灵蛇之珠家家自谓抱荆山之玉又曰吾王设天网以该之顿八以掩之老子曰天网恢恢疎而不失诗曰蒸然】此地要须无不有紫皇访问富春秋【此地谓馆阁晋书杜预传朝野称美号曰杜武库言其无所不有也紫皇谓哲庙晋书天文志曰紫微宫钩陈口中一星曰天皇大帝汉书齐襄王传曰皇帝春秋富注云比之于财方未匮竭】晁旡咎赠君越侯所贡苍玉璧可烹玉尘试春色浇君胷中过秦论斟酌古今来活国【越侯谓建州守臣建州即闽越之地苍璧谓团茶周礼春官曰以苍璧礼天乐天诗曰新茶碾玉尘浇君胷中见前注过秦论见贾谊新书诗序酌先祖之道以养天下周语曰而后王斟酌焉班固典引曰斟酌道徳之渊源活国见前注】张文潜赠君洮州碌石含风猗能淬笔锋利如锥请书元祐开皇极第入思齐访落诗【退之簟诗曰巻送八只含风漪此借用言洮研之温润乐天诗曰紫毫笔尖如锥兮利如刀晋书袓纳传曰汝颍之士利如锥山谷作温公挽词云元祐皇极功归用老成思齐以比宣仁太后访落以比哲宗按思齐诗曰思齐太任文王之母访落序曰嗣王谋于庙也笺谓成王始即政故于庙中与羣臣谋政事班固西都赋曰第从臣之嘉颂】
　　谢王仲至惠洮州砺石黄玉印材【仲至名钦臣】
　　洮砺发劒虹贯日印章不琢色蒸栗【庄子曰刀刃若新发于硎汉书邹阳传曰荆轲慕燕丹之义白虹贯日礼记曰大圭不琢魏文帝与钟繇书曰玉书称美玉黄侔蒸栗】磨砻顽钝印此心佳人持赠意坚密【汉书梅福传曰爵禄者天下之防石髙帝所以厉世磨钝也此借用观佛三昧海经曰住念佛者心印不懐传灯録曰马祖密受心印汉书晁错传曰甲不坚密与裼同】　佳人鬓雕文字工藏书万巻胷次同日临天闲豢真龙新诗得意挟雷风【殴阳公表曰风霜所迫鬓髪雕残刘禹锡诗防书团扇上知君文字工周礼校人天子有十二闲马六种国语史墨曰古有豢龙氏此借用以言羣牧老杜骢马行曰天廏真龙此其亚西京杂记淮南王着鸿烈传自云字中皆挟风霜】我贫无句当二物防公倒海取明月【太白诗回山倒海不作难退之诗婆娑海水南簸弄明月珠】
　　次韵文潜同游王舍人园【王舍人名棫字才元】
　　移竹淇园下买花洛水阳【汉书沟洫志曰下淇园之竹以为楗按淇澳诗曰緑竹猗猗説诗者以为王刍非今竹苏子田作诗传从汉书説殴阳公有洛阳风俗记载牡丹事甚详】风烟二十年花竹可迷藏【乐天诗等闲栽树木随分占风烟老杜诗山扉花竹幽乐天又有诗云十三行坐事调品不肯迷头白地藏玉溪生有美一人赋曰岂不美于羞澁恐致恨于迷藏】九衢流车马相值各怱忙【乐天诗舟乱三峡雨马入九衢尘后汉马后传曰车如流水马如游龙老杜诗无乃太怱忙】岂有道边宅静居如寳坊【后汉曹褒传明帝曰谚言作舍道邉三年不成楞严经曰譬如人静居华严合论云大集经在于欲界上色界下安立寳坊集诸人天】幅巾延客酒妙歌小红裳【后汉符融传幅巾奋襃谈辞如云】主人有班缀衣拂御炉香【班缀犹班列谓升朝官也贾至诗衣冠身惹御炉香】堂恐鷤鴂鸣百草为不芳【离骚曰使鷤鴂之先鸣兮百草为之不芳】故作曵尾颇深漆园方【庄子曰庄子钓于濮水楚王使大夫二人往先焉曰愿以境内累子矣庄子曰楚有神死已三千嵗矣王巾笥而藏之庙堂之上此者寕其死为留骨而贵乎寕其生而曵尾于涂中二大夫曰寜生而曳尾涂中庄子曰徃矣吾将曵尾于涂中按史记庄子传尝为防漆园吏庄子杂篇曰天下之治方术者多矣】初开蜗牛庐中置师子牀【蜗牛庐用焦先事智度论云佛为人中师子凡佛所坐若牀若地皆名师子座楞严经曰即时如来将罢法座于师子牀七寳几维摩经云其室广博悉皆包容三万二千师子座舍刹佛言如是小室乃容受此髙广之座】买田宛丘间江汉起滥觞【宛丘今陈州滥觞见前注言为归老之渐也】今此百畆宫冬温夏清凉【记曰儒有一畆之宫东坡超然台记夏凉而冬温】身闲阅世故宇静发天光【汉书葢寛饶仰视□叹曰此如传舍所阅多矣文选潘正叔迎大驾诗云世故尚未夷庄子曰宇泰定者发乎天光】安肯声利埸牵黄臂老苍【言不猎取其利也文选鲍明逺诗五都矜财雄三川养声利南史张充方岀猎左臂鹰右牵防遇张绪船至便放绁脱韝东坡乐府老夫聊发少年狂左牵黄右擎苍史记李斯谓子曰牵黄犬出上蔡东门】张侯笔瑞世三秀丽斋房作诗盛推赏明珠计斛量扫花坐晩吹妙语益难忘【楚辞九歌曰采三秀于山间注云芝也汉志芝房歌曰斋房产草九茎连叶王立之诗话云张文潜先与李公择辈来予家作长句后数日再同东坡来东坡读其诗叹息云此不是吃烟火食人道底言语盖其间有汲井消午醉扫花坐晩凉众緑结夏帐老红驻春妆之句也故山谷内韵亦云扫花坐晚吹妙语益难忘立之名直方棫之子也文选刘公干诗投翰长叹息绮丽不可忘玉台新咏相逢狭路问易知复难忘】重游樊素病捧心不能妆【晁无咎谢王立之送蜡梅诗芳菲意浅姿容淡忆得素貎如此梅自注王立之家小鬟云溪友议云白居易有妓樊素善歌小蠁善舞为诗曰樱桃樊素口杨柳小蛮腰此借用以比素貌捧心见前注曽端伯诗选载李商老云王直方髙赀有□在城南事诸名流具杯盘岀声妓以娱客故山谷诗云重来樊素病捧心不能妆张文潜云执板歌一声坐客无畱觞皆为皓齿蛾眉设】来日犹可追听我歌楚狂【楚狂接舆歌曰往者不可諌来者犹可追此特借用其语】
　　卧陶轩【元注云为晁无咎作】
　　陶公白头卧宇宙一北窻但闻窻风雨平陆漫成江【渊明与子俨等疏曰吾年过五十少而穷苦又曰五六月中北窻下卧遇凉风暂至自谓是羲皇上人平陆成江谓陵谷变迁当晋宋之际乎渊明停云诗曰八表同昏平陆成江】卯金扛九鼎把菊醉胡牀【刘裕盗晋之神器故曰扛九鼎左传楚子问鼎大小轻重汉书曰项羽力能扛鼎昭明太子作渊明传曰尝九月九日岀宅邉菊丛中坐乆之满手把菊忽值王送酒至即便就酌醉而归晋书桓伊传下车踞胡牀】城南晁正字国器无等双【汉书韩安国传曰天子以为国器史游急就章曰襐饰刻画无等双】日月丽宸极大明朝万邦【易曰日月丽乎天文选刘越石劝进表曰宸极失御礼记曰大明生于东书曰协和万邦】假版未通班晓严梦逢逢【晋书华谭传曰谨奉还所假左丞相军谘祭酒版文选陆机有谢内史表李善注云凡王封拜谓之板官又按隋百官志陈有板谘议参军板长史之类假板葢班品之卑者隋志又言梁武帝定九品十八班此诗言禾通班盖列于隔品也老杜诗通籍微班沗刘知防史通忤时篇曰仆少小从仕早蹑通班晓严谓戒晓严警之鼓乐天诗曰阊门晓严旗鼓出退之诗不踏晓鼓朝安眠听逢逢】万巻曲肱里胸中湛秋霜【文选袁阳源诗云义分明于霜李善注引仲长子昌言曰洁若清冰严若秋霜】亦有好事人叩门提酒缸【用扬雄事见前注】欲眠不遣客佳处更难忘【南史渊明曰我醉欲眠卿可去东坡作醉眠亭诗曰醉中有客眠何害须信渊明苦未贤】
　　次韵寄晁以道【以道名説之济北人】
　　河汉牛与女咫尺不得语欢然共秋盘以兹不忘故【文选古诗云迢迢牵牛星皎皎河汉女又云盈盈一水间脉脉不得语左传天威不违顔咫尺前汉董仲舒传驩然有防以相爱北史杨椿传曰吾兄弟同盘而食】我友在天末问天许见否云雨隔九闗日月不我与【上八句言以道流落于外相望不啻牛女之远安得见之也文选陆士衡诗曰借问叹何为佳人眇天末楚辞招魂曰虎豹九闗啄害下人些卢仝茶歌日天上羣仙司下土地位清髙隔风雨鲁论阳虎曰日月逝矣嵗不我与注谓年老嵗月巳徃】念公坐臞禅守心如缚虎【此以下言以道从事禅学未能超脱也魏志吕布传缚虎不得不急老杜诗身犹缚禅寂遗敎经心之可畏甚于恶兽】颇思携法喜举案馌南畆【维摩经曰有菩萨问维摩诘言居士父母妻子亲戚春属为是谁维摩诘以偈答日智度菩萨母方便以为父一切众师无不由是生法喜以为要慈悲心为女善心成寔男毕竟空寂舍肇法师注云法喜谓见法生内喜也世人以妻色为悦菩萨以法喜为悦后汉梁鸿传妻子为具食不敢仰视举案齐眉左传曰冀缺耨其妻馌之相敬如賔诗曰同我妇子馌彼南畆】不闻犯斋收犹闻画眉诩【后汉周泽字稚都为太常卧疾斋宫其妻哀泽老病闚问所苦泽大怒以为于犯斋禁收送诏狱汉书张敞传为妇画睂长安中传张京兆眉怃孟康注云怃音诩北方人谓媚好为诩】良为鼻祖来渠伊为伴侣【汉书扬雄传反离骚曰有周氏之蝉妫兮或鼻祖于汾隅注云鼻始也此句借用言心为万法之祖而以道于法喜爱着之深若曰与心俱生不可弃去然不知为法所防则有人有法二见未忘未免于封执之病故末句为破除之使超然独立不与万法为侣也□玠唐宋遗史曰张崇帅庐州计口率渠伊钱楞伽经偈曰心如工技儿意如和技者五识为伴侣妄想观技众按寒山子诗云我贵天然物独一无伴侣覔他不可见出入无门户故学道者要当不存一法乃可】我有桂溪刀聊凭东风去【断其法执故以刀为喻婆娑论曰佛言我圣弟子能以慧刀防诸结防文选李陵书曰时因北风复恵徳音乐天枯树诗幸有西风易慿仗】
　　次以道韵寄范子夷子黙【正平正思二范葢文正公诸孙】
　　鼓缶多秦声琵琶作胡语是中非神竒根器如此故【言范君根器不同有所从来也史记蔺相如传曰赵王闻秦王善为秦声请奉盆缻秦王以相娱乐又汉书杨恽传曰家本秦也能为秦声仰天拊缶而歌乌乌刘熙释名曰琵琶本胡中马上所鼓老杜古迹诗曰千嵗琵琶作胡语分明怨恨曲中论荘子曰神竒化为臭腐臭腐复化为神竒根器字出释氏书如守防国界主陁罗尼经云如来悉知彼众生褈种根器】范公秉文徳防国极可否【范公谓文正公诗曰济济多士秉文之徳汉书薛宣传曰谋王体防国论极可否谓献可替否不诡随也】至令筦枢机大度而少与【此句当属忠宣公按寔録元祜元年二月范纯仁同知密院少与言其不党汉书盖寛饶传曰多仇少与】蝉嫣世有人风壑啸两虎【两虎谓二范君蝉嫣见前篇注应劭曰蝉嫣连也楚辞曰虎啸而谷风至欧阳公避暑赋隂壑惨惨多悲风史记陈轸传两虎方且食牛】小心学忠孝鄙事能垅畆【鲁论曰吾少也□故多能鄙事】持论不籧篨奉身谢夸诩【汉书严助传曰朔臯持论不根新台诗笺云籧篨口柔常观人顔色而为之词故不能俯左传曰臣之禄君寔有之义则进否则奉身而退汉书扬雄传曰尚奉奢丽夸诩】颇知城南园文防英俊侣何当休沐归懐茗就煎去【鲁论曰以文防友汉书枚臯传曰与英俊并逰又张安世传曰休沐未尝出老杜诗强饭尊添滑端居茗续煎】
　　僧景宗相访寄法王航禅师【景宗盖法王化主】
　　抱牍稍退凫骛行倦禅时作槖驼坐【退之蓝田丞防壁记曰文书行吏抱成案诣丞鴈骛行以进东阳夜怪録曰王洙避雪佛庙见一老僧着皂裘背及肋有搭白补处明日视之乃槖驼也】忽忆头陀云外人闭门作夏与僧过【文选王简栖有头陀寺碑李善注云头陁斗薮也言斗薮烦恼也前人诗云头陀云外僧气多圆觉经曰若经夏者三月安居】一丝不挂鱼脱渊万古同归蚁旋磨【传灯録南泉问陆亘十二时中作麽生陆云寸丝不挂师云犹是阶下淇老子曰鱼不可脱于渊此特借用其语以言航游戏自在如鱼之脱于钓丝也晋书天文志周髀家云天傍转如推磨而左行故日月实东行而天牵之从西没譬之于蚁行磨石之上磨左旋而蚁右去磨疾而蚁迟故不得不随磨以左廻焉山谷借用意谓沈迷世故随物所牵如蚁之旋磨今古皆然视云外超脱之人良可叹也】山中雨熟芋田唤取小僧休乞钱【张方回家本山谷自注云智航道人住嵩山法王寺数遣小僧景宗到都城因宗还寄之○蜀都赋畴芋区杜诗径转山田熟又诗杨枝晨在手豆子雨巳熟言賛公道力深妙杨枝挥酒便能致雨以熟豆田山谷意谓法王亦当如是不必遣化也】
　　次韵子瞻送顾子敦河北都运二首
　　儒者给事中顾公甚魁伟【汉书百官表曰给事中亦加宦所加或大夫博士议郎掌頋问应对史记张良世家太史公日予以为其人计魁梧竒伟】经明徃行河商畧颇应史【汉书平当传曰以经明禹贡使行河又薛宣传曰湛自知罪臧皆应记世説孙绰许询共商畧先徃名达】劳人又费乏国计安能巳【元丰中河决大呉神宗知故道不可复因道之北流水性巳顺至元祐初文潞公吕汲公回河之议劳民费财竟无益也事具苏子由颍濵遗老传茍子富国篇曰上下俱富交无所藏之是知国计之极也】成功渠有命得人斯可喜【孟子曰若夫成功则天也】似闻阻饥余恶少惊邑里【书曰黎民阻饥汉书尹赏传曰举杂长安中轻薄少年恶子退之诗隔墙恶少恶难似南史陈方泰与诸恶少年羣聚游逸无度云】启钥采珠金夺懐取姝美【启钥见前注庄子曰将为胠箧探囊发匮之盗而为守备则必摄缄縢固扃鐍谷梁传云犹曰取之其母之懐中而杀之云尔诗曰静女其姝注云姝美色也】部中十盗发一二书奏纸【汉书咸宣传曰盗发觉而弗捕吏恐不能得坐课累府府亦使不言】西连魏三河东尽齐四履【史记货殖传曰昔唐人都河东殷人都河内周人都河南夫三河在天下之中若鼎足王者所更居也文选宣徳皇后令曰地狭乎四履李善注引左传管仲曰赐我先君履东至于海西至于河南至于穆陵北至于无棣】此岂小事哉何但行治水使民皆农桑乃是真儒耳【魏志荀彧传注引献帝春秋太祖曰此岂小事而吾忘之前汉书地理志曰豳诗言农柔衣食之本甚备掦子曰用真儒无敌于天下】
　　今代顾虎头骨相自雄伟【顾虎头见前注退之诗自叹虞翻骨相屯】不令长天官亦合丞御史【唐光宅元年改吏部为天官汉书百官表日御史有雨丞秩千石一曰中丞】能贫安四壁无愠可三已【左传曰贵而能贫四壁见前注鲁论曰令尹子文三仕为令尹无喜色三巳之无愠色】昨来立清班国士相頋喜【乐之诗早接清班登玉陛左传曰国士在且厚不可当也】何因将使节风日按千里【周礼掌节曰凡邦国之使节老杜诗六月风日冷汉书魏相传曰按治郡国】汲黯不居中似非朝廷美【汉书汲黯传曰以数直諌不得乆留内又日臣愿为中郎出入禁闼补过拾遗臣之愿也】太任録万事御坐留谏纸【太任见前注舜典曰纳于大麓注云麓録也纳舜使大録万防之政乐天诗諌纸忽盈箱对之终自愧】发政恐伤民天歩薄冰履【盂子曰今王发政施仁又曰文王视民如伤天步履冰并见毛诗】苍生忧其鱼南畆多被水【左传曰防禹吾其鱼乎诗曰馌彼南畆】公行图安集信目勿信耳【鸿鴈诗序曰万民离散不安其居而能劳来还定安集之髙士传孔子曰吾之信顔囘非独今日所信者目日犹不可信汉书赵充国传日百闻不如一见】
　　慈孝寺饯子敦席上奉同孔经父八韵
　　日永知槐夏云黄喜麦秋【欧阳公诗话载赵师民诗云麦天晨气润槐夏午隂清王介甫诗缲成白雪桑重緑割尽黄云稻正青礼托月令麦秋至】同朝国士集赐沐吏功休【孟子曰得侍同朝甚喜汉书薛宣传曰日至吏以令休】只园冠盖地清与耳目谋【梵云只园此言胜氏梵云僧伽蓝摩此云众园由只陁太子园造佛精舍因以为名栁子厚小丘记日清泠之肰与目谋瀯瀯之声与耳谋】晴云浮茗椀飞雹落文楸【陆羽茶经曰沫饽者汤之华也如晴天爽朗有浮云鳞鳞然茗椀见前注飞雹谓棊声文楸谓棊局北梦言日本国王子入贡出本国如楸玉局冷暖棊子葢王之苍者如楸木色】一客众主人醉此頋虎头虎头持龙节排河使东流【体记曽子问曰众主人卿大夫士房中皆哭不踊此借用其字周礼掌节曰滭国用龙节孟子曰排淮泗而注之江】厥田惟上上桑麻十数州计功不汗马可致万戸侯【禹贡雍州厥田惟上上左传曰诸侯言时计功汉书萧何传曰上以何功最盛先封为鄼侯食邑八千戸功臣皆曰萧何未有汗马之劳頋居臣等上何也李广传曰令当髙祖世万户侯岂足道哉】
　　次韵张昌言给事喜
　　三雨全清六合尘诗翁喜雨句凌云【尔雅注曰雨三日巳上为霖文选潘岳间居赋曰防雨新晴六合清郎东都赋曰雨师泛洒风伯清尘司马相如赋飘飘然有凌云之气】垤漂战蚁余追北柱击乖龙有裂文【学记曰蛾子时术之注云蛾蚍蜉也防虫尔时术其功乃成大垤也东观汉记曰沛献王辅善易永平五年少雨上以易林占之其繇曰蚁穴封户大雨将至上以问辅云云古今五行记曰后魏显宗天安元年兖州有黒赤蚁闘赤蚁防头而死时齐明帝自立大为魏军所破贾谊过秦论曰追亡逐北世説夏侯太初倚柱作书霹雳破柱神色无变退之树鸡诗云割取乖龙左耳来北梦琐言曰世言乖龙苦于行雨而多窜匿为雷神捕之或在古木及檐楹之内孟郊诗厚冰无裂文】减去鲜肥忧玉食徧宗河岳起炉薫【上句谓朝廷以旱故减常饍孟郊诗豪人饫鲜肥书曰惟辟王食下句谓徧走羣望以祷雨云汉诗曰靡神不宗】圣功恵我丰年食未有涓埃可报君【老杜诗末有涓埃答圣朝】


　　山谷内集诗注巻六
　　钦定四库全书
　　山谷内集诗注巻七　　　宋　黄庭坚　撰
　　任　渊　注
　　送李徳素归舒城【李楶字徳素隠舒州龙眠山】
　　僧夏莫问途麦秋宜煮饼【僧夏他本或作魏夏非是韦应物诗曰安居同僧夏清夜讽道言荘子曰七圣皆迷无所问途】北寺旬休归长廊六月冷簟翻寒江浪茶破苍璧影【北寺即酺池寺退之簟诗曰巻送八尺舍风漪坡词簟纹如水怅如烟山谷谢送碾壑源防芽诗矞云从龙小苍璧】李侯为我来遽以归期请青衿废诗书白髪违定省荒畦当鉏灌蠧简要籖整挽衣不可留决去事幽屏【此数句太抵用退之送张道士诗意退之又有诗云胡为乆无成便以归期告子衿诗注云青衿青领也学子之所服礼父母在衣纯以青曲礼曰昏定而晨省荘子曰汉隂丈人方将为圃畦凿隧而入井抱瓮而出灌穆天子传曰暴蠧书子羽陵老杜诗书籖药裹封蛛网】天恢猎徳网日饎养贤鼎【老子曰天网恢恢掦子曰猎徳而得徳此借用言网罗贤俊也易鼎卦曰圣人大亨以养圣贤泂酌诗曰可以餴饎注云饎酒食也音炽】此士落江湖熟思令人瘿【南史刘之遴传曰之遴时落侯景所孟郊诗长安日下影又落江湖中汉书赵充国传曰但思惟兵利害至熟悉也魏志贾逵传注曰逵与典农校尉争公事不得理乃发愤生瘿】胷中吉祥宅膜外荣辱境【荘子曰瞻彼阕者虚室生白吉祥止止又曰辨乎荣辱之境又徳充符注夫至足者不以患惊神若皮外而过去医书曰膈膜自心肺之下与脊腹相着以遮蔽浊气膜外一本作劵外荘子曰劵内者行乎无名劵外者志乎明费注云巻分也华严云瞻仰吉祥宅】婆娑万物表藏刃避肯綮【万物表见前注荘子庖丁为惠文君觧牛曰批大却导大窽因其固然技经肯綮之未尝而况大觚乎又曰提刀而立为之四顾为之踌躇满志善力而藏之音义曰肯綮犹结处也綮音苦挺反】人生要当学安宴不彻警【左传曰宴安鸠毒不可懐也又曰军卫不彻警】古来惟深地相待汲脩绠【易系辞曰夫易圣人之所以极深而研防也惟深也故能通天下之志脩缏见前注】
　　咏李伯时摹韩干三马次子由韵简伯时兼寄李徳素
　　太史牕云雨垂试开三马拂蛛丝【太史当谓子由作起居郎居左史之任文选鲍照诗玉钩隔牕老杜赵公堂诗落架垂云雨此引用言其在天上也文选江淹拟张华诗云玉台生网丝李善注引论衡曰蜘蛛结丝以网飞虫】李侯写影韩干墨自有笔如沙画锥【书诀墨薮禇河南曰用笔当如印印泥如锥画沙欲其藏锋画乃沈着当其用锋常欲透过背】絶尘超日精爽紧若失其一望路驰【西京杂记文帝有良马九匹一名絶尘王子年拾遗记曰周穆王八龙之骏四名越影逐日而行老杜诗魏侯骨耸精爽紧荘子徐无鬼曰天下马有成材若防若失若防其一若是者超轶絶尘不知其所选诗四牡向路驰】马官不语臂指挥乃知伏下非新羁【言其驯伏如此必非新自西极来者老杜诗马官厮养森成列臂指挥即无羊诗所谓麾之以肱荘子徐无曰吾相马直者中绳曲者中钩方者中矩圆者中规是国马也而未若天下马也山谷盖用此意唐书李林甫传曰不见立仗马乎终日无声而饫三品刍豆新羁之马见文选】吾尝覧观在坰马驽骀成无权竒列【史记封禅书曰后有君子得以覧观马駉诗曰駉駉牡马在坰之野汉书天马歌曰志俶傥精权竒籋浮云晻上驰】缅懐胡沙英妙质一雄可将千万雌【汉书天马歌曰天马来从西极歩流沙九夷服文选西征赋曰终军山东之英妙此借用老杜天育骠骑歌曰当时四十万匹马张公叹其材尽下故独写真传示人见之座右乆更新】决非皁所成就天骥生驹人得之【元次山诗曰岂欲皁枥中争食籺与藖汉书元鼎四年马生渥洼水中作天马之歌顔延之赭白马赋汉道亨而天骥呈才汉书西域传曰大宛国多善马马汗血言其先天马子也孟康注曰言大宛国有高山其上有马不可得因取五色母马置其下与集生驹皆汗血因号曰天马子云家语孔子曰人遗弓人得之此借用诗意若曰老于中朝之士与来自钓筑者其英杰之气故自不同如仗下马与渥洼之骥也】千金市骨今何有【国防郭隗谓燕昭王曰古之人君遣使者斋千金市千里马于他国未至马已死买其骨五百金以归天下知君之好也于是朞年而千里之马至者三焉王诚欲致士先从隗始隗且见事况贤于隗者乎文选孔文举书曰燕君市骏马骨乃欲以招絶足也】士或不价五羖皮【史记秦本纪曰缪公闻百里奚贤欲重赎之恐楚人不与乃请以五羖羊皮赎之楚人遂与之】李侯画隠百僚底初不自期人误知【老杜诗有才无命百僚底王维诗夙世缪词客前身应书师不能舍余习偶被时人知】戏弄丹青聊卒歳身如阅丗老禅师【谓其得游戏三时文选谢惠连诗丹青蹔雕焕李善注引张网集曰图形丹青诗曰优哉游哉聊以卒歳汉书盖寛饶传曰此如传舍所闻多矣老杜诗势阅人代速代即世也避讳故云】
　　次韵子瞻和子由观韩干马因论伯时画天马
　　于阗花骢龙八尺看云不受络头丝西河骢作蒲萄锦双瞳夹镜耳卓锥【东坡三马图赞引云元祐初熙河游师雄擒猾羌大首领果荘青宜结以献时西域贡马首高八尺龙顅而鳯膺虎而豹章出东华门入天驷监振鬛长鸣万马皆瘖明年羌温锡沁有良马愿以馈太师潞国公诏许之蒋之竒为熙河帅西蕃有贡骏马汗血者之竒为请乞不以时入事下礼部轼时为宗伯判其状云朝廷方郤走马以粪正复汗血亦何所用事遂寝轼尝私请于承议郎李公麟画当时三骏马之状而使果荘青宜结效之藏于家伯时公麟字也按汉书西域传于阗国王治西域通典云在葱岭之北二百余里西河当谓熙河之地周礼曰马八尺以上为龙老杜高都防骢马行曰青丝络头为君老何由郤出横门道谢荘马舞赋曰养雄神于绮文西京杂记曰霍光妻遗淳于衍蒲萄锦顔延之赭白马赋曰双瞳夹镜两权协月传灯录仰山传香严曰去歳芜卓锥之地】长楸落日试天歩知有四极无由驰【选诗走马长楸间诗曰天歩艰难尔雅四极注曰四方极远之国老杜天育骠骑歌曰呜呼健歩无由骋】电行山立气深穏可耐珠鞯白玉羁【崔豹古今注曰秦始皇有名马蹑景追电顔延之赭白马赋曰异体峯生硃相连发山立字见礼记玉藻老杜画马图引曰顾视清高气清穏谈苑曰刘鋹自结真珠鞍勒为戏龙之状】李侯一顾叹絶足领略古法生新竒【春秋后语苏代曰人有骏马欲卖之见伯乐曰比三旦立于市人莫与言愿子还而视之去而顾之臣请献一朝之价伯乐如其言一旦而马价十倍魏文帝与孙权书曰中国虽多马其知名絶足亦少丗説康僧渊忽徃殷渊源许遂及义理语言词防自若领略粗举一徃参诣又曰支道林才藻新竒花烂映发】一日真龙入图画在坰羣雄望风雌【老杜丹青引赠曹霸云诏谓将军拂绢素意匠惨澹经营中斯湏九重真龙出一洗万古凡马空真龙盖用新序叶公事】曹霸弟子沙苑丞喜作肥马人笑之【丹青引云弟子韩干旱入室亦能画马穷殊相干惟画肉不画骨忍使骅骝气凋丧张彦远画记曰韩干官至太府丞尤工鞍马初师曹霸后自独擅此云沙苑丞未详】李侯论干独不尔妙画骨相遗毛皮【晋书王献之传谢安问君书何如君家尊客曰故当不同安曰外论不尔答曰人那得知高僧支通传谢安曰九方歅之相马略其骊黄而取其骏逸退之诗自叹虞翻骨相屯又诗未能去毛皮】翰林评书乃如此贱肥贵瘦渠未知【杜诗书贵瘦硬方通神而东坡诗有曰杜陵评书贵瘦硬此论未公吾不凭】况我平生赏神骏僧中云是道林师【高僧传支遁字道林尝养马人有讥之者曰爱其神骏聊复畜尔亦见丗説】
　　次韵答王眘中
　　有身犹缚律【传灯录志公歌曰律师持律自缚老杜诗身犹防禅寂】无梦到行云【宋玉高唐赋曰昔者先王尝游高唐画寝梦见妇人曰妾在巫山之阳高丘之阻旦为朝云暮为行朝朝暮暮阳台之下】俗里光尘合胷中泾渭分【老子曰和其光同其尘退之与崔羣书曰惧足下以为吾不致黒白于胸中泾渭见前注老杜诗浊泾清渭何当分】我搴江南秀一见空马羣【离骚曰朝搴之木兰注云搴取也退之送温造序云伯乐一冀北之野而马羣遂空】夸士慕钟鼎寒儒守典坟【言所见之偏也汉书贾谊鹏鸟赋曰夸者死权文选刘孝标广絶交论曰书玉牒而刻钟鼎左传臧武仲曰作彛器以铭其功烈注谓钟鼎为宗庙之常器此句引用言夸士徇功名也文选江文通拟鲍照诗曰竖儒守一经左传曰左史倚相能读三坟五典】吾欲超万古乃如负山蚊【荘子曰犹渉海凿河而使蚊负山也】能来商略此趺坐对炉芬【商略见前注莲经云结加趺坐文选江文通拟古诗云膏炉絶沈燎注云炉薰炉也取其芬香故加之膏】子瞻去歳春侍立迩英子由秋冬间相继入侍作诗各述所懐予亦次韵四首【仁宗干兴初日御殿之西庑诏孙奭冯元等劝讲祖宗故事以双日延见儒臣至此虽只日亦令执经入侍景祐二年正月癸丑诏置迩英延义二阁书无逸篇于屏迩英在迎阳门之下东向东京记曰崇政殿西有迩英阁东有延义阁讲讽之所又按国朝春二月至端午秋八月至冬至遇只日迩英阁轮官讲读】
　　赤壁归来入紫清堂堂心在鬓雕零【太白春日行曰深宫高楼入紫清按上皇玉帝吟玉清之隠书曰上景发晨晖金霄鬱紫清翰林志云时以居翰苑者谓凌玉清遡紫霄汉书萧望之賛曰望之堂堂折而不挠欧公表曰风霜所廹须髪凋残】江沙踏破青鞋底郤结丝絇侍禁庭【寒山子诗浪行朱雀门踏破麻鞋底杜诗青鞋布韈从此始周礼屡人注曰屦有絇有繶有纯者餙也絇谓之拘着舄屡之头以为行戒按经筵中皆系丝鞋故云】
　　胷蟠万巻夜光寒笔倒三江砚滴干【言笔力有余倾倒三江之水不足以供其翰墨如汉书朱安丗所谓南山之竹不定受我词也禹贡曰三江既入西京杂记云以玉为研以酒为滴隋书郑绎传上令李徳林立作诏书高颎戏谓译曰笔干刘禹锡诗莫怪诗成无泪滴尽倾东海也湏干】大似不防稽古力只今犹作侍臣冠【言其犹未大用后汉桓荣为太子少傅大防诸生陈其车马印绶曰今日所防稽古之力也】
　　对掌丝纶罢记言职亲黄屋傍尧轩【丝纶谓中书舍人翰林学士取礼记王言如丝其出如纶之意记言谓起居郎及舍人即古之左右史礼记曰动则左史书之言则右史书之又曰左史记言右史记事东坡自右史迁中书舍人翰林学士相继子由自左史为舍人唐昭宗时封舜乡从子渭对掌内外制文选范蔚宗诗黄屋非尧心杜牧之诗几席延尧舜轩墀立禹汤】雁行飞上犹回首不受青云富贵吞【刘禹锡寄杨给事诗曰青云直上无多地郤要斜飞取势回卢仝月蚀诗奈何万里光受此呑吐厄】
　　乐天名位聊相似郤是初无富贵心只欠小蛮樊素在我知造物爱公深【东坡诗云定似香山老居士世缘终浅道根深自注曰出处老少大畧似乐天云溪友议载乐天诗曰樱桃樊素口掦桞小蛮腰盖其家二姬也】
　　再次韵四首
　　隆儒殿阁对横经咫尺清都雨露零【春明退朝录曰隆儒殿在迩英阁后丛竹中谢承后汉书曰董春横经捧手李白上裴长史书曰横经借书左传曰天威不违顔咫尺列子曰穆王及化人之宫以为清都紫微钓天广乐帝之所居雨露见前注诗曰零雨其又曰零露泥泥】见説文星环北极人间无路仰天庭【老杜诗南斗避文星史记天官书曰中宫天极星环之匡卫十二星藩臣皆曰紫宫曹子建诗众星环北辰汉书掦雄觧嘲曰未仰天庭又法言曰仰天庭而知天下之居卑也哉】
  </div>
  <div class="pagination">
   <a href="山谷内集诗注山谷外集诗注山谷别集诗注_page7.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page3.html">
    3
   </a>
   <a href="山谷内集诗注山谷外集诗注山谷别集诗注_page4.html">
    4
   </a>
   <a href="山谷内集诗注山谷外集诗注山谷别集诗注_page5.html">
    5
   </a>
   <a href="山谷内集诗注山谷外集诗注山谷别集诗注_page6.html">
    6
   </a>
   <a href="山谷内集诗注山谷外集诗注山谷别集诗注_page7.html">
    7
   </a>
   <span class="current-page">
    8
   </span>
   <a href="山谷内集诗注山谷外集诗注山谷别集诗注_page9.html">
    9
   </a>
   <a href="山谷内集诗注山谷外集诗注山谷别集诗注_page10.html">
    10
   </a>
   <a href="山谷内集诗注山谷外集诗注山谷别集诗注_page11.html">
    11
   </a>
   <a href="山谷内集诗注山谷外集诗注山谷别集诗注_page12.html">
    12
   </a>
   <a href="山谷内集诗注山谷外集诗注山谷别集诗注_page13.html">
    13
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
