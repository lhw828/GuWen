<!DOCTYPE html>
<html>
<head>
    <meta charset="UTF-8">
    <title>岘泉集 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>岘泉集 - 第 9 页/共 12 页</h1>
    <div class="content">
梁之下　羽佩朝珂须并驾玄风四海启民瞻五福咸歌均圣化

伏愿上梁之后皇猷天广玄徳春辉百福千祥均戴陶镕之泽五风十雨悉皈覆育之中道化丕彰真风益振

正堂上梁文

伏以周穆建草楼仙品位尊于上爵汉高赐大第邑封显著于列侯由大教之始彰得兹山之最胜代思伟观继作维新耆山高士早振玄纲洊蒙天眷演济世神明之化袭传家静谧之宗紫禁枫宸累际天颜之优渥琼函蕊笈尝披秘典之精微宿志有符高风足挹脱颕谓出羣之骥处锥犹履薄于氷念报国之在躬职勤颂祷顾匡家之是任意必恢弘涵泳沧溟究性命本源之学菑畬渊海探古今子史之言千灯无处非禅一麈忘言是道炼已得丹中符火康时犹掌上风霆恱古多金石之文词资学毎缙绅之言论丹青特胸中丘壑毫墨乃笔下虬龙居客盈门家藏充栋因悚王侯之爱敬莫辞朝野之声华词林错比于郑虔册府敢追于张烈富贵盖源流相续谋谟在胷宇所锺得失与时而盈虚刚柔视易之终始此非旷视于髙明是乃怡情于闲雅言葺其宇宁无穹檐广厦之足居有恱乎心别爱翠水丹崖之可鞠信可乐也其有待焉况为留国之故基永頼川灵之黙相幸成轮奂喜就谋谟仰惟圣主洪恩王庭大徳内缄之宠锡歳承再惟玄门上宰烈祖休光殊泽之滋腴日至惟麈湖峯若帝座尊其华山麓如云屛秀孰匪千生之庆允祈百世之昌清恬有契于辋川锦绣何惭于金谷游岩归隠宁期髙帝之招于頔山居不吝戴符之价汀梅雪霁览重洲逺渚之衡湘檐桂秋髙对絶巘层峦之嵩华月露清华云烟吞吐总是诗情文思波澜起伏水木苍森都存道味天机送飞鸿招黄鹄写懐聊适于氷丝锵羽佩度瑶笙洗耳间闻于灵籁曷儗追周柱下史敢自谓羲皇上人孰不云贤配之助多其勿讶后昆之托晚山川用回佳运歳月允协良辰且美且完爰居爰处必效南华经肆竒言而道大须如鹖冠子栖深谷以书成嘉猷逺播于流芳先范有光于前席且桓荣藉稽古之力故陆贽有克家之称为我嗣焉必吾志也今则立柱迎霄举梁耀日众陈六伟之章敢布一言自述助为巴唱以发郢欢

梁之东　象山积翠日华中此心莹彻如渊鉴千古无传玅理同

梁之南　尘湖高耸碧堆蓝翠峯万迭争朝拱奕世簮缨与并叅

梁之西　图书万巻照青藜方瀛只许仙家住一曲川流即剡溪

梁之北　上界星河绕枢极炉熏朝夕耿丹心百代清芬戴君徳

梁之上　幻出仙都非罔象云宫天阙望非遥吾道虚空与同量

梁之下　弦诵雍熈美朝夜紫芝瑶艹遍崆峒琹书自足娱清暇

伏愿上梁之后皇图鼎盛萱寿春荣庆衍宗祧福祉所绥之有永寿绵家室祯祥懋集之天来瑶华茂兰玉之芳神构冠宇寰之仰束书云坞其乐只于玄珠授训雪庭尚资崇于文宪道隆川岳徳着璠玙

后堂楼上梁文

伏以地位清高留国着仙家之第宅天基广厚汉坛开道统之谋谟偶崇楼阁之瞻适壮山川之观皇恩罔极祖泽弥深耆山逸士师友渊源琴书兴味风霆炁脉抱一极于黄中海岳矜情擅一丘于方内许葛之玄踪莫继班杨之儒雅益勤懐帝握于寛闲仰先猷于静谧爰辑奂轮之美构式符燕处之良辰马周市宅来栋宇于瀛洲徐铉尽赀易林丘于玄圃训子尚容于晚节馆甥允协于明时言优片玉何招议于郗超义重千金曷足惭于裵楷松柏色辉于璧府楩楠焕彩于丹丘宛然芝馆薇垣宜此雀屏鴈币花临绮席阳回鹤圃之春菊绽瑶阶雨霁鹅池之月飞云拥雾丽日干霄非溪山胜槩无以尽登览之雄由图籍骈繁是足极探研之用故衣翩鹤氅招杨许于三神而曲度鸾笙候佺期于八表无偏无党庶王道之可遵有徳有言其斯文之是重高兴岂伦于庾亮宏襟尚美于陈蕃多懿范之匡维亦忠诚之赞画遂吾托矣不日成之快举双虹用陈六伟

梁之东　日华烜彩五云中春回川岳和风动佳气从今长郁葱

梁之南　溪山列秀翠于蓝地灵拱卫雄今古凤翥蛟腾降斾骖

梁之西　蓬岛瑶华接太微天禄图书开璧府神光五夜照青藜

梁之北　山耸蘅薇戴留国琪花琼树四时春气势何须并秋色

梁之上　烈祖休光埀上相云霞星汉接空冥孙枝世世居蓬阆

梁之下　奎璧文章光照夜继承端在振家声清白应殊珠玉价

伏愿上梁之后睿算天齐萱龄日永家室遂燕安之乐宗枝蕃嘉庆之祥真风益振于熈朝盛业逺埀于名代箕裘奕世福祉千春

○普说

三元传度普说

太虚冲漠玄范幽微至极难言玅亦难思夫无声无臭无形无名溟涬大棾寥廓毋光当尔之时文宇未立不可思议莫可度量自赤明开图生天生地万有毕具百千万重道炁结为云篆发为灵文然后万范开张五篇敷落保制劫运与天长存真圣相传为道则一葢自元始说经于黍珠空悬之景众真监度以授玉晨道君大范始张开皇之后复授灵寳大乗之道紫微飞天十部之书实元始洞玄灵寳赤书玉篇混洞太无灵文元始炼之于洞阳之馆治之于流火之庭乃元始灵寳之玄根空洞自然之真文生天立极开化神明施镇五岳安国康民是以太上演说玉局灵文诞布而我汉祖天师降生应化昔于上皇元年正月十五日无极大道太上老君修注上化八治无极元年七月十五日修注中化八治无极二年十月十五日修注下化八治汉安二年正月十五夜朝金阙后圣玄元道君降而蜀鹤鸣山授正一盟威都功修真延生飞化秘箓肘后经诀是年七月十五日修立二十四治以付嗣师又于十月十五日建四治以应二十八宿故治有二十四气炁有二十四职男官女官二十四官男职女职二十四职受任之后依按科格领戸化民其有好道乐法心専志一者度厄延年摄邪归正除害去妖济生度死大可以飞神蹑景度品登真使三五之教永刼无穷正一之风流传不息是以授受之者对治度神临坛分劵以表盟誓之重也盖闻道君曰吾昔降蜀都其二十四治皆二十八宿之狱谓之阴景黑簿之司乃开紫阳南宫玉宸正一内殿授正一盟威都功秘箓遂得箓中交干履斗之道三步九迹之要尝告祖师真君曰正一之道生于混沌一炁玄黄未形纯素尚结至太朴将散浇风日侵吾忧道民为邪所乱一气混杂鬼魔相纒灾害横生不得道真天年不竟而为中伤吾所降盟威诸箓盟誓外邪内正一炁故号正一叩者观之不失一源之道故吾此法为众法之门上清灵寳十变九化大丹隠书三九素语也祖师真君亦尝授王真人曰混元之炁本一一生二二生三谓之三元三生四四生五是谓五行此三元五气者经纶天地变化万物是故正一之法本一炁而生动化于五故号三五法也奉其法者帝君三元静位五行守理日月贞明阴阳顺序雷霆无非震风云无妄兴万物滋泽天下无征伐之劳人民无疾疫之苦则奉正一之法大感也真君始居嵩阳遂厯江东名山沿流巨壑乃入蜀战鬼降魔分幽狱为二十四福庭降鬼帅为二十四阴官遂遇玄元道君复授以正一盟威之道三八飞仙延生之术拜真君为泰玄都正一真人摄玄元后圣之位为玄中大法师封泰玄都正一平炁宫主者由是六天魔鬼平治俱息修炼功成三天命下遂白日上升位宾九清矣故二十四品秘箓之传皆摄邪皈正大兴灵化以福万民降二十八宿之炁修二十四炁之治佩法箓之符章役治炁之将吏功满徳备二官保举刻书玉名尸觧变迁位登真人七祖父母超升福堂由是三洞四辅经箓之传宏衍秘玅普度无穷上所以保镇国祚与天长存下则福利存亡普天称庆其于紫阳内宫玉晨正一秘典开阐玄微良有以也迄今四十三传仰蒙圣眷流演宗坛兹遇上元令节天官校录之辰都坛首弟子某赍金効信祈降玄恩十方叅佩之士云集宗坛是以法海高朋讲延清众洗涤身心欲闻至道尝闻经曰虚元自然道所从出真一不二体性湛然圆明自足不堕诸见逺离尘垢学无所学修无所修于中了然不去不住无死无生是真觧悟岂不深切着明也哉内而修之乃金液返还三五之道外而施之即灵宝十回真一之玅演之为紫枢飞梵之文赤书灵图之录普度天人其功无量是以太上诸品经箓之传出自是者其感通应化之道于兹备矣盖知造化之津可以化吾之民若天降地升环之以日月发之以雷霆推测机缄之运行不言可以利羣生是知具夫人者非智愚之可加损在乎反求诸已则本有之善念念皈真纯一不二而后抱玄守一复朴全真则尽性致命之道具矣是以万殊一本与天地并行而不违也故虚无恬淡寂寞无为乃吾道之本而修之家国施之天人元适不可其感应无间皆自真文灵笈有以回祥弭患诚有自也夫若是则不徒福利存亡而已沐我太上涵濡之恵信无穷也兹夕升此法座上帝高真为作证盟六凡四圣咸所听闻畧为敷扬愿臻玄悟一切善信人民凡在有情均跻仁寿无邉幽滞道岸同登久立珍重

灵寳炼度普说

伏闻洞真妙戒灵寳玉符上保国祚于万年下超苦爽于浩劫威禁至重神力难思今对道前依科传度尚虑亡灵宿违真道甘受轮回先当普宣法乳开明真性俾令解悟出离冥途原夫无极之始大梵冲漠溟涬无朕由是而大朴始散阴阳始分生天立极发育万物三才并立人居其中阳变阴合而五行混凝二气周布万物与天地并生均禀一气而有形形生而性具乃天命之流行若三光并明五岳分峙雷霆之威霜露之教无洪纎巨细皆有生知之全无一物不具此太极也神道设教度世化人者惟此而已故曰天地之道其为物不二在孔孟曰仁义在释迦曰圆觉在庄列曰虚无在荀扬曰权衡在班马曰文辞流而为千工百艺不离寸心特殊途同归万殊一本也柰何天地与万有俱属形气囿于生灭聚散荣枯成坏者皆然人之有生智觉一动昼夜顷刻交扰纷纭无一息之宁耳听目染口味心思莫非欲蔽情纒境夺物诱盖性流为情情炽为念念积为虑虑久为识故七情六欲五蕴三毒凡贪填憎爱欣怨横逆纒縳互至愈深愈固遂溺于根尘縳于执想甚至恩爱情欲或生有所负致结寃仇遂为眷属一切眷属妄认寃亲寃亲相纒互相报复乃縁随境起境逐心生凡一切逆顺好恶境縁动成障碍物之有形自一念之萌逐妄迷想百千万劫流转不已东升西没头出头入虽木石无情亦尝感化皆由一念之差遂种千生之苦使已之灵昏沉漂荡散乱颠倒无有出期初则受想行识卒入成住败空是有天堂地狱之报皆由心造而然罔知地水火风四大假合一切声色尽是空花一切有相皆是幻妄自从旷大劫来一段无相圆明永劫自昧九幽长夜苦恼无边由是太上有好生之徳开方便门起大慈悲接引一切使之舍妄皈真均证无上道果获福无量永出沉迷谨按元始天尊在始青天中悬一寳珠登引千真说经演妙以授玉宸灵寳道君而灵寳三品之道遂出次传五老上帝妙行真人又命玉清真王开朱陵火府出破地狱符命青华大帝开青华左府出九龙符命韩君丈人开朱陵右府出拔幽魂符命三佐真人开黄箓院出黄箓真符由是上古三师以黍珠经法演成炼度玄文超死魂泽及羣品灵寳天尊传之太清道徳天尊次传之大罗无极神公郁罗翘真定光三真人流演以及徐葛郑三真人大振其教而飞天十部玉字隠书由是发其微奥源源相授至汉我祖天师授太上正一之传其文犹阐矧龙汉之初混洞赤文梵气弥罗天真皇人按笔所书皆洞章灵符上以保制劫运度厄消灾下则死魂受炼生身受度普告三界无极神乡北都泉曲疾除罪簿落灭恶根然后魔王保举地秪送迎拔出地戸登真度命惟此元量玅旨昨自世降俗薄灵文奥典秘于天府信乎玄科四万劫一传自非宿植灵根常培善果少能契遇实以玄襟至重岂泄慢之能造其微玅哉然灵寳之妙出于度人度人之功备于灵寳尝闻仙师曰灵寳即金丹金丹即灵寳若木金间隔水火潜飞安得性命混融还元返本必立乾坤之鼎器炼坎离之药物擒两曜之乌兎会二炁之龙虎采先天真一之气为根基取阴阳运行之机为法象动则起于阳九静则循于阴六按六十四卦为周天之火候体三百八十四爻为升降之符节颠倒之玅逆顺之机母隠子胎砂中取汞虽亿千万言不能载故毫髪差殊不能成妙在三五归一之道启偃月运天根循黄道行周天取西四之金于北一之水而制东三之木于南二之火复归五土之中追二炁于黄道会三性于元宫然后阴剥阳纯脱胎神化玄珠成象太乙皈真矣昔无上元君得九五之道而五雷君得三一之道与此无殊盖河洛二图所同实天地生成之本也其谓之灵寳也神凝为灵炁聚为寳亦必采混元杳冥之炁炼日魂月魄之精厯南箕涉东井动至阳之真火降太阴之黄华使坎戊月精离已日光会融五气周天一匝无质生质径上朱陵是乃普受开度死魂生身魂度朱陵受炼更生即虚一以象太极复皈于无也故至人修之以炼已推之以度人实乃天地之真阳点化阴魄时刻升迁矣是知灵寳亦金丹之异名也汝等沉魂苦趣厯刼有年今以会首某修建无上大斋千生庆会得沐道慈顿令开度如上妙义一厯耳根永为圣种惟汝自性法身本无垢浊无生死自縁染着幻妄无有觧悟经曰三界众生本无轮转真一道炁本无生灭苦海无边回头是岸故曰了即业障本来空未了应须还宿债如智者或有闻见恶知恶觉亦须扫除愚者全毋趍向昧性冥行犹须猛省居富贵者念念纒縳处贫贱者念念攀縁造此业因岂逃轮转是故前代师徳休去歇去如寒灰死火枯木顽石只为息此一念方能照了诸妄不着一尘况来无其始去无其终生本无生死本无死一灵玅有亘古长存盖由结爱为根积想成业故有种种受生种种傥报千生轮转万劫苦恼转转不息罔自觉知座下四众受度亡魂我以非舌言汝以非心听向非言非听处猛烈悟来毕竟不落万縁超出万幻则三业六根一时浄尽回头顿省向来一切苦乐纒縳了不可得于此直下体认昔本无生今未尝死求向繋缚尚不可得况一切有无乱想尚何有哉不可认生前具此死后已无不问出刼至劫舍身入身汝应无坏但汝自昧若了明自性观汝玅汝明心昭昭灵灵底不落语黙动静不着有无际畔如垢尽鉴明波澄月现不空之空真空无念之念正念头头动彻念念圆通真所谓千江有水千江月万里无云万里天若不打破藩篱终存窝臼直须觌面承当更莫当场蹉过百千法门无量玅义尽向一机会悟从此一念不生万縁俱寂尘沙罪业亦遂灭除惟此本来面目便是真仙佛祖尚何地狱恶道苦轮不息之繋哉究竟至此毕竟万幻俱空一真独露太空无相乃汝实相大众闻此法音顿然觧悟识自本真絶轮回道慎无退转常自护持则廓然圆明了无罣碍视彼色相竟复何有是乃超凌三界逍遥上清矣其或下界沉滞之魂于此尚未洞契真常故宜传以戒法免致沦坠敬以九真玅戒逐一宣传是用先皈依三寳庶有依慿咨示众魂各宜遵奉

授法普说

原夫太极之初溟涬始判阴阳由是而分天地位而万物育五行兆而万化生以是而生生化化无穷焉五行一阴阳也阴阳一太极也以天命之流行而赋与万物为之性性萌而理具于中理着而情见乎外皆由乎阴阳之生杀五行之升降所以水火相激雷霆相薄刚柔相摩八卦相荡鼓之以雷霆润之以风雨而行乎阴阳二气者神主之宰乎万物之消长者帝主之然而动静无端阴阳无始在人心则曰主宰谓之帝妙用谓之鬼神天地之大阴阳隶焉孰毋以主宰之乎是谓帝者此也吾道玄元之宗由元始天王于开皇之后以灵寳大乗之道紫微飞天十部之书授玉宸大道君暨神霄九宸上帝后降峨嵋山授天真皇人是出炼度之法龙汉之初九阳自然之气元始命天真皇人按笔成文秘之于洞阳之馆及开朱陵火府遂以起死回生之文付之是以黍珠经法演成炼度之文又于龙汉劫中授道君以清微玅玄之道授老君以玄初应运内法以是灵寳天尊授妙化天帝清微通玄至式太上授之吾祖汉天师口口相传是为清微正宗及元上侍宸一辉祖元君然后合之是曰清微灵寳道徳正一是也太极徐真人修真成道奉太上命授灵寳十部妙经徐真人授之三佐真人凡济度之事悉隶焉三佐真人授之太极左宫仙公由是灵寳之派流芳演派倡其说者若杜陆宁张最为大盛而流之后世者莫详于林白二宗师焉是曰洞真出书度人强名元始洞玄嗣教易曰灵寳洞神演教名曰道徳三者虽殊其实一致昔元始天尊命玉清真王开朱陵火府命青华大帝开青华左府韩君丈人开朱陵右府三佐真人开黄箓院出玉清破地狱等符若三简五符之文凡行持炼度告下幽关莫不开悟是曰神霄自清微而下皆其文也故高上神霄玉清真王长生大帝专制九霄三十六天三十六天尊惟大帝统领元象主握阴阳以故雷霆之政咸隶焉昔无上玄君得九五之道是以经曰得九五之道者而帝雷霆也五雷君乃得三一雷霆之道三乃东之祖数一乃北之生数仙师曰太一元君泄至真显宣三五度凡人在灵寳言之天地之大日魂月魄升降阴阳而不息其所以死魂受錬生身受度之道以我阳神錬彼阴魂然后交姤阴阳而归太极混合性情而返真元故曰凝神为灵聚炁为寳神即性也气即命也盖空洞降灵大虚生神空气金胎真中之真故藏神气于三田五藏之中取在天三光五行之气直不过摄情还性摄性归根水火既济性命之道备矣是以道取自身之日月法取水火之法象以已阳明之性觉彼阴灵之魄假九霄九阳之气炼质荡形乗上帝之慈光开九泉之幽暗然后罪灭神全而化生矣夫东三之木合南二之火是龙反生于火也西四之金合北一之水虎反生于水也戊已乃中意之土三五合一之玅正所谓坎离既济悉归中到此方知三五功其于符篆简咒科法仪文则法门之品格所以为入道之梯航求真之径路而已茍不求诸已其能以度已之功度人也哉稽之至理未始不一夫五雷君得三一之道乃二斗之妙用即河图之数故三一无殊于九五盖枢阴机阳雷善霆恶阳雷阴霆总摄雷霆七十二司故魁罡为檄雷召霆之司以雷霆者得天地之中气甲庚为雷霆之号令即九五之用壬为雷霆之局丙为雷霆之会子为雷霆之宗故子为雷局卯为雷门戊癸为雷火之司所以雷霆之威荣枯万物生灭四时皆由合乎九五之妙也由火师汪真君侍宸王真君得雷姥之传而尽泄矣人禀一灵并天地而为三才一身之造化阴阳与天地并行而不违也我之一点灵明辉天朗地亘古亘今了毋人识儒曰虚灵不昧释曰玅净明心直下悟取非心非法非道非禅觌面相逢煞机在我经曰天发煞机龙蛇起陆人发煞机天地反复天人合发万变定基其所谓天人合发者岂非枢阴机阳也哉人之合乎天者冲炁以为和鬼神者二炁之良能以我纵闭之机役之则此感彼应始乎大梵冲漠混洞赤文之先然后五篇敷落万范开张则五文开廓普植神灵故无文不度无文不生也大可以保镇国祚证道成真小可以保已宁家济人利物皆一炁之徃来五行之生克以我旷劫之元神役虚无之神神灵炁合气至将灵故不离当处常湛然觅则知君不可见其为法门之设曰神霄者若掌心之包褁阴阳斩勘之发号施令使者之斗激天河雷门之交运水火洞玄之开合阴阳社令之策役神祗箭煞之冲激星耀下而酆岳之文一炁一诀皆出身中玅用非徒纸上之文故曰万法一法也万神一神也盖道乃法之体法乃道之用故法行先天大道将用自己元神充之则弥满六虚敛之则不盈一握岂不一神动而万神随哉仙师曰法法皆心法心通法一通能通乎心则知夫收为胎息用为窍此是法中真要妙故参学者必须先究夫玄关玅用水火真源归根复命之玅则可会万于一百虑而一致矣茍不内明性天道法心地雷霆其能静则金丹动则霹雳乎然必戒行为之志节精勤为之蹊阃师曰真中有神诚外无法是以存诚养气之为体洞玅握机之为用果能抱元守一御炁凝神六识浄消一真独露我即雷霆大法王尚何符咒罡诀云乎哉虽上宾三境超出万幻亦不难矣其为济利之功泥丸蓑草皆可寓炁栖神是故谭笑风霆特吾余事耳然而授受之奥符文之秘皆云篆天书金科玉册必自盟天而传庶无始勤终怠之患是以天真玅寳按劫以传实天真元降科条盟誓至重今坛下弟子千生庆幸获陟仙阶今者上闻高厚依科付度是用宣演灵诠使知源舍流求本弃末则反求诸已有余师矣必毋致轻泄漏慢有违禁条惟宜精修戒行探究玄微久而进功不怠物我俱忘神明合一得不蹑景登真与太虚同体矣毕竟天地未分之前从何下笔万法皈一一归何处尔各勉旃佩受毋忽

○疏

演法观修造疏

本观始于汉季创自唐初暨元盛改剏以来岁久凋弊已尝修葺功力浩繁敬叩贤门幸思补报以成胜事

伏以祖天师以魁星降世尝孕瑞于蘅薇云锦山乃梁楚锺灵固储祥于龙虎庙宇始崇于汉世殿庭曩建于唐朝厯今千二百年真风益振由昔二十四治道脉弥尊禁风雨之震零致廊庑之颓圯虽教统所当修葺亦真徒之合结縁笔下生春会见王长桃再熟目前愿力指看赵朗鼎重辉幻成贝阙珠宫不异丹台紫府名著长生箓等沾福庆之绵绵功显大有书咸覩祥祯之秩秩玄风有永国祚无疆

靖通庵题縁疏

靖通庵者三十代天师虚静真君修炼处也真君生宋熈洽之时尝结圜山顶功行既着迨崇宁间徽庙崇道尤笃同王侍宸文卿林侍宸灵素遭际特甚祷祠禜禬皆有异征未几宋社既迁而真君皆先后坐脱凡其超辞茂迹具载纪述而庵之建于宋元者厯经兵燹劫灰更创非一矧以岁久日逺不无倾圮虽本山之修葺宜先而力之弗逮必假众縁是持短疏遍千好施长者挥金以成胜事庶几真君灵贶同埀不冺云

伏以道尊汉室正三十代之仙传教阐宋朝悟五千言之秘奥属徽庙尊隆之日协侍宸显著之功立勇将于殿庭掲妖蛟于潮汐苍龙白虎犹翠竹而碧梧赤马红羊仍青编而紫阁既饰皈崇之道敢忘葺弊之勤爰欲图新必千众助鹤归辽海还瞻琼馆翚飞舄化泗州喜见瑶台杰出共资宸贶均被灵休

本山上清市修路疏

伏以上清胜槩肇迹冠于东吴龙虎名区储祥始自西汉属圣治昭明之日当玄风盛大之时杂冠盖于通衢壮闾阎于广市绵延巨路正浮渚以临溪浩荡洪涛乃倾圮而磔岸匪葺飘零之暴幻成久逺之规爰居正工必于乐助郑涯治道复看砥柱一新管仲失途共喜街逵四辟尚资善力同积福田

上清市五通庙题縁疏

伏以五显灵官尝着灵于徽婺三山胜境独占胜于仙都昔由元运之兴遂纒唐祠之建晨钟暮鼓壮福地于东隅春祀秋祈镇名山于西序道尊龙虎景着凤麟昨因风雨之震零兼以劫灰之变幻致兹摧弊必仗一新自非遍叩于贤豪岂获成工于土木施泉货掷金声庆衍源源之祉种善因挥兎颖福増步步之髙安乐公何须托迹于王瑜道镕师从此显灵于史卞即覩栋梁之焕烂竚看金碧之辉煌国有祯祥民臻康泰

临川寳应寺题縁修造疏

伏以临川絶境名推拟岘之溪山寳应禅林法演笔峯之胜槩蜀僧伽如尚在晋浮图已何存徒闻真卿有说戒碑谩记灵运遗翻经石劫縁所遇修葺椉时笔下目前便是见世来世中布种人间天上要于即心非心处悟求无量福因河沙功徳

南唐虎溪东林寺题縁疏

本寺始自虎溪一脉相传故名东林古称大刹昨毁于兵燹已复从新剏建道场塑立佛像縁功力未圆庄严靡备必资喜舍果愿同圆

伏以龙树佛现自在身如满月轮无相实相虎溪寺得袈裟地若大千界不空亦空本南竺之心宗实东林之胜迹曩因业海扬尘也作劫中飞烬幸资一念已结众縁但百丈金身尚资陪于妙色更千年寳藏未照耀于河沙成广殿唱梵音悟在一弹指次升髙堂演大乗证于三绕座间大檀越生信向法寳心诸菩提报布施功徳念求之徃古之善因种此现前之良果即看寸笔春生便使长河注酪福皈至愿恩畣鸿禧谨疏

神霄雷阁长明灯疏

伏以无上玉清王持九天炁六院宰神霄雷祖帝为羣生父万灵师位为贞明大圣相赞雷师皓翁蕊阁宏开即郁萧弥罗之馆兰膏普照乃紫极曲宻之房灯灯相续于无穷月月可随而有祷一点之光不昧千生之业俱空主一府总四司实由鞭策风霆司五雷临三界斯其统摄圣岳将尽种现前善果便挥笔下春风灾祻不萌吉福来萃兴居协庆昼夜长明谨疏

南城县南山圆明寺佛殿像堂疏

伏以南山胜地禅林昔创于唐朝东土法门佛脉俱流于汉代惟此圆明之巨擘独遗旴水之灵踪殿宇震陵幻相亦空于定劫川源壮观真如必显于明时大檀那共成欢喜縁小衲子同种慈悲果指廪捐金于笔彩结縁建业于福田即看丈六金身辉天朗地便见百千寳阁丽日干霄修方便因获无量祉

资国寺题縁修造疏

伏以征君山雄秀冠于吴楚资国寺高深始自宋唐固文安之遗简尚存俨马祖之灵踪犹着奈殿堂之倾圯念风雨之震零古木寒藤虽跻攀之可厯颓檐坏砌实栖息之难容既承信向之勤敢后葺修之举必千众力愿遂良縁大檀那点额春生兎颕小衲子安单稳坐乌巢伫看翠竹黄花即幻珠宫寳地广修善果均证福田谨疏

○赋
</div>
    <div class="pagination">
<a href="岘泉集_page8.html">上一页</a><span>...</span><a href="岘泉集_page4.html">4</a><a href="岘泉集_page5.html">5</a><a href="岘泉集_page6.html">6</a><a href="岘泉集_page7.html">7</a><a href="岘泉集_page8.html">8</a><span class="current-page">9</span><a href="岘泉集_page10.html">10</a><a href="岘泉集_page11.html">11</a><a href="岘泉集_page12.html">12</a><a href="岘泉集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
