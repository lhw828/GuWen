<!DOCTYPE html>
<html>
<head>
    <meta charset="UTF-8">
    <title>篁墩文集 - 第 41 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 41 页/共 162 页</h1>
    <div class="content">
　　书虞道园所跋朱陆帖

　　按朱子此书与陆子有病中絶学捐书觉得身心颇相收管向来泛滥真不济事之语然不见于大全集中殆门人去之也明道尝为新法条例司官而伊川作行状畧之欧阳公记吕范解仇事而忠宣公于碑文删之况学识之下先正者宜其不能释然于此也

　　书郑师山送葛之熈序及与汪真卿书

　　按此二条议论平正可验学术之醇宜其能振髙风于一时全大节于叔世也

　　书赵东山对江右六君子策

　　按此篇曲尽二先生道徳之详独谓朱子去短集长之说在陆子没世之后则恐未然盖朱子劾唐仲友在淳熈九年陆子有书亟称之而虞道园考朱子与陆子书所谓病中絶学捐书觉得身心颇相收管及周叔谨胡季随二书皆在一时则两先生殊途同归之好当不出此数岁间而谓陆子去世不及与朱子合并者殆未之深考也

　　书赵东山陆子像赞

　　按此亦因朱子谓陆学固有似禅处一句而发然歴考先正之论象山者博而费不若东山此赞之约而该也

　　书兖山汪氏族谱后

　　古人置谱所以究本合族盖有家之不可阙者然中世以来居江北则诋江南之有谱为弥文居江南则讥江北之无谱为茍简皆非也江南之族有更数十代不衰丘垄具在子孙多至数百人非谱以示之则有漠然忘弃其先墓逆侮其尊卑之分若路人尔谱其可少哉若江北则兵革之变相寻居人多非土著或以转徙而来所奉之丘垄非其父则其祖也伯叔子姓旦暮相守举目可以尽得之逺不过袒免之亲夫如是则亦何事于谱吾故曰江南之有谱非弥文江北之无谱非茍简势也新安在万山中兵燹少经号多旧族程汪两姓为尤着程祖陈将军忠壮公汪祖唐总管越国公源逺而末益分分者益各谱其所自出然其派犹或不能相通则谱诚有不可阙焉者矣休宁兖山之汪出越公第四子广之后广传十三世曰知游曰知润曰知济知济迁饶居浮梁桃溪传八世而生宋枢宻庄敏公澈其族尝再显矣知游居休宁万安传十世曰至学号国谕府君生三子曰以仁至玄孙相隠迁邑南曰以和至玄孙金寿当元季之乱奉亲寓姻家率口程氏迁兖山金寿曽孙曰世宁以其上世迁居靡常云礽日盛始取旧谱续之未究而卒其弟世行歴醴陵新昌两县今谢政家居遂成其志间以示予俾有所是正刻梓以颁族人予观世行之谱以兖山邑南为内纪而桃溪万安之派附焉登源大畈西门潜口黄坡诸汪与越公弟宣城公之派为外纪凡祠墓所在金石所铭赠颂吊挽所得悉以类附有目有图崇孝敬别亲疎而订前人之得失又微寓史法其间诚有志于究本合族以作范于将来者矣抑非世行学之正识之逺力之勤则亦乌足以致此哉予与率口之程同出忠壮公又于世行友善而西门大畈之汪皆世戚也故乐覩其谱之告成且虞夫不知者以为弥文莫究夫谱不可阙之义辄题其后如此以谂观者云

　　书刘教谕所注武夷棹歌后

　　晦庵先生武夷棹歌诗一巻今休宁教谕南海刘君孟纯述其所自得者也晦庵先生身斯道以启来学盖凡有言莫非道之所寓况是诗哉刘君可谓笃学而异于世之言诗者矣当时御史沈继祖劾先生十罪此诗亦在论列中盖指其末章尾句以为不臣也噫诗之不幸若此而刘君乃惓惓百世之下味其词思以发先生之心则人之所存其相去何啻霄壤哉吾于是为之三叹不能已书其后而归之弘治庚戌春二月祭丁日归田学士程敏政识

　　题南山赏梅聨句诗后

　　弘治已酉冬雪寒甚梅不时花独吾家南山一株开特盛未有知者庚戌二月八日教谕南海刘孟纯景文训导太平黄伦汝彛自下纹溪挐舟并载径造花所而友人汪思恭克敬詹贵存中塾师汪尚琳廷贡先后偕至因倒瓦盆撷园蔬对花大嚼至莫倡为聨句酹花神而告之以为岁岁赏约张本宾主乐甚景文遂放舟下屯溪汝彛与思恭廷贡还邑中存中还流塘而予独大醉留宿南山读骚亭明日乃并书为一通以贻汝彛

　　题王克恭驸马所赠程国辅巻后

　　予观此巻皆国初名笔何啻卞玉隋珠而乃以案牍弊文经箓遗楮为装潢之具则吾乡之俭至此可谓极矣虽然其不出于覆酱瓿供爆竹而犹取以厕于几席之间则亦岂可谓不知所寳者哉

　　题西山真氏跋传正夫所编慈湖训语

　　按慈湖先生象山髙弟当时攻陆学者必以慈湖为首然论其所得乃如此可谓理到之言矣此所以卒传斯道而为朱子之世适也欤

　　书汪廷润赠行巻

　　吾友大里汪文明之倅成都也其子廷润侍行廷润兄良贵令君与乡戚绘图赋诗饯之其归也过休宁拜予床下曰虚其上将有请焉予不能应也踰年请益坚顾予抱病甚危而茍安一切笔札皆不能办乃口占书之虽然古仁者必赠人以言岂徒言而已廷润尚识此意而勖之也哉

　　书二沈墨迹后

　　云间二沈以词翰得名永乐宣徳间当时若三杨二王诸公皆友重之殆以其才美行洁不独其字之工而已论者谓小沈字清劲过其兄又或谓大沈字藴藉弟亦不及然皆可贵也吾乡吴以忠客云间购此本盖小沈得意之笔何可多得哉

　　题树萱堂巻

　　邑南姚天徳以树萱堂巻求予诗值予病起久不作韵语因检弊藁得萱花行一篇书以畀之大抵树萱之义奉慈之心使予再复言之亦不过此矣

　　书汪道全所书千文后

　　婺源汪君道全以能书名郡中凡梓行石刻多出其手如此本尤清婉可爱使进进不已其将有得于吴兴而上窥晋宋者与族侄孙祖瑗辈请歙士黄文敬锓梓以公于学者间以视予予于道全有姻好有文字之雅其为人谨厚可与非直其字之工也

　　题友梅轩巻吴山云诗后

　　右宋国史编校吴君资深友梅轩诗一巻皆真迹若吾宗老丞相吉国文清公左史竹坡吕公总管虚谷方公实一时鸿硕不可得其余亦多幽人逸士而山云一絶尤有警策可讽也吴氏为吾邑上山巨家编校五世为安抚文肃公曽孙以文行知名而编校五世诸孙多贤者曰宗文之子若凤宗庇之子景亨宗懋之子景存宗绵之子景暾尤惓惓于世徳思振之以为其族里之光文献之裔固应尔邪其羣従多与予往还故获观是巻而书其后

　　题夜绩教子图

　　夏氏世居邑南以徳善着闻曰齐永仁者龙泉县丞郁之弟少孤力学为里塾师性极孝乡人类能道其详此其所赋思母诗也永仁去世已乆其子思廷章以能书名邑中间持视予诵其诗味其意犹使人黯然不能自已盖所谓由衷之言虽不及识其人而谂其为克孝者矣诗云孝子不匮永锡尔类夏氏子孙其尚勖之

　　题闵川幽居记后

　　右闵川幽居记乡先生苏景元为程君应祥作应祥之子道昭间持以示予予往年以同宗之好过闵川道昭率其弟天阳春阳富阳再阳延予其家览观山川之胜真有如景元所记者今忽忽十年矣道昭名紫阳盖其始生也应祥方在郡中紫阳书院而报者至故以名焉予虽不及识应祥然读幽居之文推命名之义知其为一乡佳士有非常流可比因题其后而归道昭之子■〈日上永下〉升俾珍藏焉

　　题荪田程氏所分统宗谱后

　　予既编刻程氏统宗谱完宗人之预者四十四房受谱者一房不下数十人然所居逺外不一故受谱之日每房亦有一两人不克至者时迫于上京其所遗本遂藏于家因令扃钥什袭以俟暨予南还余十年矣计终不复至将取而燔之诸宗人议此但不可以授非族者尔若出于四十四房之下而不及会者畀之何嫌于是山斗房存绶言旧云迪公长子硕生行仁行仁生诸四居荪溪当时以事不克会而遗之诸四五十七世有孙曰泰亨每以自咎因取其一授之而题其尾因谂观者以见此本之所自来且谂其族人宜敬奉之以毋昧其先之所自出云

　　书王太守巻

　　予南归邑中尝有诗与吴兴太守王君君得之装潢成巻后以寄曰愿书他作以足之顾予平日词翰类出人下其有所应酬亦往往取具而已况病散沦落之余呻吟所得岂足以齿一时鸣盛之作辞之再三君请益坚因检近藁书数章畀之以为观者见笑而掷之则犹足以污壁而覆瓿也

　　书程氏三节堂诗后

　　成化戊戌岁予省觐还朝长翰山族侄泰相送至武林再拜言其母讯行汪氏年二十七而寡従母洪源王氏年二十而寡従母潜口汪氏年二十八而寡皆苦节一门闻者兴感请予为聨节之诗予诺之未及为也泰既别去而予诗克成每以不及付为憾弘治已酉岁予南归始以语泰将书畀之而予病乆之泰弟锺继以为请则闻泰之不幸亦三年矣既书畀之又畧具始末以见人事之不齐若此锺之父曰道兴従父曰道茂娶于洪源曰道宁娶于潜口今三氏已下世而锺母年七十有五潜口汪氏年六十有五云

　　书冯宪副聨句诗后

　　弘治壬子六月致政宪副冯君佩之自浙西登途至新安乃十九日挟一童冒炽暑过予休宁盖不见者十年矣时予新以末疾谢客然独喜佩之来谈笑竟日忘其为病人也明日约县庠黄汝彛司训同至南山竹院少畅合并之懐酒半俟汝彛不至乃与佩之为聨句章成者三而汝彛以日暮走马涉溪来会倒尊复酌更得三章焉中世以来士之屏居者类多匿迹不肯与伍予每过之浮云轩冕固不足道一时毁誉自有公言是岂足以病已而为此局局何也髙情旷识若佩之者今岂多见哉顾予乆病血气衰减笔研都废得佩之不觉振迅而题其聨句之首如此齐云岩为吾乡第一胜处佩之将拉汝彛同登予不能従其所得篇什当别自为巻云

　　题李推府巻

　　推府髙邑李公相儒以素巻来索仆书旧诗因谩録如右因念李公以隽材伟器取髙科佐大府功名日新乃有取于渔歌牧唱之作岂所谓厌饫乎大烹鼎饍之后亦思得山菹海错以稍清其困思者欤书讫附此并发一粲

　　跋陈定宇先生小学字训注

　　故定宇先生陈公为吾乡大儒号朱子世适而学不为空言凡著述要必有补于道其大者多已行世矣若小学字训注亦其一焉字训本蒙斋程氏着蒙斋之先亦出新安徙徳兴盖朱门髙弟而此编则尝见録于朱子以为大尔雅者故先生芟旧注之芜杂而加精约焉以恵来学惜乎刻本乆而刓先生族孙曰荣曰鳌并为儒学生鸠族人重刻之间奉以相示走窃闻伊川夫子论善学者以为求言必自近又曰未有不晓文义而见意者然则是编之行岂直幸夫乡塾小子而已诚于是而有得于心学之梗槩然后进读圣贤之书将必有所悟入而不至于茫然肆骛于口耳之末亦庶几为不负于先生所以注释之意哉

　　书施秋官行巻

　　秋官主事黄岩施君彦器奉命决狱江南以辛亥十二月甲子抵休宁夜宿宪院即与黄司训汝彛有聨句之作乙丑汝彛请予同登云岩值雨至阳山寺小酌有限韵之作予以病先归君及汝彛冒雨而往兴竒且健是日宿岩上相与倡酬甚富丙寅下山至予家值梅花盛开复为聨句三章丁夘还歙过南山料理诗装得二十余篇天寒岁晏王事倥偬而君厌饫山水间若不知案牍之劳非其逺识过人殊不及此惜予疾疢之余才力衰耗强逐后尘诚不免驽骥之笑辄题其巻端汝彛家太平与君有姻好予在京日君亦辱过従有一日之雅故不弃如此云

　　篁墩文集巻三十八

　　●钦定四库全书

　　篁墩文集巻三十九

　　（明）程敏政 撰
</div>
    <div class="pagination">
<a href="篁墩文集_page40.html">上一页</a><span>...</span><a href="篁墩文集_page36.html">36</a><a href="篁墩文集_page37.html">37</a><a href="篁墩文集_page38.html">38</a><a href="篁墩文集_page39.html">39</a><a href="篁墩文集_page40.html">40</a><span class="current-page">41</span><a href="篁墩文集_page42.html">42</a><a href="篁墩文集_page43.html">43</a><a href="篁墩文集_page44.html">44</a><a href="篁墩文集_page45.html">45</a><a href="篁墩文集_page46.html">46</a><span>...</span><a href="篁墩文集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
