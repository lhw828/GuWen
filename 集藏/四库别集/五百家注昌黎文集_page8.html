<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 8 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 8 页/共 28 页</h1>
    <div class="content">　　不饮浊水澜空滞此汴河坐见绕岸水尽为还海波四时不在家弊服断绵多逺客独憔悴春英各婆娑汴水饶曲流野桑无直柯但为君子心叹息终匪佗
　　答孟郊
　　【樊曰东野集有别公诗此篇疑公所以答也公贞元十二年七月佐董晋于汴州】
　　规模背时利文字觑天巧【洪曰此效东野酬樊宗师云梁惟西南屏山厉水刻屈此效宗师鲁直云子瞻诗妙一世乃云效庭坚体盖退之戏效孟郊樊宗师之比以文滑稽耳○觑七卢反】人皆余酒肉子独不得饱才春思已乱始秋悲又搅【古巧切】朝餐动及午【韩曰乐府从军行朝餐不免胄】夜讽恒至卯【洪曰此又以戏其苦吟且效其体也】名声暂羶腥【孙曰羶腥为人所慕向也】肠肚镇煎焰【焰熬也初切一作煼】古心虽自鞭【韩曰鞭字盖庄子皆不从其后而鞭之者也】世路终难拗【祝曰拗手拉也张衡浑仪拗去其半于绞切】弱拒喜张臂猛拏闲缩爪见倒谁肯扶从嗔我须齩【齩齧也祝曰选口齩霜刃樊曰此聨公志子厚墓所谓落陷穽不一引手□反挤之又下石焉者是也○齩五巧切】
　　从仕
　　【韩曰贞元十七年公始从调京师此诗其时作】
　　居闲食不足从仕力难任两事皆害性一生恒苦心黄昏归私室惆怅起叹音【惆一作怊】弃置人间世【世一作事韩曰张子房愿弃人间事从赤松子游尔】古来非独今
　　短灯檠歌
　　长檠八尺空自长短檠二尺便且光黄帘緑幕朱户闭风露气入秋堂凉裁衣寄逺泪眼暗搔头频挑移近床【樊曰公所以咏幽闺之思者如此频挑一作挑灯】太学儒生东鲁客二十辞家来射防【韩曰汉萧望之射防甲科为郎】夜书细字缀言语两目眵昬头雪白【眵目汁凝尺支切】此时提挈当案前【挈一作携】看书到晓那能眠一朝富贵还自恣长檠髙张照朱翠【髙张一作焰髙】吁嗟世事无不然墙角君看短檠弃【樊曰苏诗有云免使韩公悲世事白头还对短灯檠苏时谪于黄州其侄安节下第逺来故云】
　　送刘师服
　　【樊曰公诗有赠刘师服至是又有送刘师服按石鼎聨句元和七年十二月道士轩辕弥明自衡山来旧与刘师服进士衡湘中相识将过太白知师服在京夜抵其居宿则此诗与前送进士刘师服东归其八年夏作欤前诗云夏槐作云屯此云夏半阴气始以是知之前云勉来取金紫此云勉哉耘其业则师服其年下第而归公所以勉之者如此然考登科记无有刘师服者其姓名唯见公集又有刘师命疑其为兄弟云】
　　夏半阴气始【孙曰夏至一阴生故云阴气始也】淅然云景收【孙曰淅风声云景云气景物也】蝉声入客耳【孙曰客谓师服】惊起不可留草草具盘馔不持酒献酬士生为名累【孙曰为名所累】有似鱼中钩赍财入市卖【祝曰赍持遗也前汉后赍五日粮牋西切】贵者恒难售【唐曰售卖物出手乐府功多信不售汉宣帝每买饼所从买家輙大雠雠与售同○售音雠】岂不久顦顇【祝曰顦顇忧愁貌选顾仆夫之顦顇上音樵下音悴一作憔悴】为功忌中休勉哉耘其业以待岁晚收【孙曰耘锄耘也劝之益自修饰也至元和八年师服竟坐交通于季友致死】









　　五百家注昌黎文集巻五
　　钦定四库全书
　　五百家注昌黎文集巻六
　　宋　魏仲举　编
　　古诗
　　符读书城南
　　【樊曰符公之子城南公别墅所在孟东野诗有喜符郎诗有天纵有游城南韩氏庄之作张籍诗有子符奉其言有飬疾城南庄之语按公墓志及登科记公子曰昶登进士第在长庆四年此云符则疑为昶之小字也元和十一年秋作】
　　木之就防矩在梓匠轮舆【孙曰梓匠轮舆皆木工也韩曰孟子尽心梓匠轮舆能与人防矩不能使人巧】人之能为人由腹有诗书诗书勤乃有不勤腹空虚欲知学之力贤愚同一初由其不能学所入遂异闾【闾门也】两家各生子提孩巧相如【巧一作两】少长聚嬉戏【李公彦云少多少之少祝曰前汉及太子少长知妃色又东夷传儿能骑牛引弓射鸟防少长则射狐兎注少长言渐大也少书沼切长展两切】不殊同队鱼【补注山谷次韵高子勉有云忽作飞黄去顿超同队鱼皆用公语也】年至十二三头角稍相疎二十渐乖张清沟映汚渠三十骨骼成【集注説文禽兽骨曰骼此云骨骼为一龙一猪而言也杜工部瘦马行骨骼硉兀如堵墙礼记掩骼埋胔骼音格】乃一龙一猪飞黄腾蹋去【孙曰淮南子黄帝时飞黄服皁飞黄神马也韩曰诗乗彼乗黄选张景阳七命整顿云辂骖飞黄】不能顾蟾蜍【童曰蟾蜍虾蟇也上之亷切下常如切】一为马前卒鞭背生虫蛆【祝曰蛆虫在肉中后汉至乃軆生虫蛆○蛆七余切一作背上生虫蛆】一为公与相潭潭府中居【补注上舍陆唐老曰退之不絶吟六蓺之文不停披百家之编招诸生立馆舍勉励其行业之未至而深戒其责望于有司此岂有利心于吾道者佛骨一疏议论奋激曽不以去就祸福囘其操原道一书累千百言攘斥异端用力殆与孟轲氏等退之所学所行亦无愧矣惟符读书城南一诗乃防见其有戾于向之所得者骇目潭潭之居揜鼻虫蛆之背切切然饵其防子以富贵利达之羙此岂故韩愈哉】问之何因尔学与不学欤金璧虽重宝费用难贮储学问藏之身身在则有余【则一作即】君子与小人不系父母且【韩曰诗巧言悠悠昊天曰父母且且语助也○且子鱼切】不见公与相起身自犂锄不见三公后寒饥出无驴【樊曰荀子虽王公大夫之子孙也不能属于礼义则归之庻人庻人之子孙也积文学正身行能属于礼义则归之卿相士大夫】文章岂不贵经训乃菑畬【祝曰易不菑畬尔雅田一歳曰菑三嵗曰畬孙曰菑畬耕也言文章当以经训为本韩曰以经训为菑畬则班超所谓笔耕也补注吕原明杂纪云杜子美诗云文章一小技于道未为尊文章者载道之器安得谓之小技顾所用如何耳韩退之诗曰文章岂不贵经训乃菑畬此説有可取焉○菑畬音淄予】潢潦无根源【潢积水潦暴疾之水祝曰左氏潢污行潦之水○潢胡光切潦音老】朝满夕已除【朝曰孟子曰茍为无本七八月之间雨集沟浍皆盈其涸也可立而待也】人不通古今【一作今古】马牛而襟裾【襟裾衣也樊曰孟子饱食暖衣逸居而无教则近于禽兽前汉韩生曰人谓楚人沐猴而冠公此联义则孟子句法则韩生也】行身陷不义况望多名誉【音欤】时秋积雨霁【一作阕】新凉入郊墟【郊垆郊野也祝曰説文墟大丘也左氏有莘之墟礼记墟墓之间○墟丘于切】灯火稍可亲简编可巻舒岂不旦夕念为尔惜居诸【孙曰居诸谓日月诗日居月诸】恩义有相夺【孙曰恩以爱之义以教之两者不并立故曰相夺也】作诗劝踌躇【孙曰踌躇犹豫不决貌樊曰鲁直尝书此诗跋其后曰或谓韩公当开后生以性命之学不当诱之以富贵荣显涪翁曰熈寜元丰间大儒之过也又何学焉孔子曰齐景公有马千驷死之日民无得而称焉伯夷叔齐饿于首阳之下民到于今称之韩公之言其于劝奬之功异趍而同归也云】
　　示爽
　　【韩曰求之谱系公诸子侄皆无名爽者有侄孙湘者字北渚老成长子登长庆三年进士第终大理丞爽岂湘小字耶】
　　宣城去京国【孙曰宣城宣州】里数逾三千念汝欲别我解装具盘筵【孙曰解装典衣】日昏不能散起坐相引牵【孙曰相牵挽也】冬夜岂不长达旦灯烛然座中悉亲故谁肯舍汝眠念汝将一身西来曽几年【孙曰西来来京师也】科名掩众俊【韩曰言爽来京师登第也科名一作名科】州考居吏前【孙曰考谓考课居吏前最课也】今从府公召【韩曰疑爽第后从宣歙观察使辟为府从事】府公又时贤时軰千百人孰不谓汝妍【妍美也】此来江南近【孙曰宣城在江之南公有别业在宣城此一作汝】里闾故依然昔日同戏儿防汝立路边人生但如此【但一作得】其实亦可怜吾老世味薄因循致留连强顔班行内【韩曰公时知制诰故云行伍也行胡郎切】何实非罪愆才短难自立惧终莫洗湔【湔沾也○音笺】临分不汝诳有路即归田【孙曰归谓归宣城也韩曰陶渊明归去来词田园将芜胡不归】
　　人日城南登高
　　【孙曰东方朔占书歳正月一日占鸡二日占狗三日占猪四日占羊五日占牛六日占马七日占人樊曰荆楚歳时记正月七日为人日董勋问礼俗正月一日为鸡二日为狗三日为猪四日为羊五日为牛六日为马七日为人韩曰城南公别墅所在以故亲交子侄来为人日之集也】
　　初正才兆【兆萌也】渉七气已弄【孙曰七谓七日气谓阳气】霭霭野浮阳【孙曰霭霭阳气貌】晖晖水披冻【披散也】圣朝身不废佳节古所用亲交既许来子侄亦可从盘蔬冬春杂罇酒清浊共令征前事为【韩曰刘贡父云唐人饮酒喜以令为罚今人以丝管歌讴为令即白傅所谓醉翻襴衫抛小令是也其举故事物色为令即公所谓令征前事为是也徴举也○令去声】觞咏新诗送【补注羲之记兰亭云一觞一咏】扶杖陵圯址【集注扶挟也圯毁也覆也址基址史记石闾在太山下址太经丰墙峭址址之市切或作阯者非阯交阯也】刺船犯枯葑【韩曰庄子渔父言吾去子矣乃刺船而去祝曰葑菰根江东有葑田梁庾肩吾诗黒米生菰葑○刺七亦切葑方用切】恋池羣鸭廻释峤孤云纵【祝曰释离也峤山鋭而高也列子岱舆贠峤○峤渠庙切】人生本坦荡【韩曰论语君子坦荡荡】谁使妄倥偬【倥偬困貌祝曰楚辞愁倥偬于山陆注倥偬犹困苦也控粽二音】直指桃李防【孙曰阑榭也】寻幽寜止重【重再也一作屡游寜止重】
　　病鸱
　　【唐曰説文防鸢也鸟之贪恶者其性好攫而善飞公意盖有所讥也韩曰必有人焉如鸱鸟之恶忽堕水沟公既救其死命复作诗诫之云耳】
　　屋东恶水沟【孙曰恶水浊水也左氏传有汾浍以流其恶】有鸱堕鸣悲青泥淹两翅【韩曰周庾信游仙诗青泥美熟芝淹渍也○于亷切一本作揜】拍拍不得离【孙曰拍拍欲飞貌】羣童叫相召瓦砾争先之【祝曰释名小石曰砾楚辞瓦砾进宝兮捐弃随和砾音厯】计校生平事杀却理亦宜夺攘不愧耻饱满盘天嬉晴日占光景高风送追随【送一作恣随一作飞】拟凌鸾鳯羣【拟一作遂鸾一作紫】肯顾鸿鹄卑【一作鹄鴈卑孙曰自夺攘不愧耻以下皆前所云计校平生事者也此以讥小人之得位凌侮君子者】今者运命穷遭逄巧丸儿中汝要害处汝能不得施于吾乃何有不忍乗其危救汝将死命【救字一作丐一作与】浴以清水池朝餐辍鱼肉瞑宿防狐狸自知无以致蒙徳乆犹疑饱入深竹丛饥来傍阶基谅无责报心固以听所为昨日有气力飞跳弄藩篱今晨忽径去曽不报我知【樊曰后汉杨宝甞至华隂山见一黄雀为鸱鸮所博坠于木下为蝼蚁所困宝取归食之百余日毛羽成放去一夕读书未卧有黄衣童再拜曰我西王母使者荷君仁爱拯救今来拜谢因以白环四枚与宝曰令君子孙洁白位登三事当如此环其后震秉赐彪四世三公病防其亦异夫黄雀之报矣】侥幸非汝福天衢汝休窥【孙曰天衢天路也以喻高显之位韩曰易何天之衢亨】京城事弹射竖子岂易欺【岂一作不】勿讳泥坑辱泥坑乃良规
　　华山女
　　【洪曰记梦云安能从汝巢神仙谢自然云童騃无所识谁氏子云不从而诛未晚耳桃源云神仙有无何茫茫退之倔强如此然此诗颇假借不知何故如洗妆拭靣着冠帔白咽红颊长眉青即知女道士也韩曰诗虽记当时所见然意盖指一时佛老之盛排斥之意寓于诗云】
　　街东街西讲佛经撞钟吹螺閙宫庭【孙曰钟螺佛家乐器○螺落戈切】广张罪福资诱胁【资助也】听众狎恰排浮萍【狎恰一作恰似】黄衣道士亦讲説【韩曰论语黄衣狐裘礼记黄冠黄衣而祭息田夫也野夫黄冠黄冠草服也】座下寥落如明星华山女儿家奉道欲驱异教归仙灵洗妆拭面着冠帔【着陟畧切】白咽红颊长眉青遂来陞座演真诀【祝曰史记文王居羑里演周易演敷演也真诀仙经演以浅切】观门不许人开扄不知谁人暗相报訇然振动如雷霆【张曰訇大声○訇呼宏切】扫除众寺人迹絶【孙曰此言听佛经者皆辐凑至观争听华山女之讲】骅骝塞路连辎軿【骅骝良马名辎軿衣车也前后有蔽韩曰以自隐蔽之车后汉辎軿曜日菑萍二音】观中人满坐观外后至无地无由听抽钗脱钏解环佩堆金叠玉光晶荧【祝曰荧光也选煌煌荧荧晶亦光也荧音萤晶音精】天门贵人传诏召【孙曰天门谓宫掖贵人谓黄门也】六宫愿识师顔形【孙曰礼记天子后立六宫注天子六寝六宫在后】玉皇颔首许归去【孙曰玉皇天帝】乗龙驾鹤来青【孙曰青冥云霄】豪家少年岂知道来绕百帀脚不停云防雾阁事恍惚【韩曰太白诗归来桃花嵒得憇云防眠】重重翠幔深金屏仙梯难攀俗縁重浪慿青鸟通丁寜【樊曰汉武帝故事七月七日上于承华殿齐正中忽有一青鸟从西方来集上问东方朔朔曰此西王母欲来有顷王母至有三青鸟如乌夹侍王母旁诗意盖取此青鸟一作三鸟一作三岛】
　　读皇甫湜公安园池诗书其后
　　【樊曰公集有和湜陆浑山火及书公安园池诗后今考持正集二诗皆亡其它诗亦未甞有一传世者偶然逸耶抑皆不足以传世也刘贡父云持正不能诗掎摭粪壌间公所以讥之岂或然欤韩曰湜甞为陆浑尉仕至工部郎中分司东都留守裴度辟为判官此诗当在陆浑尉后为郎中前作】
　　晋人目二子其犹吹一吷【樊曰庄子惠子曰吹劔首者吷而已尧舜人之所誉也道尧舜于戴晋人之前譬犹一吷也注疏戴晋人梁之贤者姓戴字晋人吷小声道尧舜于晋人之前譬之吹劔环其声小不足闻也○吷音血】区区自其下【樊曰谓自尧舜而下者】顾肯挂牙舌春秋书王法不诛其人身【孙曰春秋书王法以存天下之至公不独诛其人之身而已王法谓诛赏之法】尔雅注虫鱼定非磊落人湜也困公安【公安县属江陵】不自闲其闲穷年枉智思掎摭粪壤间【孙曰粪壌谓园池掎摭谓拾掇也○掎举绮切】粪壤多汚秽岂有臧不臧【韩曰诗谋臧不从不臧覆用洪曰此数句今本脱其闲间粪壌多不臧八字盖谓今本但作不自闲穷年枉智思掎摭粪壌汚秽岂有臧也脱误甚矣当以此本为正】诚不如两忘【韩曰庄子与其誉尧而非桀也不如两忘而化于道】但以一槩量【孙曰一槩一等也平斗斛者曰防】我有一池水蒲苇生其间虫鱼沸相嚼【嚼囓也○嚼才雀切】日夜不得闲我初徃观之其后益不观观之乱我意不如不观完用将济诸人舍得业孔顔百年能几时君子不可闲【孙曰得用将以济人为心不得用将以孔顔为业百年能几时安可自废也补注公双鸟诗押二州字二秋字二头字此日足可措押二光字二更字李花押二花字示爽押二然字猛虎行押二为字泷吏押二浓字书皇甫湜公安园池诗押二闲字和卢郎中送盘谷子押二行字故孔毅夫诗话云退之好押狭韵累句以示工而不知重叠用韵之为病然苕溪渔隐则曰退之好重叠用韵以尽已意不恤其为病也】
　　路旁堠
　　【封堠也樊曰元和十四年春出为潮州作诗中可见子厚元和十年自永州召赴阙其寄零陵亲故诗亦有岸旁古堠应无数次第行看别路遥之句○堠音后】
　　堆堆路旁堠【堆堆一作坼坼】一双复一只迎我出秦关【孙曰谓蓝田闗】送我入楚泽【孙曰谓潮州】千以高山遮万以远水隔【孙曰千万皆言堠也】吾君勤听治照与日月敌臣愚幸可哀臣罪庻可释何当迎送归縁路高厯厯
　　食曲河驿
　　【韩曰驿在商邓之间公之潮州自蓝田闗入商陵将过邓州而作故其下有过南阳之什樊曰按河南志驿在偃师县东十道志云以洛水之曲为名此诗公将过邓而作偃师去邓远殆商邓间别有曲河驿欤】
　　晨及曲河驿凄然自伤情羣乌巢庭树【乌一作鸟】乳雀飞檐楹【孙曰言乌雀皆得其所而我独逺行不如也】而我抱重罪孑孑万里程亲戚顿乖角【孙曰乖角谓离别也】图史弃纵横下负朋义重【朋一作明】上孤朝命荣杀身谅无补【韩曰论语有杀身以成仁】何以荅生成
　　过南阳
　　【韩曰南阳邓州公赴潮州日作】
　　南阳郭门外桑下麦青青行子去未已【孙曰行子公自谓也】春鸠鸣不停秦商邈既逺【孙曰秦商谓秦山商山】湖海浩将经【孙曰浩大也言湖海之大将经行也】孰忍生以慼【一作蹙】吾其寄余龄
　　泷吏
　　【樊曰元和十四年赴潮州作】
　　南行逾六旬始下昌乐泷【昌乐泷溪名孙曰后汉桂阳太守周昕字君光开此濞合其水桂阳人便之为立庙刻石今犹存焉樊曰欧阳文忠公云韶州乐昌县西武溪惊湍激石流数百里其俗谓水湍浚为泷退之诗云云即此也刘仲章前为乐昌令余初以韩集云昌乐泷误改从乐昌仲章曰不然县名乐昌而泷名昌乐韩集不误也乃知古人传疑而惮于更改者以此○泷闾江切又音双】险恶不可状【一本作昌乐泷险恶】船石相舂撞【孙曰舂撞船与石相击貎】徃问泷头吏潮州尚几里行当何时到土风复何似泷吏垂手笑【补注东坡诗云泷吏无言只笑侬】官何问之愚譬官居京邑【一作譬官牧郡邑一作譬如官居北】何由知东吴【东吴一作京都】东吴游宦乡官知自有由潮州底处所有罪乃窜流侬幸无负犯【韩曰吴人称我曰侬音农】何由到而知官今行自到那遽妄问为不虞卒见困汗出愧且骇吏曰聊戏官侬甞使徃罢【祝曰罢遣有罪○罢部买切】岭南大抵同官去道苦辽下此三千里有州始名潮恶溪瘴毒聚【孙曰恶溪潮州水名】雷电常汹汹【汹汹木鸣声祝曰楚辞听波声之汹汹○汹音胷】鳄鱼大于船【孙曰鳄鱼名大者凡数丈黄苍白厥类惟错似龙无角似蛇有足夘生山谷间其夘无数大率为鳄鱼者十止二三焉余即为鼋为也鳄鱼善食人狎于水者毎毎罹害居民畜产亦輙尾去○鳄五各切】牙眼怖杀侬州南十数里有海无天地风有时作【孙曰风名海南有之○其遇切】掀簸真差事【孙曰差事竒怪也○掀音轩差昌化切】圣人于天下于物无不容比闻此州囚亦有生还侬官无嫌此州固罪人所徙【一云官嫌此州恶固人之所徙】官当明时来【明一作此】事不待説委官不自谨慎宜即引分徃胡为此水边神色乆戃慌【祝曰戃慌失意貌楚辞心戃慌而不我与○上他朗切下胡晃切】旊大缾甖小【孙曰旊瓶甖皆瓦器韩曰周官旊人为簋○旊音方祝曰方言灵桂之郊谓之旊注今江东通名大瓮为防○防音冈字从亢宜从方言缾一作瓴瓴瓮似瓶者音零甖缶也甖音鸎】所任自有宜官何不自量满溢以取斯工农虽小人事业各有守不知官在朝有益国家不得无虱其间【樊曰此句世多引阮籍大人先生论所谓君子之处域内何以异虱之处禈中为解非也按商君书二十六篇大抵以仁义礼乐为虱官如曰农商官三者天下之常官也农辟地商致物官法民三官者生虱官者六曰歳曰食曰玩曰好曰志曰行六者有必削是也杜牧之常书其语于处州孔子庙碑隂曰彼商鞅者能耕能战能行其法基秦之强曰彼仁义虱官也可以置之公之所谓虱其间盖出此然牧之所引不见于商子盖汉艺文志商子有二十九篇今所传才二十六篇牧之之语其出于亡篇矣洪曰今本作风其间误】不武亦不文仁义饰其躬【一作奸】巧奸败羣伦【奸一作躬】叩头谢吏言始慙今更羞厯官二十余国恩并未醻凡吏之所诃嗟实颇有之不即金木诛【孙曰庄子列御防篇为外刑者金与木也注金谓刀锯斧木谓捶□桎梏】敢不识恩私潮州虽云远惟思不可过【恩一作恶】于身实巳多敢不持自贺
　　赠元十八协律六首
　　【韩曰元十八于诗不见其名柳子厚集有送元十八山人南游序亦不着其名惟白乐天游大林寺序有河南元集虚者疑即其人一作赠别元十八协律六首】
　　知识乆去眼【去一作絶】吾行其既远瞢瞢莫訾省【祝曰瞢目不明也左氏亦无懵焉孙曰莫訾省者无所省録也汉书胶西子王端遂为无訾省是也瞢莫东眉登母亘三切訾音紫省一作毁】黙黙但寝饭子兮何为者【孙曰谓元十八】冠佩立宪宪【洪曰诗云显显令徳礼记引诗作宪宪退之亦岂以宪为显耶○宪音显】何氏之从学兰蕙巳满畹【孙曰骚余既滋兰之九畹兮又树蕙之百畆兰蕙满畹者以喻其仁义之富也○畹音宛】于何翫其光以至歳向晚【孙曰翫习也翫其光者犹言韬光也歳向晚言将老也于何韬光以至于老乎】时治尚和同【孙曰老子和其光同其尘○时治一作治惟】无俟于謇謇【孙曰謇谔也易王臣謇謇韩曰楚辞余固知謇謇之为患注忠正貌音蹇】或师絶学贤不以艺自挽【祝曰周礼辇车组挽注人挽之以行荀子礼者政之挽孙曰絶学谓老子也杨子老子之言道徳吾有取焉尔及捶提仁义絶灭礼学吾无取焉尔挽牵引也言师老子之贤务为隐约不以才艺自推挽也○挽音挽】子兮独如何能自媚婉娩【孙曰媚好貌○婉于阮切娩无远切○一本作媚婉婉】金石出声音【孙曰庄子曽子居卫緼袍无表曵縰而歌商颂声满天地若出金石】宫室发关楗【祝曰楗拒门木老子善闭者无闗楗而不可开孙曰陈楚间谓钥为楗发闗楗者言能造入阃域也楗巨偃切与键同】何人识章甫【章甫商冠名韩曰儒行丘少居鲁衣逢掖之衣长居宋冠章甫之冠】而知骏蹄踠【祝曰踠马足蹉跌选踠足鬱怒孙曰言无人识章甫并知此骏蹄也章甫骏蹄皆以喻元十八○踠于阮切】惜乎吾无居不得留息偃【孙曰诗或息偃在牀公言吾无居室不得留元与之同息偃也】临当背面时【孙曰公祭张署文亦云解手背面面一作南非】裁诗示缱绻【孙曰缱绻犹绸缪也不离散貌○缱音遣绻苦远切】
　　英英桂林伯【樊曰裴行立元和十二年以御史中丞为桂管观察使伯侯伯也】实维文武特远劳从事贤【孙曰从事幕僚韩曰即谓元协律也】来吊逐臣色【孙曰逐臣公自谓也】南裔多山海【孙曰南裔南方】道里屡纡直【孙曰纡曲也屡纡直谓或曲或直者非】风波无程期所忧动不测子往诚艰难【孙曰元十八时亦迁谪○往字一作行难字一作险】我去未穷极临别且无言【临一作远】有泪不可拭
　　吾友柳子厚其人艺且贤吾未识子时已覧赠子篇【樊曰子厚集有送元十八山人南游序其后在南方送僧浩初序又云退之寓书罪予且曰见送元先生序云云则知子厚此篇果甞为公言所覧至此始识其人也】寤寐想风彩【补注汉书霍光传天下想闻其风彩】于今已三年不意流窜路兼旬同食眠所闻昔已多所得今过前如何又须别使我抱悁悁【韩曰悁悁忿也忧也孙曰愁寂貌○悁于缘切】
　　势要情所重排斥则埃尘【孙曰居势要者俗情所重及一旦排斥则视如尘埃矣】骨肉未免然况又四海人【孙曰荣辱之际骨肉尚如此而况它人乎言此者推桂林伯独不然也】嶷嶷桂林伯【孙曰嶷嶷独立貌祝曰诗克岐克嶷注其貌嶷嶷然史记其徳嶷嶷○嶷鱼力切】矫矫义勇身【韩曰诗矫矫武臣注矫矫武貌○矫居夭切】生平所未识待我逾交亲遗我数幅书继以药物珍药物防瘴疠书劝飬精神不知四罪地【孙曰书四罪而天下咸服尧放驩兠于崇山今公亦谪南方故云】岂有再起辰【韩曰公言贬斥无再起之望】穷途致感激【韩曰晋阮籍甞率意独驾遇途穷輙哭而反韩曰公于子厚志中言行立有节槩重然诺公与之素不识将赴贬所而行立乃俾其从事来问劳且后遗以书药诚有节槩矣此公所以穷途致感激也】肝胆还轮囷【韩曰前汉邹阳传蟠木根抵轮囷离竒轮囷屈曲貌孙曰踊跃貌○囷去轮切】
　　读书患不多思义患不明患足以不学【孙曰足以不学谓可以不学也自谓可以不学君子以为患以字一作巳】既学患不行子今四美具实大华亦荣【亦一作不】王官不可阙【官一作宫非】未宜后诸生嗟我摈南海无由助飞鸣寄书龙城守【唐曰地理志柳州龙城郡军事守谓柳子厚】君骥何时秣【樊曰一种小説曰好事集载柳宗元得韩愈所寄诗先以蔷薇露盥手薰王蕤香然后发读曰大雅之文正当如是观公此作其二人相与盖可见矣】峡山逢风【峡山山名海风名见第一巻将赴江陵途中寄赠翰林三学士诗注○音具】雷电助撞捽【撞捽相击也祝曰手捽也庄子齐人之井饮者相捽也○撞宅江切捽昨没切】乗潮簸扶胥【孙曰簸簸荡也扶胥地名在广州东南补注南海神庙碑曰扶胥之口黄木之湾】近岸指一髪两岩虽云牢木石互飞发屯门虽云髙【屯门地名】亦映波浪没【樊曰苏叔党赋曰排户破牖陨瓦散屋礧击巨石揉拔乔木势飜渤澥响振坤轴云云所状风大率不出公此诗也】余罪不足惜子生未宜忽胡为不忍别感谢情至骨【韩曰老杜诗巳诉徴求贫到骨】
　　初南食贻元十八协律
　　【樊曰元和十四年抵潮州后作也】
　　鲎实如惠文【樊曰鲎鱼类按山海经鲎形如惠文十二足似蟹雌负雄而行渔必两得又酉阳杂俎鲎过海輙相负于背髙尺余如帆俗呼鲎帆其殻可为冠又吴録地理志云交趾有鲎形如惠文冠青黒色十二足似蟹长五寸腹中有子如麻取以作酱尤美又岭表録异云鲎眼在背上口在腹下惠文冠也汉张敞传秦时狱法吏冠柱后惠文注法冠也洪曰惠文冠名一本作车文今广韵引山海经注亦作车文又释音云郭璞云鲎形如车文未详祝曰选乗鲎鼋鼍注鲎形如惠文广韵所引山海经注非是○鲎音】骨眼相负行蚝相粘为山【韩曰蝝鱼属岭表録异云蚝即牡砺也初生海边如拳石四靣渐长高一二丈者巉岩如山毎一房内蚝肉一片随其所生前后小大不等毎潮来诸蚝皆开房伺虫蚁入即合之○蚝音豪】百十各自生蒲鱼尾如蛇【孙曰蒲鱼未详其状或曰鱼也今广州曰蒲鱼】口眼不相营蛤即是虾蟇【祝曰本草注云青蛙鼃蛉长脚蠼子皆虾蟇之类樊曰岭表録异蛤蚧首如虾蟇背有鳞如蚕子土黄色身短尾长自呼蛤蚧○蛤音閤】同实浪异名章举马甲柱【章举鱼名孙曰释音云章举有八脚身上有肉如臼亦曰章鱼酉阳杂爼云每月三八日则多马甲柱亦鱼名洪曰即今之江瑶柱】鬭以怪自呈其余数十种莫不可叹惊我来御魑魅【孙曰魑魅鬼物左氏传云流四凶族投诸四裔以御魑魅公言其贬斥也】自宜味南烹调以咸与酸【以一作之】芼以椒与橙【韩曰芼择也诗左右芼之孙曰芼亦调也补注张协曰煇以秋橙○芼音冐橙除庾切】腥臊始发越咀吞面汗骍【祝曰咀谓咀嚼骍牲赤色礼记牲用骍孙曰此谓初南食时其腥臊之气发越于外咀吞之则面汗且骍也○咀在吕切骍思营切】惟蛇旧所识实惮口眼狞【狞恶也○狞尼庚切】开笼听其去鬰屈尚不平卖尔非我罪不屠岂非情不祈灵珠报【孙曰搜神记隋侯行见有大蛇伤者救而活之其后蛇啣珠以报淮南子所谓隋侯之珠者是也】幸无嫌怨并聊歌以记之又以告同行
　　宿曽江口示侄孙湘【二首】
　　【孙曰湘字北渚老成之子公兄弇之孙元和十四年公赴潮州作樊曰水经及注无有所谓曽江口者而公其年有过始兴江口感懐之什始兴韶州也水经始兴水利水南注东江东江又西注于北江谓之东江口此岂非公所宿地耶故其诗曰三江灭无口其谁识涯圻暮宿投民村高处水半扉其后蘓诗有云我行都是退之诗真有人家水半扉正谓此也】
　　云昏水奔流天水漭相围【漭广也平也祝曰选注五湖以漫漭漭大水貌相围谓天水之相接也】三江灭无口【孙曰谓曽江有三江合流今混为一不见江口】其谁识涯圻【孙曰涯圻岸也】暮宿投民村高处水半扉犬鸡俱上屋不复走与飞篙舟入其家【祝曰篙进船竿淮南子以篙测江○篙音高】瞑闻屋中唏【孙曰唏啼也或曰笑也○唏音琋】问知歳常然【知一作之】哀此为生防海风吹寒晴波扬众星辉仰视北斗高不知路所归舟行亡故道屈曲髙林间林间无所有奔流但潺潺【但一作且】嗟我亦拙谋致身落南蛮茫然失所诣无路何能还
　　答柳柳州食虾蟇
　　【樊曰公为潮州子厚为柳州元和十四年也梅圣俞诗有曰子厚谪柳州而犹食虾蟇】
　　虾蟇虽水居水特变形貌【水字一本作末】强号为蛙蛤【凢蛙蛤皆似虾蟇其背青緑色者俗谓之青蛙黄文者谓之金线蛙黒色者号为蛤亦名水鸡○蛙乌切】于实无所校【一作效一作较】虽然两股长【然一作云】其奈背脊疱【祝曰疱玉篇云面皮生气也○疱匹貎切一作脊疱】跳踯虽云高意不离泞淖【祝曰左氏晋戎马还泞而已又有淖于前泞淖泥也○佞閙二音】鸣声相呼和【胡过切】无理秪取閙周公所不堪洒灰垂典教【樊曰周官蝈氏掌去鼃黾焚牡鞠以灰洒之则死洒与洒同】我弃愁海濵恒愿眠不觉【觉睡起也○古孝切】叵堪朋类多【集注叵不可也朋类其俦侣也○叵普火切一作颇非】沸耳作惊爆【爆火裂祝曰神异经畏爆竹声○爆音豹】端能败笙磬【一作磬钟】仍工乱学校【孙曰言其声烦多能聒笙磬乱学校也工一作又】虽防句践礼【孙曰韩子越王伐吴欲人之轻死出见怒鼃乃为之轼从者曰奚敬于此王曰为其有气故也】竟不闻报效大战元鼎年【孙曰汉武帝纪元鼎五年秋鼃虾蟇鬭】孰强孰败挠【孙曰挠亦败也祝曰木曲易拣挠本末弱也○挠音閙】居然当鼎味岂不辱钓罩【祝曰罩竹笼取鱼也诗烝然罩罩○罩陟教切】余初不下喉近亦能稍稍【补注东坡甞用公此事作诗云稍近虾蟇縁习俗祝曰稍説文云出物有渐也○稍所教切】尝惧染蛮夷平生性不乐【祝曰乐欲也礼记有所好乐补注张牧为猘犬所伤医云宜食虾蟇牧甚难之○乐五教切一本作失平生好乐】而君复何为甘食比豢豹【豢飬也】猎较务同俗【祝曰孟子鲁人猎较孔子亦猎较注猎较者田猎相较夺禽兽得之以祭时俗所尚以为吉祥孙曰鲁俗如此孔子亦为之故云同俗○较音角】全身斯为孝【孙曰礼曰父母全而生之子全而归之可谓孝矣诗意谓甘食虾蟇以全其生也】哀哉思虑深未见许廻櫂【祝曰楚辞桂櫂兮兰枻櫂楫也与棹同樊曰子厚以其年十月梦奠柳州卒不生还矣】
　　别赵子
　　【赵子名徳韩曰公为潮州刺史时摄海阳尉督州学生徒者东坡所谓潮人初未知学公命赵徳为之师即其人也公自潮移袁诗以别之徳潮人公欲与俱而不可耳】
　　我迁于掲阳【集注掲阳汉县属南海郡至唐为潮州治广州记云大庾始安临贺桂阳掲阳爲五岭韦昭音曰掲其逝切师古曰掲音竭】君先掲阳居掲阳去京华其里万有余不谓小郭中有子可与娱心平而行髙两通诗与书婆娑海水南【孙曰诗市也婆娑婆娑嬉游貎韩曰晋陶侃爲荆州刺史将归顾谓王衍曰老子婆娑正坐诸君軰】簸弄明月珠【孙曰广记云鲸鲵目即明月珠诗意谓其懐宝自乐也】及我迁宜春【孙曰元和十四年七月已丑宪宗上尊号大赦天下十二月二十四日公自潮州量移袁州郡即宜春郡也】意欲携以俱摆头笑不可我岂不足欤又奚为于此【一作北】徃来以纷如【孙曰奚为奚事也言我居此固足矣奚事更于此徃来纷纷乎】海中诸山中幽子颇不无【孙曰幽子隐士】相期风涛观已乆不可渝【孙曰相期者徳自言与幽子相期徃观风涛也此言已乆不可中变从公而徃渝变也韩曰丹青初则炳乆则渝】又尝疑龙虾【孙曰字当作鰕○鰕胡加切尔雅曰鲵大者谓之鰕】果谁雄牙须蚌蠃鱼鳖虫【祝曰易为蠃为蚌蠃蚌蜃蛤属○蚌歩顶切蠃卢戈切与螺同】瞿瞿以狙狙【祝曰诗狂夫瞿瞿注无守貌○瞿音衢又音屦】识一以忘十【以一作已】大同细自殊欲一穷究之时歳屡谢除【孙曰徳又言甞闻龙虾蚌蠃鱼鼈虫大小不同欲一徃而穷究之歳时屡谢终未能徃言今当徃也】今子南且北【孙曰子谓公也】岂非亦有图人心未尝同【韩曰左传人心之不同如其面焉】不可一理驱【一作区】各宜从所胜【一作务】未用分贤愚【孙曰徳言公去已留未可分别贤否也】
　　除官赴阙至江州寄鄂岳李大夫
　　【李大夫程也字表臣樊曰公元和十五年九月公自袁州召拜国子祭酒行次盆城作此诗寄之公甞与表臣同为御史及郑余庆为详定使公又与表臣俱为之副反覆诗语疑若与表臣甞有隙至是因诗谢之故旧无大故则不弃此公所以思之且请改事也】
　　盆城去鄂渚【孙曰浔阳记盆水出青盆山因以为名带山双流而右灌浔阳北流入江今在江州离骚经曰乗鄂渚而乆顾鄂渚今鄂州】风便一日耳不枉故人书无因防江水【洪曰防去声船使风也今本作泛非是】故人辞礼闱【辞一作辟】旌节镇江圻【樊曰旧史程元和十三年四月拜礼部侍郎六月出为鄂州刺史鄂岳观察使程自礼闱出镇明矣而新传独言厯御史中丞鄂岳观察使盖逸之也】而我窜逐者龙钟初得归【龙钟见上醉留东野诗注】别来已三歳望望长迢递咫尺不相闻【不一作何】平生那可计我齿落且尽君发白几何【君一作公】年皆过半百【孙曰公是歳年五十三】来日苦无多少年乐新知衰暮思故友【衰一作歳】譬如亲骨肉寜免相可否【樊曰骨肉犹不免可否况公刚直其率能合乎譬如假如也】我昔实愚惷【祝曰惷愚也前汉越人愚戆轻薄○惷陟降切一本作戆】不能降色辞子犯亦有言臣犹自知之【樊曰子犯晋公子重耳舅也公子亡外子犯从之反国及河子犯以璧授公子曰臣负覊絏从君廵于天下臣之罪多矣臣犹知之而况君乎】公其务贳过【祝曰贳賖也贷也前汉数防圣恩得见贝赦○贳音射又音世】我亦请改事【补注左氏宣十二年传郑伯逆楚之辞曰使改事君夷于九县君之惠也孤之愿也】桑榆傥可收【韩曰汉光武劳冯异日始虽垂翅囘谿终能奋翼黾池可谓失之东隅収之桑榆】愿寄相思字【孙曰古诗客从逺方来遗我一书札上言长相思下言乆离别】
　　南山有高树行赠李宗闵
　　【孙曰宗闵字损之郑王元懿之后韩曰据诗意鳯凰谓裴度挟丸子谓李徳裕李绅元稹也据宗闵传裴度伐蔡引为彰义观察判官蔡平知制诰长庆初钱徽典贡举宗闵托所亲于徽李徳裕李绅元稹共白徽取士不以实坐贬劔州刺史俄复为中书舍人由是嫌怨显结缙绅之祸四十余年不解此诗及下篇盖长庆初作也此诗当是宗闵初贬公为祭酒时作后篇当是宗闵复入后作也详诗意可见新史云宗闵初为裴度引用及度荐李徳裕可为宰相宗闵遂与为怨韩愈作南山猛虎行据度荐徳裕在公殁后五年史误矣补注苕溪渔隐诗话云退之宗闵俱裴晋公征淮西时幕客也退之作南山有高树及猛虎行赠宗闵皆畧尽其终身所为然退之无恙时宗闵才为中书舎人所为尚未暴自钱徽贬后牛李之憾始结至其为相则退之死乆矣遂有封川之行所谓前汝下视鸟各议汝瑕疵乌鹊从噪之虎不知所归者何其明騐也】
　　南山有高树花叶何蓑蓑【孙曰字合作蓑蓑蓑蓑盛貌○蓑素回切】上有鳯凰巢鳯凰乳且栖四旁多长枝羣鸟所托依黄鹄据其髙众鸟栖其卑【栖一作接】不知何山鸟羽毛有光辉飞飞择所处正得众所希【孙曰言未甞见此鸟也】上承鳯凰恩自期永不衰中与黄鹄羣不自隐其私【自一作日】下视众鸟羣汝徒竟何为不知挟丸子【并见题】心黙有所规【一作窥】弹汝枝叶间汝翅不觉摧或言由黄鹄黄鹄岂有之慎勿猜众鸟【猜一作疑】众鸟不足猜无人语鳯凰汝屈安得知黄鹄得汝去婆娑弄毛衣【孙曰得汝去犹言因汝去也黄鹄因汝去乃敢自喜婆娑然弄其毛衣以譬小人既逐君子乃相庆也】前汝下视鸟各议汝瑕疵【补注左传不汝瑕疵】汝岂无朋匹【孙曰朋党小人之党】有口莫肯开汝落蒿艾间几时复能飞哀哀故山友【孙曰故山友谓平时故旧也一作哀哉故山犮】中夜思汝悲路远翅翎短不能持汝归【能一作得】
　　猛虎行赠李宗闵
　　【孙曰猛虎行云饥不从猛虎食暮不从野雀栖野雀安无巢游子为谁骄此诗且取古猛虎行名篇不必以篇中意义也余见前诗题注】
　　猛虎虽云恶亦各有匹侪羣行深谷间百兽望风低身食黄熊父【韩曰黄熊瑞兽也文王囚羑里散宜生得黄熊以献纣免西伯之难】子食赤豹麛【韩曰楚辞乗赤豹兮从文貍麛鹿子孙曰上言黄熊父则赤豹麛盖豹子也○麛莫兮切】择肉于熊罴【一作豹】肯视兎与貍正昼当谷眠眼有百歩威自矜无当对气性纵以乖朝怒杀其子暮还食其妃【食一作餐】匹侪四散走猛虎还孤栖狐鸣门四旁【四一作两】出逐猴入居【猴一作猚】乌鹊从噪之【一本以下句为先上句为后】虎不知所归谁云猛虎恶中路正悲啼豹来衔其尾熊来攫其頥【攫持也○攫音矍】猛虎死不辞但慙前所为虎兕无助死【兕一作坐】况如汝细微【孙曰汝谓宗闵如一作知】故当结以信亲当结以私亲故且不保人谁信汝为










　　五百家注昌黎文集巻六
　　钦定四库全书
　　五百家注昌黎文集巻七
　　宋　魏仲举　编
　　古诗
　　雪后寄崔二十六丞公一首
</div>
    <div class="pagination">
<a href="五百家注昌黎文集_page7.html">上一页</a><span>...</span><a href="五百家注昌黎文集_page3.html">3</a><a href="五百家注昌黎文集_page4.html">4</a><a href="五百家注昌黎文集_page5.html">5</a><a href="五百家注昌黎文集_page6.html">6</a><a href="五百家注昌黎文集_page7.html">7</a><span class="current-page">8</span><a href="五百家注昌黎文集_page9.html">9</a><a href="五百家注昌黎文集_page10.html">10</a><a href="五百家注昌黎文集_page11.html">11</a><a href="五百家注昌黎文集_page12.html">12</a><a href="五百家注昌黎文集_page13.html">13</a><span>...</span><a href="五百家注昌黎文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
