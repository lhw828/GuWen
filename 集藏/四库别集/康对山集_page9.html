<!DOCTYPE html>
<html>
<head>
    <meta charset="UTF-8">
    <title>康对山集 - 第 9 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康对山集 - 第 9 页/共 47 页</h1>
    <div class="content">赠石泉中尉 【并下一首马未收】 

我本山海人宿志爱泉石繄自逢此泉坐啸忽日夕清凈物不缁涵蕴灵所藉发源本天潢引注故澄碧泠泠带紫房浩浩渺今昔静虞苟中惬逖往益辉燡 

慰叔安方伯 

吉凶互倚伏达人契微筭天道茫以森抚膺每长叹仙即世懿宝颖妙予所惮玄泉閟灵质行道切悲断况此骨肉思惋结安可散逝者既难返修短若宵旦往读逍遥篇翛然厌纷乱夷旷今始知惟公试稽翫 

赠滦江公十首 

滦江公廵抚关陕三年矣政通而人和道真而履固不隐谤不易行有仲尼在鲁子产相郑之风焉予自壬午春遇公于长安时予卧疾敝庐公特枉临握手论心舋舋不倦虽丁陶孟韩何以过也后公访予于浒西山房适北山杨宗文渼陂正敬夫东谷张用昭有唁于予于是数人者同会公于武功行台公咨询之余则赓倡连宵琦瑰之气尔雅之作揆之近覩或巳鲜矣今年秋公擢南京卿戒行有日公以书别余昔予与公约公东归当饯公华山之阴闻公行止信宿而予有子?婚娶之事因成小诣十首先以寄公十三日?事当毕即拟来日跃马循骊山而东然后坐希夷之洞瞷河华之雄酌桑落之酒歌白云之章与公倾倒数日则亦人生之至愿也夷尝读公之文与诗有风雅之遗思而骖车复在于冬中于是取少华北风随爽气南斗避文星为韵苟傅之将来斯亦当时之实录尔 

輶车戒晨发循此东南域握手立斯湏徘徊意安极念子有幽思别言心如织昔为同生兰今为特飞翼人生易悲乐良晤昔所恤黄尘暗清渭对飧安可食嗟君子心遐眺在燕北 

昔并少陵骑长眺望夷宫故都多景象近迹迷往雄感嘅发孤咏宛若思悲翁粤惟霸上玦巳昧天所穷自非大雅操讵识卑与崇浥泉漱寒碧酌醴揖群公志直意不忝巍然君子风 

关辅比多事钦公能自绥飬寇盖往昔弭乱岂今訿崇货猈卑吏饰貌忘远规公来屏笑色事至任安危素衷物莫凂逸驾古所窥虽有麛裘谤倏动赤舄悲所以丈夫行不与流俗随 

逍遥奋孤迈葳蕤惬渊想北眺崆峒津南瞷孟诸坱麾尘靖疆场抚剑清罔象黔庶不溢恩牧宰获嘉赏中原久疮痍西州独豊穰感叹垂崖心讵俟益州榜夷诵南山章令人发森爽 

道以无垢尊迹超诚所贵皇皇廊庙姿世运实经纬翩翩翊鸿业皎皎分万汇嗟自丁卯来海宇日腾沸群公徒悯艰虚恢果奚谓薄俗慕驩虞君子念聋瞶巍巍城边畧足回万夫气 

披丛憩轩下抚卷辄中惭笑我伎微薄无能续高骖缅思雄咏侈一发连数函咀嚼味逾隽咏叹诚所躭赠瑶似刘傅酬德怅庐参清风溘将远鄙志揆岂堪那知邂逅际复送旌旆南 

公归止信宿予饯苦淹后耿耿徒忧伤役役定谁咎忆昔承朙直相企亦巳厚公念薄绮纨予质等蒲柳虽能慎初服终恐易衰朽乐游观五陵气候稍非旧叹息君子陈宵兴望南斗 

徂岁始炎欝岩洞共公萃趣若陶公琴兴越滁守醉旁眺牛头原横坐竹林邃微风浟烦襟冲抱浥灵秘偶闻林鸟鸣遽动舞雩喟公度比莘父予志岂荷蒉喜贶弥笥来欲和复中避 【曾同渼陂饮太微洞中】 

悠悠长安道车骑纷如云父老泣相谓童穉声欲吞借问道傍士述荅甚殷懃三秦夫慈母黔首怀使君饯送川鈊意昊天安肯闻徘徊玩比语感嘅异前云不覩泽门诵焉契章甫文 

予怀絷莫即公训安可聆矢诗虽不多聊以宣德馨高驾既难挽孤忠益屏营北风嗣玄序节物改仙蓂追送理应及欝陶浩岂平华山有崎崛髣髴出青冥烦公待予至同访少微星 

饮酒二首 

独居意靡畅行吟心更伤晨发望原际佳气欝相望恨无同怀人跃马陟暾冈徘徊口忽暮感叹琴屡张山妻出美酒斟酌为君尝三觞起孤抱百忧忽若忘丈夫生世间磊落斯所臧何湏久欝欝自如陌上桑 

其二 猗猗陌上桑托根在沃野蕃枝接崇崖布叶荫溽夏虽无摩云姿亦可驻车马婆娑衢道侧凝望颇潇洒秋来樵采频疏枝不盈把自拟经春和发荣且修雅斩伐及根株萌芽亦巳寡君子慎心意纷纷为谁者 

东原晚归 

斜阳下平林予驾及巗嶂落花夹路飞苍流复荡漾孤往多旷情逖览起高唱入城生暝色登堂尚微亮儿童喜我归逍遥寿家酿 

罨翠楼听歌 

积翠翼雄土?胃微风乘小楼嘉宾具来止群伎复能讴开窓下瑶瑟接迥逓莺喉既惬莫春赏仍遂梓里求调绝听自异声布人讵侔何必广陵散始知卢莫愁 

答德充 

吾弟江海士夷居多素心焚香稽往牒操翰播琼音结庐武亭北四围花柳深坐啸百志寂世虑安可侵老我日相过细歌梁甫吟 

临潼逢孟举人 

遇客临潼道云是望之侄文采巳惊人谈论多古昔握手不能去斜阳空竚立 

长安病疡荅郭侍御 

长安苦蒸热客游多倦心摄飬一违理乖沴随见侵虽喜药物具尚多忧否寻殷懃感君意抱苦徒悲吟朙发定西迈唯君遗德音 

白石楼 

我闻白石楼乃在太行下丹梯凌紫霄朱甍接岩罅盘欝横汾曲崔巍紫金叉斜烟荡洄潏朝晖耀癚疨两溪互萦带千峯随晦冥嶂屏万翠列花柳四时朙平生喜游眺讵可如孙登春中过函谷遂有渤澥行徒怀南庄老安能惬初盟人事苦促迫三日滞虞卿虽有泛舟趣却无曾点狂回想王官谷新诗满素墙不识仲南姹徒怀诗思长便思与握手于时共徜徉同游诵其名知是南庄子故家有若人私为李公喜翱翔翰墨场倏忽逾四纪不谓英俊姿尚在秦晋里何当登此楼醉汝贤桥梓三叹发朝邑弥月兴犹起感君寄书至展转爱君才欲见不可得空望白云隈吾有双黄鹤飞飞自天来因逢王子晋借之游蓬莱一去竟千载寥寥犹未回回时坐鹤背挈子临高台先过昆仑顶后瞷弱水涯徐访紫华君持其双玉芝吾意竟不歇君心幸勿改寄君白石吟惟君为予待 

送吕幼通入京师 

幼通终丧北上以乃伯兄九川子之义访予浒西别业器重识远予切爱之方今之士所贵在识而所难在器识则往无遗履器则守不易操此二者虽伊说旦?未可后也予昔占仕盖尝以此睹望当世君子矣顾每有遗恨未尝不叹古道之罕臻而士行之不邃也是日中秋巳迈光魄尚圆因与坐迟月升傍午而罢情极兴飞忽漫赋此词调虽贬感嘅具焉所冀幼通益重且远以为吾关中之光而巳夫识本于学才由诸量又吾幼通之所宜念也 

明月何皎皎团圆照中堂感君远相过彯彯共壶觞斟酌忽亭午此意难遽忘赠君太山伴投君双玉珩岂但结情好还欲振微行盛年不常驻嘉木不重芳节物互推易奄忽成老苍予齿日以迈君途日以长握手对朙月心爽神飞扬愿君慎朙德慰我以休光 

饮酒 

枯阳历春夏万水具摧折禾稼不成植疑是雷雨竭黎庶悉奔走忍作故乡别爷娘锁空房妻子中道绝哭声动九天僵仆满前辙官吏约束衰处处忧草窃斗粟多见夺凭陵况阀阅七月得时雨諠和万口悦匍匐耘晚田宁知畏炎热方夸底事佳遽信浚泽辍迤及八月初天听忽毕彻霂霢既雨腾夭乔各挺节乘润播来牟举世相据拮生意虽可观尚恐恒阳谲九月始滂沛划与烦忧诀道路问讼声闾阎回气色把酒坐荜门野叟共行列自谓转沟壑宁知有餔餟大酌倏三斗野歌亦再阕食哉古帝钦稼穑哲后说保兹竢灾沴有位慎贪殄?贝 

整藉 

三年困人事何曾理书帙鸟鼠白昼游入门忽首疾架阁具倾覆点检切中沭凌晨趣洒扫整顿倏终日种类既品题编简复齐一不但几案清幸靡万一失焚香坐望余俨然成静室平生风雅情殊以乖蹇窒追惟感叹生端坐还羞??匿何如溪上翁翩翩独闲逸 

正月二日谒唐山茔作 

逖德衍千祀恢猷历无疆世抱既触洁嗣履益贞昌岁序倏巳改皇运正隆康结茅远城市眺景陟暾冈微吟苟云可慱赏宁见妨野乌赴幽壑归马履夷庄固陋分兹逐龌龊愧高翔心静百物冗事迈一瞬长冲澹苟成性玼王?后随彼狂兄弟喜咸至祖考俨如望昭族岂高爵绪业视攸行默虞倘未别亮往安可伤 

谒长宁先墓和德充 

陟言诣东麓俛首念先流驱车各组丽蒙佑独光休本物仗神祖循泒缘彼周耀朱有前烈照丹无后侔春阳何葱欝同尔为远雔世情薄敦穆古道独清修努力期令德瑰迹赖长筹 

植树 

此日春气和万木具含秀况我山林居园列颇成就客自盩厔来熰车扣圭窦白杨二百株绋纚载其后根繁生意多干润理宜茂倩人速植之行列未差谬虽惬静者心尚祈后土佑浇灌分所勤盘踞晚应觏结庐谢王役怀愚负时谬糊口聊秉耕舒形得佳岫即非松菊场巳还榆柳旧但资歌啸心绝胜笙竽奏 

望拜扫者效宣城 

此日出南郊极目丘坟满楮钱相间飞哭声天际断重渊日沦迷笑言难更返生者徒悲心安知亡者怛 

同诸公过浒西 

春阳婉以和佳游得名里柳丝袅袅柔重山夹朙水啸歌夜未休况与众君子芳园百卉熙仙姬繁音起感叹少年场坐令佳兴巳行年同逝波心事比苦李徒使观者忧安知居者喜来日苟不多行乐自今始 

送袁觧夫还盩厔 

吾爱袁觧夫彯彯古狂客劲风凌千人高情叶金石虽为群小排岂系丈夫厄自古浮天云焉能蔽白日酌酒发浩歌凭君永今夕 

</div>
    <div class="pagination">
<a href="康对山集_page8.html">上一页</a><span>...</span><a href="康对山集_page4.html">4</a><a href="康对山集_page5.html">5</a><a href="康对山集_page6.html">6</a><a href="康对山集_page7.html">7</a><a href="康对山集_page8.html">8</a><span class="current-page">9</span><a href="康对山集_page10.html">10</a><a href="康对山集_page11.html">11</a><a href="康对山集_page12.html">12</a><a href="康对山集_page13.html">13</a><a href="康对山集_page14.html">14</a><span>...</span><a href="康对山集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
