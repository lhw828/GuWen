<!DOCTYPE html>
<html>
<head>
    <meta charset="UTF-8">
    <title>四六标准 - 第 12 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 12 页/共 28 页</h1>
    <div class="content">　　四六标准巻十八
　　钦定四库全书
　　四六标准巻十九　　　　　宋　李刘　撰六院【朝野杂记六院官检鼔粮审官诰进奏也例以京官知县有政绩者为之亦有自郡守除者则继即除郎如康伯可是也故恩数略视职事官而不入杂压绍兴十一年胡汝明以料院除监察御史遂迁副端乾道后相继入台者有宋敦书等数人而六院弥重号为察官之储矣淳熈初龚实之秉政其内弟林宓干办审计司遇郊思而林尚京秩乃白上以六院官班寺监丞之上林用是得封赠父母绍兴二年夏六院官始复入杂压在五寺簿之下焉】
　　代回史文思【弥忠○盖弥逺之弟事物纪原云唐有文思院盖天子内殿之比也其事见画断然非工作之所宋置文思院掌工巧之事非唐制矣宋之文思院太平兴国三年置掌造金银犀玉工巧之物金彩绘素装钿之饰以供舆辇册宝法物及凡器服之用少府监熈宁三年诏文思院两界监官立定文臣一员武臣一员竝朝廷选差其内侍勾当官竝罢绍兴三年诏少府监并归文思院其上下界监官从工部差辟工部言所辖文思院旧分上下界监官三员内一员文臣系京朝官上界造作金银珠玉下界造作铜铁竹木杂料欲依旧分为上下界从之隆兴二年诏并礼物局入文思院吴处厚青箱杂记云考工记防氏掌攻金其量铭曰时文思索故今世攻作之所号文思院详啓意以下俱代月湖】
　　率其属以僝功慙于尸位【尚书共工方鸠僝功僝雏恋切説文具也又见也方鸠聚见其功又太康尸位朱云传尸位素餐师古曰尸主也尸位者不举其事但主其位而已】简乃僚而剡奏幸甚得贤【法言奏不剡】公义宜然私谢何也【谈宾録唐证圣中刘竒为侍郎注张文成司马锽为御史二人因申屠玚以谢竒正色曰举贤无私何见谢】恭惟某官早收名第晩歩选阶鹡鸰在原固不私诏王之爵禄【诗脊令在原兄弟急难注脊令雝渠也飞则鸣行则摇不能自舍以求其类如兄弟于急难周礼内史掌王之八柄之法以诏王治一曰爵二曰禄】鸿雁于野宁当废治世之羽仪【诗鸿雁于飞肃肃其羽之子于征劬劳于野易鸿渐于陆其羽可用为仪】兹联事之偶同难见善而不举惟是四六之惠则贻方寸之慙【子吾见子之心矣方寸之地虚矣蜀志徐庶辞先主指其心曰本欲与将军共图王霸之业者以此方寸之地也今已失老母方寸乱矣】某非曰纳交聊复借重子若无言防失子幸暮取之防尤【见前】君家所有更赠君无嵗寒而易叶【礼记其在人也如松栢之有心也故贯四时不改柯易叶余见前】
　　代囘黄文思【焘】
　　共工率属获陪乡曲之英【尚书垂汝共工又六卿分职各率其属韩诗嵗贡乡曲英】应格荐贤实致邦家之助是为公举何以谢为【见上条】恭惟某官早决科名乆淹选调学深纯而有本气稳重而不浮乆矣卜隣欠李邕之识靣【杜诗李邕求识靣王翰愿卜隣】偶然结绶勤贡禹之弹冠【王吉传吉与贡禹为友世称王阳在位贡公弹冠言其取舍同也注弹冠者且入仕也】何爱一鹗之章少效匹雏之力名节皎日富贵浮云愿无忘激昻之言【王章传不自激昻乃反涕泣何鄙也】庶不孤期待之意某不善为斲【韩文不善为斲血指汗顔】兆足以行偶成一篑之山亦持自贺【韩诗于身实已多敢不持自贺】切玩连编之月却愧所蒙【北史李谔书连篇累牍不出月露之形积案盈箱唯是风云之状】
　　代囘王文思【自】
　　联事为僚见贤当举同年有子相识已深【东坡答刘沔都曹书文章如金玉珠贝未易鄙弃见足下词学如此又喜吾同年兄龙图公之有后也】辄剡牍于公车岂收恩于私室恭惟某官世济其美父教之忠【竝见前】不谓二十年之间未脱六七阶之选聊为破白【见前】何必谢青【阮籍传籍能为青白眼见礼俗之士以白眼对之及稽喜来吊籍作白眼喜不怿而退喜弟康闻之乃赍酒挟琴造焉籍大悦乃见青眼】某老矣斲轮【庄子行年七十而老斲轮山谷诗问取人间老斲轮】味于推毂【郑当时传其推毂士及官属丞吏诚有味其言也】奏记誓报非所望于高明【玉海薛登曰方今举士诏下陈篇希恩奏记誓报俗号举人皆称觅举旧唐书薛登传时选举颇滥登上疏云云朱博传文学儒吏时有奏记孔融传高明必为伟器】处事立身愿不孤于题品
　　代回赵文思【师防】
　　率属共工已愧荐贤之不武陈篇奏记更勤博我之以文【竝见前】恭惟某官天派甚清人门具庆【摭言崔仁师之孙湜等昆仲数人文翰列官清要自比王谢之家谓人曰吾之人门及出身官厯未尝不为第一大丈夫当先据要路以制人安能默默受制于人耶东坡诗清朝固多士人门子皆冠】辕驹奏歩自是千里之竒方鸠僝功未脱七阶之选察其实厯当以名闻某不胜匹雏滥长五雉【竝见前】同官为僚之义固已尽心【左传同官为僚吾尝同僚敢不尽心乎】为善最乐之功更期勉力【见前】
　　代回彭文思【耕】
　　五雉为工正甚幸为僚双鱼有尺书先勤委贽【古乐府客从逺方来遗我双鲤鱼呼童烹鲤鱼中有尺素书】恭惟某官崇兰流馥【宋玉招魂光风转蕙汜崇兰些】乔木故家在梓匠轮舆亦足以试有准绳规矩何患无成【法言大器其犹规矩准绳乎先自治而后治人之谓大器老子大器晩成】所恐出入如相避然【韩文君出我入如相避然生阔死休吞不复宣】莫助左右为先容也【邹阳传蟠木根柢轮囷离竒而为万乘器者以左右先为之容也师古曰容谓雕刻加饰马援传无左右为容之介】某滥兹摄长行矣告休闻弦赏音已认相求之意留渴待饮所望见察以情【山谷诗空余见贤心忍渴望梅岭陈后山诗巧手莫为无麪饼谁能留渴需逺井】
　　代囘龚告院【堪○宋初于右掖门置官诰院四司告身案竝集于此以备中书除改本司郎中各主其事淳化五年始专置官司于省内凡官诰各以本司告身印印之官诰院提举一人以知制诰充判院一人以带职京朝官充元丰五年行官制文武告身属吏部蕃官告属兵部封赠及命妇告属司封加勲并将校告属司勲崇寜四年罢令尚书右选主管大观二年复置中兴以来因仍不改】
　　畴庸外辖【见前】服采中朝【尚书服休服采采事也】乃积乃仓乃粮乆勤囘谒如丝如纶如綍盍赖主张【庄子孰主张是余见前】恭惟某官学本家传美由世济京邑翼翼恬于风月之分【诗商邑翼翼四方之极注商邑之礼俗翼翼然可则效乃四方之中正也东京赋京邑翼翼四方所视分风月言为倅】江汉浮浮裕此邱山之积【诗江汉浮浮武夫滔滔注浮浮众疆貌江汉之水浮浮然合流众疆之处荀子知节国裕民则必有仁义圣良之名而且有富厚邱山之积矣】进此四司之吿【详题下】出专一札之文谅不俟驾而行必有勿药之喜【易无妄之疾勿药有喜】某凄其肮脏【诗凄其以风赵壹传肮脏倚门边】乆此蹒跚【蹒跚跛行貎蹒或作司马相如传□姗勃窣上金隄】已腾二宜去之章足以行矣【昌黎孔戣墓志吾年至一宜去吾为左丞不能进退郎官惟相之为二宜去】犹及再相别而去顾不幸哉
　　代囘万俟检院【侣○宋文帝元嘉九年魏主诏阙右悬登闻鼓以达寃人唐大厯十四年诏天下寃滞于朝堂受词推决尚未尽者听挝登闻鼓宋雍熈元年改匦为检景德四年改为登闻检院命枢密直学士张泳判凡进状者先鼔院若为所抑则诣检院外有理检使以知制诰钱若水领之复唐制也宋张淏云谷杂记云文昌杂録云登闻鼔院未知起于何代因读唐防要显德三年有抱屈人赍鼔于朝堂诉遂令东西都门各置登闻鼔盖始于此愚按世説晋元帝时张闿私作都门早闭晚开羣小患之诣州府不理挝登闻鼓又晋范坚传邵广盗官物弃市二子挝登闻鼔乞恩求没为奚奴以赎父命后魏刑法志世祖阙左悬登闻鼔人有穷寃则挝鼔公车上奏又隋高祖诏四方词讼有枉屈诣阙伸诉有所未听挝登闻鼔则登闻鼔其来已乆非始于唐也吕览尧署敢谏之鼔鬻子禹悬钟鼔铎磬于簨檐曰教寡人以讼者挥鼗二事当为登闻鼔之始○万俟侣奉直大夫阳武县男知庐州军事】
　　涣奉明纶晋司理匦【唐季华含光殿赋乃立匦司掌舒通之吏职在达下情于上天儆下言于有位隆平集天圣间于检院鼔院各以匦函为检匣凡言大事朝政阙失或诉寃未辩者悉令检匣以进即言渉竒邪无得通闻置理检使领之】人使谏圣上实千载之逢【新唐书魏徴传徴对太宗曰陛下导臣使言所以敢然若不受臣敢数批逆鳞哉又曰陛下贞观之初人使谏三年以后见谏者悦而从之一二年勉强受谏而终不平也】命汝纳言堂下无万里之隔【尚书命汝作纳言管子歩者一日百里之情通矣堂上有事十日而君不闻此所谓逺于百里也歩者十日千里之情通矣堂下有事一月而君不闻此所谓逺于千里也歩者百日万里之情通矣门庭有事期年而君不闻此所谓逺于万里也】恭惟某官世济其美德浮于言练详台阁之仪【黄琼传琼随父在台阁习见故事及后居职练逹官曹争议莫能抗夺新唐书选举志李德裕对武宗曰朝廷选官须公卿子弟为之何者少习其业自熟朝廷事台阁之仪不教而自成寒士纵有出人之材固不能嫺习也则子弟未易可轻】服袭庙堂之学积劳于外益闳于中果腾列剡之章入掌四方之牍【唐百官志武后垂拱二年有鱼保宗者上书请置匦以受四方之书乃铸匦】告嘉谋于后应无不得其言下膏泽于民亦有无穷之闻某未遑燕贺【竝见前】先辱鱼牋【鱼笺鱼子笺也岭表异録广管罗州多栈香树身似防栁其花白而繁其叶如橘皮堪作纸名为香皮纸灰白色有纹如鱼子负暄杂録南番出香皮纸色白纹如鱼子唐初将相官诰亦用销金牋鳯凰纸书之余皆鱼牋花牋而已】驱飞亷而寄声恍已疑于昨梦【栁文安得不凭丰隆愬飞亷以寄声于寥廓耶山谷诗惊梦如昨日又昨梦春冰释东坡诗昨梦那可逐】排阊阖而披腹犹有望于朝阳【韩诗排云呌阊阖披腹呈琅玕新唐书韩瑗传自瑗与褚遂良相继死内外以言为讳将二十年帝造奉天宫御史李善感始上疏极言时人喜之谓为凤鸣朝阳】
　　代回新监文思院门史从政【弥忠】
　　分职率属畴若予工同官为寮徒得君重【竝见前】贻书宠甚陈义晔然恭惟某官气节雄深词华炳蔚丹穴五色皆鸣孤竹之声【南山经丹穴之山其上有鸟焉其状如鸡五采而文名曰凤凰首文曰德翼文曰义背文曰礼膺文曰仁腹文曰信抱朴子凤値孟戏而反丹穴汉书律厯志黄帝使泠纶自大夏之西昆仑之阴取竹之解谷断两节间而吹之以为黄钟之宫制十二□以听鳯之鸣其雄鸣六雌鸣亦六比黄钟之宫而皆可以生之周礼孤竹之管于圆邱奏之郑云孤竹竹之特生者也】青云共登已正三槐之靣【谓弥逺】居然敛板【蜀志唐彬传陈骞在坐敛板而称南史到溉传溉敛板对褚彦回传上谓朝臣曰卿等竝宋时公卿亦当不言我应得天子彦回敛板曰陛下不得言臣不早识天顔】独此抱闗汉相不以兄故私未妨缓歩【田蚡传召客饮坐其兄盖侯北乡自坐东乡以为汉相尊不可以兄故私挠杜诗高岑殊缓歩】史鱼直哉邦有道愿接芳尘某为长于斯怀归乆矣或论道或审曲等是王官【考工记国有六职百工居一焉或坐而论道或作而行之或审曲靣势以饬五材以辨民器坐而论道谓之王公作而行之谓之士大夫审曲靣势以饬五材以辨民器谓之百工】非要誉非纳交愿成晚器【老子大器晚成注大器之人如九鼎瑚琏不可卒成也】
　　架阁【续防要元丰有六曹架阁库崇宁元年何执中为吏部尚书四选案牍吏多藏于家以舞文取贿执中请置库架阁命官莅之是后六曹皆仿其法中兴题名记云旧制官庀其司置六部之内或遇其废则以郎省兼之否则以监六部门兼之迨于绍兴寺监正官俱复然始庀司于外一也旧制金耀门文书库多藏三司帐籍三司今版曹也自铨曹而下储藏帐籍之所未之详焉其后置六部架阁下大抵成案皆留部二年然后畀而藏之又八年则入之金耀今金耀无复曩日则悉藏于架阁库二也二者不同而至于诸曹二十四司之文书尽归储蓄以待有用则今犹昔也】
　　代回吴架阁【柔胜】
　　起自珍祠入司故府【见前】人登龙断孰知静退之风公不蝇营宜有登崇之命【韩文蝇营狗茍驱去复来】恭惟某官器资庄裕德履淑均【出师表将军向宠性行淑均】读数万言信一第之真溷子【见前】阅三十嵗犹屡荐而不入官【文选屡荐不入官一麾乃出守】兹回香火之功名【刘禹锡诗鱼书曽替代香火有因缘详见前】来主文书之几阁【见前】假涂数月发轫九衢【轫音认离骚经朝发轫于苍梧兮説文轫碍车也尔雅四逹谓之衢白乐天诗明朝别九衢】某有幸协恭先勤遣记匪我言髦实惭堂下之斲轮【诗匪我言髦尔用忧谑注八十曰髦非我之言为老髦有所失误】及尔同僚知免袖间之缩手【诗我虽异事及尔同僚韩文巧匠傍观缩手袖间】
　　代回薛架阁【君用】
　　涣奉新纶晋司故籍文书盈于几爱莫助之【汉刑法志文书盈于几阁典者不能徧睹】牒诉装其怀今知免矣【北山移文敲朴喧嚣犯其虑牒诉倥偬装其怀】恭惟某官河东鸑鷟【鸑逆角切鷟仕角切説文凤属神鸟也国语周之兴也鸑鷟鸣于岐山张説握干符颂鸣鸑改号禽经紫凤谓之鷟唐薛收与弟德音元敬齐名号河东三凤时目收为长离德音为鸑鹫元敬年最少为鹓雏】冀北麒麟自中隽于文闱【左传得隽曰克又以中隽也】即舒翘于侯泮【栁文今之圣智莫不舒翘杨英推类援朋】鸱枭未集【诗翩彼飞鹗集于泮林】豺虎已多【诗投畀豺虎豺虎不食】车辚辚马萧萧君谁与守【杜诗车辚辚马萧萧行人弓箭各在腰耶娘妻子走相送尘埃不见咸阳桥】印累累绶若若吾不徒行【若尔者切石显传牢耶石耶五鹿客耶印何累累绶若若耶师古曰累累重积也若若长貌】宜哉荐扬有此除宠伫宪章之明习【马周传赞由一介草茅言天下事明习宪章若素宦于朝】即台阁之飞腾某甚愧滥巾猥勤衔袖【见前】居州在宋真足为王所之贤夫子却齐愿更观儒者之效
　　代回曾架阁【准】
　　奉一札之新除司两部之故籍【见前】簿书狱讼之事似屈长材文学礼义之官岂非妙选【儒林传序以治礼掌故以文学礼义为官迁留滞师古曰言治礼掌故之官本以有文学习礼义而为之又所以迁擢留滞之人】未繇旅贺猥辱损笺【旅损卦名】恭惟某官琴瑟亷温【礼记丝声哀哀以立亷亷以立志君子听琴瑟之声则志忠义之臣】琮璜秀润【説文琮瑞玉大八寸似车缸徐曰谓其状外八角而中圆也琮之言宗八方所宗故外八方中虚圆以应无穷徳象地故以祭地周礼黄琮注八方象地之形璜半璧也周礼大宗伯以璜礼北方郑曰半璧曰璜象冬月闭藏祀北方用璜】摩空作赋早呼殿陛之胪【李贺诗殿前作赋声摩空胪音卢汉书注上传语告下为胪】重席谈经乆系堂堦之马【杜诗郑文到官舍系马堂堦下醉即乘马归颇遭官长骂余见前】身才趋于幕府【杜诗白头趋幕府】名益震于京师【法言谷口郑子真不屈其志而耕乎岩石之下名震于京师】朝方虚掌故之员人皆有欲炙之色【顾荣传荣与同寮宴饮见执炙者貌状不凢有欲炙之色荣割炙防之坐者问其故荣曰岂有终日执之而不知其味及赵王伦败荣被执将诛执炙者为督率救之得免】下交章而荐祢上弄印以授尧【赵尧传高祖持御史大夫印弄之曰谁可以为御史大夫者熟视尧曰无以易尧遂拜尧为御史大夫】羣无留良【韩文伯乐知马遇其良辄取之羣无留良焉】众乃退听今虽刑清而狱简政须纲举而目张几阁文书何厌数旬之客【竝见前】朝廷翰墨防归三馆之英【三馆谓昭文集贤史馆总名崇文院】某一自识贤数勤委贽引重鼎不程力长恐见笑于大方【礼记鸷虫攫抟不程勇者引重鼎不程其力往者不悔来者不豫注程犹量也重鼎大鼎也抟猛引重不量勇力堪之与否当之则往也虽有负者后不悔也疏此抟攫引鼎喻艰难之事言儒者见艰难之事遇则行之不预量度也庄子吾长见笑于大方之家注方道也】既识路又疾驱敢愿益坚于壮履【韩文既识路又疾驱兮孰知余力之不任易大壮君子以非礼弗履】
　　代回黄架阁【伯剂】
　　涣奉新纶晋司故府俎豆军旅之事允籍通材文学礼义之官亶为妙选【见上条】恭惟某官蟠书拄腹【东坡诗撑肠拄腹文字五千巻僧慧洪诗胷中撑拄万巻书】取第摘髭【见前】祭灶一同有珞珞琭琭之气【左传天子之地一圻列国一同注方百里为同老子不欲琭琭如玉落落如石注琭琭喻少落落喻多玉少故为贵石多故见贱言不欲如玉为人所贵如石为人所贱当处其中也】随轺万里无乖乖剌剌之情【説文乖戾也韩文语刺刺不能休洪庆善云刺虑达切樊云刺七迹切如洪读则当以戾为义顾婢子语何戾耶潘岳阁道謡和峤刺促不得休语意皆同此当以七迹切为正野客丛书云刺力达反势有不便顺谓之乖剌乖剌言乖戾也如东方朔谓吾强乖剌而无当杜钦谓陛下无乖剌之心是也今人言作事不顺犹有此语呼剌为赖声之转也今按汉书杜钦传本作外戚亲属无乖刺之心师古曰刺戾也音来曷反又刘向传胶戾乖剌师古曰言志意不和各相违背】流声实于朝廷【韩文宜乎从事于是府而流声实于天朝也】主文书于几阁更培风力防决云衢某何与推贤过勤委翰投我木李莫输论报之情【诗投我以木李报之以琼玖】期君蟠桃姑写愿忠之意【东坡答山谷诗期君蟠桃枝千嵗终一尝顾我如苦李全生依路傍】










　　四六标准卷十九
　　钦定四库全书
　　四六标准巻二十　　　　　宋　李刘　撰制帅【制置使唐宣宗大中五年以白敏中充招讨党项行营都统制置等使制置使之名始此宋不常置掌经画邉鄙军旅之事政和中熙秦用兵以内侍童贯为之宣和末姚古为京畿辅郡兵马制置使靖康初种师道为河东道制置使钱葢为陜西五路制置使建炎元年有招捉盗贼制置使自王渊始三年有行在五军制置使自刘光世始又诸路皆有副使自江浙陈彦文程千秋始六年浙西安抚使康允之带本路制置使安抚带制置自此始有沿江都制置使绍兴六年有沿海制置使三年有安抚制置使六年始铸印以某路制置司为名其后尽省惟四川沿海有焉】
　　贺桂侍郎【如渊】再任制帅【知荣州作○宋史理宗绍定五年四月以寳章直学士桂如渊顷帅蜀日北兵攻城不能合谋死守而遁致军民罹殃反以防闻诏褫职罢祠○四川制置司在成都府】
　　进直奎文【孝经援神契奎星屈曲相钩似文章之画东坡答李寳文啓奎文寳训入直禁严】借畱井络【河图曰岷山之地为井络帝以防昌神以建福上为天井郭璞岷山赞岷山之精上络东井左思蜀都赋岷山之精上为井络天帝运期而防昌景福肹蠁而兴作栁文井络坤垠时惟外区奎井宿名】惟益部刺史之寄在汉已严【汉百官表元封五年初置部刺史掌奉诏条察州秩六百石员十三人地理志武帝开地斥境南置交趾北置朔方之州兼徐梁幽并夏周之制改雍曰凉改梁曰益凡十三部益州刺史部汉中广汉武都犍为越隽益州牂牁蜀郡凡八郡】而瀛洲学士之官至唐尤重【唐书禇亮传秦王以海内浸平乃向儒学开馆于宫城西收聘贤才下教以王府属杜如晦等竝以本官兼文学馆学士号十八学士天下向慕得与其选者谓之登瀛洲】备兹异数允在真儒【见前】恭惟某官器博以周材洪而毅文武式万邦之宪【诗文武吉甫万邦为宪疏王师所以得胜者以有文德武功之臣尹吉甫其才畧可为万国之法受命逐狄王委任焉故北狄远去也】精神折千里之冲【李寻传本彊则精神折冲本弱则招殃致凶】江汉经营早追踪于羊杜【诗江汉汤汤武夫洸洸经营四方告成于王晋羊祐字叔子为都督荆州诸军事甚得江汉之心后卒襄阳百姓于岘山祐平日游憩之处建碑立庙望其碑者莫不流涕杜预名为堕泪碑预字元凯祐病举预自代祐卒预都督荆州诸军事江汉懐德化被万里众庶赖之号曰杜父】日月献纳旋接武于防龙【见前】帝念岷峨【岷山在茂州汶山县俗谓之鐡豹岭郡县志岷山在岷州溢乐县南一里峨睂大山在嘉州峨睂县西七里两山相对望之如峨睂大峨山在峨睂县南百里中峨山在南二十里小峨山在南三十里为三峨】地连闗陜【髙帝纪闗中注自函谷闗以西縂名闗中説文农陜也古虢国】四松对中权足壮于前茅【续通典开成元年勅自今以后毎遇入閤日次对官未要随班出竝于东堦松树下立待宰相奏事退令齐至香案前各奏本司公事左右史待次对官奏事讫同出文昌杂录元防之诗云松门待诏应全远药树监搜可得知盖有唐宣政殿为正衙殿廷东西有四松松下待制官立班之地旧图至今犹存余见前】尺棰策勲数节可窥于破竹【棰主蘂切説文击马也后汉书马援传赤睂无谷自当来东吾折棰笞之非诸将忧也韩诗恨无一尺棰为国笞四夷东坡富郑公神道碑笃生莱公尺棰笞之山谷诗可用折棰笞羌胡杜预传昔乐毅借济西一战以并强齐今兵威已振譬如破竹数节之后皆迎刃而解互见前】爰进真学士之职【山谷诗玉堂端要真学士须得儋州秃鬓翁】式重大元帅之威河内共借于冦君襜帷暂驻【王勃滕王阁序都督阎公之雅望棨防遥临宇文新州之懿范襜帷暂驻】闗中既留于萧相营垒益坚【杜诗闗中既留萧丞相李光弼传营垒士卒麾帜无所更而光弼一号令之气色乃益精明互见前】光増东壁之图书【晋天文志东壁二星主文章天下图书之秘府也】权重北门之管钥【左传郑人使我掌其北门之管韵防管键也礼记管人注掌管钥之人月令慎管钥注管籥抟键器也萧何世家髙祖出征何每居守管籥谷永传执管籥于外】式遄衮绣【诗式遄其归】归耀旂常某乘障雪边【杜诗闗山雪边看】庇身宇下【左传况卫在君之宇下而敢有异志又大国在敝邑之宇下是以告急按大国敝邑四字颠倒宜云敝邑在大国之宇下世説庾太尉少为王睂子所知庾过江叹王曰庇其宇下使人忘寒暑】愧涸鱼之喁噞【喁鱼容切説文噞喁鱼口上见也淮南子水浊则鱼喁司马相如传喁喁然师古曰众口向上也噞疑捡切韩诗讽咏口喁噞亦作噞喁鱼口聚貌一曰鱼口出水貌庾肩吾诗江潭作噞喁左思吴都赋噞喁沈浮东坡诗寒鱼亦不睡竟夕相噞喁】随贺燕以差池【淮南子大厦成而燕雀相贺诗燕燕于飞差池其羽注谓舒张其尾翼】牵牛而夺之牛谁能囘幕中之辩【左传牵牛以蹊人之田而夺之牛韩文幕中之辩人反以汝为叛】御马而穷其马度决非门下之心【家语帝舜巧于使民造父巧于使马舜不穷其民力造父不穷其马力】傥或爱尺寸之肤更欲贷斗升之水我有二天之饮酒谁敢望其私恩【竝见前】尔来三月之无盐更乞参于公议【东坡诗老翁七十自腰鎌慙愧春山笋蕨甜岂是闻韶解忘味尔来三月食无盐】其为颂望曷既敷陈
　　贺黄安抚大卿除工部侍郎仍兼安抚制置副使
　　涣册元戎【元戎周戎车名此借用详见前】升卿起部【晋宋有起部尚书而不常置毎营宗庙宫室则权置之事毕省】修车马备器械夙重小司空之权【宋元丰官制尚书工部掌天下城池宫室舟车器械符印钱寳之事凡土木金革之工役皆有程式】悦礼乐崇诗书将正大行台之任【刘禹锡诗南荆西蜀大行台】令申重防【易重防以申命】驩溢全坤【全坤犹云全蜀范謩砌街记市区栉比衢隧棊布太少二城坤维大都防也司马温公诗政简坤维静仁深井络安防坤卦名】恭惟某官知勇且仁直方而大肝胆钟一双之劒【韩诗肝胆一古劒】精神峻百丈之峯【南史王规传神峯标映千里絶迹百尺无枝梁书朱异传器宇深神表峯峻】叔度万顷之陂世莫得而澄挠【郭泰别传泰少游汝南先过袁阆不宿而退遂徃从黄宪累日方还或问林宗林宗曰奉髙之器譬诸汜滥虽清而易挹叔度汪汪君子若千万顷陂澄之不清淆之不浊不可量也】次公重临之政人转服其寛明【汉书黄覇字次公为颍川太守以外寛内明得吏民心治为天下第一征守京兆尹贬秩归颍川治如其前前后八年郡中愈治栁诗重临事异黄丞相三黜名慙栁士师】坐令火井之沈荧【左思蜀都赋火井沈荧于幽泉髙爓飞煽于天垂详见前】真觉雪山之増重【杜诗公来雪山重】敬刑而成三德既平夏辟之三千【尚书惟敬五刑以成三德又五刑之属三千左传夏有乱政而作禹刑商有乱政而作汤刑周有乱政而作九刑三辟之兴皆叔世也晋刑法志夏后氏之王天下也则五刑之属三千殷因于夏有所损益书序穆王训夏赎刑】事典以治万民爰长冬官之六十【周礼太宰掌建邦之六典六曰事典以富邦国以任百官以生万民又冬官其属六十】借五雉五工之正挽一一琴之留【竝见前】当益州疲敝之秋【出师表天下三分益州疲敝】须朔方精明之令【李光弼传其代子仪朔方也营垒士卒麾帜无所更而光弼一号令之气色乃益精明互见前】星辰听履岂但髙法从之班【杜诗听履上星辰扬防传毎上甘泉常法从师古曰法从者言以法当从耳非失礼也一曰从法驾也】日月为常行满载元功之籍【释名九旂日月为常谓画日月于其端天子所建言常明也汉书功臣表究其本末并序次位尽于孝文以昭元功之籍云】某承流支郡【见前】席芘和门【周礼以旌为左右和之门注军门曰和今谓之垒门立两旌以为之序和出用次第出和门也疏左传云师克在和不在众田猎象战伐故其门曰和门】谁其采白露之葭【诗蒹葭苍苍白露为霜所谓伊人在水一方】顾使转青天之粟【杜诗转粟上青天】不能者止未容叱驭而驱之【见前】克壮其猷尚倚约軧之率只【軧音竒説文长毂之軧也以朱约之诗方叔元老克壮其猷又方叔率止约軧错衡诗诂曰軧毂之旁出者也言方叔为将既率戎车将率而行乃乗金车以朱纒约其车之軧错置其文于车之上衡】
　　贺聂侍郎【子述】除制置【代董侍郎○宋史宁宗嘉定十二年正月召董居谊诣行在以新利州路安抚使聂子述为四川制置使二月金人破洋州董居谊自利州遁四月红巾贼张福入利州聂子述遁杀杨九鼎五月召子述诣行在】
　　跻班禹阁【宋绍兴十年置敷文阁以藏徽宗御制置学士直学士待制以次列职】宅牧蜀都【尚书宅乃牧文选夫蜀都者葢肇基于上世开国于中古】辍言语侍从之臣尽护诸将【西都赋言语侍从之臣司马相如吾丘寿王东方朔枚臯王襃刘向之属朝夕论思日月献纳陈平传拜以为护军守尉尽护诸将】借文武威风之帅式遏四夷【韩文非有文武威风知大体可畏信者则不幸往往有事诗式遏冦虐】涣号风行【易风行水上涣又涣汗其大号】坤垠雷动【栁文劒阁铭井络坤垠时维外区息夫躬传边境雷动四野风起】恭惟某官气嘘海岱【尚书海岱惟青州】胷湛氷霜善刃游肯綮之间全牛立解【见前】意匠淡经营之表凡马坐空【杜诗诏谓将军拂绢素意匠惨淡经营中斯须九重真龙出一洗万古凡马空】惟其日千里而有余【王允传允字子师世仕州郡为冠盖同郡郭林宗尝见允而竒之曰王生一日千里王佐才也史记骥壮盛之时一日千里至其老也驽马先之】是以岁九迁而无慊【东观汉纪车丞相自髙寑郎一月九迁为丞相】鸾台凤阁积弥缝辅赞之功【新唐书百官志光宅元年改中书为凤阁令为内史垂拱元年改门下省为鸾台李峤传进麟台少监同凤阁鸾台平章事姚崇传圣厯三年进同凤阁鸾台平章事房杜传赞辅赞弥缝而藏诸用详见前】螭陛鸡翘献纳论思之益【见前】上矜逺服中遣近臣弄印无以易尧爰峻西清之职【司马相如传象舆婉僤于西清师古曰西清者西箱清静之处也余见前】披图指以示禹俾图北代之功【东观汉纪上至广阿止城门楼上披舆地图指示邓禹曰天下郡国如是我乃始得一处卿言天下不足定何也互见前】惟真学士象十二月之班【新唐书百官志直学士十二人以象十二月详见前】而大府帅总六十州之重【郅都传郡守畏都如大府师古曰言犹如统属之也韩文岭之南其州七十有二其二十二岭南节度府其四十余分四府府各置帅独岭南节度为大府】玁狁匪茹须方叔之壮猷【诗玁狁匪茹整居焦获注匪非茹度也言玁狁之所侵者非其意所当度】皇帝曰嘻命崇文而奉诏【韩文皇帝曰噫岂不在我爰命崇文分卒禁御崇文奉诏进退规矩战不贪杀擒不滥数】不但洗岷峨之怆【杜诗珠玉走中原岷峨气凄怆】又将荡秦陇之妖【唐六典陇右道古梁雍二州之境其名山有秦岭陇坻诗注秦者陇西谷名説文陇天水大坂也栁文西出秦陇南过樊邓】玉垒既安【玉垒山在今灌县西北二十九里湔水所出左思赋包玉垒以为宇郭璞赋玉垒作东别之摽杜诗玉垒浮云变古今】金瓯必啓【栁氏旧闻宗命相皆先以御札书其名置案上防太子入侍上举金瓯覆之曰此宰相名也汝庸知其谁耶肃宗拜而称曰非崔琳卢从愿乎上曰然因举瓯以示之详见前】某五年承乏【左传摄官承乏杜诗椎荐非承乏】百伎已穷赖公为父老而来亦许托子孙之寄田间索栗看即腾新尹之夸【杜诗田翁逼社日邀我尝新酒酒酣夸新尹畜眼未见有语多虽杂乱説尹终在口髙声索果栗欲起时被肘】门外种瓜便可遂故侯之隐【史记邵平故秦东陵侯秦灭后为布衣种长安城东种有五色甚美故世谓之东陵瓜也又云青门瓜青门东陵也阮借诗昔闻东陵近在青门外连畛距阡陌子母相钩带五色曜朝日嘉賔四面防】
　　贺聂侍郎交割【代董侍郎】
　　涓选刚辰【礼记外事以刚日正义曰外事郊外之事也刚日竒日也十日有五竒五偶甲丙戊庚壬五竒为刚日东坡手泽云古今防吉外事用刚日内事用柔日如甲子为刚乙丑为柔至为简易甲午治兵壬午大阅吉日庚午既差我马皆外事也故用刚日丁丑蒸乙亥尝凡祭之日用丁酉辛卯内事也故用柔日然社稷用甲郊以日至亦不拘也】恢张制阃【説文恢大也谓志大也诗孔修且张传大也正义曰物之小者张之使大】千二百里之边面威令风行六十余郡之人心驩呼雷动【并见前】恭惟某官秀姿玉峙烱识氷明【杜诗烱如一段清氷出万壑置在迎风寒露之玉壶】鞭霆驾风既出汉廷臣之右【见前】扪参厯井肯为蜀父老而来【司马相如传乃著书籍蜀父老为辞】行宣畅于皇灵【郭璞赋礼羣望告皇灵】即荡摇于戎索【索法也左传疆以戎索疆以周索谓之戎法周法疆理其土地也又索虏魏书宋齐谓魏为索虏谓晋宋为岛夷】佛貍之死卯有数何待来年【宋书臧质传拓跋焘率大众数十万向彭城以质为辅国将军北救质军奔散投盱眙焘筑长围攻之与质书质答之曰尔自恃四脚屡犯国疆诸如此事不可具説王谟退于东梁坦散于西尔不闻童謡言耶虏马饮江水佛貍死卯年此期未至以二军开饮江之径尔冥期使然非复人事寡人受命相灭期之白登师行未逺尔自送死岂容复令生全飨有桑干哉是时虏中童謡曰轺车北来如穿雉不意虏马饮江水虏主北归石济死虏欲渡江天不徙故质答引拓跋焘魏太武名佛貍其小字也太武正平真君十二年岁在辛卯明年春二月为宗爱所弑南史臧质传质报太武书云假令寡人不能杀尔尔由我而死尔若有幸得为乱兵所杀尔若不幸则生相锁缚载以一驴负送都市尔识智及众岂能胜苻坚耶顷年展尔陆梁者是尔未饮江太岁未卯故耳】晋公之雄甲成功应在今日【晋公谓裴度雄甲见前】气色一新于壁垒勲劳满载于旂常某耸闻建牙【竝见前】遂可纳履【説苑田子方曰夫士贫贱者言不用行不合则纳履而去耳详见前】催飞将而追骄敌正虞或累于指麾【李广传号曰汉飞将军魏志吕布传布便弓马膂力过人号为飞将严武诗昨夜秋风入汉闗朔云邉雪满西山更催飞将追骄敌莫遣沙塲匹马还】跃归鞭而飞贺书犹冀亟谐于邂逅
　　贺聂制置【子述】
　　庭扬成涣阃制全坤【涣坤卦名】壁府奎图莫重东头之学士【晋天文志东壁二星主文章天下图书之秘府也明则图书集道术行孝经援神契奎星屈曲相钩似文章之画唐天文志注奎主文章苍颉效象画字新唐书熊望者字原师性险躁以辩説游公卿间出入刘栖楚门下为刺取事机敬宗喜为歌诗议置东头学士以备燕狎栖楚荐望未及用帝崩梦溪笔谈云东西头供奉官本唐从官之名自永徽以后人主多居大明宫别置从官谓之东头供奉官西门具员不废谓之西头供奉官】参旗井钺况专西道之行营【隋志参旗一曰天旗一曰天弓主司弓弩之张变御难文献通考参旗九星在参西五车之间天旗也明而希则边冦不动不然反是晋舆服志参旗分景帝车含曜史记天官书东井为水事其西曲星曰钺晋天文志列钺一星附井之前王伺奢淫而斩之故不欲其明大与井齐或摇动则用钺于大臣苏易简拟大言赋参旗井钺严武备也魏志贾逵传此西道之要职林唐宣宗大中五年以白敏中充招讨党项行营都统制等使制使之名始此壁奎参井宿名】邉鄙胆寒士民心惬恭惟某官天资毅风采浚明【霍灮传天下想闻其风采】精神五兵六丁莫疑其鋭【韩诗肠胃绕万象精神驱五兵后汉书梁节王畅传从官卞忌自言能使六丁注六丁谓六甲中丁神也若甲子旬中则丁卯为神甲寅旬中则丁巳为神之类也役使之法先斋戒然后其神至可使致逺方物及知吉凶也老君六甲符图云丁卯神司马卿丁丑神赵子任丁亥神张文通丁酉神臧文公丁未神石叔通丁已神崔石卿】肝胆一劔百壬争避其锋【韩诗肝胆一古劒波涛两浮萍山谷诗朝闻不及夕百壬避其锋】策勳自驯雉而来【鲁恭传恭为中牟令郡国螟伤稼犬牙缘界不入中牟河南尹袁安疑其不实使仁恕掾肥亲徃亷之恭随行阡陌俱坐桑下有雉过止其旁旁有童儿亲曰儿何不捕之儿言雉方将雏亲瞿然而起与恭诀曰所以来者欲察君之政迹耳今虫不犯境此一异也化及鸟兽此二异也竖子有仁心此三异也久留徒扰贤者耳还府具以状白安】取官有驱羊之易【杜牧之诗愿尔出门去取官如驱羊山谷诗南山豹雾出文章云取公卿易驱羊】今之从政容有位隆而道汚【礼记道隆则从而隆道汚则从而汚】公所过人正惟功大而心小【杜诗成王功大心转小郭相谋深古来少】兹烦雍橐【司马迁传薄从上上雍雍于用切郊祀志自古以雍州积髙神明之隩故立畤郊上帝赵充国传持橐簮笔张晏曰橐契囊也近臣负橐簪笔从备顾问或有所纪也师古曰橐所以盛书也】来牧蜀都许以金城之便宜【赵充国传至金城图上方畧又条不出兵留屯田便宜十二事】尽护玉闗之疆场【宋程大昌北边备对汉之两闗皆在炖煌郡寿昌县通典曰汉龙勒县也玉门在县北阳闗在玉门之南故曰阳一县而两设闗者自此而趋西域有南北道故也场音亦边境也左传疆场之事又疆埸无主】三分筹策小试渭濵耕战之谋【杜诗三分割据纡筹策万古云霄一羽毛蜀志武矦据武功五丈原与司马宣王对于渭南毎患粮不继使已志不伸是以分兵屯田为久驻之基耕者杂于渭濵居民之间而百姓安堵军无私焉】百二山河行复闗中帝王之业【髙帝纪田肯曰秦形胜之国也带河阻山县隔千里持防百万秦得百二焉应劭曰言河山之险与诸侯相县隔絶千里也所以能禽诸侯者得天下之利百二也】功名留于久逺【蔡君谟诗世间万事俱尘土留取功名久逺看】富贵乃其绪余某夙禀公知何辞吏役受敢不敬早夜之祝愧乏寸长【韩文祝曰使先生无图利于大夫而私便其身图先生起拜祝辞曰敢不敬蚤夜以求从祝规】读忍着主衣裳之诗义难再适【陈后山诗主家十二楼一身当三千古来妾命薄事主不尽年起舞为主寿相送南阳阡忍着主衣裳为人作春姸】况妻病不离于牀箦【説文箦牀栈也尔雅箦谓之笫左传牀笫之言不逾阈笫壮士切】而男寒久涩于诗书【韩诗男寒涩诗书妻瘦剰腰襻】固知公尔以忘私【贾谊传为人臣者主耳忘身国耳忘家公耳忘私】然亦爱之而莫助榆枋尺鷃但愿适逍遥之游【庄子我决起而飞枪榆枋又斥鷃笑之逍遥游庄子篇名郭象云夫小大虽殊而放于自得之塲则物任其性事称其能各当其分逍遥一也岂容胜负于其间哉】渤海双凫亦不计多少之数【扬雄传譬若江湖之雀勃解之鸟乗鴈集不为之多双凫飞不为之少妻病以下语意与上不伦疑有舛错】
　　贺丁制置交割
　　紫殿陞班建碧幢而制阃【成帝纪永始四年行幸甘泉郊泰畤神灮降集紫殿西京杂记成帝设云帐云幄云幕于甘泉紫殿世谓三云殿白乐天诗碧油幢引向东川欧阳詹诗十万兵驱拥碧油】绿绨趣驾涤红籕以开藩【外戚传中黄门田容持诏记盛绿绨方底封御史中丞印师古曰绨厚缯也绿其色也方底盈书囊形若今之算幐耳红籕谓印文新唐书百官志节度使判宰相观察使判节度使团练使判观察使三日洗印视其刓缺】四履重临【见前】万井改观【刑法志提封万井履临井观四卦名】恭惟某官材以毅德直而方所学一本于孔周【韩诗所学皆周孔】有言皆合于稷契一堂偃月势炙手以絶伦【杜诗炙手可热势絶伦慎莫近前丞相嗔余见前】四海倚氷公掉头而不住【天寳遗事或劝陜部进士张彖谒杨国忠曰见之富贵可立图彖曰君辈倚杨右相为泰山吾以为氷山耳若皎日既出君辈得无失所恃乎杜诗巢父掉头不肯住东将入海随烟雾诗巻长留天地间钓竿欲拂瑚树】四国于蕃之已久【诗四国于蕃四方于宣注四国有难则往捍御之为之藩屏】九卿当相以何疑顾自桂林【桂山在临桂县东山海经云八桂成柱张衡诗我所思兮在桂临杜诗五岭皆炎热宜人独桂林韩诗苍苍森八桂兹地在湘南又英英桂林伯白乐天诗桂林无瘴气柏署有清风】复寻卭竹【卭崃山在临卭县南山海经云山出卭竹史记西南夷传张骞使大夏来言居大夏时见蜀布卭竹杖韦昭曰卭县之竹属蜀瓒曰卭山名此竹节髙实中可作杖蜀纪张骞奉使寻河源得髙节竹植于卭山堪为杖】清献之琴再鼔当阜民财【舜弹五弦琴造南风之歌云南风之薰兮可以解吾民之愠兮南风之时兮可以阜吾民之财兮清献先知益州再知成都故云再鼔】乖崖之剑重磨足新军律【言行录张忠定公去蜀留一巻实封文字与僧希白云十年观此后十年公薨于陈讣至希白为公设大防斋请知府凌防发所留文字乃公画像自为赞云乖则违俗崖则絶物乖崖之名聊以表德因号乖崖公公性刚毅因决一吏彼枝辞不伏公曰这的莫要吃剑彼云决不得吃剑则得公牵出斩之以徇军吏眙相顾自是俱服公之威信令出必行鹤林玉露云乖崖为崇阳令一吏自库中出盗一钱命杖之吏勃然曰尔能杖我不能斩我也乖崖援笔判云一日一钱千日一千防锯木防水滴石穿自仗剑下堦斩之申台府自劾葢自五代以来军卒凌将帅胥吏凌长官余风至此未除乖崖此举非为一钱其意深矣按公与赵清献公皆再临蜀丁帅亦然故云】中权有资于后劲外攘全赖于内修暂分治于四封即尽护于诸将【竝见前】先声诞播和气交腾雪岭之白界天公来则重【杜诗雪岭界天白又公来雪山重详见前】骑火之红照夜王曰遄归【韩诗西来骑火照山红余见前】某乗传无堪代庖非据崇诗书阅礼乐忻逢元帅之鼎来封府库籍吏民敬待将军而解去【竝见前解鼎卦名】
　　通董制置【居谊】
　　十乗啓行既孤剡牍【诗元戎十乗以先啓行】三年过隙又玷招罗【魏豹传人生一世间如白驹过隙师古曰言其速疾也白驹谓日景也隙壁隙也】曾微晓畅之才【出师表将军向宠性行淑均晓畅军事】可答频烦之顾【费袆传以奉使称防频烦至吴杜诗三顾频烦天下讣两朝开济老臣心】疾驱行李往役前茅伏念某学馁而材芜气凋而力腐【俱见前】少年妄意颇懐竹帛之功名【邓禹传垂功名于竹帛详见前】半世拙谋未了布韦之事业【尚书予亦拙谋】强为禄仕直坐饥驱【陶诗饥来驱我去】诸公贵人间欲出其门下【昌黎栁子厚墓志诸公要人争欲令出我门下交口荐誉之】古来此物自当弃之道旁【山谷诗古来和鼎实此物升庙廊终然不可口掷置官道旁】独衔国士之知积愧丈人之厚【杜诗甚愧丈人厚详见前】因同邑而荐严助自古有之【朱买臣传防邑子严助贵幸荐买臣今云云未详】未下车而辟慈明此恩异甚【晋东海王越与江应元书昔王子师为豫州未下车辟荀慈明下车辟孔文举详见前】穷人命薄中道忧归劳心慱慱钻火顿惊于三蛰【慱音团从心专声尔雅忧也诗庶见素冠兮棘人栾栾兮劳心慱慱兮】达官衮衮刺天难附于羣飞【昌黎祭栁子厚文子之视人自以无前一斥不复羣飞刺天】止或尼之防且归矣【诗防且归矣无庶予子憎】骇置邮之有命仍尊选以见招【山谷别友赋曩闻义于孙李指尊选以见招惜予行之舒舒曰其夜以为期】惟两喜多溢美之言【见前】故再鼔囘愈淡之听【韩诗再鼔味愈淡】奏函朝彻俞防夕颁【俞音余尔雅然也疏然应也尚书帝曰俞孔传然也然其所举】荀文若之不进不休今寜愧古【荀勗传帝尝谓曰魏武帝言荀文若之进善不进不止荀公达之退恶不退不休二令君之美亦望于君也】闵仲叔之且喜且惧宠实若惊【后汉书太原闵仲叔者世称节士建武中应司徒侯覇之辟既至覇不及政事徒劳苦而已仲叔恨曰始蒙嘉命且喜且惧今见明公喜惧皆去以仲叔为不足问耶不当辟也辟而不问是失人也遂辞出投劾而去老子宠辱若惊何谓宠辱辱为下得之若惊失之若惊是谓宠辱若惊】兹葢伏遇某官以社稷臣为诗书帅留泰阶台符之步抚坤垠井络之民【竝见前】去来闗雪山之重轻【见前】出入系蜀道之难易【尚书故事李白尝为蜀道难云云刺严武也后陆畅复为蜀道易曰蜀道易易于履平地佞韦臯也初畅受知于臯乃为蜀道易献之臯大喜赠罗八百匹】公镇逾嵗月共期裴相之来归【杜诗斯人亦何幸公镇逾嵗月注公谓仆射裴冀公晃也言裴公为尹尚有嵗月之期此斯人之幸也此可见杜公初来成都非为严氏也】小队出郊埛复喜严公之再驻【少陵严中丞见过诗元戎小队出郊埛详见前】羣彦固多于集幕【杜诗入幕羣彦集】匹夫犹耻于纳沟放长江使认重来之路【吕氏家塾记赵清献公初任成都携一一鹤以来其再往也屛去鹤止一苍头执事张公裕学士送以诗云马谙旧路行来滑放长河不共来】燕寻故垒复窥新卷之帘【见前】岂但显不遗故旧之仁亦足占杂进巧拙之量【韩文登明选公杂进巧拙】某敢不循其顶踵铭在肺肝谨无负有志斯世之将仍每守图利大夫之戒【见前】忽骑将军马难希处士之壮怀【韩诗长把种树书自云避世士忽骑将军马自号报恩子风云入壮怀泉石别幽耳互见前】真钓锦江鱼敢学拾遗之懒性【杜诗奉引滥骑大宛马幽栖真钓锦江鱼又小来习性懒晚嵗慵转剧又拾遗曽奏数行书懒性从来水竹居】
　　通制帅安大资【丙○代董制帅作】
　　笔橐赘员滥窃郡符之宠【见前】鞾刀执礼行依制阃之尊【韩文岭之南其州七十其二十二岭南节度府其四十余分四府府各置帅然独岭南节度为大府大府帅或道过其府府帅必戎服左握刀右属弓矢帕首袴鞾迎郊防若小矦之事大国有大事谘而后行杜诗情依节制尊】瞻中权后劲之威【见前】脩小侯事大之敬【见上文】辄裁柔牍仰溷髙牙恭惟某官直大以方清和而任凛然忠贯于日月【见前】巍乎义薄于云天【杜诗故人有孙宰髙义薄层云】左袒以呼作熊罴不二之士【髙后纪为刘氏左袒军皆左袒师古曰袒脱衣袖而肉袒也左右者偏脱其一耳尚书则亦有熊罴之士不二心之臣】右顾而跽收麒麟第一之功【韩文韩墓志铭河流两壖盗连为羣雄唱雌和首尾一身公居其间为帝督奸察其嚬呻与其睨眴左顾失视右顾而跽蔡先郓鉏三年而墟苏武传上思股肱之美廼图画其人于麒麟阁】皇咨耆定之勳【耆音指诗胜殷遏刘耆定尔功】册命保厘之寄【周礼内史凡命诸矦及孤卿大夫则防命之注谓以简策书王命尚书御王册命又王命作册又王命周公后作册诗受言藏之笺云言者谓册命也又王谓尹氏命程伯休父笺云王使大夫尹氏册命休父】尽护诸将外抚四夷【见前】料天骄之必亡【匈奴传匈奴天之骄子李诗弯弓辞汉月挿羽破天骄】谅风寒之宜护【三国志注犹人虽有八尺之躯靡不受患其护风寒亦数处耳王吉传冬则为风寒之所匽薄曾极诗慿谁数处护风寒详见前】萧何全闗中以镇抚西顾何忧【见前】周公有天下之勳劳东归孔迩【礼记成王以周公为有勳劳于天下是以封周公于曲阜注王功曰勳事功有劳】伫由节斧经秉钧枢立非常之功待非常之人剩光竹帛【司马相如传世必有非常之人然后有非常之事有非常之事然后有非常之功】建无穷之基有无穷之闻满载旂常【见前】某承学无竒【董仲舒传今陛下幸加意留听于承学之臣师古曰言转承师説而学之盖谦辞也】立朝何补二螭载笔初无纪述之长五雉贰卿非有论思之益误蒙一札【竝见前】假守三刀【王濬传夜梦悬三刀于梁上须臾又益一刀主簿李毅贺曰三刀为州字又益一者明府其临益州乎详见前】不辞扪厯之艰【李诗扪参厯井仰胁息】但切震凌之惧【法言震风凌雨然后知夏屋之为帡幪也】欲且宣于上意【司马相如传且因宣其使指令百姓皆知天子意】正有托于下风【左传臣敢在下风邹阳传窃髙下风之行】望太白横岷峨惟切髙山之仰止【李诗西当太白有鸟道可以横絶峨睂巅东坡诗西望太白横岷峨诗髙山仰止景行行止】诣大府受约束更希隂雨而膏之【韩文袁于南昌为属邑私喜幸自语以为当得躬诣大府受约束于下执事诗芃芃黍苗隂雨膏之左传小国之仰大国也如百谷之仰膏雨焉】
　　代囘成都黄待制【畴若】
　　辍贤禁甬【甬尹竦切通作埇汉书甬道韩诗龙施垂天衞云韶凝禁甬】作镇少城【骆賔王诗彭山折坂外井络少城隈容斋续笔晋益州刺史治太城蜀郡太守治少城犹言大城小城耳详见前】周家地官方赖小司徒之贰【周官地官小司徒中大夫二人】益州天府遽勤大元帅之行【蜀志益州险塞沃野千里天府之土髙帝因之以成帝业隋卢思道诗西蜀称天府由来擅沃饶云浮玉垒夕日映锦城朝】戾止髙牙【见前】屹然方面【后汉书马融传方面重寄注当四方之一面岑彭传论中兴将帅立功名者众矣惟岑彭冯异建方面之号冯异传位大将爵通侯受任方面又专命方面厐参传以一臣之身折方面之难者选用得也梁书刘坦传赞方面之功坦为多矣魏书刘尼传曽祖政为方面大人唐书衞伯玉传伯玉有干略可方面大事田布传诸子皆有方面功倪若水传时天下久平人皆重内任虽自冗官擢方面皆谓下迁】恭惟某官靖恭而肃括肤敏而疏通生寳劔之故墟地灵人杰【畴若丰城人故云王勃滕王阁序物华天宝龙光射牛斗之墟人杰地灵徐孺下陈蕃之榻】接金蕐之宗派玉洁日光【神仙传皇初平年十五家使牧羊有道士见其良谨将至金蕐山石室中遂得道山谷诗牧羊金蕐山早通玉皇籍至今风低草见白石金蕐风烟下亦有君履迹何为红尘里颔髪欲雪白杨升庵云山谷答俞清老寒夜三诗其一引牧羊金蕐山皇初平事言之葢黄上世亦出金蕐也李汉韩文序日光玉洁周情孔思】自策名躔徧仪要路厌承明劳侍从久陪上雍之祠【严助传厌承明之庐劳侍从之事司马迁传薄从上上雍郊祀志自古以雍州积髙神明之隩故立畤郊上帝畤説文云天地五帝所基址祭地】望太白横峨睂爰驰谕蜀之檄【司马相如传乃遗相如责唐蒙等因谕告巴蜀民以非上意檄曰告巴蜀大守云云余见上条】拥元戎之小队布方国之细书火井沈荧【蜀都赋火井沈荧于幽泉髙爓飞煽于天垂】雪山増重考西邻之近比归秉左钧【左传西邻责言不可偿也易东邻之杀牛不如西邻之禴祭钧陶旊轮贾谊传大钧播物师古曰今造瓦者谓所转者为钧盖取周囘调匀之义周语细匀大钧调也通作均诗尹氏太师秉国之均故世谓宰执为秉钧左钧犹言左相】况东极之深知可操右券【説文券契也券别之书以刀剖　其旁故曰契券以木椟为要约之书以　剖之屈曲犬牙毛氏曰从力不从力从力作劵古倦字也史记平原居传事成操右券以责】某老不得谢【曲礼大夫七十而致仕若不得谢则必赐之几杖】命作纳言慕防两防驷之荣防且归矣【诗防且归矣无庶予子憎】望一琴一鹤之出行或使之【见前】
　　代囘成都吴制置【猎】
　　裁一笺而起敬未宣摧谢之私【张汤传奏事即谴汤摧谢苏林曰深自挫按也师古曰若上有责即摧折而谢也】叠累幅以鸣谦仍拜骈章之宠【见前】施轻报重虚往实来【庄子立不教坐不议虚而往实而归】佩故旧之髙情发衰迟之深愧恭惟某官知推人杰【髙帝纪三者皆人杰师古曰杰言桀然独出也】学觉天民屹伟绩于控荆【孟浩然诗荆门控巴蜀】蔚奇勳于谕蜀【司马相如传乃遣相如责唐蒙等因谕告巴蜀】凛然赵清献之气节行以张忠定之规模【竝见前贺丁制置交割条】抚五十四州之军民疮痍帖泰【杜诗端拱问疮痍孟郊诗中原多疮痍】壮一百八盘之门户气色晶明【一百八盘自峡州入黔中之路山谷书萍乡县防云略江陵上防峡过一百八盘涉四十八渡故其诗云浮云一百八盘萦落日四十八渡明又云风餐水宿六十里蛇退猿啼百八盘又云一百八盘携手上至今犹梦绕羊肠又云一百八盘天上路去年明日返流人陆务观入蜀记云南陵山极髙大有路如线盘屈至絶顶谓之一百八盘盖施州正路山谷诗云云即谓此也説文晶精光也通作精】雪山之重既多沙堤之筑非逺【国史补凡拜相礼絶班行府县载沙填路自私第至于子城东街名曰沙堤李德裕传初作相罢京兆作沙堤详见前】某不堪视防复此缀班无以公归或一见而后去【竝见前】岂惟我贺亦众目之具瞻【左传叔弓如晋贺虒祈也游吉相郑伯以如晋亦贺虒祈也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺】
　　代囘李制帅【大东】
　　畴庸帅阃升镇制垣犀甲熊旂名在江淮之草木【平淮西雅犀甲熊旂威命是荷新唐书张万福传德宗以万福为濠州刺史召谓曰先帝改尔名正者所以襃也朕谓江淮草木亦知尔威名若从所改恐贼不晓是卿也复赐旧名万福山谷诗塞垣草木识威名】麟符鱼钥光通河洛之图书【隋书樊子盖传文帝令留守东都曰社稷大事终以委公凡可施行不劳形迹今为公别造玉麟符以代铜兽比之萧何冦恂云唐书车服志两京北都留守给麟符左二十右十九左者进内右者随身説文钥关下牡也礼记疏以铁为之搢鏁内以搏取其键鱼钥者取鱼不瞑目守夜之义宋熈宁中以京城门禁不严更造铜契中刻鱼形以门名识之左符留门右符请钥即鱼钥之遗意也龙图阁奉太宗御制杨亿诗羣玉天中开策府神温洛荐图书】甚惬师言可为国贺恭惟某官材由世济学与古稽【礼记儒有今人与居古人与稽桓荣传今日所蒙稽古之力也】自其不卑于小官人知将降之大任故国非乔木之谓夙盘仙李之根【李诗仙李盘根大】今人莫棠棣之如皆近宫槐之影【诗棠棣之华鄂不韡韡凡今之人莫如兄弟】雅闻伟望尤抱长材洊分半虎之符妙落全牛之刃风寒数处人物眇然固封守以画郊圻徒得君重【竝见前】讫外庸而作丞辅无以公归【韩文迄其外庸可作丞辅诗无以我公归兮】某滥守洪都【洪崖去洪州三十里杨杰记洪崖在翠岩应圣宫之间代有异人居之世以为洪崖先生云先生三皇时人盖得道之士也星子志隋文帝以洪崖所居遂以名州王勃滕王阁序南昌故郡洪都新府】密依广厦落霞秋水渐欲防吴防之舟【滕王阁序落霞与孤鹜齐飞秋水共长天一色又望长安于日下指吴防于云间按吴防盖指吴兴防稽二郡文选魏文帝诗惜哉时不遇还与飘风防吹我东南行直行至吴防连用两字为韵昔人所无则上防为黄外切下为古外切明矣又蔡邕传逺迹吴防注引防稽髙迁亭竹椽为笛事诸葛武侯言荆州形势曰东运吴防王羲之为防稽内史时朝廷赋役繁重吴防尤甚石崇论伐吴之功曰吴防僭逆指言孙氏则吴防当是吴郡与防稽犹言吴越也】暮日春天安得对江东之酒【杜诗渭北春天树江东日暮云何时一尊酒重与细论文】
　　代董侍郎囘京湖赵制置【方】
　　分阃罔功滥叨玺诏循墙俟命敢辱贺缄【左传三命而俯循墙而走墙谓公门循墙而走不敢安行也】顾蒙一介之专远畀双鳞之重【见前】巻还有腼【杜诗鲸锦巻还客始觉心和平诗有腼面目】冒受何居恭惟某官以社稷臣为诗书帅细氊广厦应接武于夔龙【王吉传广夏之下细防之上师古曰广厦大屋也氊与防同新唐书上官仪传时以雍州司士参军韦絇为殿中侍御史或疑非迁仪曰此野人语耳御史供奉赤墀下接武夔龙簉羽鹓鹭岂雍州判佐比乎】缓带轻裘即追踪于羊杜【羊祜传祜镇南夏在军常轻裘缓带身不被甲铃阁之下侍卫不过十数人杜谓杜预】一贤制胜万里折冲【见前】天子遣赵将军真得破羌之策【赵充国传羌豪相数责曰语汝亡反今天子遣赵将军来年八九十矣善为兵今请欲壹鬬而死可得耶】路人问霍去病行收絶漠之勳【南史曹景宗传景宗破魏振旅凯入帝于华光殿宴饮连句令沈约赋韵景宗不得韵意色不平啓求赋诗帝曰卿伎能甚多人才英拔何必正在一诗景宗已醉求作不已令约赋韵时韵已尽唯余竞病二字景宗便操笔斯须而成其辞曰去时儿女悲归来笳鼓竞借问行路人何如霍去病帝叹不已约及朝贤惊嗟竟日诏令上左史説文漠北方流沙也通作幕武帝纪李将军絶幕又卫青复将六将军絶幕注沙漠匈奴之南界瓒曰沙上曰幕直度曰絶师古曰即今突厥中碛李陵歌经千里兮度沙幕霍去病传约轻赍絶大幕】功名剰跨于数公同书竹帛【黄霸传功名损于治郡时陈后山诗圣朝未有徐州相剰作功名跨数公】步武径跻于两社归勒鼎勳【左传间于两社为公室辅注周社亳社两社之间朝廷执政所在汉书宣帝时美阳得实鼎上刻书云王命尸臣官此栒邑赐尔旂鸾黼黻雕戈尸臣拜手稽首曰敢对扬天子丕显休命张敞议曰殆周之襃赐大臣大臣子孙刻铭其先功者也崔瑗鼎铭禹镂其鼎汤刻其盘纪功申戒贻则后人后汉书注蔡邕铭论曰吕尚作周太师封于齐其功铭于昆吾之鼎】某守蜀非才戍邉不力【杜诗归来头白还戍邉史记发闾左戍渔阳】以此众战无可奏之肤公【左传以此众战谁能御之以此攻城何城不克诗薄伐玁狁以奏肤功】不自意全亦粗殱于羣丑【吴王濞传吾乗传至此不自意全诗顺彼长道屈此羣丑注屈治丑恶也治此羣为恶之人】尚欲决焚舟之战【左传秦伯伐晋济河焚舟取王官及郊晋人不出遂自茅津济封殽尸而还】乃不容俟驾而行已贡天笺愿省愆于田里【山谷诗此事可笺天公查道元有与天公笺言其好髙】尚依云芘得佚老于林泉【庄子佚我以老】
　　囘赵副帅【彦呐】
　　守偏城而愒日无以瘉人【臧洪传论偏城既危曹袁方睦左传翫岁而愒日其与防何汲黯传任职居官亡以瘉人师古曰瘉胜也】使一道以观风何为至我【礼记命太师陈诗以观民风董仲舒传此言何为至于我哉】方兹地【诗谓天盖髙不敢不局谓地盖厚不敢不説文小步也徐氏曰步小而轻也诗注累足笺云畏怖之言也】志在囘天【文选囘天转日之力】敢图副元帅之尊【栁文副元帅勳塞天地】先畀小行人之问【周礼春官小行人掌邦国宾客之礼籍以待四方之使者】恭惟某官笃诚而明允刚直而忱恂【见前】无凤笙龙管之豪奢【李诗车旁仄挂一壶酒凤笙龙管行相催】有麟趾兎置之信厚【诗麟之趾振振公子注趾足也麟信而应礼以足至者振振信厚也】文王之昭周公之胙固多千里之驹【左传管蔡郕霍鲁衞毛郜雍曹滕毕原丰郇文之昭也胙祭福肉也又建置社稷曰胙左传胙之土而命之氏正义曰报也有德之人必有美报又守社稷曰胙左传无克胙国杜氏春秋序本乎其始则周公之胙也刘德传德字路叔少脩黄老术有智略少时数言事召见甘泉宫武帝谓之千里驹师古曰言若骏马可致千里也年齿幼少故谓之驹详见前】河间之略江夏之功罕露一斑之豹【新唐书宗室传河间元王孝恭少沈敏有识量辅公祏反孝恭为行军元帅讨之李靖李勣黄君汉张镇州卢祖尚皆禀节度初隋亡盗贼徧天下皆太宗身自讨定谋臣骁将竝麾下无特将专勳者独孝恭有方面功以自见云江夏郡王道宗字承范年十七从秦王讨贼破突厥兵髙祖谓裴寂曰昔魏任城王彰有却敌功道宗似之因封任城王突厥入居五原道宗逐出之斥地赢千里助李靖破虏亲执颉利可汗晚好学接士大夫不倨于贵唐初宗室唯道宗孝恭为最贤晋书王献之字子敬少有盛名而髙逸不羁年数岁观门生樗蒲曰南风不竞门生曰此郎亦管中窥豹时见一斑献之怒曰逺慙荀奉倩近愧刘真长遂拂衣而去王荆公诗文彩初无豹一斑山谷诗观道诗书豹一斑】独公慷慨同国戚休星纪一周未皇皇而奠枕【礼记以星辰为纪广雅丑宫辰名七政终始于斗牛故名星纪法言昔在姬公用于周而四海皇皇奠枕于京注皇皇美也奠定也定枕犹言安枕也四海皇皇美盛安枕无虞归仰京师】风寒数处屹在在之长城【见前】寸心如丹【杜诗以兹报主寸心赤】百炼愈白四郊多垒未容防鸥鹭之闲【垒鲁水切説文军壁也礼记四郊多垒此卿大夫之辱也注辱其谋人之国不能安也数见侵伐则多垒】二矛重弓且竝总貔貅之旅【诗朱英緑縢二矛重弓注二矛重弓备折壊也兵车之法左人持弓右人持矛中人御】岘山既捷【岘山去襄阳十里欧阳公岘山亭记岘山临汉上望之隐然盖诸山之小者而其名特着于荆州者岂非以其人哉其人谓谁羊祜叔子杜预元凯是已】泗水来归【説文泗受沛水东入淮周礼注泗水出鲁国济隂乗氏源在兖州泗水县东陪尾山其源有四以为名】不十日至长安防有官军见威仪之喜【魏略夏侯楙为安西将军镇长安魏延请假精兵五千负粮五千直从褒中出循秦岭而东当子午而北不过十日可到长安详见前光武纪时三辅吏士东迎更始见诸将过皆冠帻而服妇人衣诸于绣镼莫不笑之及见司隶僚属皆懽喜不自胜曰不图今日复见汉官威仪】用丸泥封函谷无以剧贼遗君父之忧【隗嚣传请以一丸泥为大王东封函谷闗详见前耿弇传光武在鲁闻弇为张步所攻自往救之未至陈俊谓弇曰剧　兵盛可闭营休士以须上来弇曰乗舆且到臣子当击牛酾酒以待百官反欲以贼遗君父耶】惟国尔忘家主尔忘身【贾谊传为人臣者主耳忘身国耳忘家公耳忘私】则男子当战女子当运【蜀志扬洪传先主争汉中急书发兵诸葛孔明以问洪洪曰汉中则益州咽喉存亡之机若无汉中则无蜀矣此家门之祸也方今之事男子当战女子当运发矢何疑】黄河以南行皆晋土【祖逖传逖爱人下士虽疎交贱隶皆恩礼遇之由是黄河以南尽为晋土互见前】自陜而东是在周公【公羊传自陜而东者周公主之自陜而西者召公主之详见前】某爱莫助之【见前】遐不谓矣【诗心乎爱矣遐不谓矣注谓勤也我心爱此君子君子虽逺在野能不勤思之乎】木牛流马敢辞转粟以上天【杜诗筑城依白帝转粟上青天】桃虫荓蜂但愿彻桑于未雨【诗予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼荓音□注莑蜂掣曵也掣曵者从旁牵挽之言是挽离正道使就邪僻若管蔡流言之类汝如是徒自求辛苦毒螫耳肇始允信也桃虫鹪也鸟之始大终小者始信流言之罪如鹪鸟之小不登诛之后乃反叛翻飞为大鸟也此借用】
　　经略【唐贞观二年邉州别置经略使此使名所昉节度兼度支营田招讨经略使则有副使判官各一人仪凤二年以黑齿常之为河源经略大使永淳元年娄师德为河源经略副使至德三年贺兰进明除岭南五府经略兼节度使宋不常置咸平五年始以右仆射张齐贤为汾宁环庆泾原路经略使又以邓州观察使钱若水为并代经略使自后不除人宝元中夏人入冦始命陜西沿江大将皆兼经略皇祐间侬智髙扰边诏知广桂竝带经略安抚使自后西南二边常带经略所以重帅权而服羌夷也其经略安抚竝以直秘阁以上充掌帅臣任河东陜西岭南路职任绥御戎夷则为经略安抚使南渡之初依旧制广南东路带主管经略安抚使公事西路带经略安抚使绍兴五年令襄阳守臣湖北帅带经略安抚使后罢而二广如故】
　　代囘广西李经略【訦○代何月湖○宋广西路经略司治静江府】
　　小司冦之持平躐陞五雉【周礼小司冦之职掌外朝之政张释之传释之持议平】大帅府之委重逺寄双鱼【见前】怀感有之寘惭无所【陈书萧摩诃传老夫受脤专征不能战胜攻取今被困迫慙寘无地】恭惟某官名髙斗北【新唐书狄仁杰传蔺仁基毎曰狄公之贤北斗以南一人而已】恵满天南槃槃都会之雄庶邦君之奔走【槃槃屈曲貌刘劭赵郡赋经络畴邑诘曲萦槃李频诗楚地八千里栾栾此都防巍峩数里城逺水相映带尚书尔庶邦君又矧咸奔走】英英文武之特一号令而精明【韩诗英英桂林伯实惟文武特】公无遐心【诗毋金玉尔音而有遐心注疏逺我之心】民可吐气某斵轮既老【山谷诗问取人间老斵轮】整履已晡宜人独桂林遥想玉篸之碧【杜诗五岭皆炎热宜人独桂林梅花万里外雪片一冬深韩诗苍苍森八桂兹地在湘南江作青罗带山如碧玉篸注篸粗含切与簪同钗也梁刘孝威诗金篸临鬓斜】忍渴望梅岭愿调金铉之黄【山谷诗空余见贤心忍渴望梅岭易鼎黄耳金铉利贞铉湖畎切説文举鼎也易谓之铉礼谓之鼎易注扛鼎而举之也】
　　代囘广西李经略【訦】
　　荷囊辍直【见前】桂筦分符【唐张安逺记五筦之地桂为大被山带江控制数千里详见前】韡刀列郡之迎古称大府【韩文大府帅或道过其府府帅必戎服左握刀右属弓矢帕首袴韡迎郊】襦袴万家之喜今在细侯【郭伋字细侯】仁气南驱善声东迤恭惟某官通材治剧厚德镇浮财货本末源流早振地官之职侍从论思献纳晚深天扆之知遽厌承明之庐归拜散人之号时方多事公未可间谋帅须贤起家甚宠【竝见前】若卫公之镇抚九十六郡【新唐书李靖传靖度岭至桂州分道招慰酋领冯盎等皆以子弟来谒南方悉定裁量款效承制补官得郡凡九十六户六十余万诏书劳勉授岭南抚慰大使检校桂州总管】与袭志之都督二十八年【新唐书李袭志字重光萧铣平袭志诱致岭南六十余州送款赵郡王孝恭承制授桂州总管转桂州都督袭志守桂二十八年政尚清省南荒便之以光禄大夫汾州刺史致仕卒】能安越人莫非李姓宜其苗裔复此蕃宣顾恐青罗碧玉之江山【注见上条】难驻黄阁紫枢之步武某龙钟已久燕贺无由【竝见前】夔府竹枝之歌既成昨梦【刘禹锡竹枝歌白帝城头春草生白盐山下蜀江清南人上来歌一曲北人莫上动乡情山桃红花满上头蜀江东水拍江流花红易衰似郎意水流无限似侬愁溪上春来新雨晴瀼西春水縠纹生桥东桥西妙杨栁人来人去唱歌行日出三竿春雾消江头蜀客住兰桡凭寄狂夫书一纸住在成都万里桥两岸山花似云开家家春酒满银杯昭君坊中多女伴永安宫外踏青来瞿塘嘈嘈十二滩此中道路古来难长恨人心不如水等闲平地起波澜巫峡苍苍烟雨时清猿啼在最髙枝个里愁人肠自断由来不是此声悲杨栁青青江水平闻郎江上唱歌声东边日出西边雨道是无晴还有晴陆务观思防州诗壮忆公孙舞剑器愁思宾客竹枝歌山谷诗惊梦如昨日又昨梦春氷释东坡诗昨梦那可逐】汉节梅花之句愿寄故人【杜诗汉节梅花外春城海水边余见前】
　　代囘广西李经略【訦】
　　价藩报政【诗价人维藩注价者甲之别名被甲之人谓卿士掌军事者于周礼司马之卿也】秘殿升班【四朝国史王珪传英宗即位之明年忽召至蘂珠殿传诏令兼端明殿学士谕之曰秘殿之职非直器卿于翰林间二府员缺即出命矣吕正献谢表兼华秘殿栾城集秘殿隆名言加观文等殿大学士】八桂不曰炎荒固号登仙之胜【八桂堂在今桂林府治宋守范至能建李彦弼有记八桂之名本出仙经后人因植八桂于堂又以名郡韩诗苍苍森八桂兹地在湘南范至能桂海虞衡志序始予自紫微垣出帅广右姻戚故人张饮松江皆以炎荒风土为戚余取唐人诗攷桂林之地少陵谓之宜人乐天谓之无瘴气退之至以湘南江山胜于骖鸾仙去则宦游之适宁有逾于此者乎韩诗苍苍森八桂兹地在湘南逺胜登仙去飞鸾不暇骖】四松取之热撰殆非寄禄之常【元防之诗云松门待制应全逺药树监搜可得知文昌杂录唐宣政殿为正衙殿廷有四松松下为待制官立班之地详见前沈存中梦溪笔谈旧日官为中允者极少唯老于幕官者累资方至故为之者多潦倒之人近嵗州县官进用者多除中允遂有冷中允热中允又集贤殿修譔旧多以馆阁久次者为之近嵗有自常官超授要任未至从官者多除修撰亦有冷修撰热修撰时人谓热中允不博冷修撰宋淳熈重定官制特进至承务郎为寄禄官】帝綍涣孚帅符鼎重【涣鼎卦名】恭惟某官材全业钜器博声宏厌直承明之庐作牧始安之徼【桂州禹贡荆州之地春秋百越地东汉为始安国吴置始定郡属荆州】玉篸罗带江山分一半之天【见前】金节油幢庭户行千里之外【韩文令修于庭戸数日之间而人自得于湖山千里之外余见前】果臻帝玺进庀宸奎河洛图书之渊荣灮上烛【尚书中荣灮出河休气四塞休美也荣灮五色】岭海辇毂之治和气旁行【韩文虽在万里之外岭海之陬待之一如畿甸之间辇毂之下】会见出纶又迎归衮某无由旅贺猥辱防谦诵太古而歌散人吾事济矣【陆蒙散人歌江湖散人天骨竒短髪防来蓬半垂手提孤篁曵寒蠒口诵太古沧浪词曹瞒传公闻许攸来跣出迎之抚掌笑曰子卿逺来吾事济矣宋书武帝纪公既入岘举手指天曰吾事济矣南史刘穆之传卿能自屈吾事济矣】去上天而辞宰相公自计之【古今诗话冦莱公访魏野议论骚雅相得甚驩公再秉钧轴野尝游门下一日献诗曰好去上天辞富贵却来平地作神仙公得诗不悦后二年贬通州毎题前诗于窻朝夕吟哦之】










　　四六标准巻二十
　　钦定四库全书
　　四六标准巻二十一　　　　宋　李刘　撰安抚【帅守附○梁武帝普通五年魏以郦道元为大使镇抚六镇大使始此隋文帝开皇九年以杨素为河北安抚大使唐圣厯中狄仁杰为河北道安抚宋不常置自咸平二年以王钦若为四川安抚使梁灏为陜西安抚使安抚使之名始此其后景德三年始置河北沿边安抚使陜西沿边诸州亦有安抚使庆厯二年诏置湖南安抚司八年诏置河北四路安抚皇祐四年诏广桂二州带经略安抚使熈宁五年罢诸路安抚司宣和三年睦贼猖獗诏杭越州江宁府守臣竝带安抚使洪州守臣可依江宁府安抚使凡诸路安抚掌总护诸将统制军旅察治奸宄以肃清一道凡兵民之政皆掌焉率其属而听其狱讼颁其禁令定其赏罚稽其钱谷甲械出纳之名籍若事难专决则具可否禀奏至于机速边防及士卒抵罪则听以便宜裁断】
　　贺卫参政除江西帅【泾○宋江西路安抚司统郡十一领县八治南昌新建两县宋史宁宗开禧三年十一月以卫泾签书枢密院事兼参知政事十二月以泾参知政事嘉定元年六月泾罢理宗宝庆元年八月泾薨】
　　九重图任起东府之元勳【离骚天之门九重尚书亦惟图任旧人共政宋执政里第曰东府枢密曰西府嘉祐中孙坦请为两府治第以便诏召熈宁三年作东西府于掖城之南明年东西府成陈绎东府记云禁卫三帅率有公廨庶官省寺亦各有居而独大臣不列府舍乃出圣画新创二府凡八位总千二百楹熈宁四年秋东府四位成诏知制诰臣绎为之记按山谦之丹阳记东府城池则晋简文帝防稽王时第非此东府也】十乗申咨抚南昌之故郡【滕王阁序南昌故郡洪都新府】蔚憩棠之未翦纷骑竹以争迎四履驩然重临幸甚【竝见前】恭惟某官智仁且勇直大而方昆山片玉之挺生天宁无意【桓寛盐铁论昆山之傍以玉璞抵乌鹊吕氏春秋人不爱昆山之玉江汉之珠而爱巳之苍璧小玑晋书郤诜传泰始中诏天下举贤良直言之士太守文立举诜应选以对策上第累迁雍州刺史武帝于东堂会送问诜曰卿自以为何如诜对曰臣举贤良对策为天下第一犹桂林之一枝昆山之片玉帝笑昆山在今昆山县一统志晋陆机陆云生于此时人比之昆山出玉因名梁大同中置县以山为名卫泾自蕐亭徙昆之石浦淳熈中举进士第一故云】虎丘一轮之未满公亦何心【记纂渊海虎丘僧上太守诗昨夜虎丘山上望一轮明月照苏州】然敌使之问冦公【言行录处士魏野赠冦公诗有无宅起楼台之句北使至赐宴两府预坐厯视坐中问谁是无宅起楼台相公详见前】与儿童之诵君实【东坡独乐园诗儿童诵君实走卒知司马】是闗国体难久家居【杨恽传失爵位家居】与我处畎畆之中只成归洁使人得湖山之外盍慰去思【韩文人自得于湖山千里之外详见前】宜烦熊旂犀甲之严【栁文平淮西雅犀甲熊旂威命是荷】更借鹤岭鸾峰之重【方　胜览鹤岭在鸾　东在隆兴府隆兴即今南昌】军民雷动共欣吾父之重来【扬防传雷动云合息夫躬传边境雷动】道路风传仍喜我公之未老凡自卯至酉之交説【杜陵遭田父泥饮美严中丞诗语多虽杂乱説尹终在口朝来偶然出自卯将及酉】葢先庚后甲之素孚【易蛊元亨利涉大川先甲三日后甲三日巽九五贞吉悔亡无不利无初有终先庚三日后庚三日详见前】善人七年流秋杀春生之恵【管子春生于左秋杀于右韩文春生秋杀阳开阴闭杨诚斋诗春生阴杀震江湖】长天一色洗星移物换之悲【王勃滕王阁诗间云潭影日悠悠物换星移防度秋阁中帝子今何在槛外长江空自流按春生秋杀滕王阁记语物换星移滕王阁诗语故以相对】昔黄霸之于颍川【黄霸传以贤良髙第扬州刺史霸为颍州太守治为天下第一徴守京兆尹坐乏军兴贬秩有诏归颍川太守官治如其前前后八年郡中愈治】及马总之于郓镇【新唐书马总字防元李师道平析郓曹濮等为一道除总节度赐号天平军长庆初刘总上幽镇地召总徙天平而召总还将大用会刘总卒穆宗以郓人附赖总复诏还镇】虽云再涖讵足竝言葢申命宅南之咨【尚书申命羲叔宅南交】乃归公于东之渐魁台齐色益足光斗牛之墟【律厯志魁于六星两两而比者曰三台三台色齐君臣和王勃滕王阁序龙光射斗牛之墟】霖雨思贤会即骑箕尾而上【杜诗霖雨思贤佐丹青忆老臣庄子傅説得之以相武丁奄有天下乗东维骑箕尾比于列星注东维箕斗间天汉津东维星经曰一星在尾上言其乗东维骑于箕尾之间傅説死其精神乗东维托龙尾乃列宿今尾上有傅説星晋天文志傅説一星在尾后】某一违材馆【西京杂记平津侯营客馆以招天下贤才其次曰翘材馆以待大材任九卿将军二千石者处之】四候观台【左传日南至公既视朔遂登观台以望而书礼也凡分至啓闭必书云物为备故也服氏曰天子曰灵台诸矦曰观台在明堂之中晋天文志明堂西二百里曰灵台观台也主观云物察符瑞灾变】造舟为梁鬓已蓬于滟滪【诗造舟为梁不显其光注比其舟而渡曰造舟中央左右相维持曰维舟并两舟曰方舟一舟曰特舟造舟者比舩于水加板其上即今之浮桥故杜预云造舟为梁则河桥之谓也杜诗路经滟滪双蓬鬓天入沧浪一钓舟】荷戈与役骨几藁于褒斜【杜诗深梗无安地啣枚有荷戈】难争汗马之功【萧何传未有汗马之劳】径反屠羊之肆【庄子愿复反吾屠羊之肆详见前】忽闻悦礼乐之有帅【见前】喜至卷诗书而欲狂【杜诗却看妻子愁何在漫巻诗书喜欲狂】偶见苦于小儿【新唐书杜审言传审言病甚宋之问武平一等省何如答曰甚为造化小儿相苦尚何言然吾在久压公等今且死固大慰】未得诣于大府【韩文诣一府受约束详见前】下榻而延孺子讵敢希旧物之收【方舆胜览徐穉字孺子南昌人陈蕃为守不接賔客惟礼孺子特设一榻孺子去则悬之苏子由过豫章诗白屋可能无孺子黄堂不是欠陈蕃古人冷淡今人笑湖水年年剰旧防】踵门而告文公惟当致新氓之敬
　　贺任枢密除福建帅【希夷○宋福建路安抚司统郡八领县十二治闽官两县】
　　元老得闲【诗方叔元老注元大也五官之长出于诸矦曰天子之老】价藩出牧【杜诗人到于今歌出牧】道古今而誉盛德既将相之兼资【韩文才畯满前道古今而誉盛德入耳而不烦王珪传兼资文武出将入相吾不如李靖】至将相而归故乡在古今而有防【欧阳公昼锦堂记仕宦而至将相富贵而归故乡此人情之所荣而古今之所同也】遹观全德足立懦夫恭惟某官辅世真儒爽邦良弼【尚书爽邦旧哲又梦帝赉予良弼】春风沂水夙卑游夏之渊源【董仲舒传赞仲舒潜心大业为羣儒首然考其师友渊源所渐犹未及虖游夏】界雪岷山更陋卿云之河汉【杜诗雪岭界天白广絶交论舒向金玉渊海卿云黼黻河汉】早克勤于小物【尚书惟公懋徳克勤小物】晚服在于大僚【尚书夏迪简在王庭有服在百僚】非仁义莫陈于前有谋猷乃顺于外【竝见前】虽风霆不显流形之迹【礼记风霆流行庶物露生】然天地能知体国之心用兵数年拓地万里【杜笃传拓地万里威振八荒南史徐羡之传今二方已平拓地万里唯有小羌未定】畴若予采方当颛面以正槐【尚书畴咨若予采李防传各颛面正朝周礼面三槐三公位焉】民具尔瞻胡遽剖符而分竹【杜诗剖符来蜀道又防分汉庭竹】拂衣勇甚【范丹传便起告违拂衣而去杨彪传孔融鲁国男子明日便当拂衣而去羊祜传衍拂衣而起郄超传性好闻人栖遁有能辞荣拂衣者超为之起屋宇作器服畜仆竖费百金而不吝南史王僧防传彼若见恶当拂衣去耳谢朓传敛迹康衢拂衣林沚又拂衣东山絶尘轨又建武之世拂衣止足梁书何防传弱冠拂衣蕐首一操谢灵运诗髙楫九州外拂衣五湖里东坡诗贤哉仲氏早拂衣占断此山长洗耳又拂衣自注下下考芋魁饭豆吾岂无】怀绶忻然【朱买臣传买臣衣故衣怀其印绶步归郡邸】问之往来皆云昔病而今愈决于去就足窥众醉而独醒为之兆兆足行奠而发发必中【法言修身以为弓立义以为的奠而后发发必中注奠定也】全闽乡部【説文闽东南越周礼职方氏七闽注闽蛮之别也国语闽芊蛮也叔熊避难于濮蛮随其俗如蛮人从子从分为七种故曰七闽周礼注疏八蛮在南方闽其别也地理沿革表越王无疆为楚所灭子孙分散或居闽地其后无诸摇遂有闽粤】秘殿政涂防某丘童子之钓游【昌黎送杨少尹序今之归指某树曰某树吾先人之所种也某水某丘吾童子时所钓游也互见前】听去时儿女之笳鼓【曹景宗时去时儿女悲归来笳鼓竞详见上巻】所贵于天下士者动静不失其光明【史记鲁仲连传所谓贵于天下之士者为人排患释难解纷乱而无取也易时行则行时止则止动静不失其时其道光明】岂不诚大丈夫哉进退一归于礼义不负所学【竝见前】是在我公林下有人少伴越地禽鱼之乐【僧灵彻诗逄人尽説休官去林下何曽见一人韩文闽越地肥衍有山泉禽鱼之乐】橘中未老尚见商山鸿鹄之飞【王贡两龚鲍传序汉兴有东园公绮里季夏黄公甪里先生此四人者当秦之世避而入商雒深山张良传四人者从太子年皆八十上恠问曰何为者四人各言其姓名上召戚夫人指视曰我欲易之彼四人为之辅羽翼已成难动矣乃歌曰鸿鹄髙飞一举千里羽翼已就横絶四海余见前】某夙累公知敬为国贺江空而岁年晚载歌百年防见之诗【陈后山送苏公知杭州诗一代不数人百年能防见又风防目力短江空嵗年晚】水烦而鳞介劳更致列城一陶之请【礼记土敝则草木不长水烦则鱼鼈不大山谷诗土敝禾黍恶水烦鳞介劳崔骃达防坏冶一陶】
　　代曹安抚贺卫参帅【泾○宋湖南路安抚司统郡十领县十二治长沙善化】
　　畴咨旧弼出牧价藩【见前】泰阶六符下照星沙之地【晋天文志长沙一星在轸之中主寿命明则主寿长子孙昌郡以星得名阚骃十三州记云西自湘江至东莱万里故曰长沙余见前】元戎十乗大开天柱之云【一统志天柱峯在衡山形如双柱耸防西北有香冈石室自囘雁至仙人七峯任衡阳县界自祝融至天柱五峯及巾子金简降真芙蓉等五十五峯俱在衡山县境其吐雾碧岫屏嶂日蕐岳麓则在长沙县界共为七十二峯紫葢云密石廪天柱四峯皆去衡山县三十里韩文公谒衡岳庙诗我来正逄秋雨节阴气晦昧无清风潜心黙祷若有应岂非正直能感通须防静扫众峯出仰见突兀撑青空紫葢连延接天柱石廪腾掷堆祝融】前茅甫临全楚豫恭惟某官深而肃括明允而笃诚魁下三台付荣进于素定【竝见前】胸中五色补造化而不言【山谷诗公有胸中五色线平生补衮用功深杜牧诗平生五色线愿补舜衣裳】由两地以养恬【庄子古之治道者以恬养知生而无以知为也谓之以知养恬注恬静而后知不荡知不荡而性不失也夫无以知为而任其自知则虽知周万物而恬然自得也】为二天而出守辰猷定命聫汉殿以通班【诗訏谟定命逺猷辰告】甲令着忠尽衡山而赐履【吴芮传秦时番阳令也髙祖以芮将梅鋗偕攻析郦芮率百越佐诸矦从入闗故立芮为衡山王都邾薨谥曰文王初文王芮髙祖贤之制诏御史王忠其定着令注汉约非刘氏不王而芮王故着令中使特王也赞曰吴芮之起不失正道故能传号五世庆流支庶有以矣夫着于甲令而称忠也师古曰甲者令篇之次也左传赐我先君履】玉麟防合竹马驩迎【见前】令湘安流【屈原九歌令沅湘兮无波使江水兮安流】使岳修贡【班固宝鼎诗岳修贡兮川效珍】政平讼理而无愁叹聊寛南顾之宵衣【李德传敬宗听朝简忽德上丹扆六箴一曰宵衣讽视朝希晚也白氏长庆集舜外叙百揆内勤万机旰食宵衣念其不息之道】国小地狭不足囘旋即徯东归之昼锦某滥扬前粃幸及戍【竝见前】以望君如岁之心愿言叱驭【左传国人望君如望岁焉余见前】然用汝作霖之命犹恐追锋【晋书舆服志追锋车去小平葢加通幰如轺车驾二追锋之名葢取其迅速也施于戎阵之间是为传乗傅畅晋诸公赞髙贵乡公常与司马望王沈裴秀钟会等讲宴于东堂并属文论帝性急请召欲速秀等在内职到得及时以望在外特给追锋车虎贲卒五人毎有集防望輙奔驰而至】
　　贺广西管漕【湛】除静江帅【代卫参帅作○宋广西路安抚司统郡二十五治静江府即今防城】
　　寓班东观【蕐峤后汉书学者称东观为老氏藏室道家蓬莱山通典后汉图书在东观桓帝始置秘书监一人掌典图书古今文字崔援东观箴洋洋东观古之史官三坟五典靡义不贯蕐峤谢秘书监表刘向父子世典史籍马融博通三入东观】宅牧南交一道熟于驰驱不勤易地五筦资其节制何止观风【旧唐书地理志岭南东道节度使治广州管广韶循梅恩春贺朝端藤康封龙髙义新勤窦等州岭南西道桂管经略观察使治桂州管桂韶蒙富梧浔龚郁林平琴賔澄绣象郴融等州邕管经略使治邕州管桂党横田严山立罗潘等州容管经略使治容州管容辨白牢钦岩禺汤瀼古等州安南都护节度使治安南府管交武峩川粤芝爱田福禄川长峯陆亷雷笼环崖儋振琼万安等州】恭惟某官器谞浚明风猷凝劭自望郎而襆被进退可观【元防之行韦审规父渐制嘉乃令子为吾望郎李商隐诗望郎临古郡东坡诗东川得望郎魏舒传选浚仪令入为尚书郎时欲沙汰郎官非其才者罢之舒曰吾即其人也被襆而出同寮素无清论者咸有愧色谈者称之】由肤使而褰帷光蕐益逺【法言虽古之肤使其犹劣诸注肤美也后汉书贾琮字孟坚为冀州刺史旧典传车骖驾垂赤帷裳迎于出界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之百城闻风自然竦震诗序送之以礼乐言逺而有光蕐也详见前】防领将输之寄益髙澄按之功帝谋帅之惟难公抚封而少驻【常衮集抚其四封率彼五长】英英桂林之伯愿懋肤公【韩诗英英桂林伯实惟文武特诗以奏肤公注公功也】洞庭之波尚资余润【屈原九歌帝子降兮北渚目兮愁予嫋嫋兮秋风洞庭波兮木叶下郭伋传贤能太守去帝城不逺河润九里冀京师并蒙福也】某滥承嘉恵【贾谊传恭承嘉恵兮竢罪长沙师古曰嘉恵谓诏命也】窃倚德隣湘水安流正借戈船之重【屈原九歌令沅湘兮无波使江水兮安流武帝纪归义越侯严为戈船将军出零陵下离水张晏曰越人于水中负人船又有蛟龙之害故置戈于船下因以为名也臣瓒曰伍子胥书有戈船以载干戈因谓之戈船也】夜郎为徼敢忘铜柱之威【西南夷传南夷君长以十数夜郎为大夜郎者临牂牁江汉平南夷夜郎遂入朝上以为夜郎王一统志汉马援既平交趾立铜柱为汉界相传在钦州古森洞上有援誓云铜柱折交人灭安南人每过其下以一石培之遂成丘陵唐马揔为安南都护夷獠为建二铜柱于伏波之处以明揔为伏波之裔日南郡西有西屠夷国援尝经其地亦植二铜柱表汉界俱未详所在】
　　贺夔路徐安抚除泸帅【瑄○宋潼川府路安抚司统郡十五领县三治泸州】
　　西瀼奏功【瀼音乃朗切楚俗以山谷间水可涉为瀼水经注瀼东瀼西水两旁之名也方舆胜览大瀼水在奉节县防州城以宋景德二年迁瀼西唐元结家瀼濵杜诗瀼东瀼西一万家江南江北春冬花又瞿唐春欲至定卜瀼西居】东川徙镇【梓州为东川成都为西川】占一星之入蜀谓合遄归【见前】不五月而渡泸却疑深入【蜀志五月渡泸深入不毛地理志泸惟水出牂牁郡句町县方舆胜览泸江在州城东一名汶江源自岷山流入合江县界州因以名李西山堂记郡得名为泸者葢始因梁大同中尝徙治马湖江口置泸州葢马湖即泸水下流因逺取泸水以名州】贤劳何惮圣眷惟深恭惟某官胸湛明冰胆韬古劔意匠淡经营之表凡马皆空才刃游肯綮之间全牛立解【竝见前】入朝属尔【霍光传将军之广明都郎属尔师古曰属尔近尔也】乞郡翻然汉水为池民无愁叹【左传楚国方城以为城汉水以为池虽众无所用之】巫山犹锦使有光蕐【巫山在巫山县图经云此山当抗峰岷峨偕岭衡岳凝结翼附竝出青云有十二峰曰望霞翠屏朝云松峦集仙聚鹤净坛上升起云飞凤登龙圣泉沿峡首尾一百六十里】云出无心且聊尔阳台之下【归去来辞云无心而出岫宋玉髙唐赋妾在巫山之阳髙丘之岨旦为朝云暮为行雨朝朝暮暮阳台之下方舆胜览阳云台在巫山县西北五十步南枕大江髙一百二十丈】春行有脚又移之僰道之间【司马相如传略通夜郎僰中师古曰夜郎僰中皆西南夷也僰蒲北反西南夷传以夜郎为犍为郡发巴蜀卒治道自僰道指牂牁江泸州镇逺楼记泸州东接巴渝西连僰道南望夜郎牂牁】若时江阳【方舆胜览泸州春秋战国为巴子国秦属巴郡汉武帝分置犍为郡而犍为之江阳符县即今之州城是也东汉末刘璋立为江阳郡晋寄治武阳穆帝置东江阳郡宋齐因之】实雄益部地隆望重视古元矦【李泸州西山堂记乾道升领劒南一道十五州权任益重】民俗恬熈为今道院【山谷江西道院赋武陵栁矦守筠之明年乐其俗之美使为政者不勤乃新燕居之堂榜曰江西道院以鼓舞其国风】然天大地大自足着鹍鹏之游【老子道大天大地大王亦大域中有四大庄子北冥有鱼其名为鹍鹍之大不知其几千里也化而为鸟其名为鹏鹏之背不知其几千里也】何月更岁更独不出鱼鳬之国【昭帝纪注更有三品有卒更有践更有过更古者正卒无常人皆当迭为之一月一更是为卒更贫者欲得顾更钱者次直者出钱顾之月二千是为践更也天下之人皆直戍边三日亦名为更律所谓繇戍也虽丞相子亦与戍边之调不可人人自行三日戍又行者当自戍三日不可往便还因使住一嵗一更诸不行者出钱三百入官官以结戍者是谓过更也扬雄蜀王本纪蜀之先称王者有蚕丛柏灌鱼鳬开明是时椎髻左衽不晓文字未有礼乐从开明已上至蚕丛凡四千嵗】殆欲纾忧于西顾【冦恂传髙祖任萧何于闗中无复西愿之忧】即观锡命以东归【易王三锡命诗我东曰归】某越在师行无由旅贺【师旅卦名】辕下甚安于局促【灌夫传局趣效辕下驹应劭曰驹者驾着辕下局促防小之貌】狭中敢累于提檠【韩文石鼎聫句陋质荷斟酌狭中愧提檠】不进不休闻又缀鹗书之末【荀朂传帝尝谓曰魏武帝言荀文若之进善不进不止荀公达之退恶不退不休二令君之美亦望于君也】载饥载渴但愿从鱼服之归【诗忧心烈烈载饥载渴又象弭鱼服诗序采薇遣役戍也注烈烈忧貌则饥则渴言其苦也其弓以象骨为之弭其矢以鱼皮为服弭弓弰之名鱼服鱼兽之皮鱼兽似猪东海有之】庶因青帘白舫之囘【舫甫妄切尔雅舟也注云竝两舩增韵方舟也杜诗青帘白舫益州来巫峡秋涛天地回注刘濬自益州归荆渚白舫百棹皆绣防青帘多载妓女峡人呼为天上楼船】一见红斾碧油而去【斾蒲葢切説文继旐之旗沛然而垂石林燕语节度使旗则绸以红缯节及麾枪则绸以碧油故谓之碧油红斾白乐天诗红斾将军昨日归又碧油幢引向东川方干诗问津求拜碧油幢欧阳詹诗十万兵枢拥碧油】贺徐漕除东路安抚【瑄○宋利州东路安抚司统郡十领县五治南郑即今陜西汉中府】
　　升班延阁【艺文志注内则有延阁广内秘室之府】就领价藩耀东壁之图书光于列宿【竝见前】控西陵之门戸专在三巴【一统志西陵峡在夷陵西北二十五里峡长二十里层崖万仞三峡之一也元和志郡城陆抗所筑吴改西陵以为重镇杨烱西陵峡诗絶壁耸万仞长波射千里盘薄荆之门滔滔南国纪杜诗疏凿控三巴蕐阳国志三巴巴郡今重庆府巴东今防州巴西今合州】无改舍易辙之劳有珥节建牙之宠【屈原离骚经吾令羲和珥节兮望崦嵫而勿迫通作弥李广传弥节白檀注弥少安之貌相如赋饵节徘徊扬雄传靡节竝与珥同兵书牙旗者将军之精凡防牙必以刚日魏志初平中张邈举义典韦为士属司马赵宠牙门长大人莫能胜韦一手建之后汉滕辅祭牙文敬建髙牙神武攸托晋袁宏祭牙文敢建髙牙烈烈桓桓】用贤如此通国驩然防惟某官得天委和【庄子生非汝有是天地之委和也性命非汝有是天地之委顺也孙子非汝有是天地之委蜕也】与月争皎【皎吉了切説文月之白也诗月出皎兮】一时欧范共推无党之雄文【宋徐无党字师锡皇祐间进士仕至郡博士欧阳脩送无党序云东阳徐生少从予学为文既去而与羣士试于礼部得髙第由是知名其文辞日进如水涌而山出所着有五代史注王荆公见无党五代史序曰释迦佛头上不堪着粪】千载于张终愧有功之隂德【新唐书徐有功传鹿城主簿潘好礼慕有功为人论之曰昔称张释之为廷尉天下无寃人今有功断狱亦天下无寃人然释之当汉文帝时中外无事守法而已唐革命之际周兴来俊臣等掩义隐贼崇饰恶言以诬盛德有功守死明道此其贤于释之明甚或称有功仁恕过汉于张起居舍人卢若虚曰徐公当雷霆之震而能全仁恕虽千载未见其比】甫更再转亟取一麾化行江汉之未防【诗序汉广德广所及也文王之道被于南国美化行乎江汉之域】名震京师而难掩【法言谷口郑子真不诎其志耕于岩石之下名震于京师】周爰咨度【诗载驰载驱周爰咨度注忠信为周爰于也访问于善为咨礼义所宜为度大夫出使见忠信之贤人则于是访问礼义所宜】远有光蕐白帝城髙符节乆烦于兼领【元和志防州白帝山即州城所据与赤甲山相接初公孙述殿前井有白龙因号白帝杜诗伏枕云安县迁居白帝城又嵯峨白帝城东西南有龙湫北虎溪又絶塞乌蛮北孤城白帝边又白帝城中云出门白帝城南雨翻盆又白帝城楼诗江度寒山阁城髙絶塞楼】乌孙国乱藩篱有贵于预防【西域传乌孙国大昆弥治赤谷城过秦论筑长城而守藩篱宋史宁宗嘉泰三年冬金国多难始开边衅嘉定四年六月遣余嵘贺金主生辰金国有难不至而还六年十月遣真德秀贺金主即位金国乱不至而还】就烦使指之肤【司马相如传宣其使指令百姓皆知天子意法言古之肤使】专总帅连之重【礼记十国以为连连有帅】肆加内秘益壮中权【见前】不十日至长安渐试魏延之策【魏略夏矦楙镇长安武矦与羣下计议魏延曰楙少主壻也怯而无谋今假延精兵五千负粮五千直从褎中出循秦岭而东当子午而北不过十日可到长安公从斜谷来必足以达如此则一举而咸阳以西可定矣】命一将向宛洛将图诸葛之功【蜀志诸葛武矦谓先主曰天下有变则命一上将将荆州之军以向宛洛将军身率益州之众以出秦川百姓孰敢不箪食壶浆以迎将军者乎诚如是则霸业可成汉室可兴矣先主曰善】谅饱岩排峡束之诗【杜陵防府咏懐诗峡束沧江起岩排石树圆拂云霾楚气何处覔平川】合勒地辟天开之颂【元结大唐中兴颂地辟天开蠲除妖灾瑞庆大来】某絶无操挟独辱知怜顷徒据地以承颜【隽不疑传不疑据地曰窃伏海濒闻暴公子威名旧矣今乃承顔接辞】闻亦为天而啓齿【山谷诗佳人何时来为天啓玉齿】实不知师德之荐【新唐书娄师德传狄仁杰未辅政师德荐之及同列数挤令外武后觉问仁杰曰师德知人乎对曰臣尝同寮未闻其知人也后曰朕用卿师德荐也出其奏仁杰慙已而叹曰娄公盛德我为所容乃不知】遂有缺君房之书【严光传司徒侯霸与光素旧遣使奉书皇甫谥髙士传霸使西曹属侯子道奉书光读讫问子道曰君房素痴今为三公宁小差否子道曰位已鼎足不痴也光曰遣卿来何言子道传霸言光曰卿言不痴是非痴语耶】谅姑克赋于公车【鼂错传以臣错克赋注云如赋调也】岂欲收恩于私室【羊祜传拜爵公朝谢恩私门吾所不取】待李生者何道宁当求益于速成【韩文赠李君房别今之从事于彼也吾为南阳公爱之又未知人之举李生于彼者何辞彼之所以待李生者何道又答李翊书李生足下生之书辞甚髙而其问何下而恭也能如是谁不欲告生以其道又将蕲至于古之立言者则无望其速成】知徐公之有常定不昨取而今舍【魏志徐邈传卢钦著书称邈曰世人无常而徐公有常详见前】
　　通湖南安抚曾参政【从龙○任武冈倅作○宋湖南路安抚司统郡十领县十二治长沙善化○曾从龙传以参知政事提举洞霄宫起知建宁府丁内艰服除为湖南安抚使安抚洞獠威恵竝行兴学养士湘人纪之石】
　　望魁台之下久隔师门【天文志魁下六星两两而比者曰三能注能音台】趋翼轸之旁今依帅阃【晋天文志自张十七度至轸十一度为鹑尾于辰在已为楚之分野属荆州一统志禹贡荆州之域天文翼轸分野轸旁有小星曰长沙互见前】肃驰函于籖府嗣敛板于辕门【唐防要笏周制也晋宋谓之手板近代惟尚书执笏公卿但以手板梁书到溉传溉敛板谢详见前项籍传羽见诸矦将入辕门张晏曰军行以车为阵辕相向为门师古曰周礼军舎王行则故车宫辕门也】恭惟某官气击扶摇【庄子水击三千里搏扶摇而上者九万里注扶摇风名上行风谓之扶摇尔雅扶摇谓之飚郭璞注暴风从下上也】胸藏磅礴【韵防磅礴混同也庄子磅礴万物太经中首昆仑旁礴幽通作薄扬雄传旁薄羣生亦作魄司马相如传旁魄四塞】学粹然而出正【新唐书韩愈传赞当其所得粹然一出于正刋落陈言横骛别驱汪洋大肆要之无抵牾圣人者】文卓尔以不羣荣进负素定之科【曽从龙传初名一龙庆元五年擢进士第一始赐今名】温饱非平生之志【见前】葢中兴状头之盛三十有三【髙宗朝李易张九成汪应辰黄中度陈诚之刘章王佐赵逵张孝祥王十朋梁克家孝宗朝木待问萧国梁郑侨黄定詹骙姚颖黄由卫泾王容光宗朝余复陈亮宁宗朝邹应龙曾从龙傅行简毛自知郑自诚赵建大袁甫吴潜刘渭蒋重珍理宗朝王防龙共三十三人】自大节终身而观防年无防独凛凛梅溪之气槩【王十朋传十朋字龄温州乐清人资颖悟日诵数千言及长有文行聚徒梅溪受业者以百数秦桧死上亲策士十朋以权为对防万余言上嘉其经学淹通议论醇正遂擢为第一诏十朋乃朕亲擢授绍兴府签判学者传诵其策以拟古晁董厯官龙图学士谥文忠十朋以诸葛亮顔真卿冦准范仲淹韩琦唐介自比朱熹张栻雅敬之】与英英无垢之风标【张九成传九成字子韶自开封徙居钱塘从杨时学绍兴二年上将策士诏考官直言者寘髙等九成首选杨时遗九成书曰廷对自中兴以来未之有非刚大之气不为得丧屈不能为也授镇东军签判以忤秦桧以权刑部侍郎谪知邵州先是径山僧宗杲善谈禅理九成往来其间桧恐其议已诬以谤讪朝政谪居南安军十四年桧死起知温州丐祠归卒宝庆初特赠太师封崇国公谥文忠无垢其自号也南史栁憕传风标才气恐不能为少主臣任昉进封衡阳王诏风标秀特器体淹】民鲜举之公其人也【平当传则周公其人也魏志曹公令曰夫受九锡广辟土宇周公其人也】不然既登两地之峻何至弗能一日之安【曽从龙传进端明殿学士签书枢密院太子賔客改参知政事疾胡榘憸壬排阻正论陈其罪榘嗾言者劾罢以前职提举洞霄宫】舂容东海之濵【舂式容切礼记持其从容然后尽其声注从读如富父舂戈之舂舂容谓重撞击也正义曰舂谓击也以为声之形容言钟之为体必待其击毎一舂而为一容然后尽其声左传富父终甥以戈摏长狄防而杀之】殚尽南陔之孝【子夏诗序南陔废则孝友阙矣言南者南方养万物此以戒养故取之为名也陔陇也束晳补亡诗南陔孝子相戒以养也诗云循彼南陔言采其兰眷恋庭闱心不遑安曽从龙传从龙提举洞霄宫起知建宁府丁内艰】三年过隙谓当宣文德之麻【见前】十乘啓行顾使分武安之竹【潭州汉长沙国唐景福中改武安军节度宋降为防御使复为武安节度升为帅府】洞庭九州之大讵止价藩【昌黎岳阳楼诗洞庭九州间厥大谁与譲南汇羣崖水比注何奔放诗价人维藩详见前】衡山千里而遥是为岳牧【王制自江至于衡山千里而遥疏以千里言其地稍逺不啻千里韩诗衡山千里平胜地犹在险况当江濶处斗起埶匪渐】暂借傅岩之雨略行湘水之春【杜诗夜醉长沙酒晓行湘水春岸花飞送客樯燕语留人】无囘旋不足之疑【见前】见坱圠无垠之大【贾谊传坱圠无垠注其气坱圠非有限齐也】对半夜之问亟遄宣室之归【见前】反九章之骚即报脩门之入【扬雄传恠屈原文过相如至不容作离骚自投江而死悲其文读之未尝不流涕也乃作书往往摭离骚之文而反之自防山投诸江流以吊屈原名曰反离骚宋玉招魂入脩门些栁诗南来不作楚臣悲重入脩门自有期】惟公懋德相我受民某甘以迂愚老于废弃诲诸生于馆下以冗见治试别驾之治中无材可展【竝见前】然都梁之斗垒【都梁谓武冈详见前】固全楚之井疆自昔无螃蟹之乡讵容置倅【倅音翠説文副也又副车曰倅车周礼戎仆掌王倅车之政余见前】比年更虺蜮之警浪转为丞兹载欣而载奔幸受容而受察门生不知恩非人也窃自怜栁子之穷【竝见前】相国求予文知我哉何敢学韩公之傲【韩文释言有来谓愈者曰子献相国诗书乎曰然曰有为谗于相国之座者曰韩愈曰相国徴予文予不敢匿相国岂知我哉余见前】
</div>
    <div class="pagination">
<a href="四六标准_page11.html">上一页</a><span>...</span><a href="四六标准_page7.html">7</a><a href="四六标准_page8.html">8</a><a href="四六标准_page9.html">9</a><a href="四六标准_page10.html">10</a><a href="四六标准_page11.html">11</a><span class="current-page">12</span><a href="四六标准_page13.html">13</a><a href="四六标准_page14.html">14</a><a href="四六标准_page15.html">15</a><a href="四六标准_page16.html">16</a><a href="四六标准_page17.html">17</a><span>...</span><a href="四六标准_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
