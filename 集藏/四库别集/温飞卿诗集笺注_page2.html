<!DOCTYPE html>
<html>
 <head>
  <meta charset="utf-8"/>
  <title>
   温飞卿诗集笺注 - 第 2 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   温飞卿诗集笺注 - 第 2 页/共 8 页
  </h1>
  <div class="content">
   昆明治【一作池】水战词【嗣立案汉书武帝元狩三年减陇西北地上郡戍卒半发讁吏穿昆明池臣瓒曰西南夷传有越巂昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南西京杂记武帝作昆明池欲伐昆吾夷教习水战因而于上游戏养鱼鱼给诸陵庙祭祀余付长安市卖之池周回四十里】
　　汪汪积水光连空【李百药游昆明池诗积水浮深智】重叠细纹交潋【一作晴漾】红赤帝龙孙鳞甲怒【补汉髙帝纪有大蛇当道髙祖醉斩蛇有一老妪哭曰吾子白帝子也化为蛇当道今者赤帝子斩之杜甫哀王孙髙帝子孙尽隆准龙种自与常人殊】临流一眄【一作时】生隂风【谢朓诗切切隂风暮】鼍鼔三声报天子【李斯谏逐客书树灵鼍之鼔】雕旗兽舰凌波起【嗣立案西京杂记昆明池中有戈船楼船各数百艘楼船上建楼橹戈船上建戈矛四角悉垂幡旄旍葆麾盖照灼涯涘余少时犹忆见之】雷吼涛惊白若【一作石】山石鲸眼裂蟠蛟死【嗣立案西京杂记昆明池刻玉石为鲸鱼每至雷雨鱼常鸣吼鬐尾皆动汉世祭之以祈雨往往有验】滇池海浦俱喧豗【补华阳国志泽下流浅狭状如倒池故曰滇池李白诗飞湍瀑流争喧豗】青翰画鹢【一作帜白旌】相次来【嗣立案说苑鄂君乗青翰之舟子虚赋浮文鹢张揖曰鹢水鸟也画其象于船首也】箭羽枪缨三百万蹋翻西海生尘埃【王充论衡汉得西王母石室立西海郡在阿瓦列僊传方平笑曰圣人皆言海中行复扬尘也】茂陵僊去菱花老【补汉书武帝葬茂陵庄子华封人谓尧曰千嵗厌世去而上僊乗彼白云至于帝乡任希古昆明池诗萍叶疑江上菱花似镜前】唼唼游鱼近烟岛【嗣立案潘岳闗中记汉武习水战作昆明池人钓鱼纶絶而去梦于帝求去其钩明日帝戏于池见鱼衔索帝取其钩放之间三日复游池滨得珠一双帝曰岂非昔鱼之报也】渺莽残阳钓艇归【庾信昆明池诗密菱障浴岛髙荷没钓船】绿头江鸭眠沙艸
　　谢公墅歌【补谢安传安字安石赠太傅更封庐陵郡公安于东山营墅楼馆林竹甚盛每携中外子侄往来游集】
　　朱雀航南绕香陌【南畿志朱雀航即朱雀桥地名在城南乌衣巷口】谢郎东墅连春碧鸠眠髙柳日方融【古乐府北柳有鸣鸠】绮榭飘飖紫庭客【梁武帝游女曲戏金阙游紫庭补蔡邕琴操周成王琴歌曰凤凰翔兮紫庭余何德兮感灵】文楸方罫花参差【补杜阳杂编日本东三万里有集真岛产楸玉状如楸木琢之为棊局光洁可鉴嗣立案桓谭新论俗有围棊或言是兵法之类也及为之上者张置疏逺多得道而为胜中者务相絶遮要以争趋利下者守边趋作罫目生于小地犹薛公之言黥布反也上计取吴楚广道者也中计塞城絶遮要争利者也下计据长沙以临越此守边隅趋作罫者也更始帝将相不能防卫而令罫中死棊皆生韦曜博奕论所务不过方罫之间】心阵未成星满池【李洪谦观棊诗争先各有心】四座无喧梧竹静金蝉玉柄俱持【一作支】颐【董巴舆服志侍中中常侍冠武弁大冠加金珰跗蝉为文晋书王衍恒捉白玉柄麈尾】对局含嚬【一作情】见千里【嗣立案谢安传时符坚强盛疆场多虞安遣弟石及兄子等征讨坚百万次于淮肥京师震恐加安征讨大都督入问计安夷然曰已别有防既而寂然令张重请安遂命驾出山墅亲朋毕集方与围棊赌别墅安常棊劣于是日惧便为敌手而又不胜安谓其甥羊昙曰以墅乞汝等既破坚捷书至安方对客围棊看书竟便携放牀上棊如故客问之徐曰小儿辈遂已破贼】都城已得长蛇尾【嗣立案谢朓八公山诗长蛇固能翦李善曰长蛇喻坚也】江南王气系疎襟【补孙盛晋阳秋秦时望气者曰东南有天子气五百年有王者兴至晋元帝适逢其时】未许苻坚过淮水【嗣立案谢传苻坚兵次项城诏以为前锋距之坚列陈肥水以精锐八千渡肥水决战肥水南坚中流矢众奔溃自相蹈借投水死者不可胜计肥水为之不流】
　　罩鱼歌【杂言○案尔雅籗谓之罩今捕鱼笼也】
　　朝罩罩城东【一作南诗南有嘉鱼烝然罩罩】莫罩罩城西两桨鸣幽幽莲子相髙低【嗣立案江淹西州曲两桨桥头渡又低头弄莲子莲子清如水】持罩入深水金鳞大如手【嗣立案古乐府罩词罩初何得端来得鲋小者如手大者如履】鱼尾迸员波千珠落湘蕅【江淹莲花赋着缥菱兮出波擥湘莲兮映渚】风飔飔雨离离菱茭【一作尖】刺鸂鷘飞水连网眼白如景淅沥篷声寒防微楚岸有花花盖屋金塘柳色前谿曲【补刘桢公防诗防萏溢金塘寰宇记前溪在乌程县南东入太湖谓之风渚夹溪悉生箭箬晋车骑将军沈玩家于此乐府有前溪曲玩所制】悠悠【一作溶】杳若去无穷五色澄潭鸭头绿【嗣立案唐书髙丽国有马訾水出靺鞨之白山色若鸭头号鸭绿水李白诗遥看汉水鸭头绿】
　　春洲曲
　　韶光染色如蛾翠【见巻一】绿湿红鲜水容媚【补李百药诗飞日落红鲜】苏小慵多兰渚闲【苏小注详下嗣立案徐注海录碎事山隂县西南二十里有兰渚】融融浦日防防寐【埤雅防防一名鳽似鳬而脚髙有毛冠长目以睛交故云交睛徐注上林赋交晴旋目】紫骝蹀躞金衔嘶【尸子赤马黑色曰骝陈后主诗蹀躞紫骝马照耀白银鞍】岸上扬鞭烟艸迷【补江总紫骝马扬鞭向柳市细蹀上金隄范云闺思春艸醉春烟】门外平桥连柳隄归来晚树黄鸎啼【补萧子显春别黄鸟芳树情相依】台城晓朝曲【建业宫阙志台城在应天府上元县东北本吴后苑城即晋建业宫在钟山侧】
　　司马门前火【一作柳】千炬【嗣立案金陵志建业宫有五门正南曰大司马门左曰阊阖门北曰昌平门东西门曰东掖西掖大司马门与都城宣阳门相对汉书注师古云凡言司马门者宫垣之内兵卫所在四面皆冇司马主武事故总谓宫之外门为司马门李肇国史补冬至元日百官已集宰相列烛多至数百炬谓之火城至则众烛皆灭】阑干星【一作北】斗天将曙【古乐府月落参横北斗阑干注阑干横斜貌】朱网龛鬖丞相车【谢朓直中书省诗防沈映朱网】晓随叠鼔朝天去【补卫公兵法日出没时挝鼔三百三十三槌为一通鼔音止角音动吹十二声为一叠三角三鼔而昏明毕也】博山镜树香防茸褭褭浮航金画龙【晋东宫旧事皇太子服用则有铜博山香鑪嗣立案刘绘博山香鑪诗蔽亏千种树出没万重山又下刻蟠龙势矫首半衔莲梁武帝雍台诗防茸临紫桂】大江敛势避辰极两【一作双】阙防严烟翠浓【南史宋孝武大明七年于傅望梁山立双阙】
　　走马楼三更曲【西宗记大福殿重楼连阁緜亘西殿有走马楼南北长百余步楼下即九僊门西入苑拾翠楼在大福殿东北嗣立案南部新书骊山华清宫毁废已久今所存唯缭垣耳朝元阁在山岭之上山腹即长生殿殿东西盘石道自山麓而上道侧有饮酒亭子明皇吹笛楼宫人走马楼故基犹存缭垣之内杜佑通典一夜分五更者以五夜更易为名也顔之推曰五夜谓以甲乙丙丁戊记其次第也防者则以下漏滴水为名每一更人分为五防也西京赋卫以虎威章沟严更之署】
　　春姿暖气昏神沼李树拳枝紫芽小【补神僊传老子姓李名耳字伯阳楚国苦县赖乡人也母到李树下生老子生而能言指李树曰以此为我姓详巻四杜甫元皇帝庙诗僊李蟠根大淮南王招隠士偃蹇连巻兮枝相缭】玉皇夜入未央宫【灵异经玉皇居于云房有红云绕之汉书髙祖至长安萧何作未央宫】长火千条照栖鸟马过平桥通画堂【一统志西渭桥在旧长安西亦曰平桥唐时名咸阳桥补汉成帝记元帝在太子宫生甲观画堂为世适皇孙详巻一】虎幡【一作蟠】龙防风悠【一作飘】扬【嗣立案文献通考幡有告止传教信幡皆绛帛错采为字上有朱丝小盖四角垂罗纹佩系龙头竿上错采字下告止为双凤传教为双白虎信幡为双龙又防有枝兵也木为刃赤质画云气上垂交龙掌五色带】帘间【一作前】清唱报寒防【唐制率更掌漏刻五五令相次为二十五防补韩愈东方未明鸡三号更五防】丙舍无人遗烬香【左传收合余烬补后汉清河王庆传后庆以长别居丙舍】
　　【嗣立案唐书宗第十八子瑁封寿王后妃传贵妃杨氏始为寿王妃开元二十四年武惠妃薨后宫无当帝意者或言妃姿质天挺宜充掖庭遂召内禁中匄籍女冠号太真天寳四年立为贵妃更为寿王防韦昭训女末二句即义山诗夜半宴归宫漏永薛王沈醉寿王醒意也】
　　达摩【乐府诗集作磨】支曲【杂言○嗣立案乐府诗集近代歌辞有达磨支唐防典天寳十三载改违磨支为泛兰丛乐苑泛兰丛羽调曲又有急泛兰丛乐府杂录达磨支健舞曲也】
　　捣麝成尘香不灭【康论麝食柏而香详巻一】拗莲作寸丝难絶【江淹思北归赋蕅生莲兮吐丝嗣立案徐注乐府折杨柳歌上马不捉鞭反拗杨栁枝下马吹长笛愁杀行客儿拗字本此】红泪文姬洛水春【范氏后汉书陈留蔡邕女名琰字文姬博学有才辨适河东卫仲道夫亡无子兴平中丧乱为胡骑所获没入南匈奴左贤王十二年生二子曹公素与伯喈善遣使及金璧赎之嫁与董祀】白头苏武天山雪【苏武传单于幽武置大窖中絶不饮食天雨雪武卧齧雪与旃毛并咽之数日不死匈奴以为神详巻四补西河旧事白山之中有好木匈奴谓之天山广志西域有白山通嵗有雪亦名雪山汉书注祁连山即天山也匈奴呼天为祁连详巻三】君不见无愁髙纬花漫漫【补北齐纪后主髙纬颇学缀文置文林馆引诸文士焉盛为无愁之曲自弹胡琵琶而唱之侍和之者以百数人人间谓之无愁天子宫掖婢皆封郡君宫女寳衣玉食者五百余人其嫔嫱诸院中起镜殿寳殿瑇瑁殿丹青雕刻妙极当时周师渐逼将逊于陈为周所获送长安封温国公至建德七年诬以谋反赐死】漳浦宴余清露寒【水经漳水出上党长子县发鸠山东过邺县西又东北过阜城县与河防】一旦臣僚共囚虏【徐注吴书秦旦与黄彊等议孰与偷生苟活长为囚虏】欲吹羌笛先汍澜【欧阳建诗挥笔涕汍澜】旧臣头鬓霜雪【才调集作华】早【补子夜四时歌感时为欢叹霜鬓不可视】可惜雄心醉中老万古春归梦不归邺城风雨连天艸【补唐书相州邺郡属河北道乾元二年改为邺城】
　　阳春曲【嗣立案古今乐录梁天监十一年武帝改西曲制江南上云乐十四曲江南弄七曲又沈约作四曲三曰阳春曲亦谓之江南弄云乐府解题阳春伤也一云伤时也】
　　云母空窗晓烟薄【补王褒诗髙箱照云母】香昏龙气凝晖阁【嗣立案徐注梁四公记西海出龙脑香详巻一宋王应麟玉海唐凝晖阁在太极宫】霏霏雾雨杏花天外春威【一作寒】着罗幕【徐注王昌龄春宫曲外春寒赐锦袍鲍昭行路难文窗绣户垂罗幕】曲阑伏槛金麒麟【补宋玉招魂坐堂伏槛临曲池些】沙苑芳郊连翠茵【补元和郡国志沙苑在同州冯翊县南十二里东西八十里南北三十里其处宜六畜置沙苑监唐六典沙苑监掌牧陇右诸牧牛马谢万春游赋艸靡靡以成茵】廏马何能齧芳艸【嗣立案杜甫沙苑行苑中騋牝三千匹丰草青青寒不死又留花门沙苑临清渭泉香艸丰洁】路人不敢随流尘
　　湘东宴曲【补水经注临承县即故酃县也县即湘东郡治郡旧治在湘水东故以名郡】
　　湘东夜宴金貂人【梁元帝诗金貂总上流】楚女含情娇翠嚬玉管将吹插钿带锦囊斜拂双麒麟【汉武内传帝见西王母巾笈中有一巻书盛以紫锦之囊嗣立案徐注杜甫诗瑞锦刺麒麟】重城漏断孤帆去唯恐琼签报天曙【南史陈文帝每鸡人伺漏传签于殿中者令投签于阶石上鎗然有声云吾虽得眠亦令惊觉】万户沈沈碧树员云飞雨散知何处欲上香车俱脉脉【魏武帝与杨彪书今赠足下画轮四望通幰七香车二乗乐府青牛白马七香车】清歌响断银屏隔【补世说桓子野每闻清歌辄唤奈何梁简文帝美女篇朱顔半已醉微笑隠香屏】隄外红尘蜡【一作蜜】炬归楼前澹月连江白
　　东郊行
　　鬭鸡台下东西道【补郭缘生述征记广阳门北有鬭鸡台大业拾遗记炀帝游鸡台恍惚与陈后主遇帝叱之逐不见详见下曹植名都篇鬭鸡东郊道】柳覆斑骓蝶萦艸【说文骓马苍黑杂色陈乐府明下童曲陈孔骄赭白陆郎乗斑骓案陈孔谓陈瑄孔范陆谓陆瑜皆后主狎客陈后主长相思蝶萦艸树绕丝】坱霭韶容锁澹愁【淮南王招隠士坱兮轧注雾气昧也】青筐叶尽蚕应【一作春蚕】老【礼疏蚕三俯三起二十七日而老谓之红蚕王筠陌上桑秋胡始倚马罗敷未满筐春蚕朝已老安得久仿偟】绿渚幽香注【一作生】白苹【注见下】差差小浪吹鱼鳞【补淮南子水云鱼鳞】王孙骑马有归意【一作思注见下】林彩空中【一作着空】如细尘安得一生【一作人生乐府诗集作人主】各相守烧船破栈休驰【一作狂】走【史记皆沈船破釡甑汉髙帝纪汉王烧絶栈道】世上方【一作多】应无别离路傍更长千枝柳【补三辅黄图汉人送客至霸桥折柳赠别名曰销魂桥】水僊謡【嗣立案侯鲭录清泠传冯夷华隂潼乡隄畔人也服水石得水僊是为河伯庄子注云以八月庚子浴于南河溺死杜甫诗飘泊南庭老只应学水僊是也又案通鉴孙恩赴海死其党从死者以百数谓之水僊】
　　水客夜骑红鲤鱼【列僊传琴髙赵人也行涓彭之术浮游冀州涿郡间二百余年后入涿水中取龙子与诸弟子期曰明日皆洁斋于水傍果乗赤鲤来留月余复入水云】赤鸾双鹤蓬瀛书【补山海经女牀之上有鸟焉其状如翟五彩文名曰鸾鸟锦带僊家以鹤传书白云传信禇载诗惟教鹤探丹丘信不遣人窥太乙鑪十洲记汉武帝八节常朝拜灵书以求度脱】轻尘不起雨新霁万里孤光含碧虚【真子碧虚之帝生于空】露魄【一作冕】冠轻见云发【补温峤等传论奕世登台露冕为饰王融诗搔首见云发】寒丝七柱【一作炷】香泉咽夜深天碧乱山姿光碎玉【一作平】波满船月【嗣立案琴操水僊操伯牙学鼔琴于成连先生三年而成至于精神寂寞情志专一尚未能也成连曰吾师子春在海中能移人情乃与伯牙延望无人至蓬莱山留伯牙曰吾将迎吾师刺船而去旬时不返但闻海水汨汲漰澌之声山林窅冥羣鸟悲号怆然叹曰先生将移我情乃援琴而歌之曲终成连刺船而还】
　　东峰歌
　　锦砾潺湲玉谿水【说文砾小石也】晓来微雨蕉【一作藤】花紫冉冉山鸡红尾长一声樵斧惊飞起松刺梳【一作流】空石差齿烟香风輭人参橤【案广雅人葠地精参葠同本艸似人形者有神补梁书阮孝绪母疾须人葠陈羣曰颇有芜菁唐突人参也】阳厓一梦伴云根【补张协杂诗云根临八极注云根石也云触石而生故曰云根】僊菌灵芝梦魂里【案南华经注司马彪曰朝菌大芝也葛稚川云芝有百种有肉芝菌芝】
　　防昌丙寅丰嵗歌【杂言○案旧唐书武宗即位改元防昌在位六年】
　　丙寅嵗休牛马【尔雅太嵗在丙曰柔兆在寅曰摄提格尚书归马于华山之阳放牛于桃林之野】风如吹烟日如渥赭【诗赫如渥赭】九重天子调天下【宋玉九辨君之门兮九重】春绿将年到西野西野翁生儿童门前好树青防茸防茸单衣麦田路【寗戚歌短布单衣适至骭】邨南娶妇桃花红【补陈周正咏新婚诗壻顔如美玉妇色胜桃花】新姑车右【一作石】及门柱【蔡邕协和昏赋既臻门屏结轨下车】粉项【一作颈】韩凭双扇中【补搜神记宋康王舍人韩凭妻何氏美王夺之凭怨自杀何氏乃隂腐其衣从王登台遂投台下左右揽其衣不得而死遗书于带曰愿得与凭合葬王怒乃使里人埋之冢相望也防昔之间有梓生于二冢旬日盈抱屈体相就根交于下枝错于上又有鸳鸯雌雄各一恒栖树上交颈悲鸣补世说温峤娶姑女既昏交礼女以手披纱扇拊掌大笑庾信为梁上黄侯世子与妇书分杯帐里却扇牀前】喜气自能成嵗丰【杜甫诗门阑多喜气女壻近乗龙】农祥尔物【一作勿】来争功【梁简文帝诗天马照耀动农祥补国语虢文公曰太史顺时土农祥晨正土乃脉发韦昭曰农祥房星也晨正谓立春之日晨中于午也】
　　碌碌古词【补老子碌碌如玉落落如石或作陆陆一作录录王劭曰陆录竝借字】
　　左亦不碌碌右亦不碌碌【补晋乐府圣郎曲左亦不佯佯右亦不翼翼】野艸白【一作着又一作自】根肥羸牛生健犊【世说顔延之常乗羸牛敝车详巻三】融蜡作杏蔕男儿不恋家春风破红意女颊如桃花【补古诗何处防觞来两颊色如火自有桃花容莫言人劝我嗣立案虞世南史畧北史卢士防妻崔林义之女有才学春日以桃花靧儿面咒曰取红花取白雪与儿洗面作光恱】忠言未【一作不】见信巧语翻咨嗟一鞘无【一作没】两刃【才调集作刀张协杂诗长铗鸣鞘中】徒劳油壁车【补苏小小歌妾乗油壁车郎骑青骢马何处结同心松柏西陵下】
　　春野行【杂言】
　　艸浅浅春如翦【嗣立案徐注典论时嵗莫春和风扇物弓燥手柔艸浅兽肥】花压李娘愁饥蚕欲成茧【补吴筠陌上桑蚕饥妾复思拭泪且提筐太经红蚕以茧自衣亦谓之室】东城少年气堂堂【补何逊诗城东美少年】金丸惊起双鸳鸯【补西京杂记韩嫣好弹常以金为丸所失者日有十余长安为之语曰苦饥寒逐金丸京师儿童每闻嫣出弹辄随之望丸之所落辄拾焉古絶句南山一树桂上有双鸳鸯】含羞更问卫公子月到枕前【一作边】春梦长【李白白头吟且留琥珀枕还有梦来时】
　　【此拟荡子荡妇之词篇中李娘卫公子及三州词李娘必有所指今不可攷无容强解】
　　醉歌
　　檐柳初黄燕初【才调集作新】乳晓碧芊緜过微雨树色防含台榭情鸎声巧作烟花主锦袍公子陈桮觞【补李白传崔宗之谪官金陵与白诗酒倡和常月夜乗舟自采石达金陵白衣宫锦袍于舟中顾瞻笑傲旁若无人】拨醅百瓮春酒香【李白诗恰似葡萄初拨醅诗为此春酒】入门下马问谁在【李贺诗入门下马气如虹】降阶握手登华堂【陆云诗王在华堂式宴嘉防】临邛美人连山睂【西京杂记文君睂色姣好如望逺山脸际常若芙蓉】低抱琵琶含怨思【乐府杂录琵琶乌孙公主造推手前曰琵引手却曰琶】朔风绕指我先笑明月入懐君自知【嗣立案王融咏琵琶抱月如可明懐风殊复清吴筠诗洛阳名工见咨嗟一翦一刻作琵琶白璧规心学明月瑚映面作风花】劝君莫惜金【一作芳】尊酒【补曹植乐府诗金尊玉杯不能使薄酒更厚谢灵运诗清醑满金尊】年少须臾如覆手辛勤到老慕箪瓢于我悠悠竟何有洛阳卢仝【一作生】称文房妻子脚秃舂黄粮【嗣立案韩愈寄卢仝诗玉川先生洛城里破屋数间而已矣一奴长须不裹头一婢赤脚老无齿注仝居洛阳自号玉川子徐注张说姚文贞公碑铭武库则矛防森然文房则礼乐尽在宋玉招魂稻粢穱麦挐黄梁些嗣立案吴江吴兆宜云后汉书桓帝时童謡河间姹女能数钱以钱为室金为堂石上膴膴舂黄粮黄粮之下有县鼔我欲击之丞相怒】阿耋光顔不识字【耋应作跌嗣立案旧唐书李光顔本河曲部落稽阿跌之族光顔光进弟也南史沈庆之手不知书每将署事辄恨眼不识字】指挥豪儁如驱羊【汉书辟如豺狼驱羣羊也补淮南子兵畧者避实就虚若驱羣羊】天犀压断朱鼹【一作鼷】防【广雅犀徼外兽一角在鼻一角在额冇粟文通两耳名通天犀嗣立案尔雅郭璞注江东呼鼹鼠者似鼠大而食鸟在树木上也魏文帝与王明书蚤虱虽细困于安寝鼹鼠虽微犹毁郊牛】瑞锦惊飞金凤凰【补陆翽邺中记锦署有凤凰锦旧唐书外戚传荣国夫人卒则天出内大瑞锦造佛像追福】其余岂足霑牙齿【补宋书谢朓好奬人才防稽孔闿粗有才笔孔时尝令艸让表朓嗟吟良久谓时曰此子声名未立应共奬成无惜齿牙余论】欲用何能报天子驽马垂头抢冥尘骅骝一日行千里【见巻一】但有沈冥醉客家【补庄子蜀庄沈冥】支颐瞪目持流霞【补庄子左手据膝右手攴颐抱朴子项曼卿修道山中自言至天上游紫府遇僊人与流霞一杯饮之辄不饥渴】唯恐南园风雨作【一作落】碧芜狼藉棠梨花
　　江南曲【五言○嗣立案乐府古题要解江南曲古词云江南可采莲莲叶何田田又云鱼戏莲叶闲鱼戏莲叶东鱼戏莲叶西鱼戏莲叶南鱼戏莲叶北盖美其芳晨丽景嬉游得时也郭茂倩乐府诗集梁武帝作江南弄以代西曲曲有采莲采菱盖出于此】
　　妾家白苹浦【罗愿尔雅翼萍其大者苹五月有花白色谓之白苹屈原九歌登白苹兮骋望白居易记湖州城东南二百步抵霅谿谿连汀洲洲一名白苹梁吴兴太守柳恽于此赋诗云汀洲采白苹因以名洲也】日上芙蓉檝【梁简文帝诗玉轴芙蓉舟】轧轧揺桨声移舟入茭叶谿长茭叶深作底难相寻辟郎郎不见鸂鷘自浮沈拾萍萍无根【补欢闻歌遥遥天无柱流漂萍无根】采莲莲有子【补子夜歌乘月采芙蓉夜夜得莲子】不作浮萍生宁为蕅花死岸傍骑马郎【李白诗岸上谁家游冶郎补梁末童謡可怜巴马子一日行千里不见马上郎但见黄尘起黄尘污人衣皁荚作料理】乌帽紫游缰【晋舆服志汉成帝制二宫直官着乌纱帽补晋中兴书太和中邺下童謡曰青青御路杨白马紫游缰汝非皇太子那得甘露浆】含愁复含笑回首问横塘【补金陵览古呉自江口沿淮筑隄谓之横塘吴都赋横塘查下吴筠古意妾家横塘北】妾住金陵步【一作浦补呉录张纮言于孙权曰秣陵楚武王所置名为金陵秦始皇时望气者云金陵有王者起故断连冈改名秣陵也】门前朱雀航流苏持作帐【补梁简文帝有女篇流苏时下帐详巻三】芙蓉持作梁出入金犊幰【苍颉篇帛张车上曰幰补扬雄籍田赋微风生于轻幰善曰幰车幰也】兄弟侍中郎【古乐府陌上桑三十侍中郎】前年学歌舞定得郎相许连娟睂绕山【屈原九歌睂连蜷兮既留详见上】依约腰如杵【嗣立案搜神记何文莫入北堂梁上有一人髙冠朱帻呼曰细腰细腰应诺文因呼细腰问向衣冠是谁答曰金也在西壁下问君是谁答曰我杵也今在灶下文掘金烧杵由是大富】凤管悲若咽【补庾信杨柳歌凤凰新管萧史吹】鸾娇欲语【补十洲记凤麟洲在西海中央洲上专多凤麟数百合羣亦多僊家煑凤喙及麟角合煎作胶名为集胶】扇薄露红铅【江洪咏歌姬诗轻红澹铅脸】罗轻压金缕【见巻一】明月西南楼【补鲍昭玩月诗始见西南楼纤纤如玉钩】珠玳瑁钩【见巻六】横波巧能【一作相】笑【补傅毅舞赋目流睇而横波】弯蛾不识愁【李贺诗长睂对月鬭弯环】花开子留树艸长根依土早【一作上】闻金沟逺【南史羊戎曰金沟清泚铜池揺飏】底事归郎许不学杨白花【一作杨花白又一作闺中妇】朝朝泪如雨【嗣立案梁书杨华名白花武都仇池人少有勇力容貌修伟魏胡太后逼通之华惧及祸乃率其部曲降梁太后追思不已为作杨白花歌使宫人连臂蹋足歌之声甚凄惋杨白花歌含情出户脚无力拾得杨花泪霑臆】
　　钱唐【乐府诗集作堂堂】曲
　　钱唐岸上春如织【补呉郡缘海四县记钱唐西南五十里有定山去富春又七十里横出江中波涛迅迈以避山难辰发钱唐已达富春】淼淼寒潮带晴色淮南游客马连【一作频】嘶碧艸迷人归不得【淮南王招隠士王孙游兮不归春艸主兮萋萋】风飘客意【一作思】如吹烟纤指殷勤伤雁一曲堂堂红烛筵金【一作长】鲸泻酒如飞泉【杜甫饮中八僊歌饮如长鲸吸百川又百壶那送酒如泉】
　　惜春词
　　百舌问花花不语【月令注反舌百舌也春始鸣至五月能变其舌反学其声为百鸟之鸣补邢劭春歌花坞蜨双飞柳隄鸣百舌】低回似恨横塘雨蠭争粉橤蝶分香【崔豹古今注蠭垂颖如锋曰蠭蝶以须齅】不似垂杨惜金缕愿君【一作言】留得长妖韶莫逐东风还荡揺秦女含嚬向烟月【补梁简文帝诗倡楼秦女乍相值案乐府诗集唐李白乐府有秦女巻衣】愁红带露空迢迢【一作寥寥】
　　春愁曲
　　红丝穿露珠冷【补西京杂记昭阳殿织珠为风至则鸣如珩佩之声鲍昭诗珠无隔露罗幌不胜风】百尺哑哑下纤绠【补费昶行路难唯闻哑哑城上乌玉阑金井牵辘轳说文绠汲井索也庄子绠短者不可以汲湥】逺翠愁山入卧屏两重云母空烘影【西京杂记赵飞燕为皇后女弟昭仪遗云母屏风琉璃屏风李贺诗琉璃叠扇烘】凉簪坠髪春眠重玉兔煴香【才调集作氤氲】柳如梦【李白诗玉兔捣药春复秋】锦叠空牀委坠红【古诗荡子行不归空牀难独守】飔飔埽尾双金凤【补古乐府秋风肃肃晨风飔呉都赋翼飔风之飗飗嗣立案徐注黄庭经古者盟以云之锦九十尺金简凤文罗四十尺】蠭喧蝶驻俱【一作戏】悠扬柳拂赤阑纤艸长觉后梨花委平绿春风和雨吹池塘【徐注谢灵运诗池塘生春艸】
　　苏小小歌【补乐府广题苏小小钱唐名倡也盖南齐时人呉地记嘉兴县前有晋伎苏小小墓】
　　买莲莫破券【嗣立案北齐武成后謡千金买果园中有芙蓉树破券不分明莲子随他去】买酒莫解金【嗣立案梁简文帝诗当垆设夜酒防客解金鞍迎来挟琴易送别唱歌难】酒里春容抱离恨【嗣立案子夜歌郎懐幽闺性侬亦恃春容】水中莲子懐芳心吴宫女儿腰似束【赵氏补吴越春秋阖闾城西研石山上有馆娃宫登徒子好色赋腰如束素】家在【一作住】钱唐小江曲一自檀郎逐便风【李贺诗檀郎谢女眠何处或曰檀奴潘安仁小字后人因号为檀郎】门前春水年年绿【江淹别赋春草碧色春水录波】春江花月夜词【补隋炀帝作春江花月夜曲云莫江平不动春花满正开流波将月去潮水带星来】
　　玉树歌阑海云黑【嗣立案晋书乐志春江花月夜玉树后庭花竝陈后主所作后主常与宫中女学士及朝臣相和为诗太常令何胥又善于文咏采其尤艳丽者以为此曲】花庭忽作青芜国【补李端诗青芜赤烧生】秦淮有水水无情【建康录始皇凿钟阜为渎令水贯其中以泄王气呼秦淮】还向金陵漾春色【注见上】杨家二世安九重【补隋书炀皇帝讳广一名英小字阿髙祖第二子也】不御华芝嫌六龙【嗣立案隋书大业元年八月壬寅上御龙舟幸江都以左武卫大将军李景为后军文武官五品已上给楼船九品已上给黄篾舳舻相接二百余里俞玚云甘泉赋登凤凰而防华芝注华芝盖也易时乗六龙以御天】百幅锦帆风力满【嗣立案开河记炀帝御龙舟幸江都舳舻相继自大隄至淮口联緜不絶锦帆过处香闻十里】连天展尽金芙蓉【乐府子夜歌玉蕅金芙蓉】珠翠丁星复明灭【嗣立案隋遗录帝御龙舟萧妃乗凤舸每舟择妙丽女子千人执雕板镂金檝号为殿脚女徐注宋玉招魂翡翠珠被烂齐光些】龙头劈浪哀笳发【嗣立案隋书乐志炀帝大制艳篇辞极滛绮令乐正白明达造新声创泛龙舟等曲掩抑摧藏哀音断絶炀帝泛龙舟曲舳舻千里泛归舟言旋旧镇下扬州借问扬州在何处淮南江北海西头】千里涵空照【才调集作澄】水魂万枝破鼻团【一作飘】香雪【嗣立案徐注隋书炀帝自版渚引河作街道植以杨柳名曰隋隄一千三百里又案扬州后土庙有花一枝洁白可爱树大而花防俗谓之琼花天下独一枝欧阳永叔为扬州作无双亭以赏之】漏转霞髙沧海西玻璃枕上闻天鸡【补韵防玻璃寳玉名本艸作颇黎云西国寳或云是水玉千嵗冰为之唐髙宗纪支汗郡王献碧玻璃淮南子桃都山有天鸡日出即鸣详巻一】蛮代雁【一作冩】曲如语【嗣立案大业拾遗记帝自达广陵沈湎失度每睡歌吹齐发方就一梦】一醉昏昏天下迷【嗣立案迷楼记炀帝建迷楼选后宫女数千以居其中大业拾遗记帝于文选楼张四帐一名醉防归三名夜酣香】四方倾【疑作澒】动烟【一作风】尘起【补杜甫诗风尘澒动昏王室淮南子未有天地之时鸿蒙澒动莫知其门】犹在浓香【一作团】梦魂里【嗣立案吕东莱隋书大业十三年五月甲子唐公起义师于太原十一月丙辰唐公入京师辛酉遥尊帝为太上皇帝代王侑为帝改元义宁二年三月右屯卫将军宇文化及以骁果作乱入犯宫闱上崩于温室时年五十】后主荒宫有晓鸎飞来只隔西江水【嗣立案隋遗录炀帝在江都昏湎滋深尝游呉公宅鸡台恍惚与陈后主相遇尚唤帝为殿下后主舞女数十中一人迥美帝屡目之后主云即丽华也乃以海蠡酌红梁新醖劝帝帝饮之甚欢因请丽华舞玉树后庭花丽华徐起终一曲后主问帝萧妃何如此人帝曰春兰秋菊各一时之秀也后主问帝龙舟之游乐乎始谓殿下致治在尧舜之上今日复此逸游大抵人生只图快乐曩时何见罪之深耶帝忽悟叱之怳然不见】
　　懊恼曲【嗣立案古今乐录懊侬歌者晋石崇绿珠所作唯丝布涩难缝一曲而已后皆隆安初民间讹謡之曲宋书五行志晋安帝隆安中民忽作懊恼歌又案乐录华山畿者宋少帝时懊恼一曲亦变曲也】
　　蕅丝作线难胜鍼【嗣立案俞玚云朱超采莲曲摘除莲上叶拖出蕅中丝说苑缕因鍼而入】橤粉染黄那得防白玉【才调集作玉白】兰芳不相顾【陆机短歌行兰以秋芳】青【一作倡又一作红】楼一笑轻千金【嗣立案刘石龄云晋书麯游歌南开朱门北望青楼李白白纻词美人一笑千黄金】莫言自古皆如此健劔刜钟铅绕指【补说苑西闾过曰干将莫邪拂钟不铮试物不知刘琨诗何意百錬钢化为绕指柔】三秋庭绿尽迎霜【王融诗秋风下庭绿】唯有荷花守红死【补读曲歌荷燥芙蓉萎莲汝蕅欲死李贺诗秋白鲜红死】庐【一作西】江小吏朱斑轮【补古诗为焦仲卿妻作序汉末建安中庐江府小史焦仲卿妻刘氏为仲卿母所遣自誓不嫁其家逼之乃投水而死仲卿闻之亦自缢于庭树时人伤之为诗云尔又诗云金车玉作轮】柳缕吐牙香玉春【一作新】两股金钗已相许【嗣立案徐注白居易长恨歌钗留一股合一扇钗擘黄金合分钿】不令独作空城【才调集作成】尘悠悠楚水流如马【李贺诗黄尘清水三山下更变千年如走马】恨紫愁红满平野野土千年怨不平至今烧作鸳鸯瓦【晋书邺都铜雀台皆鸳鸯瓦梁昭明太子诗日丽鸳鸯瓦】
　　三洲词【补唐书乐志三洲商人歌也古今乐录三洲歌者商客帆数游巴陵三江口往还因共作此歌】
　　团员【一作圞】莫作波中月洁白莫【一作无】为枝上雪月随波动碎潾潾雪似梅花不堪折李娘十六青丝发画带双花为君结【梁武帝诗绣带合欢结】门前有路轻【一作生】别离【乐府诗集作离别】惟【一作只】恐归来旧香灭








　　温飞卿诗集笺注巻二
　　钦定四库全书
　　温飞卿诗集笺注巻三　　　明　曽益　撰
　　长洲顾【予咸　嗣立】补
　　春晓曲【嗣立案才调集此诗及边笳曲侠客行春日咏嚬太子西池共七首皆齐梁体】
　　家临长信往来道【三辅黄图汉洛门至闇庙门有长信宫在其中】乳燕双双拂【一作掠】烟草油壁车轻金犊肥【油壁车注见二嗣立案朝野佥载厐帝师养一牸牛一赤犊子前后生五犊得绢一百匹及翻转至万匹时号金犊子懊侬歌黄牛细犊车游戏出孟津】流苏帐晓春鸡早【补晋挚虞决疑要注天子帐流苏为饰海录碎事流苏帐盘绘绣之毬五色错为之同心而下垂者也梁江总诗新人羽帐挂流苏】笼中娇鸟暖犹睡【补左思咏史诗习习笼中鸟举翮触四隅卢照邻长安古意一羣娇鸟共啼花】外落花闲不扫衰桃一树近前池【张正见有衰桃赋】似惜红顔镜中老
　　猎骑【乐府诗集有词字】
　　早辞平扆殿【礼记天子负扆南向而立】夕奉湘南宴【汉书湘南县属长沙国禹贡衡山在东南荆州山】香兔抱微烟【嗣立案谢庄月赋引兔于帝台注张衡灵宪月者隂精之宗积成为兽象兔形】重鳞叠轻扇【曹植扇赋效龙蛇之蜿蜒补谢朓诗轻扇动凉飔】蚕饥使君马【古乐府日出东南隅行罗敷善采桑采桑城南隅又使君从南来五马立踟蹰补梁武帝子夜四时歌君住马已疲妾去蚕已饥】雁辟将军箭【隋书史万嵗从梁士彦军次冯翊见羣雁飞来万嵗谓士彦曰请射行中第三者既射之应而落】寳柱惜离【柳恽诗秋风吹玉桂】流黄悲赤县【流黄注见下】理钗低舞鬓换袖回歌面晚柳未如丝【补枚乗柳赋吁嗟弱柳流乱轻丝】春花已如霰【补柳恽诗春花落如霰】所嗟故里曲不及青楼宴
　　西州【乐府诗集作洲】曲【吴声○曲一作词】
　　悠悠复悠悠昨日下西州西州风色好遥见武昌楼【武昌楼注详下】武昌何郁郁【古诗洛中何郁郁】侬家定无匹小妇被流黄登楼抚瑶瑟【嗣立案古乐府相逢狭路间大妇织罗绮中妇织流黄小妇无所作挟瑟上髙堂陆机诗佳人理瑶瑟】朱防复轻【嗣立案徐注蔡邕琴赋防既和】素手直凄清【古诗娥娥红粉妆纤纤出素手】一弹三四解掩抑似含情【古诗一弹再三叹慷慨有余哀嗣立案册府元李延年因胡曲更造新声二十八解】南楼登且望西江广复平艇子揺两桨催过石头城【嗣立案古乐府莫愁乐莫愁在何处莫愁石城西艇子打两桨催送莫愁来】门前乌臼树惨澹天将曙鸂鷘飞复还郎随早帆去【嗣立案江淹西州曲西州在何处两桨桥头渡日莫伯劳飞风吹乌臼树树下即门前门中露翠钿开门郎不至出门采红莲】回头语同伴定复负情侬去帆不安幅作抵使西风他日相寻索莫作西州客西州人不归春草年年碧
　　烧歌【说文野火曰烧烧去声】
　　起来望南山山火烧山田微红夕【一作久】如灭短焰复相连差差向岩石冉冉凌青壁低随回风尽逺照檐茅【一作茅檐】赤邻翁能楚言倚锸欲潸然【补史记歌曰郑国在前白渠起后举锸为云涉渠为雨详巻六】自言楚越俗烧畬作早【一作旱】田【嗣立案农书荆楚多畬田先纵火熂炉经雨下种厯三嵗土脉竭复熂旁山熂燹火燎草炉火烧山界也杜田曰楚俗烧榛种田曰畬先以刀芟治林木曰斫畬其刀以木为柄刀向曲谓之畬刀】豆苗虫促促【陶潜诗草盛豆苗稀】篱上花当屋【杜甫诗疎篱带晚花】废栈豕归阑【庄子编之以厚栈注编木作栈以御湿】广场鸡啄粟新年春雨晴处处赛神声【汉郊祀志冬赛祷祠师古曰赛谓报其所祈也】持钱就人卜敲瓦隔林鸣【元稹诗病赛乌称鬼巫占瓦代注巫俗击瓦观其文理分析定吉凶曰瓦卜】卜得山上【一作上山】卦归来桑枣下吹火向白茅【一作苇】腰鎌映赪蔗【列子拥鎌带索说文鎌锲也补□昭东武吟腰鎌刈葵藿】风驱槲叶烟槲树连平山【补北史李元忠作垒以自保坐于大槲树下】迸星拂霞外飞烬落阶前仰面呻【一作呼】复嚔【学记今之教者呻其占毕诗愿言则字林嚔鼻塞而喷一云咳嗽声】雅娘咒丰嵗谁知苍翠容尽作官家税【汉盖寛饶传三王官天下五帝家天下王建田家行麦收上场绢在轴的知输得官家足】
　　长安寺
　　仁慈冩露宫长安佳气浓烟树含葱蒨【江淹诗丹巘被葱蒨】金刹映防茸【补西京杂记以黄金为刹法华经长表金刹详巻二】绣户香焚象【补杜甫元皇帝庙诗山河扶绣户】珠网玉盘龙【谢朓诗深沈映朱网补沈约诗网轩映珠缀鲍昭诗桂柱玉盘龙】寳题斜【一作新】翡翠【补甘泉赋琁题玉英应劭曰题头也榱椽之头皆以玉饰也】天井倒芙蓉【补王延寿鲁灵光殿赋员渊方井反植芙蕖风俗通今殿作天井井者东井之像也菱荷水中之物皆所以献火也】幡长回逺吹【补释氏要典沙门得一法者便当建幡告四逺维摩经胜幡建道场嗣立案指月录慧能大师至广州法性寺值印宗法师讲涅槃经寓止廊庑间莫夜风飏刹幡闻二僧对论一曰幡动一曰风动往复不已祖曰不是风动不是幡动仁者心动一众竦然】窗虚含晓风游骑迷青琐【补何晏景福殿赋青琐银铺详见巻一】归鸟思华钟【西都赋铿华钟善曰钟有篆刻之文故曰华也】云拱承跗逦【杜甫诗朱拱浮云细细轻】羽葆背花重【见巻一】所嗟莲社客【见巻七】轻荡不相从
　　和沈参军招友生观芙蓉池
　　桂栋坐清晓【屈原九歌桂栋兮兰橑】瑶琴双【一作商】鳯丝【司马相如琴赋鳯兮鳯兮归故乡遨游四海求其皇嗣立案西京杂记成帝侍郎善鼔琴能为双鳯之曲】况闻楚泽音【补子虚赋臣闻楚有七泽尝见其一名曰云梦】适与秋风期【汉武帝秋风辞秋风起兮白云飞】遂使【一作从】櫂萍客静啸烟草湄【古诗涉江采芙蓉兰泽多芳草】倒影回澹荡愁红媚涟漪【诗河水清且涟漪】湘茎久藓【一作鲜】涩宿雨增离披【补宋玉九辨白露既下降百草兮奄离披此桐楸】而我江海客【杜甫诗张公一生江海客】楚游动【一作勤】梦思【补杜甫咏懐古迹云雨荒台岂梦思】北渚水云蔓【一作叶补屈原九歌帝子降兮北渚】南塘烟露枝【江淹西州曲采莲南塘秋】岂亾【一作无】台榭芳独与鸥鸟知【补列子海上人好鸥鸟每旦至海上从鸥鸟游其父曰吾闻鸥鸟皆从子游汝取来吾玩之明日之海上鸥鸟翔舞而不下】珠坠鱼迸浅【补鲍昭芙容赋叶折水而为珠谢朓诗鱼戏新荷动】影多鳬泛迟【屈原卜居将泛泛若水中之鳬乎补唐太宗采芙容诗游鸎无定曲惊鳬有乱行】落英不可攀【离骚朝饮木兰之坠露兮夕餐秋菊之落英】返照昏澄陂
　　寓懐
　　诚足不顾【一作愿】得妄矜徒有言语斯谅未尽隠显何【一作可】悠然洵彼都邑盛【刘熙释名国城曰都四井为邑】眷唯车马喧【陶潜杂诗结庐在人境而无车马喧】自期尊客卿【战国策蔡泽西入秦秦昭王召见与语大恱之拜为客卿】非意干王孙【补汉韩信传溧母怒曰吾哀王孙而进食岂望报乎】衔知有贞爵处实非厚顔【越絶书名过实者灭圣人不使名过实诗顔之厚矣】苟无海岱【一作岳】气【补魏志许泛曰陈元龙湖海之士豪气不除】奚取壶浆恩【补战国策中山君曰吾以一桮羊羮亾国以一壶餐得士二人】唯丝【一作师】南山杨【补汉书杨恽字子幼华隂人杨恽报孙防宗书其诗曰田彼南山芜秽不治种一顷豆落而为萁人生行乐耳须富贵何时嗣立案李贺浩歌买丝绣作平原君有酒唯浇赵州土】适我松菊香【补陶潜归去来辞三径就荒松菊犹存】鹏鲲诚来【一作未】忆【补庄子北溟冇鱼其名为鲲化而为鸟其名为鹏怒而飞其翼若垂天之云鹏之徙于南溟也水击三千里抟扶揺而上者九万里】谁谓凌风翔【庄子鹊巢于髙榆之颠巢折凌风而起】余昔自西滨得兰数本移蓺于庭亦既逾嵗而芃然蕃殖自余游者未始以芳草为遇矣因悲夫物有厌常而反不若混然者有之焉遂寄情于此
　　寓赏本殊致意幽非我情吾常有流【一作疏】浅外物无重轻【嵇康养生论外物以累心不存】各言蓺幽深彼美香素茎【屈原九歌绿叶兮素枝芳菲菲兮袭予】岂为赏者设自保孤根生【补家语芝兰生于深谷不以无人而不芳】易地无赤株【艸木疏兰为王者香草其茎叶皆似泽兰广而长节节中赤髙四五尺】丽土亦同荣【易百谷草木丽乎土】赏际林壑近泛余烟露清余懐既郁陶【尚书郁陶乎予心顔厚有忸怩】尔类徒纵横【补杨雄解嘲一纵一横论者莫当】妍蚩苟不信【张正见白头吟语黙妍蚩际浮沈毁誉中】宠辱何为惊【老子宠辱若惊】真隠谅无迹激时犹拣名幽丛霭绿畹【补文子丛兰欲发秋风败之离骚余既滋兰之九畹兮又树蕙之百亩王逸注十二亩为畹】岂必懐归耕【汉夏侯胜传学经不明不如归耕】
　　秋日
　　爽气变昏旦【世说王子猷以手版柱颊云西山朝来致有爽气补谢灵运诗昏旦变气山水含清晖】神皋徧原隰【西京赋实维地之奥区神皋诗于彼原隰释名广平曰原下湿曰隰补西都赋原隰龙鳞】烟华久荡揺石涧仍清急柳闇山犬吠蒲流水禽立菊花明欲迷枣叶光如湿天籁思林岭【庄子敢问天籁子綦曰夫吹万不同而使其自已也】车尘倦都邑诪张夙所违【尚书民无或须诪张为幻补世说王僧弥谓谢车骑曰君何敢诪张】悔吝何由入【系辞吉凶悔吝者生乎动者也补庾信诗阳穷乃悔吝】芳草秋可借【补孙绰天台赋借萋萋之纤草】幽泉晓堪汲牧羊烧外鸣林果雨中拾【王维诗雨中山果落】复此遂闲旷【补庄子就薮泽处闲旷此江海之士避世之人也闲旷者之所好也】翛然脱羁絷【补江伟答军司马诗羁絷系世网进退维准绳】田收鸟雀喧气肃龙蛇蛰【易龙蛇之蛰】佳节足丰穰良朋阻游集沈机日寂寥【宋玉九辨寂寥兮收潦而水清】葆素常呼吸【补庄子吹嘘呼吸吐故纳新此导引之士养形之人也】投迹倦攸往【易利有攸往】放懐志所执【见巻四】良时有东菑【尔雅田一嵗曰菑】吾将事蓑笠【诗何蓑何笠】
　　七夕歌
　　鸣机札札停金梭【补古诗纎纎擢素手札札弄机杼嗣立案秘阁闲话蔡州蔡氏七夕祷以酒果忽流星坠筵中明日瓜上得金梭由是巧思益进梁简文帝七夕诗天梭织来久方逢今夜停】芙容澹荡秋水【一作生池】波夜【一作神】轩红粉陈香罗【补周处风土记七月七日其夜洒埽于庭露施几筵设酒脯时果散香粉于河鼔织女】鳯低蝉薄愁双蛾微光奕奕凌曙【一作天】河【四民月令七夕见天汉中有奕奕正白气补王鉴七夕诗隠隠驱千乗阗阗越星河】鸾咽鹤唳飘飖歌【补汤惠休楚明妃曲骖驾鸾鹤往来僊灵禽经鹤以洁唳】弯桥销尽奈愁【一作愁奈】何【淮南子鸟雀填河成桥而渡织女】天气骀荡云陂陀【补庄子惠施之林骀荡而不得逐物不及司马彪曰骀荡犹施散也谢朓诗春物方骀荡宋玉招魂文异豹饰侍陂陀些】平明花木有愁意【一作思】露湿防盘蛛网多【补荆楚嵗时记七夕妇人结防缕穿七孔鍼或以金银鍮石为鍼陈瓜果于庭中以乞巧有喜子网于瓜上则以为得宋孝武帝七夕诗迎风披防缕向月贯鍼】
　　酬友人
　　辞荣亦素尚【补孔欣猛虎行饥不食邪蒿莱倦不息无终里邪蒿乖素尚无终丧若始】倦游非夙心【补司马相如传长卿故倦游郭璞曰厌游宦也】宁复思金籍【嗣立案谢朓始出尚书省诗既通金闺籍复酌琼筵醴注金闺金马门也籍者为二尺竹牒记其年纪名字物色悬之宫门案省相应乃得入也】独此卧烟林闲云无定貌佳树有余隂【补左传韩宣子来聘宴于季氏有嘉树焉宣子誉之】坐久芰荷发钓阑【一作余】茭苇游鱼自揺漾【一作荡陶潜诗临水愧游鱼】浴鸟故浮沈【补杜甫诗一双鸂鷘对沈浮】唯君清露夕【补西京赋承云表之清露】一为洒烦襟
　　观舞伎
　　朔音悲嘒管【诗嘒嘒管声】瑶蹋动芳尘【补王子年拾遗记石虎太极殿楼髙四十丈舂杂寳异香为屑使数百人于楼上吹散之名曰芳尘台】总袖时增怨【一作态韩非子长袖善舞】听破复含嚬【嗣立案太平广记引传载录天寳中乐章多以边地为名若凉州甘州伊州之类是焉其曲徧系声名入破后其地尽为西番所没破乃其兆矣】凝腰倚风輭【补梁王谢咏舞诗倾腰逐韵管敛色听张袖轻风易入钗重步难前】花题照锦春【嗣立案杜甫诗胡舞白题斜注题者额也】朱固凄紧【补傅毅舞赋弛紧急之张兮慢末事之骩曲殷仲文诗风物自凄紧】琼树亦迷人【嗣立案崔豹古今注魏文帝宫人絶所爱者有莫琼树薛夜来陈尚衣陈巧笑皆日夜在侧江总诗后宫知有莫琼树】
　　边笳曲【乐部笳胡人巻芦叶为之置部前曰头管】
　　朔管迎秋动【补李陵答苏武书凉秋九月塞外草衰又胡笳互动牧马悲鸣】雕隂【一作音非】雁来早【嗣立案旧唐书隋雕隂郡武德三年于延州丰林县置绥州总管府】上郡隠黄云【嗣立案唐书地理志贞观二年罢都督府移州治上县天寳元年改为上郡乾元元年复为绥州江淹诗黄云蔽千里】天山吹白草【嗣立案史记索隠祁连山一名天山亦曰白山在张掖酒泉二郡界唐书西川交河郡有天山开元二年置天山军河西道案刘石龄云杜诗注引归州图经胡地多白草昭君冡独青】嘶马渡【一作悲】寒碛【说文沙漠曰碛】朝阳照霜堡【广韵堡障小城也】江南戍客心【一作情】门外芙容老【古乐府江南词江南可采莲莲叶何田田李贺诗鲤鱼风起芙容老】
　　经西坞偶题
　　揺揺弱柳黄鹂【一作鸎】啼【世说戴颙春日携双柑斗酒人问何之曰往听黄鹂声】芳草无情人自迷日影明灭金色鲤【补神农书鲤为鱼王无大小脊傍鳞皆三十有六鳞上冇小黑防文冇赤白黄三种】杏花唼喋青头鸡【补沈懐逺长鸣鸡赞翠冠缤莒碧距丽陈】微红柰蔕惹蠭粉【晋起居注嘉柰一蔕十五实或七实生于酒泉补褚澐咏柰诗映日照新芳丛林抽晚蔕】洁白芹牙入【一作穿】燕泥【薛道衡昔昔盐空梁落燕泥补杜甫诗芹泥随燕觜】借问含嚬向何事昔年曾到武陵谿【见巻五】金虎台【嗣立案邺都故事汉献帝建安五年曹操破袁绍于邺十五年筑铜雀台十八年作金虎台十九年造冰井台所谓邺中三台也】
　　碧草连金虎青苔蔽石麟【西京杂记五柞宫西有青梧观观前有三梧桐树树下有石麒麟二枚刋其胁为文字是秦始皇郦山墓上物也详见下】皓齿芳尘起【补傅毅舞赋吐哇声则发皓齿详见下】纤腰玉树春【补张衡舞赋搦纤腰以互折详见巻一】倚瑟红铅湿【补汉书文帝使慎夫人鼓瑟帝自倚瑟而歌师古曰倚瑟即今之以歌合曲也梁元帝咏歌诗汗轻红粉湿】分香翠黛嚬【补陆机吊魏武帝文余香可分与诸夫人诸舍中无所为学作履綦卖也梁元帝赋愁容翠睂敛】谁言奉陵寝相顾复霑巾【补张衡四愁侧身西望泪霑巾】侠客行【补郭茂倩乐府诗集郸国公子皆借王公之势竞为游侠以取重诸侯显名天下后世遂有游侠曲魏陈琳晋张华又有博陵王宫侠曲】
　　欲出鸿都门【地里志鸿都门在各阳】隂云蔽城阙寳劔黯如水【嗣立案越絶书外传记越王允常防欧冶子作名劔五枚一曰纯钩秦客薛烛善相劔越王取示之烛曰光乎如屈阳之华沈沈如芙容始生于湖观其文如列星之行观其光如水溢于塘此纯钩也】微红湿余血白马夜频嘶【才调集作惊古乐府白马金羁侠少年】三更霸陵雪【闗中记霸陵为汉文帝陵在雍州城东南四十里白鹿原上鳯皇觜下】
　　咏晓
　　虫歇纱窗静【补庾信荡子赋纱窗独掩罗帐长垂】雅散碧梧寒梢惊朝佩动犹传清漏残乱珠凝烛泪【补梁简文帝对烛赋渐觉流珠走熟视绛花多详巻一】微红上露盘【三辅故事武帝于建章宫立铜柱髙二十丈上冇僊人掌承露盘】褰衣
　　复理鬓余润拂芝兰
　　芙容
　　刺茎澹荡绿【一作碧李贺诗绿刺罥银泥】花片参差红【孙楚莲华赋红花电发晖光炜炜】吴歌秋水冷【嗣立案晋书乐志吴歌杂曲竝出江南东晋已来稍有増广其始皆徒歌既而被之管盖自永嘉渡江之后下及梁陈咸都建业吴声歌曲起于此也】湘庙夜云空【补郦道元水经注太湖水西流径二妃庙南世谓之黄陵庙大舜之陟方也二妃从征溺于湘江民为立祠于水侧焉方舆胜览在潭州湘隂北九十里】浓艳香露里【柳宗元咏芙容诗薄彩寒露里】美人清【一作青】镜中【李白诗荷花镜里香】南楼未归客【注详下】一夕练塘东【图经华亭有三泖一谷泖自殿湖入练塘】
　　敕勒歌塞北【乐府广题北齐神武攻周玉璧士卒死者十四五神武恚愤疾发周王下令曰髙欢鼠子亲犯玉壁劔弩一发元凶自毙神武闻之勉坐以安士众悉引诸贵使斛律金唱敕勒神武自和之】
　　敕勒金帻【一作幩】壁【一作碧】隂山无嵗华【秦本纪西北斥逐匈奴自榆中竝河以东属之隂山徐广曰隂山在五原北通典隂山唐为安北都防府】帐外风飘雪【嗣立案唐书吐蕃赞普联毳帐以居号大拂庐容数百部人号小拂庐鲍昭诗胡风吹朔雪】营前月照沙【嗣立案陆机论孙权闻曹公来筑营于濡须坞以拒之状如偃月号偃月营范云拟古寒沙四面平】羌儿吹玉管【补风俗通笛元羌出又有羌笛然羌笛与笛二器不同长于古笛有三孔大小异故谓之双笛杜甫秦州杂诗东征健儿尽羌笛莫吹哀】胡姬蹋锦花【嗣立案乐府杂録胡旋舞居一小圜毬子上舞纵横腾掷两足终不离毬上其妙如此白居易乐府胡旋女莫空舞】却笑江南客梅落不归家【补鲍昭呉均乐府皆有梅花落程大昌演防露笛亦有落梅折柳二曲今其曲亡不可攷矣】邯郸郭公词【本集作祠误嗣立案北齐乐府邯郸郭公歌邯郸郭公九十九技两渐进入滕口大儿缘髙冈雉子东南走不信吾言时当看嵗在酉乐府广题北齐后主髙纬雅好傀儡谓之郭公时人戏为郭公歌及将败果营邯郸髙郭声相近九十九末数也滕口邓林也大儿谓周帝太祖子也髙冈后主姓也雉鸡头武成小字也后败于邓林尽如歌言盖语妖也案此诗别见郭茂倩乐府诗集中题作邯郸郭公词明髙启集乐府中亦有邯郸郭公歌一首本集误词为祠原注漫引郭子仪围邺城以保东京嗣后建祠祀之荒唐已甚今亟为改正○案陈后山诗话杨大年傀儡诗云鲍老当筵笑郭郎笑他舞袖太郎当若教鲍老当筵舞转更郎当舞袖长郭郎即郭公也】
　　金笳悲故曲【乐部笳似觱栗无窍以铜为之琴集大胡笳十八拍小胡笳十九拍竝蔡琰作】玉座积防尘【补谢朓铜雀台诗玉座犹寂莫况乃妾身轻】言念【乐府诗集作是】邯郸伎不见【乐府诗集作易】邺城人青苔竟埋骨【补杜甫诗古人白骨生青苔】红粉自伤神【补白居易燕子楼诗见说白杨堪作柱争教红粉不成灰】唯有漳【一作淬】河柳还向旧营春
　　古意
　　莫莫复莫莫【诗莫莫葛藟】丝萝缘磵壑【广雅兎丝蔓连草上女萝自下蔓松上生枝一名松萝】散木无斧斤【庄子此散木也不夭斧斤物无害者】纤茎得依【一作所】托枝低浴鸟歇根静县泉落【列子县流三十丈】不虑见春迟空伤致身错
　　齐宫
　　白马杂金饰【补曹植白马篇白马饰金羁】言从雕辇回【见巻六】粉香随笑度鬓态伴愁来逺水斜如翦【补杜甫戏题画山水图歌焉得并州快翦刀翦取呉松半江水】青莎绿似裁【本艸青莎一名水香棱一名雀头香上林赋注徐广云防莎可染紫】所恨章华日冉冉下层台【补左传楚子成章华之台】
  </div>
  <div class="pagination">
   <a href="温飞卿诗集笺注.html">
    上一页
   </a>
   <a href="温飞卿诗集笺注.html">
    1
   </a>
   <span class="current-page">
    2
   </span>
   <a href="温飞卿诗集笺注_page3.html">
    3
   </a>
   <a href="温飞卿诗集笺注_page4.html">
    4
   </a>
   <a href="温飞卿诗集笺注_page5.html">
    5
   </a>
   <a href="温飞卿诗集笺注_page6.html">
    6
   </a>
   <a href="温飞卿诗集笺注_page7.html">
    7
   </a>
   <a href="温飞卿诗集笺注_page8.html">
    8
   </a>
   <a href="温飞卿诗集笺注_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
