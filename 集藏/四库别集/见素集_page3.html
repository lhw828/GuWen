<!DOCTYPE html>
<html>
 <head>
  <meta charset="utf-8"/>
  <title>
   见素集 - 第 3 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   见素集 - 第 3 页/共 27 页
  </h1>
  <div class="content">
   元老木斋谢先生寿篇
　　世之仕孰不欲遭时遇主树勲伐保有完名耀当时而垂来世者哉然而穷经皓首一第淹焉厐白为郎一官滞焉钟鸣漏尽晩节亏焉元老少傅木斋谢公取第最早二元一魁与王沂公几为类君子以为奇宪宗朝蓄学养望在翰林者几二十年章得象安于其职公有焉相孝宗辅遗今上两朝辅硕允矣韩魏公之重而委身人国若又为难止足预戒敛其身与弟若子以寂居汝湖者十余年则又独乐緑野二疏二李风致无异智且勇矣公长身玉立仪观都伟而陶融景化佛是仔肩绘藻王言奋庸熙载致其主于明圣运乂安于中国而四方以之无侮位既诣极功亦时叙知者犹以为朝廷若不可一日无公引领望其复相古者旧德元臣八十犹应召命公寿始七十元老壮猷载扶昌祚寿固宜嵗隂前二日督学胡先生文振遥致贺勤以言谬属俊拙讷简与在刑部聨马朝趋论理道及古今事误有所爱逮预宥密犹枉教言虽例无报书私固谓之知己于公于世道深有望焉寿公俊之欲也夫所谓寿无过曰宜寿之家之乡之国云尔已矣公之寿寄稽德于寿耉基年所以平格七庙赖以尊安两仪因之奠位固非寻常为寿者班抑独逸流韵辈把酒赋诗乐枌榆之景暮已耶谨书为篇
　　四同年会诗序
　　孤生崛起而乘亨会策制科聮朝籍熟姓名于天子虽土风异候梯航不相引亦得以声搜意和膝接而期集若俦侣之素昆季之雅有世讲之义焉谓之年家凡同进皆然乡则尤厚也成化戊戌进士三百有五十人莆者十人意气之相与行业之相期待固不欲后古人而独齿今人也未能无昌黎榜中龙虎之慰光景转瞬三十有七年今惟正郎王公自庵宪副吴公莱庵吴公及轩暨予乎在又未能无梦得落落晨星之感其间通塞又殆有不能齐莱公使相之引愧无乎魏公者之地夫以自庵之质重莱庵及轩之轩特闿朗又当二圣有道之朝竟不得以尽如所志虽榜称得人而遗材之憾盖亦多矣然而脱垢离尤长鸿孤举狎烟霞就松菊以偕夫桑榆之收是又黄发事任所不能酬而乘牛跨驷把酒赋诗与朝马青霜敝敝然赤日官书吏贯之下其亦殆有间者及是自庵寿七十六莱庵寿六十六及轩寿六十一予亦六十而三皆负有乡国老成之望来进典刑焉夫道不行之天下犹可敛而行之一乡遗于彼固有尽于此者矣景前良崇令德为世凖程以尽还淳古之风斯居乡之作用传所谓亦为政吾人所报答在此也于是人主一席致画史傅子岩为图予倡以诗三君子和之予又序之
　　正学类编书序
　　夫道宣秘于天效灵于地而发隠于圣人故马图肇人文之祥洛书啓彞伦之叙删修赞定麟笔终焉于以昭示化元恢道要一人心而齐风俗然而奇衺恠诞亦世所不能无故虞絶天地之通商谨风愆之训迨周风弗竟霸术恣行自是而豪夺兴游谈盛入于杨墨佛老至大坏极弊道愈岐而后己正学于斯乎蚀矣我太祖应天受命迅扫故元身天地万物纲常之主佐理儒臣符期应会圣有所作而贤有所述遡洙泗以直祖皇王之传综事辨章无越大中至正之榘百五十年人文成化其有由然矣四明季公时升归堇山也谢邦土以独当校讐之任辑四明乡贤人为传賛之又辑国朝诏制与名贤著论称文献者为制命奏对论述郊庙馆阁忠勲辟邪遗才等类名为正学类编走书数千里属序于某授而阅之将所谓浑浑者噩噩者寛厚完博者渊澄深者发挥正学铺叙皇猷畅性灵而昌景运文云文云乎哉古者黜子尊经经正也唐太宗之宫体虞世南曰圣作诚工然体非纯正国朝诏制诸作纯正者也其典谟雅颂之风过沛宫祀后土无足言者著论依归训诰与孔门授受同其宗防不屑意落迹秦汉间夫一欧冶也自不出型范之外饮河固知源哉书所自序是集者
　　蔡虚斋文集序
　　温陵蔡介夫虚斋饬躬砥行动凖古人其学以六经为正宗四书为嫡传四儒为真派平生精力尽用之易四书防引之间阐发幽秘梓学宫而行天下其于易深矣究性命之原通幽微之故真有以见夫天下之赜象其物宜天下之动通其典礼四方学士师宗之曰虚斋说也守毋变扶衰振落温陵造就可谓易学一时矣经义趣深理到论策诸作畅达流爽诗文别出体格掖人心而系名教卒泽于仁义道德粹如也贞刚善晦而亦间取夫名者之忌在礼曹三原王端毅公引入为吏曹竟复为礼曹乞南又乞告特起按察副使督学江西宁庶人雠予因雠介夫介夫引而去逆瑾乱政起祭酒以镇压人望而介夫先殁矣呜呼介夫之不为鼂错山非幸耶景尚遗德姚英之诸君子为立祠葛石厓志贞为辑遗文梓之一时交与予在也序其可辞夫有造道之文有述事之文杨子云曰商书灏灏尔周书噩噩尔后世有作其雄视前人亦不为少矣卒之无足嗣往徽而歆来听又况移情役物越礼分而为者呜呼邪说也赘言也雅论也知斯三者可以定是文矣其不然文华作气质雅收声而去道远而昔后村序艾轩之文曰以言语文字行世非先生意也介夫言语文字间哉介夫初主于静既又主于虚杨方正曰主于静是时理学中辍二公甯永贞丁玉夫江朝东崛起于旷钩深索隠二公殆独得云
　　艾轩文选序
　　昔者孟子殁夫子之道不传二程子殁周子之传亦几乎蚀矣吾家艾轩崛起南服专志圣贤于时遗儒陆子正施廷先尝学和靖山先生特从指授以上绍伊洛之传穷博而会之要絶意著述东井倡道尽羣俊而朋来之四方质夫显道门墙者不少文祖六经辅秦汉诗派山谷后山半山而祖之于唐檀弓谷梁后村有成论焉年五十始奏名十一转而至中舍平茶冦讲中庸一再为孝宗褒奬坐封还词头改工部侍郎以集英修撰知婺州提举兴国宫以卒先生长晦翁一十六嵗晦翁商畧理道独先生意合嘉其精细退若有得请质时见于书兑泽南轩于易有所异为晦翁独与其缴驳新端也东莱曰平生保任此老不负諡文节也君子谓允去今三百五十年祠久圯墓之田易数姓穉弱二孙稀落可念龙坡之为仰止书院冯公行健雷公孟升意也俊偕汝华谋曰先生尝同晦翁讲道以齿则兄以道则友晦翁固道学渊源先生亦道学名派起一方而名天下称南夫子无异词宜竝祀雷喜白之冯暨贰暨大巡宣司监司督学议可竝祀二先生侍以莆高弟子而复梓其文以传噫先生亦再遇矣昔祠之立也以林元仲行健元仲非欤梓文方岩仲汤伯纪也孟升二君子非欤扶衰竟事郡大夫业为之先生名光朝字谦之
　　赠黄后峰序
　　国家承平久禁弛虑疎三渠奸诳惑以窥伺神器瑾诛死彬与宁固在北巡复南巡也国势如一发引千钧孰敢抗声大义以择肉虎口者哉黄郎中后峰疏六事偕同官陆汝亨以进诸司响和竝下诏狱为祸且不测予诸孙以乘复疏以进廷跪廷杖死者十二人后峰幸不死彬甘心焉变姓名亡匿仅免鬼神者固有以相之矣宸濠叛武皇帝始下宁狱慈寿皇太后复下彬狱中外人始席为怗上入正大统首列更始之诏复谏者官防其死事诛二奸并连其党于是后峰有南少廷尉之擢呜呼谓世无士非诬欤后峰倡之诸司羣和之新政訇发有翕然者士气盛国家元气亦盛识治者卜世焉予初阅后峰疏曰是胡澹庵封事日月争光者欤分一死与龙逢比干游无易也为之私幸不失后峰盛名难居然哉完固有以破之矣后峰怀负纯完记览精博修饰谨而进取澹无患难居昔邹浩谏立刘后除名其友田昼谓曰士所当为未止此也后峰当为固未止此其浩然之气固在无俟予告也命既下后峰谦让惭怍予曰新天子搜选忠贤为寃人倚命所谓千载一时者近卿云现壶山识者谓至人在宥莆士彚征之应后峰时出之以茂賛无刑风发善类以发灵山岳至宝匵藏予未知其可松厓诸君子曰然序速君君无缓焉



　　见素集巻六
　　钦定四库全书
　　见素集巻七
　　明　林俊　撰
　　序
　　赠姚督学报政序
　　宣风猷而藻绘元化文章圣贤之道术神用也嗣前徽而流逺响其恶从事哉矫华就雅入之实以收载道之文曰经义云尔经义以训绎微言探心源而揆治范而曰时文时文无亦陈韶奏缶宗鸟迹而行草为工者欤夫视今为时则视古为古古与今一道又恶二文哉茍且一间架以为媒名取科甲之资所教所学所考成者率无越是宜文体之卑以弱也易曰观乎人文以化成天下夫繁星丽天寒芒色正众流宗海派别而同归人之文固天地似也岐而二可乎哉句章姚先生英之视学吾闽身起而厘正之立文帜以指麾羣迷鼓翼多士之气囿博泽枯而别罏鞴之固已奋迅人殊风趋而日以化矣而凖量中审虚明内照连篇累牍流电一睒即付外号目吏填姓名以进据案嘉奬摘瑕类而斥正之随人覆诵连数十语不落人惊为神安其公服其精鉴深以愧屈焉长养成就文体于是乎改观夫文章与时高下者也气化人事相沿文体不得不因而异兴衰振落固有执其机者胡瑗教授苏湖士知有体用之学高锴欧阳脩知贡举文体为之一变意者其时也前成化间邃翁在中书士争出其门无问可知为杨公弟子及视学河北而再视关西也西北人材由杨公为盛近治间先生在礼部亦踵杨公为烈视学广右而再视闽南也东南人材亦由先生为盛二公之大致同也而精敏识治亦几颉颃无愧邃翁之今日先生之来日也抑当时仅邃翁今海内士不知有与先生齐名与否代先生者果亦值是人耶又乌得不为闽士虑耶嵗之九月先生报政行博士弟子者曰吾闽文宗由今一良遇姚先生其不可借矣予二三子其畴依太息而去予退而私喜曰泽之感人有是序以寘先生行李以竝告嗣先生者
　　乌石寿篇
　　莆东濒海环三面皆山也钟发灵秀山为盛然而无与郡城三山者比三山梅山凤山乌石山也然梅凤之秀公宇学舍当之矣惟乌石甲姓所专元夫林立聮寿隽以盛山之麓族诸兄菊逸公居焉是为少伯静斋公之子侍御翠庭之兄既寿七十配孺人张亦寿六十有九翠庭偕郑氏壻别驾希悦各诗若文为寿诸姻友复属乌石寿篇诗所谓如冈如陵意也夫山或焦而童或伐而赭或仅而蓁莽之林若灌木云连其地力物产宜有异者又况密迩阛阓有长松古茘屯拥是山者哉毓之人可征之物也公邻竝郡博郑顺庵寿八十八处士陈耻轩寿八十三林干斋寿八十五方厚庵寿八十一而方郡博哲斋之母寿九十九林侍御时献之母寿九十二乌石固寿乡也公高祖高斋公寿九十一配寿九十少伯公寿七十九配寿八十六林固寿种也又况累叶载德培夫寿者有基化日舒长跻夫寿者又有域而生以九月九日菊候也非所谓晩荣者耶菊而逸非隠自居餐英饮水非取夫寿以自况者耶昔纯佑以不违文正左右不应辟举其择将帅城大顺得钩摘捍卫功为多故称纯佑贤子晋叔向垂声迈烈兄铜鞮伯华匿德为隠故称羊舌氏进退两尊今公之裕蛊少伯也无亦纯佑之孝聨辉侍御也又无亦伯华之高其犹夫人之子若兄者可例论耶予又爱高斋寿图予高祖邑博三复公寔秉是笔洪武壬申嵗也迨今厯两壬申予又秉寿篇之笔是固水木足念而通家宿好亦足征矣抑二高齐寿者也二是似造物者可借寿篇屡役予弗腆无得谢焉
　　云庄叙怀
　　今年春张使君白斋先生将请老于朝致莆郡事以去以予特道义厚也过予云庄叙怀予曰先生故长者务寛大休养生息吾郡人安焉老于年亦老于事以充养完就其德器张声矫行先生奚有焉其幸终惠吾人先生曰非是也前大理时一疾甚奇每大作目晕面发赤首重殆不可举以犹力之差强寺之政易以治也兹间时月发发则无复可忍将日昃之离也犹役役簿书病且劳劳且复病为吾计不既左乎人不吾舍吾其如人何哉且地有所宜而性有好不好林区川浸禽鱼之地亦禽鱼之乐也易其地则不可强矣昌黎子曰人各有能有不能与强能之竝以戾矣方予之结志藏脩也将谓鼓之无前而久仅一遇又将谓掉笔词垣发铿锵而文金石而吏局仅淹重劳以郡县之事我其既俗矣造物者之不吾谋有是夫绘二牛感倦鸟东臯子托风自逃其固无谓哉吾将对碧山怡悦白云匪石之心其不可转也疏既上涉秋犹未得报则报政有期先生曰吾去而俟命于道未得请将面疏天子祈哀焉予曰贤哉先生其志高以决矣世尝患古今人不相及先生与二疏异耶先生襟度夷洒诗力老不衰子美介甫防州钟山时也予解兵东还力尽沮怍其不能军矣先生每出挑予则闭壁夺气兹去而果得请也主盟云物于二百八十峰之上与川鱼林鸟同其乐气当自倍视弃繻生而少之将有甘受巾帼者矣二庠师生谋留行予曰报政自故事予恶能用情哉抑先生志也书以为赠
　　王南郭诗集序
　　诗抒性灵而补裨风教者也感遇可以观化讽谕可以观情托兴可以观物关雎鹊巢见王化之盛其衰也黍离扬之水作焉旄丘斥其臣北门归诸天诗人忠厚如此而朴杕杜鸨羽驈皇草木鸟兽之名其可胜道耶然其始也多出里巷之歌谣要其归非贤人君子莫能作也虞夏而降汉魏腾声苏李顔谢按音节而谐风雅迨沈宋律体盛而诗一大变李唐时也朱夫子欲集汉魏与景纯元亮为一编真西山诗选不及唐律可谓树古诗之赤帜然亦未之有改焉尔国朝叅集诸体作者益盛成化间刑部属称小翰林王南郭存敬尤号奇崛逸才横发壮思雄飞泉地出而星空流主盟云物以尽泄桃源山川之气陈思之风骨少陵之体裁出入韦栁苏黄宋筋唐响通其正变意所诣极将欲自附名家者流而未见其止也公于是乎有遗音矣吏事精絶自起进士宰溧阳聿发清敏之声由郎署出守吾莆褫奸剔蠧宴然以靖赤子父母之病为祷殁葬其衣冠尸祝之公于是乎有遗泽矣夫诗名吏望尝相掩者也公独不然文与行恒骛违者也公又不然柄授方属中身而委其化斯公之不能为造物独争者也然由莆之绩前无其始亦无后以蹑其踪丰碑峩峩名宦血食重以诗篇之流布天壤俱敝可也其得终诎之哉公族人佥宪朝器梓其粹以行方石翁为题其畧予披读挥涕序交游事也书语其子进士坊予意着秽佛首既愧既怯及是逾十年病以老矣前诺义在终酬遂饮痛书之以慰公防防之属噫文乎哉
　　畏斋存稿序
　　文章自秦汉而下作者益众唐人诗至六百余家然浑金粹玉无越徐铉吕祖谦杨士高棅诸家之所选定至正宗轨范精义会编益以密矣初若病其太隘及得全集观之似亦无甚漏遗他篇无作可也甚矣著述之难也非发灵宣秘走金石而震撼神以泣效颦铅椠秖见其繁也抑存乎人尔矣宋广平张曲江之诗范文正司马温国之文无害为少若无多而使人惜之其又何如耶今观畏斋公之稿遗落殆若可念然恶在以多为耶诗文知公亦浅矣公之先同吾林氏由莆阳徙福唐又徙黄岩居之泉溪今太平人袭和累祉蓄所未发与发而未尽尽萃于公所谓麟趾麟定者为信先侍郎公义育之所薰蒸蓝青朱赤重以卵翼之素如丹穴之雏灿乎九苞之先具方是时陈翰林逸庵以纯深雅博名当世公亲及其门度尺之璞付之良工脂肪蒸栗有不以玉德擅名者乎公孝根天性礼由天衷而学周国家用庄肃邃永意之所至将力斡世道而坐回纲常行高辞寡屹乎万夫之望起于乡人曰麟为时出矣为御史人听冈凤之鸣长于畿郡于大臬于大藩以贰司冦羣幸冠玉之售薄秦割而轻楚封事烈明伟高可视鹤山次之亦不失阅道辈人呜呼孰使公逢时而生生而用而弗究耶公之问学絺章绘句云乎哉稿之存不存奚在憾不憾耶抑嗣述之难朱夫子尝为陈荀氏惜之矣公之子薇同知寿州予弟僖实偕官寀有观道焉廉白家法薇守之以无愧厥父僖守之以无愧厥兄人将曰林氏佳子弟关西之杨其无足多矣斯公泉台之慰亦予之借手云庄者也稿之存不存奚在憾不憾耶至宝终出后之二百年有欧阳子将有得韩集于李氏敝筐者矣公鹗名详见明名臣传
　　孝廉优奬序
　　元气会而瑞符生景星卿云醴泉芝草麟凤龙神马希世之奇其可胜道哉然可快其有而亦无害乎其无惟卓行之君子为人之瑞可有而不可无者也扶天常立人极表律歆动之机固有不待令而从不待痛而后威与居轴同其运化而冺乎声迹之临乡有是乡之光国有是国之光表异尊崇君人固因为重世道之光不少也近事言之处吾如賔其不谓是也君温之瑞安望家尺籍吾兴挺立杰出自孤幼已然治戊申予过家数贡士来谒既去予曰最后毋有道者予弟待育笑曰何神陈时周也乡以为古数日过焉土屋低短气蒸蒸如甑院一栁独隂君坐予栁下入告其母太孺人儿所慕先生来太孺人促具茗君出与予语久意以合昔周党孤洁自谓不及闵贡诚是言哉君为推官为御史益卓絶母老疏终养问安视膳外危坐斗室穷理居敬清其心研究性命之源服器敝匮斤篲时自执劳一苍头应客不知有官容知有意外之营忘于贫犹若过乎其分之适粹衷完行动天地质神坚苦不沦古之人或后焉吏部重其廉忧其不足备养奏食晋江学禄君辞又以陈方伯珂舒侍御晟交荐奏引殊格优重上特嘉清苦月给米三石君又辞上若曰朝廷以孝治天下给米资养其毋辞异举流闻遐迩懽快善流生气羣浊冒之风为之愧沮呜呼海内脩谨之士如君复有几人哉固不独为莆幸也皇上防拳特复之恩斯其谓至矣东汉汝南黄宪言论风防无所传闻史称其隤然处顺渊乎似道莫能臻其分而议其方荀淑以为国有顔子夫顔子岂易儗人者屡空不改其乐夫子以为近道不迁怒贰过请事无违夫子以为不愚而好学有若无实若虚犯不校程子以为大勇然则君及孔氏之门殆将近道者不愚者好学者大勇者荀淑及见殆将许宪者许君熟养而须后効之收际主翊运道风事烈将匹休前闻人汉高士无足班者挥使徐成卿欲专为其卫光重求序于予予曰如賔人之瑞世所共荣莆不得独专也况卫耶书以为有志清脩者式激声闻而先镜鉴莆风动自兹始矣
　　送汤新之总宪江西序
　　巡省风俗之使始于直指于观风于按察观察察访于提防刑狱提刑按察司国朝因之总司视御史台道视十三道中外并峙以提振宪度整齐百司坊民欲而平事枉非隆实峻望无足副者于是吾闽宪副汤君新之有江西察使之擢君始令崇德也有廉声予起视留台过焉优以坐君谢不可予曰奬廉也既别予曰自爱自是君贤名予心口以熟君为御史以风力闻方逆竖之中祸士夫也位为蹇力为困剥为及肤君摇撼颠坠濒坎陷而无悔逆竖既正法君连起有今用益究而刚不渝穹阶固有属矣夫事任分者易为责总者难乎为委察使总司者也震撼之镇定甘辛燥湿之调剂果尽服其心乎故处同僚难下者难见而上者易观也一病利之置施廉墨之举刺果尽服其心乎故莅百司难深情厚貌张虚而驾浮发摘奸隠烛幽隂而皂白一二之果尽服其心乎故刑狱之讯鞫又难一明独运而羣蒙以昏一诚自将而羣售以诈故驭吏又难通者身之便非勑法之宜公者政之平非媒私巧请者之便故处柄要又难其亦故有道矣夫仁以宅心义以临政寛以养量而明以秉几裒多益寡谦其可循也明慎用刑旅其可象也立电照之体以施有雷震之威使美恶无遁情而威富无得以干吾法噬嗑又可用也夫然后素也谁汚之完也谁缺之自爱之言为君重属致成终焉是亦计世道者之意正德甲戌夏四月莆田林俊书
　　赠张白斋报政序
　　吾郡郡伯白斋张先生再以老请于朝不得命至是上初考之绩天官卿业已不可强留其寅贰张君仲怀钟君理夫以赠言来告予受役多意不欲数数然二君曰先生之欲也前二年解兵东归拜先生公署获覩屛间聨句有所谓鹤踏春晴者予为之惊诧曰思之精有是既又得先生见遗数诗最后得所着白斋净稿尽读之疎宕孤絶如峻峰激流景出象外平生龊龊坌垢之肠为之一盥每拘局堙郁偃蹇沈滞取先生诗枕肱疾读则风融气流神爽为之飞越古所谓诵子美诗已疟读陈琳之檄愈头风有幽忧之疾受孙道滋琴数引不觉疾之在体者庶几焉方故人落落坛荒社散之余藏声巻迹韬其芒以自老孰谓海隅天角天遗一嗣音以主盟风月于我云庄之上相长益不落莫如许耶亦深幸以快矣先生冲澹简逺充养完至洒洒然出凡格吏事谙委是是而非非物无遁情而售奇运察要非心之所乐也夫立体所以成化长孺之重卧治子贱之尽日鸣琴亦治何武无赫赫之名而去常见思吾人道殆将如是也先生请老不得去兹托之报政以行为几固微而为意亦深以决矣今君相搜进羣髦商畧文治而咏歌太平固不欲劳老成以筋力之事安车蒲轮在山林尚欲迎致又况对扬清光之下叅检阅而备筹量者哉处先生固有地矣
　　遥寿元老韩洪洞公序
　　士君子有大同必有大异露扬佻浅可以卜其中之所存而旋天扼海要非绵软之所能任也我洪洞韩公质庵谏垣时也不立厓异于物无所于争而论事侃侃筹诸心体量诸事为理当否物势便戾政因革所宜盖有人不能言独言之者矣歴大藩以至中丞少宰司马司徒廓大邃永庄简而凝重休休然其容抑抑贬损亲贤而下善以询咨逺猷根求彞宪黙化潜运冺乎其无形而天下隂受其赐盖有人不能行独行之者矣当其时与司马刘公东山都宪张公介庵称治大君子既又与二三元老大小文武臣伏阁论事赖宗社神灵皇上仁圣名德始终以完优游然桑柘之境伯子士聪辍州守来侍仲子士奇叔子士贤官部郡江南水陆之甘时一走致公颐养天和弄孙子结盟野老之社明年乙亥年七十又五矣洪去莆八千里而远问遗往来如东西家意索形求不知日之午月之夕予入公几梦风雨寥泬公亦悬予几臆也又不知夷吾鲍叔居易微之景仁君实当其时有是事抑未然也莆人善传真予欲图吾二人真于短壑苍松之下寓壮衰绻怀与意似而合贻两家孙子世好之厚公不予为迂谓然否也公平生絶媵婢自夫人先世独处者三十年及是形神坚壮面沃若有光盖所完者固一身之元气亦士风世道之元气也老成耆德士类倚为元气觇国者问安否知吾国有人世运汚隆身卜焉公之寿与予之所以遥寿公者其循常寿岂规规畴昔朋故之私云然哉公诞贤之旦去菊日十有七日餐英据图固简饮谅亦为予亦醉
　　赠王石泉山东右辖序
　　吾闽幸王公石泉总吾臬也右良植弱浊冒敛戢豪食风为之沮未半嵗公有山东右辖之命民羣言之当道请留非不知其不可而愬愬然以幸闻于上以终还而畀之闽斯人心也公初为御史有名巡湖南湖南人称真御史必曰公曰公及知广陵广陵人安而服习之歴两迁始总湖臬而再总吾闽也人以为滞公邃学精识材优激扬而宿望足以镇之如铦斤运风骏足之骋熟路由今之见以符于昔者之闻公之席宜于南未暖而夺之东也夫劳极天下惟狱然霜清冰寒有畏而无爱故职曰雄职政称肃政而司刑谓之秋伯亦既优而举之矣方伯旬宣之重有逸而无劳布德和令阳春袭物煦煦然流泽之所优于臬宜优于藩也公之席又将不暖于东由中而夺之矣尝私攷之风俗之论谓齐经术鲁学问由太公周公之教然以齐鲁论治与夫子变俗之渐观之鲁遗风尤在周礼犹在鲁也夫子大圣鲁人也孟子大贤邹人也承文武周公之道以垂教万世而邹鲁之重有今闽海濵犹儗之况诚其地者耶王道先庶富而后教化近者流冦蹂躏民壮穉枕藉死殆不可谓庶矣十年生聚省其役以蕃息之者竟何道青之田上下兖之田中下近容有不耕之田禹定土赋兖作十有三载乃同今不知何时得与他州齿何术以竟省其赋固未易能也况教化之施以尽还邹鲁之俗者乎则东亦未谓无劳也得人而久任之东之所也而滞收尤拔以授柄于内者日常乏材贤如公容独责嵗月之效以霈东之泽哉予不能为东谋也又焉能为闽求畀哉
　　赠龚蒲川湖藩左辖序
　　成化间予与李少卿范庵储少宰殖庵夏通政梅所今大方伯龚公蒲川十许人同在留曹颇自贵重为一流人其后歴中外皆有迹予独落落无奇负余愧焉治壬戌天下诸司朝京师孝宗敬皇帝旌治理尤显验者数臣赐宴服以风在位蒲川在数臣中方须有殊用蒲川以大叅病告言者数疏起用上可之迨正德甲戌始以右辖起视吾闽方是时藩臬多君子公与左辖胡公竹亭介特清简如一罏鞴闽则何幸二公也居数月蒲川假行部之便过予叙怀悲哽欢快孰谓露稀星灭天遗吾二人良晤如是耶明日约游我云庄诘旦竟阻以事促还云物盻盻然觖望犹时寄声游期方俟之公有湖南左辖之转书来道别竹亭亦来属赠篇矣予义不及送后之会无复期云庄之游者梦也公素履特定归特早复与人世一责则斯出梦也公仕牒几四十年由昔诚迟由今若诚速迟与速则亦梦也而乘除弗爽物价终酬失东隅而收桑榆者如此梦而非真梦也吾道之行为吾人一大愿耳奚足留一意区区离合间哉抑均之迟暮感耳晩节末路尤吾人所深留意无容有茍焉者弥纶应会顾所自处以旋转开合副天下之望者何如夫迹寄者易纇名者争之器君子有其名未若无其名而显秩要枢敝敝终日夕以独膺丛寄孰若处闲任散对樵牧语为适哉湖南旬宣行也不言旬宣语所大者如此夫无智名无勇功而天下隂受其赐如狄梁公如司马文正身殉社稷可也如吕正献如文潞公平章军国重事可也如疏太博辞位而去如崔清献未尝造朝亦可也公筹于斯数者
　　程氏姓源序
　　系牒至周为详汉而下有世谱官谱百家谱氏族志姓氏録官有世胄而谱有世官名大姓者过江则王谢袁萧东南则朱程顾陆山东关中则王崔卢李韦栁裴薛其余邑各有望衢在开化则程在常山则江程起程伯周宣王时人也其后婴存赵封君黑从汉灭秦普从破曹操皆封侯元谭为新安太守侯景之乱灵洗起乡兵保有州郡封忠壮公嗣是富起乡兵定六州追封昭烈侯宗楚讨黄巢战殁赠司徒其子金紫勲孙御史大夫彦光曾孙克柔三世守德兴以捍饶衢信之地澐守东密淘与其子旭捍开化皆庙食龙山赐额显佑传其从子杭从孙淮沅皆居开化故程之族始新安传饶衢为盛开化上湖之程盖淘始也江出仲封江其后居陈留至源始居开化景房徙桂岩基徙番阳泰徙常山故江之族始陈留亦传饶衢为盛常山双溪之间盖景房始也二姓仍世有连绍兴间元初自程来后于江遂附江姓按江氏谱称彪未有子择于程而子元初其后彪生元鼎元复仍子元初则元初殆李氏之存孝传者谓元初随母适彪故冒江姓又殆朱氏之范仲淹居今世已七传而姓犹未复噫其亦晩矣夫元初之后嵗时所祀与所拜者江之祠江之墓则江祖也程则何祖哉昔狄青一武人犹不附梁公程儒衣冠肩武骈接容无青为烈者耶识者耻崇韬拜令公之墓固同姓也矧姓而异者耶揆之春秋之义程固灭江而亦自灭也然循袭既逺食指实繁非元人钜公为之领袖谁从而复之吾郡分教君铤用之以义起礼特谱由程其复姓之大几与予故攷程所自出与入开之始为铤立赤帜以指麾族人呜呼水木源本之论程者祖而江者非祖也世无无祖之身复程之疏朝具而夕以闻无不可者与仲氏司宪兄绥商校焉求真谱而详系之则程之世既蚀复完而予之臆揣为可逭因僭更为程氏姓源而序之如此
　　赠丁继卿得代序
　　令甲世官惟武臣为然劳其身以优答其子孙责以宣力排难亦世如乃祖乃父之时其优之固赖之也传序既久殊失前意甚至谓文事不足习而国章人言有不足恤呜呼开国靖难之臣其亦几完旧物哉总镇丁侯继卿世以武功进明威将军守兴化习尚文雅慎庵退然儒生介轩树而为宏伟光大之烈荐都阃以体统行其事侯袭官甚少纨绮无余习才猷宣茂韬畧多讲求应猝整暇而公慎副之同类自谓不及吾流中间有愧者为东山司马及台使所知屡引屡旌而屡荐之兵部上为都阃者三官三十有余年无日不膺柄任濒海五镇权同副叅卫使贰官虽尊犹韔弓房矢戎服听帅令台下侯推总四镇二十有余年南日建在中幇为四幇仰视隠然又一大镇择而慎以付侯侯再莅值嵗连饥漳泉盗连起侯饱士练兵修战舰严斥堠申令遣谍优有以待之至则就擒引而去帅令间肃冗兵侠校醉詈而豪夺者无敢迹故武村市宴然人惟侯安也忧其期日代去去复弊海乡父老谋所以再借于侯侯闻之曰负父老甚吾不故吾矣方欲角巾野服以借手游乡先生故物犹厌容腼顔大镇然哉强之又不可因予姻丈莫君廷昭以求重于予予曰侯不渠借也河漘之间佣车而酬直者广原如砥日驰数十舍车人安之秋水时至河决殆若峻坂续絶泞淖而车不得驰不得驰则不虚取直矣物化固有夷而险易而难者君子与道消息能智能愚能勇能怯徐邈人以为通而又以为介其固始为同终为异耶父老曰侯不终借矣乞言于予刺之绮以为侯赠
　　榕城别言
　　府尹牧畿内之民古三辅之职近时杨公月湖始莅李公仕脩继莅未至代以竹亭三君子一时道望公禔身砥行内完而外晦起曹郎厯大郡大藩在有劳绩及是命人皆曰声先实副挈而与之矣数日公书来云庄曰吾敛四方之志为一壑之云力亦有弗逮也顺天人稠物杂其化物已久爬栉澄汰反之正难且势以地异远则专专则其志可行故吾也近则分分则动有牵制不故吾也吾胡取一纇哉投鼠忌器熏狐者顾其城有不可问者矣为鸡谋菽狸伏而掩之为羊谋草狼恣而噬之有不得制者矣薙棘燎蔓惟恐夫蕙兰林木之伤有不容择者矣以刚则敌而徒以速悔以柔则随依违附和委弛而不自振辱殆甚焉吾焉折衷哉予答书曰斯所谓循良公也公继月湖者也月湖镇雅黜浮居然古意树奇运察于公奚有哉尝观夫医矣补益元气无责夫嵗月为功而攻熨速效知医之所无取周人东郊之治歴三纪而风始移慎始周公也和中君陈也成终毕公也政不同而心同也俗因俗革奚局哉故曰三后协心同厎于道继月湖之政岂在规规守勿失间哉吾夫子论政以寛而许举政者以猛子朱子亦主用严之说刚柔相济殆其然乎公自念哉有子人之大政有洁已之大几造物无足吾人屈久矣僭公谋焉藩伯姚公东泉陈公蓉湖郑公岩山喜曰是可为赠
　　赠王石泉大防湖藩序
　　翼城王公石泉在进士齿特少候朝之次退然寂坐羣喧中予时在刑部属私异之曰慎重有如此者起贰闽臬顾我云庄中间契阔者余三十年公鬓毛苍短德器益以浑成冠服仗卫皆数十年陈物歴阶登席一起居外无复话言茶毕请而退私异之曰朴简有如此者公衙非致胙致馂食惟菜豆临视下属厓角俱化而区别畛域无爽使人无少涉蹊曲之萌词降而心愧屈焉又私异之曰廉永有如此者予所宿与名下士李公士脩黄公公献意者公品流长短补截意者或右焉一日龚蒲川道公在诸生为沈思古独赏儗之吴下奇士在留司视狱外不释手书巻有博洽名为员外郎移病归养老母既又疏终养疏致其政家居二十有余年逆竖诛例以清流起用不养交不循俗速化同时人俱尽无知者而载淹以久中实外晦冺一定于纷翔竞骛之时士居今有是哉乙亥公始有湖南大防之转寅寀稍稍为泄所弗平而重致弗满为公之地公自若也予于是求公于古人要所谓有道之士非欤始公引疾包孝肃亲老侍养之本怀乎继致其政北宫子衣褐之终身乎继而起越石父敝冠反裘而负刍乎继而又淹太史公周南之留滞乎夫为亲自为竟而未免人役迫于势也不见知而不终悔命与义也求公以谐世不逮人亦逺矣求以集事犹夫人也雍容庙堂标表来进翊雅而愧浮歆发感动与防范而刼制扶掖之机有前此而后彼者总臬周公公仪偕寮寀三数公以序为役予僭为显幽之论使识治有闻私失士自创而箕颖初怀归意满腹不置此么麽也
　　荣寿图诗序
　　国家崇右风教优异臣工内七品秩而上三载初论称得封父若母以旌年劳敦孝理于天下户部主事龙坡黄君伯望用是例封尊府廷立先生如厥官母方封安人士大夫作荣寿图并诗为寿而俊实滥首简惟子之爱其亲亦犹亲之爱其子爱其亲欲其荣寿犹爱其子而欲其才且贤也其性至真而其情为甚切然才贤者可自尽荣庆者莫之致而至故洪范五福不及乎贵孟氏书着一乐释者谓系之天物固有造化不能齐者先生年七袠太安人七袠有三冠翟交辉椿萱偕老亦荣且寿矣莫致者可致不能齐者顾得而齐亦何以得此于天耶先生夙承尊府广元教谕公庭训授主事君以世儒业教谕为父主事为子其作述者恒无忧闾井防谦林泉毓晦其盛丽者恒无萦诗书衍泽孝友睦家安人和懿艾安闺壸雍肃其俯仰者亦恒无愧得之天者宜夐异矣今夫水澄之则愈清木培之则愈茂而谓人不然愚如俊不信也先生蔗境清夷齐眉荷宠主事君凝重服官树有风节究所自尽以迓续休命于天良亦深致助爱云耳身亲枝也不重于身亦重于亲轻其身而能重其亲者盖或未之前闻也则所以守己者乌得不至为学者恶得不坚莅事者恶得以不慎且勤身重则德尊德尊则业久业久则名彰而亲之心以乐心乐则致寿积久可以累荣得之天者则又宜夐异矣俊庸序之以发始事之端为后日愈寿愈荣地云
　　黄鹤楼赠别诗序
　　黄鹤楼名天下山延袤数百里趣鄂城距大江名曰黄鹤山山尽处石窿然崛起石之上楼也杰栋峥嵘层甍飞舞伟然湖南一奇观岳阳滕王不及也予尝评斯楼有君子道焉屹立天南下瞰八极俯岷峨倚星汉而不知其高纳洞庭吞云梦而不知其大洪涛弗惊疾风无靡寒期暑候与时偕行隂惨阳舒忧乐同态喧而能寂特立而不隘斯其大凡也登斯楼者其亦将无取乎有是江山有是楼无是人其不孤乎登斯楼者其将能无负乎进士金沙冯君时济朴直沈晦好问学善记古今事頽然儒者奉使岐藩道经武昌宪副沈先生思古暨诸君子饮饯之黄鹤楼绘图赋诗为别俊序其胜与其所以登者如此君固取斯楼哉楼不孤哉君固能无负哉异时翘楚士夫洸爀闾井振耀古与今如斯楼擅名湖南等而上之其必君也若曰凭高眺远把酒临风旅烟霞亲鱼鸟乐斯乐矣殆非诸君子之意亦非所以赠君子也
　　少宰何公燕泉赠篇
　　命物之不齐气也少慧乏逺至之期而晩达亦孤蚤遇之适德优者才局质厚者寡文气之钟有如是尔燕泉何公上世再以易学取进士树英称迨公而清发颖异昌黎子谓南诸山独衡为宗而郴当中州清淑之气竟归之老氏者流予常薄其轻妄公有得当者嗣学于家成学于李文正公之门也怒长迅发谓慧也少未冠抡乡魁第进士谓遇也蚤而腴中瘠外退然若无能盘错开解恢恢然有余用矣仕而无忘力学防博领要尚论古人高词巨防作者相颉颃无愧其在司马曹也劳望积以逾久始大政山藩长卿太仆君子谓淹副都宪巡抚滇南也君子谓允方是时羣奸柄政私门溪壑之欲倍于常供民摇扤不可静公悬法杜横守贞而运恒奸豪敓气台宪生风焉迤东夷引类连羣干我王度公曰养之过也吾芟艾之算授而功告成君子谓智且勇新天子更元嘉靖拔用正人进公少司马南京方俟代又入以为少宰夫本兵固所习闲而铨镜之重又非公不可于时白岩乔公石潭汪公暨公皆极三铨之望辅成新政羣心具属焉夫治道在风俗风俗在人材吏洁于上则风清于下表仪歆发重有执其机者拔真斥伪本衡量之公而柴车藿食亦本朴俭之化正身率物固节用爱人地也亦浑厐敦大王化显行之大关纲领五曹训齐百职以上赞皇猷其非细故也滇去闽万里藩臬方陈诸君子专价属言意若有所授拜公辱焉不揣忠告为斯人翕张抑亦自攷云尔
　　大礼奏议序
　　嘉靖厘革可谓前无古人后无今人圣君贤相其若是盛也方大老石斋公服忧解柄先皇帝专使强起于家禫毕敦迫以来不溷俗化不养交不草南巡制勑争国玺不以随固已窥见其独一旦翊真主以运斡泰平元猷秘防如阳春播物万象改观挟日以升遐隠毕照然后知老成谋国晦须以章天地祖宗其固有以待之也尊号之议首尾数十疏义正词严上烦圣天子委曲引谕如家人父子不以卒变一时偕事侔德协心至封还内降决从违为去就臣直君仁一时之极矣议濮温公蜀公王吕诸君子固在无赧词魏公六一地下犹有余愧也公身当国怨揭家族以博中兴古社稷臣也譬诸举鼎百钧尽气再絶膑方知举千钧者之难舟百斛尽量再胥以溺然后知万斛之舟长风骇浪如轻舸穏流之不可及也公有挚旦之烈以不居无右之功峻阶穹爵恳辞若凂焉是谓劳谦有终俊无似愿祝公卒佐圣天子圣天子卒用公公卒用天下之贤中外顺则囿毓太和以造民福为皇明卜世俊云庄一席其有余帖矣
　　金田王氏族谱序
　　留台右辖王金谿公之族出抚之金谿至安成金田为盛又二十有一世为公犹号金谿寓无忘也夫万有一气有所始尔矣诸山纷错而皆本昆仑叶令王所由始金谿之昆仑也吉守德载翁王载迁之始金田之昆仑也其间昻伏续断脊而冈阜而陵夷而陆者何限至公岿然乔岳为雄镇具瞻盖相承者世所以相承者心也世贵于传传在人人贵于传传在心则道有足恃而气机突发丛峦复嶂有例视为常者凤无百鸟之羣蓁棘之茂芝兰伏焉王金田之谱修自公诸父翁国祯父赠都宪翁光表而载修于公其取诸人其取诸心其求诸道之独尚其气机之突发为常者王子姓当自得之离而合逺而自近谱乎始倡而先和化而齐亦谱乎始子文之治楚也君子谋其后光逺自他有耀所以卜敬仲之收而忘世之贤无能为父一贯其不深可虑耶公方格劲气折不能柔孑立羣邪之间无取自溷几先逺祸退勇林栖者以久宁濠叛公不共戴天相阳明公以立收擒王伟绩奠安国势息摇扤之人心圣天子居潜熟知而义与之应天承叙公一年四转官犹若未副答功以慰满人意斯人论之公亦欲王氏道也详见公叙
　　辞谢録序
　　元人者必有以贞其志浩其气俟时以发其光明隽伟之烈大明当天羣隂退伏其非细故也大老石斋杨公起异童收蚤遇以有今师垣歉若啬退焉其若怯吾不知其勇其晦之深也方正德间壬辟煽处公无私同出贰司徙留部春宫旧德殆非其所也未数月先皇帝念之晋司徒又念之召入以为内阁公辞不可老以请又不可殿学孤卿荐恩异数公辞不可归省少师翁又不可服忧存慰勤复未卒制使相属于道亟以还公人者曰公胡为起也巡幸争不草制载空勑符玺以行强之又不可公之危亦至矣忠诚所感竟有以谅其衷而强委重焉以竟收受遗定策之功健将骄兵元凶宿蠧夷刘翕戢之声色俱冺之间鼎革之会也狄梁公为唐司马公之为宋以期还我祖宗之旧功高弗有而力辞世封焉公无南无去无怫心之任非所以为公南而入去而遄求怫而要诸道猷裕图终济艰难其弗遗余力矣君子在治在乱若凤潜升贞利龙之所以亨道消息尔矣公前后五十余疏某窃观危孙之机今天子明圣遐隠毕宣危言亢志百世一时也某以征之天下士而集思广益则愿之于公公无让哉公戊戌进士前辈称榜中得人一公可也晨星落落同时亦仅某故以某序
　　竟陵孙氏族谱序
　　族谱本始之书两仪始太极万有始两仪万有辨类祖人之始也始则羣而姓别之别而至于纷不可辨谱所以原其始也寓目尺楮之间尊幼戚疏于是乎在而岂徒者哉自冠履易寘旧物改观高华望阀卖烛而鬻槚者何限故谱其有存者耶大司徒安陆孙公九峰之族之谱其得而尽观之卫康叔之后武公之孙曾耳为卫上卿姓始也自庐而常而沔而郢中为今安陆族始也自兴二而重而铭而虎而毅而盛而忠世始也自公而上遡之忠则父盛则祖又上则曾则高我太祖龙飞淮甸铭六兄弟迎自采石定太平入建康死忠者半功者半铭千户侯淮达百户侯注安陆一卫使相聚也出圣谕云尔既之饰楼楯复宇廨为安陆旧观而淮移巩昌达移忠州比卒皆还葬安陆生离死合誓固云然也既之虎让世官于仲氏信而自占民版安陆孝友之行孙世承焉既之信防卫西安而大宗之后由公而祖而父皆赠资政大夫南京吏部尚书子元为御史又为编修重绯叠紫三房之世官无及甚矣让之为德谦君子有终信夫世常言凤麟无种贞元会而储精发祥出飞走而类者也公纯德远猷孤忠正色由上宰入为司徒归隠九峰受知今天子潜邸起耆宿再入为司徒以辅成新政为国当怨必欲杜利孔清利源还虚耗殷阜之旧国命民命身任不疑功朝廷而望中外为今凤麟编修君亦凤雏麟趾为类孙上卿始盛千兵兄弟再盛至公之桥梓而极矣抑环复乗除之候有不得常者独不孙氏念耶春秋生落草嵗计松栢千计金石以天地为春秋公肖质引类小之为松栢大之为金石于孙氏盛卜焉公交名志同其字后学尊而不名称九峰翁某五十年道义厚叙斯谱孙告亦林告也










　　见素集巻七
　　钦定四库全书
　　见素集巻八
　　明　林俊　撰
　　记
　　九牧铺记
　　国子监丞林大猷子道过九牧铺而感焉求镇逺知府同邑周瑛梁石书之建宁知府上海刘璵廷贵通判余姚龚球天球碑之命族人子云南按察副使俊记曰郑有乡荀有里九牧名铺自林氏谁之云者见素子弘治戊申九月望日
　　墨竹记
　　墨竹一巻故太常寺卿昆阳夏公仲昭所作水石竹所也烟霭竹时也脩癯竹容也耸拔劲节竹操也少而直老而不仆竹之始终也羣而不同刚直而有制竹之体用也君子居其所値其时正其容坚其操以善其始终而具行其体用亦若竹然故多植以自况或者因留神于绘事然象形益易则经营置位益难工唐萧恱之竹不可见乐天称其入神宋文与可笔势遒劲柯叶疎理残刻防简至今观之尚精神飞动宛然在风烟月露间其言曰画竹必先得成竹于胷中则亦几入圣者于时苏文忠公子瞻与其子迈皆善竹子瞻在徐画竹益进与可许之谓墨竹一派近在彭城我宣宗朝中书舍人王孟端亦善竹其法宗与可而稍变之夏公之竹与与可不合然亦臻其妙故名亦盛传予尝谓与可之竹得其神夏公之竹得其韵使均其时彭城之派不复道说矣侍御呉宪之以是巻示予披阅之余为记其槩如此宪之清雅有文学名家藏画亦多尤珍袭此可以见其志矣
　　倦还堂记
　　同寅王先生一斋家食时念旧居湫隘市地邑南结屋庇寒暑而栖息焉屋背圭峰前汇河潭社溪二水东涧绕其左障阜直其右土壤夷旷花竹清野灌木美石麻布而羊蹲如别出一尘界旁有园可枣可桑田可秫池可菱芡芙蕖畜之鱼嵗可盈尺可钓而有焉居之胜于是乎最比服官未尝或置懐抱也今年夏以疾疏于朝乞致仕以去抚巡而下勉留之不可俊曰是吾人始终也毋强以为一斋谢为知己遂顔其堂曰倦还纪实也昔陶靖节令彭泽弃官归栗里作归去来词曰鸟倦飞而知还盖以自况一斋庸取诸此夫鸿飞防防弋者奚慕大鹏运风而下无几乎斥鷃之笑鸟容知所择哉载翔载飞翳翳将夕天路靡懐旧栖忽在恋鸟无量力为耶力则飞倦则知还鸟之真亦率鸟之性也离若真矫厉若性折翼罹彀行且不免鸟亦审厥几哉飞行也还止也知智也倦时也不良于行不昧于止任其智以无咈其时鸟得吾人道焉人之道适意而止耳隙驹百龄逆旅一世过目浮荣吾心身中诚奚等物顾尔营营濒老死不少休无亦鸟之不如耶夫知足不辱知止乃不殆出处立身大节容不深计预图之耶靖节一斋其竝谓无愧者或曰靖节耻督邮折腰命驾言旋一斋志豫而道亨遽尔勇退彼处其易而此处其难靖节家无储粟至贷食自欢一斋先人之田嵗可取给彼处其难而此处其易是又学惠之鲁男子未宜一例论一斋廉防方实记古今事甚富诗学陶文得退之风法负抱义气以冬官主事论救大臣左官思南推官用人望荐授南京都察经历擢湖广提学佥事世居仙人
　　十徳堂记
　　合一十一公为一图紫执笏中立者睦州刺史讳披绯执笏降左立顾若语者端州刺史讳苇紫执笏又左立若聴者江陵府使讳藻绯执笏防右若前行者横州刺史讳着紫□笏又左若平立者韶州刺史讳荐紫执笏又右若阶前者通州刺史讳晔绯卧笏又左独下立者邵州刺史讳蕴绯卧笏又右歩桥左者循州刺史讳防绯卧笏又左隐松间者同州刺史讳迈绯卧笏又右緑执笏又右行桥间者福唐刺史讳蔇福唐尉讳攅皆乌纱帽乌布鞾大带尉而上防尾皆镂金双镮服饰朴古愽防寛袪腰倍齐横缉无辟积无杀缝领即以束颈无中单方领鞾布文若袜复而异唐制刺史上州从三品中州下州正四品尉从九品三品毳冕七旒五章紫绶四品絺冕六旒三章青绶朱袜赤舄公事则朱衣素裳革带双佩白袜乌皮履九品青衣纁裳革带公事青衣以后三品服紫金玉带銙十三四品服绯金带銙十一九品服浅青鍮石带銙八要与图不类意复有常服欤图故江陵裔孙训导嵒公所藏笔力神健绢寸剥无完要之数百年物它无深论也旧位为图俊序而合之图九牧纪盛也图睦州所自出也图尉贤也贤父子则图贤兄弟则图贤叔侄则又图江陵闽破荒进士林世科之始也邵州及尉忠孝擅闻林世业之始也则十一公也以十徳名仍吾林之旧也赵丞相讳皐九子皆贤时称九徳之父十徳之门林之盛之始也仍旧名互见也且曰十徳九牧之父子九牧之叔侄逾其数无害其名犹望后之贤子孙逾其数无害名九牧也盖亦多矣有竝贤以显如是者耶真影千百年皆存如是者耶因旧名附新意可合以图无忝如是者耶林之堂皆所冝有也抑深劝矣父者曰其毋负是父子者曰其毋负是子兄弟叔侄者曰其毋负是兄弟叔侄嗣徳象贤济美图一大机也呜呼林自少师得姓至林丞相大盛睦州再盛裔是而盛亦屡矣一门之内容或未然者其又可无责乎呜呼式克至今日休亦惟吾林之庆治己未七月望日邵州二十二世孙俊拜记
　　湖湘二友记
　　西湖处士罗浮人先为呉市门卒风骨峻整不习为诡随名隐隐动江湖间有佳子殷高宗署之台铉不为易牙所乐媒蘖弗齿其友淇生澳长身玉立有竒节毛公连拔之以中书侍帝左右益长使贰楚子视刑曹颇任责焉生厌苦之去之潇湘屈子不能识也处士曰君子也呼为此君相与入荒烟埜水寥閴之濵学辟谷金谷生者爱魏君黄姚君紫李白以隂见厚二友欲依焉阚其庭荆生弗治二友曰可去也拂衣去仆仆道途时天寒大雨雪处士肤起粟此君饥肠屡空犹任直先己据伯华上小五大夫肉食叔夜子猷东坡山谷重焉四公死二友落莫无知者夜梦槐安国语曰非栁非杨两木之间其当归比觉喜曰吾其林乎遇主人竝载以归三揖肃入为具徐生榻穆生醴范生鸡黍割肥击鲜供张甚盛二友曰毋须是其灌夫之从自是深晦匿英标逸韵亦时一露见主人熟伺之自恨相见之晩勤东南弗懈风清月澹主人索处士笑为歌召南卫风之篇此君发金玉为和形迹尔汝两忘也尝试孙武遁法主人夜归无覩也时暗香满室东璧下淅淅声主人烛之曰在是在是更问何术曰吾能龙游葛陂肌化氷骨化玉神比美人吹律而寒谷皆春亦未知实能否也谓主人曰刚而不折直而不疎子过我术无足问也因订嵗寒之盟心孚气合若金石之友者见素子曰贤者也曷徃交诸坐而言弗应主人曰是毋几风味者又弗应见素子趋出喟然曰命之矣蹈三迳之踪而自溷钟南之迹宜哉君子之弃而处士见疎也主人字与慎别号梅竹主人见素子则俊家鳯山同林氏云治辛酉四月上浣记
　　兴化府贡士题名记
　　贤书登之天府嗣是有相国之署慈恩之题登科之记国朝叅而用之题名树之国子郡而下聴焉夫士趋之臧否人才之登耗风俗之若醇若醨一乡者视天下易见其彰瘅易施也其恶可少哉莆郡学碑旧别进士贡士为二至是贡士碑位尽不可纪愽士彭君流谋偕事立之以质郡大夫曰可部使者亦曰可别乗张君瑜遂独任伐石劔郡碑之则来请记俊惟文运与气运相盛衰天地之气自北而南唐虞卜北土周卜中土自时文运渐薄于东南岭海之区莆又南之尤也汉而防始籍民板永嘉时始系儒贯贞元时始第进士茂宗华胄文献成风骎骎然齿上国海濵邹鲁之论弗诬至赵宋而盛极矣夷攷其故自吾道旣南宋亦南渡道固气之先至者也当时淮甸尽遭兵燹文运自不得不偏之南莆瓯闽下郡川岳委辏灵秀聿钟生智以谋生直以諌强有力以任恵以牧廉以风武以拨乱世而反之正元宰贰枢肩顷以出而道南之派又特滙于其间倡伊洛则林艾轩师紫阳则潘陈诸君子风动雷行兴起甚众夫钟之者若是其异也开之者若是其先也端其趣者若是其委源防其归者又若是其诚至则文运自不得不于莆独盛今之莆抑未知视宋盛以否也发于闻感于见成于修科目之登天下无及焉士习之尔雅亦然张英风于寰宇质粹行于神明文腾奎璧之辉节凛氷玉之操绍烈嗣闻镜观而善其视宋固未逺也记始于治己酉至是凡九科二百三十有九人虚其左使嗣刻焉呜呼风俗诚大矣百扶之未足壊之一人有余焉考名论世乡之人均有荣辱也其恶无责哉正徳丙子春二月吉日鳯山见素子林俊记
　　自然亭记
　　太常少卿孙君志同先为南京驾部主事市城之东隅栁湾居焉地絶幽旷环圃皆修竹君规其中高之清隂下覆以上隔炎歊修柯旁列如箦委径以通其中广轮逾丈可坐十许人盖一园丁穷日之力閟防虚閴天趣自然不磩不甍不栋柱固莫知为亭亦毋害也昼寂境澄摊书孤坐尘汨汩以将逺风淅淅而徐来挺然立者自然之体裁嘠然鸣者自然之声音淡然逺者又自然之风度可揽而有也金陵人以亭榭相高即彼视此宜若可笑然粉黑丹碧花卉图书盘榼歌舞之盛不自知竟入于俗又恶知此亭清脱便易自然如此哉安所无事任其性以无伐其天亦逸且约矣夫澹以明趣简以观其烦则盛丽何物而凡非自然者皆吾所深避却走者也君固寄有于亭而游君者亦自得夫亭之外不然金陵环圃之竹宜不少此亭无得而称焉况诚非亭者耶俊辱君布衣交比同南京毎过从则偕坐亭上乆之而后去虽未敢自尾武公之尘要亦非六逸事也居再嵗俊承乏云南君寻荐署吏部光景转瞬十四年离合逆旅此亭亦传舍今未知又落谁人之手而此君亦未知无恙不也言念畴昔怅然动懐君防密庄整徳器完厚诸生时已贤名今已颙然物望亭之续未可知其寄有于亭者固自在也追记前迹使它日论世焉治辛酉五月朔日莆田见素子林俊记
　　林氏重修先墓记
　　吾林按江陵墓田跋邵州续庆图自隋开皇居尊贤里之北螺村先墓二十四坵在焉尚书续跋谓村北一里七坵竝丁向为江陵上世七祖居人至今能道者然未别何祖也公路之上今积翠庵之隂九坵一行竝丙向九牧墓也澄渚睦州墓也鸡啼坪乌齐院之上厉仙人授穴瀛州高平墓也瀛州睦州祖也高平其父也九牧子也端州江陵横州韶州通州邵州循州雷州福唐九牧也有田澄渚林主之栖隐僧主之以共修林之祠若墓祀焉世逺族分北螺徙澄渚之居又徙端州则前埭江陵则下井邵州则材行竹涧井头其它蚁移蜂拆闽粤间沧桑变灭田骎蚀祠墓骎以废祭至正壬寅乱墓不可守以仁者以九牧墓前地施永福寺僧霞谷建庵食以田百亩其后霞谷之塔与其徒絶基之墓叅焉则九牧南也侍郎公文议迁之不欲独任法属之郡优寺之役以佐迁费公卒竟未迁最后从子轲广公意偕众立祭田树所立神位碑故九牧之墓前埭有祭治己未季琼第进士明年俊起佥都御史材行房也又明年元甫为副都御史井头房也又明年茂逹塾富第进士而中书舍人载锦衣经歴钊太仆寺丞堪竝时以显前埭房也其它领民寄膺士范捷乡书聮竹涧下井以盛人曰十帖九通然哉左布政使华公仲贤俊祖教授公高弟子都宪同进士俊刑部时同官也闻之异曰九牧名臣名满天下闽人第进士江陵实始之倡忠义者邵州也墓废不脩有司无责乎援诏例下之郡知府陈公效同知谈公经率义唯谨饶郡通判渶不欲重烦于官也率其房佐三之一而择其才者茂春嘉猷近豸董其役九平峙广一十六丈而竒莆仅有也竹涧下井复立华表而追正僧之迁事俊曰吾林衣冠不中辍于是可己也僧感加愧卑其塔若墓之垣于是藏骨犹故而外势改观材行井头复新瀛州高平之墓家君主事翁与都宪复割祭田于是瀛州高平睦州九牧材行井头又有祭矣呜呼距知八百年而载举之今哉修墓祭墓非古也小宗行之尤无据然揆情起义亦无害为礼肆在诏恩屡申脩饰而祭墓自天子逹无间者凖今推昔林之祖亦有今日之心哉则亦无能己今日之报也夫鸣吠之灵青蛇白雀之异容知有不萃祉有今如前哉神助之文容知有不开发有今如前哉骂贼之忠愤容知有不作委质之气有今如前哉祖孙父子兄弟绯紫无虚位容知有不啓佑禅续昌大有今如前哉神之道不可知然亦胥自尽者县丞轸具梓渶命记其详遂聨书之若总祠之建田之复睦州墓之修则又俟子孙之贤有力者治甲子六月之吉邵州二十二代孙俊谨志
　　积翠庵林元末与山七十又六亩田一百二十八石洪武初造册始报永福寺见霞谷行状查梁志东林塘西陈墙北大山南公路则山皆林山也睦州墓在澄渚
　　君子堂记
　　莆郡王文学廷器将属记君子堂授意郭君思清云尔予曰无王氏事耶王子猷性好竹呼为此君植竹记称竹类君子先生好竹乎曰非然也无莲乎爱莲説称莲为君子茂叔所好也先生亦近之乎曰亦非然也曰然则自况也则非所以自附也裴主簿不知何如人君子斋荆公实记之公之文流布海内迄今四五百年而主簿之名因以不朽予则如何曰亦非然也先生括苍人县有君子山王氏世居山下堂名因山名也曰然则何记记者纪其实以垂不朽之托云耳山不朽也堂所是山无可记矣郭归以告翼日先生来席且定避而言曰闻命矣窃有自解者齐之泰秦之华晋之恒楚之衡皆镇也武夷峨眉匡庐则元夫钜人所生与旅寄而名耳君子山措瓯括一隅天秘而地惜之至今焉譬诸野逸非有物色则终焉而已然则堂固自附于山而山亦不能无待于堂也吾尝坐吾堂以观夫山之艮止不迁则吾之燥心定矣坯土受而不辞则满心消矣草木鸟兽寳藏生而不有取之而不靳则夸心鄙心又息矣朝岚暮烟丹碧萦绕石出云土化雨以幻天巧成能二五之妙则吾之斐然文陶然泽者又自考矣吾非山之所得托也且不东走齐西走秦南走楚北走晋所谓泰者华者恒者衡者无得而见矣得见吾君子无可乎夫子思圣人不得见欲见君子以及有恒山固恒也守吾恒以无负吾山以无失君子吾将覆篑而徃亦将惩邱陵学山而画也吾王世有令人衣冠文物甲一邑虽不敢妄附兹山亦不谓无得君子也予曰辩哉云然堂不可不记也予告子矣予不能荆公文不可传也子归而时自励焉予将附以不朽治庚申九月吉日莆田见素子林俊记
　　息心亭记
　　予独爱村居水泉林麓之胜当予意者惟白水为然静士逹人偃蹇数四当予意者又惟李先生深甫为然先生旣谢京愽教事归白水息心亭所为作也间语人曰吾观隂阳之化以静瞰动息之机日之动而尽息乎夜嵗之动而尽息乎冬以至贞元翕辟天地一大动息其旋转则又无穷焉惟人生则寄死则归归则长息而不可复回其无甚痛欤故寿率百嵗为期五十则衰衰则亦可以息惟情态就凉快目称心之不如其旧其不息恒多矣吾诚念之夫光景转瞬吾已望六之年后日之不足把翫亦审矣抑四时之序功成者退吾又可委动于子而自息之时吾何系而不归哉吾坐吾亭一腔渊防百念灰寒闲云意定白鸟机忘农谈鱼话于雨香烟细水光月色之间曾不知身世之在人而溪山猿鸟之非吾分物是何有簿书鞅掌以役吾形轮蹄奔轶以动吾气枯荣升落以纷吾之懐抱者哉言已有进而言者曰亭名义似矣夫扫轨深栖据梧送老日之夜嵗之冬子之戌又合矣独不闻甚衰无梦未忘击磬之心乗化奚疑尚托闲情之赋士君子主持世道至静有至动之感焉不然畴昔之夜揽衣数起婴江湖之念而系杞人漆室之忧者非亭中人耶先生曰有是正徳丙寅冬孟见素子林俊记
  </div>
  <div class="pagination">
   <a href="见素集_page2.html">
    上一页
   </a>
   <a href="见素集.html">
    1
   </a>
   <a href="见素集_page2.html">
    2
   </a>
   <span class="current-page">
    3
   </span>
   <a href="见素集_page4.html">
    4
   </a>
   <a href="见素集_page5.html">
    5
   </a>
   <a href="见素集_page6.html">
    6
   </a>
   <a href="见素集_page7.html">
    7
   </a>
   <a href="见素集_page8.html">
    8
   </a>
   <span>
    ...
   </span>
   <a href="见素集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
