<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 67 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 67 页/共 256 页</h1>
    <div class="content">　　广宴开钟阜，群彦集瀛洲。新晴美朝晖，重阴豁然收。主人爱敬客，感格天与谋。八榻依云列，眇予岂其俦。因思竹林会，当时亦何修？醉心以明德，岂伊杯酒酬。 
　　
　　呈朱玉峰冢宰 
　　
　　吾慕朱修撰，持敬终不破。千载仰其人，庶以警□□。蔼蔼玉峰子，云间一硕果。大华谢雕镌，至性本无作。桃李自成蹊，此言可喻大?。默默太宰公，恭敬倾四座。 
　　
　　呈赵类庵少宗伯名永 
　　
　　清献本狷介，琴鹤适相随。峻洁殊绝俗，家风君独追。昔予与宗伯，内馆日徘徊。因兹契衷素，卓然出风埃。何其廿载下？共把金陵杯。杯到莫停手，有诏行当回。 
　　
　　呈李蒲汀少宰名廷相 
　　
　　翩翩李供奉，世号谪仙人。帝赉锦绣襟，笔下如有神。明公泰山秀，鼎甲自宸遴。不薄南国游，渺渺江东云。玉堂忝嘉会，律转物华新。再枉琼瑶篇，涤我胸中尘。 
　　
　　呈何柏斋太常名塘 
　　
　　太常抱荆璞，骯脏尝遗荣。拜诏感明主，买舟扬越行。虚疑是何逊，吟笑春风生。寄怀托秋奕，远心在沉溟。清修我所能，维以咏同行。今夕同嘉燕，欲子子心明。 
　　
　　呈郭杏东翰长名维藩 
　　
　　当时李郭舟，望者如登仙。君家在瀛洲，君知然不然？我本南溟客，家住增城巅。凡骨久未蜕，阴功六十年。感子琼浆酌，报以金石言。神理各保爱，逝水趋东川。 
　　
　　呈陈琴溪少司成名寰 
　　
　　三吴多秀士，籍籍皆贤豪。元方与季方，雅获一臂交。昔联翰苑辔，今共璧水游。季冬木叶脱，已见新萌抽。群公修胜会，德言亦交酬。敬赋无衣篇，誓与子同仇。 
　　
　　於观音阁饯梁天壶宗烈同府 
　　
　　兹辰风日佳，秋空极寥廓。四美翕然臻，群英亦趋约。结集逍遥游，临江更登阁。阁迥江不流，澄心坐超脱。高歌饯嘉宾，遗响天际落。展足贵千里，去去崇明德。 
　　
　　赠唐京兆得命送母还乡名凤仪 
　　
　　翩翩一朱鸟，毓德祝融丘。羽映五云色，将母来神州。亦有游子衣，慈母手中线。何如京兆君？日日侍亲膳。天子至仁孝，诏许扶亲归。亲欢日不足，皇命有程期。直知归荣欢，勿言别时苦。我歌北山诗，子为彩衣舞。 
　　
　　送谢考功显之任福建少参 
　　
　　昔行长千里，欣然得贞幽。斋分金屋色，门带玉河流。中有天曹星，光照闽海陬。丈夫抱经济，及时展才猷。手挹上林春，去播薇垣秋。 
　　
　　奉赠叶时举之任广南 
　　
　　朱光正中天，阳和倏南流。行迈越万里，山川何阻修？长风负大翼，六月须云游。遐以酬宿昔，道义敦所投。夫君工垂佐，一麾守遐州。踟蹰临岐路，执手野绸缪。王风四海同，毋曰蛮荒陬。君其嗣德音，慰此友生求。 
　　
　　於朱玉峰太宰宅修会得匏字 
　　
　　诸公青云器，鄙人长系匏。九载面石壁，烟霞与游遨。知匪适时韵，世网忽复遭，天官闻胜会，满座皆贤豪。人豪事自胜，蓬瀛何必高？作者已七人，伊予惭续貂。 
　　
　　於李薄汀少宰宅修会得巽字 
　　
　　清风东南来，阳德方在巽。抚己感时物，天道有常运。八位皆乘时，万年如转瞬。荣华逐飘风，柔条为煨烬。是形岂不坏？万有归空□。何以觅真常？至道在贞信。敬告同盟子，无忘金石论。 
　　
　　於何柏斋奉常宅修会得牛首秋云 
　　
　　主人且莫言，听我歌秋云。逍遥望牛首，神爽已翛然。牛首夫何如？我尝造其区。坐小西南峰，蒸郁浮翠虚。人言秋云薄，我爱秋云淡。淡以明我心，薄以忘世念。白衣与苍狗，变态竟何有？此山长尊居，万化有形后。山高有大云，云大能施雨。若待春阳时，万物皆煦煦。 
　　
　　陈琴溪司成於凭虚阁修会得绳字 
　　
　　主人如酒清，未对心先澄。酒似主人意，不尽来如绳。清燕依兰若，回席近前楹。江山献佳丽，乐极悄怀生。六朝豪俊地，风花忽飘零。维彼长江水，滔滔去不停。 
　　
　　送太学生蔡羽归洞庭山 
　　
　　昔我游太湖，欲访洞庭山。匪为爱僻绝，自古多隐贤。翠壁浮大泽，洪涛春高天。道阻不可致，怅望二十年。蔡生从予游，秀出西山巅。爱之如爱山，神爽超尘凡。虚无指归路，渺渺在云间。为我卜角里，先扫茅公坛。 
　　
　　送张别驾之琼州汝范名楷 
　　
　　忆昔张公子，倾盖淮南道。宛宛青阳色，侃侃金玉吐。邂逅金陵游，抚臆道衷素。往来二十霜，头颅各非故。君今渡琼台，海岸孤绝处。别驾展骥足，千群看独步。 
　　
　　题毖齐为宪副查君约 
　　
　　三阳舒盛德，万物皆发生。试问胡乃尔？隆冬闭元精。天道专乃直，地道翕而辟。欲会天地心，毖之在恭默。小毖通神明，大毖天地贞。毖之复毖之，上下同流行。查子开名斋，独得毖之义。不愧此屋漏，可以配天地。 
　　
　　题东湖书院为吴献臣中丞也，不就大司空之曜，飘然辞归。 
　　
　　中丞谢司空，书院开湖渚。静观山下泉，因知水来处。湛然涵太虚，余波欲东注。湖光入帘明，照见先生语。逝者其如斯，自然本无作。一画起於无，六经皆我注。自以我自观，自感还我悟。寄语湖外人，湖源尔当泝。 
　　
　　赠何公志别驾事竣还湖州 
　　
　　忆予年向立，同君西瓮间。尔年方二六，志气千里驹。君今已二毛，我衰当何如？别驾展骥足，会计赴留都。把酒谈故旧，美恶成虚无。君自崇明德，爱此金玉躯。 
　　
　　寓思图诗有序 
　　
　　　　　安福王生仰孔乔曰：「家君失怙恃，既葬，兄弟[悲]号无及。后客沅湘，不得守墓，图墓之形以寓□思。」甘泉子曰：「夫人子之於亲葬，则忽焉亡之矣，思之至也。今夫失形而墓，失墓而图，思之切也。若夫失图而心焉，孝子之至矣。」 
　　
　　悠悠寸草心，荡荡三春德。亲恩此昊天，昊天元罔极。罔极何所思？目击双坟白。双坟不可见，游子沅湘客。泪下斑竹枝，染泪图坟色。於以寓孝思，孝思本无迹。体魄归黄壤，神理陟玄寂。潜思无不通，见之在恭默。 
　　
　　於中和桥饯毛古庵黄门式之即席赋赠 
　　
　　晨光曜白日，宿雪倏然消。借问乘除理，阴阳谁与调？适此中和天，送君中和桥。此桥君自度，自度还自超。行行戒多岐，天路谅不遥。 
　　
　　予友方子思道弃湖广宪佥逃归三衢山筑室以居号逋吏窝寄题数语名豪 
　　
　　逋吏不逋吏，逋吏莫逋心。逋吏吏身洁，逋心心不神。不神乃滞物，天理自微灭。兀兀此窝中，无言自超越。我则何所逋？八方皆我闼。 
　　
　　送邹司徒考绩之京名文盛 
　　
　　留都根本地，兵食夙告亏。闻有颜司徒，旋斡如神输。蔼蔼黄山公，画一守不违。后先协乃心，会计靡毫遗。月计一不足，岁计今几余？秣马腾□鸣，壮士歌以嬉。春光入报政，南风满征旗。幸承前席问，请进阜财诗。 
　　
　　送沈宗伯三年考绩之京名冬魁 
　　
　　草树动微旭，江介清风生。都城尽冠盖，出饯春官卿。际此晴和天，矧伊皇路平。揽辔即长?，去去觐朝廷。伯夷典三礼，夙夜惟寅清。会见神人协，几年南教成。 
　　
</div>
    <div class="pagination">
<a href="泉翁大全集_page66.html">上一页</a><span>...</span><a href="泉翁大全集_page62.html">62</a><a href="泉翁大全集_page63.html">63</a><a href="泉翁大全集_page64.html">64</a><a href="泉翁大全集_page65.html">65</a><a href="泉翁大全集_page66.html">66</a><span class="current-page">67</span><a href="泉翁大全集_page68.html">68</a><a href="泉翁大全集_page69.html">69</a><a href="泉翁大全集_page70.html">70</a><a href="泉翁大全集_page71.html">71</a><a href="泉翁大全集_page72.html">72</a><span>...</span><a href="泉翁大全集_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
