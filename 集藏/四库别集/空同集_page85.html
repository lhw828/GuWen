<!DOCTYPE html>
<html>
 <head>
  <meta charset="utf-8"/>
  <title>
   空同集 - 第 85 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   空同集 - 第 85 页/共 102 页
  </h1>
  <div class="content">
   南新二县在城社学碑 

社学者社立一学以教民之子所以养蒙敛才视化观治者也自庠序教废民之子盖不复学之乡而辄入其县州府学其童子事未之习未知室家长幼之节而业已学先圣礼乐讲朝廷君臣之礼矣按古制里有序乡有庠民秀异者移乡学于庠序庠序之异者移国学于少学诸侯岁贡少学之异者于天子学于太学少学者今县州府学是巳今既不教之乡以为养蒙敛才之地而县州府学势又不得尽蓄其才如此而欲视化以观治难矣是以治天下者忧焉县必里立一学曰社学设师敛才以养其蒙乃其师不曰予养蒙者也顾月征其课金鸡米酒食民之子或苦而不来则辄禀诸官句摄而鞭笞之民见其师非惟不养也而又苦其子曰是役我也则潜贿其胥吏而脱其子贿者脱贫者萃其师必饥饿谢之去官者则顾谓人曰甚或社学之于治乖也兹说行则民志愈惑相扇以成俗至莫可救解　高皇帝尝兹焉忧见其俗莫可救解又值天造初直发艰哉之嗟而止正统间既设提学之官又仰念　高帝之忧之嗟也于是诏天下县里设一学以教累朝因之于勑提学官也必兹谕之云今八十余年矣而天下之社学卒不兴成化初提学江西佥事渐州李公力为此刻石冀望然未闻继其后者也今其所为学毁失亦尽矣古之制诚不宜于今邪抑天不欲复三代之治所谓有君而臣非其臣哉夫先其近则远可屇举乎大则细易力规画详则循之可久予今俾先立社学于省城以为十二府之望十二府各立其社学自为其州县望州县又各立于其城市为诸乡都望诸乡都学则先大乡都以及其小此亦远近细大之义也南新二县者省城县也今立社学一十六曰民彛曰物理曰崇真曰洪恩曰高士曰奎章曰沧洲曰蓼洲曰通济曰高节曰通真南昌学曰思贤曰文奎曰修仁曰崇文曰崇信新建学诸学附城内外布散而相错余谓其官曰学精选教读一如例复其身待之诚礼勿令征课金鸡米酒食而苦民之子勿使民以是为役而潜脱之也教读不才者黜之才者吾将举而用于时又谓之曰自今非社学生其勿入其县州府学曰此古移少学意也于是学又设门子一给其薪水或增屋以处其家室于乎其亦详已亦足为他府州县望焉已如此而犹有所不行其非予辜哉南昌社学始于知县吴守正成之推官李先芳新建知县游琏之为经营二县社学则南昌县学训导达宾云今以其备细镌之石下方立诸分司厅右 

钓台亭碑 

李子游于白鹿之洞顾山历涧谷岭合汨石滩茂林适杪秋之交风行瑟瑟飒飒回视五老峯垂在几榻于是洒然而乐也曰佳哉山矣乃与诸生泝涧搴萝履石而上剔藓考刻步自院门西百步有石突如危如仰而睇之劖曰钓台俯之渟泓鱼跃诸生曰此往者钓鱼处也李子曰吁佳哉乃命即其上作亭焉亭成李子游于其上诸生从李子俯仰良久喟然而叹曰夫予今乃知钓可以喻学也诸生曰夫钓与学同乎李子曰夫钓者饬竿丝缀芳饵元坐盘石之上凝精敛志沾沾而听目亭目亭而视期取必获盖饥需之餔而渴俟之酤也乃竟日而不得一鱼神荒气沮投竿踽踽而归路咏溪歌天日向暮诸生以为苦邪乐邪众皆蹙额弗怿曰若矣李子曰假令以四海为壑明月为钩以虹霓为丝以昆仑为盘石凌云驾鸿超出天地倒视日月钓无不获朝醢巨鳌暮馔修鲸则汝愿之乎众皆掀眉而喜曰愿哉然无能焉李子曰夫钓以鱼学以道故据盘石兀坐竟日期取而必获者计功者也假天地以为钓垂涎于不可必得者骛远者也计功者泥骛远者虚夫泥与虚不可以得鱼而况于学乎是故君子以仁义为竿以彝伦为丝以六艺为饵以广居正位为盘石以道德为渊以尧舜禹汤周孔相传之心法为鱼日涵而月泳之至而后取不躐其等不计不必积久而通小大必获夫然后道可致也是以君子身处一室而神游天地矣夫然后以盘石为昆仑大丝为霓寸钩为月溪壑为四海鲰鮕为鳌鲸此所谓一贯之道也故曰钓可以喻学诸生乃敛色平心再拜而谢曰闻教矣书于石为记 

提学江西分司题名碑 

正德六年夏六月予奉　勑提学江西至则询人摭迹考昔效故缩其太过惩非鉴良久之勃焉若有兴也乃犹惧遗弃之于是以尝提学江西者姓名藉衔刻之碑立诸分司厅左遡予而上得十有四人惟我明受命诸府州县各建学立师养育人材其始惟责之提调之官诸监察巡守者至稽勤惰而已后以绩鲜而奸滋乃始设提学官巡督岁视之然谓非宪不贞也则官之按察之佐谓弗重也则给之勑谓弗专也则　勑监察巡守者勿侵越谓弗行也则使仆提调者以刑谓刑或弗从也则使其紏否而理争何也政不行则教不成政足以行矣乃其身不足以端本约不足以范俗严不足畏仁不足爱有不足倚黜不足惩进不足劝公不足服明不足别迂腐失名实言貌乱厥贞则是官也特赘焉耳矣传曰待其人而后行今议者不谓其人非也顾曰是官赘景泰改元是官遂裁而不设是何异于因噎而废食哉天顺七年则又设之至于今不裁前贼瑾之乱尝议裁是官矣不可而裁其勑内紏否则理争者数条瑾诛诸制复故会某以摈斥搜拔受是官自揣九者无一于巳又惧或失名实乱真也矧又大邦人才拜　命恒怔怔惕若夫前事不忘后事之师今者鉴古者也于是询摭其人考校古昔冀寡过焉耳卒勃焉若有兴者今既以十四人刻之碑予亦名续之来者不曰此赘官也可矣 

王玉 【字　　诸暨县人进士任翰林院修撰升佥事正统七年始设提学官玉首至】陈璲 【字　　临海县人进士任翰林院检讨升佥事正统年至】高旭 【字时旭官县人进士任给事中升佥事景泰元年裁去】李龄 【字　　潮州人举人由教官历御史詹事丞太仆丞升佥事天顺七年至】 夏寅 【字正夫华亭县人进士历南京吏部郎中升副使成化七年至】 锺珹 【字德卿当涂县人进士历大理寺正由佥事升副使成化十四年至】冯兰 【字佩之余姚县人进士改庶吉士历刑部郎中升副使成化二十年至】敖山 【字静之莘县人进士任翰林院编修升副使成化二十三年至】黄仲昭【字仲昭莆田县人进士任翰林院编修改大理寺评事升佥事弘治四年至】苏葵 【字伯诚顺德县人进士任翰林院修升佥事弘治九年至】邵宝 【字国贤无锡县人进士历户部郎中升副使弘治十三年冬至】蔡清 【字介夫晋江县人进士改庶吉士历户部郎中升副使正德三年春至】王崇文【字叔武曹县人进士改庶吉士历户部郎中升副使正德三年春至】 潘秀 【字仁杰江陵县人进士历吏部员外郎兵部郎中升副使正德三年冬至】李梦阳【字献吉庆阳卫人进士历户部郎中降级致仕副使正德六年夏至】 

旴江书院碑 

旴江盖故有书院今莫考其址今之书院则废东岳庙而为之者曰旴江者存故也予按江西郡县江西故楚地其俗好鬼而尚巫于是至所按郡县则今毁其鬼祠顾郡县吏不皆才毁之率亦不大力也今年冬十有一月予至建昌府安知府奎公廉而端厚赵推官汉志超厉而力向往南城知县杨清亦慎密人也闻予言一日而毁其城内外鬼祠尽盖十有五处十四处小鹃社学乃其一为今书院云书院屋议更置为庙为堂为斋为阁为号房为垣为门为坊择士集而讲习而庙故入租一百三十八石七斗又鸣山废庙租八百五十四斗今其田悉归之书院即以瞻集习者书院址东西一十五丈五尺南北二十七丈五尺民居犬牙入者如其直取焉诸所总之知府奎责成推官汉而同知何恩通判兰斌又咸克慎襄厥嘉事予始至建昌也访度其土俗乃喟然而叹曰嗟乎予今乃知利之为祸之大也盖其土俗重贾而轻业儒其言曰夫贾出本而入息岁有程筭相当即不偶不甚远夫儒者劳费而効逖者也即中科第有官职富田宅衣马庇耀其族党然遡其供赡积费不偿所亡矣况未必皆有官职也信如斯言则业儒者亦利耳可畏哉夫儒者读书明理道辨义利者也是故居则事其父兄入学则隆师而亲友有官职则行所学以事其君今谓儒一切图他日田宅衣马而为是业诚贾之不若矣何则贾以利名者也儒者名固义也实则利其终也至于无君父师友兹其祸不可畏哉不可畏哉予既令创是书院择士集习于中复书其土俗于碑俾游子斯者览焉知吾之业非为有官职图田宅衣马苟志田宅衣马莫若从其俗为贾毋混处以祸吾儒 

曲江祠亭碑 

赣江北奔入彭蠡湖千里犹建瓴也至丰城也触矶头冈则俛而东南折数里始北达奔也登其冈望尽见其奔北俛折之势于是智者悟其理勇者宛其气仁者坚其塞速者纡其谋亢者抑其志是故古之贤人才士生其乡也游息增益其所不能过之登也依徐缱绻而弗之忍去也故此夜扁舟之咏则有新安之朱矶山杖屦之章则有义山之李读书往来其地则有雪坡之姚夫三人者非世之所谓贤人才士邪是江也既与其咏章而往来也则三人者不可不于其地祠之明矣正德七年夏五月予巡视丰城登冈望江曲之势见其上有祠也而非其鬼乃立使去其鬼而作三先生主妥于其内及予还也则知县吴嘉聦业又作二亭祠后其最后亭有阁又最高登之益足以尽此江奔北俛折之势夫理以曲贱势以曲贵孟子曰人无有不善水无有不下谓理也何也智有所不投勇有所不用谋有不径情志有不直遂仁有乘其定以验其塞故曲者势也终而必北者非势也故曰知水者可与言道登斯亭也谒三先生之祠而览其势之所以殆有取于予言哉殆有取于予言哉 



【卷第四十二】 

【碑文八篇 】将仕郎平阳府经历司知事赠儒林郎翰林院修撰康长公墓碑明故监察御史涂君墓碑 武乡县武君墓碑太康县安氏茔碑真乐翁墓碑明故例授宣武卫指挥使张公墓碑 权慱施墓碑勑赐愍节祠碑 



空同集卷第四十二 北郡李梦阳撰 　碑文八篇 

将仕郎平阳府经历司知事赠儒林郎翰林院修撰康长公墓碑 

纯皇帝时灵台有杨生名重长安有李生名锦二人者皆与武功人康长公游康长公之与二人者友也于是并称为关内三才云余曩游关内见秦父老颇采其事实碑曰康长公名镛字振远其先固始人也甚七世祖曰康政始迁武功居长宁里政生廷瑞于元仕为学官廷瑞生世睦世睦生珙珙生汝楫汝楫初为武功学官　高皇帝时辟之为燕王府长史后出为安岳县知县　文皇帝既兴乃召安岳县知县为刑部侍郎留北京辅　皇太子而侍郎有大勋德文皇帝将封之为侯侍郎固死不拜比死又上表乞勿赐赠秩荫　上竟皆允之语载康氏家传侍郎者康长公之曾祖也侍郎生三子长曰爵次曰年次曰禋　文皇帝一旦尽召侍郎家诸男子侍郎中子会贾在外惟二子在于是二子乃大恐并匍匐入见上上曰汝非康侍郎儿邪二子免冠首触地对曰然上闻而怜之顾左右曰令侍郎在直不此耳于是卒官其二子以爵为上林苑监正以禋为监副已知侍郎有子贾在外上拊髀太息曰薄福薄福于是诏赐侍郎子千金镪数十千缗　勑关津吏往来不得诘侍郎子于是关中巨贵族咸推毂康氏而康氏因遂豪关中矣侍郎葬于县北卜家原至　昭皇帝时始赠资善大夫工部尚书云监正累官至中议大夫赞治尹南京太常寺少卿卒葬江宁县新亭南而太常生健　睿皇帝时又有　诏起尚书孙应祠者于是健来送铨部会健着田间冠由部甬道入及见部尚书又秪长揖不拜部尚书怒以为慢巳乃竟授通政司知事而归而得食半俸祠知事卒葬于县南纸坊原而知事有五子其长康长公也康长公生而孝友八岁而善文辞及长而好辩有口然习识当世之故好称先王则古昔于是关中人士咸出康长公下虽康长公亦自谓关中人士弗巳若也年二十余从其先太常就辟试南京顾数不第已乃还关中即又试关中又不第乃后岁贡至太学至太学又试又不第然太常业已葬南京于是乞为南京太学生云而即其故太常之域祠焉然自是不复有试志矣是时杨生李生亦皆阨塞弗庸于世关中父老语曰古人有言勿为峣峣人将缺焉勿为皑皑人将污焉三子之谓矣康长公既与时不合于是始好庄老浮屠等书及外家传语其言曰夫人以形骸处大壤其速绝若飘风也予行年五十有四矣吾日以思功名之会是益速绝而巳夫孩提于斑白期甚远今忽忽若瞬息即能至百岁政少半耳京生有言孰易如苇孰化如毁言生死易至也夫喜生者欲心怕安逸也君子疾没世而名不称伤功名之不立也夫功名于身至疏也古之人以死効此者可以万世不与物朽至厚身也今不得之功名又因以劳费心体是非喜生之道耳故曰百人射招无弗中矣百物诱生无弗伤矣夫乃今于吾可以已矣乃遂自谓为已庵已庵者止于闇也康长公故以惧悸病心乃后上铨部试会坠马乃复病顾愈益甚比试心怔怔怦怦不能措一辞于是除平阳府知事逾年平阳君弃其官而归而心病未闻也已又病痿又二年所竟卒葬于纸坊原之墓而平阳君有二子长曰阜次曰海阜先平阳君卒平阳君且卒子海侍平阳君执其手而泣曰夫予先大圣人之苗裔也至吾祖尝树功名于草昧之际世有显官闻人豪于关中今绝于予乎汝如有知其无忘吾祖矣夫欲心怕安逸者为其可以贪命而乐存至厚生也今吾弃功名之会不赴又不欲劳费心体非于身疏也今病痿乃且死谚曰断酒白首餔糟而朽是天乎是天乎虽然吾无面见吾祖于地下矣小子勉哉平阳君卒十年而海举进士第一为翰林院修撰儒林郎四年而当正德元年　今上上微号雨宫推赠平阳君如其子官云又二年海有母太安人丧于是海有友曰北郡李生适自河南来而留滞京师于是作平阳君墓碑李生曰先民有言期年树谷百年树德曷观康尚书今其子孙餔勋而啜积曷使人诵其义无穷如此哉夫平阳中衰之遗裔也能不藉尺寸而洞视往古凌驾时辈亦谓之振世雄豪者矣使其遭遇脱颍而向用魏卫将相之业尚足道哉其铭曰维武王建侯卫邦厥有固始武功是祠呜呼遐哉尚书开国不伐帝怀其德泽流于孙子少卿明禋亮采通政明夷乃续其家祀故累基者崇数沃者丰譬作堂室稼穑而蔀而翔而懋而达夫平阳其屯之际乎畜而不施以昌厥嗣阜不自秘发鬼神之藏骚雅并鸣文古而殇嗟嗟平阳举世重官宦即使君巍爵而崇位珠玉文绮珍食驷马有台楼亭榭孰与发祥广志如二子所哉故明不蓄不光流不塞不长武功南原草木膴膴蕃蕃岐渭盘焉平阳宅厥土太安人袝之是曰宁所维厥绳武瞻哉 

平阳君生宣德庚戌四月辛未卒弘治壬子正月癸已年六十有三岁妻张氏封太安人生宣德甲寅三月乙酉卒正德戊辰八月戊寅年七十有五岁男子二人阜先卒年十有八岁海取尚氏女子一人嫁为干州人习五车妻 

明故监察御史涂君墓碑 

新淦县南我舟至莲花潭舟人指岸西庐曰此涂御史居也余闻之呀然于是登岸造其庐见其子朴而问涂御史葬处朴指曰父葬处隔江五里东乡西廉山是也余望之歔欷已谓朴曰比黜碑于废寺吴石也曳树墓道刻表表曰戊辰夏余盖罹竖瑾祸公余至京师下诏狱乃涂君业先系狱相见执手问故初瑾以盐货源也因遂厚望巡盐御史货会一御史入货如瑾望而瑾辄拟人人必厚货如望及涂君巡盐还则空手见瑾瑾怒下君狱然犹日望其货来也久之货竟不来瑾愈怒矫　诏涂祯打三十棍发肃州衔永远兄军君坐掠重寻卒无问识不识见君卒无不嗟叹泪下乃时余尚在狱闻之哽噎者累日食不能下也今大政更新瑾事尽废格不行人士咸彬彬乎进矣无问识不识语及君又无不嗟叹泪下以冤故祯君名字宾贤弘治已未进士出知江阴县有卓异绩举天下第一乃于是擢御史云始君下狱江阴人愿厚货入瑾如它御史数塞瑾望解君君不从而朴则曰父幼时尝读书玉笥山云笃古持礼讳弘济者父父也早亡而朴仲父曰涂兆善使酒触父父容之仲父以父之容之也反顾骄纵酒然产不出其手于是谋手其产日閧父割父不从会父出仲父辄自主产割而手其丰父还祖母不平而怒曰阿垂自主产割中手其丰盍白族长父对曰弟寡活不如儿廪生也父有友丘坤者家贫而有子议聘朴妹矣未决会坤卒父往吊焉语坤妻曰吾女巳心许而郎矣勿疑语曰观其死知终始今岂无皎皎之行为世所敬诵然矫伪盗名称身殁而迹彰者多矣此非所谓诚之不可掩邪夫涂君官不过七品寿仅踰四十非赫赫久条之夫也乃今殁士夫思于朝乡人德于乡所县县人思慕而不忘此岂苟然者耶然余往在　诏狱见君日涕泣念母今母存而君则亡亡于非命论者颇疑为善而无报夫孟子不云夭寿不贰修身以俟之诚若云云则频回王通之伦非哉 

武乡县武君墓碑 

武君者武乡县人也讳彪字势雄生二男子长曰威次曰盛弘治间武威为扶沟丞三年忽心动即日趣治装归归逾月丧其母逾年又丧其父即武君也县丧祭故鲜礼而扶沟丞葬祭其父母则以礼含敛作木主起祠屋咸创自丞丞又来乞表其父墓余曰嗟乎武君余闻其人盖任侠者云成化间武乡丞张翔朴杀豪吏王褫而褫父辄呼其家众围官寺将禽翔是夜翔缒城出匿武君家在城西十里叚村王褫家众即又围武君家武君于是勒其子弟若乡少年尽死与王褫家众敌谕以祸福卒解翔难及后翔以他事免而武君辄又率其数骑送出境以还张翔谓人曰生我者武彪也而晋土故坚劲民豪观史称盖聂代诸白是巳今有武君然武君不专以力豪而喜下贤士夫又曾为缮梁除道建塾数事而县俗故苦啬其畎亩人有老死不纻葛衣纨阿者拜不见诸纯丽物武君则创导之桑使务纺绩今稍稍成效矣前郭解厚施而薄望振人之命不伐其功史氏嘉焉及若孝弟事未着也武君其父病尝粪粪苦武君喜父病乃寻愈武君生永乐癸卯正月十一日卒弘治壬戍正月十二日年八十岁娶李氏举人李森女长君六岁先二年卒有孙男子六人云扶沟丞曰我先世太谷人讳建沁州知州始徙武乡讳祥县务都监官讳从义山北廉访司知事讳季良辉州学教授至　国朝有讳炳文者为县主簿于武君为高祖 

太康县安氏茔碑 

太康县西冈曰侯陵而安氏茔焉盖葬者五世矣茔西南茔亦安氏二丘前并七丘后累累斜然迷莫知谁墓而今茔四凸而中凹如掌形一世益于安为高祖益生二子曰居曰全葬之左居三子曰泰曰康曰庠全二子曰庆曰庸葬之右泰子曰拄曰木巳康子曰盘曰止曰吉庠子曰枢曰棠庆子曰和葬左前柱子曰清曰深曰浩木巳子曰洪止子曰仁曰僴枢子曰钥葬右前吉子曰行又稍前而安之绵也则自丁氏丁氏者益母也丁氏兄为元平章官元乱平章官提兵过太康乃挈其妹甥北而丁氏中流矢道死而平章官乃独挈其甥北已而舅甥复相失而益自转徙于长子因娶长子张氏乱定夫妇归乃始锄荆榛诛茅蔄埽墓丘创室庐亦难矣李子曰今之葬盖专言地理家云质体魄徼利福计枯腐饕润泽君子盖羞称焉然中古以来顾率尚之今号称贤豪人亦往往谈青乌信眠牛而望气者言址侯陵望安氏茔逆推其必盛今考其一世一人二世二人三世五人四世一十二人五世二十二人六世二十八人贵而知州者一人康是巳推官者一人吉是巳进士知县者一人仁是巳寿而官者一人棠是巳义而官者二人国子生者一人县学生者三人王官者二人吏而未官者三人贤而笃行者世有之揆其言不虚矣而予则谓人道迩天道远向使安氏族大而横富而违礼贵而怙势譬之本根既拨枝叶必萎即令葬者乘生气据王相阳来阴受支就干合未必盛若是而今人靡察顾时时觅胜地择利穴冀发其子孙斯何异于弗耕而馁曰天也岂不悖哉左生则又谓予曰行盖有二男子云长曰邦次曰都峨冠拖绅安门之封胡于今茔树柏千建堂竖门翼之以屋覆碑以亭爰成父志李子曰甚哉人道之迩也今观侯陵安远而弥繁盛而弥贤沨沨乎犹未陈王谢焉是果地里使之然否欤诗曰孝子不匮永锡尔类安氏之谓矣予既为之碑复系之铭铭曰于维安氏肇自武威汉有安成厥宗用辉寿心英惇杰施及牧丙靖寇康国南土是屏丧乱中蚀胥沦胥迁硕果不食太康仅延于昭尔祖童年祸婴舅挈之北母陨于兵艰难仳离危而竟立生还没宁嗣衍族集苞桑既固瓞聿馨有媛者女待召掖庭暴殂帝惊归骸特锡彩帛黄金传马有馰乃有推官敬刑明冤实发我祥奕奕言言邑尹罔究予也实惜策名驰誉孰云匪积虽有弗显咸敕乃躬气滋木茂土腴禾丰种木维荫种禾维饱勤力者获勤德者报彼曰行者于义弥敦约巳厚施爰穆群昆二子章甫如玙如璠履羙纫芳孝敬靡谖墓门式启堂厢翼翼列栢蓊蒨井径修直禴蒸是归族姓攸聚跄跄济济威仪孔度牛羊载陈罍斚苾芬来歆来格僾如有闻里人用钦爰効爰则丘木勿翦过墓者轼 

真乐翁墓碑 

真乐翁者南宫县人也字桢夫名干姓刘氏生正统十年七月二十二日卒嘉靖元年三月二十三日年七十有九岁业卜城南十里王村葬矣翁孙曰濂者举进士知木巳县征为御史过大梁见空同子述翁之行已而泣而请所弗朽焉于是空同子始知南宫有是翁也夫世尝言人有幸不幸者有由然哉辽逖之域奇绝之山汪瀇之川灵异之木诡恠之石耳目未之闻见载籍未之绝记文史未之称述闇焉竟无闻者举天地间岂少哉而颗珍枝宝集禽孤兽光色羽毛苟殊于其类一为人传播则慕之者求获之者怜失之者惜岂其物真大殊哉遇有幸不幸耳故苍蝇骥尾君子譬之斯迁氏发青云之叹而重伤泥途之难也夫真乐翁者固淳行力道之伟夫也进取志厄功名不着于春秋乃竟无没草莽畎亩间以死使非其孙显而丞揄扬之斯与辽逖之山川木石异邪翁父讳明母曰崔氏崔之卒也庶母孙理其家事翁事之母君子之言孝也以舜损祥为至者以其母继也庶又有间矣而翁母事之不谓淳行哉翁故贫尚俭独购书不费之爱也每燕居令子孙诵说书史会意便欣然喜曰古之言不难知难于行耳诵之而不行犹不诵也诸子孙环拱曰唯唯翁顾之笑曰乐乎遂自称真乐翁斯不谓力道者哉道故仁仁故义义故亮直亮直故急难故居也争者听其平悖者畏其评暴者沮柔者恃而出也群而和丑而让见溺则援是皆伟人之行也非一珍一宝一光一色一羽一毛者伦也然乡之人知焉矣出其乡弗知也同其出者知焉矣出不之同者弗知也何也穷僻之邑无青云之媒幽贞之士鲜骥尾之求故也故予于真乐翁有重叹焉叹者何也悼贤之无闻而慨善之易泯又悲幸也邑之长老曰翁二子曰锡曰铠锡为知县六孙曰濂曰河曰涛曰沱曰藻曰渚濂为御史不可谓无闻得空同子譔述不可谓泯王村之茔翁无心而获地不可谓不幸夫信斯言也则易之视履考祥验邪即诗之日监在兹者邪不幸于人而幸之天无闻于身而闻之子若孙遂以之不泯所谓积善余庆者邪 

明故例授宣武卫指挥使张公墓碑 

张公者木巳人也名廷恩字世荣号云庄子世居西冈曰张大公者　国初自垦地数千亩大公生欲钦生普普娶于胡以景泰元年八月二日生张公初普为县学生力行有闻于是徙木巳之草营居而以垦地之半分其族亡何夫妇连卒时张公十三岁耳奉遗言权厝其父母丧于郭西翁既孤微然有姨之夫五咸富盛招之使营生公弗从乃返西冈而居会族有横者欺公少而贫而侵并其垦地之半谋曰渠孤儿耳有言则阱之公闻之怒直于官竟归我田是时张公弱冠耳勃勃英气逼人矣土俗租地亩钱百张公则八十已而曰吾地亩租五十于是人争来租地无闲者计其入反倍于他由是富盛而张公智负气用才然又施故布衣雄数郡甞如木巳还西冈单马袖铁尺望见人聚路塞问之曰有生马啮人公立马马瞪久之下乘马杖铁尺步而前而生马者果奋鬟扬蹄张口来噬公举尺击破其顶毙焉神气自如上马不顾而去地甞水公力主艺稻稻熟水且复至或幸之曰云庄子智乎公令佃人曰稻第堆之田人双其堆多则四之又令曰崇土如堆数公旦往第分其稻堆巳堆则标之帜又令纫其秸囤稻崇土上人众而力齐卒免之水人服其才是岁获稻数千张氏愈富而盛乃于是时大治屋庐于西冈归睢旷斥墟莾薮盗公之室垣堑重邃是故铃柝不设而终其身无伏梁遗缣之警虽德其施者印之心亦势使然耳初公治室造土车百人一车十车一长首止而尾动厥环无端略如水车戽之义齐而均无忧于惰勤其粜仓谷日入钱缗竟无弗明者或问之曰凡仓谷入记之簿予第令一仆主其出如簿数则已又令一仆主入缗缗头封识其姓名有弗明责之渠也昔人谓世非乏才显晦随遇即有豪雄之伦使青云是违骥尾莫附则桑间止于饿夫胯下终于寒士虽肩舆负勇登坛效能安所庸哉夫以张公之智之才之力使提十万横行匈奴则长城必屹于塞北王庭宜绝于漠南顾殁齿草野卧烟霞猎鹿豕终焉悲夫弘治间输金二百镒助边始授昭勇将军宣武卫指挥使衔虽出入驺拥位势甲于乡人然亦奚益矣今乡党每述其轻财之行曰张公迁其父母葬令狐城始相地地主曰亩四十金公即与四十金既葬构室固墉森森柏松白燕巢其墓庐甞岁凶公粜减其直如稔直或贫不能直约秋成还直秋成或不能还直则约来秋还所直来秋或又不能还直则舍之正德间剿流贼官军过木巳公馈之刍五千居无几岁凶公助之赈出粟千巳而岁又凶公又助赈粟千弗给二子自出粟数百继焉公闻之喜曰真吾儿也巡抚官两遣羊酒花红劳公于木巳奉　诏建坊于巷闾移文曰仗义竭忠父子同心斯皆其大者如此乃其未试之才深藏之智固有莫之知者正德间恶少有陷公权奸者逮如京公处之裕如竟白还乃窃叹曰先民有言富者怨之薮也岂不信哉予乐施人也乃犹不免于祸罗况它哉况它哉于是鬻远田四千亩于人约三年耕有获还其直复谓二子曰若辈勿忘我志也嘉靖七年饥二子各出粟千二百赈之抚按官以　闻奉　诏各建坊如其父岁再饥弟出粟千抚按官奏　闻自兵马进指挥使服三品服寻以兄捐金五百请授文职行将复沐　恩矣至今如公之里门者见表义之坊父子辉映闻以礼让称不以丰财显则公之善巳裕后不可以为世法乎李子曰仁患其弗义义患其弗勇勇患其弗智智患其弗才今以雪庄子所事观之果何若人哉夫丰城之气非华莫识荆山之辉遇和始彰故平世则雄伏豹隐乱离则龙翔虎跃人非尽拙时有利钝然也今观云庄子之才智强力不谓之勇邪不义邪仁邪而埋耀草莽竟不一试于世此非时使之邪公以嘉靖三年二月八日卒年七十有五配杨氏淑德懿行无忝内助先公卒子男二长希仁国子生次希义国子生授兵马进指挥使女五长适孙怀经次王洪运次王尚友俱国子生次马敷政县学生次康旵医官孙男四益祚永祚锡祚俱国子生衍祚女五长适刘乔松县学生次　周世子妃次孙灿次王震亨县学生次聘许蘩　周王以姻故又素知公讣闻悼焉遣官如木巳祭是年四月十五日葬公令狐城从父垂也嘉靖八年冬李子作文树碑 

权慱施墓碑 

权济字慱施澄城县人也其墓在县城四十里叚庄社权君盖有男女各三男曰惟均曰惟平曰惟诚监生也女之壻曰雷顶曰许世昌曰杨复性嘉靖四年许君以知县升开封府通判是时权君殁而葬者三年矣许君见李子请曰嗟舅氏窽铭矣而墓未表也敢请于执事者李子曰夫表者杨之名而劝之义也是故表死以劝生也表其先以劝后也表之乡劝乡也劝乡以风国也风国风天下也何也人无有不激之而兴者也故表者扬之名而劝之义也许君曰嗟舅氏厥行足扬之矣足劝之矣足以励王而警后足以式之乡风之国天下矣敢以表请于执事者李子曰夫厥行云何许君曰舅力稼穑志孝友体无踰服口鲜过味聚而能散有而不居李子曰是勤敬俭义人也表哉许君曰舅宗族睦闾党爱僮仆惠饮必醉醉不乱召必往往必先来必留留必欵李子曰是和易平实之伦也表哉许君曰舅甞授散官矣不冠不带也曰吾野服逍遥人也甞宾之乡饮矣舅不之赴也曰吾何行而宾于乡李子闻之乃惊曰是高人也夫自世教之衰也闻假衣冠以衒俗者矣不闻其不冠不带也闻求宾饮以欺时者矣不闻其宾之而不赴也是二者人之高也表哉夫人之好恶未有不同者也不扬不激不激不兴不兴不劝自是权氏子孙不有念其先者乎生者不愧于死者乎乡人之不有慕之而效者乎是谁劝之也故曰表死以劝生也表先以劝后也表之乡劝乡也自是风之国风之天下不有勤敬俭义者乎和易平实者乎又不有不衒俗不欺时者乎未必非权氏之功也按权氏世居澄城赵宋时有为元帅者传至权恩恩生亨亨生通通生允中允中生士贤士贤生宗仁宗仁生定定生济也济娶杨氏克相其夫成厥行合葬于斯墓墓表其大者他见于铭志者不表 

勑赐愍节祠碑 

愍节祠者赠光禄寺少卿上蔡县知县霍侯祠也正德七年冬十有一月贼钞上蔡攻其城陷知县霍侯死之其妻刘亦死之事闻　天子痛悼　诏赠知县恩光禄寺少卿赠其妻为宜人制文　遣祭建祠□赐额返榇营葬树石表闾备矣曰以其长子汝愚世茂山卫指挥同知次子汝鲁送监读书使文武各绍之　国家之遇勤王死事优而至如此嘉靖七年同知君以署都指挥佥事来掌河南都司印往县省谒祠岁久颓圯谋撤而新之未能也乃伐石立碑垂所不朽于后人初阉瑾窃柄天下讻讻靡宁于是大盗乘之扇众起乱乌合云扰属久安备弛民不识兵所突崩溃烧聚屠邑烟滔相接贼乃乘胜勒降吏多弃城走者霍侯固武胤知兵乃增陴浚隍缮甲实庾申令严约慎逻谨谍泣而誓师曰今日有死而巳退而诀诸妻妻泣而曰脱城破妾焉死霍侯曰起台衙屋后贼至汝登而望之溃汝则死之巳而贼果一骑来勒降曰大王至矣亟办牛酒犒侯闻之怒执而戮之狥于师曰吾不尽磔诸狥奴决不共戴此天贼闻之乃大怒悉众而围之侯御之力竭而溃贼执之妻见其溃也下台而经不死簪诸心拳之入死侯之被执也诟骂瞋瞪怒发上指群酋愕顾失色气为之慑将释而用之侯不屈以插诸口胁之侯呌骂愈厉遂遇害颈断无血白气缕缕若腾龙乃其面犹生也于乎壮哉或问上蔡之事李子曰道莫大于忠忠莫先于节节莫贵于义义莫外乎勇四者人臣之要经而君子之大行也上蔡兼之矣夫以身狥国忠也之死不变节也舍生取义义也白可蹈勇也一死而四懿具者是上蔡之行也曰若是则中庸不可能者何曰礼有之矣君死社稷卿大夫死职守吏死封疆率死战陈邑虽小有社稷焉宰虽卑受之职矣四境是治封疆守焉兵起拒寇身固率也故战陈不死是谓弗勇封疆不死是谓弗义职不死谓弗节社稷不死谓弗忠夫上蔡者一死而四懿具者也礼有之矣何也中者正诸礼者也故天下有必死者以有必礼也孟子所谓与民守之効死而勿去曾子所谓得正而毙者是也自教之衰也民见死而不见义于是乎不忠不忠则二心矣二心则不节不节则无耻矣无耻则不勇于是腼面于平时而甘心于患难虎视簸威而鼠窜偷生者不少矣虽然亦久矣安贼之起渔阳也使非二颜张许者则天理不遽熄而人心不长死哉于乎上蔡无惭四公矣然夫妇偕也义激之然欤抑刑于寡妻者素邪侯名恩字天锡其先卢龙人也高祖成以靖难功升燕山前卫正千户曾祖旺调茂山祖敬父赟皆世其官母李氏成化庚寅六月廿九日生侯茂山弘治辛酉举于乡明年登进士第拜山阳知县丁父忧起补安邑丁祖母忧起补上蔡死年四十二刘宜人生成化壬寅七月廿二日死年三十并返荆轲山而葬实有司营其事立石隧道树坊门闾咸足报往劝来显章昭典矣而祠则春秋祀之赐额曰愍节云赞曰哲人死义熊掌斯嗜贪夫苟生临难则避惟是哲人死而犹生烈为秋霜皎为日星生为俊豪死为神灵惟是贪夫有腼其面彼岂无死死犹莾荐见者唾骂闻者鄙贱惟帝降衷均恒同若一念之分尧仁桀虐或如鸿毛或如乔岳惟毛惟岳我自为之处峻则高居下者卑岩岩霍侯万夫之特怀武曜文英声懿德单师奋泣狐城抗贼孰曰彼众我视如蚁孰曰彼强视如狗彘刃颈可断不断者心腾气为虹奔雷为音怒为之飙愤为之雨蛉上帝是诉群彪竟擒夫死于君妻死于夫代匪乏贤双之则无天子怜悼锡赠蕃优血食兹土有恤其宇禴蒸是承清酒肥羜威仪俨严景光辉耀白马恍来朱旗大纛户风泠泠若色若笑歼妖戡厉我氓攸保 



【卷第四十三】 

【墓志九篇】明故朝列大夫宗人府仪宾左公迁葬志铭左舜钦墓志铭 仪宾左公合葬志铭 封宜人亡妻左氏墓志铭 处士松山先生墓志铭隐亭先生墓志铭高处士合葬志铭刘处士墓志铭 梅山先生墓志铭 



空同集卷第四十三 北郡李梦阳撰 　墓志九篇 

明故朝列大夫宗人府仪宾左公迁葬志铭 

左公讳梦麟字应瑞年四十弘治三年六月三日病卒葬白塔儿原梨园中葬二十二年而为正德五年于是始迁于今墓云今墓去旧墓东北四百步而近李梦阳曰呜呼古不修墓乃余今忍铭我外舅焉按左氏永新逢桥人也语曰逢桥八百左而公曾祖曰左东吴称堂下泒东吴生仁宏仁宏生左辅是为知州公知州公为南道御史正统间甞有激劾之章谪炎方驿丞会丧其胡夫人乃更娶崔夫人崔夫人以景泰二年五月七日生公炎方驿年数岁知州公起尉氏知县从舟行堕水流里所出不死天顺五年河决大梁镇平恭靖王如尉氏见公以之归为其孙广武郡君后六年诰授公朝列大夫为仪宾云恭靖王周定王第八子于　高皇帝为庶孙而周定宪时仪宾最贵重于封疆官分席而抗礼道逢则以鞭相揖及公为仪宾乃诸仪宾者业稍稍降矣公出独张盖骏马见诸所官悉如前定宪时诸所官不平也久之乃顾独敬重公以公才行故然公固美貌奇伟作诗善画今禄给不以时王孙贫者出或不能具驴车矧如仪宾矧如我外舅行嗟嗟悲乎悲乎郡君父曰四镇国将军溺佛烧丹四方诸以佛烧丹来率辄骗其金资居无何将军贫积负以万数无能偿而众债家辄又日讙其门将军泣欲寻死会公谒将军出因佯呼曰将军死矣众愕然欲散走公乃止之谓曰若等自度将军力能尽偿汝乎且汝等必迫之使死乃已邪众业惧无敢言者公曰假如人偿其半能以全券见还乎众皆喜诺谢曰愿矣于是公乃自往贷诸豪富家缗诸豪富故雅重公乃无不愿与缗如其半数公又辄阴易系絮布帛铜锡等昂其直与债家因又勒其半三之一而即以其一转生息偿前诸豪富家岁余诸所负者皆平矣公病革强起坐会气绝将军曰嗟我固谓吾儿为佛也力主坐葬于是公有四子长曰国璇年十三岁次曰国玑年十一岁次曰国王次曰国衡年各四岁以卑穉盖咸莫克成我公葬事公卒十四年而国璇卒葬之又八年国玉卒将葬国玑号哭向母郡君叩头请曰夫葬者所以妥体白鬼而栖灵神也乃我父忍营营逮兹郡君哭曰嗟女夫谓何于是李梦阳趋而进相向哭对曰礼也乃于是谋徙于今墓葬用北首焉然公肌体完也发须不脱落故衣衾弗朽也是时郡君发毵毵皤矣率其二子四妇孙四男二女暨厥壻厥女暨外孙环之哭呜呼公讵知二十年后如此哉父老曰往水退有人争田边我田公乃置酒召争者谓曰第捐其余与我乃其人惭罢争亦不侵于我田即今葬地云盖左氏三世异墓曰仁宏者永新神公坛墓其彭夫人襄阳墓知州公永新左方墓胡夫人炎方驿墓崔夫人尉氏墓惟公墓今并葬其二子铭曰下不垫黄泉上不见白日改而妥之公以室 

左舜钦墓志铭 

左舜钦者我外舅第三子也名国玉字舜钦母曰广武郡君以成化二十三年九月七日生舜钦会　孝宗皇帝改元诏下故其小名曰弘保儿云生四岁丧我外舅十八娶郑氏女郑氏女母曰遂宁郡君广武郡君同母弟也舜钦遂连生二子年二十四以病卒李子曰嗟哉天乎舜钦竟以此死邪仁者不寿乃余则何言矣前余罹首祸黜还寻被钩织械系北行厥势雷轰山崩人人自保窜匿若将及之舜钦独力疾从酷暑无昼夜行饥渴盖是时瑾威权炽矣顾颇独礼修撰康海敬之于是舜钦为书上康子累数十百言其大要有四言瑾持天下衡必不以私怨杀人一又为天下惜才必不忍杀李子二又康子必匡瑾以古大臣之业三又康李义交也即为之死诤不为过四康子为敛容谢焉既归疾愈益甚于是治居于东野垆中茅屋土垣学辟谷道引之术盖逾年竟卒以正德五年六月十三日从父葬于新墓铭曰奕奕大左肇自逢桥八百云布英森秀翘爰有东吴实生仁宏再世不仕子孙以兴桓桓尔祖邦之司直秉志不易中路锻翮于惟我舅先训是敦光光巨藩来仪作宾郡君作配显王维孙高祖太祖厥封广武惟兹郡君淑贞奉姑诞育三雏玉也挺如呜呼弟玉孰使女挺孰夺其永急难在心我泪如绠铭于坚石子目其瞑 

仪宾左公合葬志铭 

正德十六年三月廿九日我广武郡君卒既殡其子举人国玑筮地焉遇同人上九同人于郊无悔又筮方遇坤西南得朋于是偕术人出大梁西南行七十里至其祖母崔茔西获地焉先是弘治二年六月三日仪宾左公卒于白塔儿梨园中葬矣以弗吉迁之园东四百步而公长子国璇死葬从之三子国王死又从之四子国衡又从之衡母郭氏死又从之至是国玑尽发其诸榇奉之西郡君葬既与公合而诸等墓各如礼从其日为嘉靖元年二月七日其地尉氏康墙保坳也郡君父曰四镇国将军将军父曰镇平恭靖王恭靖王父曰周定王周定王父是为　太祖高皇帝将军娶杨夫人以景泰二年四月十九日生郡君生十六年而婚于左左公讳梦麟字应瑞永新逢桥人也父曰左辅监察御史谪炎方驿丞而继娶于崔景泰二年五月七日生我公炎方已而丞擢尉氏知县携公尉氏会恭靖王避水如尉氏见公遂以之婚郡君为郡君仪宾授朝列大夫籍宗人府云公修躯伟姿读书善绘喜吟喜与豪人游是时家赀巨万起第宅辟园田出则骏马耸盖仆从都入则引醇饫肥鸣琴挥管洒然竟日崔之殂也公庐诸墓无何疾舁归卒矣年四十耳郡君虽贵人然天性慎惠持礼奉始暨夫无殊于家人唤姑崔面背咸姑及庶姑邵面背又咸姑而夫之殂也屏泽饰卸华绮蔬素终身怒不至詈笑不见龂终其身弗踰阈见人也然早夭其三子过痛痿痹沥沥涎已又亡其女暨邵氏姑又折其冡妇竟以忧卒年七十一矣是时孙男子左骖始有妇左駗左骝左驷左骐俱孺孙女初归于李昆女夫李梦阳曰于乎贤罔寿寿罔愉老罔偕三者天下之至哀也矧又陨厥雏公之殂又火厥室庐郡君虽贵人然孀居忧惊茹荼至矣故君子谓天道无知使贤者弗谷铭曰田有弗获黄矢閟之种有弗菀壅之灌之德有弗食守一俟时嗟我公同兹永兹宅兹聚兹阳发阴兹驱神役袛由本达支以乘厥生以融厥明以祥以灵以观厥成 

封宜人亡妻左氏墓志铭 

左氏者李梦阳妻也左氏盖永新人曰仁宏者生泰州知州辅辅生宗人府仪宾梦麟而仪宾婚广武郡君成化乙未十月已丑生左氏于汴邸郡君者镇平恭靖王孙王周定王第八子也左氏生十六年归李氏李氏者陕以西人也李子父曰奉直君奉直君为封丘温和王教授居汴而挈其子梦阳来初李子妁婚妁咸不之婚也曰教授微而贫及妁左氏仪宾则顾独喜入白其母并郡君氏母郡君乃亦咸不之婚也曰夫非李教授儿邪微而贫仪宾曰李氏子才竟婚李氏是时李子生十有九年矣明年为弘治辛亥左氏生子枝云踰年壬子李子举陕西乡试第一癸丑登进士第左氏从李子京师会姑舅连丧李子西于是从而西戊午李子拜户部主事居京师左氏复从京师已从通州已未　孝宗皇帝上　圣慈仁寿太皇太后尊号封左氏安人给　勑命壬戌李子榷舟河西务左氏从河西务明年李子饷军西夏挈左氏还过汴是时仪宾母仪宾亡矣独郡君而左氏翟冠翠翘扬帔曳裾见焉其行于于也晢而颀瑱而流珠郡君喜已而泣顾谓侍人曰向谓李生微而贫乃今若此矣因道仪宾语云云愈益泣而恸乙丑李子进户部员外郎会　今皇帝上两宫尊号左氏进封宜人给　诰命两命咸美辞云明年丙寅为正德元年李子进郎中是年冬尚书洪洞韩公率百官弹宦官刘瑾等瑾以弹事出李手明年正月蓦逐李子夺其官于是左氏从李子还而潜大梁墟中巳巳左氏儿有妇矣庚午瑾诛明年李子起江西按察司副使提学是年左氏有孙壬申李子迎左氏于江西左氏舟河行值桩舟破仅免入江过马当帆脚打僮人落江没及湖口风逆困崖下洄涡中舟突崖石时时响于是左氏怖欲死计系之登石免甲戌李子以与江御史构从理官于上饶而徙左氏星子会讹言贼过星子于是左氏自徙于浔阳是年李子官复罢道浔阳就左氏泝江入汉至于襄阳将居焉会秋积雨大水堤几溃左氏曰子不心大梁非患水邪夫襄汴奚殊矣且苏门箕颍之间可尽谓非丘壑地哉李子悟于是挈左氏归归而左氏病踰年骨立死死之日正德丙子五月丁未年四十二矣翌日牲奠左氏烹牲肠肠自团织文理阴阳状若流苏垂绥夹耳提襻任上李子观之哭愈恸曰呜呼神哉于是赋结肠之篇李子哭语人曰妻亡而予然后知吾妻也人曰何也李子曰往予学若官不问家事今事不问不举矣留宾酒食称宾至今不至矣即至弗称矣往予不见器处用之具今器弃掷弗攵矣然又善碎损往酰酱盐豉弗乏也今不继旧矣鸡鸭羊豕时食今食弗时瘦矣妻在内无嘻嘻门予出即夜弗扃也门今扃内嘻嘻矣予往不识衣垢今不命之澣不澣矣缝剪描刺妻不假手不袭巧咸足师今无足师者矣然又假手人往予有古今之忾难友言而言之妻今入而无与言者故曰妻亡而予然后知吾妻也李子买大阳之山嘉靖某年月日葬左氏山下杉棺栢椁负坎抱离四山三水是山也钧州北三十里里曰东张南称杷里右嵩前颍左连具茨李子曰呜呼匪志曷彰匪铭曷藏志防虞铭永处矧吾妻矧又吾知吾妻于是志之而复铭之而刻之石铭曰坎而宫汝藏汝封亦既考终汝曰咈约而修伸妍而短屈惟屈与仲由人匪人绎而思之我心如焚乃竟汝分生虽汝分殁汝共坟万祀千秋孰短孰修汝乐斯丘 

处士松山先生墓志铭 

大明正德四年六月四日处士松山先生卒年七十有六岁先是处士便数诸饮食不可口顾惟啜白酒又足时时肿无力谓余曰岁在蛇矣吾其死乎死则子铭其墓余止之曰胡言之遽邪然竟死也悲夫处士有甥曰王泊贤而文实王乃葬事来速铭而处士弟王扁会又以其遗事来赴因并掇拾为志志曰处士姓丘氏名琥字伯玉号松山兰阳人也父陵官至山西左布政使娶谷氏夫人生四子处士长也幼颍异于书无所不读然刻苦因而吐血服白术九数十升愈巳又时病目乃弃去以商游吴中尽发其蕴为诗由是知名吴中甞过丹阳买舟行一人来附舟直入寝所处士心知其盗也佯落簪舟底而尽出其衣箧铺设求之又自解其衣以示无物又俾僮与酌酒夜则自抚其卧侧明日其人去未几杀人于丹阳城中被缚乃以其事语人曰吾几误杀丘公人服其智经营四十余年遂起家至千金顾尽散诸弟男女及族若所识贫乏者已而金辄复集集而复散终不为自计甞起第大梁东门结亭莳木芙蓉菊亭旁更为诗先后所为诗积万余数造词巉削棘涩大类黄韩亦为金元曲而比事假托谑浪不恭大抵玩世而泄所不平酒中竦身按歌其音亮重越裂出宫杂商若敲金戞石歌竟引满掀髯而笑人莫之测也居常布衣檐帽非名士而干与往来盖终其身足迹不至公府云谓人曰我死称为松山处士足矣竟以此卒先娶刘氏生子忠上洛王教授先卒继朱氏生女适生员薛翯侧室潘氏生子鎕常自愤其末年家事不遂临终曰我死薄敛不用椁棺首第书曰丘松山不瞑目之柩又曰死即反葬母殡鎕奉治命以卒之六日而反于兰阳之垂与刘氏合忠有五子四女铭曰丘氏之先肇自东明曰丘彦德始迁兰阳传之仲和实生士能士能生陵处士三季璐王扁及珙璐至参政珙为县令王扁才亦处处士捐馆二季先丧惟王扁绋挽于乎处士远蹈跨时危行德孤敦实敛华独行不疑人皆劫劫我约而腴季承以官承志者吾归于玄所从父母祖 

隐亭先生墓志铭 

先生姓徐氏郾城人也名聪字文慱甞亭隐上于是称隐亭先生先生力行笃学苦节清修以廉孝闻春母病思樱非时无从得先生泣祷行彷徨丛薄间遇樱归母食之愈人大异之称徐孝子夫冬林之笋氷溪之鱼固非时者也精诚之至气变以之故巢幕之雀避舍之蚊君子不谓之恠也斯亦足以知天矣今例第不以孝文则第孝子乃为诸生攻文文又弗第也乃以贡为醴泉县学训导云李子之西也甞往来奉天之墟是时训导罢矣乃土人犹往往能道训导行事李子闻之则嘅然而叹曰吾不诚故艺向使渠非小试之安知不目其为兀兀之腐夫训导之训其徒也先行而后文制外以兼内讲肄以端其习考核以程其规标的以大其业宏慱以邃其思抑扬以厉其志夏楚以鼓其气久之士怃然若夫也勃而变巳翕而从翻然而革训导乃忻忻喜曰吾志其行矣于是构斋植竹峨冠委裾讲唐虞周孔之绪而干州学会官缺檄训导往摄之久之而干之徒犹其徒也于是人始知训导敬重之谓之才醴泉饥钱参政者出帑金千檄训导赈之或问钱矣舍县而任学也钱曰人也孝廉孝则不忍人廉则不爱金饥妇有剥胔食者县捕之将磔之市训导见之则泣曰不能使之不饥而能使之不胔乎非情也夫剥胔救毙耳而今磔之是以毙易毙也令释之人闻之愈敬重训导谓其才乃使摄其县事县以之治于是豪人惧归我侵田于学志行矣无何免去或咎之训导直哂曰子谓我兀兀腐夫邪其亭隐上也年向衰矣犹聚徒说先王顾益笃即大寒暑罔辍也晚病目省延接矣至遇经生学子则顾缱绻竟日李子曰予之南也甞度隐矣于是又获知隐亭先生云而隐上人盖至今称俭鲠直笃行躭学必首先生先生生宣德乙卯三月廿七日卒正德辛巳九月一日年八十七岁娶陈氏义士陈某女先卒继甘氏寿官甘锺女年五十亖岁亦先卒甘生徐固举人女聘举人赵应式卒侧室赵氏生徐确女适袁昺卒徐生曰于乎吾父幸有闻抑孰知吾母者母贞懿寡言起家勤矣追远近矣逮下惠矣途路瘁矣然弗寿弗贵矣抑孰知母者按徐氏讳保国初始徙郾城城西三里许其世墓也以正德年月日葬隐亭先生于墓而二配合铭曰梗楠在山匠氏之耻和璞终蕴玉人其鄙囊颍攸脱乃敛乃归铲耀刮垢钩赜探微约之身掞之文以嘏其嗣人先民哉
  </div>
  <div class="pagination">
   <a href="空同集_page84.html">
    上一页
   </a>
   <span>
    ...
   </span>
   <a href="空同集_page80.html">
    80
   </a>
   <a href="空同集_page81.html">
    81
   </a>
   <a href="空同集_page82.html">
    82
   </a>
   <a href="空同集_page83.html">
    83
   </a>
   <a href="空同集_page84.html">
    84
   </a>
   <span class="current-page">
    85
   </span>
   <a href="空同集_page86.html">
    86
   </a>
   <a href="空同集_page87.html">
    87
   </a>
   <a href="空同集_page88.html">
    88
   </a>
   <a href="空同集_page89.html">
    89
   </a>
   <a href="空同集_page90.html">
    90
   </a>
   <span>
    ...
   </span>
   <a href="空同集_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
