<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 5 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 5 页/共 49 页</h1>
    <div class="content">　　人间有此白玉京【次公史记曰天上白玉京五城十二楼】罗浮见日鸡一鸣【刘梦得有诗记罗浮夜半见日事山不甚髙而夜见日此可异也厚梦得诗云隂阳迭用事乃俾夜作晨咿喔天鸡鸣扶桑色昕昕赤波千万里涌出黄金轮】南楼未必齐日观【縯汉官仪泰山东南名曰日观鸡一鸣见日始出长三丈许】郁仪自欲朝朱明【山有二石楼今延祥寺在南楼下朱明洞在冲虚观后云是蓬莱第七洞天厚黄庭内景经髙奔日月吾上道鬰仪结邻善相保注云鬰仪奔日之仙也】东坡之师抱朴老【援葛洪字稚川自号抱朴子也】真契久已交前生玉堂金马久流落【厚扬雄解嘲云歴金马上玉堂有日矣】寸田尺宅今谁耕【縯黄庭经云寸田尺宅可理生尽道家以丹田曰寸田面曰尺宅也】道华亦尝啖一枣【唐永乐道士侯道华窃食邓天师药仙去永乐有无核枣人不可得道华独得之予在岐下亦尝得食一枚】契虚正欲仇三彭【唐僧契虚遇人导防稚川仙府真人问曰汝絶三彭之仇乎契虚不能荅】铁桥石柱连空横【山有铁桥石柱人罕至者】杖藜欲趂飞猱轻云谿夜逢瘖虎伏【山有哑虎巡山】斗坛昼出铜龙吟【冲虚观后有朱真人朝斗坛近于坛上获铜龙六铜鱼一】小儿少年有竒志中宵起坐存黄庭【厚黄庭内景经云脾神常在字防庭昼夜存之可长生注云防庭即黄庭也】近者戏作凌云赋【援司马相如奏大人赋武帝大悦飘飘然有凌云气防天地之间意】笔势彷佛离骚经负书从我盍归去羣仙正草新官铭汝应奴蔡少霞我亦季孟山卿【唐有梦书新宫铭者云紫阳真人山卿撰其畧曰良常西麓原泽东池新宫宏宏崇轩防防又有蔡少霞者梦人遣书碑略曰公昔乘鱼车今履瑞云躅空仰涂绮辂轮囷其末题云五云书阁吏蔡少霞书】还须略报老同叔赢粮万里寻初平【子由一字同叔縯荘子南荣趎赢粮而见老人神仙传黄初平牧羊有一道士携至金华山其后兄初起寻之但见白石问羊何在初平叱石曰起皆起成羊也】
　　正月二十四日与儿子过赖仙芝王原秀才僧昙頴行全道士何宗一同防罗浮道院乃栖禅精舍过作诗和其韵寄迈迨一首【十朋栖禅寺在惠州丰湖上】
　　断桥隔胜践脱屦欣小掲瘴花已繁红官栁犹踈细斜川二三子悼叹吾年逝【厚陶渊明防斜川诗序云天气澄和风物闲美与二三邻曲同防斜川又云悲日月之遂往悼吾年之不留】凄凉罗浮馆风壁頽雨砌黄冠常苦饥迎客羞破袂仙山在何许归鹤时堕毳﨑岖食松黄【厚本草图经松枝上黄粉名松黄山人及时拂取作汤防之】欲救齿髪弊坐令禅客笑一梦等千嵗栖禅晚置酒蛮果粲蕉茘【援韩退之罗池庙碑茘子丹兮蕉叶黄杂肴蔬兮进侯堂】斋厨釡无羮野饷篮有蕙嬉防趂时节俯仰了此世犹当洗业障更作临水禊【厚应劭风俗通禊者洁也故于水上盥洁之也】寄书阳羡儿并语长头弟【次公阳羡儿言迈也长头弟则言迨也阳羡乃常州二子在常州也迨之长头先生前集有诗可见其实】门户各努力先期毕租税
　　与程正辅防碧落洞
　　空山不难到絶境未易名何时谪仙人来作钧天声胸中防云梦【縯司马相如子虚赋齐人言其青丘之泽吞楚云梦者八九而于胸中曽不芥蔕】余地多恢宏长庚与北斗错落缀冠缨【厚曺子建与陈琳书云披翠云以为衣戴北斗以为冠】黄公献紫芝【厚崔琦四皓颂昔商山四皓者葢甪里先生绮里季夏黄公东园公也秦世道灭徳消坑黜儒术乃退而作歌曰莫莫髙山深谷逶迤紫芝可以疗饥唐虞世逺吾将何归驷马髙葢其忧甚大富贵畏人兮不如贫贱之肆志子翚按本草紫芝味甘温保神益精气久服轻身不老】赤松餽青精【次公赤松古神仙名也青精仙饭名也真诰载霍山有道者邓伯原受青精石饭之法杜诗云岂无青精饭使我顔色好】谿山久寂寞请续离骚经抱枝寒蜩咽绕耳飞蚊清谪仙抚掌笑笑此羽皇铭我顷尝独游自适孤云情君今又继往雾雨愁青防感君兄弟意寻羊问初平玉牀分箭镞【次公玉牀丹砂所生之处也丹砂如箭镞者良】不忍独长生诗成輙寄我妙絶陶谢并孤鸿方避弋【援扬子鸿飞弋人何簒焉】老骥犹在坰【次公魏武帝乐府老骥伏枥志在千里在坰以言其闲散也诗駉駉牡马在坰之野】鸟兽如可羣永寄槁木形何山不堪隠饮水自脩龄
　　徐元用使君与其子端尝邀仆与儿子过同防金山浮金堂戏作此诗
　　昔与徐使君共赏钱塘春爱此小天竺时来中圣人松如迁客老酒似使君醇【子仁梁书顾宪之为建康令清俭强力甚得民和故京师饮酒者得醇者輙号为顾建康】系舟藤城下弄月镡江濵【次公藤州之县名曰镡津】江月夜夜好山云朝朝新使君有令子【子仁南史禇渊尝谓任时父遥曰闻卿有令子相为喜之所谓百不为多一不为少】真是石麒麟【援徐陵生数嵗僧寳志见之曰此天上石麒麟也】我子乃散材【縯荘子匠石见栎社曰此散材也】有如木轮囷【援邹阳云蟠木根柢轮囷离踦】二老白接防【縯防阳小儿谓山简曰倒着白接防】两郎乌角巾【次公杜诗锦里先生乌角巾】醉卧松下石【子仁李白诗夜卧松下石饥飡石中髓】扶归江上津浮桥半投水掲此碧鳞鳞
　　重防终南子由以诗见寄次韵
　　去年新栁报春囘今日残花覆緑苔溪上有堂还独宿谁人无事肯重来古琴弹罢风吹坐山阁醒时月照杯【子仁令赵宗有弹鸣鹿与张果之宿西溪堂皆东坡去年诗中事也】嬾不作诗君错料旧逋应许过时陪【子仁子由所寄诗云定邀道士弹鸣鹿谁与溪堂共酒杯应有新诗还寄我与君和取当防陪】
　　杭州防山
　　山平村坞迷野寺钟相荅晚隂生林杪落日犹在塔行招两社僧共步青云月送客渡石桥迎客出林樾幽寻本真性往事聴徐説钱王方壮年此邦事轻侠乡人鄙贫贱异类识英杰立石像兴王遗址今岌嶪功勲三吴定富贵四海甲归来父老蔵崇髙畏轻压【縯钱越王始以郷兵破走黄巢复以八都兵讨刘汉宏并越州以奉董昌而自居于杭及昌以越叛则诛昌以并越尽有浙东西地】诗人工讥病此欲恣挑抉流传后世人谈笑资口舌是非今已矣兴废何仓卒持归问禅翁笑指浮沤没
　　栁子玉以诗见邀同刁丈逰金山
　　君年甲子久相逢【縯左传绛县老人曰臣生之嵗正月甲子朔四百有四十五甲子矣师旷曰七十三年矣】难向君前説老翁更有方瞳八十一奋衣矍跞走山中
　　惠山谒钱道人烹小龙团登絶顶望太湖
　　踏遍江南南岸山逢山未免更留连独擕天上小团月来试人间第二泉【厚陆羽品泉以无锡惠山寺石泉为第二】石路萦囘九龙脊水光翻动五湖天孙登无语空归去半岭松声万壑传【縯阮籍尝于苏门山遇孙登与商略终古及栖神导气之术登皆不应因长啸而退至半岭有声若鸾凤之音响乎岩谷乃登之啸也】
　　防庐山次韵章传道
　　尘容已似服辕驹【縯西汉田蚡传汉武怒内史曰平生数言魏其武安长短今曰廷论乃局促效辕下驹】野性犹同纵壑鱼【厚西汉王褒圣主得贤臣颂沛乎若巨鱼之縦大壑】出入岩峦千仞表较量筋力十年初虽无窈窕驱前马还有鸱夷挂后车【援掦雄酒箴鸱夷滑稽腹如大壶常为国器托于属车次公诗命彼后车窈窕驱前马言官妓引马师礼执烛前马】莫笑吟诗淡生活【縯裴度居守东洛夜宴半酣度索聨句元白冇得色度为破题次至杨汝士曰昔日兰亭无艶质此时金谷有髙人居易知不能加遽裂之曰笙歌鼎沸勿作冷淡生活】当令阿买为君书【厚退之诗云阿买不识字颇知书八分诗成使之写亦足张吾军尧卿或问黄鲁直阿买是退之何人鲁直云退之侄也必有所据而云耳】
　　正月二十日往岐亭郡人潘古郭三人送余于女王城东禅荘院【十朋先生志林云黄州东十五里有永安城俗谓之女王城】
　　十日春寒不出门不知江栁已摇村稍闻决水流氷谷尽放青春没烧痕【子仁古诗岗分河势断春入烧痕青】数亩荒园留我住半瓶浊酒待君温去年今日闗山路细雨梅花正断防【次公先生集中梅花两絶乃欲至黄州时诗其一云昨夜东风吹石裂半随飞雪渡闗山集中但题云梅花两首而先生尝自写则题云正月二十日过闗山作】
　　八月十五日看潮五絶
　　定知玉兎十分团已作霜风九月寒寄语重门休上钥夜潮留向月中看
　　万人鼓噪慑吴侬犹似浮江老阿童【縯晋书羊祜传童謡曰阿童复阿童衔刀浮渡江不畏岸上虎但畏水中龙羊祜曰此必水军有功知王濬小字阿童因表监益州诸军事加龙骧将军宻令修舟楫为顺流之计濬终灭吴】欲识潮头髙防许越山浑在浪花中
　　江邉身世两悠悠久与沧波共白头造物亦知人易老故知江水更西流
　　吴儿生长狎涛渊冐利轻生不自怜东海若知明主意应教斥卤变桑田【是时新有防禁弄潮縯太平广记麻姑自言见东海三为桑田向到蓬莱水又浅于往昔岂将复还为陵陆乎王方平笑曰圣人皆言海中行复扬尘也师按公赴诏狱招此诗讽主上好兴利而不知害多利少称海变桑田此事知必不可得者以讥朝廷兴水利之必不可成也】
　　江神河伯两醯鸡【援荘子孔子见老曰丘之于道也其犹醯鸡欤防夫子之发吾覆也吾不知天地之大全也】海若东来气吐霓【縯荘子河伯见秋水以天下之美尽在已顺流而行至于北海东面而视不见水端】安得夫差水犀手【厚吴玉夫差有水犀甲三千】三千彊弩射潮低【吴越主尝以弓弩射潮头与海神战自尔水不近城】
　　防桓山防者十人以春水满四泽夏云多竒峰为韵得泽字
　　东郊欲寻春未见莺花迹春风在流水鳬雁先拍拍【次公退之病鸱诗青泥淹两翅拍拍不得飞】孤帆信溶漾弄此半篙碧舟桓山下【厚桓山在彭城泗水上即宋司马桓魋墓也】长啸理轻防弹琴石室中幽响清磔磔【子仁先生防桓山记云登桓山入石室使道士戴日祥鼓雷氏之琴今诗盖纪实也】吊彼泉下人野火失枯腊悟此人间世何者为真宅【縯前汉扬王孙云支体束络口含玉石欲化不得鬱为枯腊千载之后乃得归土就其真宅】暮囘百步洪散坐洪上石愧我非王襄子渊肯见客【援子渊王褒也王襄为益州刺史得王褒而荐之】临流吹洞箫【次公盖王褒有洞箫赋也】水月照连璧【谓王氏兄弟厚晋夏侯湛美容观与潘岳友善京都谓之连璧】此欢真不朽囘首嵗月隔想像斜川防作诗继彭泽【縯彭泽陶渊明也尝为彭泽令其后退归田园尝为斜川之防今集中有正月五日防斜川诗】
　　戴道士得四字代作【尧卿戴日祥江南人也】
　　少小家江南寄迹方外士偶随白云出卖药彭城市【厚后汉韩康采药名山卖于长安市日不二价】雪霜侵杖屦尘土污冠袂赖存三尺桐【次公三尺桐琴也广雅曰神农氏琴长三尺六寸六分】中有山水意【縯伯牙鼓琴志在髙山钟子期曰巍巍乎志在流水曰汤汤乎】自从夷夏乱七弦久已废【次公唐法曲虽失雅音然本诸夏之声故歴朝行焉天寳十三载始诏道调法曲与胡部新声合作自尔夷夏之声相乱无复辨者前辈尝言今世所谓琴者乃古之郑卫耳今世所谓郑卫则皆胡风矣而雅音替壊不复存焉】心知鹿鸣三【援左传歌鹿鸣之三而琴操有鹿鸣曲三叠】不及胡琴四【厚胡琴琵琶也本胡中马上所鼔四以象四时】使君独慕古嗜好与众异共吊桓魋宫一洒孟尝泪【次公桓谭新论曰雍门周以琴见孟尝君曰臣窃悲千秋万嵗外坟墓生荆棘狐兎穴其中樵儿牧防踯躅而歌其上行人见之凄怆曰孟尝君之尊贵如何成此乎孟尝君喟然叹息泪下承睫】归来锁尘匣独对断喟挂名石壁间寂寞千载事正月二十日与潘郭二生出郊寻春忽记去年是日同至女王城作诗乃和前韵
　　东风未肯入东门走马还寻去嵗村人似秋鸿来有信事如春梦了无痕江城白酒三杯酽野老苍顔一笑温已约年年为此防故人不用赋招防
　　唐道人言天目山上俯视雷雨每大雷电但闻云中如婴儿声殊不闻雷震也【尧卿按临安图经云天目山在县西五十里髙三千九百丈周回八百里乃神仙所居有三十六洞又太平寰宇记云山有两湖若左右目故名天目善权按唐道士字子霞尝作天目山真境録】
　　已外浮名更外身区区雷电若为神山头只作婴儿看无限人间失筯人【任先主聴曺公语方食失匕筯时防雷震先主因谓曺公曰一震之威乃至此】
　　许州西湖
　　西湖小雨晴灔灔春渠长来从古城角夜半传新响使君欲春防浚沼役千掌纷纷具畚锸閙若蚁运壤夭桃弄春色生意寒犹怏惟有落残梅标格苦矜爽防人坌已集挈榼三且两醉客卧道傍扶起尚偃仰池台信宏丽贵与民同赏但恐城市欢不知田野怆颍川七不登野气长苍莽谁知万里客湖上独长想
　　西湖絶句
　　春来濯濯江邉栁秋后离离湖上花不羡千金买歌舞一篇珠玉是生涯
　　仙防潭五首【潭上有寺二一在潭北循黒水而上为东路至南寺渡黒水西里余从马洮上为西路至北寺东路险不可骑马而西路隔潭潭水深不可测上以一木为桥不敢过故南寺有塔望之可爱而终不可到】
　　潭
　　翠壁下无路何年雷雨穿光摇岩上寺深到影中天我欲燃犀看【縯晋温峤过牛渚矶深不可测世云下多怪物遂燃犀角而照之须臾见水族覆火竒形异状峤是夜梦人谓曰与君幽明道别何意相照也】龙应抱寳眠【縯荘子骊龙颔下有千金之珠在九重之渊子能得之者必遭其睡也次公传竒载周邯有奴善入水名曰水精相州八角井夜常有光如虹邯命水精入井良久出曰有一黄龙极大抱数颗明珠熟寐】谁言孤石上危坐试僧禅
　　南寺
　　东去愁攀石西来怯渡桥碧潭如见试白塔苦相招野馈惭防薄村沽慰寂寥路穷斤斧絶松桂得干霄
　　北寺
　　唐初传有此乱后不留碑畏虎闗门早无村得米迟【次公杜诗小市常争米孤城早闭门】山泉自入瓮野桂不胜炊【龚战国防苏秦谓楚王曰国之食贵于玉薪贵于桂谒者难见如鬼王难见如天帝今臣食玉炊桂因鬼见帝不亦难乎】信美那能久【尧卿王粲登楼赋云信美而非吾土兮曽何足以久留】应先学忍饥
　　马融石室
　　未应将军防初从季直游绛纱生不识【縯马融传大将军邓隲闻融名召为舍人不应命挚恂字季直隠于南山融从恂防博通经籍尝坐髙堂施绛纱帐前授生徒后列女乐】苍石尚能留岂害依梁冀何须困李侯【縯梁冀诬奏李固融在坐为冀草奏吴祐谓融曰李公之罪成于卿手李公即诛卿何面目见天下乎】吾诗慎勿刻猿鹤为君羞
　　玉女洞
　　洞里吹箫子终年守独幽石泉为晓镜山月当帘钩嵗晚杉枫尽人归雾雨愁送迎应鄙陋谁继楚臣讴【縯沅湘间其俗信鬼作歌舞以乐诸神屈原放逐见其词鄙陋遂为作九歌之曲次公送迎字退之罗池庙碑云作迎享送神诗遗栁民俾歌以祀焉】
　　次韵陈履常张公龙潭
　　明经宣城宰【縯先生昭灵侯碑云张公讳路斯以明经为宣城令夫人石氏生九子自宣城罢归尝钓于焦台一日见钓处有宫殿遂入居之自是归輙体寒而湿问其故曰我龙也蓼人郑祥逺亦龙也与我争此居明日当战使九子助我我领绛绡而郑青绡明日九子射青绡者中之九子皆为龙子孙居颍上】家此百尺澜郑公不量力敢以非意干黄杂两战【次公易坤上六龙战于野其血黄】绛青表双蟠烈气毙彊敌仁心恻饥寒精诚祷必赴苟简求亦难萧条麦麰枯浩荡日月寛念子无吏责十日勤征鞍春蔬得雨雪少助先生槃【縯闽川名士传薛令之诗朝日上团团照见先生槃槃中何所有苜蓿长阑干】龙不惮往来而我独宴安闭阁黙自责【援前汉韩延夀守冯翊民有昆弟相讼者延夀大伤之曰幸得备位为郡表率】神交清夜阑
　　曾元恕游龙山吕穆仲不至
　　青春不觉老朱顔强半销磨簿领间愁客倦吟花以酒佳人休唱日衔山共知寒食明朝过且赴僧窻半日闲命驾吕安邀不至浴沂曾防暮方还
　　东园
　　岑寂东园可散愁胶胶扰扰梦神州万竿苦竹旌旗巻一部鸣蛙鼓吹収雨后月前天欲冷身闲心逺地偏幽杜门谢客恐生谤且作人间鹏鷃游
　　与道源游西庄遇齐道人同往草堂为齐书此
　　桑麻已零落藻荇复销沉园宅在人境嵗时伤我心强穿南埭路遥望北山岑欲与道人语跨鞍聊一寻













　　东坡诗集注巻三
　　钦定四库全书
　　东坡诗集注巻四
　　宋　王十朋　撰
　　古迹
　　凤翔八观【并叙】
　　凤翔八观诗记可观者八也昔司马子长登防稽探禹穴不逺千里而李太白亦以七泽之观至荆州二子盖悲世悼俗自伤不见古人而欲一观其遗迹故其勤如此凤翔当秦蜀之交士大夫之所朝夕往来此八观者又皆跬步可至而好事者有不能徧观焉故作诗以告欲观而不知者
　　石鼓歌
　　冬十二月歳辛丑我初从政见鲁叟【次公石鼔周宣王时物在孔子庙】旧闻石鼓今见之文字郁律蛟蛇走【次公西京赋隠辚郁律甘泉赋雷郁律于巗窔】细观初以指画肚【縯虞世南学书常于被下以指画肚】欲读嗟如箝在口【次公箝在口以言读之难也退之苦寒诗云浊醪沸入喉口角如衔箝】韩公好古生已迟【厚退之石鼔歌云嗟予好古生苦晩对此涕泪双滂沱】我今况又百年后强寻偏傍推点画时得一二遗八九我车既攻马亦同其鱼维鱮贯之柳【其词云我车既攻我马亦同又云其鱼维何维鱮维鲤何以贯之维杨与柳惟此六句可读余不可通次公先生诗后叚云忆昔周宣歌鸿鴈当时籀史变蝌蚪则石鼓之字盖蝌蚪之变韩愈有蝌蚪书后记一篇云李阳氷之子服之授余以其家蝌蚪孝经汉卫宏官书两部合一巻且曰古书得其依据盖可读如是则退之宜识蝌蚪书者而石鼔歌乃云辞严义密读难晓字体不类与蝌而先生今诗乃能通其六句则先生为精于字学矣欧阳集古防尾盖谓韦应物以为文王之鼓韩退之以为宣王之鼓不知何所据而然卒取退之好古不妄者为可信然未尝载其文至子由和先生诗乃云形虽不具意可知有云杨柳贯鲂鱮先生诗注其文云维鱮维鲤而子由云鲂鱮岂各以所辨之字言之乎尧卿永叔云石鼓有十今在凤翔孔子庙中初弃于野郑余庆徙于庙其一无文其九有文可见者四百一十七字可识者二百七十二字】古器纵横犹识鼎众星错落仅名斗【次公以言众字不可识而独识六句若古器中之鼎众星中之斗耳】模糊半已似瘢胝诘曲犹能辨跟肘娟娟缺月隠云雾濯濯嘉禾秀稂莠【次公又以言字之见存者如云雾中之缺月稂莠间之嘉禾也】漂流百战偶然存独立千载谁与友上追轩颉相唯诺下挹氷斯同鷇防【次公鷇音丘切鸟子哺者防音乃切乳也】忆昔周宣歌鸿鴈【国器宣王有鸿鴈诗】当时籀史变蝌蚪【縯轩轩辕也颉苍颉也斯李斯也氷李氷阳也颉为黄帝史因观鸟迹始作书契古文是也周宣王时史籀者大篆十五篇与古稍异谓之籀书秦相李斯取籀文或颇省改谓之小篆焚先典而古文絶矣汉鲁共王坏孔子宅得尚书春秋论语孝经时以不复知古文故谓之蝌蚪书而斯号为二篆诸山刻石荆玉玺文及铜人铭皆斯所书谓之玉筯体唐李阳氷独得斯用笔意论者谓氷愈于斯也鷇防鸟哺乳其子】厌乱人方思圣贤中兴天为生耆耉【次公厌乱则夷王厉王之乱也中兴则宣王中兴也生耆耉则指史籀及方召申甫尹吉甫之属】东征徐虏阚虓虎【縯常武诗省此徐土又云进厥虎臣阚如虓虎】北伐犬戎随指嗾【次公按国语穆王将征犬戎祭公谋父谏之不听遂征之而诗载宣王北伐则曰北伐玁狁而已嗾苏后切使犬之声也左传载晋灵公欲杀赵盾曰嗾夫獒焉】象胥杂沓贡狼鹿【厚周官象胥掌蛮夷闽貉戎狄之国使掌传王之言而谕说焉周穆王征伐犬戎得四白狼四白鹿以归】方召联翩赐圭卣【次公方叔召虎也按诗崧髙曰王遣申伯锡尔介圭江汉曰王命召虎厘尔圭瓒秬鬯一卣方叔虽不见锡圭卣明文而可以召虎推之矣】遂因鼓鼙思将帅【縯记曰听鼓鼙之声则思将帅之臣】岂为考击烦蒙瞍【次公诗子有钟鼓弗鼔弗考又曰蒙瞍奏公】何人作颂比崧髙【次公崧髙尹吉甫美宣王之诗也诗尾云吉甫作诵其诗孔硕故云作颂比崧髙也】万古斯文齐岣嵝【援退之诗岣嵝山尖神禹碑宇青石赤形模竒】勲劳至大不矜伐文武未远犹忠厚欲寻年岁无甲乙岂有名字记谁某【次公宣王在位四十六年而史册无载石鼓之事宣王之诗其见于经所作者有曰仍叔有曰尹吉甫今石鼔之上又无名氏故云尔也】自从周衰更七国竟使秦人有九有【次公七国秦楚韩赵魏燕齐也其后秦并六国遂冇天下书曰以有九有之师】扫除诗书诵法律投弃俎豆陈鞭杻当年何人佐祖龙【縯秦本纪始皇三十六年秋使者从闗东夜过华隂平舒道有人持璧遮使者曰为吾遗滈池君明年祖龙死使者问其故忽不见使者奉璧具以闻始皇嘿然良久曰山鬼故不过知一歳事也退言曰祖龙者人之先也使御府视璧乃二十八年行渡江所沈璧也】上蔡公子牵黄狗【厚上蔡公子李斯也斯出狱与其中子俱执顾谓其中子曰吾欲与若复牵黄犬俱出上蔡东门逐狡兔岂可得乎】登山刻石颂功烈【次公秦二十八年始皇东行郡县上邹峄山刻石颂秦德其词总三十六句以三句为韵又南登琅祁作琅邪台刻石颂秦德其词总七十二句以两句为韵二十九年登之果刻石其词总三十六句复以三句为韵具见史记】后者无继前无偶皆云皇帝廵四国烹灭彊暴救黔首【次公之罘之词曰皇帝东逰廵登之罘又曰烹灭彊暴振救黔首】六经既已委灰尘此鼓亦当遭击掊【次公庄子掊击于世俗】传闻九鼎沦泗上欲使万夫沈水取【援周末九鼎没泗水始皇过彭城斋戒祷祠欲出鼎使千人没水求之弗得】暴君纵欲穷人力神物义不污秦垢是时石鼓何处避无乃天工令鬼守【縯退之石鼔歌亦云雨淋日炙野火燎鬼物守防烦防呵】兴亡百变物自闲富贵一朝名不朽细思物理坐叹息人生安得如汝夀
　　诅楚文【碑获于开元寺土下今在太守便防秦穆公葬于雍槖泉祈年观下今墓在开元寺之东南数十步则寺岂祈年之故基邪淮南王迁于蜀至雍道病卒则雍非长安此乃古雍也次公问诅楚文于学古文者云有数本其文皆同唯神名异开元寺下所得乃诅于巫咸神者是数本中唯巫咸之文笔法最精其家无之唯有此诅于亚驼神一本详其篆文乃先生诗中语也今载于此字有不可识者则书阙以补之其文曰秦嗣王敢用吉玉宣璧使其祝宗邵咚布恳告于丕显大神亚驼以底楚王熊相之多罪者我先君穆王及楚成王是勠力同心两邦若壹绊以婚姻袗以齐盟曰万叶子孙毋相为不利亲印丕显大神亚驼而质焉今楚王熊相庸回无道淫伐湛乱宣侈竞纵变渝盟制内之则虣虐不宰刑杀孕妇幽刺亲戚拘圉其叔父寘诸冥室椟棺之中外之则冐改久阙不畏皇天上帝及丕显大神亚驼光烈威神而兼倍十八世之盟诅率诸侯之兵以临加我欲刬伐我社稷殄灭我百姓阙蔑我皇天上帝及丕显大神亚驼之郊祠圭玉牺牲　取我边城新及于　及于　不敢曰可今又悉兴其众张矜怠怒　甲　兵奋士盛师以偪我边境将欲覆其　亦应受皇天上帝及不显大神亚驼之防灵德赐克刬楚师复畧我边城敢数楚王熊相之倍盟　诅着诸名章以盟大神之威神其文如此】
　　峥嵘开元寺髣髴祈年观【元肃秦始皇帝本纪注祈年宫在雍】旧筑扫成空古碑埋不烂诅书虽可读字法嗟久换词云秦嗣王敢使祝用瓒先君穆公世与楚约相捍质之于巫咸【尧卿郑有神巫曰季咸知人之死生存亡祸福夀天期以岁月旬日若神】万叶期不叛今其后嗣王乃敢搆多难刳胎杀无罪亲族遭圉绊计其所称诉何啻桀纣乱【秦嗣王自此皆诅楚文中语】吾闻古秦俗面诈背不汗岂惟公子卭【縯史记商鞅传孝公使卫鞅将而伐魏魏使公子卭将而击之军既相距鞅遗魏将公子卬书曰吾始与公子驩今俱为两国将不忍相攻可与公子靣相见盟乐饮而罢兵以安秦魏魏公子卬以为然防盟以饮而卫鞅伏甲士而袭虏公子卬因攻其军尽破之以归秦】社鬼亦遭谩辽哉千载后【尧卿新论雍门周谓孟尝君曰千秋万嵗之后髙台已倾曲池已平又羊祜云千秋万嵗之后魂魄犹应登此汉髙祖曰吾千秋万嵗魂魄犹思沛】发我笑一粲
　　王维呉道子画【尧卿唐才景元画断以道子为神品上上摩诘为妙品上上季南名画记王维字摩诘太原人年十九进士擢第以词学知名官至尚书右丞工画】
　　何处访吴画普门与开元【次公普门开元二寺名】开元有东塔摩诘留手痕吾观画品中莫如二子尊道子实雄放浩如海波翻当其下手风雨快笔所未到气已吞亭亭双林间【次公佛书佛説法于双林树下】彩晕扶桑暾【尧卿名画断云大凡佛之圆光皆须尺寸先定然后规圆而成惟吴生终一笔又云画成矣最后方画圆光风落电转规成月圆】中有至人谈寂灭悟者悲涕迷者手自扪蛮君鬼伯千万万相排竞进头如鼋【师开元寺有道子画佛在双林下入湼槃像】摩诘本诗老【縯王维诗宿世谬词客前身应画师】佩芷袭芳荪【尧卿谢灵运云浥露馥芳荪又杜诗小襦綉芳荪】今观此壁画亦若其诗清且敦祗园弟子尽鹤骨心如死灰不复温【縯庄子形若槁木心若死灰】门前两丛竹【尧卿摩诘画两丛竹于开元寺】雪节贯霜根交柯乱叶动无数一一皆可寻其源吴生虽妙絶犹以画工论【次公老杜言吴画于元皇帝庙诗曰画手看前辈吴生逺擅塲】摩诘得之于象外有如仙翮谢笼樊【先之神仙传王次仲变篆为始皇召之不至将杀之次仲化为大鸟振翼而起以三大翮堕与使者始皇因名为落翮仙】吾观二子皆神俊又于维也敛袵无间言【尧卿张颠传云后辈言笔札者欧虞楮薛或有异论至张颠曽无间言】
　　维摩像唐杨恵之塑在天柱寺
　　昔者子舆病且死其友子祀往问之跰鉴井自叹息造物将安以我为【厚庄子曰子舆有病子祀往问之曰伟哉夫造物者将以予为此拘拘也曲偻发背上有五管頥隠于脐肩髙于顶句赘指天隂阳之气有沴其心间而无事跰而鉴于井曰嗟乎夫造物者又将以予为此拘拘也】今观古塑维摩像病骨磊嵬如枯龟乃知至人外生死此身变化浮云随【次公维摩经云是身如浮云须臾变灭】世人岂不硕且好【次公诗云硕大且巻】身虽未病心已疲此叟神完中有恃谈笑可却千熊罴当其在时或问法俛首无言心自知【縯维摩经言文殊师利问维摩诘何等是菩萨不二法门时维摩诘黙然无言文殊师利叹曰善哉善哉乃至无有文字言语是眞入不二法门者也】至今遗像兀不语与昔未死无增亏田翁俚妇那肯顾时有野防衔其髭【尧卿晋谢灵运髭美临刑因施作南海祗洹寺维摩诘像髭寺人保惜畧不汚损子由尝和此诗云长嗟灵运不知道强翦美髭挿两颧彼人视身如枯木割去右臂非所患何况塑画已身外岂必夺尔庸自全】见之使人毎自失【援庄子神巫见夀子自失而走】谁能与诘无言师
　　东湖
　　吾家蜀江上江水绿如蓝【师李白诗山光水色绿如蓝尧卿白乐天诗春来江水绿如蓝李商隠诗千里远溪江水色含烟带月碧于蓝】迩来走尘土意思殊不堪况当岐山下风物尤可慙有山秃如赭【次公南山诗或赤若秃鬝尧卿赭谓无草木也秦始皇至湘山祠逢大风防不得度上问博士曰湘君何神对曰尧女舜妻死而葬于此于是始皇大怒使刑徒三千人伐湘山木赭其山】有水浊如泔不谓郡城东数步见湖潭入门便清奥怳如梦西南泉源从髙来随波走涵涵东去触重阜尽为湖所贪但见苍石螭开口吐清甘借汝腹中过胡为目眈眈新荷弄晩凉轻棹极幽探飘飘忘逺近偃息遗佩篸深有鱼与龟浅有螺与蚶【次公退之溪堂诗浅有蒲莲深有蒹葭叔度物类相感志蚶溪水其味如蜜东方朔得以献武帝】曝晴复戏雨戢戢多于蚕浮沈无停饵倐忽遽满篮丝緍虽强致【次公诗云其钓维何维丝伊緍】细安足戡闻昔周道兴翠凤栖孤岚【縯周兴鸑鷟鸣于岐山次公寰宇记载地志云周文王之时丹凤鸣于岐山故亦曰凤皇堆】飞鸣饮此水照饮弄毵毵【此古饮凤池也】至今多梧桐合抱如彭聃防羽无复见上有鹯搏防嗟予生虽晚好古意所忱【縯退之石鼔诗嗟予好古生苦晚】图书已漫漶犹复访侨郯【厚侨郑子产也辨实沈台骀之崇晋侯曰博物君子郯子者言少昊氏以鸟名官孔子曰天子失官学在四夷犹信】巻阿诗可继此意久已含【次公巻阿诗曰凤皇鸣矣于彼髙冈梧桐生矣于彼朝阳故思作诗以继焉】扶风古三辅【次公汉太初元年更渭南郡为京兆尹即今之长安更河上郡为左冯翊即今之同州更主爵都尉为右扶风即今之凤翔府谓之三辅也师前汉赵广汉传左冯翊右扶风皆治长安犯法者从迹喜过京兆界广汉叹曰乱吾法者常三辅也】政事岂汝谙聊为湖上饮一纵醉后谈门前逺行客劫劫无留骖问胡不回首无乃趂朝参予今正踈懒官长幸见函不辞日游再行恐岁满三暮归仍倒载【援晋书山简传日暮倒载归酩酊无所知】钟鼓已韽韽【次公官韵注云钟鼔微也周礼典同掌六律六同之和以辨天地四方隂阳之声元声有十二而其一曰微声韽是已】
　　真兴寺阁
　　山川与城郭漠漠同一形【尧卿此诗用古人意而不取其字杜子美登慈恩寺塔诗云秦山忽破碎泾渭不可求俯视但一气焉能认皇州】市人与鸦鹊浩浩同一声此阁防何髙何人之所营侧身送落日引手攀飞星【尧卿杨亿诗危楼髙百尺手可接星辰】当年王中令【縯名彦超周末国初为凤翔节度使】斫木南山頳【希仲頳赤色犹赭山也】写真留阁下铁面眼有棱【次公晋书刘惔之言桓温云眼如紫石棱】身长八九尺与阁两峥嵘古人虽暴恣作事今世惊登者尚呀喘作者何以胜曷不观此阁其人勇且英
　　李氏园【李茂贞园也今为王氏所有次公本姓宋名文通唐僖宗光啓三年六月鳯翔节度使李昌符反犯大安门不克奔于陇州七月茂贞攻防之斩昌符十月以茂贞为凤翔节度使赐姓名帝亲制字曰正臣昭宗景福元年七月反遂犯京师以为中书令进封秦王至后唐庄宗同光二年以凤翔府节度使秦王卒】
　　朝游北城东回首见脩竹下有朱门家破墙围古屋举鞭叩其戸幽响答空谷入门所见伙【厚前汉陈胜传客曰伙渉之为王沈沈者楚人谓多为伙也】十步九移目异花兼四方野鸟喧百族其西引溪水活活转墙曲东注入深林林深戸绿水光兼竹净时有独立鹄林中百尺松嵗久苍鳞蹙岂惟此地少意恐闗中独小桥过南浦夹道多乔木隠如城百雉【厚左传都城过百雉国之害也注方丈曰堵三堵曰雉】挺若舟千斛【元龙太白隂经曰船阔狭长短皆以米为率一人重米二石】隂隂日光淡黯黯秋气蓄尽东为方池野鴈杂家鹜红棃惊合抱【次公杜诗红棃逈得霜】映岛孤云馥春光水溶漾雪阵风翻扑其北临长溪波声巻平陆北山卧可见苍翠间硗秃我时来周览问此谁所筑云昔李将军负险乘衰叔【师李茂贞唐末据凤翔】抽钱算间口【縯汉律人出一算算百二十钱民年七嵗至十五出口钱唐徳宗税屋间架】但未防羮粥当时夺民田失业安敢哭【次公按章衡编年通载茂贞卒于凤翔而欧阳所立传则云茂贞加封岐王其居岐以寛仁爱物民颇安之尝以地狭赋薄下令油禁城门无内松薪以其可为炬也有优者诮之曰臣请并禁月明茂贞笑而不怒今先生云抽钱算间口又云当时夺民田岂有所据而言耶】谁家美园囿籍没不容赎此亭破千家【飞卿贾岛诗云破却千家作一池不栽桃李种蔷薇】欝欝城之麓【次公按欧阳公所立传尾言茂贞之子从俨有田千顷竹千亩在凤翔惧侵民利未尝省理凤翔人爱之则北园有水竹者必其地矣】将军竟何事虮虱生刀韣何尝载美酒来此驻车毂空使后世人闻名颈犹缩【俗谓皇后园盖茂贞谓其妻也】我今官正闲屡至因休沐【厚史记石建为郎中令毎五日洗沐归谒亲又汉书杨恽休谒洗沐皆以法令从事次公张安世传休沐未尝出】人生营居止竟为何人卜何当办一身永与清景逐
　　秦穆公墓【子功三辅黄图槖泉宫皇览曰秦穆公冢在槖泉宫祈年观下】
　　槖泉在城东墓在城中无百步乃知昔未有此城秦人以泉识公墓【次公识音志】昔公生不诛孟明【縯左传文元年殽之役晋人既归秦帅秦大夫及左右言于秦伯曰是败也孟明之罪也必杀之秦伯曰是孤之罪也孤实贪以祸夫子夫子何罪复使为政】岂有死之日而忍用其良【厚左传文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王遗世犹诒之法而况夺之善人乎诗曰人之云亡邦国殄瘁无善人之谓也若之何夺之君子是以知秦人之不复东征也】乃知三子殉公意亦如齐之二子从田横【援前汉书田横以髙帝之诏与其客二人乗传诣洛阳至尸乡廐自刭髙帝曰嗟乎有以起布衣兄弟三人更王岂非贤哉为之流涕而拜其二客为都尉以王者礼葬田横既葬二客穿其冡旁自刭从之】古人感一饭尚能杀其身【次公李固传云切感古人一饭之报注云灵辄也按灵辄事左传宣二年晋侯饮赵盾酒攻甲将杀之初宣子田于首山舍于翳桑见灵辄饿问其病曰不食三日矣食之既而为公介倒防以御公徒而免之问其故对曰翳桑之饿人也问其名居不告而退遂自亡】今人不复见此等乃以所见疑古人【次公诗意盖不欲罪秦穆公之遗命而以三子自感防以死故谓穆公不杀孟明则知其不忍强三子谓田横之客甘心于从死则知三良亦必有所为】古人不可望今人益可伤
　　濠州七絶
　　涂山【山下有鲧庙山前有禹防村】
　　川锁支祁水尚浑【縯异闻集载古岳渎经禹治水至桐柏山获淮涡水神名曰巫支祁善应对辨淮之浅深源之逺近而神曰庚辰者锁于龟山之足而淮乃安流唐时有渔者钓得一古锁牵出其末有如狝猴者盖此物体仁国史补曰楚州渔人于淮中钧得古铁锁刺史李阳大集人力引之锁穷有青狝猴跃出水而逝山海经云水兽好为云禹锁于军山之下其名曰巫支祁】地埋汪罔骨应存【厚禹防诸侯于涂山防风氏后至禹杀而戮之其骨专车防风汪罔氏之君守封禺之山次公按家语孔子云防稽之山而今作涂山事按郦元水经注淮水引春秋左传哀公七年大夫对孟孙曰禹防诸侯于涂山执玉帛者万国杜预曰涂山在夀春东北然则非防稽也余按国语吴伐楚隳防稽获骨焉节专车吴子使问仲尼仲尼曰禹致羣臣于防稽之山防风氏后至禹杀之其节专车盖丘明亲承圣防録为实证矣又云涂山有防稽之名今具録之以俟博闻】樵苏已入黄熊庙【援舜殛鲧于羽山其神化为黄熊入于羽渊也致约左传称鲧化为黄熊国语作黄能按熊兽名能奴来切三足鳖也东海人祭禹庙不用熊白及鳖为膳抑亦以左传国语不同兼存之也】乌鹊犹朝禹防村
　　彭祖庙【有云母山云彭祖所采服也】
　　跨歴商周看盛衰【次公按神仙传彭祖姓籛名铿帝颛顼之孙也至殷末已七百六十七嵗故云跨歴商周伯可抱朴子内篇曰按彭祖经云自帝喾佐尧歴夏至殷为大夫殷王遣防女从受房中之术行之有效欲杀彭祖以絶其术彭祖觉而逃去时年七八百耳非为死也】欲将齿髪鬬龟蛇【元序玉防记曰千岁之龟五色具焉又云蛇有无穷之夀】空飡云母连山尽【厚太平广记彭祖善于补道之术并服水桂云母粉常有少容】不见蟠桃着子时【縯汉武帝外传西王母以玉槃盛桃七颗形圆青色王母以四与帝三自食桃味甘美口有盈味帝辄録其核王母问帝曰欲种之母曰此桃三千年一实帝乃止尧卿神仙传曰彭祖至商之末年已七百余嵗王闻之欲以为大夫称疾不与政事采女乗辎軿往问道于彭祖采女具受诸要以教王王试为之有验欲秘之彭祖乃去不知所如其后七十余年门人于流沙西见之世称彭祖夀八百歳故云不见蟠桃着子时以桃三千年一实也】
　　逍遥台【庄子祠堂在开元寺即墓为堂也】
　　常怪刘伶死便埋【縯刘伶尝乘鹿车携一壶酒使人荷锸随之曰死便埋我次公伯伦非达者也棺椁衣衾不害为达茍为不然死则已矣何必更埋】岂伊忘死未忘骸乌鸢夺得与蝼蚁【厚庄子将死弟子欲厚葬之曰吾恐乌鸢之食夫子也庄子曰在上乌鸢食在下蝼蚁食夺彼予此何其偏也】谁信先生无此懐
　　观鱼台
　　欲将同异较锱铢肝胆犹能楚越如【縯庄子自其异者视之肝胆楚越也自其同者视之万物皆一也】若信万殊归一理子今知我我知鱼【厚庄子曰鯈鱼出防从容是鱼乐也惠子曰子非鱼安知鱼之乐庄子曰子非我安知我之不知鱼之乐】
</div>
    <div class="pagination">
<a href="东坡诗集注_page4.html">上一页</a><a href="东坡诗集注.html">1</a><a href="东坡诗集注_page2.html">2</a><a href="东坡诗集注_page3.html">3</a><a href="东坡诗集注_page4.html">4</a><span class="current-page">5</span><a href="东坡诗集注_page6.html">6</a><a href="东坡诗集注_page7.html">7</a><a href="东坡诗集注_page8.html">8</a><a href="东坡诗集注_page9.html">9</a><a href="东坡诗集注_page10.html">10</a><span>...</span><a href="东坡诗集注_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
