<!DOCTYPE html>
<html>
<head>
    <meta charset="UTF-8">
    <title>柳宗元集 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳宗元集 - 第 16 页/共 27 页</h1>
    <div class="content">　　吾虽少为文，不能自雕斫，引笔行墨，快意累累，（伦追切。）意尽便止，亦何所师法？立言状物，未尝求过人，亦不能明辩生之才致。但见生用助字，不当律令，唯以此奉答。所谓乎、欤、耶、哉、夫者，疑辞也；矣、耳、焉、也者，决辞也。今生则一之。宜考前闻人所使用，与吾言类且异，慎思之则一益也。庚桑子言藿鹄卵者，（《庄子》：庚桑子曰：“奔蜂不能化藿，越鸡不能伏鹄卵，鲁鸡固能矣。”藿，豆藿中大青虫。越鸡，水鸡。“”，一作“鸡”。）吾取焉。道连而谒于潮，其卒可化乎？然世之求知音者，一遇其人，或为十数文，即务往京师，急日月，犯风雨，走谒门户，以冀苟得。今生年非甚少，而自荆来柳，自柳将道连而谒于潮，途远而深矣，（“途”下一有“愈”字。）则其志果有异乎？又状貌嶷然类丈夫，（“嶷”，鄂力切。）视端形直，心无岐径，其质气诚可也，独要谨充之尔。谨充之，则非吾独能，生勿怨。（“生”下一有“宜”字。）亟之二邦以取法，时思吾言，非固拒生者。孟子曰：“余不屑之教诲之也者，是亦教诲而已矣。”宗元白。   
　　○上门下李夷简相公陈情书（《新史·夷简传》：元和十三年，召为御史大夫，进门下侍郎同中书门下平章事，书当是在柳州时作。）   
　　月日，使持节柳州诸军事守柳州刺史柳宗元，谨再拜献书于相公阁下：宗元闻有行三涂之艰，（一有“难”字。）而坠千仞之下者，（《左传》昭四年，晋司马侯曰：“四岳、三涂、阳城、太室、荆山、终南，九州之险也。”杜氏注云：三涂，在河南陆浑县南。）仰望于道，号以求出。过之者日千百人，皆去而不顾。就令哀而顾之者，不过攀木俯首，深宾太息，（宾，毗真切，又音宾。张目也。恨视也。）良久而去耳，其卒无可奈何。然其人犹望而不止也。俄而有若乌获者，（乌获，秦武王时有力人也。）持长绠千寻，（绠，古杏切。汲井绳也。）徐而过焉，其力足为也，其器足施也，号之而不顾，顾而曰不能力，则其人知必死于大壑矣。何也？是时不可遇而幸遇焉，而又不逮乎己，然后知命之穷，势之极，其卒呼愤自毙，（音弊。）不复望于上矣。   
　　宗元曩者齿少心锐，径行高步，不知道之艰以陷于大厄，穷踬殒坠，（踬，职利切。殒，羽敏切。）废为孤囚。日号而望者十四年矣，（永贞元年至是元和十三年，为十四年矣。）其不顾而去与顾而深宾者，俱不乏焉。然犹仰首伸吭，（下浪、居郎二切。咽也。）张目而视曰：庶几乎其有异俗之心，非常之力，当路而垂仁者耶？及今阁下以仁义正直，入居相位，宗元实拊心自庆，以为获其所望，故敢致其辞以声其哀，若又舍而不顾，则知沉埋踣毙无复振矣，伏惟动心焉。   
　　宗元得罪之由，致谤之自，以阁下之明，其知之久矣。繁言蔓辞，只益为黩。伏惟念坠者之至穷，锡乌获之余力，舒千寻之绠，垂千仞之艰，致其不可遇之遇，以卒成其幸。庶号而望者得毕其诚，无使呼愤自毙，没有余恨，则士之死于门下者宜无先焉。生之通塞，决在此举，无任战汗陨越之至。不宣。宗元惶恐再拜。   　    　        　    　 
●卷三十五·启 
○上广州赵宗儒尚书陈情启（一本无“广州”字。宗儒，字秉文，邓州穰人，按《新史》，未尝为广州节度使。此启云“天罚深重”，当元和初公丧母之时。元和元年四月，以安南都护赵昌为广州刺史、岭南节度使，则此启当是与昌。然公《送赵大秀才序》亦云，尚书“由交、广为荆州”，必有所据也。） 
　　某启。某天罚深重，余息苟存，（元和元年五月，公母卢氏卒于永州。）沉窜俟罪，朝不图夕，伏谒无路，不任荒恋之诚。伏念宗元初授御史之日，（贞元十九年闰十二月，以公为监察御史。）尚书与杜司空（杜黄裳也。）先赐临顾，光耀里闾，下情至今尚增惶惕。顷以党与进退，投窜零陵，囚系所迫，不得归奉松贾。（古雅切。）哀荒穷毒，人理所极，亲故遗忘，（音望。）况于他人。朝夕之急，饣粥难继，（饣，诸延切。亦作“{衍食}”。）宗祀所重，不敢死亡，偷视累息，已逾岁月。   
　　伏以尚书德量弘纳，义风远扬，收抚之恩，始於枯朽，敢以余喘，上累深仁。伏惟恻然见哀，使得存济，荒恳，（，音娄，恭谨貌。一曰勤也。）叩颡南望。窃以动心于无情之地，施惠于不报之人，古烈尚难，况在今日？而率然干冒，决不自疑者，盖以闻风之日久，向德之诚至，振高义于流俗之外，合大度于古人之中，独有望于阁下而已，非敢以寻常祈向之礼，当大贤匍匐之仁。（《诗》：匍匐救之。匍，音扶，又音蒲。匐，音伏，又蒲墨切。）夙夜忖度，果于自卜，方在困辱，不敢多言。伏纸惶恐，不胜战越，谨启。   
　　○上西川武元衡相公谢抚问启（元衡，字伯苍。宪宗即位，蜀新定，诏元衡检校吏部尚书兼门下侍郎同平章事，为剑南西川节度使。元和八年，至自西川。启云“伏匿岭下，于今七年。”元和六年作也。）   
　　某启：某愚陋狂简，不知周防，失于夷途，陷在大罪，伏匿岭下，于今七年。追念往愆，寒心飞魄，幸蒙在宥，（《庄子》：闻在宥天下。不闻治天下。在宥，谓宽宥也。）得自循省。岂敢彻闻于廊庙之上，见志于樽俎之际，以求必于万一者哉！   
　　相公以含弘光大之德，（《易·坤卦》之辞。）广博渊泉之量。（《礼记》：溥博渊泉，而时出之。）不遗垢污，先赐荣示。奉读流涕，以惧以悲，屏营舞跃，（屏营，恐惧之貌。屏，步丁切。）不敢宁处。是将收孟明于三败，（《左传》僖三十三年，秦缪公使孟明视将兵伐郑，至滑，孟明曰：“郑有备矣。”灭滑而还。晋人兴师，败孟明于ゾ。及三年，孟明帅师伐晋，报雕之役。战于彭衙，孟明败绩。缪公犹用孟明，增修国政。次年，孟明伐晋，缪公遂伯西戎。）责曹氵未于一举。（《史记》：曹氵未，鲁人也。为鲁将，与齐战，三败北。庄公十三年，与齐桓公盟于柯。氵未执匕首劫桓公，曰：“齐强鲁弱，大国侵鲁，亦以甚矣！”桓公乃许尽归鲁之侵地。《左传》作曹刿。氵未，莫佩切。）俾折胁膑脚之伦。（《邹阳书》：司马喜膑脚于宋，卒相中山。范睢拉胁折齿于魏，卒为应侯。膑，音牝，刖刑也。胁，迄业切。）得自拂饰，以期效命于鞭策之下，此诚大君子并容广览、弃瑕录用之道也。自顾孱钝，（孱，助山切。）无以克堪，祗受大赐，岂任负戴？精诚之至，炯然如日。（炯，古迥切。）拜伏无路，不胜惶惕！轻冒威重，战汗交深。   
　　○谢襄阳李夷简尚书委曲抚问启（元和六年四月，以户部侍郎李夷简检校礼部尚书，为山南东道节度使。启云襄州，即此时也。公在永州。）   
　　某启，当州（谓永州也。）员外司马李幼清传示尚书委曲，（委曲，书也。）特赐记忆，过蒙存问。捧读喜惧，浪然涕流，（浪，音郎。）庆幸之深，出自望外。   
　　伏惟尚书鹗立朝端，风行天下，入统邦宪，出分主忧，控此上游，（上游，犹言重地也。见《汉书·项羽传》。）式是南服。（《诗》：式是南服。式，法式也。）凡海内奔走之士，思欲修容于辕门之外，（季孙之母死，曾子与子贡吊焉。阍人弗纳，曾子与子贡入于其厩而修容焉。注云：修容，更庄饰也。辕门，以车为门。）蹑履于油幢之前，（幢，麾也。蹑，音聂。）譬之涉蓬瀛，（海中三山，曰方丈、蓬莱、瀛洲，皆神仙所居。）登昆阆，（昆仑、阆风，二山名。《十洲记》，昆仑山有三角，一角正北，名阆风巅。一角正西北，名玄圃堂。一角正东，名昆仑宫。阆，音浪。）不可得而进也。   
　　某负罪沦伏，声销迹灭，固世俗之所弃，亲友之所遗，敢希大贤，曲见存念。是以展转欷，（音虚希。）昼咏宵兴，愿为厮役，以报恩遇。瞻仰霄汉，邈然无由。网罗未解，纵羽翼而何施？囊槛方坚，虽虎豹其焉往？不任踊跃恳恋之至。谨奉启起居，轻黩威严，倍增战越。   
　　○贺赵江陵宗儒辟符载启（宗儒履历，已具注前启。作之时日，当先后也。符载，字厚之，蜀都人。有奇才，以王霸自许。）   
　　某启：伏闻以武都符载为记室，天下立志之士，杂然相顾，继以叹息，知为善者得其归向，流言者有所间执。（《左传》：顾以间执谗慝之口。）直道之所行，义风之所扬，堂堂焉实在荆山之南矣。幸甚幸甚！夫以符君之艺术志气，为时闻人，才位未会，盘桓固久，中间因缘，陷在危邦，与时偃仰，不废其道，（韦皋镇蜀，以载为支使。刘辟时为仓曹参军。载为辟真赞，略云：“行义则固，辅仁乃通。它年良觌，麟阁之中。”及皋卒，辟擅总留务，载亦在幕中。”辟败，载素服请罪，高崇文以其赞有“行义”、“辅仁”之语，礼而释之。）而为见忌嫉者横致唇吻。房给事以高节特立，明之于朝；王吏部以清议自任，辨之于外。然犹小人浮议，困在交戟。（《刘向传》：今佞邪与贤臣并在交戟之内。注：交戟，谓宿卫者。与此意同。）凡诸侯之欲得符君者，城联壤接，而惑于腾沸，环视相让，莫敢先举。及受署之日，则皆开口垂臂，怅望悼悔，譬之求珠于海，而径寸先得。（《广雅》云：有大珠径寸，几围二寸已上。）则众皆怏然罢去，知奇宝之有所归也。   
　　呜呼！巧言难明，下流多讪，（一作谤。司马迁《书》云：负下未易居，下流多谤议。）自非大君子出世之气，则何望焉！瞻望清风，若在天外，无任感激欣跃之至。轻黩陈贺，不胜战越。不宣。谨启。   
　　○与邕州李域中丞论陆卓启（公集中有《邕州李中丞墓志》，然非域也，陆卓事亦不之见。）   
　　某启：伏以至公之道，施恩而不求报，奖善而不为功，所以振宣幽光，激励颓俗，诚大君子所蓄积也。（司马迁《报任安书》，其素所蓄积也。）窃见故招讨判官、试右卫胄曹参军陆卓，生禀清操，长于吏理，累仕所至，（“至”，一作“隶”。）必获休声，（“获”，一作“有”。）再举府曹，绩用茂著。顷以狂贼李元庆劫取留后，擅树凶徒，构灾扇祸，期在旦夕，一夫见刃，莫为己用。而卓以此时特立不惧，终翦强暴，以宁师人。既而不幸，婴疾物故，不获一日趋事，以受其职，有功未报，有善未录。   
　　伏承阁下言论之余，每所嗟异，优给家属，恩礼特殊，行道之人，皆所钦伏。倘录其事迹，奏一赠官，使怀愤之魂知感恩于地下，秉志之士思受命于门庭，足以劝奖三军，（诸葛孔明《出师表》：奖帅三军。）岂止光荣一族。伏惟不弃狂瞽，特赐裁量。幸甚幸甚！   
　　某与卓未尝相识，敢率愚直，以期至公。轻黩威严，伏增战悚。谨启。   
　　○谢李中丞安抚崔简戚属启（此非前邕州李中丞，乃以下湖南李中丞。集凡有《湖南李中丞启》三，此卷有其二，后卷有其一。公在永州，正隶湖南道，故云“凡在巡属”，盖其所部，明矣。公作《崔简墓志》，卒在元和七年正月。书又当前云。）   
　　某启：伏见四月六日敕，刺史崔简以前任赃罪，决一百，长流州。（简，字子敬，公之姊夫。元和初，为连州刺史，徙永州，未至永而连之人诉简，御史按章具狱，坐流州。）伏奉去月二十三日牒，崔简家口，牒州安存，并借官宅什器，差人与驱使。   
　　伏惟中丞以直清去败政，以恻隐抚穷人。罪迹暴著，则按之以至公；家属流离，则施之以大惠。各由其道，咸适于中。威怀并行，仁义齐立。绳愆纠缪。（《书·ぁ命》之辞。）列郡肃澄清之风；匡困资无，阖境知噢咻之德。（噢，威遇切，又音郁。咻，吁尤切，又音煦。《左传》作燠休。注：痛念之声。）凡在巡属，庆惧交深。   
　　伏见崔简儿女十人，皆柳氏之出，简之所犯，首末知之。盖以风毒所加，渐成狂易，（音亦。简饵五石，病疡且乱。）不知畏法，坐自抵刑。名为赃贿，卒无储蓄，得罪之日，（《简权厝志》云：坐流州，幼弟讼于朝，天子黜连帅，罢御史，云云。连帅，即此中丞。）百口熬然，叫号羸顿，不知所赴。倘非至仁厚德，深加悯恤，则流散转死，期在须臾。某幸被缧囚，（缧，伦追切。）久沐恩造，至于骨肉，又荷哀矜，循念始终，感惧无地。谨勒祗承人沈澹，奉启陈谢，下情轻黩。（一本作渎。）   
　　○上湖南李中丞干廪食启（即前启李中丞也。公谪在永，故以廪食告之。又在前书之前也。一无“干廪食”三字。）   
　　某启：某尝读列子书，有言于郑子阳者曰：“列御寇，盖有道之士也。居君之地而穷，君不好士（若，一作居。）使之然乎？”子阳于是以君命输粟于列子，列子不受。（《列子·说符》之文。）固常高其志。又读孟子书，言诸侯之于士曰，使之穷于吾地则之，之亦可受也。又怪孟子以希圣之才，命代而出，不卓然自异以洁白其德，取食于诸侯不以为非。断而言之，则列子独任之士，唯己一毛之为爱，（《孟子》：扬子取为我，拔一毛而利天下，不为也。）故遁以自免；孟子兼爱之士，唯利万物之为谋，故当而不辞。   
　　今宗元处则无列子之道，出则无孟子之谋，穷则去让而自求，（定公《谷梁传》，求者请也。古之人重请，何重乎请，人之所以为人者让也。请道去让也，则是舍其所以为人也。二字本此。）至则捧受而不惭，（“不”，一作“无”。）斯固为贪凌苟冒人矣。董生曰：“明明求财利，唯恐困乏者，庶人之事也。”（董仲舒答武帝之策。）是皆诟耻之大者，而无所避之，何也？以为士则黜辱，为农则斥远，无伎不可以为工，无赀不可以为商，抱大罪，处穷徼，（音叫。）以当恶岁而无廪食，又不自列于阁下，则非所以待君子之意也。（“待”，一作“侍”，又转作“示”。）伏惟览子阳孟子之说，以垂德惠，无使惶惶然控于他邦，（《诗》：控於大邦。注：控，引也。笺云：欲求援引之力，助于大国之诸侯。）重为董生所笑，则缧囚之幸大矣。   
　　○上桂州李中丞荐卢遵启（卢遵，公之内弟也。公尝有序送遵游桂州，在元和四年，当与此书同时作。）   
　　凡士之当显宠贵剧，则其受赐于人也，无德心焉，何也？彼将曰，吾势能得之。是其所出者大，而其报也必细。居穷厄困辱，则感慨捧戴，万万有加焉。是其所出者小，而其报也必巨，审矣。故凡明智之君子，务其巨以遗其细，则功业光乎当时，声名流乎无穷，其所以激之于中者异也。   
　　若宗元者，可谓穷厄困辱者矣。世皆背去，憔悴旷野，独赖大君子以明智垂仁，问讯如平生，光耀囚锢，若被文绣。呜呼！世之知止足者鲜矣。既受厚遇，则又有不已之求，以黩阁下之严威，然而亦欲出其感慨捧戴而效其巨者。伏惟阁下留意裁择，幸甚幸甚。   
　　伏以外族积德儒厚，以为家风。周、齐之间，兄弟三人，咸为帝者师，（解在二十四卷《送内弟庐遵序》。）孝仁之誉，高于他门。伯舅叔仲，咸以孝德通于鬼神，为文士所纪述。相国彭城公尝号于天下，名其孝以求其类，则其后咸宜硕大光宠，以充神明之心。乃今凋丧沦落，莫有达者，岂与善之道。（《老子》：天道无亲，常与善人。）无可取耶？独内弟卢遵，其行类诸父，静专温雅，好礼而信，饰以文墨，达于政事。今所以闻于阁下者，无怍于心，无愧于色焉。以宗元弃逐枯槁，故不求达仕、务显名，而又难乎其进也。窃高阁下之举贤容众，故愿委心焉。则施泽于遵，过于厚赐小人也远矣。以今日之形势，而不废其言，（《论语》：君子不以言举人，不以人废言。）使遵也有籍名于天官，（天官，谓吏部。）获禄食以奉养，用成其志，一举而有知恩之士二焉，可不［谓］务其巨者乎？伏惟试详择焉。言而无实，罪也。其敢逃大谴？（一本止作“言而无实，罪其敢逃。”）进退恐惧，不知所裁。不宣。谨启。   　    　        　    　 
●卷三十六·启 
○上权德舆补阙温卷决进退启（时年十八。权德舆，《史》有传。初，德宗闻其才，召为太常博士，改左补阙。贞元中，知礼部贡举，真拜侍郎，凡三岁，甄品详谛，所得士相继为公卿宰相。取明经，初不限员。《史》所载如此。韩昌黎有《燕河南府秀才诗》云：“昨闻诏书下，权公作邦桢，丈人得其职，文道当大行。”以此观之，则德舆之在当时，诚多士之龙门也。公上书，求驰声成名之资基，宜矣。） 
　　补阙执事：宗元闻之，重远轻迩，贱视贵听，所由古矣。窃以宗元幼不知耻，少又躁进，拜揖长者，自于幼年。是以俊造之末迹，（，初救切。）厕牒计之下列，（厕，初吏切。）贾艺求售，（贾，音古。）阒无善价。（阒，苦壁、苦觅二切。）载文笔而都儒林者，匪亲乃旧，率皆携抚相示，谈笑见昵，（尼质切。）喔咿逡巡，（《楚辞》：宁喔咿嚅而。於祗切。逡，七伦切。）为达者嗤。（音蚩。）无乃睹其朴者鄙其成，狎其幼者薄其长耶？将行不拔异，操不砥砺，学不该广，文不炳耀，实可鄙而薄耶？今鸳鹭充朝，而独干执事者，特以顾下念旧，收接儒素，异乎他人耳。敢问厥由，庶几告之，俾识去就，幸甚幸甚。   
　　今将慷慨激昂，奋攘布衣，纵谈作者之筵，曳裾名卿之门，抵掌峨弁，（弁，冠也。）厚自润泽。进越无恧，污达者之视听，狂狷愚妄，固不可为也。复欲亻免默惕息，叠足蹋翼，拜祈公侯之阍，跪邀贤达之车，竦魂栗股，兢格危惧，荣者倦之，弥忿厥心，又不可为也。若慎守其常，确执厥中，固其所矣。则又色平气柔，言讷性鲁，无特达之节，无推择之行。（《汉书》：以贫无行，不得推择为吏。）琐琐碌碌，（音禄。《晋书》：琐琐常人，碌碌凡士。）一孺子耳。孰谓其可进？孰谓其可退？抑又闻之，不鼓踊无以超泥涂，不曲促无以由险艰，不守常无以处明分，不执中无以趋夷轨。今则鼓踊乎？曲促乎？守其常而执厥中乎？浩不知其宜矣。   
　　进退无倚，宵不遑寐，乃访于故人而咨度之。其人曰：“补阙权君，著名逾纪，行为人高，言为人信，力学文，（，以冉切。）时侪称雄。（侪，床皆切。）子亟拜之，足以发扬。”对曰：“衷燕石而履玄圃，（荀子云：宋之愚人，得燕石于梧桐台之东，归而藏之以为宝。周客观之，掩口而笑曰：“此燕石也，与瓦甓不殊。”《十洲记》：昆仑山有玄圃台。衷，怀也。《葛仙公传》：昆仑，一名曰玄圃。《尔雅》：西北之美者，有昆仑之墟ギ琳琅焉。）带鱼目而游涨海，（《文选》卢谌《赠刘琨诗序》云：所谓咸池酬于北里，夜光报于鱼目。注：夜光，宝珠也。鱼目，乱真珠也。言琨能酬诗，是以宝珠而报鱼目也。《雒书》云：秦失金镜，鱼目入珠。）祗取诮耳，曷予补乎？”其人曰：“迹之勤者，情必生焉；心之恭者，礼必报焉。况子之文，不甚鄙薄者乎？苟或勤以奉之，恭以下之，则必勖励尔行，辉耀尔能。言为建瓴，（《汉·高纪》：田肯贺上曰：“陛下治秦中，地势便利，其以下兵于诸侯，譬犹居高屋之上建瓴水也。”瓴，盛水瓶。建，音謇。瓴，音零。）晨发夕被，声驰而响溢，风振而草靡。可使尺泽之鲵，（研奚切。刺鱼也。郭璞云，似鲇四足。）奋鳞而纵海，密网之鸟，举羽而翔霄。子之一名，何足就矣，庶为终身之遇乎？曷不举驰声之资，挈成名之基，授之权君，然后退行守常执中之道，斯可也。”愚不敏，以为信然，是以有前日之拜。又以为色取象恭，（《论语》：色取仁而行违。《书》：象恭滔天。象，貌也。）大贤所饫；（依据切。）朝造夕谒，大贤所倦。性颇疏野，窃又不能，是以有今兹之问，仰惟览其鄙心而去就之。洁诚斋虑，不胜至愿。谨再拜。   
　　○上大理崔大卿应制举不敏启（《新史·年表》：崔同尝为大理少卿，崔锐尝为大理少卿，然皆不见于传。公此书盖未中博学宏词时作尔。）   
　　古之知己者，不待来求而后施德，举能而已。其受德者，不待成身而后拜赐，感知而已。故不叩而响，不介而合，则其举必至，而其感亦甚。斯道遁去，辽阔千祀，何为乎今之世哉！   
　　若宗元者，智不能经大务、断大事，非有恢杰之才；学不能探奥义、穷章句，为腐烂之儒。虽或力于文学，勤勤恳恳于岁时，然而未能极圣人之规矩，恢作者之闻见，劳费翰墨，徒尔拖逢掖、（掖音亦。逢，大也。掖，袂也。）曳大带，游于朋齿，且有愧色，岂有能乎哉？阁下何见待之厚也。始者自谓抱无用之文，戴不肖之容，虽振身泥尘，仰希云霄，何由而能哉？遂用收视内顾，ぽ首绝望，（“ぽ”，与“俯”同。）甘以没没也。今者果不自意，他日琐琐之著述，幸得流于衽席，接在视听，阁下乃谓可以蹈远大之途，及制作之门，决然而不疑，介然而独德，是何收采之特达，而顾念之勤备乎？且阁下知其为人何如哉？其貌之美陋，质之细大，心之贤不肖，阁下固未知也。而一遇文字，志在济拔，斯盖古之知己者已。故曰：古之知己者，不待来求而后施德者也。然则亟来而求者，诚下科也。   
　　宗元向以应博学宏词之举，会阁下辱临考第，司其升降。当此之时，意谓运合事并，适丁厥时，其私心日以自负也。无何，阁下以鲲鳞之势，不容尺泽，悠尔而自放，廓然而高迈，其不我知者，遂排逐而委之。委之，诚当也，使古之知己犹在，岂若是求多乎哉！夫仕进之路，昔者窃闻于师矣。太上有专达之能，（《周礼》：小事则专达。）乘时得君，不由乎表著之列，（《左传》昭十一年，叔向曰：“朝有著定，会有表。会朝之言，必闻于表著之位。”注云：著定，朝内外列位常处，谓之表著。表者，野会设表以为位。）而取将相，行其政焉。其次，有文行之美，积能累劳，不由乎举甲乙、历科第，登乎表著之列，显其名焉。又其次，则曰吾未尝举甲乙也，未尝历科第也，彼朝廷之位，吾何修而可以登之乎？必求举是科也，然后得而登之。其下，不能知其利，又不能务其往，则曰：举天下而好之，吾何为独不然？由是观之，有爱锥刀者，以举是科为悦者也；有争寻常者，（《左传》：争寻常以尽其民。）以登乎朝廷为悦者也；有慕权贵之位者，以将相为悦者也；有乐行乎其政者，以理天下为悦者也。然则举甲乙、历科第，固为末而已矣。得之不加荣，丧之不加忧，苟成其名，于远大者何补焉？然而至于感知之道，则细大一矣，成败亦一矣，故曰：其受德者，不待成身而后拜赐。然则幸成其身者，固末节也。盖不知来求之下者，不足以收特达之士；而不知成身之末者，不足以承贤达之遇，审矣。   
　　伏以阁下德足以仪世，才足以辅圣，文足以当宗师之位，学足以冠儒术之首，诚为贤达之表也。顾视下辈，（下辈字，出《灌夫传》：荐宠下辈。）岂容易而收哉！而宗元朴野昧劣，进不知退，不可以言乎德；不能植志于义，而必以文字求达，不可以言乎才；秉翰执简，败北而归，不可以言乎文；登场应对，剌缪经旨，（刺，力葛切。乖剌也。）不可以言乎学，固非特达之器也。忖省陋质，岂容易而承之哉！叨冒大遇，秽累高鉴，喜惧交争，不克宁居。窃感荀如实出己之德，（《左传》成三年，荀之在楚也，郑贾人有将填诸褚中以出，既谋之，未行，而楚人归之。贾人如晋，荀善视之，如实出己。，音贝。）敢希豫让国士遇我之报。（《史记》：豫让事智伯，赵襄子灭智伯，豫让欲刺襄子，曰：“智伯国士遇我，故我国士报之。”）伏候门屏，敢俟招纳。谨奉启以代投刺之礼，伏惟以知己之道终抚荐焉。不宣，宗元谨启。   
　　○上裴晋公度献唐雅诗启（《诗》：雅者，正也。言王政之所由废兴也。政有小大，故有《小雅》焉，有《大雅》焉。公所作《唐雅》，见第一卷。）   
　　宗元启：伏以周、汉二宣中兴之业，歌于《大雅》，载于史官。然而申、甫作辅，（《诗》：维申及甫，维周之翰。申谓申伯，甫谓甫侯。）方、召专淮夷之功。（方，谓方叔；召，谓召虎也。《诗·江汉》：尹吉甫美宣王也。能兴衰拨乱，命召公平淮夷。又曰：方叔元老，克庄其猷。）魏、邴谋谟，（魏、邴，谓魏相、邴吉也。）辛、赵致罕羌之绩。（辛、赵，谓辛武贤、赵充国，同为破羌将军，有平先零之功。）文武所注，中外莫同。   
　　伏惟相公天授皇家，圣贤克合，谋协德一，以致太平。入有申、甫、魏、邴之勤，出兼方、召、辛、赵之事。东取淮右，（谓平吴元济也。）北服恒阳。（谓成德节度使王承宗献德、棣二州，遣子入侍。恒阳，谓恒州也。）略不代出，功无与让。故天下文士，皆愿秉笔牍，勤思虑，以赞述洪烈，阐扬大勋。宗元虽败辱斥逐，守在蛮裔，（时公为柳州刺史。）犹欲振发枯槁，决疏潢污，（潢，音黄。）罄效蚩鄙，少佐毫发。谨撰《平淮夷雅》二篇，（一曰《皇武》，为晋公作；一曰《方城》，为李作。）恐惧不敢进献，私愿彻声闻于下执事，庶宥罪戾，以明其心。出位僭言，惶战交积，无任踊跃屏营之至。不宣。宗元谨启。   
　　○上襄阳李仆射献唐雅诗启（，字元直。既平淮右，元和十二年十一月，有诏检校尚书左仆射、襄州刺史，充山南东道节度、襄邓随唐复郢均房等州观察使，赐爵凉国公。山南东道，其镇在襄阳。）   
　　宗元启：昔周宣中兴，得贤臣召虎，师出江、汉，以平淮夷。故其诗曰：“江、汉之浒（音虎。谓江岸也。）王命召虎。”（召穆公名虎。）其卒章曰：“于周受命，自召祖命。”（已上并《诗·江汉》之文。）以明虎者召公之孙，（《世本》云：虎，康公十六世孙。）克承其先也。今天子中兴，而得阁下，亦出江、汉，以平淮夷，克承于先西平王，（李晟封西平王，即之父。）其事正类。然而未有嗣《大雅》之说，以布天下，以施后代，岂圣唐之文雅，独后于周室哉？   
　　宗元身虽陷败，而其论著往往不为世屈，意者殆不可自薄自匿以坠斯时，苟有辅万分之一，虽死不憾。谨撰《平淮夷雅》二篇，斋沐上献。诚丑言淫声，不足以当金石，庶继代洪烈，稗官里人（《汉·艺文志》：小说家流，出于稗官。注云：稗官，小官也。街谈巷语，道听途说所造也。如淳曰：王者欲知闾巷风俗，故立稗官使称说之。师古曰：稗，音ㄗ稗之稗。《国语》：为里人所命次。注：里，宰也。稗，旁卦切。）得采而歌之，不胜愤踊之至。轻黩威严，战越交深。谨启。   
　　○上扬州李吉甫相公献所著文启（吉甫罢相，为淮南节度使，公时在永州，上此启。扬州，即谓淮南。）   
　　宗元启：始阁下为尚书郎，（贞元初，吉甫为尚书屯田、驾部二员外郎。）荐宠下辈，（注见前。）士之显于门闼者以十数，而某尚幼，不得与于厮役。及阁下遭谗妒，在外十余年，（贞元七年四月，陆贽为相，出吉甫明州刺史，历忠、郴、饶三州。）又不得效薄伎于前，以希一字之褒贬。公道之行也，阁下乃始为赞书训辞，擅文雅于朝，以宗天下。（永贞元年八月，以吉甫为考功郎中、知制诰。十二月，为中书舍人、翰林学士。）而某又以此时去表著之位，（野会则有表，朝会则有著位也。）受放逐之罚（永贞元年九月，公自礼部员外郎责刺邵州。未至，十一月，再贬永州司马，员外置。）荐仍囚锢，视日请命。（命，谓死命也。）进退违背，思欲一日伏在门下而不可得，常恐抱斯志以没，卒无以知于门下，冥冥长怀，魂魄幽愤。故敢及其能言，贡书编文，冒昧严威，以毕其志，伏惟观览焉，幸甚幸甚。   
　　阁下相天子，致太平，用之郊报，（报，谓报本反始。）则天神降，地出；用之经邦，则百货殖，万物成；用之文教，则经术兴行；用之武事，则暴乱翦灭。依倚而冒荣者尽去，幽隐而怀道者毕出，然后中分主忧，以临东诸侯，（元和三年九月，罢为淮南节度使。）而天下无患。盛德大业，光明如此，而又有周公接下之道，斯宗元所以废锢滨死，而犹欲致其志焉。阁下倘以一言而扬举之，则毕命荒裔，固不恨矣。谨以杂文十首上献。缧囚而干丞相，大罪也。宁为有闻而死，不为无闻而生。去就乖野，不胜大惧，谨启。   
　　○谢李吉甫相公示手札启   
　　宗元启：六月二十九日，（元和五年。）衡州刺史吕温道过永州，辱示相公手札，省录狂瞽，收抚羁缧，沐以含弘之仁，忘其进越之罪。感深益惧，喜极增悲，五情交战，不知所措。   
　　宗元性质庸塞，行能无取，著书每成于废疾，（《郑玄别传》云：任城何休好《公羊》学，遂著《公羊墨守》、《左氏膏肓》、《谷梁废疾》，玄乃发《墨守》，钅咸《膏肓》，起《废疾》云。）进德且乏其馨香。（《书》：黍稷非馨，明德惟馨。）常愿操医门，（《庄子》：医门多疾，愿以所闻思其则，庶几国有瘳乎？又：良医之门，不弃众疾。，音遂。）掬溜兰室，（《家语》：与善人居，如入芝兰之室。）良辰不与，夙志多违。昨者踊跃残魂，奋扬蓄念，激以死灰之气。（汉韩安国云：“死灰独不复然乎？”田甲曰：“然即溺之。”）陈其弊{帚}之辞，（曹子建书云：家有弊{帚}，享之千金。“{帚}”，与“帚”同。）致之烟霄，分绝流眄。今则垂露在手，清风入怀，华衮滥褒于赭衣，（范甯《谷梁序》云：一字之褒，宠逾华衮之赠。赭衣，罪人之衣。颜师古云：罪犯则衣赭衣。《贾山传》：赭衣半道。）龙门俯收于井。（龙门，河流所下之口，在今绛州龙门县。辛氏《三秦记》曰：河津，一名龙门，水险不通，鱼鳖之属莫能上。江海大鱼，薄集龙门下数千，不得上，上则为龙也。井，坏井也。《庄子》：井之蛙，休于缺之崖。，苦览切。）藻镜洞开，而秋毫在照；（藻，谓文藻也。）文律傍畅，而寒谷生辉。（寒谷生辉，借邹子吹律之义，见上注。）化幽郁之志，若觌清明；换兢危之心，如承抚荐，非常之幸，岂独此生？伏以淮海剧九天之遥，（《淮南子》：何谓九天？中央曰钧天，东方曰苍天，东北曰变天，北方曰玄天，西北曰幽天，西方曰昊天，西南曰朱天，南方曰炎天，东南曰阳天。）潇湘参百越之俗。倾心积念，长悬星汉之上；流形委骨，永伦魑魅之群。（魑，抽支切。魅，音寐。）何以报恩？唯当结草。（结草事出《左氏传》。）无任喜惧感恋之至。   
　　○上江陵赵相公寄所著文启（赵宗儒，字秉文，邓州穰人。元和三年，自东都留守迁荆南节度使。公前后与宗儒启凡三。）   
　　宗元启：往者尝侍坐于崔比部，（比部名鹏，字元翰。）闻其言曰：“今之为文，莫有居赵司勋右者。”（宗儒，贞元中自翰林学士再迁司勋员外郎。）自是恒欲饰其所论著，荐之阁下，病其未就，将进且退者殆十数焉。幸以废逐伏匿，获伸其业，类于响者，若有可观。然又以罪恶显大，甘死荒野，不能出其固陋，以求知于阁下，则固昧昧徒生于世矣。谨献杂文十首。倘还以数字，定其是非，使得存于世，则虽生与蛮夷居，魂与魑魅游，所不辞也。轻渎威重，伏增战惶。谨启。（“战惶”，一作“战灼”。）   
　　○上严东川寄剑门铭启（严砺，字元明，震之从祖弟也，元和元年，刘辟反，自山南西道节度使讨辟，以储备有素，检校尚书左仆射，节度东川。公作铭以纪其事。详注《剑门铭》。）   
　　宗元启：伏惟仆射以仁厚蓄生人，以勇义平国难，而剑门用兵之事，最为天下倡首。取其险固，为我要冲，（砺与高崇文同征刘辟，拔剑州，斩其刺史文德昭。因分守险阻，溃其腹心。）王师得以由其门而入，彷徉布，（布，散也。徉，音羊。，户故切。）遂无留滞。是阁下之勋力，宜著于万祀而不已也。   
　　宗元负罪俟命，晷刻观望，道里深远，不得悉闻当时之威声。然而窃以累受顾念，踊跃盛德，恐没身炎瘴，卒无以少报于阁下。是以昼夜忄匈忄匈，（许拱切。）不克自宁。今身虽败弃，庶几其文犹或传于世，又焉知非因阁下之功烈，所以为不朽之一端也，敢默默而已乎？谨撰《剑门铭》一首，惶恐献上。诚无以称宏大之略，亦足以发平生之心。不胜惭惧战越之至。   
　　○上江陵严司空献所著文启（严绶，华州华阴人，挺之从孙也。元和六年三月，以授检校司空，出为荆南节度、观察、度支等使，兼江陵尹。）   
　　宗元启：伏念往岁司空由尚书郎出贰太原，（贞元中，绶自刑部员外郎为太原少尹，寻加北都副留守，又加行军司马。）宗元获于天长（天长，驿名。）专用候谒，伏蒙叙以世旧，许造门阑。自后司空累膺宠荣，位极公辅。（绶累迁尚书右仆射，检校司空。）宗元得罪朝列，窜身湘南。（湘南谓永州。）霄汉益高，泥尘永弃，瞻仰辽绝，陈露无由。司空统临旧荆，控制南服，道路非远，德化所覃，是敢奋起幽沦，仰希光耀。伏惟悯怜孤贱，特赐抚存，则缧绁之辱，有望蠲除，鸣吠之能，犹希效用。谨献杂文七首，伏惟以一字定其褒贬，终身之幸，无以加焉。轻黩威严，伏增战越。   
　　○上岭南郑相公献所著文启（宪宗初，以郑同平章事。继出为岭南节度使、广州刺史。）   
　　宗元启：伏见与当州韦使君书，（韦使君，永州刺史。）猥赐存问，惊怍悼惧，交动于中。循念竟日，若无容措。幸甚幸甚。宗元素乏智能，复阙周慎，一自得罪，八年于今。（时元和七年也。）兢愧吊影，追咎既往，自以终身沉废，无迹自明，不意相国垂愍，特记名姓。守{穴夭}奥者。（一作奥{穴夭}。{穴夭}，音要。）忽仰希于白日；负泥涂者，遂自濯於清源。快心畅目，不知所喻。伏以圣人之道，与其进也不保其往，故敢藻饰文字，洗涤心神，致之门下，祗俟严命。伏惟收抚奖励，以成其终。谨献杂文三十六首，冒昧上黩，无任踊跃惶恐之至。   
　　○上李中丞献所著文启（即湖南李中丞也，与前卷二启同其人。此启又与前卷启中之意同。）   
　　宗元启：宗元无异能，独好为文章，始用此以进，终用此以退。今者畏罪悔咎，伏匿惴栗，犹未能去之。时时举首，长吟哀歌，舒泄幽郁，因取笔以书，纫韦而编，（纫，女陈切。结也。）略成数卷。伏念阁下以文章升大僚，统方隅，而宗元幸缘罪辜，得与编人齿于部内，（永州在湖南管内。）不以此时露其所为，以希大君子顾视，则为陋劣而自弃也。敢饰近文，及在京师官命所草者，凡三卷，合四十三篇，不敢繁故也。倘或以为有可采者，当缮录其余，以增几席之污。去就鄙野，伏用兢惶。谨启。   
　　○上裴行立中丞撰訾家洲亭记启（元和十二年，以御史中丞裴行立为桂管观察使，故以《桂州訾家州亭记》属公。公至是移书献记，当在十二年后柳州时所作。訾，即移切。又音紫。）   
　　右伏奉处分令撰《訾家洲亭记》。伏以境之殊尤者，必待才之绝妙以极其词。今是亭之胜，甲于天下，而猥顾鄙陋，使为之记。伏受严命，不敢固让，退自揣度，惕然汗流。累奉游宴，窃观物象，涉旬模拟，不得万一。窃复详忖，进退若坠。久稽篆刻，则有违慢之辜；速课空薄，又见疏芜之累。■Ａ２０期废事。（“■Ａ２０”，与“愆”同。）尤所战栗。谨修撰讫，（记在集中。）上献。退自，（音局脊。）不知所裁。无任陨越惶恐之至。   
　　○上河阳乌尚书启（一本题云“上河阳乌尚书重胤欲献文启”。）   
　　宗元启：伏以尚书以硕德伟才，代著勋烈。（重胤父承比，事平庐军有功。）两河定乱，（重胤少为潞州牙将，兼左司马。节度使卢从史奉诏讨王承宗，阴与贼连。吐突承璀将图之，以告重胤。元和五年四月，重胤缚从史以献。帐下士持兵合欢，重胤叱曰：“天子有命，从者赏，违者斩。”士敛手还部，无敢动。）三城建功，（宪宗嘉重胤功，擢帅河阳。河阳有三城，故曰河阳三城节度使。元和九年，帝讨淮蔡，诏重胤以兵压贼境。）鼎彝竹帛，未足云纪，进临汝上，控制东方，（元和九年闰八月，以重胤为汝州刺史，充河阳、淮、汝节度使，徙治汝州。）隐然长城，朝野倚赖。宗元虽屏弃遐壤，而饱闻德声。所恨不获亲执鞭弭，（《左传》僖二十三年，晋公子重耳曰：“左执鞭弭，右属。”《尔雅》：弓有缘者为弓，无者为弭。缘，骨饰首末。）以备戎伍，夙夜踊跃，不克宁居。伏以威棱所加，狂狡已震，（狂狡，谓吴元济也。）莫大之绩，重复增崇。小子久以文字进身，尝好古人事业，专当具笔札，拂缣缃，（缣，音兼。缃，音相。）赞扬大功，垂之不朽。瞻望霄汉，恋慕交深。冒黩威严，伏增战越。   　    　        　    　 
●卷三十七·表庆贺 
○礼部为百官上尊号表（尊号，古所无有。自唐高宗始称天皇，中宗称应天，至明皇，遂有开元圣文神武之号，自是以为法。肃宗即位次年正月，遂加册号。代宗即位次年七月，群臣遂上尊号。至德宗即位次年正月，即上尊号。至宪宗立于永贞元年八月，礼部百官当复遵此议。公是时尚为礼部员外郎，故预作此表。然公是年九月黜为邵州刺史，继贬永州司马。至元和三年，宪宗方上尊号。） 
　　臣某言：伏以圣王之纂承天位也，臣子必竭恳诚，献尊号，安敢为佞，礼在其中。一则以告天地神，二则以奉宗庙社稷，三则以安华夏蛮貊，巍巍大称，其可废乎？臣等诚欢诚望，顿首顿首。   
　　伏惟皇帝陛下，协周文之孝德，（《礼记》：“文王之为世子，朝于王季日三”云云，是其孝德也。）齐大禹之约身，（孔子言禹菲饮食，恶衣服，卑宫室，是其约也。）弘帝尧之法天，（《论语》：惟天为大，惟尧则之。）过殷汤之解网。（《史记》：汤出，见野张网四面，祝曰：“自天下四方皆入吾网。”汤曰：“嘻，尽之矣！”乃去其三面。）未逾周月，四海将致于时雍；俯及元正，率土更欣于再造。然神人之愿，仪兆之情，有所不安，率谓未尽善者，以为帝德广运而尊号犹缺。郊庙备礼而祝嘏无词，（嘏，古雅切。受福曰嘏。）凡百兢怀，华夷属望。   
　　臣谨按昔皋陶之颂舜，伊尹之颂汤，皆臣子至公，面扬君父，以敷于当代，以播于无穷，夫岂饰哉！率由事实，帝王尊号盖渐于此。皇家光被四表，祖宗烈文，（《诗》：烈文辟公。）时当大和，尊号表德，耳目所接，简牍斯存。稽之于前典则如彼，考之于圣朝则又如此。（一无“则”字。）今龟筮习吉，（《书》：龟筮协从，卜不习吉。注云：习，固也。）元正戒期，当品物维新之时，乃皇天大礼之日。陛下郊天地，飨宗祧，（音挑。还祖庙也。）阴阳协和，动植交畅，不建至尊之称，（尺证切。）恐违列圣之心。所以臣等冒死陈闻，请上徽号。伏惟陛下小谦让之节，安延企之情，特诏名儒礼官，百僚庶尹，详明故实，议崇圣德，则人望允厌，神心获安。山川效灵，光赞无疆之寿；祝史陈信，（《左传》昭二十年，其祝史祭祀陈信不愧。）永彰不朽之功。臣等蒙国宠荣，备位班列，无任恳望之至。   
　　○第二表   
　　臣某等言：臣等再陈丹恳，谨献鸿名，天意未从，（“意”，一作“心”。）陨越无措。臣某诚惶诚恐，顿首顿首。   
　　谨按：尧曰“咨尔舜”，舜曰“格尔禹”，汤曰“吾自甚武”，自号曰武王。（出《史记》。）则尧、舜、禹、汤皆当时王者之号也。考皇帝之故实，征往圣之宪章，允协礼经，焕乎图牒。伏惟皇帝陛下，允恭克让，约己谦尊，参天两地之功，（《易》：参天两地而倚数。）为而不有，安上理人之德，（《孝经》：安上治民，莫善于礼。）置而不论。至哉王言，非群下所仰望也。然臣等伏以为尊号者，所以类上帝，（《书》：肆类于上帝。类，祭名。）飨祖宗，万人所称，百蛮所仰，表圣德于率土，播天声于无疆。臣下请之之谓礼，帝王承之之谓孝，孝大于让，礼先于谦，百王不刊之典，安可得而废也？   
　　臣等又以《春秋》本於五始，（五始者，谓元年春王正月，公即位是也。《汉书·王褒传》又记曰：共惟《春秋》法五始之要。）元者，一岁之首；春者，四时之首；王者，受命之首；正月者，政教之首；郊天大礼者，立极之首。今天地交泰，俯临元辰，正始之美，正当其运。陛下确违群愿，固守谦冲，此臣等所以兢惕失图，忄回惶无措，上冒严宪，敢逃厚责。伏乞俯垂天听，察纳微诚，诏礼官议臣所请，揆日推礼，（《诗》：揆之以日，作于楚室。揆，择也。）虔奉鸿休，尽敬于此。犹恐天光未照，三献无征，彷徨阙庭，伏待斧。无任耸望之至。   
　　○礼部贺册尊号表（一本无礼部字。古今序中皆题云《礼部贺册尊号表》，非也。宪宗元和三年，初加尊号“睿圣文武皇帝。”至元和十四年七月，再上“元和圣文神武法天应道皇帝”。公是时已为柳州刺史，表疏可见非礼部表也。当题云：《柳州贺册尊号表》。）   
　　臣某，伏奉月日制，（元和十四年七月己丑，群臣上尊号。）陛下膺受尊号，率土臣子，庆无穷。臣闻立极之大，四海无以报神功；配天之尊，万物不能崇圣德。唯有徽号，是彰中兴，所以上探天心，下极人欲。   
　　伏惟“元和圣文神武法天应道皇帝”陛下，统承千载，光被六幽，蟊贼尽除，（蟊贼，并食苗虫。蟊，音矛。）福应皆集。有首有趾，咸识太平。勋臣增爵禄之荣，戎士加赏延之宠，片善必录，微功尽升。独惟圣谟，事绝酬答，万国觖望，（觖望，怨望也。觖，古穴、窥睡二切。）百功怨思。（“百功”，合作“百工”。）是以启元和之盛典，延穹昊之景祚，理历凝命，实曰圣文；和众定功，时惟神武；运行有法天之用，变化乃应道之方。鬼神协谋，夷夏同志，大礼既建，鸿恩遂行。欢呼远匝于九围，（一作币。帝命式于九围。）渗漉普周于八裔，（渗，所禁、所锦二切。漉，音鹿。）庆超遂古，美冠将来。   
　　臣获守蛮荒（公时为柳州刺史。）远承大典。潢污比陋，河清幸遂于千年；（《文选·运命论》：黄河清而圣人生。注：黄河千年一清。）尘壤均微，山呼愿同于万岁。（汉武帝元封元年，礼祭中岳太室，吏卒咸闻呼万岁者三。）无任屏营之至。   
　　○为京兆府请复尊号表三首（此为德宗作也。下《为耆老等请复尊号表》，二首皆同。盖公为蓝田尉时作。）   
　　臣某言：某月日诸县耆老某等若干人诣臣陈状，辞意迫切，以陛下尊号未复，请诣阙上表者。人心已郁，安可久违；天意实勤，谅难固拒。抚状感悦，深契微诚。臣某诚恳诚迫，顿首顿首。   
　　伏惟皇帝陛下，圣神之功，贯于天地；文武之道，超乎古今。（建中元年正月丁卯朔，群臣上尊号曰“圣文神武皇帝”。兴元元年正月癸酉朔，诏中外书奏不得言“圣神文武”之号。）盛德愈大，而谦光益深，玄化已成，而徽号未复。遂使神觖望，（觖，音决。）人庶怨思。（一作“深”。）沐浴鸿泽者，敢怀晷刻之安；捧戴皇恩者，不知寝食之适。负愧怀愤，万方一心，日日以冀，（一作“日月”。）遂淹星岁。况今地不爱宝，（《礼记》：地不爱其宝。）致百谷之丰穰；天惟降衷，（《书》：惟皇上帝，降衷于下民。衷，善也。）呈众瑞而繁委。污莱瘠卤之地，（卤，咸地。）混成大田；（《诗》：大田多稼。）草木虫兽之微，（一作“鸟兽”，一作“虫鱼”。）化为神贶。万灵垂鉴，昭然甚明。此而不从，臣所大惑。矧又兵戎永戢，夷狄咸怀，（一作“夷夏怀柔”。）昭然长春，（“昭”，一作“煦”。）乐以终目。（“以”，一作“只”。）是以耆老等深感圣育，踊跃不宁，上奉天恩，知惧。（，音局脊。）顿颡阙下，（“顿”，一作“启”。）愿复鸿名，不谋而同，无期而至。此皆上玄幽赞以诱其衷，列圣垂灵以悟其意。臣以为陛下当敬于斯旨，不可忽也。   
　　臣又伏以陛下赏功与能，举贤出滞，小言不废，片善是褒。岂可使臣子之效，虽微而必旌；君父之德，尽美而无称！凡在覆载，（一有“孰不兢惧”四字。）不胜恳祷惶恐之至。（“惶恐”，一作“恐惧”，一作“恐悚”。）谨封耆老等状，奉表昧死陈请以闻。谨言。   
　　○第二表（一本云，此第二表阙。此表乃下《为耆老等请复尊号第三表》也。）   
　　京兆府长安县耆老臣石灵等言：（“灵”，一作Щ，徒滥切。）伏奉墨诏，批臣所请复尊号（一作“批答臣等”云云。）未蒙允许者。捧对惶遽，不知所裁。天实命之，于臣何有！臣等诚恳诚惧，顿首顿首。   
　　臣闻圣君以奉天为心，不以执谦为德；以顺人为大，不以崇让为优。今陛下深拒天人之诚，犹怀谦让之道，臣等愚惑，未知所归。且百祥荐臻，特表昊穹之卷；五谷蕃熟，用彰后土之勤。亿兆嗷嗷，吁天请命，（《书》：无辜吁天。注：吁，呼也。）上下交应，幽明同心。举而违之，臣所未识，况臣等共被仁育，同臻大和。陛下德达上玄，以丰臣之衣食；道跻寿域，以延臣之岁年。沐浴皇风，二十余载，儿童感化，鳏寡知恩。故臣等出乡之时，欢呼遍野，闾里勉臣以不进不止，妻孥誓臣以不遂不归。唯竭血诚，退无面目，便当陨首阙下，终不徒还。伏惟陛下照臣恳迫之情，（一作“诚”。）哀臣羸老之命。臣等不胜呜咽惭恨之至。谨奉表陈请以闻。   
　　○第三表   
　　臣某言：臣伏以耆老等并皆发丹诚，（一无“皆”字。）将贯白日，请复徽号，以光圣谟。臣以其恳款自中，不可禁止，遂抗表陈请，备述微诚。伏奉墨诏批答未蒙允许者，众心尚阻，天意未从，恳迫逾深，兢惶无措。   
　　臣某伏惟皇帝陛下道大益谦，化成弥损。虽江海善下，（《老子》：江海所以能为百谷王者，以其善下之也。）每应朝宗之心，（《书》：江、汉朝宗于海。）而日月居高，久称照临之位。况复上承天命，下睹人诚，若然辞之，理有不可。伏以陛下功参造化，政体乾坤，万邦宅心，百灵效职，此圣之至也。明并两曜，信如四时，先天不违，穷神知化，此神之极也。道德纯备，礼乐兴行，宸翰动于三光，睿藻穷于六义，（《诗序》：故诗有六义焉。）此文之备也。五兵不试，（《周礼》：司兵掌五兵。注云：戈、殳、戟、酋矛、夷矛。不试，不用也。）七德咸宣，（《左传》宣十二年：武，禁暴、戢兵、保大、定功、安民、和众、丰财者也。武有七德，我无一焉。）殊方者知归，负固者率服，此武之成也。黄龙皓兔，甘露庆云，神禾嘉瓜，祥莲瑞木，万物畅遂，百谷茂滋，此天之至灵也。黎老班白，伏守阙庭，鳏嫠童幼，（嫠，力之切。谓无夫也。）谣歌道路，此人之至诚也。有其德而无其号，拒乎天而违乎人，虽陛下谦让之至美，抑非臣心之所安也。伏以贱志难明，微诚莫达，戴天弥惧，履地益惭，不任恳迫屏营之至。伏愿早建大号，以称天人之心。谨再奉表昧死陈请以闻。   
　　○为耆老等请复尊号表（一本题云二首。即以前《为京兆府请复尊号第二表》为次篇。）   
　　京兆府长安县耆老臣石灵等言：（“灵”，一作Щ，一作臣某等。）臣伏以陛下尊号未复一十九年，（时贞元十八年，德宗兴元元年，去圣神文武号，至是一十九年。）盛德光大，玄化益被。（一作“盛德弥光，大化益被”。）加以休征咸集，福应具臻，至于今岁，纷纶尤盛。风雨必顺，生长以时，五稼尽登，万方皆稔。神意人事，正在于斯，天不可违，时不可弃。臣等恳诚迫，顿首顿首。   
　　臣闻恩深必报，德盛必崇。以陛下九重之尊，推崇无上；以陛下四海之大，报效何施？唯有尊名，用光圣理，阙然未复，谁所敢安？臣心则微，天意甚重。伏惟皇帝陛下体昊穹以施化，虔上帝以致诚。今即万祥应期，百神奉职，飞走之物皆已效灵，草木之类咸能应圣。天命降于上，人诚发于中，此而可辞，孰云有奉？况复野多滞穗，（《诗》：此有滞穗，伊寡妇之利。）亩有余粮，足食之庆，充溢于京坻，（直饥切。俗作“互”，小丘也。水中可居曰坻。《方言》云：坻，场也。梁宋间蚍蜉犁鼠之场谓之坻。《诗》：曾孙之庾，如坻如京。）阜财之谣，欢呼于道路。尽非人力，皆是天成。神之望既勤，遐迩之心又迫。况臣等得生邦甸，幸遇盛明。身体发肤，尽归于圣育；（“尽”，一作“咸”。）衣服饮食，悉自于皇恩。被玄化而益深，望鸿名而未睹，恳倒之至，夙夜不宁。谨诣光顺门，昧死请复“圣神文武”之号，以副天地宗社之心，使海内赤子得安其所。臣等不胜恳倒迫切之至。谨奉表以闻。   
　　○礼部为文武百寮请听政表三首（此为顺宗作也。德宗崩，顺宗即位，百寮请听政。公是时为礼部郎官作。）   
　　臣某等言：臣闻大道必体于至公，大孝莫高于善继。（《礼记》：善继人之志。）上观列圣，旁考前王，罔不俯就礼文，仰承大事，严奉宗庙，慰安元元。然后德教惟新，邦家永固。   
　　伏惟皇帝陛下寝苫泣血，（苫，草也，居丧以为覆席。贞元二十一年正月癸已，德宗崩。丙申，顺宗即位。）号慕无时，贯於神明，动于天地。未临庶政，犹徇至诚，凡在人臣，孰不哀惧。伏惟先圣遗旨，俾陛下抑哀而听政。本朝乏人，使臣等竭忠以奉上。非敢惧死，辄布恳词，期于必从，以慰寰宇。且王业至重，军国方殷，一日万机，不可暂阙。伏愿追遵顾命，蹈履成规，恢王者华夷之望，顺上帝乃眷之怀。臣等不胜哀迫诚恳之至。   
</div>
    <div class="pagination">
<a href="柳宗元集_page15.html">上一页</a><span>...</span><a href="柳宗元集_page11.html">11</a><a href="柳宗元集_page12.html">12</a><a href="柳宗元集_page13.html">13</a><a href="柳宗元集_page14.html">14</a><a href="柳宗元集_page15.html">15</a><span class="current-page">16</span><a href="柳宗元集_page17.html">17</a><a href="柳宗元集_page18.html">18</a><a href="柳宗元集_page19.html">19</a><a href="柳宗元集_page20.html">20</a><a href="柳宗元集_page21.html">21</a><span>...</span><a href="柳宗元集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
