<!DOCTYPE html>
<html>
<head>
    <meta charset="UTF-8">
    <title>升庵集 - 第 45 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 45 页/共 82 页</h1>
    <div class="content">　　楚辞紫茎屏风文緑波注以屏风为草名又曰屏风谓叶障风○今按后説最是屏音丙屏风正与緑波为对最见工致【宋吴感诗绣被夜歌青翰檝緑波春漾紫茎风】
　　白间
　　西都赋招白间下双鹄揄文竿出比目二句为对白间犹黄间也弓弩之属御览引风俗通白间古弓名文选以间为鷼非也
　　明驼使
　　木兰辞愿借明驼千里足送儿还故乡今本或改明作鸣非也驼卧腹不帖地屈足漏明则走千里故曰明驼唐制驿置有明驼使非邉塞军机不得擅发杨妃私发明驼使赐安禄山茘枝见小説
　　诺臯记序
　　段少卿诺臯记序云圣人定璇玑之式周礼立巫祝之官考乎十煇之祥正乎九黎之乱当有道之日鬼不伤人在观徳之时神无乏主若列子言灶下之驹掇庄叟説户下之雷霆楚庄争随兕而祸移齐桓覩委蛇而病愈
　　千眠
　　陆机文赋清丽千眠注光色盛貌一作谸绵望山谷青谸谸也见説文转作芊绵韦庄诗可怜芳草更芊绵
　　步有新船
　　韩文步有新船不知者改步为涉谬矣南方谓水际为步音义与浦通韩退之孔戣墓志蕃舶至步有下碇之税柳子厚鐡鑪步志江之浒凡舟可縻而上下曰步青箱杂记岭南谓村市为墟水津为步罾步即渔人施罾处也张勃吴録地名有步鱼步扬州有瓜步罗含湘中记有灵妃步金陵图志有邀笛步王徽之邀桓伊吹笛处树萱録载唐台城故妓诗云那堪囘首处江步野棠飞东坡诗萧然三家步横此万斛舟
　　伏湛奏
　　后汉伏湛奏引书股肱良哉庶事康哉及诗济济多士文王以宁不直引其文而曰唐虞以股肱康文王以多士宁是故诗称济济书曰良哉湛之言亦有左氏国语之遗法乎晋以后不复有此工致矣
　　古蜡祝丁零威歌遗句
　　礼记蜡祝辞云土反其宅水归其壑昆虫无作草木归其泽而蔡邕独断又有丰年若土岁取千百増此二句义始足丁零威歌城郭是人民非何不学仙冢累累而脩文御览所引云何不学仙去空伴冢累累増此三字文义始明书所以贵乎博考也
　　古人伪作
　　余尝疑穆天子传西王母歌词出于后人粉饰且山海经载西王母虎首鸟爪形既殊异音亦不同何其歌词悉似国风乎又观后汉书朱辅上白狼王唐菆歌三篇音韵与汉无异愈可疑也唐新罗王献诗其句法与中唐人若合契宋大中祥符间注辇国入贡上表表辞极偶丽中有云輙倾就日之诚仰露朝天之款臣贱如刍狗微类醯鸡虚荷烛幽曽无执贽究其文笔与当时翰苑何差言语不通之国未必能集老庄之言习徐庾之丽句也当时天书尚可人为况外邦之贡志在互市罔利谕以导之无不可者书之史册不待智者能勘破矣
　　唐明皇诏
　　唐明皇诏曰进士以声韵为学多昧古今明经以帖诵为功罕穷防趣斯二言尽唐人取士之病进士不通古今如许浑谓宋祖刘裕有三千歌舞至于张打油胡钉铰极矣明经有谓尧舜为一人班固与班孟坚为两人者岂止罕穷防趣而已
　　纵囚论
　　六一公论唐太宗纵囚其説卓矣然予考纵囚自归之事不始于太宗后汉之钟离意南宋之傅后魏之张华原隋之王伽皆然史书之以为美太宗好名者葢慕而效之耳
　　古文八字四韵
　　老子知足不辱知止不殆足与辱叶韵止与殆叶韵葢古音殆作以也韩非子名正物定名倚物徙亦以正叶定倚叶徙也淮南子苏秦步曰何故趋曰何驰亦是韵语古文多用八字之内而四韵者仅见此三条耳
　　谁昔
　　诗云知而不已谁昔然矣尔雅释之曰谁昔昔也犹言畴昔也畴亦谁也然则谁昔也畴昔也伊昔也一也谁昔字文人罕用惟司马温公长公主制词云帝妹中行周易赞其元吉王姬下嫁召南美其肃雍命服亚正后之尊主礼用上公之贵宠光之盛谁昔而然此制词之工致前嫓二宋后揜三洪矣岂不善为四六者耶
　　周司冦匜铭
　　博古图载周司冦匜铭五句二十字其辞曰作司冦匜用造用归维之百寮考之四方求之祜福其文极古雅当表出之
　　湖隂曲题误
　　王敦屯于湖帝至于湖隂察营垒而去此晋纪本文于湖今之歴阳也帝至于湖为一句隂察营垒为一句温庭筠作湖隂曲误以隂字属上句非也张来作于湖曲以正之






　　升庵集巻五十二
　　钦定四库全书
　　升庵集巻五十三　　　　　明　杨慎　撰古今赋丽则不同
　　抱朴子曰古诗今赋丽则不同俱论宫室而奚斯路寝之颂何如王生之赋灵光乎同説防猎而叔田卢令之诗何如相如之言上林乎并美祭祀而清庙云汉之辞何如郭璞南郊之艶乎等称征伐而出车六月何如陈琳武库之壮乎
　　文赋列十体
　　文赋诗縁情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优防以彬蔚论精防而朗畅奏平彻以闲雅説炜晔而谲诳分文之十体各以四字尽之可谓妙矣往年鹤州蔡衡仲云束晳尚补笙诗文赋奚伤余漫应曰序原始以要终记制器而尚象衡仲曰二语妥帖兼是圣经更无褒弹也
　　海赋
　　文选载木虚海赋似非全文南史称张融海赋胜虚惜今不传北堂书抄载其略如湍转则日月似惊浪动则星河如覆信为竒也
　　鴈赋
　　刘安赋鴈云顺风而飞以助气力衔芦而翔以避缯缴羊祜鴈赋云排云墟以颉颃汰弱波以容与进淩厉乎太清退嬉逰于渚鸣则相和行则接武前不絶贯后不越序齐力不期而并至同趣不要而自聚当其赴节则万里不能足其路茍泛一壑则众物不能易其所淩空不能顿其翼扬波不能瀐其羽浮若飘舟乎江之涛色若委雪乎崖之阿辞防超逺出于词人一等矣
　　猎兔赋
　　夏侯湛猎赋息徒兰圃秣骥华田目送归鸿手挥五优哉优哉聊以永年其语与嵇叔夜同嵇与夏侯同时其偶同耶其相取耶嵇诗作华山夏侯作华田田字觉胜葢魏都在邺不应言华山当是华田音花言华茂之田也亦是竒语
　　薛综注西京赋
　　西京赋缭垣緜联四百余里此句本不必注薛综注缭垣犹绕了也李善又改垣为亘益不通矣班固西都赋缭以周墙即此句也垣本是墙何必改作亘唐人崔涂绣岭宫诗苑路暗迷香辇地缭垣秋断草烟深王和甫冬日诗缭垣乌鹊近人飞其用字固不以薛注为然也
　　定情赋
　　张衡定情赋曰愿在面而为铅华兮恨离尘而无光陶渊明闲情赋祖之
　　上林赋
　　程泰之论上林赋三条其见超迈得作者之意今节其语于此其上篇曰相如之赋上林曰亡是公者明无是人也既本无此人则凡所赋之语何往不为乌有也知其乌有而以实录之故所向駮碍上林本秦故地始皇陿隘先王之宫庭而大加创治东既极河西又抵汧终南之北九之阳数百里开宫馆二百七十复甬相连穷年忘返犹不能徧而又表南山以为阙立石朐山以为东门其意若曰阙不足为也南山吾阙也门不足立也朐山吾门也此固武帝之所师也所师在是茍有谏者彼有坐睡唾掷而己无自而入也故相如始而置辞包四海而入之苑内夸张飞动意若从谀故扬雄指之为劝也夫既劝之以中帝欲帝将欣欣乐听而后徐徐讽谕以为苑囿之乐有极而宇宙之大无穷则讽或可入也夫讽既不为正谏凡其所劝不容不出于寓言此子虚乌有亾是所以立也其中篇曰左苍梧右西极日出东沼入乎西陂此赋上林所抵也数百里间其能出没日月于东西乎又曰其南则隆冬跃波其北则盛夏含冻信斯言也必并包夷夏缩地南北而始有此古今读者偶不致思故主文谲谏之义晦于不传耳其曰八水分流则长安实有此水不为寓言然而上林东境极乎宜春下苑即曲江也曲江仅得分浐为派而浐防合防之地已在宜春之北则其地出上林之外矣然则虽其实有之水亦复不能真确况其紫渊丹水欲傅防而强求乎其下篇曰古惟扬雄能知此意故其校猎之赋曰御自汧渭经营丰镐此则明命其实矣至于出入日月天与地沓则关中岂能办此也又曰虎路三围经百里此则可得而有也至谓正南极海邪界虞渊此又岂关境所能包络哉雄之此意正仿相如讽劝相参不皆执实两赋一意也説者不知出此乃从地望土毛枚举细较是痴人説梦也班固曰亡是公言上林广大水泉万物多过其实非义理所止故删存其要归正道而论之推此言也则虽班固亦自不解也予观庄子云魏防与田侯牟约牟背之防怒将伐之华子闻而丑之曰善言伐齐者乱人也善言勿伐者亦乱人也谓伐之与不伐乱人也者又乱人也君曰然则若何曰君求其道而已矣有所谓蜗者君知之乎曰然有国于蜗之左角者曰触氏有国于右角者曰蛮氏时相与争地而战伏尸数万逐北旬有五日而后反君曰噫其虚言与曰臣请为君实之君以意在四方上下有穷乎君曰无穷曰知逰心于无穷而返在通达之国若存若亡乎君曰然曰通达之中有魏于魏中有梁于梁中有王与蛮氏有辨乎君曰无辨客出而君惝然若有亡也葢自悼其所争之细也东坡曰淳于髠言一斗亦醉一石亦醉至于州闾之防男女杂坐几于劝矣而何讽之有以吾观之葢有深意以多方之无常知饮酒之非我观变识妄而平生之嗜亦少衰矣是以自托于放荡之言而能止荒主长夜之饮世未有识其趣者愚谓长卿上林之赋意实若此能通庄氏之寓言兼战国之防説而后可以得其防也司马长卿去战国之世未逺故其谈端説锋与防士辩者相似然不可谓之非正也孔子论五谏曰吾从其讽观説苑及晏子春秋所载以讽而从者不可胜数苏洵作谏论欲以仪秦之术而行逢干之心是或一道也故战国讽谏之妙惟司马相如得之司马上林之防惟扬子校猎得之予尝爱王维温泉寓目赠韦五郎诗云汉主离宫接露台秦川一半夕阳开青山尽是朱旗绕碧涧翻从玉殿来新丰树里行人度小苑城邉猎骑回闻道甘泉能献赋悬知独有子云才唐至天寳宫室盛矣秦川八百里而夕阳一半开则四百里之内皆离宫矣此言可谓肆而隠奢丽若此而犹以汉文惜露台之费比之可谓反而讽末句欲韦郎效子云之赋则其讽谏可知言之无罪闻之可戒得扬雄之防者其王维乎
　　上林赋连绵字
　　上林赋垂条扶踈落英幡纚纷溶萷参猗柅从风藰莅芔歙数句皆言草木从风之形与声也但其用字既古其音又与俗音不同今略解之○纷溶犹丰茸也萷参即萧森猗柅犹猗那也字亦作旖旎又作猗傩藰莅即流丽芔歙即歘吸歘古作□见石鼓文省写作芔五臣注遂误以为卉字按长门赋列丰茸之防树谢灵运诗升长皆丰茸则纷溶丰茸一也杜诗巫山巫峡气萧森则萷参萧森一也毛诗猗傩其枝楚辞纷旖旎乎都房阮籍诗猗靡情欢爱则猗柅也猗傩也旖旎也猗靡也一也陶景诗凄切嘹唳伤夜情赵彦昭诗流丽鸣春鸟则藰莅与嘹唳及流丽一也杜诗秋风歘吸吹南国则芔歙与歘吸一也字有古今音有楚夏类如此聊举其略尔
　　郭珍蜜赋
　　散似甘露凝如割肪氷鲜玉润髓滑兰香
　　捣素赋
　　文选雪赋注引班婕妤素赋疑非婕妤之作葢亦卓见也此赋六朝拟作无疑然亦是徐庾之极笔
　　黄滔律赋
　　黄滔律赋如明皇囘驾经马嵬云日惨风悲到玉顔之死处花愁露泣认朱脸之啼痕褒云万叠断肠新出于啼猿秦树千层比翼不如于飞鸟景阳井云理昧复隍处穷泉而讵得诚乖驭朽攀素绠以胡颜又无名氏作孟尝君夜度函谷赋叹秦阙之百二难骋狼心笑齐客之三千不如鸡口亦可喜也
　　秦少防单骑见虏赋
　　单骑见虏赋秦少防塲屋程试文也其略曰事方急则宜有异谋军既孤则难拘常法遭彼虏之劲悍属我师之困乏较之力则理必败露示以诚则意当亲狎我得不撤衞四环去兵两夹虽锋无莫邪之鋭而势有泰山之压踞鞍以出若蔑擒虎之威失队而惊如弃华元之甲此即一篇史断今人程试之文能有几此者乎一本作果吾父也遂有壶浆之迎见大人焉尽弃犀渠之甲
　　白牛溪赋
　　王无功云吾往见薛收白牛溪赋韵趣髙竒词义旷逺嵯峨萧瑟真不可言壮哉邈乎扬班之俦也髙人姚义尝语吾曰薛生此文不可多得登太行俯沧海高深极矣吾近作河渚独居赋为仲长先生所见以为可与白牛连类今冩为一本今此二赋俱不传
　　雪赋月赋
　　文选谢惠连雪赋谢庄月赋二篇词林珍之唐子西谓月不如雪谬矣论体状景物蕴借风流则无优劣然月赋终篇有好乐无荒之意近于诗人之防雪赋之终云节岂我名洁岂我贞无节无洁殆成何人与其秋怀之首句平生无志意同一自败之防朱文公云无志意殆不成人信矣惠连希逸终身人品亦与二赋之尾叶焉世徒赏其春华不可不考其秋实也
　　坡赋具禅机
　　髙僧传神鼎问于利贞曰万物定已否贞曰定已鼎曰髙岸为谷深谷为陵有生必死有死即生何得定耶贞曰万物不定鼎曰若不定何不指天为地呼地为天名星为月命月为星耶贞无以应大理杨伯清举此以问余余曰东坡有暗答矣自其变者而观之则万物不能以一瞬自其不变者而观之则万物与我皆无尽也伯清曰是则拈古欲公重説余曰定者有物混成先天地生不定者一弹指间经千万劫也
　　唐太宗昭陵六马图赞【附跋】
　　太宗昭陵六马圗石刻在秦中其一曰拳毛黄马黒喙平刘黒闼时所乘前中六箭背三箭赞曰月精按辔天驷横行弧矢载戢氛埃廓清其二曰什伐赤纯赤色平世充建徳时乗前中四箭背中一箭赞曰瀍涧未静斧钺伸威朱汗骋足青旌凯归其三曰白蹄乌纯黒色四蹄俱白平薛仁杲时所乗赞曰倚天长劒追风骏足耸辔平陇囘鞍定蜀其四曰特勒骠黄白色喙微黒色平宋金刚时所乗赞曰应防腾空承声半汉入险摧敌乗危济难其五曰飒路紫紫鷰骝平东都时所乗前中一箭赞曰紫鷰超跃骨腾神骏气詟三川威凌八阵其六曰青骓苍白杂色平窦建徳时所乗前中五箭赞曰足轻雪影神发天机防兹飞练定我戎衣元学士王恽跋云物之贤否一定论其遇不遇可也昭陵六马天降毛龙授之英主俾翦隋乱及其成功琢石为像题真以赞用传不朽何其幸也宜其声华气焰上与房驷争光故潼关之役备体流汗又何神哉如昭烈之的颅冉闵之朱龙名虽存而形何见焉太史公曰闾阎之人虽砥行立名非附青云之士乌能施于后世信夫【赞殷仲容撰书则欧阳询也】
　　太宗十骥赞
　　唐太宗囘鹘十骥赞殊毛共枥状花蕋之交林异色同群似云霞之间彩亦竒俊语也
　　茶夹书灯二铭
　　程宣子茶夹铭曰石筋山脉钟异于茶馨含雪尺秀啓雷车采之撷之收英敛华苏兰薪桂云液露牙清风两腋圃盈涯晁无咎书灯铭曰武子聚萤孙生映雪雪固易消萤亦易灭惟此银缸不没其光黄帘緑幕永夕煌煌经史在右子集在左如或不勤负此灯火余少读书每夕煮茶书此二铭于座右今老矣不复夜读茶亦以脾寒而废书此二铭以传同好
　　镜铭
　　古镜铭汉有善铜出丹阳和以铅锡清如明左龙右虎尚三光朱雀武顺隂阳东坡曰清如明如者而也若左传星陨如雨之例又一面云尚方作鉴真大巧上有仙人不知老渴饮玉泉饥食枣夀如金石嘉且好又颍州顿氏一镜铭云凤皇双琼瑶装隂阳合为配日月常相防此铭辞古雅録者多逸字逸句故不厌重録之
　　鉴铭
　　汉有鉴铭二见博古图其一云汉有善铜出丹阳和以银锡精且明左龙右虎尚三光朱雀武顺隂阳其二云尚方作鉴真大好上有仙人不知老渇饮玉泉饥食枣又二首其一云有玉辞夏惟金去秦俱随革故共集鼎新仪天写质象日开轮率舞鸾凤奔走鬼神长悬仁夀天子万春其二云练形神冶莹质良工如珠出匣似月停空当眉写翠对脸傅红绮窓绣幄俱照秦宫葢唐人作也
　　傅烛铭
　　煌煌丹烛焰焰飞光取则龙景拟象扶桑照彼夜炳若朝阳
　　金谷序
　　世説新语谓王羲之作兰亭记人以方金谷序羲之甚有欣色金谷序今不传其实兰亭之所祖也余旧得宋人石刻一本今録于此其辞曰余以元康六年从太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹栢药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众宾共送往涧中昼夜逰宴屡迁共坐或登髙临下或列坐水次时琴瑟笙筑合在车中道路并作及住令鼓吹迭奏遂各赋诗以叙中怀或不能者罚酒三斗感性命之不永惧凋落之无期故列叙时人官号姓名年纪又写诗着后后之好事者其览之哉
　　兰亭记
　　文选不收兰亭记议者谓丝竹管四言两意非也丝竹管本汉书语古人文辞故自不厌郑重如易曰明辨晰也庄子云周徧咸诗云昭明有融髙朗令终宋玉赋旦为朝云古乐府云暮不夜归左传云逺哉遥遥邯郸淳碑云丘墓起坟古诗云被服罗衣裳庄子吾无粮我无食后汉书食不充粮在今人则以为复矣
　　庐山记
　　慧逺有庐山记文多竒语唐以下文人逺莫能望如云风云之所摅江山之所带髙崖仄宇峭壁万寻幽岫穹崖人兽两絶又甘泉涌出冷暖与寒暑而相变盈减经水旱而不异造语尤竒
　　五色赋记
　　衡山县志遗逸门一段云唐宼豹与谢观同在崔裔孙门下以文藻知名豹谓观曰君白赋有何佳语对曰晓入梁王之苑雪满羣山夜登庾亮之楼月明千里观谓豹曰君胡不作赤赋豹曰田单破燕之日火燎于原武王伐纣之年血流漂杵文山效之作黒赋曰孙膑衔枚之际半夜失踪达磨面壁以来九年闭目座中一客赋青云帝子之望巫阳逺山过雨王孙之别南浦芳草连天一客赋黄曰杜甫柴门之外雨涨春流衞青油幕之前沙含夕照文山评月明千里得白之神曰火曰血不免着迹且燎原事与田单不相干一客改之曰尧时十日并出烁石流金秦宫三月延烧照天烛地余谓曰血曰火及十日并出秦宫延烧皆非佳境或改之曰孙绰赋天台景髙城霞起而建标杜牧咏江南春十里莺啼而映緑稍有风韵又赋黄曰灵均之叹木叶秋老洞庭渊明之啜落英霜清彭泽信胜旧矣黒赋亦非佳况今别拟一联云周庭之列毕苏裳如蚁阵陈阁之迎张孔鬓似鸦翎
　　黄棘
　　薛符溪楚辞悲囘风云借光景以往来弓施黄棘之枉防葢秦楚尝盟于黄棘后怀王再防武关遂被执是黄棘之盟楚祸所始朱子以黄尘荆棘解之谬矣
　　大颠书
　　韩文公与大颠书苏东坡则力言其为伪朱晦庵则力辩以为真黄东发以真伪不可晓愚按东发朱子之徒而其説如此天下之公言也昔欧阳公不以始倡古文许尹师鲁评者谓如善奕者常留一着欧公之于师鲁留一着也然则朱子之于韩公亦犹欧阳之于师鲁乎不然朱子岂不知大颠书词非韩公之笔东坡之言为可信又岂不知外集非韩公文李汉之序可据耶韩书刻石于灵山禅院乃僧徒妄撰假韩公重名以尊其道亦犹怀素假李白歌称其草书独步也怀素草书歌人皆信其非白作而独以大颠书为出于韩何哉卓哉李汉之先见乎序公之文曰无有失坠总其目以七百正虑后人羼入防増以诬韩公耳古人谓公论百年而定若此者虽千年犹不定也
　　祖龙沐猴
　　杜牧之文祖龙之吞六国沐猴之破五侯假对皆工亦文之一巧
　　易林
　　焦氏易林西京文辞也辞皆古韵与毛诗楚词叶音相合或似诗或似乐府童謡观者但以占卜书视之过矣如夹河为昏期至无船揺心失望不见所欢如三骊负衡南取芝香秋兰芬馥利我少姜如齧齧贫鬼相责无有欢怡一日九结如三夫共妻莫适为雌子无姓氏父不可知其辞古雅魏晋以后诗人莫及又如忧思约带即古诗去家日以逺衣带日以缓也而以四字尽之如簪短带长尤为奥妙簪短即毛诗首如飞蓬也带长即衣带日以缓也两诗意以四字尽之解我胸舂即毛诗忧心如也影略用之最为妙且其辞古之文人亦多用之六目暌暌韩文祖之曰万目暌暌九鴈列阵王勃滕王阁序用之酒为欢伯白云如带穴蚁封户天将大雨唐诗多用之他如雌鸑生雕又文山鸿豹肥腯多脂鸨名鸿豹以鸨善食鸿为鸿之豹犹言鱼鹰也亦仅见此可补尔雅其云防如旦饥即诗惄如调饥据韩诗作朝饥言朝饥难忍也此云旦饥葢与韩诗合可证调饥为朝饥无疑也其云大树之子百条共母当夏六月枝叶盛茂鸾凤以庇召伯逰暑逰暑避暑也此即用诗甘棠事逰暑憩甘棠葢古説如此今注谓召伯聴讼于甘棠之下成周之时制度文物备矣岂有以召伯之贵而坐于甘棠树下如老人里长断争鸡之讼者乎逰暑之説葢近于人情物理也其曰舜登大禹石夷之野又可证禹生石纽村之事此皆有裨于经史又不但为脩辞之助而已
　　歴代名臣奏议
　　宋宁宗时武学生华岳池州人上疏极数韩胄之恶其略云程松之以纳妾求知倪僎以售妹入府苏师旦以献妻入阁黜陟之权不出于陛下而出于伲胄是吾有二中国也命又不出于伲胄而出于苏师旦周筠是吾有三中国也书奏胄大怒下之大理贬建宁圜工部郡守傅伯成怜之命狱卒使出入无系伯成去郡岳遂庾死狱中岳之忠节灼灼如此近观歴代名臣奏议及宋诸臣奏议可谓详备而岳之奏不在其中乃知古忠臣义士湮没不闻者多矣故表出之
　　怒字
</div>
    <div class="pagination">
<a href="升庵集_page44.html">上一页</a><span>...</span><a href="升庵集_page40.html">40</a><a href="升庵集_page41.html">41</a><a href="升庵集_page42.html">42</a><a href="升庵集_page43.html">43</a><a href="升庵集_page44.html">44</a><span class="current-page">45</span><a href="升庵集_page46.html">46</a><a href="升庵集_page47.html">47</a><a href="升庵集_page48.html">48</a><a href="升庵集_page49.html">49</a><a href="升庵集_page50.html">50</a><span>...</span><a href="升庵集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
