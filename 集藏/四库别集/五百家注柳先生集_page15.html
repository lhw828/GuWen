<!DOCTYPE html>
<html>
<head>
    <meta charset="UTF-8">
    <title>五百家注柳先生集 - 第 15 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注柳先生集 - 第 15 页/共 19 页</h1>
    <div class="content">　　【韩曰公尝志宗直殡谓其撰汉书文章为四十巻歌謡言议纎悉备具连累贯统好文者以为工此序益公在永未召时作】
　　左右史混久矣言事驳乱【孙曰礼记玉藻动则左史书之言则右史书之事即动也○驳字音剥】尚书春秋之防不立【童曰书以纪言春秋以纪事】自左丘明传孔氏【补注谓左氏为春秋传也】太史公述歴古今合而为史【补注司马迁自序曰卒述陶唐以来至于麟趾自黄帝始着十二本纪作十表八书三十世家七十列传凡百三十篇五十二万六千五百字为太史公书○一有记字】迄于交错相糺【音纠】莫能离其説独左氏国语纪言不防事战国防春秋后语【孙曰晋孔衍字舒元以战国策所书为未尽善乃引太史公所记防其同异删彼二家聚为一録号春秋后语】颇本右史尚书之制然无古圣人蔚然之道大抵促数耗矣【童曰耗不明也莫报切】而后之文者宠之【宠一作袭】文之近古而尤壮丽莫若汉之西京班固书传之吾尝病其畔散不属【之欲切】无以考其变欲采比义防年长疾作驽堕愈日甚未能胜也幸吾弟宗直【韩曰宗直字正夫公之从父弟也元和十一年从公至柳而卒年三十三】爱古书乐而成之捜讨磔裂【磔陟格切】攟摭融结【童曰説文云攟摭拾也博雅云取也攟俱运切摭之石切】离而同之与类推移不易时月而咸得从其条贯森然炳然若开羣玉之府【孙曰穆天子传癸巳至于羣玉之山先王之所谓策府注云言往古帝王以藏书防之府】指挥聨累圭璋琮璜之状【集注周礼六币圭以马璋以皮璧以帛琮以锦琥以绣璜以黼説文圭瑞玉也上员下方剡上为圭半圭为璋琮丈八寸似车釭璜半璧○璋音章璜音黄琮俱攻切】各有列位不失其叙虽第其价可也以文观之则赋颂诗歌书奏诏防辨论之辞毕具以语观之则右史纪言尚书战国防成败兴壊之説大备无不苞也噫是可以为学者之端耶【一无之字】始吾少时有路子者自赞为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋以降则荡而靡得其中者汉氏汉氏之东则既衰矣当文帝时始得贾生明儒术武帝尤好焉而公孙董仲舒司马迁相如之徒作风雅益盛敷施天下自天子至公卿大夫士庶人咸通焉于是宣于诏策达于奏议讽于辞赋传于歌谣由高帝迄于哀平王莽之诛四方之文章盖烂然矣史臣班孟坚修其书拔其尤者充于简册则二百三十年间列辟之达道【童曰列辟人主也】名臣之大范贤能之志业黔黎之风美列焉若乃合其英精【一作菁】离其变通论次其叙位必俟学古者兴行之唐兴用文理【一作章】贞元间文章特盛本之三代浃于汉氏【浃即协切】与之相凖于是有能者取孟坚书类其文次其先后为四十巻
　　杨评事文集后序
　　【韩曰杨君凌也先友记云杨氏兄弟者农人慿由江南西道入为散骑常侍凝以兵部郎中卒凌以大理评事卒用知评事之为凌也审矣唐书云凌终侍御史误也】
　　赞曰文之用辞令褒贬导扬讽谕而已虽其言鄙野足以备于用然而阙其文采固不足以竦动时聴夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎著述者也导扬讽谕本乎比兴者也著述者流盖出于书之谟训易之象系春秋之笔削其要在于高壮广厚词正而理备谓宜藏于简册也比兴者流盖出于虞夏之咏歌殷周之风雅其要在于丽则清越【孙曰扬子诗人之赋丽以则谓靡丽而有法则礼记其声清越而长】言畅而意美谓宜流于謡诵也兹二者考其防义离不合故秉笔之士恒偏胜独得而罕有兼者焉厥有能而専美命之曰艺成虽古文雅之盛世不能并肩而生唐兴以来称是选而不怍者梓潼陈拾遗【韩曰陈子昻梓州射洪人尝为右拾遗唐兴文章承徐庾余风天下祖尚子昻始变正风雅】其后燕文贞以著述之余攻比兴而莫能极【韩曰张説封燕国公諡文贞朝廷大述作多出其手其文属思精壮世所不逮説殁后帝使就家録其文行于世】张曲江以比兴之隟【与隙同】穷著述而不克备【韩曰张九龄韶州曲江人开元后天下称曲江公而不名云一本穷字下有作者二字】其余各探一隅相与背驰于道者其去弥逺文之难兼斯亦甚矣若杨君者少以篇什着声于时其炳耀尤异之词讽诵于文人满盈于江湖达于京师晚节徧悟文体尤邃叙述学富识逺才涌未已其雄杰老成之风与时増加既获是不数年而夭其季年所作尤善其为鄂州新城颂诸葛武侯传论饯送梓潼陈众甫汝南周愿河东裴泰【孙曰贞元十八年泰为安南都护】武都符义府【符一作可】太山羊士谔【孙曰元和三年士谔贬资州刺史】陇西李链凡六序庐山禅居记辞李常侍启逺逰赋七夕赋皆人文之选已用是陪陈君之后其可谓具体者欤呜呼公既悟文而疾既即功而废废不逾年大病及之卒不得穷其功竟其才遗文未克流于世休声未克充于时凡我从事于文者所宜追惜而悼慕也宗元以通家修好幼获省谒故得奉公元兄命论次篇简遂述其制作之所诣以系于后
　　濮阳吴君文集序
　　【韩曰据传吴武陵信州人元和初擢进士第不书其父之名与文唯载初栁宗元谪永州而武陵亦坐他事流永宗元贤其才与序所言皆合】
　　博陵崔成务尝为信州从事为余言邑有闻人濮阳吴君【孙曰吴君系本濮阳后居信州】弱龄长鬛而广颡【孙曰春秋传使长鬛者谓长须也】好学而善文居乡党未尝不以信义交于物教子弟未尝不以忠孝端其本以是卿相贤士率与亢礼余尝闻而志乎心会其子偘【去声又口卑切与侃同】更名武陵升进士【韩曰元和二年武陵登第】得罪来永州【韩曰元和三年武陵坐事流永州】因奉其先人文集十巻再拜请余以文冠其首余得徧观焉其为辞赋有戒茍冒陵僣之志其为诗歌有交王公大人之义其为诔志吊祭有孝恭慈仁之诚而多举六经圣人之大防发言成章有可观者古之司徒必求秀士由乡而升之天官【孙曰礼记司徒命乡论秀升之司徒曰选士论选士之秀者而升之学曰俊士周礼卿大夫献贤能之书于王王拜而受之登于天府】古之太史必求人风陈诗以献于法宫【童曰王制命太师陈诗以观民风】然后材不遗而志可见近世之居位者或未能尽用古道故吴君之行不昭而其辞不荐虽一命于王而终伏其志【伏一作大】呜呼有可惜哉【一无有字】武陵又论次志传三巻继于末其官氏及他才行甚具云【孙曰武陵终韶州刺史无子女汭湘】
　　五百家注柳先生集巻二十一
　　钦定四库全书
　　五百家注柳先生新编外集巻一
　　万年县丞柳君墓志【并序】
　　【韩曰史表载虬后周中书侍郎美阳孝公与志稍戾岂史误耶万年公贞元十二年卒是年葬志是时作】
　　惟贞元十二年龙集景子【孙曰仓龙太嵗】三月日前万年县丞柳君终于长安升平里之私第享年五十长子礼承家当位次曰传礼幼曰好礼奉夫人洎仲父之命考时定制动合古道三日而殡三月而葬【孙曰王制大夫士庶人三日而殡三月而葬】粤五月十九日甲子克开长安县髙阳原祔于先茔礼也先时撰辰酌礼【撰择也】称义备物外姻毕至【孙曰左氏士逾月外姻至】宗人来防从弟宗元受族属之教泣涕濡翰书辞纪行曰君讳元方字某解人也系自周鲁后得栁姓【孙曰鲁孝公子展之孙以王父字为諡至展禽食采于柳因为氏鲁为楚灭柳氏入楚楚为秦灭柳氏迁晋之解县故柳氏为河东解人】七代祖虬后魏中书令封美阳公【孙曰虬字仲盘西魏大统中为中书侍郎】四叶至皇考惇皇朝朝防大夫资阳令祖【阙】延州司马考颐宣州宁国丞济徳克绍厥类藏聪防明粹为淑和少孤季父建【孙曰颐三子长元方季即建建为金部郎中】抚字训道通左氏春秋贯厯代史指画罗列接在视聴嗜为文章辞富理精以门廕出身调补宣州溧水尉网簿贡赋入于天府特授同州冯翊尉改京兆府云阳主簿转长安主簿迁万年丞端靖守贞处剧不挠秩满居养素食贫常好竺干之道自搌尘昏之外【搌音展极也外一作表】泊如也既而婴被沈疾不克永夀姻戚动懐明友道伤佥曰天之报施善人何如哉君前娶河南独孤氏左司郎中缅之女【孙曰缅子三人寔寂密】二子早世继室以裴夫人谏议大夫虬之女【孙曰虬河东人代宗时为谏议大夫】阴教内则着于闺闱有女三人焉呜呼铭志之来古矣是不可阙遂勒石措于阴堂【童曰阴堂圹中】铭曰
　　振振吾宗徳之宅耶惟君之徳至其赜耶徳而不夀命既厄耶松栢苍耶不朽石耶
　　处士段古墓志【并序】
　　【韩曰御史中丞崔公能也时为永州刺史公元和九年尚在永州故荐古于崔迨其死崔犹为经纪其防可谓贤矣公正集有祭古文当其丧过永州时作志亦于是时作也】
　　段处士古读纵横书【孙曰汉志有纵横十二家葢苏秦张仪之书也】刚峭少合尤濩落【孙曰濩落大貌庄子作瓠落与濩落同】不事产人或交之度非义辄去以故年五十不就禄尝以法家言【孙曰汉志有法家者流】抵御史大夫何士干延以上座将用之防士干死闻襄阳节度使于頔爱人大言遂干以兵画一见喜甚居月余视頔终不可与立功又遁去【孙曰頔字允元贞元十四年九月以頔为襄州刺史山南东道节度使】陇西李景俭【祝曰景俭字致用】东平吕温【祝曰温字化光】髙气节尚道艺闻其名求见大欢留门下或一嵗或半歳夜与言不知日出温卒【祝曰元和六年温卒】景俭逐【孙曰元和三年十月景俭贬江陵户曹参军】前右拾遗张宿【一作道】与然诺南见中山刘禹锡河东柳宗元二人者言于御史中丞崔公公时降治永州知其信贤儌其去【儌与邀通遮也】又南抵好义容州扶风窦羣【孙曰元和八年四月以羣为容管经略使】途过桂桂守旧知君拒不为礼君愤怒发病不肯治曰平生见大人未尝相下今穷于此年加老接接无所容入也益困于俗笑吾安用生为埋道边耳居六月死逆旅中崔公为出涕命持赠赙致其丧来永州哭为祭之与丧具道里费归葬澧州安乡县黄山南麓上君之死元和九年八月十六日后某月日葬祖某官父某官妻彭城刘氏子知微知章皆未冠铭曰
　　防不贪直不倚困者吾之【孙曰困者谓己及禹锡之属皆穷困也】通者不以【孙曰言通达者则不用也】不惩其踬卒以亢死观游非类有贱非鄙何以葬之黄山南趾
　　潞州兵马曹柳君墓志
　　【韩曰志云贞元二十一年十月葬志当是时作】
　　柳氏子某为平陆丞王父母之丧寓于外贞元二十一年始葬于虢之阌乡窆【祝曰説文窆葬下棺也彼验切】墨遇食乃贻书其族尚书礼部员外郎宗元使为其志且曰吾之先自魏已来为宰相者累世【孙曰庆为魏侍中自后四世为宰相】我髙祖讳万齿为伊阙令袭其先河间郡公曾祖讳某浙州刺史咸有懿徳洎于兵曹府君讳某勤身惠志好义能让而同故交者固直而敬故亲者睦凡举明经者四皆获美仕初为陆浑主簿次吴县尉次上党丞潞州兵曹参军其勾稽摘发毗赞关决无不胜职加朝散大夫某年月日终于官次殡于州若千里防世多难家又贫窭故不及夫事呜呼我曾祖王父葬于颍阳我伯祖叔祖洎伯父皆葬阌乡皇天原望夀里颍阳北临间其地阴狭岸又数壊大惧不克久安神居是以从他兆于兹卜用七月六日甲子将以具于堂之下固故有望乎尔也于是删其书为文置于邮中俾移于石上
　　永州司功参军谭随亡母毛氏志文
　　【韩曰年月志皆不载据题云永州公在永时作】
　　毛氏夫人父曰仪禹丰州别驾祖义济州户曹夫人归谭氏曰损为邓州司仓参军损父昌为常州録事参军祖曰元爱为左羽林大将军农男惟谭洎毛氏于周咸为诸侯谭入于莒毛及魏为后族千嵗复合夫人生丈夫子曰随随谨愿好礼始克于裴柳为姻随娶裴氏今中书舍人次元之族弟也女子嫁柳氏曰从肇曰余族兄也余早承族兄之教闻夫人之徳且曰随之所以能立洎吾嫂之所以令皆夫人之训则宜有以文其声诗刻而措诸墓夫人讳某夀若干某年月日终某年月日祔于此志曰
　　周之列国谭子毛伯合是二姓从其匹敌夫人有训乃防厥族惟时善良不享丰福懿厥子姓追号宪徳内言不出孰表贞节愿垂休铭永志幽谷






　　五百家注柳先生新编外集巻一
　　钦定四库全书
　　五百家注柳先生新编外集巻二
　　为文武百官请复尊号表【六首】
　　【韩曰公正集中有为京兆府请复尊号表三又有为耆老请复尊号表二皆在贞元十九年间盖为徳宗复圣神文武之号作也其事已详于正集之注今又有表六葢在正集之表前作】
　　臣等言臣窃观前代之盛列辟之英【孙曰司马相如曰厯选列辟以迄于今】咸保鸿名而崇明号或配其徳或昭其功盖所以扬耿光【孙曰书以觐文王之耿光以扬武王之大烈耿光光明也】彰淳懿而示逺也其有闇然不耀后嗣何观蔽而不扬羣臣之罪伏惟皇帝陛下由正统而临祚承圣绪而受图禀髙明之姿于天侔博厚之徳于地【祝曰礼记博厚配地髙明配天】端教化之本制刑礼之中声震八区威加六合运造之化靡有不通成阴骘之功莫之能测是用光膺圣神文武之号【孙曰建中元年正月羣臣上尊号曰圣神文武皇帝】其后虽逢阨运【韩曰兴元元年正月以朱泚之乱去尊号】今睹昌期诚我武之扫清【祝曰书我武惟扬侵于之疆】犹自咎而抑损同罪已之义【孙曰左氏禹汤罪已其兴也勃焉】明爱人之仁羣臣等上顺圣心以成恭徳而退怀大惧谓掩全功五年于兹【韩曰自兴元元年甲子至贞元四年戊辰为五年矣】若坠冰谷【孙曰贞元五年十月百寮请复尊号不允】方今百职皆理庶绩其凝【祝曰书臯陶谟之词凝成也】人用咸和【孙曰书用咸和万民咸和皆和也】俗惟丕变陈师鞠旅【孙曰兵法二千五百人为师五百人为旅】无犯塞之虞画界分疆无专地之患四海宁一万类蕃滋薄刑溢不寃之声【孙曰汉书于定国为廷尉民自以不寃】逋赋蒙勿收之惠西成有穰嵗之报南极见夀星之祥灵贶屡加天恩允荅岂宜固为薄菲以掩盛明尊号之崇愿复如旧况臣等亲奉平明之理久蒙覆露之恩耻徳美之不彰忧罪戾之将及伏惟陛下复循旧典俯循羣情诚天地神只内外臣庶之所望也臣等无任屏营悃恳之至
　　第二表
　　臣等言臣等前诣朝堂上表伏请复加尊号奉被还防未遂恳诚拳拳颙颙不胜大愿臣等伏以崇明号昭盛徳爰自中古实为上仪以至于我祖宗莫不膺兹典礼伏惟皇帝陛下有广运之徳照微之仁烛幽以明威逺以武惠泽之被诚浃洽于八方【浃即协切】英声之扬宜越轶于千古【轶徒结切】而乃久为抑损以守谦恭事有旷而不遵礼有缺而未备臣等又以为不私与已是谓至公有美之而莫敢辞有非之而莫敢隠必推于物而顺于人既以徇于羣心又思叶于中典此皆圣人之事也且夫虚而失实则夸曜而诬质而不华则朴略而固所以王度资于润饰【孙曰昭十二年左氏思我王度式如玉式如金王度王之法度也】帝者务于恢崇将以法日月之昭明配天地之广大【祝曰易广大配天地】耸逺方之观聴兼前代之规模然后表其全功谓之尽善不可以方当陛下临位羣臣在庭而使鸿名不彰盛典犹阙既无以光昭众美又无以丕承旧仪则臣等蒙耻于今获罪于后实为大惧敢忘尽规尊号之崇愿从羣议伏惟陛下俯回宸睠察纳愚诚不惟臣等受恩天下幸甚无任区区恳迫之至谨昧死重诣朝堂奉表固请以闻臣等诚恳诚勤顿首顿首谨言
　　第三表
　　臣等言前再上表请加尊号实以功徳俱茂典礼宜崇然而不能铺陈无以动寤愚诚虽竭天鉴未回臣某等诚恐诚惧顿首顿首臣等谨按白虎通曰号者功之表也神农有教田事之勤燧人有兴火食之利伏羲正五始【孙曰白虎通云正五行】祝融绩三皇【孙曰白虎通曰谓之祝融何祝者属也融者绩也言能属绩三皇之道而行之故谓之祝融也】人为之名以美其事其后帝王之盛洎我祖宗之明咸因人心而顺古道虽损益咸异而表功明徳一也臣等是以遵有国之令典采上古之遗文察人心于讴谣【谣乌侯切】观天意于符瑞敢以为请累表陈诚曩者运丁艰难时或顺动【祝曰易圣人以顺动故刑罚清而民服】陛下思成汤之罪已【孙曰左氏传禹汤罪已其兴也勃焉】念周宣之侧身【孙曰诗云汉仍叔美宣王也宣王　遇灾而惧侧身修行欲销去之】去徽号而不称垂炯戒而自儆【炯古防切】应天以徳示人以恭闻于流蔡要告于天地宗庙是故咸知陛下之志慕义而归仁潜感陛下之诚通灵而助顺今者君臣周徳上下叶心百职毕修庶官以序礼法明具教化流行方内欢康【祝曰方内言四方之内也】天下宁一四人遵业万乐生嘉应休征神物灵贶形于草木着于星辰而辞之以仁夀未臻至化犹郁遂使徳诚可纪名号未崇不告于明神不示于殊俗将何以知陛下之戡难将何以表陛下之致平下无以威于四方上无以报于九庙其不可一也淳古之至化邈而不足烈祖之盛仪废而不续其不可二也庶正羣官宗室支属西土耆长太学诸生黄冠之伦缁衣之侣万众伏阙弥旬织路而乃不从人心以违公议其不可三也守谦恭卑让之志忽光大逺之图臣等诚虽至愚以为大谬伏以常久之徳贞夫一也【孙曰易天下之道贞夫一者也】元始之义善之长也【韩曰易元者善之长也】并包覆露天之大也清净黙道之妙也睿智之周物不可以不称夫圣也妙算之无方不可以不称夫神也行仁义修典法歌诗颂考文章不可以不称夫文也却戎狄翦暴逆边兵以整禁卫以严不可以不称夫武也而合于唐尧乃圣乃神乃武乃文之徳臣等谨稽之干符叶于古典侔徳泽之广配功业之崇昧冒万死伏请上尊号曰贞元大道圣神文武皇帝臣等竭其精诚发于交感无以回日其能动天无任屏营悃恳之至谨复诣朝堂奉表固请以闻臣某等诚惶诚恐顿首顿首
　　第四表
　　臣等言去年【韩曰贞元五年】九月三度诣阙上表【韩曰即前所上之三表】请复上尊号悃恳虽竭精诚莫通又惧于累尘圣聴是用中辍大愿未毕羣心靡宁臣某等诚勤诚恳顿首顿首臣等生逢昌运早列清朝获覩文明继迹圣俊亦尝考前载于史氏访遗仪于礼官至于保鸿名尊号之荣昭茂功盛徳之美皆烈祖之垂法为累代之成规子孙之所宜丕承臣下之所宜崇奉陛下纂圣绪而临下遵令典以制中则亦俯从公卿大夫之请光膺圣神文武之号间者陛下以祸乱之故特贬损以自儆以从一时之宜信为恭也今乃欲遂变更而不复以废先祖之典则若专焉岂陛下或未之思然臣等实以为惧虽欲行陛下之志奈先祖之典法何伏惟陛下因于忧劳深自咎责命祝史告于天地陈圭币祠于祖宗布于羣臣闻于兆庶固能降开祐之福致感悦之诚咸和以叶心尽瘁而毕力弼成神造康济艰难冦逆扫除暴彊扰顺侯卫奉守屏之职夷狄为来庭之賔兵戎不兴边鄙不耸文轨同于四海贡赋修于九州至若时候将必惟思而内省皇情微轸遂交感而潜通阴阳和而风雨时年谷熟而财用足休祥数见福应屡臻此皆天地祖宗垂灵锡祉以成陛下之志明无不荅不享之咎也陛下宜承天意以悦神心增修盛仪再加明号崇昭报之礼表恢复之功而辞以仁夀未臻至化犹郁则若尚怀不足以要天地祖宗虽有固让之勤而非重请之义且夫号者其来尚矣燧人神农各旌其事汤以其武而曰武王迨我祖宗崇尚古道垂着新法陛下独为辞让以守谦冲则皇王将有愧于前祖宗将不悦于后而帝徳是非之辩固有所归国典异同之文后难以守且陛下本为炯诫【炯古逈切○一作鉴诫】以示敬恭诚谦徳也今以先王之道而不敢不法烈祖之训而不敢不承又谦徳之大也若乃守独善而遗公议执小让而忽宏规违臣庶之心废祖宗之典乃所以失陛下之恭徳又徒以掩陛下之全功臣等诚虽至愚窃所不取辄敢征之国典酌于经义取夫贞者事之干元者善之长以配圣谟神化之盛文徳武功之崇叶纪年之嘉名遵旧号之美称以如开元故事谨冒万死请上尊号曰贞元圣神文武皇帝伏惟陛下沛然回虑俯徇羣情然后圣徳之光昭功之茂着后代得扬美盛而鉴至清是羣臣之愿也不胜恳迫之至谨奉表诣阙固请以闻臣等诚勤谨恳顿首顿首
　　第五表
　　臣颀等言【孙曰颀谓于颀】臣等伏以尊号未复累具陈请伏奉诏防固守谦恭臣等上授天地神灵次奉祖宗典法列经义而顺古因人心以从时词繁而不能陈明诚竭而未蒙察纳徳美盛而犹蔽宪度缺而莫修罪戾是忧冰炭交集臣某等诚惶诚恐顿首顿首臣某等伏以先王之道由大中而可久近古之化以弥文而益彰然则守谨而为恭不如立中而垂法表朴而略礼不如文明而化光况于文质异时而国家自有制度岂直为一王之法固以遇三代之文其于规模信为逺陛下嗣训先祖贻谋后圣当践修以纂承宁变更而废坠臣等又伏读诏书曰遐想哲王则自燧人神农殷汤之时有其事也又曰钦若典训则自代宗肃宗宗而上有其仪也又曰所诫者满所尚者谦守之以诚期于终始臣等以为去鸿名而贬损谦之始也遵旧典而奉承谦之终也造次而未尝违于礼守之以诚也敬恭而无或陷于专所诫者满也又曰虚美崇饰所不敢当伏惟皇帝陛下恤人之心动天之徳致理之文教戡乱之武功着于颂声光于史氏上有其实无虚美之嫌下尽其诚非崇饰之伪又曰勉一乃心共康庶政曩者公卿大夫侍御携仆【孙曰书左右携仆携仆者谓左右携持器物之仆】或从扞牧圉【孙曰僖二十八年左氏甯武子曰不有行者谁扞牧圉注牛曰牧马曰圉】或备持戈矛葢有同力之诚而无离徳之间今者四岳羣后九土庶邦外自藩维内及宗室黄髪耆老青衿诸儒或佥以同辞或逺而抗疏一心之效也羣材序进百职交修烽燧不惊兵戎以息鑚凿不用狱讼以衰六气和而风雨时五谷昌而仓廪实庶政之康也诚由教化以致雍熈自当冠于皇王宁复谢于尧禹宜加明号以表成功陛下虽以为辞臣等未知其説又伏奉诏防令臣等断表伏以君亲一致臣子一例而春秋之义不以父命辞王父命臣某等得遵先帝之典以陛下之诏【以字下逸一字】谨昧冒万死伏请复上尊号如前不胜惶惧恳迫之至
　　第六表
　　臣颀等言臣等今月七日所上表昨十五日下诏防加辞让愈固臣等感谦冲于盛徳而私有旧典隳废之忧惧烦凟于圣聴而内懐微诚恳迫之切进退兢惕不知所措臣某等诚惶诚恐顿首顿首臣某等伏以事贵举其中名恶浮于实得其中不宜变之而失正有其实不必避之以为恭况于祖宗之矩仪国家之典制陛下教尊道备徳博化光辞取于贬损而自卑朴略而大简者也昔汉宣帝谓元帝曰我汉家亦自有制度【见汉元帝纪】诸葛孔明诫其主曰不宜妄自菲薄前史载之详矣幸陛下思之臣等又以为执小让之贤不足以方得宜合度之善去鸿名之敬不足以补变法改作之专陛下行之将何所守伏以髙祖受其明命厯代承以圣徳至陛下又有下武继文重熈累盛之美不可谓徳之不嗣也躬上圣之姿合至神之化有戡祸乱制外域之武【一无有字】修礼乐垂宪度之文不可谓实之不孚也比年以来俗化斯厚人少犯法吏无舞文狱犴将空梏拲不用可谓人皆向善岂曰俗未胜残然若辞之所未寤也况于尊号之美陛下已受于初去之即由于艰虞复之宜因于康靖徒示其罚不旌其功何以知区宇之削平何以知宗庙之复【缺】似非陛下之本意但自欲改先祖之遗仪耳内之臣庶跋履山川思报主恩誓雪国耻亦欲摅其宿愤表其成劳陛下犹掩鸿名罔穷其事则此等如有未尽不以为欢倘陛下以自咎责之心尚或未弭则羣臣不能匡辅之罪【匡一作庄】亦当未除将何以蒙陛下之恩私将何以受陛下之爵赏君犹含垢臣以偷荣羣下之情必深反侧又无以示于万古无以威于四夷皆非逺图且大体臣等懐此数者恨恨而不能自安谨昧冒万死重违诏防伏请复上尊号以如前表伏惟皇帝陛下思聿修无忝之言【祝曰诗无忝尔祖聿修厥徳】顾屈已从人之义再膺大典俯徇羣情因来月谒太清宫太庙郊祀上帝【孙曰贞元六年十月百僚请复尊号上曰春夏亢旱宿麦不登朕精神祈祷获降甘雨既致丰穰告谢郊庙倘因禋祀而受尊号是有为为之勿烦固请十一月庚午祀南郊】遂以告祠实臣等之至诚实臣等之厚幸不胜惶惧恳迫之至谨复诣朝堂奉表固请以闻
　　及大防议户部尚书班宏又请改所上尊号加奉道字故其文如后表
　　【孙曰宏卫州汲人贞元五年二月自户部侍郎迁本部尚书】
　　伏以睿智之周物而靡不通不可以不称夫圣也妙算之无方而莫能测不可以不称夫神也行仁义修典法歌诗颂考文章不可以不称夫文也攘却戎夷戡翦暴逆边兵以整禁卫以严不可以不称夫武也而合于唐尧乃圣乃神乃武乃文之徳博施不息而万物以生推功不宰而万化以成合于书之奉若天道之义臣等谨稽之干符叶于古典侔徳泽之广配功业之崇昧冒万死复请上尊号曰神圣文武奉道皇帝【孙曰此是改第三表】及大防议国子祭酒韩洄请厯数近日征应祥瑞故又改其文如后表
　　【孙曰贞元七年以韩洄为国子祭酒】
　　又伏见陛下今年四月以来方当雩祭之修而有旱备之请才期而未害于物深轸念而将卹其人气潜通而交感以和泽旋流而滂霈思逺由是风雨时而霜雹不降稼穑茂而蝗螟不生农功以成年谷大熟休祥数见福应屡臻仁木连理而垂阴嘉禾同颖而挺秀夀星舒景炎之盛芝草布葩英之重白麞凝彩而雪晖苍乌取象于天色将徧于郡国相继于嵗时右具如表
　　为崔中丞贺平李懐光表
　　【韩曰懐光谋反贞元元年为其部将牛名俊斩首以献则公之表当是时作也然公时年十三不应有此文中丞者不详其人矣文又阙不全云】
　　臣某言伏奉某月日敕逆贼李懐光舆台末人【孙曰方言南楚凡骂庸贱曰台】奚虏遗丑【韩曰懐光渤海靺鞨人丑类也】备闻凶险之行颇有残暴之名陛下畧其细微假以符节尽委朔方之地【孙曰建中元年七月以懐光为朔方节度使】犹分禁卫之兵【孙曰二年五月诏懐光率神防及朔方军讨李惟岳】不感殊恩乃懐异望间者馈贡不入王师问罪寻令举军赴敌而乃终嵗无功【孙曰时李燧抱真同讨魏城未抜朱滔王武俊连兵救田悦诏懐光统朔方兵一万三千同讨悦懐光勇而无谋为滔等所败】洎驾幸近郊【韩曰建中四年十月丁未车驾至咸阳戊申幸奉天】敕还旧镇将扫猾夏之盗因解奉天之围【韩曰十一月懐光引兵败朱泚兵于醴泉泚闻之惧引兵归长安由是奉天之围解】岂伊人谋葢是天意陛下但嘉其排难不省其由列为上公命作元帅及蹑冦滑汭顿军咸阳【阙】
　　为裴令公举裴冕表
　　【孙曰大厯四年十二月戊戌裴冕卒八年公始生当无此表裴令公葢裴遵庆也韩曰按冕传云大厯中郭子仪言于代宗曰冕首佐先帝驱驰灵武有社稷勲程元振忌其贤遂加诬罔海内寃之与此表合然此表当为郭令公作其云为裴令公非也又传云时元载秉政冕早所甄引载徳之又贪其衰瘵且下已遂拜左仆射同中书门下平章事不逾月卒据元载之诛在大厯十二年而柳生于大厯八年是时方五嵗而此表又当在载未诛之前时公未生或谓公集先侍御府君神道表云汾阳王居朔方备礼延望恐此表乃其先人之作然亦不可得而考此决非公之文也明矣】
　　臣某言闻忠邪不可以并立善恶不可以同道吴任宰噽而伍胥诛夷【韩曰吴王夫差元年以大夫伯噽为大宰尝以报越为志二年悉精兵以伐越之夫椒越王勾践使大夫种因大宰而行成吴王将许之伍子胥谏不聴遂自杀吴王以鸱夷盛其尸投之于江○噽普鄙切】楚任靳尚而屈平放逐【韩曰屈原名平事楚懐王为三闾大夫同列上官靳尚共毁譛之王乃疎原原既放逐遂投于汨罗江而死】逺惟前事孰不痛心伏见澧州刺史裴冕忠肃道髙徳厚匪躬无怠有蹇谔之风【祝曰易曰王臣蹇蹇匪躬之故】道佐先帝驱驰灵武赞云雷之业成社稷之勲【孙曰至徳元载宗幸蜀至益昌遥诏太子充天下兵马元师以冕为御史中丞兼左庶子为之副是时冕为河东行军司马授御史中丞诏赴朝廷遇太子于平凉具陈事势劝之朔方十月太子入灵武冕与杜鸿渐崔漪等劝进甲子以定防功以冕为中书侍郎平章事】程元振忌其直方遂加诬搆投谪荒裔天下称寃【孙曰宝应元年四月肃宗崩以冕为山陵使冕以幸臣李辅国权盛将附之乃表辅国亲眤术士中书舍人刘烜充山陵判官烜坐法免冕亦以议事与程元振相违贬施州刺史移沣州刺史】空懐醖正之悲莫雪增嫌之耻今奸邪屏退圣政大明【孙曰广徳元年十一月削元振官爵放归田里】百度惟贞【诸本作大度误】四门以穆寰海之内元元之人莫不延首徳音思闻至化愿特令追冕列在天朝俾之端揆庶寮平章百姓处询谋之任当燮理之权必能协和万邦致君尧舜臣位兼将相职忝股肱思进贤杰共熈帝载【孙曰二年二月以冕为右仆射兼御史大夫充东都河南江南淮南诸路转运使】臣无任恳愿之至
　　为武中丞谢赐新茶表
　　【韩曰武元衡字伯苍贞元二十年迁御史中丞公时为监察御史乃其属也正集有为武中丞谢赐樱桃表此当次其后】
　　臣某言中使窦某至奉宣防赐臣新茶一斤者天睠忽临时珍俯及捧戴惊抃以喜以惶【中谢】臣以无能谬司邦宪大明首出【孙曰贞元二十年正月徳宗崩顺宗即位易曰首出庶物万国咸宁】得亲仰于云霄渥泽遂行忽先霑于草木况兹灵味成自遐方照临而甲坼维新煦妪而芬芳可袭调六气而成美扶万夀以效珍岂可贱微膺此殊锡衔恩敢同于尝酒涤虑方切于饮冰【韩曰庄子曰朝受命而夕饮冰我其内热欤】抚事循涯陨越无地臣不任感戴欣抃之至
　　为裴中丞贺破东平表
　　【孙曰元和十二年二月李师道诛东平尽平时御史中丞裴行立为桂管观察使】
　　臣某言月日得进奏官状报逆贼李师道以某月日克就枭戮率土臣子庆抃无涯【中谢】臣闻负恩干纪者得而诛【韩曰庄子为不善乎幽闇之中者得而诛之】犯顺穷凶者天夺其魄【童曰左氏襄公二十九年郑伯有使公孙黒如楚辞曰楚郑方恶而使予往是杀予也伯有强使之子晢怒将伐伯有氏大夫和之十二月郑大夫盟于伯有氏禆谌曰善之伐不善天命也其焉辟子产举不逾等则位班也择善而举则世隆也天又除之夺伯有魄】不自妖孽曷彰圣功伏惟陛下先天不违与神合契掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威【孙曰大厯中以李正己为平卢淄青节度使传其子纳纳传师道】苞海岳而专禄恃东秦十二之险【孙曰汉髙帝六年田肯贺上曰秦形胜之国带河阻山县隔千里持防百万秦得百二焉齐地方二千里持防百万县隔千里之外齐得十二焉此东西秦也百二者谓秦地险固二万人足以当诸侯百万人十二者谓二十万人足以当诸侯百万人言齐虽固不如秦二万乃当百万人】诱临淄三七之兵【孙曰史记苏秦説齐宣王曰临淄之中二万户不下户三男子三七二十一万不待发于逺县而临淄之卒固己二十一万矣】窃据一方嵗逾五纪朝宗之地旷若外区【韩曰禹贡海岱为青州东北据海西南距岱也又云海岱及淮为徐州东至海北至岱南至淮也以其淮海之所在故曰朝宗此言东海为师道所据也】封祀之山隔成异域【童曰谓东封奉山也在兖州】累圣垂徳曾未悛心【孙曰书惟受防有悛心悛改也】余孽滔天果闻折首【祝曰易有嘉折首获匪其丑】遂使云亭有主知玉牒之将封【刘曰封禅书炎帝封泰山禅云云黄帝封泰山禅亭亭后汉志曰云云亭亭皆泰山下小山也风俗通云封泰山封广二丈髙九尺下有玉牒书】辽海无虞见石砮之已至【韩曰国语武王克商通道于九夷八蛮使各以其方贿来贡使无忘职业于是肃慎氏贡楛矢石砮长尺有咫砮矢镞也以石为之○砮音奴】此皆陛下神筹独得【筹一作筭】庙畧无遗授任推尽力之诚纵舍有感心之化金石可贯龟筮必从克成不战之功遂洽无为之理臣谬司戎旅逺守方隅愧无横草之功【韩曰汉终军当发使匈奴军自请曰军无横草之功师古曰言行草中使草偃卧故曰横草也】坐见覆盂之泰【孙曰东方朔客难连四　海之外以为带安如覆盂】抃蹈欢庆倍万恒情
　　贺赦表
　　【韩曰表云况乃顺时布政乗春导和此谓顺宗嗣位肆赦也葢当公之世人主嗣位肆赦惟顺宗一人耳又云谬当任用职在藩维此必代桂广帅臣作】
　　臣某伏奉某月日恩制大赦天下一人有庆百度惟新戴天履土罔不欣抃【中谢】某闻天地成功施雨露而育物帝王继统升日月以垂曜羣品资始万方文明伏惟陛下嗣守鸿业光膺骏命淳化均于四序大徳合于二仪保宁社稷光宅区宇孝慈以御下崇恭俭以垂休恩覃溪洞事冠千古况乃顺时布政乗春导和敷作解之泽宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金宝之贡有以彰俭徳搜遗逸之士有以表至公元勲宿将赏延子孙庶尹卿士荣周存殁广直言之路启进善之门徳超虞夏道掩轩顼必将平一殊俗发挥大猷亿万斯年永荷天绪臣谬当任用守职藩维不获奔赴阙庭亲覩盛礼感悦欢抃倍万恒情
　　贺皇太子牋
　　【韩曰皇太子乃元和七年所立遂王宥者孙曰皇太子恒宪宗第三子】
　　宗元皇恐言伏奉六月七日制元和圣文神武法天应道皇帝光受徽号【孙曰元和十四年七月羣臣上尊号曰元和圣文神武法天应道皇帝】率土臣子欢抃无涯伏惟皇太子殿下丽正居中辅成昌运消伏沴孽赞扬辉光鸿名允升大庆周洽表文武之经纬着天道之运行端景照临示重轮之发耀【刘曰崔豹古今注曰汉明帝为太子乐人作四歌赞徳其二曰月重轮】恩波下济见少海之增澜【刘曰山海经曰无臯之山南望防海郭璞注曰即少海也昔天子比大海太子比少海】宗元忝守遐方【韩曰公时在柳州其年十月卒于栁】获闻盛礼踊跃之至倍万恒情谨附牋贺宗元惶恐死罪死罪
　　贺裴桂州启
　　【韩曰裴桂州即前中丞公行立也行立为桂管观察使在元和十三四年间时淮西已平公前有为贺淮西平赦表此岂赦后有所封赠故公以启贺之欤】
　　宗元启伏承天恩荣加宠赠伏惟增感抃庆防极某闻扬名以显孔圣于是作经【祝曰孔子曰扬名于后世以显父母】大孝所尊曾子以之垂训【孙曰礼记曾子曰大孝尊亲】雨露敷泽日月垂光盛徳果騐于达人【孙曰昭七年左氏圣人有明徳者若不当世其后必有达人】积善必征于余庆【祝曰易积善之家必有余庆】天下人子羡慕无阶某特承恩眷倍百恒品恨以守官不获奔走拜贺无任展转惶灼之至
　　与卫淮南石琴荐启
　　【韩曰卫淮南次公也以检校工部尚书为淮南节度使在元和十二年淮蔡平后传云次公本善琴方未显时京兆尹李齐运使子与之游请授之法次公拒絶因终身不复鼓而公此文在柳州作则卫时尚鼓琴也使传之载过乎实矣】
　　叠石琴荐一【出当州龙壁滩下】右件琴荐躬往探获稍以珍奇特表殊形自然古色伏惟閤下禀夔旦之至徳蕴牙旷之踪人文合宫征之深国器专瑚琏之重【童曰论语子谓子贡汝器也瑚琏也注云夏曰瑚殷曰琏宗庙之器也】艺深攫醳【孙曰史记田完世家邹忌子曰大浊以春温者君也小防折以清者相也攫之深醳之愉者政令也醳舒也音释攫厥防切】将成玉烛之调【尔雅四时和谓之玉烛】思叶歌谣足助薰风之化【韩曰舜作五弦之琴以歌南风曰南风之薰兮可以解吾民之愠兮】愿以顽璞上奉徽音增响亮于五弦应铿锵于六律沈沦虽久提拂未忘倘垂不彻之恩【孙曰礼记士无故不彻琴瑟】敢效弥坚之用
　　荅郑员外贺启
　　李师道三代受恩【孙曰大宗永泰元年七月以李正己为平卢淄青节度使徳宗建中二年七月卒子纳领军务贞元八年五月卒子师古领留务宪宗元和元年闰六月卒弟师道领留务是为三代受恩】四凶负徳【韩曰四凶即谓正己纳师古师道】圣朝含育务在安人不知覆载之寛更纵豺狼之扞蠹王师一发凶首已来万姓称欢四方无事
　　荅诸州贺启
　　李师道累代负恩不起悛革余防怙乱【防鱼列切本作】更肆猖狂王师暂劳己致枭戮率土欢抃庆贺难胜太平之功自此而毕














　　五百家注柳先生新编外集巻二
　　钦定四库全书
　　五百家注柳先生新编外集巻三
　　披沙拣金赋【求寳之道同乎选才】
　　【孙曰刘义庆世説陆士衡文如披沙拣金往往见寳又见钟嵘诗品公外集赋三首皆贞元五年以后举进士时作】
</div>
    <div class="pagination">
<a href="五百家注柳先生集_page14.html">上一页</a><span>...</span><a href="五百家注柳先生集_page10.html">10</a><a href="五百家注柳先生集_page11.html">11</a><a href="五百家注柳先生集_page12.html">12</a><a href="五百家注柳先生集_page13.html">13</a><a href="五百家注柳先生集_page14.html">14</a><span class="current-page">15</span><a href="五百家注柳先生集_page16.html">16</a><a href="五百家注柳先生集_page17.html">17</a><a href="五百家注柳先生集_page18.html">18</a><a href="五百家注柳先生集_page19.html">19</a><a href="五百家注柳先生集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
