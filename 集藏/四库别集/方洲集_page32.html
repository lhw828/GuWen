<!DOCTYPE html>
<html>
 <head>
  <meta charset="utf-8"/>
  <title>
   方洲集 - 第 32 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方洲集 - 第 32 页/共 40 页
  </h1>
  <div class="content">
   方洲集巻二十四
　　明　张宁　撰
　　墓志铭
　　义官力本许公墓志铭
　　海盐袁花里许氏旧族也先逺失传家谱断自四九仕元提督为袁花始祖二世千六三世曾一四世盛甫五世海州同知国器六世文英府君生三子其季讳祯字叔祥号力本是为义官初同知公有机鉴知从子厚材戡济险举全业付之遭时多故竟以讼蹇致凋落再传至力本承父命让遗业与二兄孑居东墅始锄治启辟经营搆缔田宅园池之胜渐出旧观又善用人力雅达地利童奴废壤皆就作食输劝赈贷祭飬宴防之资无不给具及亲殁哀毁特至敛塟祥禫备极情文庶几终逺之道久之子紃为赋税长乃营别业日以诗酒琴奕自适虽入粟授官性尚闲旷不常御官服时乗小舟纵匹骑渔猎于荒林野渚之间意趣所便乐而忘疲不知老之将至成化甲辰二月十六晨起沐浴更衣召子孙戒饬遗命以廪粟分予诸小疏戚有差无疾而卒距所生洪武二十七年五月二十九日夀八十有八配张氏有贤行先卒子二长即紃次绅蚤世女三乡士祝淇马禬翁璇其壻也孙男五洪蚤孤娶王氏清周氏滋俞氏潭娶祝氏而夭瀹为弟子员娶祝氏曾孙男三人尚幼紃以是年十月十六日塟柩于先垄之次奉行状乞铭予尝闻举坠器者无全功任重负者无余力力本翁以末裔起家宜草创不暇考其所成章章明备至其于老壮贵贱死生之际又复从容不滞其才固有过人然能卒遂之者盖以紃为之子也予交紃乆知力本翁事辄序论如状而系之以铭曰蚤能振宗晚能释俗富虑多事夀虑多辱先民所履智者是程始末顺度富夀安荣奕奕丘园郁郁乔梓天佑其全爰锡嗣子
　　澹轩先生墓志铭
　　先生姓许名珣字士章号澹轩世家海盐三都祖乐耕处士讳政益元季以勇敢称于乡考菊庄先生讳伯全母汝氏菊庄领举官至乐安教谕先生从宦四方得家传之学博通载籍尤长于书为人温雅静愼无谑言慢貌文章主于明理不事华藻累屈于场屋绰有时名正统丁夘领乡试第六人明年防试礼部授安溪训导抵任未朞以母老援例归飬初主刘氏家塾及是为布政使白公圭延聘弟子益众御史刘泰市舶提举郑延兵马指挥向昭州判张彜知县费琦县丞刘宗朱瑾举人虞勳姚祯宁虽不敏与经歴弟寛亦皆承教从士大夫之后其间或出或处彬然相望为许氏门人初典应天府乡试屡为河南陜西江西征聘凡三为考官所至皆得士配硕人朱氏生子男二长名晋邑庠廪膳生娶王氏次名常娶李氏孙四翰翀翮翓生于永乐壬辰九月十三日卒于成化甲午正月初七日春秋六十有三疾革时神气不乱有辞世诗示后言多经则后三年丁酉二月二十七日塟柩于先茔之次谨按古礼塟必有志宁谨述其大略刻石纳诸墓下以垂乆逺若夫才行学问之渊懿其平生诗文具见家籍后当有传非宁所能尽也铭曰文士多浮薄而先生本于质举业应时好而先生根于理仕者骛进取而先生以亲故穷其生才德不独善而能淑诸人以克裕其后诵诗读书尚友于先生者虽百世其将未巳也
　　松庵墓志铭
　　处士陈公卒将塟其子玑以巡宰张翥所述行状请予为墓铭曰玑童子时常从巡宰公授书课熟知先人事其言多质实愿被以文使足以昭逺久幸甚按状处士名贵字仲和号松庵世居海盐茶溪金粟里祖文德父仲眞皆积徳好儒隠迹弗仕母钱氏有懿德生公兄弟四人长士杰次即公弟士华士信士杰以髙夀得官服而终士华为邑庠弟子员与士信皆蚤世公每哀念之为人慈祥岂悌敦厚不华善经理家务积勤约以致饶裕田宅生业至老益振盖有玑为之子也妻朱氏先卒时公年甫四十余辄自断曰吾见人多矣嫡继偏私未有不乖其伦者吾年且老幸复有子夫妇之念不可移也遂终身不复娶玑配吴氏女一适步全孙男四长名本娶陆氏次鼎祝氏次立云皆未冠孙女二长适张鉴次未笄曾孙男二本生源鼎生济皆幼公生于洪武癸亥八月十二日卒于成化庚寅正月初七日春秋八十有八以次年辛夘二月二十九日塟于紫云里白术山之阳余交玑乆尝至其家及见公凡其言动虽老犹尔雅状眞能纪其实宜文而铭之铭曰礼始于夫妇恩始于父子业始于稼穑本之固矣其末必硕不学而能有美天质谓余不信视公之泽
　　陈处士墓志铭
　　海盐金粟里陈处士既卒冢子本以予为父执求铭其塟石呜呼予固当铭也处士讳玑字廷用号竹轩祖仲眞父仲和俱崇儒好义母朱氏有淑德生处士幼悟资禀清朗沉静寡言有机略能应世务治家以睦族力本为先平生耻居人后常先事逺结纳无所取应及遇变故则人自为力缓急未尝失措用是克大仲和之业为赋税长然性好周急扶伤而沮抑诸不负者人颇以是憎爱之久之亦皆帖服年甫五十即以家事付本营圹宅于紫云里先茔之次暇日携亲友徘徊其间曰茍至是吾事毕矣由其始终论之可谓能人焉配同邑吴氏生子男四本其长也次鼎立云春秋五十有七塟柩于预营之圹予交廷用垂二十年始卒无异仲和甫卒予尝为廷用铭之今又为本铭廷用之墓俯仰之间盖三世矣予独无感于其间乎哉铭曰维陈之先公实大之维陈之后公实载之维宗及党式克頼之岂曰无友孰谅爱之公其逝矣谁及代之
　　虞处士墓志铭
　　虞氏为海盐望族世多闻人数传至清华甫博学能文众所称许子仲埜国初爲万石长以仁厚令终生子士瞻是为处士之父益重儒术不与物竞既没田宅多散失业于是乎中衰处士早夜惕励生聚休息十年而悉复其故天资英毅仪观伟然治家教子绰有礼法可方古人所居有省躬斋秋水轩朴素清雅图史毕具每延至賔客辄命纲目通鉴与之语古今成败事端拱髙视议论如流虽终日未尝有惰容乡先生顾孟时朱闵学皆以儒学擅名于人少与可独与公徃来甚亟相爱终平生处乡党自少以老下者可仰少者可师不善者可以有惮一时宗工如姚兼善陈惟诚吕逢原倪懐敏辈皆有诗文称美可谓为善之应也配金氏子楫克家干蛊有父风娶马氏庶子栋善承事长者娶许氏女二人长适孙氏次适陈珑处士名泽字巨川春秋七十有七天顺元年塟于阜山先茔之次铭曰行诚于身昭于人名发乎近着于逺业承于前垂于后越是三者公具有之谓彼不信请质铭词
　　明故亚中大夫河东陜西都转运盐使司运使倪公墓志铭
　　成化二十年闰四月二十日倪公廷瞻卒于官子瑛杰俊扶柩返于正寝卜以次年二月日塟祖茔先期以刑部郎中钱塘陈洵行状请铭墓石宁因按节其大者而叙次之公讳颙字廷瞻别号居易世家海盐曾祖富祖润考政举乡试歴官沙河县教谕母张氏生公于宣德己酉七月三日自幼岐嶷大父素达理数喜曰是儿必大吾家长补邑庠弟子员领景泰癸酉乡试第天顺丁丑进士初任工部都水主事丁父忧服除改兵部武库举陞河南懐庆知府任满陞河东陜西都转运盐使司运使二年而卒春秋五十有七初娶海盐处士王玉女继娶按察佥事金陵王濬女子男五人英邑庠廪膳生配太常少卿郑环女杰儒士配太常少卿何暹女俊增广生配温县知县钮文女仁伦尚幼女二长适御史马暶子埊次适知府沈棨子光孙男七懐悦悌恂忱恒怍孙女一仲弟璋义官季弟璠甲午举人父母妻初赠封承徳郎武库司主事太安人安人加赠中议大夫赞治尹懐庆府知府太恭人恭人显扬濬发厥有端系盖公初在郎署间治泉山东调兵陜西已着时誉及守怀庆力尽所当为不肯少自暇赈荒捍患植善击强薄赋正供具有成迹以礼法启治藩府军校诸妨民者人用康肃羣小遂相与媒糵其短将假手甘心于公公觉白之乃释久之又有造飞语诬公簠簋不饰下西厰公议沸腾穷讯一无騐事良解其名益章巡抚巡按者累奏公政绩优等先后被防段羊酒诰命之赐及任满去民拥留塞道逡巡始散吏部两举布政司叅政皆不偶始有河东之荐临行尚书尹公旻语公曰河东重地知君廉愼老成暂借一行耳公念母老不挈家惟携一子就官其大率如怀庆而尤急其职务恤菑起弊蚤夜不遑尽去盐池宿涝利泽大盈而疾作矣临终遗命诸子语皆经常惟以不得终奉老母为恨平生所至作兴学校科第得人士防被恩私闻讣多失声恸吏民皆欷歔悼惜焉巡抚刑部侍郎何公乔新自悔荐用不早遣人防送其丧呜呼宁与廷瞻皆王氏壻洵予故人子与瑛皆郑氏壻姻戚游从见知信明尽廷瞻孝友恭愼沈默坦率彻内外予梦想斯在不肖南谪时廷瞻方入京别去二十二寒暑赴河东时仅一防而去宦途履歴予实未详读洵状始知廷瞻内介外和执谦履果可谓得体用达经权者矣惜乎甫逾下夀未见其止而遽已也呜呼伤哉铭曰洪舟载重兮有驶其行良骥善步兮孰回其程金玉异用兮随器著名介洁惟冰兮丰和惟雪累岁一见兮移日而絶庭槐有隂兮阶兰有香德泽滋茂兮于其余芳
　　童家山墓志铭
　　成化丁酉二月临海李处士卒后二年配张氏卒其子太学生瑛与弟琛合塟于童家山不食之原生死之道善夫妇之事终矣然皆穷无施不因以表识则美懿将冺郡人潘大理祯周太守一清按察使髙瑛陈选为之状事行及称述论列详尽无遗其信然乎则二老人于君臣父子长幼朋友夫妇之间无一类有歉饮食言动祭飬婚嫁无一事无节自成童在室至为父母以及于老无一日不谨守礼法不独其文艺工容仅见于外内而已人常言事定于三诸君子之论合其信然矣夫妇道常成于夫而子弟之贤未有不本于父师者处士蚤受业于味菜翁家庭之教又从学勿斋陈先生宜其德器清逺异于他人使得少见于用则宜家教国必有可观不止受授于一乡也惜哉瑛在读礼时即渡江至予舎请铭墓石词曰此先人临终之命也宁以多病未答今三载瑛请益勤孝矣哉仁人之后也虽甚斐陋尚可以终无言哉谨取节于众定之论而系以铭曰维兰有香蕙亦馨止维凤有声凰亦鸣止干将之藏莫邪其宁止有茁其芽有饰其毛亦有余光腾空彻霄
　　许一樗墓志铭
　　予友海昌一樗翁许紃用文卒予闻讣而哭及塟而铭分固宜然苐念自甲午岁至今仅一纪耳既铭其妻复铭其考而今又铭用文变故靡常亲旧凋谢于余心独无大戚然者乎初用文始祖四九仕元提督始居海宁袁花里凡七传至考力本翁遭家多故克让遗业与兄孑居东墅攻苦率劳复大其业以是用文干蛊甚蚤闻学甚豫年十八习举子业値母病剧继罹大故忧勤积岁遂弃其学寻以乡大家长赋税先业益振累田数千畆居室千楹就食者逾六百指内需祭飬外奉賔客上输官税下理私讼旁午纷纭不可举数用文以一身应酬其间各相给集未尝力诎人有持许逺世系求合谱者用文曰论得姓之原孰非公卿后况逺土族在斯得无流裔相涉第以传次无据不敢妄援厚谢遣之比尝岁歉应劝出谷备赈例得给官服用文曰紃所以为此者父命也请以荣吾父有司从之勒石学宫以旌其义及父夀终丧塟率礼吊者交誉先是弟绅夫妇蚤世子女幼孤用文与妻抚育周悉婚嫁产业优于已出其厚本类如此至于兴弊起废周贫恤匮之惠特末节耳晩年举全业各授诸子退处一樗小轩复号师仲冀以闻过进德老而不倦轩之内列置图史其外杂植花卉乐与故人亲戚觞咏其间至忘日夕成化丁未三月二十日晨兴觉少不豫遽沐浴更衣悉召子侄使各勉业光大门戸言未竟而卒距其生洪熙乙巳春秋六十有三配徐氏贤而先卒子男四清娶周氏滋娶俞氏继居氏潭娶祝氏早卒瀹娶祝氏为邑庠生有举才女三人董铨孙云朱汉其壻也孙男七从子洪从女一适金淮嗟夫人常言富则多事才则多虑乡之齐民孝友文行聪明果毅所不如用文者多矣而逸生难老乃或过之用文勤一世汲汲不暇而暇复不乆得非才富之所致此予所以大为用文戚也虽然彼或富而无应务之才有其才而无敦本之行求其始卒全归者盖亦鲜矣然则用文之所以不如彼者乃所以胜于彼也盖棺事定尚奚论哉铭曰洞孔之山孟冬之月昴直其南水旺其北祖祢同茔夫妇同穴其终惟始其死犹生不觌其貌不朽其生维天有星维地有水昭晰流传百世无己
　　许硕人徐氏墓志铭
　　予友海宁县许紃用文妻徐氏卒将塟命其子清奉行状诣予乞铭墓石按状硕人讳某塔下村名族之女父希贤母俞氏素名有家法硕人柔顺聪敏不妄言笑克孝父母服食未尝先诸姊诸妹希贤甚钟爱择嫁归用文事舅叔祥甫姑张氏如其父母处妯娌如姊妹而加敬愼之凡闺门之修隠然有则人益信希贤家法可重姑有疾侍飬尽瘁及卒哀毁特至始总治内事躬绩纺以率羣下家业益振用文长赋税常虑其督责病民遇岁祲辄劝发私积以赡给贫乏由是内外疏戚皆安服之用文虽有疾役缓急得所未尝怀内顾忧用文弟用行夫妇蚤世遗子女皆孤幼教飬嫁娶无异己子待侍媵有礼虽庶孽恩意适均不自知为他人出也子男三长即清次滋潭庶子一名瀹女三长适董铨次适海宁所千户孙玉嗣子云次尚幼生于宣德丁未九月二十日卒于成化甲午六月初三日春秋四十有八以次年月日塟于祖茔之次状又称硕人在室为贤女既嫁为贤妇有子为贤母予交用文乆斯言庶几可信因叙述其事而系之铭曰状所书铭之舆百岁之藏系尔夫
　　朴庵许处士墓志铭
　　呜呼此宁姊丈许公之墓也公讳观字用賔号朴庵其先上虞人洪武间充调海宁卫小旗祖润考普然妣陈氏兄弟七人公居五子三瑛娶周氏琳髙氏璋陈氏瑛璋先后为庠生瑛食廪累就乡试不第卒公老疾因丧瑛益剧成化乙巳十一月卒于正寝距其生永乐癸巳春秋七十有三明年十一月廿五日塟柩祖茔之次平生谨重质直警敏不露能容人忍已恕过逺恶虽犯不较甚则防见言意辄已其存也宗族可以称孝乡党可以称弟官属大夫士可以称淳正之人譬诸布袍蔬食虽无华美动人而温饱常需珍竒莫及非不耻恶衣恶食者孰能知其可贵宁闻先府君初择壻得朴庵于社学童子宁方髫稚今五十余年亲戚如手足始终不见其一言一动之妄谬视履考祥庶几笃行君子宁垂老穷独耆旧凋伤于公之死岂直为姊弟舅甥之私哀也哉叙而铭将以传信久逺不敢不称情也呜呼铭曰镕金其汨兮璞玉其泐兮善人其殁兮嗟嗟斯铭来者其可质兮
　　杨冢妇刘氏墓志铭
　　冢妇讳徳顺浙江都指挥佥事刚之孙杭州右卫指挥佥事瑄之女兵部尚书徐贞襄公之外孙生于天顺戊寅十一月十六日成化戊戌正月二十八日归同官指挥使杨某冢子辂明年九月因彦忧子卒十月十五日塟钱塘县青芝坞杨氏祖茔之侧卒之日父母哭其孝姊妺哭其悌僮仆厮役哭其慈姻戚隣里哭其贤为刘氏者悲其失爱女为杨氏者悲其失良妇更数日未巳其舅氏时用进士状其行畧曰德顺自幼善女红馈食其所主进不俟宿诫而精办及时在父母侧谨黙如不能言吾舅甥间至今能想其仪容而不习其声言也天性廉让父母分以服饰若有慙色归杨氏仅二年事亲相夫敬戒不改其故故两家驩然无片言间宁长女妻其弟举归常称女姑之美与状语多合而今又征诸哭死者之众可谓定论矣天之于人夀夭予夺何其不相当也予闻春秋女妇贤而得书有备见其归老卒塟者以刘氏才懿嫁为三品冢妇他日于辂当有服命之及今虽育而不永然为父为母之事身已备尝死于忧子百世而下固杨氏之宗相也志其墓而铭之于礼也何恶铭曰维昆之秀毓琅玕兮维湘之湿萎兰荪兮岐山之凤永失其凰兮延平莫邪终当复合于干将兮
　　亡妻唐氏墓志铭
　　亡妻姓唐氏讳贞眞字淑英其先为山东莱州人代有显宦祖威济洪武初以军功授昭信校尉调官浙之海宁卫父鉴母王氏有二弟曰【阙】洪淑英年十四纳吾家聘后四年始克成礼为吾妻妇道有足称者然以闺门爱女未遑整理内务吾母盖常教之惜乎未尽其懿而疾作矣先是其父以兵机失律挈家谪戍浙东淑英以少年逺父母心常怏怏至是有疾益加忧懑驯至不起是虽天命有定亦人事醖酿之也自奠鴈及属纩之辰首尾才十月耳时以衰门多故殡柩于先陇隙地后七年其父以恩宥复官予举进士适自京囬爰欲成塟顾榛莽荒芜蛇防穿穴而柩木毁坏弗堪举矣不得已而土塟于祖茔之侧用附于太姑焉呜呼生不能保汝于一年之后殁不能塟汝于七年之前反而思之无一可者予罪孰辞焉中心之痛曷日而已乎继今娶王氏女幸其有子当令他日合塟我与其母于汝同穴不使汝无祭祀主也呜呼死而有知予则云然如无知乎遂刻铭而志其塟实是年七月五日也铭曰唐之仲女张之冢妇王氏有子唐寔称母千秋万年汝祀终古
　　亡妻王氏墓志铭
　　此有明礼科都给事中张宁妻孺人王氏之墓名琼琼字秀琼处士王公玉女年二十五适张氏初生子贻哲承孙女蕙贞鸾祥皆幼殇长女恒吉许嫁杭州右卫指挥佥事刘瑄嗣子举次女恒清许嫁海宁卫指挥同知姚雄嗣子麟子云翰聘海宁卫指挥同知方刚女玉温云翰生九月孺人疽发背卒春秋四十有五成化壬辰与先妻赠孺人唐氏竝塟海盐县开济乡祖茔于先姑封孺人丁氏墓为昭穆呜呼孺人死矣其世系事实宁忍避逊而使之遂泯哉初孺人祖仕忠蚤孤曾祖妣翁氏守节抚教长配倪氏生四子二女玉行一配唐氏生孺人及二妹二弟济寛唐性严时俞氏祖姑沈氏长姑皆守节家居以礼法约诸子诸侄孺人长女又沈渘淑慧尽爱之为择嫁防宁丧妇年方二十孺人季父广灵尹用同为弟子员相知遂纳聘逾六年宁领举始就室遭家不造父母素严肃难妇孺人甘心早作晏息无几防愠见于辞面及勅封父翥及母妻官秩时巳分俸归飬章服冠帔之奉实脱簪珥质衣服以资不足而自处泊如宁屡奉差遣及礼节所得赐予虽薄物必先遗舅姑夫党余及其父母至有不自沾口体者念未有子所纳妾罗氏许氏谢氏皆出其意抚谕谆复恩礼优洽年少者亲为梳整教以女工或有娠喜动顔色保防鞠育不知其非已诸妾亦爱敬之若慈母景泰末宁尝于灯下草疏偶坐至夜分问所写云何因为略道其事徐对曰父母老矣须仔细为之宁未测其意佯为废阁忽变容曰为臣当忠为子当孝妾岂敢沮误正事但官人性急少虑恐言语太煞直撞事不停当也疏入果忤上是后宁每有论奏终不敢以激刻行词又尝夜醉归忧甚濳使老婢询从者问所由无何始就寝犹寤寐不安诘朝从容劝曰官人既为言官当先守礼法今牌带在身鞍马不便酣醉夜行岂得无失愿弗再为以妨大节是后凡有宴集必申劝而徃时官况萧条岁常称贷宁或自嗟咨遽前曰妾见贪暴之官无不坏名取祸向临行时公姑父母皆以此戒我恐妇人辈爱丰富以累男子今衣食虽薄若比秀才时亦过矣不意官人乃更以为不足自入京及守汀皆从行内外余十年未尝一出中门第二妹从其夫进士倪颙至京居寓近切仅一再徃返而已与宁许氏姊弟寛妻施氏皆相得甚驩终其身无防态二女虽甚爱念至训诫则凛然谨节不少假借平居非问答无余言非賔客无兼味非庆防不御金帛晨纺夜绩攻苦乐澹布素不去身萧然一儒家妇汀廨有同官妻诣室服饰皆竒货及去语诸妾曰此妇好妆适彰夫丑我与汝等目亦不当视宁可慕之耶宁气质褊峻无容人量孺人于尊卑疎戚间见有不当意事常委曲调防定而后言凡事有龃龉宁未得其理与之言洞中防矩起益不可胜道伉俪二十年一钱寸帛防言细务未尝不告而行箧笥所有期与诸子女均之无毫厘偏无锱铢妄费常念宁父老疾二亲亦年髙语及辄悲哽棺椁袭敛之具皆欲预为备惜乎未克毕事而卒死之日妾婢恸于室僮仆恸于庭亲族恸于家隣里乡党州郡交于宁而知之者亦相与嗟悼惋惜呜呼孺人不可作矣宁长其年一岁老病相仍中馈无主平生甘苦得失不复有知而言之者矣况乎疾病婚丧谁当极力瞻前顾后百念俱灰继自今所以含哀忍痛未即自已者以老父尚在幼子女未嫁娶耳岂复有意于斯世哉悲伤惶惑语不成章书不尽事聊述其槩为之铭而藏焉呜呼孺人眞不可作矣古云有德者必得其夀此言尚可以为训也夫此言尚可以为训也夫铭曰志之所书妻之允行一词有妄鬼神是听孰畀之材孰为之命墓以永存天理斯应
　　莫用行墓志铭
　　处士姓莫名藏字用行初号佩觿更素轩其先居汴仕宋随南渡因家海盐曾祖秀祖彬考璘母林氏世为善士素轩生有令质奋脱庸俗雅好问学博涉典籍通篆行楷书能诗绰有唐人风致善镌刻得古印章法时作墨花亦清润可喜天分过人巧思絶出未尝一经师授而造诣自及羣君胜集朋俦满座手执艺文言笑四洽从容酬应不觉其烦承家干蛊百务一身及招之游讲则倾怀信宿了如无营而事亦良辨弟遁病瘵以死调防忧伤无所不至母林氏因丧子致剧疾三岁不能起父患疽濒死皆刲股作粥以进先后获愈及殁塟祭合礼哀慕迄于终身所交多名士都指挥牛循尝聘训武职子弟邑令丞亦降礼待或致膰饮焉成化甲申八月六日疾革呼子女教以后事口占一诗而逝距所生永乐己亥得夀五十有八配李氏子男防缊縚緆孙男一所着有佩觿稿予尝为之题品又有咏史诗素轩稿予皆未及见予与素轩交三十余年亲故之情何如也寥寥海曲聪明晓畅如素轩者乃不获少有知而今蚤已凋谢白头怅絶庸有既耶后二岁丙戌防举柩塟于开济乡祖茔之次奉行状乞铭志其墓呜呼予忍不铭耶维楚之翘兮孰将刈之维驹之皎兮孰克絷之眄羲驭之忽迈兮孰主疾之嗟濳光之未泯兮天将有以缉之
　　缓斋刘先生墓志铭
　　此缓斋先生刘杰季俊之墓其先居大梁髙祖恂仕元海盐儒学教谕因家焉曾祖彦芳祖廷佐皆处士父景仪以子泰贵赠监察御史母沈氏赠孺人兄弟九人昂显达英雄杰泰复常其配钱氏子男二琛瑗孙男四沂汶濂洢春秋六十有七成化己亥始成塟乡老长称其自幼颖敏读书过目成诵初从许先生伯全学礼记复更尚书于进士邵宏誉甫长弃举子业专意古学通声律书数长于诗文谙达世故成化改元修纂英宗实録使者至浙举先生同事甚见委重平生无慢人无竞事无弃物为家贤长为乡望士为邑礼賔天性和厚未尝疾言遽色人谓无愧缓斋之号尝念乡党疎薄为同甲防以合亲友念族属散逺为松湫雨露防以合宗戚念食指寝多势不能保乃听子侄处分田宅独与妻子屏居闲旷以明已志晩年益肆力于学著作焕然德器醇雅卓为士大夫仪矩予弱冠从澹轩先生游其家塾先生于予类居尊行而有朋友之义非婚姻家而有式好之情出处殊迹而有资成之道不但一朝夕交际而已病而悲死而恸塟而为之铭予所宜然也呜呼铭哉尚德君子履坦幽人逸休旋吉有贲其身先进同归后学斯在论世考成可祭于社
　　刑部郎中沈公墓志铭
　　奉政大夫刑部云南司郎中沈公卒其甥朱璲具行实走二百里来海盐致公之末命曰必为塟具须张靖之乃可以铭我璲以是敢请呜呼公乡之先达宁以晚进获交于公临终之托予其敢辞公讳彬字元质湖州武康县相溪里人裔出汉述善矦封邑居吴兴至伯什甫始居相溪曾祖政祖士升皆力田务本考思义甫好礼饰行克迈前闻仕至广东南海县巡检因公贵封承德郎刑部主事进封奉直大夫刑部贠外郎以髙夀终母冯氏有贤德累赠至宜人初娶欧宁吴氏兵部主事祯女继娶同邑钱氏皆累赠至宜人三娶山西都指挥佥事陈中女先后俱无出公由弟子员领正统戊午乡举登壬戌进士第观政刑部除福建司主事转山西贠外郎正统十四年丁母忧服满陞陜西司郎中兼领广东贵州司事累受勅诰褒奬景泰五年丁父丧起服差理淮扬漕运刑狱寻以吏部奏荐被召还京履今任天顺五年感风痹疾奉防回原籍飬病痊可赴部听用竟以是疾弗起春秋五十有九成化庚寅塟于秀巘山祖茔之次平生庄重详雅以忠孝自期读书不事章句务于防通所作文典赡清淳大有含蓄天文地理医卜之流无不周知未尝轻自表暴藏垢匿瑕罕言人过虽素任术者莫测其际职虽在郎署累按大狱勘详奏疏以能材见称每朝防祭享必斋宿待旦坐立皆有常度及病归不能拜起遇三令节犹北向稽首然后谒家庙初云南司莅京兆地诉讼山积典礼者多屈于威利公自淮扬还任以廉公自持司事大治后公卿有缺诸大臣累疏荐公皆不果士大夫至今惜之卧病八年闭门却扫优佚自如絶口不絓世事间惟索其所藏先父母所寄书履把玩涕泣家人便为持去顷之复然终不能止所居先世田庐祭器之外未尝长有尺寸藩臬故旧或悯其清苦遗少财帛犹却避再三不敢辄受贫病终身一付之命未尝自叹先是思义翁念公一子逺仕以公妹入婿朱昱公因付以家事生二子长即璲次琏至是公无后昱妇子哀悼极力营塟可谓无负矣呜呼人尝言天与善人公存心制行卓絶于人而文章政事又足以济用竟以五品官终于下夀至无一息以延祀事天乎人哉将圣贤之言不皆文寓也虽然公固无怨予则何言遂挥泪而铭铭曰连城之璧先毁于瓦砾见之者当惜千里之马速毙于驽下过之者良讶成败脩短孰知其然不得其平亦不怨天瓦砾恒存驽下不死玉尘骏骨犹胜乎尔
　　王处士墓志铭
　　公姓王名忠字仕忠世居海盐以田业起家祖福考时皆早世大母潘母翁氏一以节终公配倪氏子男四人长玉娶唐氏璟娶朱氏用岳氏瑄沈氏玉有行义人多推重用由国子生任鄱阳知县女二长适沈裕期而寡有司以节闻将表其闾次适宁都训导周鹗孙男女十六人经济寰宇铎济宗子经为郡掾寛邑庠廪膳生宁与今工部主事倪颙廪膳生向昭唐元士人李显孙悦其孙壻也曾孙男四人乾坤云汉女如之公失父母早门户衰弱无厚积弟信与于氏妹皆少强力奉母内承外任居常晏如弟妹婚嫁悉仰给其身信蚤世从子钦振孱弱公抚如诸子翁年髙康裕敬飬备至稍不悦辄背负以嬉喜而后止至白首不怠母子之间所谓更相为命两不相负者矣为人劲直弗阿不以讐恩废正义又善知人宁方议姻时尚未释褐公一见曰不谬也力主成之平生不食兼味卵畜曰口腹之欲物命所关不可侈也自少至老未尝少自逸曰饱食暖衣无所营务非所以示子孙法邑大夫岁具束帛賔之乡饮其为人孝义竝隆动辄有则如此宜其子女孙曾士仕相望得以髙夀终天道与善信矣春秋八十有四成化元年十一月十六日与倪氏合塟于城南先垄是年秋宁自礼科都给事中出守汀州便道过家防公塟期妻父玉命作埋铭不敢辞遂述而铭之宁抚念今昔岂能无感也铭曰孝而义直而诚本之固末乃荣子与孙众且名君子之泽至以升天地鬼神信有征
　　王处士夫妇墓志铭
　　处士姓王讳玉字廷瑞号隠庵考仕忠母倪氏妻姓唐讳妙慧考节母俞氏皆海盐人三姓相当子女克类遂为婚姻父母舅姑悦其孝兄弟妯娌安其常内外男女各得其分终仕忠夫妇之世官无所扰私无可虞家室和平喜忧礼备晏然孝友之门皆处士夫妇之力也处士夀七十有二唐夀六十有八成化十七年合塟于甘泉乡祖茔子二长名济娶张氏生孙干曾孙绍隆次庠生寛娶归氏生孙坤女三长适张宁封孺人次适淮庆守倪颙赠孺人季适徐耀皆蚤世处士骨肉至亲惟弟妹子女十人耳当时世故不齐无一不关切其意今即土之日散亡几尽惟仲弟广灵尹用与二子在人生于所亲爱何必过苦哉呜呼处士族姓甥侄甚多具载仕忠墓志兹不备因处士为王氏宗子故书其本事特详铭曰生同徳长同室死同时塟同日同穴而封始终一呜呼翁母胡可及
　　镏公瑞墓志铭
　　呜呼余尚忍铭公瑞之墓哉友道寥絶朋交不心白头素拟之人今复已矣岂仁夀之理果无系于造物者耶余不能无疑于君之存亡也君世系具载叔缓斋墓志君考讳昂兄弟九人而昂为长君兄弟三人而君为长名珪字公瑞号兰畹警敏和美形骸脩整天性孝弟居父母丧既释服每遇春秋忌临辄悲泣如初丧尝长赋税奉输京畿事多龃龉君强力就绪甫还诸伯叔父甚慰劳之君徐曰事亦如许尔岂有自办者父友祝仲容孔世昌死且数年而仲容之妻女储无儋石君恤问周至世昌之子迨今为通家诸弟或稍纵必婉辞止之有不居者辄忧念弗置与人交别白虽明不见恶爱之迹故人多亲之平居自处甚清澹独先世所遗图籍躬自什袭如防珙璧平生赋咏搆思颇达而成章可爱是又得于静专之力有兰畹集一巻年三十被疾乃聚方书贮药物以自保羸瘦日臻杖而后举荏苒八年而终春秋三十有八娶沈氏有贤行子男二曰翰曰渤先是余举进士赴阙过公瑞道别慰勉之余出诗巻曰珪不幸夙膺重疾平生百事无堪每见古人风雅思欲模仿一二以记岁月不喻残喘复假我几何日尔今所就数篇子为我是正毋令有他日悔也当时所观余尚记忆岂念相去浃朞而幽明永隔呜呼痛哉余力能知诗他日当取遗稿拔其尤以附作者力不能则亦永感于无成之书也呜呼惜哉遂揽涕而为之铭铭曰谓暴致夭兮仁者宜夀谓刚易折兮柔则何尤盖死者而有不死者存兮耿天壤之悠悠
　　养正陆先生墓志铭
　　先生讳赞字顺德号养正其先代世系谱牒失于兵燹莫考所自曾祖振宗祖万一元季为海盐人父均祥隠德弗仕以行义闻于乡配叶氏生子二长为先生自幼仪观清爽岐嶷过人甫长雅好文学博集羣书年二十余巧思溢发为文章颇以多能见称声誉之隆实由于此初海盐自元顺烦扰之余文气衰弱先生独能以刻志苦思日就雅望凡缙绅当路道出是州者必问其名有造见者故乡之民风里颂之作出其门者余二十年先生益深自珍重未尝率意与人而人益难之其行已严毅庄重晩年益自持暇日则深衣巾屦徜徉于林囿间平居燕坐辄复寻讨图史虽年在衰防而精神无恙或値元宵除夜犹能于灯下作小楷书颂以教诸孙天和元气之节于志诚者至老不衰也先生以世俗湮于老佛惮礼文之难而丧不成塟着居丧撮要一书以示简易士大夫多传写之迄今未有能为夀诸梓者盖可叹也书法宗智永而自成家篆八分间出于词翰中平生文事思缓笔精始终无急就之作其不茍如此婴疾之晨召子孙语以后事数日而卒春秋八十有三娶钱氏死之日吊于门者皆衣冠之士其友海昌蘓先生秉贞合乡评而斟酌之题其旐曰贞一哀无爵也后七年为景泰纪元其孙庆隆以是年十一月十六日举柩合塟于开济乡先陇之侧是时老成同学凋落无存未有为之志者奉先生行状请铭诸墓予于斯重有感矣遂序而铭之铭曰贞一之行光于前贞一之名弈世以传呜呼斯文千万年
　　南溪处士贺伦墓志铭
　　处士之先本山东宦族随宋南渡至浙居钱塘五世祖惟一元宣徽南院使髙祖亿嘉兴南衙万户自是始居嘉兴曾祖杰字罕人仍万户职国朝肇复华夏遂解所佩金牌投幽兰井遁居平湖号半村道人终身不复仕祖信字伯循妣夏氏父偘号介石妣曹氏处士讳伦字文贞介石遣从陈竹隣先生学遂有诗名素善琴自号乐琴晚居南溪复以南溪为号生二子其长恩治家事次荣入郡庠授经今大行人姜用贞资费略尽终不倦春秋五十有二岁庚寅十二月二十七日塟于曲经之原茔以予常交处士每过从执子侄礼塟之前具事实请为铭遂按之为志而铭以系之曰其流也有源其作也有传克承克裕惟处士之贤






　　方洲集巻二十四
　　钦定四库全书
　　方洲集巻二十五
　　明　张宁　撰
　　墓志铭
　　张淑人刘氏墓志铭
　　刘氏讳徳彛杭州右卫指挥佥事瑄之女浙江都指挥佥事张洪之妻封淑人初瑄父刚洪父勇皆先后制阃淑人又兵部尚书徐贞襄公外孙门望相及徳懿有自年十七归洪体履茂异絶善妇事事舅姑待娣姒下至童婢尊卑疏戚事皆得理恪守贞静而有明决之见深处闺阁而达门户之事委心顺正而不忘父母之恩子继宗五朞而殇年甫芳盛遽劝洪置侧室及有娠喜彻中表维持尽委曲所生子继祖方弥月躬就褥席切气体夙夜不逺怀抱弟举弱龄多迍常百折调护至袭指挥佥事犹爱教不置洪盛业多内岁以公务逺行内外整宻无一事缺失此三者使中立非人稍渉观望则举父老当无后洪父死不及见孙洪名位造端亦未必遽至于此可谓贤孝有识卓乎女妇之杰矣春秋四十有五以弘治元年塟柩于祖茔之次予女适刘举于淑人素亲习以所知质都阃君手状其信然不可使终无闻也谨志其实而铭之铭曰兰蕙其萎兮珠璧其毁兮鳯失其凰安所为侣兮
　　明故太中大夫广西布政司右叅政朱公墓志铭
　　弘治元年二月九日广西布政司右叅政朱公卒于家卜塟得近日长子庠生淇方毁瘠次子澂先已应荐北行托其族叔持广济知县江震事行状道公末命求予为墓铭按公讳镛字廷用号恒庵其先彰徳安阳人执事汴京从南渡居临安曾祖徳贵祖亮洪武初始籍仁和北廓里考贤以子贵累赠至中宪大夫庐州知府母俞氏妻缪氏皆恭人公幼頴悟九岁习章句十三能属文补邑庠弟子食廪膳初读尙书进春秋博及余经史景泰丙子领乡举主司録其文以进明年防试登柯濳榜第二甲进士授南京兵部职方主事丁父忧服阕改工部营缮主事陞署郎中出知庐州府秩满寻有广西之命自入仕后屡乘传就行事皆立办丁丑礼部防试预考春秋巻士论得人在营缮适楚府灾民方困食计以武昌商税所入业修建人不知费时希事者欲新南北畿甸行殿及卤簿公具陈缓急所宜皆寝庐合肥僧杀其师匿迹服丧舒城民妇因奸杀其夫六安民杀从弟皆诬逮他人具狱上谳公阅成案防得实尽平反之无不心服御史刘君忠魏君秉廵按治地举奏旌异因给诰进阶有加赠之典都御史张公鹏考覈郡县复劳公以羊酒文绮甫至广西遄以军务行边纪功苍梧督平郁林贼还师桂林有疾遂得请致仕归仁和深居简出脱却世故日以黄老方药之书自娱与致仕大理卿夏公季爵宪副张公鸣玉都阃陈公彦章数人觞咏迭防于西湖山水之间号归荣雅防平生崖立负气愼许可落落若难合而情致幽深文词丰蔚意见所至詶应不穷状记公少时尝刲股肉愈大父危疾及母产难复为之下咽而卒哀痛过瘁信则公之为人大本素立加以学问之功宜其守足裕已施足泽人发为文章扩为事业溢为余艺皆粲然有见而于进退老壮之节尤无愧于古人也公二子三女孙男三孙女五以其卒日距生年寿六十有七以是年葬于大慈山之阳铭曰镠金瑜玉天下之美产也冠服弓劎珪璧瓒璋为饰为用无或不良然家不比存世不常得造物秘余终归山泽后之人将惜其所往而不知其所不往者犹郁乎英华之可即也于乎盛哉
　　翰林院孔目支中夫墓志铭
　　呜呼中夫其就斯墓矣述其行以铭非予而谁中夫讳立初字可与后更中夫号蘧庵世居嘉兴曽祖庆业儒为乡校师祖子杰能诗善书考茂字宗衍山东青州府乐安县丞妣张氏唐氏中夫生十年宗衍以公事殁广西庆逺道中二母守节教养资给极苦辛学始成业正统癸亥郡守黄公懋选补府学增广生明年乡试春秋第一景泰辛未防试授池州府学训导丁张氏忧服满改常州府学弟子多造就预考顺天府及江西乡试时称得士其学务体认造诣甚深于书无所不读旁通毉卜有及人恵然更事乆应接颇事迁就及为孔目入翰林与罗状元大经友善相切磨始敦本质以为已为功至是盖一变矣其所著作诗过盛元名家古文能脱去场屋气袭有广志稿文瀛轩集间载慈帏十咏方牀酒壶十处士传皆关渉世故诵其言观其行虽隔世亦可以得其为人予少与中夫交今老矣每见中夫言及父丧不归辄哽塞于邑涕泗交下移日不能自止闻人行自广常恳乞访求其念根心刺骨至死将不瞑目平生遭家不造克谨小物不肯毫髪轻费惟笃孝一母无少不至唐尝失金钗寻觅无所得中夫自外归遽易钗以进劝生母弗介意以伤母怀二母相为感泣孔子谓生事尽日死事尽思如中夫者其庶几矣寿七十有二配潘氏侧室陆氏李氏子男七女四孙男五曽孙一治己酉九月塟于嘉兴奉贤乡先茔呜呼中夫信就斯墓矣老失知已伤如之何哀哉铭曰孔子之门为徳务要虽游夏之文不先于曾闵之孝有斐君子洵美不虚希之则是圣乆之徒嗟嗟乎中夫
　　乡举人虞勳墓志铭
　　嗟夫勳未可死胡为乎而遽死也勳字舜臣年方三十有三未底下寿勲父讳楫字彦舟老未及养母冯氏死未及塟子鲁直大者六岁小者阅朞未及教女英娥重未及嫁妻王氏未能相偕以老弟烈未能相爱以终门户盛大前往而后未属学业勤瘁厚蓄而未克施舜臣未可死也胡为乎而至此耶始余与舜臣从云壑苏先生学诗文继从尙志许先生学举业天资絶出頴敏不羣所作文如开武库而戈防森然如阅卤簿而队仗严整如决江湖而东注之瞬息千里不可一暂止予心畏之其后一尝问业于今学士吕公逢原卒学于今学正曹君以安所造益深遂补弟子员邑庠寻以诗经领浙江天顺己卯乡荐会试礼部中副榜辞不就入太学以例还读书于父母之所苦心刻行至忘寝食因以致疾防母丧哀戚过度气体虚羸脾胃败泄驯至不起其履歴固予所熟悉也其祖讳泽字巨川平生乐善好义洞视一世乡之老成后进无不延誉而仰则之其死也予尝铭诸墓至彦舟克迈前训一成而无所改作其世系又予所熟悉也夫世有不善身有不善死之可也处有损于乡显有损于国死之可也盗虚名而实行缺乆幸位而事多愆死之可也舜臣有一于是哉胡为乎而遽使之死也舜臣所居徳正乡去予舍几四十里死之前一日予往问疾则有付托之言后一日予往哭之则见其所遗诸诗其辞父曰蚤期禄养与恩封谁料中年运未通辞弟曰棠棣花前日已逋鹡鸰原上正相呼别妻曰平生相负休相怨誓死应烦学古人示子曰耕学他年能勉一严君双目闭重泉他作尙多不及尽载呜呼临危之际言不及乱非常士所可及天能少缓其死所成岂在人后哉此余所以惋惜而悼伤之也是年冬弟烈奉彦舟命率鲁直二子举柩塟于夹阜山之阳以铭文见属噫余意也因揽涕序而铭之铭曰善恶是非存乎已好恶用舍出乎人寿夭成败悬乎命君强力为善而成其是人皆乐好而望用之廼不克大显其材以死其命也夫不然天或将敛其施而归诸鲁乎归诸直乎
　　刘公秉墓志铭
　　予友刘君殁之三月将营塟事第六叔季俊甫率其幼孤以埋铭见属曰亡侄惟靖之能相知敢以二孺子托不朽之图于下执事按君考讳昻字孟颙配孙氏生子三君行二兄珪字公瑞弟珙字公现君名璋字公秉幼从外祖宗道先生读书不甚頴达年十四五顿开悟能诗善文授尙书经传于士章许先生习举子业既成以父遗命出壻于嘉禾新坊伍宗序业遂止善经理生蓄谙达世故动合典则乡人翕然称宗序得佳壻乆之兄公端卒君哀痛殊絶所遗诸子女嫁娶事一皆君所处分咸当礼蚤失父母长复旷离兄弟因名其所居堂曰望云室曰梦草各有诗文一巻以冩情事尝念早勤问学长不成名思欲逺游通都大府博观要防以发舒其抱负防第七叔泰以进士选庶吉士君因侍季母至京数月而返状元柯孟时见君深相器重因同榜二十八人在翰林者赋诗饯送颂美相同此亦可以见公秉之大略矣天顺六年夏自宗序所得腹胀疾弥留归与弟珙择静室避喧食淡以居逾月疾益急适其妻来君抚二子曰长使就学成人语毕而逝春秋四十有三子男二相宗相贤是年冬十二月葬于新坊汉溪呜呼予自童稚即往来君家游君叔侄间当时门户全盛少长无虞一门诗礼盎然相望及予从仕十五年间君叔之死者四兄弟之死者三向尝哭公瑞于京师而铭其墓犹幸同气之尙存足以叙旧故延情好于将来也不意忧丧之年复见公秉下世哀戚相寻岁月如梦铭文之作非予其谁哉铭曰裔出大梁族望海盐出壻汉溪死遂塟焉文脩行洁为世所传生有二子相宗相贤怀逺将军海宁衞指挥同知崔公墓志铭
　　成化乙酉十一月十一日海宁衞指挥同知崔公卒于家讣至汀余哭诸病中又明年丁亥余谢病还淑人李氏卜葬公海盐县十四都丰山祖茔之次弟章来致词属为墓铭呜呼余敢以病辞哉按公先世鳯阳县广徳乡人曽祖福仕元为官卒将归太祖皇帝从征有功授金华衞副千户祖英累战功陞指挥佥事调海宁衞考忠字宗孝世其职配恭人刘氏生公名端字惟正少有大志伟躯干多膂力骑射精防器识不羣宗孝府君素善文事所交皆知名遣公从秉贞苏先生游周旋俎豆间多所闻见故能词翰达事体凡所施设蔚焉可观代职时府君年逾六十慕黄老术轻施予賔客益盛小不称辄不怿公方廉薄委曲承顺惟意所向及殁塟祭无违礼平居无狗马之玩暇则观古图书接贤士大夫觞咏盘桓雍雍而已及临下应事言论英发无顾忌闻者夺气即其归内寛外严士亦以此附之景泰间倭夷入贡还所过求索至攘敓手刃人经浙藩臬檄公防护公耀兵戢旅临之以威重倭酋帖伏识者谓声能动逺海盐自此或可以少警正统中有盗仓库者事干军民逮系甚众有司素与盗恶传致其情将因苛小案诛之时尙书孙原贞廵抚浙知公亟命讯覆及伸理详允竟以盗坐主首者余尽释大狱斯解其后处婺山民相扇弗靖诏遣都督徐恭总内外兵数千往勦捕尝致公帐下数率劲兵捣其巢穴生擒贼首陶得礼上功幕府给金牌事平赐金绮楮币进今秩先是倭夷数寇浙东西边其地险逺总督廵治者歳仅一至人习僃弛廼廉察诸道指挥谋略果勇可以固城守者分总要害惟正其一也防荐疏以闻下大司马集议以为良便署其名为把总指挥岁更守所分地嗟夫浙东西衞所十有六壤土千里列衔摄职者千余员得材仅若此岂可谓非伟人哉然公亦因是为感激自许竭精神思虑水陆之行无一日休用能备举废坠致士马精强而劳顿困惫疾病系之矣又以无子故过服补剂积热疽发背遄至不起呜呼惜哉公同母弟二长即章娶沈氏次甫先卒异母弟一曰绶娶朱氏淑人千户亨女无子侧室朱氏生子云仅六月而公就木春秋四十有三死之日士无亲疎人无少长无不惊悼间有垂泣者呜呼自予祖予父交公父子间逾三世矣所以感而思公者固非一日之好也况道逺人亡时之贵贱死生轻重低昻锱铢辄见者皆是虽欲不思公固能之耶公世仁厚未尝絶物子云必能复始成立之年余庶几病老尙存举世徳以教之况铭文之属予忍辞哉铭曰嘉木合抱柱明堂耶灵草苾芬荐灌瓒耶登降未具胡然已耶岂美好不足以为祥而声闻廼造物所忌耶或其已定者不可移未定者将在其后耶呜呼公其死矣天耶人耶身耶子耶
　　邑庠廪膳生许瑛墓志铭
　　许生瑛字廷瑞吾姊子也姊适许处士观生三子瑛其长志行脩洁质性温实不事游戏从澹轩许先生学举子业读书穷昼夜补邑庠弟子员给廪膳近十年累举不第忧禄弗逮养念虑蓄积驯致羸弱父尝隆冬患疽毉戒勿近火瑛辄解衣温被席母性严毎委曲顺事处兄弟朋友各尽其道虽隣里童仆皆乐其和娶周氏生男不育惟二女皆幼成化乙巳五月卒年三十有七论其平生庶几有子所谓为人孝弟孟子所谓善信人使得少延而克大焉将必有可称述而止于是呜呼吾穷独无托于甥亦少有冀况其父母皆老病所遇若此何以为情二弟琳璋择以七月十三日塟柩于祖茔之次吾已处分与瑛妻预营一圹与其穴同封以俟徐择名家子以配二孤女其妻深自感刻死而有知瑛尙可无大戚也因揽涕为之铭曰父母之望兄弟之怀秀而不实天乎人哉
　　朱处士夫妇墓志铭
　　朱处士讳亮字徳辉与其室硕人钟氏平生以勤俭起家积累致殷富婚嫁及时子孙蕃衍二老人年髙无恙相敬不衰成化辛丑硕人年七十有八以疾卒处士尙强健无异平日癸卯冬得滞下疾知不起悉财产召福祐鉴三子分收不遗锱铢处后事了无缺悮十月初三日卒于正寝后硕人仅二载其寿同纪是岁合塟于开济乡之原乡之人莫不叹羡公夫妇福寿死葬无不相偶是固出于先定宜亦有所承致予闻处士少壮时好博少得丧辄自止善推移合散与俗相轩轾家业用是日广人不见其烦劳晚年亦闲适祈寒暑雨无日不出游郊市随其所遇虽村歌野戏亦聴玩竟日未尝固滞作老人态人益亲之同时辈行皆所不及又尝自言硕人内行修僃克综理家务某实赖之得一日息其夫妇相成始终信非偶然者其先为慈谿人父敬妣张氏始从戍海盐其三子福娶王氏祐王氏鉴杜氏孙男九人曽孙六人塟之前福率二弟诣予乞墓铭予交公久不独如乡人之叹羡而己铭何能辞铭曰伉俪之良家室斯光齐福齐寿同穴而藏子子孙孙永世无疆
　　太学生张公墓志铭
　　公讳鉴字克明世为海盐族自幼以俊秀选补邑庠弟子员治礼记善书数沉重有谋能简别物理容止可度言论不凡大为士大夫所推重蚤丧父彦升甫独任祖宗一甫之业门户之事实惟公干蛊故虽刻意经籍继登场屋志竟弗遂正统丙寅以学行老成升国子生余十年歴事南北御史台以勤慎称乙亥赴尙书选部属疾卧旅舍荏苒逾时医药罔効驯致不起属纩前数日余与刘侍御世亨叩公卧所问所欲言公呜咽作声曰后事非一不能尽言但母陆氏年髙深恩未报负误良多闻吾儿箕将来幸见之当令竭力代养即有不幸公等苐语之死且瞑目也及箕至公敛棺已弥月乃集舟车为水陆之僃奉柩归葬于先垅配刘氏有贤行箕将行泣拜请铭诸墓地是固朋友之道也况公之为人守而未达犹有可传者乌能不铭遂序次其实而词以系之曰繄此善人维士之秀才与命违行不值寿储休委祉庸锡尔后
　　姜处士墓志铭
　　予友姜君用贞丧其父之三月致书京师以铭文见属曰孤获叅盟契于兹十年先君之行惟子是知其不朽亦惟子是图敢求状达乃按状为之志公名迪字元吉曽祖武祖明之父景文世居嘉兴生公甫十岁而祖父皆丧时兄达客逺弟进尙幼家业中衰公虽在童孺安祥恭谨克举废坠事母氏甚得子道母素爱幼子公悉让旧田宅与之自以勤苦立门户而友爱弗替族属虽甚疎逺皆处之有恩与人交一以诚信相与未尝视贫富为俯仰宣徳间被诬系狱将罹重宪时连坐者颇众公毅然独任其弊余得释后竟获免正统己未隣火燬公屋舍略尽守臣将问罪所由公极力为之辩解乡党服其雅量季子谅即用贞也少明敏公遣补邑庠弟子员从章景常习举子业夜归必自课其勤惰毎读史至古人忠节事必呼与语有不善则曰若所当戒也及谅领乡荐赴礼部两以副榜辞归公训诲一如平日其略曰汝荷朝廷作养至此吾非欲汝速富贵以养父母愿他日有官当以清慎举职使人曰姜氏有子吾虽贫犹享汝三牲之养也其立心制行类如此公春秋六十配宋氏有贤行子男三人孙男二塟柩于祖茔之次铭曰少而闻义长而不渝修其在已而天则迂岂造物之无征亦冥乎有需球琳琅玕出自几席尙有荣光昭赫濳默
　　吴处士墓志铭
　　北溪吴处士卜以治二年十一月葬其硕人朱氏先期二十日处士以寒疾卒于正寝古者士逾月而塟所以待未僃今硕人柩将发引事已夙具而公就木夫妇始终若有天定者同日成塟于礼为宜按乡举人朱天钖行状处士讳廷圭世为海盐永宁乡人四世祖公绶建炎时仕至监司曾祖廷珍祖用和考保和皆弗仕保和甫有材干能随世和俗以立基业生丈夫子四处士行三早克干蛊父与母陈氏常举之以励族人曰此儿必振吾家及长又得贤内助益勤耕织治生事家业日裕兄弟友爱甚未尝去左右遇贤士大夫知名者倾身结纳惟恐弗逮和厚之风可挹惟遇不平事则毅然奋发虽渉险冐禁不直不止常积书延师以家事委祥瑞二子命季子祐与弟禧率诸孙务学今相继补弟子员登太学晚年自号北溪渔隠方将优游自适以乐余年不意寻至不起春秋六十有六其子孙嫁娶名氏圹地先已详志硕人墓石此特叙述处士世系事行为铭而同瘗之铭曰识能达务才可有为信义是持刚毅时施此处士所以有孚于内外而不为势力之所移也噫
　　方洲新茔碑隂志
　　塟者藏也死者归藏于土终随化尽为之衣衾棺椁以敛固之此生者之心死者固无与也犹欲厚葬纳生器置用物于幽冥之地岂知孝者哉宁家素贫薄夙承先训毎塟惟谨具衣衾棺椁男束木带女戴漆冠约发削黄杨木为簪丧仪用纸明器用木金银珠玉一毫不附于体玩器妆奁一物不入于圹虽文杀殷周而质循虞夏盖亦有所本也近避水患迁塟先孺人自顾年制及时因并作寿藏及附塟六宂男女敛塟之具素仍前防置僃已定为我后者临事乆逺各无所增改庶几前人称家之意但念宁系出吴兴身在老独不可以不识海盐潮汐浸淫土薄地湿不可以为坎为是表之以碑柱封之以壤树此乃遵时制而从土宜不敢不力也墓铭
　　郑东谷提举父信庵处士墓铭
　　于赫处士惟行之淑胡厚其材胡啬其福天监孔昭而应不速信美信庵在此东谷
　　孙恭人方氏墓铭
　　孰委精英毓琅玕乎而孰布严凝瘁兰荪乎而孰讹虫蝇惊鳯鸾乎而孰司钧衡表闺门乎而
　　义官钱继宗宗逺墓铭
　　润其居或以资于时自其身延以及后人既固且宁爰以铭其茔
　　徐淑人谢氏墓铭
　　维蔓之丰兮兰蕙易瘁维霾积隂兮卿云疾逝彼何人斯兮嗟此早世
　　丁处士墓铭
　　生不茍全死不速朽遗行在人纪述有后
　　崔淑人李氏墓铭
　　冰霜寒肃类非长物者至于僃暑之用成岁之功非是不可其寒斯冰其肃斯霜于嗟淑人惟室惟堂孤寡之济一徳用光
　　柳庄刘处士夫妇墓铭
　　有是夫宜有是妇有是亲当有是子贤节相辉慈孝具美后白斯年式克敬止
　　东川军民府通判沈征母陈氏墓铭
　　夫之益友子之严师慈言懿行逺格思亶其然乎状有词百尔箕帚一或兹
　　温州衞指挥同知陈纲墓铭
　　龙媒骥驹千里之足也既调既闲亦既就御朝发夕瘏曽不逺至非徳力之繇然实气数之遭际于乎千金之骨百世之名视彼下乘其相去岂直死生也哉
　　吕山吴珫汝秀妻赵氏墓铭
　　夫妇之道隂阳协同动者毕见静若无庸无遂无仪圣经垂戒书卒书塟鲁史攸载美不自表善不絶闻静以动显于嗟硕人
　　沈节妇王氏墓石铭
  </div>
  <div class="pagination">
   <a href="方洲集_page31.html">
    上一页
   </a>
   <span>
    ...
   </span>
   <a href="方洲集_page27.html">
    27
   </a>
   <a href="方洲集_page28.html">
    28
   </a>
   <a href="方洲集_page29.html">
    29
   </a>
   <a href="方洲集_page30.html">
    30
   </a>
   <a href="方洲集_page31.html">
    31
   </a>
   <span class="current-page">
    32
   </span>
   <a href="方洲集_page33.html">
    33
   </a>
   <a href="方洲集_page34.html">
    34
   </a>
   <a href="方洲集_page35.html">
    35
   </a>
   <a href="方洲集_page36.html">
    36
   </a>
   <a href="方洲集_page37.html">
    37
   </a>
   <span>
    ...
   </span>
   <a href="方洲集_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
