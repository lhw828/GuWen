<!DOCTYPE html>
<html>
<head>
    <meta charset="UTF-8">
    <title>康对山集 - 第 35 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康对山集 - 第 35 页/共 47 页</h1>
    <div class="content">梦刘西陂士奇【马未收】十年不见西陂子梦与终南策杖游何日篮舆过彭麓与君同醉象山秋 

去年二月九日与德充德一二弟洎子栗过此各赋小诗十余首今日杏花开二弟复至悟省旧作有待得函关公事了年年沉醉杏花天及年年花发年年醉更乞天公六万场之句因次原韵再赋十首 岁岁看花花已飞花神若恨赏来迟今年坐赏花纔发却到春风第几枝 新来无事已堪怜春服初成二月天同醉花前不同赋转看金谷意萧然 此日庭柯尽着花老夫逸兴正无涯崦西莫羡千株柳水际先看一带霞 五十五年纔不忙清尊同汝有谁妨行歌正恐花阴短大碗那论饮兴长 谩省年时醉里诗便湏极意饮金卮幸无辛苦输公事却看风流在水涯 西堂新酿酒如泉还我南牎酒圣编有景便看看便醉古今人里让谁先 繁弦剧管坐花前转觉春园花可怜若把花枝对明月红英咲杀镜中天 我醉君歌兴洒然不知花影坐中迁湏教酩酊同今日那许萧条似去年 繄自还京愿不违柳边花底坐忘归新诗羙酒朝朝乐莫管春归花乱飞 好句吟成便写墙老来日日为春狂天公有意随吾好别借春游十万场 

和岐东浒西夜归之作 沜上行吟月下归露花凉透薜萝衣风流一似苏门画直欠当年阮少微 

观澜亭小酌同太微作 冉冉溪云细欲生湔湔春浪噎还鸣观澜亭上微醺坐咲倩琼琼理王筝 

四月十九日宴东侍御园亭醉中走笔 亭上花阴拂院墙渠边流水浥飞淙风流不减分司兴唤出红妆劝玉缸 燕家小妓石榴裙咲酌酉?籴酥把似君玉面未从花里出瑶筝先向月中闻同乐园中花满墙肯将萧索送年芳征歌不羡巴渝曲入座争夸兰麝香 小小亭台面面花晴林夕日散云霞有时对月掀帘坐万里晴晖落障纱 【马未收二首】 

答东侍御 日日看花日日好芳心不与花同老有时骑鹿华岩头咲指桑田拾瑶草 

沜东小酌 湋上春光浓更深沜东佳兴益难禁夭桃漫倚溪边发浊酒何妨月下斟载酒寻盟莫厌□韶光忽巳报残春临溪自咲双蓬鬓不是年时沜上人 

再过暖泉庒值雨怀仲木【马未收】 雨中重憩暖泉庒仙客东归渺渺茫却有主人能贳酒醉时聊以慰离肠 

从霁散步【马未收】白云不碍松间月碧水仍围石上台可恨风流吕夫子寻春不遇等闲回 

许廷臣亭子观假山 小小亭台面面山雨余常见白云还那知断壁悬崖趣却在红尘闹市问 

修山麓铺吕子与苏守设酒待予吕子出示所赋桃花诗因谩成八首【马收五首】子坐邮亭待我来岩花故故向亭开与君拂石醉明月世事纷纭何有哉 谁谓峯阴春事迟晴山处处有花枝芳花自惜春风好不道衰翁鬓已丝 弱柳迎风太不禁夭桃夹岸咲春深朝辞函谷寻君至羡尔春山方独吟 十年一见复逡廵百岁如斯岂是频不向邮亭饮羙酒桃花笑杀五陵人 自别承明二十年春风三过武亭川条山更听桃花曲何啻华阳□竹篇 折取桃花插□庭红蕤灼灼最堪怜不湏徙倚明月下只合徜徉待石边 今日山亭亦太欢危弦如沸辞鸣湍更堪明月生东海坐见清辉照玉盘 绝壁香来花已飞皆岩云暗湿罗衣知君□静栖山郡咲我寻春却钓矶 

次华岩韵【马未收】画堂春暖映修篁翠袖红裙竞举觞个老不知行乐莫马蹄终日为谁忙 

华岩宅集【三首马未收】 帘外青山转夕辉草亭歌舞夜忘归主人心似中天日万里无云一鹤飞 涧草岩花处处开篮舆此日为谁来万年不改青山色一醉何湏黄鹤杯 我从积石望飞淙何啻车轰五月江白浪都从天际下苍龙疑日边撞 

醉别廷搢【四首马收二首】 君去巴渝春正深西堂尊酒且论心无端恼杀关山月又送征车过汉岑 三十年前旧辱知春风归去见襟期即看翠袖擎杯处可有相思到凤池 君家豪爽世无伦咲我因君醉酒频人世繁华空作梦仙源日日自长春 六郎文采各翩翩此去还看思若泉五桂莫须夸窦氏三秦今巳颂任渊 

浒西迟舜臣戏成二绝 浒西花发迟君看闻到春眠起尚难红拂若怜花半褪倚栏无语抱鸣檀 夜来殢酒强扶头为怕春归乘曙游何事分司杜夫子不怜花意欲含秋 

李户部充中毕赈北还率尔寄别 西土难危勤使车群公咨访畧郊墟彤庭若问苍生事莫到王充善著书 

送虞北山伯俊公甫 太岳山人访我来西岩石室酒初开身骑黄鹤欲归去阆海蓬壸何处哉 若归南岳见方平为到匆匆巳半生此后倘从金液事好从云外听吹笙 

吕子北泉精舍宴集 北泉精舍菊花开节过重阳我始来坐对菊花酬节物危楼南眺望登台 自拟重阳醉此楼不堪诗酒作淹留狂夫老去情逾放笑折黄花插满头 去年与客赏重阳痛饮溪亭迟日光今日月明情兴爽何辞三万六千场 月白花黄酒又清长河恨不入杯倾人间富贵同彯瓦何物空教误此生此生疏旷绝堪嗔遇酒逢花便不驯身外悠悠无染着胷中的的有阳春 

西溪亭子登高【马收二首】西溪风月羙无边嬴得优游便是仙但使杯中余浊酒何须方外觅长年 主人爱客构新亭坐我呼童泛醁醽一曲凤萧双鹤下天风吹浪海溟溟 无端斜日挂丹丘似溺西溪汗漫游满槛黄花香送酒却看华麓似瀛洲 园亭四面列青山水竹中分一径闲佳节既能留我醉西风随意拂衰颜 

与虞坡子【以下四首马未收】六年不见虞坡子闻道行边宿陇中明月浒西秋色好可能漫兴一乘騘 

寄芝山右长史 芝山风致绝堪怜老我当时望若仙秋莫春分盟又改石门空扫薜萝烟 

送李封君 迎飬关西乐事长都将岂弟送贤郎　彤庭咫尺承封拜重覩徽犹入建章邰城回首望岐周百二山河入壮游一水莫叹秦晋隔双凫还泛阆壸秋

【卷之八】
 杂着 

【杂着】
 史论一首 
 友论 
 诰客论 
 述秦论 
 释客论 
 南峤子阴德传系赞 
 王汝邻字说 
 徐伯传字说 
 拟廷臣论宁夏事状 
 拟廷臣因宁夏事计今所宜事状 
 铸钱议 
 与王秉衡论易置状夫事宜 
 与姜武功计处樊伸等贼攻犯事宜 
 与干州太守赵君书 
 答德充上书 



对山集卷之八 　　杂着 

史论一首 

灵帝崩太子即位宦官蹇硕等欲诛大将军进而立陈留王恊袁绍因劝进悉诛宦官进白太后不听绍又谋召四方猛将使并引兵向京师以胁太后进然之曹操闻而笑曰此一狱吏事也何至纷纷召外兵乎吾见其败也康先 生曰 操之言是也此汉之所以亡也独史臣不能识其意而妄为之词尔曰若尽诛之事必宣露此何言也凡欲除天下之大害必先有以度天下之大义苟义有所屈而事或安焉君子宁诎事而信义况事与义俱不得者春秋之时诸侯皆城成周而宋仲几独不受功晋人执之于京师此以王事讨有罪也而春秋以为刑囚执人之事大司寇之軄晋人不告诸司寇而擅执人于天子之侧则履霜之渐篡弒之萌也故特书而深罪之若彼严也何进不胜宦官之乱乃大召外诸将之兵使之挟持京师以诛其众当是时汉之危犹一线也乃又以诸将无严之兵绝而坠之耶此于春秋之法盖元凶首罪必诛而不赦矣而况其事又未为安也宦官之毒汉自泰显以来若是其远也蹇硕赵忠张让之徒欲废帝而立恊逐太后而诛进若是其固也进于是时既不能修明汉家之法亟收其权杜篡贼之路又不能声昭名义属之司隶以诛其尤顾乃区区以询袁绍之谋及再白太后不从而计绝矣乃犹优游以待外诸将之兵乎李园之谋春申君也先伏死士以待棘门之内故不劳而春申死焉此硕让之徒所以胜进也董卓入关之后燔炽宫室篡废天子荡析民庶其孽祸倍万于宦官也使进而在又将谁召以除之耶夫外诸将之兵犹虎豹犀象不可入人之室也有丈夫者忧其家之为崇祸也收虎豹之属入于室而猒之至则尽啖其家人此于崇何不除顾奚必虎豹犀象而后能也况于卓之无所忌惮又甚于虎豹犀象者而使之操兵以入室乎易曰开国承家小人勿用言必悖义而伤教也天下之事苟使悖义而伤教者为之则未有不诛其君夷其社稷者矣人主之幼也为之师傅教导以增发其聪朙不幸而有孽人窥觇于侧亦必有以从容捍蔽潜消其志意则在我者可不劳而定而在彼者不刑而革也田氏之于齐其欲夺而有之岂一朝一夕也晏子方且安纾和悦裁之以礼使勿自甚其所为当是时以晏子之显名顾不足以致而灭也其理当如是也至高国之属则悻悻然怒而作矣姜氏之庙由是不祀焉彼高国者以启之也予读汉书至窦武陈蕃之死曰嗟乎汉之亡也其是以基之乎乃其事未远也而进遽效之古谚有曰莫视其奥先视其窔以蕃武之贤犹尔也彼进者何足以其知其窔而视之乎 

友论 

夫所谓友者与而内我以道者也古之人虽自圣神必有友友也者友其德以资乎我者也孔子曰母友不如巳者又曰以文会友以友辅仁今之人非无友也友其所友而不择也友其所友而不择则终日与俱非滛亵狎媚有弗入也非财利物货有弗亲也非忧患死丧有弗止也如是则盍愈于无友者也道不知加焉曰吾有友也友之道盖如是乎我徒以顺而莫我逆者曰此吾之善友也我将无惑焉凡所以陷吾使吾日就于牛马禽兽而莫之知者皆彼所以莫我逆也其曰惟反反焉以道而责我我惟日景景马亡获于心曰彼岂所以识我朝夕所与者皆自夸侈者也彼乌能有我也是则所以使我日就于圣贤君子之域而莫之知也何邪其邪者安吾情而易入□也其正者皆拂吾情也人孰知夫逆顺之际可以利害于我而为之区也故曰憧憧往往朋从尔思贵自审而巳矣审乎其正则从乎其正审乎其邪则绝而勿从凡正言终日而内我以道者皆正也凡徒然与好终日而不内我以道者皆邪也吾志于道者皆吾从而巳伏吾弗志于道则凡弗志于道者皆吾从而巳矣由是则君子小人可以区而所以顺逆于我者可知也由是则吾终日唯唯焉惟所语而由所弗攺则所以为我者可知也故寂寂之语附耳之论皆滛亵狎媚可勿近也夫德者难成而恶者易放也使与十人居之有五人焉正襟危坐非先王之道有弗言也非先王之行有弗行也其五人击筑呼啸非郑卫之音有弗为也非桑中洧上之事有弗说也则孰从乎我非甚明者则前五人者我有弗屑也使五人咸亡焉日与后五人者居之未有能悟者矣故吾为甚惧焉榆次金可卿因与余论友余以是言之且将以自求也 

诰客论 

客曰墨子之悲乎丝之染也伪而巳矣凡异端者皆务危论骇人如墨子之说则墨子将自不可以行墨子之道也且墨子之衣岂尽素耶其事为岂尽其本耶从墨子之道则可以弃冠裂服破其宫室祼而逐露而居者止是非墨子之行矣是则伪而巳矣康先生曰墨子之言信伪而巳矣然固有其指其指曰夫天下之色不齐染之于其青则亦青而巳矣染之于其白则亦白而巳矣染之于其玄其黄其赤则亦玄黄与赤而巳矣是以伤乎其习之至是墨子之心也今有恶人者其行虽无齿也其常行而言必屡合圣人之指者曷也其所以审乎其故行熟也从墨子之行并疑其言是非所以广述听周察慱务者也今夫瞽者矒者人之所共弃也至其道诗鼓瑟也则人人争先听之是岂重其瞽与矒者也重其所道与所鼓者耳今之学者称古人之法曰儒墨墨之道虽不可取也然而与儒同称之矣犹之饮泉焉虽不及源而巳免渴矣且子以墨子为贤人恶人矣乎夫如为恶人也则其言或不可弃以为贤人则其言固不贱于矒者瞽者之所道矣瞽者矒者之所道世且以为贵而听之则吾所贵于墨子之言宁不巳胜于贵矒者瞽者之所道哉 

述秦论 

齐有仕于秦者见秦之论下以为犹齐也訑訑焉弗陈焉洋洋焉忘焉或曰夫今君王所以属吏予黔首吏受令不可滞今足下滞令何也曰吾所以弃邦国至秦以秦强大可因自安也今君王之令日乃数十下吏蔑能污纾旰晏也愿告以君王归之或以告秦王曰四方之客咸以君王令繁不能承也且欲返去故邑以避君王之诛昔先君以士之益秦国也故引天下之贤人同秦国之富兴王伯之业今客皆庸钝无事实又以非君王之法且后何以令国中不若因逐之秦王曰唯唯甘茂曰不可夫秦伯王之所聚天下之表也士咸以君王贤圣可以宽人之忧皆归之若水下趋壑故海内之国独秦巨然盛矣今君王非有重大事狗马音声乃恒主所败覆者日日下以繁吏吏故有以瞷见君王之幽也今不反饬于内而逐客于外是以约天下蒶秦也宜重谢吏以朙君王之服秦王曰唯唯朙日秦王乃出狗马音声之事一心以治秦国秦国大治君子曰夫君王之心不可无正人论道也秦有甘茂反以扬矣然微齐客言茂将无以藉矣进言于君者宁可以无所藉哉 

释客论 

客有不乐其官者康子曰夫子何不乐官吾以辽僻不近人事非所以仰望于官者故弗乐也康子曰异哉子之乐也使子以千室之邑治之乃所以谓能仰望于官而乐也是子之乐乐诸其食而巳也夫官者食而事之者也尹吇之于官也惴惴如有持而弗胜矣今子不揣其事而择其所能食亡可以自官矣古者于官之至也汲汲焉辞焉委委焉弗肯就焉曰恐鄙人不可或以偾君王之命也子以为仰望而刻计之惟其所不丰而忧也是所以事官耶今夫事固有不同者其抱关击柝者虽以急其食也然不望其大且贵以多其食者以抱关击柝之事易尽也今子所求于官者曰吾不能食也吾庶几由是可以免吾耕耨之苦也及既官焉则曰辽僻不近人事非所以仰望官也是何止于千室之邑治而有之而巳者也是尽天下之物有而后慊者也故曰乐诸其食而巳也客怃然曰先生之教我也我故谓不能复得仕也将由是死于沟壑之中即以食而言也宁不至大丰然巳贤于死诸沟壑之中矣乐然于官尽其心为之遂以贤声名其官 

南峤子阴德传系赞 

予往过鄠会渼陂先生言及南峤子之贤如此其阴德表表然非人所能及也南峤子儒軄也俸薄地寒王邦相鄠之编民与南峤子风马牛不相及也携幼子客寓潜江潜江之人何无一人悯惜之者顾六儿匐匍见南峤子南峤子不忍之心则勃然而不可遏求医药致馆谷不幸而死既为之棺敛又择地寄葬表之以石收养其子教之读书于戏仁哉载籍所见若南峤子实未多有比得南溟子樊少南所撰南峤子阴德传心实慕焉为之赞曰繄惟天地大德曰生仁为人心心孰不灵厥养既薄忿欲斯乘既窒且梏至德以倾达不举軄残物酿名穷罔思义违天取盈比之南峤殆且蛆蝇圣人致曲曲能有诚从约致慱奚性复充牧此大邦下民是承颠连困爵遐迩同情心诚求之物用乃亨惟君不贰惟行斯眞　君相桓桓推贤任能夹敷洪化易如建瓴胜残拯溺世万其称嘉子之仁因心匪迎言不尽意但发厥声 

王汝邻字说 

河东王君世相旧有字矣或以为不切于义予客函谷君从河东来访予因易之曰汝邻书曰臣哉凡人臣皆以辅翼厥辟为軄有邻之义焉生固学以待用者安知他日用之于官者不有取于邻之义乎吾闻君昔游京师尝友乎天下之士于凡所以辅翼匡直之道讲之熟而励之志者较乎精矣又安知他日不为辅翼匡弼之臣而巳邪大学之教自驮子以至于庶人均与有天下之责焉故字君曰汝邻欲顾名思义若大学之教必以邻为軄分所当为也君勉之哉兹吾先巳望子之自邻其身者何如耳天下之事盖未有巳不能邻而能邻乎人者也君勉之哉 

徐伯传字说 

夫丈夫之生亦大矣得志泽加于民不得志修身见于世使当时诵其羙 后世 传其芳岂不毅然大丈夫哉山东古邹鲁之区也而广川由汉唐以来论士者莫能与京焉徐生生乎其间其所得于山川之秀要不殊于古之诸君子今且诵诗读书以乐乎周公孔子之道顾肯不以丈夫自待哉予以先人之事来函谷邂逅于君覩其人闻其言盖信乎邹鲁之产也翌日生以旧字不切于名请予易之因谓之曰昔陈先生以芳名子者岂无意于子哉盖嘉子天资之羙而欲子流馨于世也故予今易以伯传言欲子允笃厥履以自播乎其芳也夫爱千金之产者必思所以守而伆失且以传之于子孙顾于其身弗若焉此乡党中人不为也况诵诗读书以乐周公孔子之道者哉生乎其思所以传焉者可也 

</div>
    <div class="pagination">
<a href="康对山集_page34.html">上一页</a><span>...</span><a href="康对山集_page30.html">30</a><a href="康对山集_page31.html">31</a><a href="康对山集_page32.html">32</a><a href="康对山集_page33.html">33</a><a href="康对山集_page34.html">34</a><span class="current-page">35</span><a href="康对山集_page36.html">36</a><a href="康对山集_page37.html">37</a><a href="康对山集_page38.html">38</a><a href="康对山集_page39.html">39</a><a href="康对山集_page40.html">40</a><span>...</span><a href="康对山集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
