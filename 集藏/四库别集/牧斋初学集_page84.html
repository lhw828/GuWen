<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 84 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 84 页/共 115 页
  </h1>
  <div class="content">
   教慈训廉兮，六载于慈。昭我管彤兮，百世之师。子孙骏发兮，福禄鼎来。郁郁佳城兮，安寝俟之。 

（赠孺人黄氏墓志铭） 
    封户科给事中姚君之典之配曰赠孺人黄氏。黄氏世家歙之黄川，与姚为比邻。孺人少孤，及笄丧其母，归于姚，不及舅姑，事其夫子，向言指使，若严上然。君病疟恶药，孺人跪床下，手捧药碗进之，其恭顺如此。君侨居淮阴，游学广陵之白沙。孺人免身，生一男子眩运闷绝，移时而卒，万历丙申八月二十二日也，年二十八。卒三日，君负笈来归，帷堂俨然，瓦灯青荧，以为孺人犹在蓐也。后一年丁酉，君举于乡。明年十月十五日，权厝孺人于歙之祖茔。后三十年崇祯戊辰，孺人所乳儿思孝举进士，选翰林院庶吉士。又六年，以户科给事中覃恩封父如其官，而母赠孺人。思孝奉使节还歙，焚黄墓下，而为文以告。乡人故老，聚观传诵，相与欷嘘流涕，以为美谭。而思孝之志不但已也，奉其父所述事状，诒书谦益，俾志其墓。思孝之祭文曰：“子以戌生，母以亥死，是以子之生，趣母之死也。死者不复生，生者不速死，是以母之死，贳子之生也。”伤哉斯言！其有能为思孝解者乎？呜呼！吾母之弃养也，十年于此矣。以终天之痛言之，吾母之弃我于艾也，犹姚母之弃其子于乳也，其短与修无以择也。吾母之生也，不获安其子一日之养，端礼之碑，同文之狱，汹汹者垂二十年，殆不如姚母之安寝于巨室也。思孝讽议琐闼，抗论殿陛，为天子之诤臣，其所以荣其亲者，未见其止也。而余也为﹃人，为恶子，乃欲以不孝之辞，慰孝子之思，而解罔极之慕，不已亻真乎？无已，则为叙孺人之存没，与思孝之所以毒痛念母者，以质于幽，以传于后世，而并及余之所以愧不能文者，庶假辞以告哀。铭曰： 
    夫存妇逝，圭御而璧瘗。母陨子孤，珠产而蚌枯。天胡不食，帝用申锡。有光熊熊，我铭幽宫。 

（封安人吴氏墓志铭） 
    故礼部仪制司主事武进郑氏讳振先，字太初，与其子翰林院庶吉士曼阝，皆弱冠取科第，又先后以抗疏敢言，显名天下。而吴安人者，仪部之妻，曼阝之母也。仪部官长安，键户草疏，安人从夹窗窥之，端坐奋笔，须髯猬张，叹曰：“夫子其将有为也！”出而告之曰：“夫子无辟我，我为弱女时，诸父学士公以论夺情拜杖，血肉狼籍，私心已知壮之，其敢违夫子之志乎？夫子勉之，脱有不测，老亲稚子，乃吾事也。”疏入，谪永宁，寻中考功法。荒村小筑，夫妇偕隐，以终其身。仪部盛年贬谪，能无居隐畏约，为万历完人，安人有助焉。曼阝举天启二年进士，入史馆，未逾年，亦抗疏归。安人喜谓仪部：“幸哉君有子矣！”逆阉之难作，急征考死者相望。安人曰：“无恐，将自及。”已而戒曼阝曰：“蝮虽死，其螫犹在，子无谓阉败可安枕也。”安人生五岁，通《孝经》《列女传》。其父简讨公以谓非凡女，才仪部而归之。事其尊章以孝，相其夫以勤、以廉，教其子以学，字其庶出之子以壹，而至于忠孝大节，凛然不二。读书通理，沉几远识，则学士大夫有弗如也。盖尝论之神宗之世，以废籍为苦海，譬如寒宵噩梦，缠绵淹抑，能使人精销虑耗。而安人之夫妻，处之裕如。当此之时，养其末节，不伤其暮气，为万历之臣，于是乎有终矣。熹宗之世，以钩党为死府，譬如震雷暴雨，错辶Ф 旁午，能使人心悸魄夺。而安人之母子，处之嶷如。当此之时，违其氛，不害其朝气，为崇祯之臣，于是乎有始矣。伯宗之妻之致戒其夫也，善矣！然犹有智名焉。岂若安人之遂其夫之志乎？范滂之母之无恨其子也，贤矣，然犹有侠心焉，岂若安人之安其子之节乎！夷考安人之终始，君臣之际，夫妻、母子之间，可以观，可以风矣，又岂徒闺门图史之故也哉？ 
    仪部与安人，晚而信西方之教，舍居第为寺，柴门疏食，然灯相向，如所谓净侣者。仪部以崇祯元年卒。四年九月十八日，安人病革，自起盥漱，诵《楞严》咒，呼子女续之而逝，享年五十有九。安人之父翰林院简讨讳可行，其诸父翰林院学士讳中行，事见国史。子五人：曼阝、郏、来阝、、祁。来阝、祁皆庶出。女五人。将合葬，曼阝具事状走虞山，请铭于谦益。谦益方有母之丧，拜而辞焉，至于再，至于三。曼阝曰：“丙、丁之交，并遭阉难，互以老母为托，公其忍忘诸乎？”呜呼！阉既败，谦益不知戒惧，再罹网罗，以忧吾母，驯致大故。诵安人戒子之语，有深痛焉。敢假兹石以告哀。遂哭而受命。铭曰： 
    维崇祯六年，某月甲子。孤子曼阝启先君之墓，其母氏。忠孝贤明，夫妻母子。万历终，崇祯始。吁嗟刻石信青史。 

（诰封恭人顾氏墓志铭） 
    恭人顾氏，故云南布政使司左参政黄公讳时雨之妻，十三而归，十五而成妇，七十□而卒，万历某年某月也。天启某年，葬于某地，其夫之阡。参政公少食贫，恭人朝齑暮盐，辛勤助。参政公举进士，官刑部郎，出守惠州，历官藩、臬，恭人皆从。官舍萧然，内政肃穆。养其舅姑甚孝。姑之没也，参政方上公车，帷堂附身，悉合礼度。事其舅至于笃老，洗腆之奉，晚而益勤。参政公六子，而第五子庶出也，家尝被火，恭人从烈焰中出而复入，以幼子免。恭人卒，幼子哭之恸曰：“失吾母，吾不生也。”未几，亦卒。 
    余读《周南》之诗，所谓“为为，采采卷耳”者，皆寻常闺闼女子之能事，而诗人咏而歌之。先王被之管弦，以为房中之乐，岂非以其克相内治，有助于王化也哉？参政公起孤贫，为显官。恭人恭俭专勤，经纬孝慈，有相之道焉。斯亦诗人之所歌，而女史之所传也与？参政公于先人为友，而余与其诸子游最旧，乃为铭曰： 
    士生窭贫，以有车马。如木扶寸，至于拱把。天既生之，亦有相之。黾勉室家，聚针蓄丝。匪勤匪职，匪共匪德。匪孝曷承？匪慈曷植？婉婉恭人，实相黄公。令妻寿母，贤明考终。蜿蜒龙山，万木如茨。往从夫子，爰契初龟。 

    （徐孺人墓志铭） 
    孺人徐氏，父讳佶，母周氏。嫁钱氏，夫讳某。故工部侍郎讳恪之从孙女，而江西参政赠光禄寺少卿讳泮之妇也。光禄备兵汉中，孺人归于我钱氏。方贵盛，孺人裙布操作，无骄汰之色。光禄死倭难，风雨漂摇，家计零落，孺人哀以丧其舅，勤以相其夫，黾勉以教育其子孙，以一妇人操持门户逾三十年。子若孙皆死于诸生，再世不竞，而家声不ㄨ于光禄时，孺人力也。卒于万历辛亥，年七十有六。子某，先卒。孙显忠，亦卒。于是孺人久未克葬。今年十二月，诸孙卜日襄事，而抱显忠之遗言，请铭于余。呜呼！可哀也已！ 
    余少则闻里之先生故老，称工侍之贤，必推本其父敏叔之家教。敏叔之先，避乱居吴，犹行丧礼以励俗，敏叔服习旧德，又参以临川陆氏、浦江郑氏之家规，每晨朝其家人妇子，训之以肃睦，耸之以善败，皆相与传敕教诫而后退。故其家之妇女，皆有仪法。如孺人者，其流风余俗，久而不替，盖不可诬也。呜呼！世德不衰，而珩璜之节，图史之教，其不著于闺门久矣。以徐氏之教家者，推而行之，先王之治，其有兴乎！今之君子，涂饰一切，急功利而缓教化，竞邪侈而薄廉隅。国多罢民，家鲜淑女，圜土之聚不耻，而罪隶舂槁之刑相望，职此之故。呜呼！忧世者其可视为细故乎？余故于孺人之葬，表揭其先德而系之以铭。铭曰： 
    泉岂无源，木则有芝。义门之女，蔚为母师。煌煌管彤，千古为仪。昧昧我思，铭以昭之。 

初学集卷五十九 
    ○墓志铭（十） 

（秀才孙妻王氏墓志铭） 
    吾师少师高阳公之第四子曰钅含，字咸若，丧其妻王氏，排缵行事数万言，函书四千里，而乞铭于余。其言曰：“钅含之妻，故山东布政司右参议王公讳兴之女，保定之博野人也。王公与吾父同举于乡，闻其贤，故委禽焉。年十五，归于我。归之日，吾母方在殡，去笄而ヮ，以庀丧事，盖三年而后成妇。自虞及祥，每祭必哭，悲其不逮事吾母也。以不逮事吾母而悲，则其事吾父者，夙夜敬共，其可知也。岁辛酉，虏陷辽阳，巨家多尽室南奔。王氏曰：‘我少妇也，其可以流离道路，为旅人乎？’指其所居之室曰：‘此吾死所也。’吾父在关门边吏有致馈者，闻而叹曰：‘翁手握重兵，阉方有晋阳之虑，此何为者？得无间以尝我乎？’钅含斥其书而还之。入以相告，而后喜可知也。己巳之役，吾父闻召即行，钅含从而后，每相视，辄攒眉叹息。钅含将取海道而东，趣为办严，曰：‘今而后，不敢以君为不丈夫矣。’孺子浯，牵衣而哭，妻含泪抚之，而勉向钅含曰：‘观孺子于君，知君之为孺子矣。吾能为君抚此儿。君行矣，君自了为儿事耳。’其性识明而知道理，类于古之贤明贞顺者如此。其它妇德，未可悉数也。钅含欲以文墨自奋，不就尚宝荫，又不幸屡困锁院，妻壹以勤俭自将，帷堂而敛，犹用嫁时之衣，补缀之迹斑然，其生时可知也。妻以崇祯七年十二月卒，年三十有一。八年二月，葬于西原先夫人之墓侧。生男子三：曰之浩、之浯、之氵言。生女子三，殇其二。既葬，吾父命钅含曰：‘吾老矣，过时而悲，不忍志也。吾门人唯钱氏为铭文取信来世，汝以属之其可。’钅含是以请于子，子其无辞！”谦益曰：“吾师以朝典治其家，其居处虽燕必严，子弟无敢妄举足发声。生子之妾，每晨见，必扣头退而却立。其饮食衣服，少长贵贱皆有常数。王氏女既贤，又服习其仪法，故珩璜琚之节，动而合礼。至于以大义相夫，敦迫之以将父，黾勉之以报国，慷慨倜傥，虽须眉丈夫有弗如，斯可以为难矣。《抑》之诗曰：‘夙兴夜寐，洒扫庭内。维民之章，修尔车马，弓矢戎兵。用戒戎作，用逖蛮方。’人知王氏之贤，鸡鸣交儆，以成其夫，而不知其夙兴夜寐，修子妇之职，于吾师之戒戎作、逖蛮方，实有助焉。古之君子，叙次闺门图史之事，往往举细以征大，由近以稽远。吾为斯铭，以谓因其妇之贤，而吾师之所以自家刑国者，庶几可以观、可以兴也。”铭曰： 
    琅邪之媛兮，高阳之子。颜如舜华兮，车服有炜。{髟皮}┶峨峨兮，而去纟丽。衰麻始归兮，裙布没齿。轺车燕山兮，楼船辽水。送君长征兮，不悲而喜。一歌“陟屺”兮，再赋“如毁”。冠裳巾帼兮，孰与彼美？德音孔嘉兮，昭示无止。我诵《抑》诗兮，敬告彤史。 

    （江母金孺人墓志铭） 
    崇祯丙子六月初三日，钱塘江生之浙之母金孺人六十初度。浙之从兄浩为文以寿，孺人读之而喜，退而手一编，命之浙曰：“我甲子一周矣，念儿辈俱长大，渐望成就。而我精力日衰，一生辛苦，儿辈多未悉，偶尔录出，使汝等知我立心无欺，成家不易，益敦孝友，努力向学，以副予怀。言虽不文，字字真切，汝等念之：我父文学公殁时，我才八龄。母为胡端敏公孙女，母子相依，茕茕孤苦。辛卯正月初六日，归于汝父。是时我年十五，汝父三十有三。汝前母郭孺人有女少我二岁。汝父才名籍籍，交游颇盛，气豪性刚。我以年少不更事，女子事之。赖长女恭敬纯孝，有若亲生，尝维持左右我。此亦我之幸也。壬辰生女大九姑。甲午生一子，未弥月殇。乙未又生一子，未周岁复殇。丙申汝父置妾成氏。是冬长女出阁，遂无维持我者。我又连丧二子，心碎肠裂，苦难尽述。丁酉汝父中顺天乡试，成又得孕，我心稍宽。戊戌成氏生子之淮，我心甚喜，提携怀抱，不知其非己出也。壬寅生女定姑。丙午成氏生女小九姑。丁未定姑殇，大九姑出阁。戊申生子之浙。己酉成氏生子之汉。庚戌三月，汝父病剧。九月初九日，遂遭大变。我痛苦几绝。每欲从之地下。念儿辈俱襁褓，只得苟延余生。甲寅成氏病殁，以荒亲俗例，为淮儿娶许氏媳。浙儿已七岁，亦能服齐衰，哭庶母，随兄行礼。我治成氏丧不敢薄。薄成，是薄汝父，故不敢也。辛酉淮儿分居。癸亥浙儿入泮，小九姑出阁。甲子浙儿娶虞氏媳。丙寅分居。丁卯始得观场，我心稍有望矣。是年汉儿娶姚氏媳。戊辰亦分居。汝父所存房产，不敢纤毫有私，他日见汝父于地下，庶几无愧。己巳陈氏甥女随婿赴京，以家事托我。甥女视我犹母，我安得不视之如子？二载南还，分毫无失，如未尝出门者，亦我尽心之一事也。是年冬，汝父始得葬地，此我二十年未了之愿。我不信堪舆之言，将汝前母合葬，淮、汉生母葬左肩之下。他日入地，可称骨肉重聚矣。庚午浩侄携家入横山。浩自幼失母，我见其蚤慧，德器非凡，爱之如子。是年复发猛如此，我尤惊喜，亟令浙儿入山同学。城中诸事，不待浩请，力为任之，今六年于此矣。乙亥冬，浙儿补廪，冉孙入泮，是我极喜之事。独念汉儿攻苦，未得同游学宫，殊为不快。倘浙儿秋闱得隽，当好料理汝弟。”之浙再拜，受而藏┑之。未五旬而孺人卒，丙子之七月十六日也。将葬，之浙属浩述孺人懿行，谒铭于余。呜呼！孺人之自述备矣，浩之言何以加诸？余又何以加诸？孺人之言曰：“言虽不文，字字真切。”天下之文章，孰加于此？余读《晋史》，至夏侯孝若庭诰诸弟，规摹五典，未尝不为之失笑也。故于孺人之志，详举其诰子之文，不易一词。不独昭于女史，亦以具训于世之文士焉耳。孺人祖讳钟，工部员外郎。父讳汤，邑庠生。其夫讳鎏，宗伯文昭公五世孙也。葬以十月某日，在妙因山郭孺人穴右，如孺人之言。铭曰： 
    文昭之文，诘曲聱牙，孺人矢厥词，作诰厥家。端敏之端，闺著教。孺人循厥轨，厥声弥劭。旧史考德，敢告彤史。克昌厥后，是在其子。 

（顾母张太宜人墓志铭） 
    张太宜人者，故南京太常寺卿顾公讳云程之少室，陕西副使赠太仆寺少卿大章、国子生大韶、大夏之母也。太宜人本吴中名族，徙居常熟。父母奇其禄命，欲以予贵人。太常已登贤书，元配周淑人无子，遂以归焉。孪生太仆兄弟。家贫，不能雇乳媪，淑人与太宜人交乳之，人以为难。用太仆刑部覃恩，封太安人，加封太宜人。崇祯庚辰七月十八日卒，享年八十三。十二月十五日，葬于虞山北麓之祖茔。太宜人温恭敬顺，动有礼法。太常居官，所至省厨传，节供亿。太宜人在诸姬中，静约性成，不烦镌谯。太常备兵霸州，太仆南闱捷书至，材官健儿，撼门欢贺。家人亻兼从，呼嚣蹴蹋。太宜人颔之而已。太仆之遭奄祸也，邑屋凶惧，一日数惊。太宜人督课婢妾，篝灯夜织，怡怡然无有所事者。太仆殁，太宜人享二子之养，早起晚食，坚强暇豫，又十六年而殁。呜呼！斯可谓之考终也矣！ 
    余读《晋列女传》，周母李氏，冬至置酒，谓尔等俱列显位，吾复何忧。其子嵩以谓兄弟抗直，俱难免于世。惟阿奴碌碌，当在阿母目下。后果如其言。太宜人之事太常，与李夫人所谓屈节作妾，为门户计者何异？再膺封诰，命服在躬，与李夫人冬至置酒时何异？及太仆遇祸，卒依二子以老，未知伯仁之母，安常委顺，能如太宜人否？要其家门隆替，暮年晚景，约略有相似者。余家与太常父子祖孙交三世矣。余与太仆同难，而不死，于太宜人之葬，执笔而为之铭，有余痛焉。铭曰： 
    有特者夫，周冕殷。有壮者子，碧血青史。于惟宜人，不震不惊。白发素襦，寿考康宁。我作铭诗，俯仰永叹。媲彼周母，管彤有烂。 

（孺人赵氏墓志铭） 
    崇祯十二年春，长洲蒋钅黄公鸣谒余而请曰：“吾妻之亡也，在石埭广文之学舍，吾不获视含也。其葬也十年矣，吾将谒铭于子。逡巡四年，而子有缧绁之祸，甚矣吾妻之穷也。今子既免矣，吾妻之墓木已拱，而吾亦已老矣。及我之身，而得铭焉，以慰吾妻于地下，庶其有辞于慢葬乎？”呜呼！予忍不铭？ 
    孺人姓赵氏，家世常熟人，吏部左侍郎赠礼部尚书谥文毅讳用贤之女，母陈淑人，文毅之后妻也。公论江陵夺情杖阙下，孺人年四岁，悲啼宛转，爬搔血肉，公委顿中顾而怜之。陈淑人教子女，颂礼甚严，公独怜爱孺人，时时抱著膝前也。年十七，归公鸣。公鸣才名籍甚，其舅宪副公喜曰：“儿能读吾书，妇能持吾家，吾老人可以安枕矣。”公鸣数踏省门不见收，晚又数困南宫。孺人嫁时装送甚盛，黾勉数十年，故衣敝巾，仅有存者，孺人怡然曰：“为贫士妇，当如是也。”公鸣性阔达，少岸。孺人规之曰：“先文毅腊肉至今藏┑匣中，君其勉之，毋负男子七尺也。”公鸣感概立节，历郡县皆有闻，而孺人已前卒矣。孺人年四十有二。生一女，嫁王。三子：、氵允、澧，皆生孺人没后。长子汾，孺人所抱也。葬在尧峰鲁坞宋春官侍郎赐茔之旁。余少与孺人兄弟游，因得交公鸣，知孺人内行为详。公鸣为诸生赴举，孺人典衣治装，行信宿矣。一日之别墅，则公鸣方召博徒，挟妓女，呼卢浮白，袒跣酣叫。见孺人来，皆惊走。问橐中装，曰：“尽矣。”孺人泣下，脱头上簪质钱更遣之。余与公鸣谈宴，辄举以为笑，然亦可以观孺人也。铭曰： 
    妻道有终，匪曰无成。风雨寤叹，契阔死生。旨蓄御穷，亦有故旧。鸡鸣儆戒，亦有朋友。辛勤黄土，容华一丘。虽有姬姜，嗟命不犹。忠臣之女，才士之妻。敢告管彤，我铭在斯。 

    （翰林院编修赵君室黄孺人墓志铭） 
    崇祯辛巳十二月，翰林院编修赵君景之葬其妻黄氏于桃源涧祖茔之左，手疏其内行而来谒铭曰：“吾妻故广东左参政讳时雨之孙女也。年十八，归于我，既馈而公姑交贺，长稚之间，如也。先大夫以宦减产，不能保吾祖文毅公之故第。士春析居穷巷，衡门两版，黄氏怡然处之，岁莫称责典库，书契满箱箧，指而笑曰：‘此累累者，与君所课业孰多？’士春每下第，必好语相慰藉。甲戌岁北归，迎而叹曰：‘君故当上第，我命薄累君耳。我死，君必速飞。然我之病病矣，累君不久矣。’言已，凄然而泣。乙亥五月十一日卒，年三十有六。又三年，而士春举进士及第。《诗》有之：‘以我御穷。’追思吾妻之言，未尝不为之流涕也。少工楷法，读书通晓大义。庶出之子病，穷百以治之，己子殇，弗恤也。邻媪来唁曰：‘二子病，一子殇。’妻谓之曰：‘独不曰二子病一子差乎？’先大夫宦不达，士春又倦游，里党有加于先大夫者，士春恨欲死之。黄氏从容语曰：‘君父子兄弟家庭相告语何如，一旦欲为是人死乎？天道不远，必有以处彼，君无代大匠斫也。’已而果然，其识明而知道理，皆此类也。先大夫命士春曰：‘汝妻从汝于艰难，不可忘也。高祖墓傍崖势蜿蜒而下，吾母陈夫人权厝焉，其归汝妻骨于斯。’今黄氏葬有日矣，而先大夫已弃诸孤，惟夫子哀而赐之铭，不独以慰亡者于地下，亦先大夫之灵所阴庆也。”谦益曰：“余与赵氏交三世矣，知其家世为详。文毅公之拜杖也，股肉如掌，陈夫人椟而藏之，以示子孙，曰：‘此忠臣腊也。’景之之妻，虽未见景之之甲第与其言事，然直臣淑媛，再世相望，今得相从地下，道家门之世美，颂人主之宽恩，知其必执手而相幸也。陈夫人权厝之地，兹惟墨食，若有待焉，岂偶然哉！”孺人生二男一女，男曰延先、万林，女嫁某。庶出子曰瑞南，女字某。铭曰： 
    桃源之阡北山麓，山{隋山}冈回翁穆卜。缟衣綦巾魂所服，展衣阙狄神尔谷。 

（汤孺人墓志铭） 
    新安之富家行贾，多在武林，其丈夫十九居外，买田宅，置家室，治生产，与其家等，其习俗然也。于是商山吴长公讳某，娶于毕，无子；复娶仇于武林，已又助之以蒋以孙，蒋与孙皆抱子矣。孙之子次公讳某，娶于黄，举二子，毕母得晨夕弄孙自娱。而三母之在武林者，莫适为妇也。次公游吴门，闻汤氏女贤，不肯配凡儿，遂委禽焉。既馈而专家政，内庀甘旨，外应宾客，专柔共勤，无不顺适，为三姑之妇，交口而称之，皆曰：“事我者，当如此也。”次公病革，孺人吁天请代，若病狂易。次公忽冯而语曰：“我以某日死，若亦从我去矣。”仇母号曰：“若孺子何？”张目曰：“若是，则期以三年。”俄而凶问至。后三年崇祯戊辰十二月，孺人果卒，享年三十。孺人生三子，长维祺，次维藩、维则，皆为诸生。维藩后孺人十年卒。孺人教其子有仪法，维祺、维则皆束修好古，有闻于时。将归孺人之丧于新安，厝于山东之月角，而谒余为之铭。 
    余闻诸梁子曰：“人之于天也，以道受命；于人也，以言受命。”范武子以谓臣子受君父之命，妇受夫之命也。太史公论妃匹子姓，而归本于孔子之罕言。通幽明，识性命，则益难言之矣。孺人之贤也，而助氏之，《诗》所咏实命不同者乎？次公之冯而语也，以言受命也。妇之受夫命，侔于天矣。君臣之际，何独不然？有子而贤，又能谒文以示永久，斯所谓成子姓而要其终者欤？方诸《日月》《苤苡》之诗，其又可胜叹哉？葬以崇祯辛巳十二月朔，余之叙而铭也，惟十月朔。铭曰： 
    吴门生，武林死。葬新安，返宅里。风萧萧，旌靡靡。魂摇摇，渡黟水。天星回，月角起。欣乐康，承灵祉。述墓文，讯女史。夫人兮，有美子。 

（张母黄孺人墓志铭） 
    崇祯九年，仁和张秀才岐然之母终于内寝。先三日，诀别诸内亲，以学道相劝勉。先一夕，具沐浴，焚香然灯，闻早钟声，扶掖起坐，项背山立，双趺俨然。及大敛，手足柔软，容颜香洁，四众炷香顶礼，谓杭城有善女人往生西方，得未曾有。次年，于其夫之阡。于是岐然撰行述而乞铭于余曰：“先母故江西参议黄公讳汝亨之长女也。六岁丧母。六年不茹荤血，事继母至孝，抚弟妹如成人。十六归于我。而先君病甚，母割股肉食之，良已。遂茹斋素以终其身。先君没，岐然生十三年，每夜跪而祝曰：‘吾不愿是子富贵，愿是子长大，亲近好人。’岐然稍长，好征逐游戏，痛饮叫呶。母苦禁之不可，为之择妇，命之取友。更数年，痛刮磨豪习，折节读书，而后母喜可知也。祖母思念先君，时时抚岐然而泣，母慰解以西方之旨，遂通《弥陀》《金刚》《楞严》《法华》《华严》《涅》诸大乘经，因悟禅家直指见性之旨。外祖以文章意气自豪，左官家居，悒悒不得志，母劝以性命之学，以为言语思惟所及之道理，不可以破生死之障，感概奋激所竖之名行，不可以断生死之流。凡世间文人才子诗酒花月缠绵骀荡之气息，与夫名场怨府是非人我恩仇斗诤之结习，皆流转生死之根，一切扫除净尽，而后可以了生死一大事。外祖惊叹曰：‘此吾晚年师资，不徒畏友也。’母身无鲜衣，箧无长物。恭敬庄强，终日敛容危坐。处妯娌，训女妇，御婢妾，必教之损衣樽节俭素，以为儿女子淫佚骄痴，童心积习，未可骤去，姑以世法笼挫曲坊而徐杀之，然后诱掖牵劝，渐入佛智。临终正定，脱然于夜旦之际，盖得力于此也。母之知夫子久矣，每以岐然食贫素居，不得事夫子为恨，得夫子一言以铭，不惟母之节行赖以不朽，且使末后一著，有以勘辨证明，知夫子所不辞也。” 
    余尝论之，女子之有栉纟徙笄总衿缨綦屦之制，箴管帙，具有仪则，即佛氏之律也。其有左右图史珩璜琚之训，德容言功，昭于管彤，即佛氏之教也。贤明贞顺，婉娩柔则，其守律守教也，不啻金科玉条。吾征其修习，可以渐而趋净。烈妇孝女，断肌截鼻，其护律护教也，不惜头目脑髓，吾判其决定，可以顿而之禅。要其指归，岂有异哉？今之女子，亦间知求出世法，其执相而求之，膜拜礼诵，专勤布施。莲花其口，柴棘其心。一切女人相宛然在也。何况生死？其破相而求之，脱落仪范。剽窃文句，掠婆子之机锋，拾团栾之语话，此入地狱如箭射者也，何况于出生死？繇张母之道，女律即佛律也，女教即佛教也。由是以趋禅而之净，一切教相，皆与实相不相违背。譬之首千里之修涂，母既导其前路矣，又何患乎南辕而北辙哉？嗟乎！今之魔民狂禅，矢口喝棒，影宗而背教者皆是。母之发明心地，不知以何因缘？要自大乘诸经渐次悟入。此末法中现女人身，具正知见者也。其外行则守教而护律，其内心则趋净而之禅，此现女人身而为女人说法也。其生平则显教而隐禅，其末后则禅而示净，此现女人身而为男子说法也。然则母之往生何疑？求往生者，其当以母为导师又何疑？余又何爱其葛藤之言，不一为勘辨证明也哉！岐然之述，不具载母生卒之年月与其葬地子姓之详。如母者，生无生，死无死，以乐邦为国土，以法喜为眷属，是故岐然无事于述，而余亦不得而详之也。系之铭曰： 
    在世间法，女宗母师。出世间法，禅教律师。优昙钵花，示现世间。甚难希有，一昔而萎。我言无愧，诸佛在兹。附诸往生之集，后五百年，其尚弗迷？ 

初学集卷六十 
    ○墓志铭（十一） 

（随州知州赠太仆少卿徐君墓志铭） 
    崇祯十四年，献、曹二贼攻陷随州，知州事徐君死之。君将行，戒其子肇森、肇梁曰：“贼隳突襄、邓及随，随三破之余，然郢之肩背也，守随，所以卫陵寝也。梁也行，牧圉以佐守；森也居，斥家赀以益军。吾必死于此，无返顾矣。”十三年十月莅随，朝国人而誓戒之，歃血于关壮缪庙，要以必死。修城浚濠，拓羊马墙，抽壮勇，庀炮石。恤饥寒，平振粜，府库匮乏，则捐家财给之。民和而奋，咸有固志。缮南城谯楼，寝处其下，慨然谓僚属曰：“身与公等枕戈待敌，以此楼为死所矣。”明年四月，贼陷襄阳，躏德安，购获细作，要遮捕斩。贼知有备，弃疾于我，悉众力攻。间使三走郢告急，巡道赵某抵其章于地弗顾。巡抚发一游击率兵援随，赵勒之守郢，留弗遣。君不食二日，不解甲五日，再盟于壮缪，大临以告哀。二十五日，贼急攻南城，潜师八道隳北城以入。君遣肇梁埋州印廨后东墙下，勒马巷战，矢贯于颐，刀属于颊，眼鼻横断堕马，左手掣佩刀，右手握印厢钅是衔于袖。贼拽之不得，铍刀交下，陷胸断股而死。肇梁趋至，拊尸顿踊，哭且骂，贼驱至老营杀之。且死，疾呼州人告以埋印处。妾赵氏、王氏、臧获十八人皆死。贼驱赵出不可，先杀其所抱幼女申姑，断其八指。骂益厉，贼刃之，推土石碎颅而死。君死之三日，吴人石琳求得其尸敛之。赵氏尸与申姑相抱不解，胸著布囊，函《金刚经》三寸许，遂并棺以敛。而肇梁尸卒不可得。巡道以阻援自讳也，欲没公死事状，荆西道力持之，楚抚、按乃上其事。肇森亦诣阙陈请。天子赠君太仆少卿，赐祠祭，荫一子入监，视天启中张兴文振德例而少杀焉。惟守随之事与睢阳异。睢阳，江淮之前障也，拔雍而扼睢则可以通南北。随，承天之后翼也，越随而保郢，则无以蔽陵寝。捐必死之身，委必破之城，俾其专力致死，陷随之后，兵钝气单，横折而去，而陵寝晏然无恙，君之志遂矣。后二年，贼再至汉东，无藩篱之限，原庙震惊，然后知君之以死据随，与南阳之据睢一也。呜呼！护陵之功，守随为大；失随之罪，绝援为大。今也赏靳于守死，罚佚于拥兵，国论亻真错，而盗贼滋不可扑灭，则岂非谋国者之咎哉？ 
    君讳世淳，字中明，五代时始祖崇自海州徙淮安，三传南唐左常侍铉，徙广陵。唐亡入宋，二传翰林学士，徙盱眙。其二子从高宗渡江，徙越，杂居山阴、海盐。洪武初，讳土金者，赘嘉兴之白乡，遂为嘉兴人。六传为雷州府同知讳学周，生南京兵部侍郎赠兵部尚书讳必达，而公其冢子也。尚书伟望硕儒，为时明德。公胚胎前光，沈浸经史，食息扌需染，不离典训。万历戊午，以《春秋》荐于卿。累试南宫不第，署永嘉县教谕，修学宫，辟讲堂。刘香余孽，出没海上。建关隘，绝勾引，瓯、越底宁，方略多自君出。除重庆府推官，居官计口食俸，禁诛求，省厨传，所至不知有官。大奸，折大狱，斧劈理解，奏成于手中，虽贲、育不能夺也。督师征饷万斛，过五日以尚方从事，括仓谷，僦舟船，咄嗟立办，民不告病。督兵剿资、简诸酋，水陆并进，弓刀相衔。归师过峡，班马之声萧然。满考，当内召，蜀人疾君强直，以随为绝地陷君，其卒以成君者，天也。随饥，士就食粥厂，君曰：“可使士以饥饿失礼乎？”分粟以赈之，士皆感泣。溃兵过随索饷，铧钅口震地。君援兵登陴，单衣入其营，执帅手语曰：“军之不供给，守之过也，杀守足矣。无已，则械守以见于督师监纪乎？”帅气夺，敛众而去。其从容应变如此。君为人孝友顺祥，内明外柔。尚书久宦，雷州笃老，君晨昏娱侍，雷州忘尚书之不在侧也。尚书病，将析产，君请以分诸弟，尚书颔之。终丧，籍以告于几筵，终其身未尝有德色于诸弟也。君长不满六尺，退然如不胜衣。耐劳苦，甘淡薄，补衣蔬食，如后门素士。经术之外，兼通象纬数学《参同》《悟真》家言，博秘戏，无不通晓。与人居，陶陶永夕。饮酒至一石不乱。确守家法，重规叠矩，称心而言，择地而蹈，盖温文乐易深中好修之君子也。其所成就，奇伟激烈乃如是。君遇害时，春秋五十七。娶恭人戴氏，生三子：肇森高才生，以尚书荫入太学；肇梁、肇彬，孪生子也。肇梁奉诏祭随、嘉二祠，与肇彬俱廪生。继室包氏生一子肇。女二人。孙男六人。 
    崇祯十六年十二月廿四日，赐葬于东荒之新阡，而戴恭人。肇森奉其宗老司寇公所撰行状及排缵行略，哭而请于余曰：“夫子在先朝，草张兴文制词，载在册府。先人阖门殉义，与兴文等，而愍纶或后焉。惟夫子哀而赐之铭，是先人与兴文俱不死也。”余喟然叹曰：“兴文事闻，高阳公掌枢部，召见其孤，抚而哭之，手自题覆，请于先帝，峻秩世荫，度越彝典，迎柩于蜀，给符传而遣之。其所以崇奖激厉，若此之至也。今之当国者，政以贿成，厌薄仗节死义之事，恶其疥吾毕牍。君之获斯典者，亦幸也。观于兴文与君，可以觇国矣。敢不志而铭诸？”铭曰： 
    江、汉回复，拱趋显陵。天造地设，万灵式冯。汉东之国，随为后蔽。如人肩背，心膂是卫。烈烈徐君，效死守随。随亡身陨，寇戈北回。如堤受水，捍御奔败。岸啮堤崩，水势亦杀。煌煌显陵，原邑。空曲郁盘，王气自古。衣冠月游，陵树葱青。帝眷南顾，慰我光灵。父子肉糜，婢妾尸枕。阖门屠，以保陵寝。帝曰念哉，女恤女祠，功崇报夷，过在所司。贺兰环顾，始兴不作。陷巡莫问，议谁驳？下有青史，上有白日。假彼贞珉，奋此直笔。畴司戒律？畴秉国成？义则窃取，《谗鼎》之铭。 

    （张昭子墓志铭） 
    君讳之，字昭子，兵部左侍郎堂邑张公凤翔之孙，威县知县幼安之子也。崇祯十四年六月十八日卒，年二十有二。既葬，司马公自长安诒余书曰：“吾有四孙，之其叔也。生有奇表，嶷然异凡童。始教方书，受甲子，矩步规言，无子弟之过。从吾戍于潼关，历少室，度崤、函，上太华绝顶，登高望远，志气廓然，所谓鸿雏鹄子，有青云之意也。家世受《春秋》，从西华里先授诗，掌燎发，六十日通晓六义，于群经皆然。尝病剧，医教之辍书三日。恚曰：‘人可三日废学耶？’晨兴，扃户启东窗，炷香迎日而拜，退而笺之小椟曰：‘某日告。’某日不告，知其日必告天也。年十三，补博士弟子员，从其父于威。戊寅，威陷于奴，痛其父之归司败也，蚤夜呼愤，愿以身代。已而丧其母，食无盐酪，居无爪剪，逾小祥，不胜丧而卒。痛乎天之祝余也！之好读薛文清之书，修容整襟，如见其人。天不假年，而使之不得有成，天其无意于斯文乎？之死矣，非假诸名笔，无以留其生面，且以志吾悲也，敢以墓中之石请，幸无辞焉。”余尝闻唐人陈元敬之言曰：“幽观大运贤哲生，有萌芽时发乃茂。”古之合者，百无一焉。尧与舜合禹得之，四百余年；汤与伊尹合，五百年；文王与太公合，四百年；幽、厉版荡，贤圣不相逢也。老聃、仲尼，沦溺溷世，不能自昌，弥四百余年。赤龙以来，迄于我明三百年，贞元周复之一会也。天既笃生昭子，又从而芟之，天之意其可惧也。昔者王仲淹十岁而侍铜川，知其忧王纲不振，生人劳于聚敛，而天下将乱也，遂有《元经》之受。昭子之告天也，其此志乎？离经辨志，尊师取友，其铜川歌伐木之年乎？元会休明，君师道合，坤师之占，不当兆于斯世，昭子用是短折。呜呼！其又可幸也。以此志昭子而解司马公之悲，其可乎？ 
    昭子娶苏氏，生遗腹女曰慰家，盖昭子死逾年而威县之狱得白。铭曰： 
    有明崇祯，龙集癸未。葬张昭子于梁水之原，获麟之后二千一百三十余年。呜呼！奈何乎天！ 

（邹孟阳墓志铭） 
    李长蘅苦爱武林山水，岁必一再游。其游也，以邹孟阳为湖山主人，花时月夜，晴雪烟雨，扁舟幅巾，茶炉笔床，未尝不与孟阳俱。长蘅高人朗士，秀出人表，歌诗图绘，与湖风山云互相映发。孟阳钩帘据几，隗俄其间。山僧舟子，皆能指而识之。长蘅于画，矜慎自娱，不受促迫，顾独喜为孟阳画。《西湖江南卧游册》凡三十余帧，孟阳所至必携之以行，曰：“长蘅与江南山水，皆在吾箧笥中矣。”长蘅买山西迹下，环山三十里皆梅花，花时千村万落，漫山野，欲构小阁临之，名曰六浮，孟阳过而乐之，许代卜筑焉。长蘅为诗曰：“十年山阁不得就，却负青浮日夜浮。故人一见豁双眼，何日三间销百忧？百年有钱作底用？一朝卜筑偕行休。”长蘅卒，孟阳家益落，阁竟不就。舟吊长蘅，还登铁山，酹酒痛哭而去。归而祀长蘅于小筑，生平师友焉。春秋佳日，采莼剪菊，山僧故人，取次助祭。其崇尚风义，绝出流俗，皆此类也。晚年山水之情弥胜，偕老僧游天台，军持漉囊，居然两衲子也。访余拂水，辄留连旬月，携《卧游册》索题，曰：“吾游天台，挟此册与俱。长蘅有知，当偕我越酋溪，凌石桥耳。”其托寄如此。孟阳名之峄，其先世元末镇抚海宁，居东门外，至今地名邹家渡。四传徙钱塘东溪，以赀雄里中。至孟阳，读书好修，为知名士。不事生产，老而贫困以死。崇祯癸未六月某日卒，年七十，子曰某某。年某月，葬于某地之阡。昔卢简辞游伊水别墅，霰雪微下，忽有蓑笠牵蓬艇，白衣与衲僧同坐，炊桐甑，烹鱼煮茗，溯流吟啸。使问之，乃白傅同佛光往香山。每遇亲友，无不话之，以为高逸之情莫及。余志孟阳，详书其与长蘅游迹如此。世有简辞，其可以知孟阳也。铭曰： 
    猗邹生，标美誉。儒行修，内美具。通经术，函雅故。慕节侠，鄙章句。万卷书，签轴互。手朱黄，自题署。师云栖，奉檀度。友檀园，共毫素揽湖山，写情愫。生寂莫，死迟暮。 
神之游，非丘墓。西迹趾，石桥路。 

    （抑庵姚君墓志铭） 
    君讳以高，字汝危，太子太傅工部尚书讳思仁之第三子。娶项氏，故襄毅公之孙女，郑端简公之自出，而中翰皋谟之女也。姚世为嘉兴人。洪武初，始祖成一，奉直妆銮司，隶匠籍，生二子，曰聪曰明，遂分南北支。聪子敬，有女讳妙庄，生有异征，尝见盥水中日月云霞，烂然五色，羽扇夹两旁。宪庙选妃江南，妙庄在选中，发短不任髻。渡松江，发忽长八尺，故地名八尺。生皇第九子寿王，册封端懿安妃，官其弟福员世锦衣百户，是为北支。明之孙讳纬，纬生烈，烈生履道，履道生太傅，皆以太傅贵，赠宫保，是为南支。君沈厚精敏，咨禀教饬，不纵为子弟华靡遨放事。项孺人生于盛族，恭柔专勤，佐君以事其亲，鸡鸣宿戒，廪廪如也。君少与伯仲二兄，掉鞅词坛，久之，伯仲皆以父任为郎。君数踏省门，以乙榜谒选，当得郡ヘ，奋欲以制科自见，不肯就，从太傅游两都，谙晓台阁故事，访求兵农利害，边徼厄塞，以储亻待有用之学。太傅守南京兆，君舣舟江干，徒步郊关，问得都市奸猾恶少主名，及其根株囊，太傅立遣使掩捕论治，奄忽如神，京兆以此大治。天启中，皇极门告成，有旨庀三殿工，太傅仰屋咄咄，君从容请曰：“大人不见儿媪息，佻佻拌拌，以将作为市耶？竭帑藏，盗名爵，张奄焰，在此役也，大人且休矣！”太傅大悟，立抗疏请停止。无何，遂得请归。已而复交关兴作。先帝弥留之日，犹用殿工拜官，浊乱朝著。太傅顾君而叹：“儿之免我多矣。”君之丧母唐夫人也，念无以报罔极，痛不欲生。孺人曰：“盍尽出先姑镜奁赀用，以广母慈，资冥福乎？”编茅于三塔寺侧，食饿者，衣寒者，埋死且堇者，合掌欢呼，祝姚夫人升天，声与浮屠下上。于太傅之寿也亦然。太傅年益高，伯仲皆宦游，君孺人听声辩色，损饭益衣。太傅甘寝燕息，神明太和。崇祯四年，太傅奉诏存问，扶掖骏奔，燕劳赠贿，礼无违者。是年八月，孺人卒。闺十一月，君亦卒。且死，皆以老人为念，语不及私。君生二男子，长曰氵，郡诸生，孺人出也；次曰溥，国子生，庶陈出也。女子三人，皆庶出也。于是以癸未十二月甲子合葬于嘉兴县三宿字圩之阡，而氵奉其妇翁谭工部状来请铭。 
    在昔东京，杨、袁为汉名族，华峤以谓能守家风，袁不及杨。唐房太尉以德行为相，世号其门为太尉家。启为凤翔参军，人咸曰：“真房太尉家子孙也。”太傅博大杰魁，为时臣。君握文矫志，晨昏有助。夫妇媲德，厥子趾美，虽杨、房之子弟，何以加诸？氵游吾门，以材称。葬其父母，乞铭以图长存，可尚也已。铭曰： 
    君年四十有一，系之《易》，得《河图》四面之四十，而余其一。孺人年三十有七，系之《皇极》，得邵氏之三十六宫，而亦余其一。余一为奇，余二为偶。归余于二子，以昌厥后。呜呼！吾非瞽史，盖闻诸姚氏之叟。 

    （金文学墓志铭） 
    武林金子渐皋以崇祯十六年八月几日，葬其父，而为状来请铭，曰：“君姓金氏，讳某，字某。祖讳某，生四子。长为君父，讳某，举癸卯乡试，为邳州守。次则御史某也。君少孤，束发为诸生，不事生产。邳州老于公车，将之官，鬻其居于御史以治装。风雨之夕，御史家奴促令徙居。君之伯兄卧病，其妻徐孺人与其长姒负墙匿门扇后，行无燎火，彳亍泥泞中。比至旁舍，乞容榻之地，以置伯兄，而身与徐孺人露坐以待旦。未几，伯兄夫妇相继殁。邳州久宦不归，送往事居，庀治丧葬。岁逼除，突烟不起，与徐孺人相对空案而已。邳州在官时，为两幼叔娶妇，为两大母卜改葬，黾勉有无，备所不堪。及其归而析产，田取其硗瘠者，器什取其敝者，又舍故居而别僦居于市，曰：‘吾不欲远嫠妇弱弟，伤老人心也。’其孝友笃挚，好行其义若此。君自以不得志于场屋，督课渐皋甚切，然尝正告之曰：‘士君子以立身为本，功名富贵，非所急也。御史为人飞章劾王耀州，至今以为讳，可不戒哉！’渐皋既举于乡，卓然以名行有闻，君之教也。君卒于崇祯辛巳五月，享年几十有几。子三人，某某某。女三人，孙五人。墓在仁和之南山。”渐皋言君故有大志，易箦之时，执渐皋手而语曰：“民穷矣，盗益起，吾欲以七事上于朝而未能也，汝为我成之。”渐皋问七事云何？瞑不复言矣。铭曰： 
    有美一人婉清扬，目营四海滞堵墙。弥留之言何琅琅，载笔入棺告上皇。启尔后贤继述长，安寝巨室无[B242]伤。 

（朱府君墓志铭） 
    君讳莱，字左元。其先自雒阳徙{山昆}山，贵州按察司副使讳熙洽之次子也。君少于其兄懋四岁，副使以授《易》为大师，多君之才，令治《春秋》，遂以《春秋》名家。副使举进士，宰潜江，清田筑城，簿籍丛剧。君手自缮写，勾稽会较，首尾鳞次。副使叹曰：“助我理潜者，是儿也。”副使自闽归，罄橐中装买舍旁废宅，君兄弟举倍称之息，斥而新之。副使县车归老，华堂燕寝，俯仰极乐，不知其所繇办也。君遂弃去举子，与伯氏晨夕子舍，娱侍百方。山川登涉，岁时燕赏，画船游屐，周流数百里间，厨传供张，皆取给于称贷。城南数顷，尽折入于子钱家，而不使其父知也。伯氏病困，收责者塞户。副使闻状大怒，命君出其所有，谒亲知，为率钱会，期一日尽偿长子宿负。人或谓君：“若他日宁有避债台乎？”君叹曰：“我岂不自知非计哉？顾亲老矣，今又不乐，忍令知两子皆废产，损老人眠食乎？君且休矣！”副使没，君以其田庐按籍予债主，一夕而尽。岁大侵，瓶无储粟，抚其子日荣笑曰：“此万金产也。”与二三故人，契阔谈宴，修只鸡近局之乐。及见其长女婿王志坚举进士与日荣举乡书而卒。君少卓荦负奇气，从副使宦游江楚，江山郁盘，登临吊古，作为歌诗，曼声高歌，投其稿于江流而去。尝语日荣曰：“古之学者为人，致君泽民是也。今之学者为己，荣身肥家是也。”其托寄不偶如此。 
    君以万历甲寅十二月卒，年五十有九。妻徐氏，勤劳共俭，共养舅姑饣，酒醴Ρ羹，必躬必亲，于孝养有助焉。后君十年卒，年六十有九。子二人：长日荣，工部营缮司员外郎，次日。某年某月，葬某地之阡。日涕泣来告曰：“日状吾先人之行事十有三年矣，思得一命以慰九京，而后谒铭于夫子。奉职无状，身为﹃人，幸得湔洗，奉先人之丘墓，不及今乞铭以葬，岂欧阳子之所谓有待者乎？夫子其何忍辞？”余曰：“诺。”铭曰： 
    半通者纶，四尺者土。壹行孝友之传，片牍而已矣。呜呼！其孰与千古？ 


初学集卷六十一 
    ○墓志铭（十二） 

（顾端文公淑人朱氏墓志铭） 
    故光禄寺少卿历赠吏部侍郎谥端文无锡顾公讳宪成之配曰封淑人朱氏，年九十有五，崇祯十六年某月某日，考终于泾里之内寝。其年十二月某日，葬于端文之阡。次子南京户部主事与沐门而请曰：“愿有述也。”余年十五，从先夫子以见于端文，端文命二子与氵亭、与沐与之游。今老矣，白首屏废，实与东林党论相终始。淑人之志，非余其谁宜也？端文少而贫，淑人父处士才而字之，赠公以一豚肩、一束帛纳采。处士顾大喜。端文举高第，官吏部。淑人食脱粟，衣补衣，戒其家人阖门操作，曰：“夫子犹故书生也。我知为书生妇而已。”端文砥柱国论，再起再谪。淑人曰：“夫子犹故书生也。我犹故书生妇也。脱粟补衣，故自若也，吾何患焉？”端文辟讲堂于东林，朋徒歙集，学禁党禁，谣诼汹涌。端文殁，谤焰滋甚。淑人教戒子孙，谨守先业，安以待命。今上即位，党禁乍解，端文首见伸雪。淑人身登耄耋，晨昏炷香，膜拜礼佛，祝圣天子万寿。优游令终，五福咸备。呜呼！可谓难矣。端文为人，虚和闲止，不关世事。凝尘委衣，危坐终日。淑人庀治家政，厅屏内外，传敕不绝，子姓僮奴，廪廪如也。洒扫浣濯，酒食米盐，井井如也。端文晚多病，宿外舍。淑人处方药，视席荐，堇扃塞户，夜分而后即安。及其为大母，称太夫人，春秋高矣，辩色而起，必先其家人。篝灯补纫，穿针引线，小女子弗如也。端文终身为老书生，淑人终身为老书生妇。勤劳恭俭，九十五年如一日也。端文教子不甚督课，淑人时加谯责，予大杖。二子每画纸为棋局，隐帷幔中，惟恐淑人刺得之也。与氵亭才而夭，淑人哭之恸，教与沐及诸孙益勤。与沐为郎有声，其子枢及与淳之子柄皆登贤书，端文之后滋大。尝观万历、天启之际，钩党之小人，其所以斩艾贤才，削国家之元气者，可谓至矣。幸而祖宗德泽深厚，小人之削，不足以胜之。如端文之一身，生而禁锢，死而昭雪，天开地辟，在反覆手之间。而淑人从云雾晦之余，再见天日，令妻寿母，高明显融。国家之元气，勾萌甲坼，引而未艾，于淑人有征焉，余志淑人之墓，因而著国家有道之长所以殊异于汉、宋者，谨而书之，亦庸以信于国史。铭曰： 
    唯淑人之德，叶于图书。得其良夫，以相硕休，唯淑人之福，稽于皇极。诒厥子孙，类以永锡。何以谥之？端文之端。节其一惠，其谁曰不然？ 

（旌表节妇李母沈孺人墓志铭） 
    嘉定李君名芳，字茂材，举万历壬辰进士，选翰林院庶吉士，逾年而卒。妻沈氏，年二十有六，截发自誓，抚三岁孤宜之，底于成立。天启七年，巡按御史上其事于朝，诏旌表其门在所居之南翔里。崇祯十三年六月初八日卒，享年七十有三。十六年十一月，合葬于南翔之称字圩。宜之具书来请铭。 
    初，茂材既第，入翰林。太公携孺人母子入京，乘官舫，拥符传，苍头驿卒，传呼蜂涌。比入都门，茂材病弥留矣。柩车南还，幼孺委。孺人顿踊叫号，与舟船下上。道路皆咨嗟流涕。自时厥后，送往事居，恭老慈幼，握冰履霜，辛勤殚瘁，凡三十六年而得旌，旌二十四年而殁。孺人之为妇也，太公朝夕洗腆，必洗手而荐之，不以委仆妾。太公殁，庀治丧事，伯叔曰：“妇，嫠也，不宜先。”孺人曰：“未亡人，冢妇也，不敢后。”比析产，伯叔咸让孺人。孺人取均焉，君子以为顺。孺人之为嫠也，卧起柩旁者百日；不茹荤血饭精凿者三年；不易笄服，非丧祭不出户限者十五年；椎髻绳发，斥铅华不御，不赴燕饮观里社者，四十七年如一日。君子以为贞。孺人之为母也，宜之少长，负剑而诲之曰：“汝父虽不禄，有伯叔在。犹汝父也。有父之执友程孟阳、郑闲孟在，犹汝伯叔也。汝能读书修行，不愧汝父，有余师矣。”宜之以孤僮自奋，数踏省门不见收，软语慰谕，黯然神伤而已。君子以为慈。茂材有弟长蘅，多四方之交，宜之有见焉，则引以见于先生长者，皆曰孺人有子。长蘅久困公车，或劝其就禄仕，孺人曰：“叔性有皂白，傲世而不喜俗人，此非可以乙榜入仕者也。买山而居，奉母偕隐，不独可以全素尚，亦所以藏拙也。”长蘅感其言，遂终身不出。其贤明辨通，皆此类也。孺人生子男子一人，即宜之，女子一人。孙男女七人。其先世，{山昆}山之名族也。祖讳某，早卒。祖母王氏抚其子象贤，以节妇旌门。李太公继娶于{山昆}，与象贤相好也，知其女贤，故委禽焉。茂材初往女氏，王节妇见之不怿，曰：“此子才，当早贵，然而不寿。”已而抚孺人叹曰：“我固谓儿似我，天命之矣，其可若何？”父老至今传道其语，以为节妇亦有种也。铭曰：
  </div>
  <div class="pagination">
   <a href="牧斋初学集_page83.html">
    上一页
   </a>
   <span>
    ...
   </span>
   <a href="牧斋初学集_page79.html">
    79
   </a>
   <a href="牧斋初学集_page80.html">
    80
   </a>
   <a href="牧斋初学集_page81.html">
    81
   </a>
   <a href="牧斋初学集_page82.html">
    82
   </a>
   <a href="牧斋初学集_page83.html">
    83
   </a>
   <span class="current-page">
    84
   </span>
   <a href="牧斋初学集_page85.html">
    85
   </a>
   <a href="牧斋初学集_page86.html">
    86
   </a>
   <a href="牧斋初学集_page87.html">
    87
   </a>
   <a href="牧斋初学集_page88.html">
    88
   </a>
   <a href="牧斋初学集_page89.html">
    89
   </a>
   <span>
    ...
   </span>
   <a href="牧斋初学集_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
