<!DOCTYPE html>
<html>
<head>
    <meta charset="UTF-8">
    <title>栾城集 - 第 92 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 92 页/共 114 页</h1>
    <div class="content">　　臣以愚拙，特蒙圣恩，擢用不次，备位政府已及三年。报效不闻，负乘为罪。前后累致烦言，浼渎天听，孤危之迹，寝食不遑。祗自去秋以来，纷纭少止，方欲祈天请命，力求补外，适以东朝变故，不敢自陈。今者偶因政事怀有所见，辄欲倾尽，以报知遇。而天资暗冥，不达机务，论事失当，冒犯天威，不敢自安，谨以迁入观音院待罪。伏乞圣慈，察臣久欲退避，以免素餐之讥，怜臣不识忌讳，出于至愚之性，少宽刑诛，特赐屏逐，以允公议。臣无任瞻天沥恳战惧殒越之至。取进止。 
　

　



　

　
●栾城后集卷十七
◆表记札子状十四首
　　【元七年生日谢表二首】

　　臣辙言：伏蒙圣恩，以臣生日，特遣中使降诏书，赐臣羊、酒、米、面者。与闻几政，每怀尸禄之忧；时及初生，曲蒙好赐之厚。使华临贲，亲族增荣。臣辙诚惶诚恳，顿首顿首。伏念臣起自畎亩之微，贫无<詹瓦>石之积。永念属厌之戒，曾无求饱之心。迨玷近班，适缘乏使，不称是惧，如醉其忧。岂意生育之期，复烦庆赐之重。此盖伏遇皇帝陛下政本于惠，礼从其隆。万物盛多，如《鱼丽》之时；群臣和乐，有《鹿鸣》之喜。斥饩牵以为馈，助燕私而不忘。自顾何功，敢窃大烹之养。誓将图报，少逃素食之讥。臣无任感天荷圣激切屏营之至，谨奉表称谢以闻。

　　○其二

　　臣某言：伏蒙圣恩，以臣生日，特遣中使降诏书，赐臣羊、酒、米、面者。弧矢之祥，永记于生育；廪疱之赐，曲被于涣恩。祗荷宠灵，岂胜愧惧。臣辙诚惶诚恐，顿首顿首。伏念臣少方志学，曾藜藿之莫辞，长欲事亲，愧旨甘之不赡。虽居近列之宠，常怀罔极之悲，顾乏远谋，猥叨亟馈。此盖伏遇太皇太后陛下约于奉己，侈在养贤，躬周公吐之劳，服大禹恶酒之戒，特推觞豆之赐，以助室家之私。敢不下酌民言，助调国政，庶无复饣束之患，以图报德之方。臣无任感天荷圣激切屏营之至，谨奉表称谢以闻。

　　【笏记】

　　臣伏蒙圣慈，以臣生日，特遣中使降诏书，赐臣羊、酒、米面者。获贰文昌，再经生育。荐蒙庆赐之典，仰承慈惠之风。食浮于人，念素餐之可愧；任过其量，无令德之足观。欲报之心，未知所措。臣无任感天荷圣激切屏营之至。

　　【元八年生日谢表二首】

　　臣辙言：伏蒙圣恩，以臣生日，特遣中使降诏书，赐臣羊、酒、米、面者。老逢诞日，泣养亲之无从；赐出天厨，愧君恩之莫报。臣辙诚惶诚恐，顿首顿首。伏念臣生于穷陋，晚被宠荣。粗饭垢衣，未改生平之旧；嘉肴旨酒，每惊日食之丰。复缘载育之辰，曲沾驭幸之典。室家交庆，心口自惭。此盖伏遇皇帝陛下俭以约身，优于养士。敕廪人而继粟，闵褐父之睨盛。力行旧章，以惠列辟，德非易物，泽配漏泉。矧兹异数之隆，非复周行之比。食无避难，敢忘臣子之心？志在属厌，更诵古人之戒。臣无任感天荷圣激切屏营之至。谨奉表称谢以闻。

　　【其二】

　　臣辙言：伏蒙圣恩，以臣生日，特遣中使降诏书，赐臣羊、酒、米、面者。惠以饩牵，示同安于饱满；继之面蘖，思共享于和平。臣辙诚惶诚恐，顿首顿首。伏念臣生自寒乡，幼被慈训。父笃教忠之义，母有择邻之风。孤苦积年，衰罢无用。每逢生日，私窃疚怀，敢期老病之余，获沾好赐之末。既醉且饱，兼喜与悲。此盖伏遇太皇太后陛下，知臣下之劬劳，散廪庖之充积。谓浆或不以，而周雅作刺；食每无余，而秦风变衰。霈为大烹，度越前世。盖视如手足，俾知体貌之隆；况门有桑蓬，本效驰驱之用。欲图报德，誓以移忠。臣无任感天荷圣激切屏营之至，谨奉表称谢以闻。

　　【笏记】

　　臣伏蒙圣慈，以臣生日，特遣中使降诏书，赐臣羊、酒、米、面者。枉蒙寄任，空阅岁时，每遇初生，辄被好赐。醉酒饱德，虽喜太平之风；鸣野食苹，未展尽心之报。臣无任感天荷圣激切屏营之至。

　　【辞门下侍郎札子】

　　臣窃睹今日内降圣旨，臣转官除门下侍郎。伏以执政近臣，预闻国论，可用才举，难以次迁。苟以先后岁月为伦，必致忝冒沉沦之议。况臣顷由县道擢置从官，首尾七年，历尽华贯。逮居丞辖之地，讫无丝发之功。黾勉逾年，惭负填臆。敢期圣眷未已，擢任愈隆。臣反复思之，始者既以不次度越众贤，今者又因见任迁贰元宰。前后侥幸，岂可常然。苟复冒居出纳之司，不知进退之分，公论不允，必致颠齐。况臣久以愚拙，误蒙矜悯，幸今命出未下，势尚可回。伏乞圣恩，念臣孤危，非有矫饰，特寝明命，以安微衷。臣无任祈天俟命激切屏营之至。取进止。

　　【免太中大夫门下侍郎表二首】

　　臣辙言：伏奉告命，蒙恩除臣太中大夫、守门下侍郎者。久尘右辖，无补于时，进贰东台，有惭在列。言莫宣于诚意，听未感于高明。臣辙诚惶诚惧，顿首顿首。伏念臣顷以虚名误蒙收录，旋尘近侍，非有劳能。咀噍文词，本腐儒之事业；弹治邪枉，犯众口之憎嫌。及夫进贰文昌，日侍轩闼，随众出入，得失何补于万几。奉行文书，勉强自惭者期岁。此则圣主之所亲见，孤臣之所自知，岂待人言，难逃天鉴。敢谓超升累级，复进崇阶。杂用负乘，行自招于寇盗；未尝狩猎，食何取于鹑。伏望太皇太后陛下因功以举贤，选众以拔士。采其誉者，必考其实，听其言者，皆原其心。如臣空疏，自难隐伏，特追成命，以慰公言。使圣朝无失于用人，则臣愚若蒙于厚赐。臣无任祈天俟命激切屏营之至，谨奉表陈免以闻。

　　○其二

　　臣辙言：伏奉诰命，蒙恩除臣太中大夫、守门下侍郎者。喉吻之任，密侍于禁中；纶之行，风传于海内。苟用人之失当，于累上以非轻。臣辙诚惶诚惧，顿首顿首。伏念臣西南陋儒，坟史朴学。非有过人之大节，惟守事君之小心。无其实不敢居其名，非其任不敢窃其禄。任历三世，年逾半生，奉以周旋，未始失坠。今者乃欲以寻尺之材，居栋梁之任；以斗升之量，受钟鼎之藏。虽欲欺君，且非本志。矧复躐等超累级之上，迁秩非旧比之常，靖言以思，未见其可。伏望皇帝陛下因任庶物，照临百官，短长各尽其宜，大小无失所养。必其力有余而后用，则其任逾久而常新。抑将多士，皆赖以安，岂惟微臣，独被其赐，愚衷已竭，天听尚回。臣无任祈天俟命激切屏营之至，谨奉表陈免以闻。

　　【谢太中大夫门下侍郎表二首】

　　臣辙言：伏奉制命，除臣太中大夫、守门下侍郎，再具词免，蒙降批答不许，仍断来章者。黄闼之崇，惟贤是用；四品之贵，匪功弗加。自惭迂拙之余，并荷宠光之及。臣辙诚惶诚恐，顿首顿首。伏惟太皇太后陛下，政由家出，德与性成。尽心与民，虽万钟无爱于国；洁身由义，虽一毫未尝取人。惟至清，故大臣小吏不察而盖知；惟至公，故贵戚近习不戒而自节。臣每因双日，护觐清光，尝恐病窳不中于规模，固陋难逃于冰鉴，方欲仰干聪听，少避众贤，敢谓未见瑕疵，尚加进擢。岂以其拙直无欺罔之过，而迟钝少狂躁之心，致此误恩，滥此末品。此盖伏遇太皇太后陛下人非求备，志在养贤。将欲因鲍以致管生，尊隗以招乐子。拔十凯五人之用，累百求一鹗之精。广而不遗，多故致杂。臣敢不仰体圣意，旁求哲人，既以宽寤寐之久劳，亦以救空疏之不逮。过此以往，未知所裁。臣无任感天荷圣激切屏营之至，谨奉表称谢以闻。

　　○其二

　　臣辙言：伏奉制命，除臣太中大夫、守门下侍郎，再具词免，蒙降批答不允，仍断来章者。掌辖逾年，何补六曹之剧，纳言置贰，仍忝一阶之崇，虽曰次迁，要为非据。臣辙诚惶诚恐，顿首顿首。窃以臣之事君，理先审己。器小受大，有满溢之祸；力薄负重，有颠覆之虞。臣世本寒微，技止文墨。向者翱翔翰苑，才殚于书诏之间；总执台纲，力尽于议论之际。至于参陪大政，实匪其人。久尔冒居，日深愧畏。未能谋远，常恐见讥于匹夫；有若发蒙，何以折冲于下国。方知难而欲退，偶进擢之非常。贪恋恩荣，已乖行意之义；顾瞻中外，岂无潜德之人。徒以天听甚高，巽命已发，循墙虽切，反汗无缘。上累朝廷知人之明，下愧朋友责善之实。此盖伏遇皇帝陛下，游神渊默，灼见群臣之情；运智密微，阴扶圣母之断。人惟求旧，德用日新。念臣嘉之直言，仕亦既久；识臣建元之司谏，心则无邪。忘其鄙凡，日加亲近。身非木石，犹有图报之心；恩隆父兄，当验服勤之效。臣无任感天荷圣激切屏营之至，谨奉表称谢以闻。

　　【进郊祀庆成诗状】

　　右臣伏睹今日十四亲飨郊庙礼成肆赦者。恭以莫大之仪，成于一日，无穷之泽，施及四方。欢声所同，和气毕应。伏惟皇帝陛下奉烈祖之成宪，蹈文母之训言，临御七年，慎守一德。人服孝慈之化，物知仁厚之心。神祗降休，麦禾荐熟。长日既至，旧章不忘。以为再飨明堂，未暇圜丘之大祀；躬谒皇地，久稽先帝之遗言。惕然不宁，述而非作。是用修合祭之旧，补不讲之文。人情所安，神意昭答。况复肆眚之令，一宽于冥顽；已责之恩，大弛于累絷。施仁于不报之地，收福于无求之中。臣每侍清光，略闻大旨，勉强吟咏，形容盛明。愧周颂二后之精深，乏唐赋三礼之广丽。图写天日，逢知难成；间杂风谣，犹或有取。谨赋皇帝郊祀庆成诗一首，谨缮写随状上进。轻冒宸严，臣无任惭惧激切之至，谨进。

　　【免南郊加恩表二首】

　　臣辙言：伏奉诰命，以郊祀礼毕，特加臣护军，进封开国伯，食邑五百户，食实封二百户者。幸以空疏，获陪元祀，敢祈恩霈，下逮无功。臣辙诚惶诚恐，顿首顿首。恭以三年而郊，百礼咸至。上则六圣德泽，洋溢于无尽；下则四方奔走，劳苦而不辞。鸠工聚财，讲礼修器，经涉累岁，克举旧仪。斯皆恭俭足以感神，仁圣足以服众，故得事举如素，礼居不违。其于左右之臣，岂有纤芥之助，今当宁之美，以谦而弗居；相祀之劳，虽微而咸录。苟不知避，将何以安。伏望太皇太后陛下，上屈至恩，俯从私欲，使无劳者不得受赐，而辞宠者获遂本心。体天地无私之明，厉臣下有耻之节。聪听虽远，恳诚必闻。臣无任祈天俟命激切屏营之至，谨奉表陈免以闻。

　　○其二

　　臣辙言：伏奉诰命，以郊祀礼毕，特加臣护军，进封开国伯，食邑五百户，食实封三百户者。叨陪祀事，已极忻荣，贪冒宠光，实增愧畏。臣辙诚惶诚恐，顿首顿首。恭以皇帝陛下，绍统六圣，临政七年，爱敬尽于事亲。故道要而用博，终始念于典学，故德修而弗知。间者稽参古今，并享天地，人情既协，神理弗违。月朔以还，雨雪犹作，斋宿之际，风霾未除。及夫昼漏尽而天宇肃清，月几望而云物晏灿。执玉而进，如将弗胜，受福以归，谦不自有，众庶如堵，欢忻一词。此则圣性得于自然，臣下望而莫及。曾何误宠，横及无劳。伏望皇帝陛下，徇固请之诚，收已行之命。福胙既均于在列，名器岂宜以假人。益慎予夺之权，深厉廉耻之节。眇然微愿，冀在必从。臣无任祈天俟命激切屏营之至，谨奉表陈免以闻。

　　【谢南郊加恩表二首】

　　臣辙言：伏奉诰命，特加臣护军，进封开国伯，食邑五百户，食实封二百户，寻具表辞免，蒙降批答不许，仍断来章者。元祀告成，灵贶昭答。推广乾坤之施，普沾臣子之私。顾惟何劳，窃冒斯宠。臣辙诚惶诚恐，顿首顿首。伏惟太皇太后陛下母仪三世，坤载四方。享天下之养，而非以厚其身，揽天下之务，而非以私其族。培附帝业，保佑神孙。譬如农夫之养苗，耘锄以俟其长；玉人之作器，琢磨而望其成。厉之以讲学之勤，示之以听断之敏。导之事天，而天锡之福；训之祀地，而地应以和。凡下民所以知戴吾君，皆东朝有以启迪其意。如臣等辈，绝企光尘，虽复因时以举仪，祗令以从事，参备羽卫，进执豆笾。岂有劳能，坐被光宠。此盖伏遇太皇太后陛下，因番之馀庆，录左右之微勤。以谓承天之休，不可以专享；及物之惠，不嫌于过优。致此误恩，首沾近列。辞避无所，寝兴莫遑。臣无任感天荷圣激切屏营之至，谨奉表称谢以闻。

　　○其二

　　臣辙言：伏奉诰命，特加臣护军，进封开国伯，食邑五百户，食实封二百户。寻具表辞免，蒙降批答不允，仍断来章者。祗相元祀，粗免弗虔。敢缘均福之常，妄冀及私之宠。重纾训语，祗益兢惭。臣辙诚惶诚恐，顿首顿首。恭惟郊庙之崇，祖宗所敬，先之以宽刑薄敛，使民罔艰虞；副之以洁粢硕牲，使神无恫怨。民神胥协，家国用宁。顾臣何人，预闻庶政？裕民之意，诏令具存。事神之诚，威仪可效。乃者密侍旒冕，手荐璧琮。ㄧ容穆然，而祗畏之心明；群工肃然，而吴敖之意息。听于舆人之诵，知有列圣之风。臣目睹盛仪，无《周南》之叹；位在近列，有秕前之讥。首被恩私，实增战越。此盖伏遇皇帝陛下，体二仪之博施，袭累圣之成规，霈然雨露之私，无复贤愚之间。勋封之锡，深愧于劳臣，田邑之加，几至于成国。功无毫发，恩积丘山。臣无任感天荷圣激切屏营之至，谨奉表称谢以闻。 
　

　



　

　
●栾城后集卷十八
◆表状疏十九首
　　【汝州谢上表】

　　臣辙言：伏奉诰命，差知汝州军州事，臣已于四月二十一日到任上讫者。论事非宜，本虞于大谴；承命出守，犹荷于宽恩。臣辙诚惶诚恐，顿首顿首。伏念臣性本迓愚，学非练达。顷值时乘之始，偶同汇进之余。由一邑之栖迟，历九年之侥幸。遍尘侍从，未闻毫发之劳；久处庙堂，滋见斗筲之陋。疏拙日惭于君父，满盈每诮于友朋。贪恋宠光，不知引避。愚而自用，言之不疑。寡虑直前，初独任其狂斐；干时妄作，信自取于颠齐。尚赖深仁，黜临善地。此盖伏遇皇帝陛下，尧舜相受，常怀善继之心；父母兼容，深照不逮之实。稍宽宪法，特许省循。收去干之魂，虽知甚幸；若丧家之犬，私窃自怜。恐惧未忘，寝兴何暇？有民与社，永知愧于明时；使过与愚，冀或收于异日。臣无任瞻天荷圣惶惧战越之至，谨奉表称谢以闻。

　　【分司南京到筠州谢表】

　　臣辙言：臣前得罪，蒙恩落职知汝州，六月十二日再被告降三官知袁州。即治陆行趋陈留，具舟赴任，九月十日行至江州彭泽县界，复被告降授试少府监分司南京，筠州居住。寻拜受前行，于九月二十五日，至筠州居住讫者。愚守一心，漫无趋避；岁更三黜，始悟愆尤。臣辙诚惶诚恐，顿首顿首。伏念臣家传朴学，仕偶圣时。本无意于功名，徒自勤于翰墨。因时乏使，亟尘言事之班；窃食无功，复预闻政之列。才经九岁，遍历要涂。人心忌其超迁，天意恶其盈满。扪心自省，事犹可追；任意直前，罪所从出。惟暗故不明利害，惟拙故不达几微。以至罪积如山，命轻若发。荐经弹击，虽九死以犹轻；黜守幽遐，累千里而为近。今兹责分留务，弃置陋邦。不亲吏民，许追思其过咎；稍沾禄秩，俾粗免于饥寒。人微固无可言，恩深继之以泣。自违天日，分委泥涂。朝无为言，恩出独断。此盖伏遇皇帝陛下，法天广复，配地兼容。虽雷霆之震惊，与雪霜之严冽。未始绝物之命，要在厚民之生。故兹贱微，犹得陈述。如臣自处，本复何言。顾惟兄弟二人，迭相须为性命；江岭异域，恐遂隔于存亡。况复坟墓阔疏，父子离散。若臣家之忧患，实今世之孤穷。静言思之，谁可告者。惟有自投于君父，庶几有冀于生全。泣血书词，叩阍仰诉。生有捐躯之日，死存结草之诚。臣无任瞻天望圣激切屏营之至，谨奉表称谢以闻。

　　【明堂贺表】

　　臣辙言：伏睹今月十九日赦书，明堂礼毕，大赦天下者。飨帝尊亲，古今之大典；推恩肆眚，天地之至仁。举此盛仪，并在今日。臣辙诚欢诚忭，顿首顿首。伏惟皇帝陛下，以仁御世，以诚事天，乾清坤宁，兵戢民阜。人悦故神罔不宥，物备故礼得以成。一享圜丘，三谒路寝。诚敬之心，与日兼茂；宽大之泽，靡物不蒙。能事既修，全福自至。方将享尧舜之上寿，膺成康之令名。民愿所同，天心是若。臣顷侍帷幄，稍历岁时。谴责之深，坐甘没齿；江湖之远，犹冀首丘。久蛰泥涂，闻震雷而惕若；深囚笼槛，得清风而自疑。臣无任瞻天望圣激切屏营之至，谨奉表称贺以闻。

　　【雷州谢表】

</div>
    <div class="pagination">
<a href="栾城集_page91.html">上一页</a><span>...</span><a href="栾城集_page87.html">87</a><a href="栾城集_page88.html">88</a><a href="栾城集_page89.html">89</a><a href="栾城集_page90.html">90</a><a href="栾城集_page91.html">91</a><span class="current-page">92</span><a href="栾城集_page93.html">93</a><a href="栾城集_page94.html">94</a><a href="栾城集_page95.html">95</a><a href="栾城集_page96.html">96</a><a href="栾城集_page97.html">97</a><span>...</span><a href="栾城集_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
