<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 252 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 252 页/共 256 页</h1>
    <div class="content">　　
　　上雨下确，四风旁穿。我行何为？六合作难。天畀我衡，我荼则甘。我仆痛矣，我马瘏矣。马瘏犹可，仆痡孔艰。 
　　
　　为天盖公，何心何容？雨师之雨，风伯之风，曷候曷节？夏春为冬。农叹於野，旅嗟於行。 
　　
　　十三日，鸡鸣，发。过安村铺，有唐姓者馈茶於路侧。行，未至斗下铺三里，花园村人皆姓王，大户也。渡斗下江，憩斗下铺，哺徒(?)[秣]马。桂阳州人犹未至，盖知州韩君体斋嘉会方在府，回及接见，礼赆甚勤。州治肃然，有桂阳州诗云： 
　　
　　风(驳)[驭]云车天与游，天风吹过桂阳州。未知城郭人文别，分付诗囊一并收。 
　　
　　十四晓发，吏目门人琼州澄□李君瓛护行。是夜，宿於香花铺，临武知县谭君复亭孔言出接行途。夜月如昼，依歌而行，有怀居岳诸子诗云： 
　　
　　几望归途踏月歌，满腔春意奈公何？诸贤收拾知深浅，衡岳峰头月最多。过香花岭，与谭县共六言诗云： 
　　
　　夜度香花峻岭，恍如步月升天。一笑相迎山馆，金陵风韵依然。 
　　
　　十五日，发香花铺。午过临武，径城出，晚至?菜水，宿於廖经家。 
　　
　　十六日发，有过界茅岭答人言诗云： 
　　
　　舆卒俄而向我言，广东湖广界茅岭名分。而今已自通疆界，东洞朱明洞天云同西洞朱陵洞天云。 
　　
　　是午，过星子巡司。倩小船东下，中流赋诗甚适，云： 
　　
　　千层石鐻挂云軘，万仞危途见雾村。孤寨人言是星子，中流我自出星源。 
　　
　　夜半至连州，宿南门河下。知州况一经、判官朱灏开门迎见，辞之。及晓起相见，即欲行，苦留礼际。况号西坡，旧门人也。有连州诗与之云： 
　　
　　一水中流两岸山，满船明月只身还。故人问我来何处，笑指衡云天际间。 
　　
　　十七日巳时，舟发，夜至宿於阳山县。县尹公出，学教谕安钦来见，晚不相接。作屡梦衡岳诗： 
　　
　　自从别衡来，夜夜作衡梦。梦者心思之，神明滞於用。为固德之贼，滞山非欲纵。仁者云有乐，不如断迎送。 
　　
　　十八日，早发。已刻，过西岸巡司，人家稠密，计至洸口已有小半矣。夜行，以河霾不见路，少息，月上乃行。过含光巡司，又以霾少息，至天明乃行。 
　　
　　十九日晓发。巳刻，过鳌子峡，有过鳌子峡之作绝句： 
　　
　　鳌子峡中孤舸飞，寒花两岸送吾归。不须傍柳寻花去，自有花光映客衣。 
　　
　　过白羊水、高道滩、大塘滩。午抵洸口巡司，拟於口上立石，刻「衡岳东门」，以识重游之路。有过洸口之作六言： 
　　
　　洸口寻常路口，岂知衡岳东门？记取经过叉路，不迷直途星源。 
　　
　　夜行，船过香炉峡，过大庙峡，过觔斗角，过横石矶驿，有翫月诗云：横石矶头月满身，天青月白白於银。莫言旧日寻常路，一度经过一度新。 
　　
　　过清远峡飞来寺六言： 
　　
　　秋半飞云西驰，中冬过此题诗。九十时光峡水，飞来寺下踟蹰。 
　　
　　予自衡岳还，过清远，忽忆行时李庭清告我以此间父老有素不识公而梦公来，又无车从，闇然而至者，不知何意？时予游南岳，正以微服而行，斥去车从，自买民舟，无劳有司知之，适与此梦相符。吁！其梦耶？真耶？盖素不相识而梦则相符，如此与高宗梦(传)[傅]说、孔子梦周公，其感通之神，岂不可畏也哉？因以语周生自正曰：「知此者，可以知道矣。」诗以纪之，以示同志云： 
　　
　　先时此梦报庭清，微服西游计已成。今古此机神莫测，老夫直欲废将迎。 
　　
　　二十日，舟过三水，至西南。将还甘泉，先如西樵，观云谷绝句： 
　　
　　已穷洞府无穷意，不尽幽期未了缘。取道西樵看云谷，徐从此滘达甘泉。 
　　
　　广衡诗： 
　　
　　广衡二府地相连广州西至连州，衡州东至临武。，朱明朱陵同一天。两间今已通云破，天纵衰翁取次眠。 
　　
　　是夜，宿於西南巡司。 
　　
　　二十一日，晓发。午抵西樵山，视云谷新筑精舍，遂返大科，宴坐疑道堂。李侄春芳元盛具酒馔。既毕，过大路村，访赵东台少参於社馆，乃下山，入故少傅翁家，召守仆讯问其家眷出居广城，幼子安否。晡时，舟发。 
　　
　　二十二日卯时，舟抵五羊大平洲入天关，以劳顿及衣冠不便，致拜帖於大巡陈侍御及两司府诸君。侍御闻之，先差官来迎，以疾未见拜。方伯应君、大参翁君、少参周汪来访，贰守程君、通府袁君、蔡君续来访，廉宪萧、宪副游、林皆以帖来。是夜寝宿於楼上下榻，周生自正卧榻下。夜半，窗慵轩豁，月色玲珑，起坐至旦。 
　　
　　二十三日，家遣舟来迎於永安桥。宪司诸君仍以帖留行，待来访。巳刻，舟乘潮发，午过波罗庙，望桴海桴庄，暮过江门钓台，眺望[伫立]良久。遂抵家，面祖
　　附录 
　　
　　本附录所收为《泉翁大全集》、《甘泉先生续编大全》中未见的文章，以及湛若水的传志资料。卷、页数依据《甘泉先生文集》三十二卷，康熙二十年刻本 
　　
　　甘泉先生文集卷七 
　　
　　答欧阳崇一 
　　
　　仆之不取佛者，非如世之群儒，区区以辟异端为事，而懵不知者也。盖三十岁时曾从事於此，亦见快意，久乃觉其无实，亦无实德实事，如谈空画饼耳。且心事既判，又云理障，其害道不为小矣。所以恶之者，非恶佛也，恶其害道也。往往见阳明门弟尊佛而卑圣，至谓孔子为缠头佛，佛乃上圣人，亦尝痛之，愧不尽心於知己者。今来谕所述阳明云云，则吾不忧矣，而门弟之传云者，何耶？吾辈乃时人之耳目，不可不慎也。仆当与执事共勉之。阳明两广之命，必已知之乎？此固仆为乡人私喜，而为天下共憾。盖此公在朝廷，则可以福天下，岂止而已哉？承谕求养病改官，以了大事，又欲静养，此恐又判为两段也。盖道，心事合一者也，随时随事，何莫非心？心定则何动非静？随处体认，则端倪随现，何必静养？若见天理，则随处洒落，即是全放下，更无他求。 
　　
　　与李味泉 
　　
　　吾以耄年，辞人文字久矣，味泉岂不知铁桥翁素所知爱者？文字固当为，但前数年可也，今耄矣，说前忘后，岂能作墓志叙事之文乎？久写联句於门云：「陋文挥百绢，敝帚售千金。」挥百绢用皇甫湜事。湜，唐文人，韩昌黎弟子。当时藩镇以五百绢求其文，湜挥於地曰：「吾文岂止此而已乎？」吾以此辞求文者，谬言必百金乃作，以此固辞人也。今味泉同黄公子致礼币来求志文，念之三日，必不能，请以原礼币遣人，同味泉返币。 
　　
　　答蒋道林 
　　
　　承手翰、腆仪远至，如闻謦欬矣，何慰如之！及令郎姚全皆有远闻，宛然一家气象也。承为高吾公行状，托为志铭。九十老人收拾费力，然吾只就行状为之，如蚕作茧，随物附丝，亦无难耳。念乃孙岁暮远客，勉为脱稿，不知其不可也。水乘便，亦有奠章香币附上，黄常德与道林各有诗幅见意。所与吉阳学辩刻板以传，固见吾道林切於卫道而未之觉。就如吉阳两句妙悟实修云云，亦未见的。禅诚禅也，宜终告善道，如书云：「尔有嘉谋嘉猷，则入告於后，乃顺之於外。斯谋斯猷，惟我后之德。」古人处君臣朋友之际，何等忠厚，以此辟人密告，不令人知，反不可乎？今乃刻板四出。夫子之说君子也，驷不及舌。吾尝说吾道在楚，首指二子也，如兄弟阋於墙，外御其侮，此乃不可闻於僯国也。道林觉之，必即日焚其板矣，如何？暮年兄弟，不敢不尽。因有感，作咏陆子静一诗，草书奉上览笑。鹑野在广，专躬访僧道人，今又过门不入，劣於乃兄矣！新刻二册侑缄奉览。 
　　
　　答王青萝秋官示自作心性图 
　　
　　右承示自别作心性图，足见独得，不泥旧闻。但心性一也，不宜署在二处。盖心性须具天地万物万事，乃见完全。若只如此图，恐是空心、空性也，如何？故予尝有曰：「心无一物则浩然，无一物不体则浩然。知无一物与无一物不体者，可与语性矣。」先儒亦云：「无非性分之所固有，与职分之所当为是也。」佛云「即心见性成佛」，是空也。白沙先师亦有云「性空彼我无分别」，然性，天地万物与心俱生，要空恐空他不得，予心性图尽之矣，说云：「性者，天地万物一体者也。」，末又谓：「今以内为本心，而外天地万物以为心，小之为心也甚矣！」幸以诸说参之，便见端的，余诸篇似亦多出入者，慎之。 
　　
　　答洪觉山峻之 
　　
　　此寄书屡屡而吾觉山不一报者，五载矣。岂彼此各为人浮沉耶？遂亦绝嗣音。今於乙卯腊念二，忽得十月书，附赣州游兵宪者，拜读喜不自胜，悲而复喜，悲者，悲六载音问之断绝也，喜者，喜旧念之犹存也！白沙先□□□□世维识宝人爱宝，如爱□□□物所掩，念之□□□□朝宝复来，辄复喜不已，□□爱宝之情也。所以爱觉山者，海内无双，安得不悲喜之深哉！来书所论圣学中正之途，虽圣人不能易矣。冲玄之会乃有疑者，何耶？抑且言之详而见之精如此，何耶？固未易知，知人亦不易也，前此有言东郭一过，徽士皆树降旗。今观之，殊未然也！谢惟仁前书，秋间将与觉山同来，后遂不果，承示令叔子明诸贤来天关，虽甚喜，但业已有丙辰元宵南岳之行，又当索我祝融之上，未可知也。力疾布启，仍附游兵宪之便，万万不悉。 
　　
　　与江西宪副蔡白石 
　　
　　原缺 
　　
　　水也不胜其南岳之怀，忘年忘险。二月朔发舟，念七入岳书院，居之半月，过衡州石鼓书院，见公所刻石林立，公之流风余韵在焉，以为美谈。拙作大同念谂，同志诸贤刻在会讲平门之上，录奉一览。柱上联句，白石手笔甚好，但一则见其一未见其全，一则见其德未见其工夫。水为续而足之云：「肫肫其仁，立大本而知化育。皜皜莫尚，濯江汉而曝秋阳。」其义乃足。仍写贵衔，依旧刻之以传，不忘白石也。归日取道赣上，或兴发有武夷之游，未可知也。谢生武举北上，例该过治下，草草布此，不宣。谢周□□□□□册至处，闻水在南岳□□□平川太守至岳致寿□展高文，区区前书所谓索我祝融之上者验矣，展读高作，中间祝望过大，感愧！感愧！汪周潭中丞遣价。劝我归舟由攸县达吉安，至虔度岭，为平稳，以避武溪滩泷之险，今从之。及万安，遇张潦三丈非常之灾，维舟避之六日矣。承来翰所谓佛老之忧，吾诚有之，多说皜皜而不知江汉秋阳之曝濯，天理二字岂从空见得来。若体认工夫不善用，亦有此病。程伯淳所谓「勿忘勿之间，元无丝毫人力」，天理自见，参前倚衡，何用想象？谢维近这回气质渐变，与周敬甫朴茂，吾皆劝之深如简默，默而成之，不言而信，一些言语终不济事。今周潭又得税驾而归，而二生往来辅翼，作会於斗山，以一道德，同风俗，则老怀无北向之忧矣。二生在虔，附周潭舟还，谨具启附致谢悃。 
　　
</div>
    <div class="pagination">
<a href="泉翁大全集_page251.html">上一页</a><span>...</span><a href="泉翁大全集_page247.html">247</a><a href="泉翁大全集_page248.html">248</a><a href="泉翁大全集_page249.html">249</a><a href="泉翁大全集_page250.html">250</a><a href="泉翁大全集_page251.html">251</a><span class="current-page">252</span><a href="泉翁大全集_page253.html">253</a><a href="泉翁大全集_page254.html">254</a><a href="泉翁大全集_page255.html">255</a><a href="泉翁大全集_page256.html">256</a><a href="泉翁大全集_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
