<!DOCTYPE html>
<html>
 <head>
  <meta charset="utf-8"/>
  <title>
   西河集 - 第 32 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西河集 - 第 32 页/共 136 页
  </h1>
  <div class="content">
   慈云灌顶法师开堂碑记
　　尝避地少林繙三藏文知释有三学原具禅与教与律三家而近崇禅学第守临济一棒喝而教与律无传人焉考之摩腾入中国防经以随而八代髙坐如鸠魔罗什辈皆以阐绎文字为唱导宗师即西来靣壁后亦复有圭峰论学舍天龙一指而修十六观经者然则三学之必有借于教也审矣是以两浙名山三宗悉备如灵隠为禅上竺为讲灵芝为律类所至比比而至于慈云旧刹则初祖大休观公应李邺侯相国之请以讲宗为开山一代而次祖寰中空公则白傅为刺史时实延继之盖禅宗也洎三祖普济觉公则律宗而为呉越国王所师迎住此山是慈云三祖实三宗相嬗迤逦次第而灌顶法师以三藏真印起而统承之予尝辨儒佛异同与师相质难歴举従来经论与吾学相离合者娓娓数万言如燎飚之发与决河之防闻者皆屏息挢舌而不能前非深于三学而得有是与康熙庚戌杭州绅士请师入慈云讲堂越九年戊午顺天府丞戴公请师于本寺讲诸经论遂开雕师所着五教仪势至钞五祖记并防起信论疏记越八年乙丑应兴福之请讲楞伽经戊辰赴戒坛演法华眀年已已宫詹学士邵公请师主上竺开十期讲逺方来聴者舟车不絶防
　　圣驾幸讲堂褒之时毘卢阁告成上竺之旧烬者师为之一新越四年壬申圣果请讲报恩盂兰盆经工部侍郎徐公请师复还院开戒三坛他若仁社诸君请説瑜伽皈戒西资皈戒崇寿説诸经潮音説般若经曹源説法华莲居説戒且着瑜伽仪施食仪疏焰口经解及万佛懴弥陀经注凡三藏三学圆通显密无不周其外而彻其里于以为僧林佛苑之冠其继观空觉三祖有光矣师讳续法字伯亭别字灌顶仁和亭溪人也少习经书能文章年十九好禅忽入净慈参豁堂和尚有悟其时兼律学进具大戒豁堂深契之既而辞去过城山聴讲怅然谓一指昆仑吾习阿难教以进于如来鬯然也康熙五年德水大师以师性相两通遂付衣法而师复精进更以三学研练入三藏之奥而三宗门庭统为之辟三藏者经律论三宗者戒定慧也
　　重兴崇寿院碑记
　　崇寿院者唐至德中慧因法师所建院也其地在龙山之北凤凰山之南旧名龙岗崇寿院以师曽説法于此崇无量寿佛得名而歴后唐长兴石晋天福则尝有教观诸师继席其间是以呉越国王特迎志通居崇寿与净慈永眀同为国师而赵宋熙宁间则道鸿通辨实为杭州佥判苏轼迎住此山迁延至眀初而法师慧炬并开大之当是时崇寿之名甲于诸方前庭海日楼岿然江濆佐之以紫竹之林放光之井而山后石窦则珍珠泉出其中焉相传泉石间三字东坡之所题也院有八景则杭州太守王兴福所为诗也迨其后而荡然矣康熙甲辰有僧照然者募其兄何氏捐赀复之俗名何庵越一十九年而旭如法师卓锡于兹请灌顶大师讲般若经演盂兰盆于其中以址隘于昔购项氏山地益之防仁社钱生迎灌公説瑜伽皈戒并溥施法食五坛遂装金刻木煏土筑基壂而社中诸君则又各施以金钱丁丑开功韦防殿告成眀年阐金刚经一期建弥勒殿重开山门杂置客堂法厨僧房而缭以藩垣工部侍郎徐公饭僧众于院防者千人又眀年复辟朱龛装竹林三大士像重讲华严行愿品法华普门品及弥陀尊经乃以宋雍熙年晤恩开法曽改崇寿为仁寿而今合仁社诸君重兴此山则崇寿仁寿可间称焉闻之梵刹之兴虽有因缘然亦惟修持克实者得以致之考古德有云祛邪皈正为治心之实识果眀因为操履之实大道接方来为住持之实至于亲贤之实则必察古今以定可否用人之实则必合短长以均利钝而以观旭公受法于慈云亲仁实也传戒于资福正心实也隐开佛説于众中操履实也恢金乗之废堕住持实也程材量能随所应而各尽其义用人实也夫以丁癸之年加之东南财匮之际不事劝缘未尝有斋板募簿传之于人而千年旧业不三载而底于成自非躬修之克实不至此旭如超于人矣又有异者当眀洪武初海潮壊堤慧炬法师为説三皈戒咒水所滴堤住而不壊今江门不扃洪涛澒洞砰訇荡山麓而每当灌公説法之日则澶演而退其前后之一辙如此因应诸檀请而并记及之




　　西河集巻七十
　　钦定四库全书
　　西河集巻七十一
　　翰林院检讨毛奇龄撰
　　碑记【十】
　　两浙开府中丞张公去思碑记
　　古使相之职原以防知重任加开府议同合外台垣翰而统辖之其受辖多者初不乏五州防御四路招讨诸名而要其最重则莫如以一使而遍厯数圻如李西平之六迁大镇栁仲郢父子之九易名藩为千秋盛事葢地大者恩多而遍厯则泽广也大中丞张公以词翰起家更御史执法提刑观察进为江南行省者十余年乃以文臣领节钺于闽海之间朞月大治天子念两浙岩疆必借公一绥理之于三十九年之冬移镇杭州一时十郡七十五州县无不靡然向化浙东西数百万户悉登之春台而安于乐囿
　　天子嘉之谓治有成效惟是西江地瘠不得镇抚如公者不足以胜兹任因复使驻节南昌此其倚公之功徼公之德可谓深至而不谓民情之未谅也夫下之従上原无向背只以逺近为亲疎故曩时方州分牧但以梁州迁汉阳而两地争之魏民之留伯长者愿其在秦即不愿其在晋虽
　　天阊万里未能呼叩顾其为何武之去思谢公之遗爱则固所优也乃十郡父老咸砻板琢石号呼集军门愿有所以纪公者而公辞之谓我何功德而烦纪为曰不然今夫父母之于子也鞠鬻焉顾复焉虽欲报而罔极焉而苟其颂之者必枚举而件计之曰某时一衣某日一食是沧海而涓涘之也且夫皇天后土朝夕履戴未尝有朝露之可称春风之可诵也又未尝有土膏之思地泽之感也然而履戴如是矣况乎公务克己不期衒外其絶苞苴却簠簋呵流饮氷而人不必知也其朝而辍沐夕而废寝日孶孶勤政而人或未之觉也然而民安于甽估安于市吏端而儒良农钱漕粟既斥其赢余而防兵关又别无拦索横征之害以致贪墨解绶驵狯絶而奸民散待化之速何其神也他不具论即以捍患一节言之浙潮之澒洞其来旧矣今且江门不扃集浩汗之水而奔之城台之坳撞闉捣匼将曩时华功曹所筑数千年之塘一旦倾毁欲尽而公力搘之月费斗金防肌肉所有运薪转石阙即补而圮即筑不费官钱不借民力不设立防堤一军捍江一使而期年之间安全无恙谁之力也然则公之不言而躬行均视此矣圣天子鉴公之劳将欲播公功而大公绩必使天南钜省皆遍歴之而后已是岂无瞻言而遽出于此故曰舆人之诵而太常之纪因之勿谓岘山一石为无所凭也公讳志栋号青樵山东潍县人康熙癸丑进士由庶吉士授监察御史廵视两淮分守冀宁道迁福建按察司使江南江苏布政司使进福建廵抚移任为今官
　　客堂冬夜説经记
　　康熙丁丑卧病杭州之客堂适日将南至长夜如嵗每升牀苦魂梦易醒撑两目达旦侍者谓昏时略饮酒邀客语数顷入更而瞑或可防一觉防儿子逺宗兄子文辉下第従京师还而文辉子诗以十嵗通经适过江在坐因呼诗前使説经予曰髙子曰禹之声尚文王之声何以言之曰以追蠡何谓也曰谓夫禹之声其钟悬之追有若蠡也用之者多也城门之轨两马之力与何谓也曰涂轨浅而门轨深非门马独多力也用之者久也曰岂其然乎岂其然乎夫涂轨之浅马力少也门轨之独深者马力多也夫以三门而合九轨之马以为力则真兼人之撞莛矣故同在一日之间而九轨行一门轨三之九轨行三门轨九之文王得其十一禹得其十九谁谓禹之声不足尚文王声乎夫以禹时而较之文时相距者越八百年其亦久暂之极致矣而乃举一同时而同行者为之比儗然且曰用之者久夫门轨则何以得久也夫匠人营国方为三门即为九涂城门之轨与经涂之轨未有一日有先后也即行车之顷国马缮关公马给赋两马行涂毕即行城门其相接受辙又未尝顷刻有参错也而一深如此一浅如彼髙子之言得此倍显儒者可谓不善説经矣逺宗文辉各讶然曰有是哉夫子之于经也儒者日有説而日梦梦也【逺宗曰详二语孟子第解追蠡非考击所致犹之城门之轨非马力所造使徐悟年深积久之意并未比及九轨较用多少畧一比及则门轨用多九轨用少髙子之言得矣】予曰虽然经第示以意而不眀言其久与暂也儒説虽不善抑亦经本非切喻也古人示学有宛讽有罕譬罕譬者切喻也经言第宛讽而吾辈切喻以眀之可乎皆曰善少顷逺宗曰旧谷先腐舂抌之多与又顷之文辉曰夙霤早泐滴沥之倍与既而予曰故井易竭绠缶之奢与时已入更后因命孙诗合书之次日逺宗胪其説遂为之记
　　重造余姚县学文昌楼碑记
　　隋志以文昌天府为选举之所自出故凡科目家多祀文昌而特是幽禜所享端必假重櫩复屋俾幽也而致于显况魁南第四尤为文命所昭融者乎吾姚学宫在县治东偏曩时巽方原有文昌一楼超于宫墙以为故城卑隘是必翘然拔起足以标文峦之秀然后新城在前无所壅蔽而惜乎址之局而濒乎圮也今韩君邵君辈拟扩故壂架以重楼而祠司命于其巅使文光四射旷逺无碍凡都讲以下同学籍者各自捐膏火之资以共成焫烈岂非胜事或谓文昌宫星未列祀典且非頖宫官祭所必及然而周礼以槱燎祀司中司命而王制祭法皆以司命为五祀之一夫五祀则士大夫所有事也不读九歌乎登九天兮为民正夫欲借登进以启崇嶐而不于司命九天之登加之意焉非所闻矣因于落成之际书其事而记诸石
　　行在　东朝并赐
　　御书　睿笔记
　　康熙四十二年
　　上南狩至浙驻跸杭州予以在籍乡官随制抚诸臣安于
　　行在朝门谬防
　　至尊垂问曲赐慰劳兼
　　敕予与侍讲学士徐倬
　　诰封侍读学士陈之闇三人年老令起立奏对予谢不敢并
　　命在傍同馆官掖予以起是日诸当事并在籍臣求御书者竞开一折子启奏予独无有
　　上遣侍衞出谕毛奇龄应一体
　　赐书着伺既而至日昃各退
　　朝去未颁也眀起趋侍衞先捧
　　御书一道呼奇龄拜赐讫然后齐出昨所开折子诸有名者
　　御书十余道一一颁赉防皇太子随
　　行在东禁亦　召徐倬陈之闇并予三人入慰问良久且不令行礼各赐　睿笔一道屏聨二条拜捧趋出此则专　赉予三人凡内外大小臣工俱不及者夫御书　睿笔人世罕有【奇龄】何幸以衰老之年得遭逢圣眀滥承异数此固应寳之世世瞻仰无斁不待言矣特是予别有感者生平以避人流离道路遇晴霁则喜渰翳则戚至暮年衰落日近隂霾则望晴尤甚故乍归田时自号初晴既而曰嗟乎予晩矣更之曰晩晴凡碑版屏幛书册笺牍应署名处往往以二晴杂署其间然而世人知之
　　皇上与　东朝未知之也今展读
　　宸翰为初夏登楼所制中有处处晴花风拂起句既已有初晴二字而　东朝对聨则俨曰晴香邀步涧花发晩影逼帘溪鸟回公然以晩晴二字题之聨端一似笔下有神隐鉴乎臣衷之所愿望而
　　一圣　一睿其赐字所及偏能于无意之中暗相脗合此岂偶然之孚契也哉然则予之大病不死得苟延以见晴光天锡之矣因拜手稽首而谨纪
　　殊恩以垂不朽翰林院检讨【臣】毛竒龄恭记
　　新建黄山云谷寺蘗庵和尚塔院碑记
　　蘗庵和尚塔院者前朝熊鱼山先生埋骨所也先生名开元湖广人中天啓五年进士由知县行取考授吏科给事中以疏劾权相罢官归九年崇祯壬午诏求直言敢谏者起先生官改行人司司副召对中左门重以劾权相下锦衣狱杖午门一百不死因于次年之八月谪戍杭州当是时贼骑入都门先生甫至戍所而国已亡遂北向号哭窜之匡山之东林寺闻其已为僧而未审也越数年相传西南有僭号者待先生以都察院左都御史而先生辞去走之阿迷提塘官挂号忽于某月日叩偏沅军门有僧熊开元行脚従阿迷归报以闻于是湖人借借称先生已落髪归其乡住祝融峰云既而苏州灵岩山有作务头陀苦行备极楚毒自顺治癸已至康熙癸夘凡歴十谷熟而中忽有省三峰继公者勘验之遂伐鼓告众授以衣盂即先生也或曰先生为僧本有托而逃非其实或曰先生性诚笃每为一事必务究根柢不肯姑试故其进倍速若此者吾不得而知也乃先生既开法以素行颇苦自号蘗庵蘗庵居呉中曽受丞相源云谷监院之请住之三年呉中屡邀之不忍去且令筑石函其地指之曰蘗庵埋此足矣已而卒于呉归骨于三峰之左山而黄山学人争之谓师有成命安得悔且石函具在也虚此何故移词至呉中呉中人无以应先是师居黄山时金太史子骏师友也有女道超以童身来学已得法去至是挺身前密具资粮跋踄数千里以航以车迎舍利来归藏于旧所筑石函而碣其前已廿四年矣康熙已夘平阳铁夫大师従焦孝然山来建旛兹刹见蘗师塔而咨嗟谓石幢岿然露立烟云间不栋不茒急顾监院等吉等慧正悦正受谋所以覆盖之而逡巡未果越眀年铁师乃发愿旋为开工相木石所须琢于山而陶于壑植屋三间中盖所藏而养师像于左楹并聚生平所遗笺奏语录合罂瓢锡杖而杂实其中靣悬琉璃灯昼夜燋灼旧所称光眀幢者设司香行者执司之肇其事于辛巳春至壬午之冬始落成而谒予以文予惟蘗师为三峰法孙铁师为平阳喆嗣要之皆天童第四辈也其相接住持互为辉映虽先后而实伯仲然且道法嶐嵸各出其鳞爪为斯山建开大之业一灯逓照可谓难遘独是予修眀史时深痛蘗师与莱阳姜贞毅公同忤权相且同杖同戍而一戍宣州一戍杭州贞毅宣州敬亭而予居杭州不能夺蘗师之骨而之杭州之呉山虽予辈之弱然亦地灵之有幸有不幸不可强也乃蘗师言事捐躯殉国在前朝壬午而迄于癸未而逮今而塔院之成仍在此年是虽防情如予者犹不能不相顾兴懐而况山川陵谷转眼变易即此六十年间而前为鱼山后为蘗庵此中所藏其为宰官与僧伽洫乎其未有分也然则岿然云谷何异杭州蘗师有灵抑亦可以自慰矣时康熙四十二年癸未五月日萧山毛某谨拜手记

　　西河集巻七十一
　　钦定四库全书
　　西河集巻七十二
　　翰林院检讨毛奇龄撰
　　碑记【十一】
　　浙江三郡望
　　幸图记
　　古者天子巡守每一嵗而周行四岳于以朝诸侯而考制度凡班圭辑瑞明礼饬法皆在是焉以为建方弼服多所分画非借是以振摄之则无以综事权昭大统也今则天下一家车书防同三载一肆觐协律凖量审权谨度并无防互于其际而
　　圣天子复励精图治万防躬亲周知吏治之贤否如烛照数计凡一黜一陟必有明防其所巡幸不过省方问俗因之以慰劳疾苦原不必周行四岳一嵗毕徧即或彼或此惟其所指而乃东行西怨南征北盻山陬海澨无不愿见属车之尘坱以为袚濯民之望
　　君如望嵗焉尝考周官底治轶不忘劳往往以戎兵之诘抚视九有若所云陟禹之迹方行天下者我
　　皇上恢疆辟土南开叶榆东扩溟渤合日出日入之所而归我版籍皆愿以新藩之土仰邀怙冒曩者彭岛初收高华窜迹
　　銮舆东狩登苗山而望蓬海凡兵行之所咸骈首引领惟恐摄提所指不至其地近则西羌属国偶弄戈甲七校亲发絶大幕以北犁其庭而罄扫之勒铭于伊吾望乡之间夫然后罕东哈密以次箪迎而三秦且捧跸焉今三苗乍服洞庭再靖凡马王鱼复诸乡军民宣慰皆与之更治因之荆门以南夜郎以北旋有山海谐谐徯我
　　后来之謡播于民间甚盛事也然而望
　　幸者从此起矣考之帝俈东封不辞里禾虞廷四巡仅班执玉即禹征有苗东巡防稽自治水之外复循其辙迹而徧行寰防夏书所云东渐西被朔南暨讫者是也然亦未尝有捐珠赉布记于史氏及读孟子则夏后遗谚公然以耕敛补助为世法则所云不游不休何豫何助者然后知古王出游不乏恩泽而记事者或失之也我
　　皇上车驾所屇劳民疾苦观风俗厚薄相寒燠以较丰俭归市不止耕芸不变父老扶杖来观者加以咻噢高年者赐粟帛在籍去职官咸复其职然且捐租之诏屡下至于再至于三两浙已被赉而兹复特摊额课于四十四年正供槩赐蠲免此较之古王豫助之盛尤为优渥夫以
　　天子之尊加父母之亲原以天下为一家以六合八荒为一围之帟朝夕出入使老稚男妇得时时望见顔色懽忻踊跃岂非甚快亦何必有所推予始着闿泽况我
　　皇神圣所过之地山增高而水增深雨旸以时鸡犬不为甾禾稼丰熟阛门之懋迁者较倍于昔其有惠于民为何如者前此
　　驾临东浙神鱼上江门麒麟夜见于邬山民家鳯凰山南甘露降草木如冰凌之缀于瓴日出而敛是天亦欲我
　　皇之涖止以为庆矣兹者
　　恩诏初下两浙七十二州县皆歌咏载道作迎
　　銮赋颂而浙东三郡父老子弟悉衔尾叩县门拜圣恩讫乃复出西陵渡口北望舞抃希
　　顾复以当乳哺因有绘为图以传观者【臣】谨进曰古王以事行则谓之巡巡者事之则也
　　今主以恩行则谓之幸幸者恩之着也巡尊而幸亲巡严而幸寛幸可望而巡不可望今幸矣可以望矣恩之至亦望之至矣因题曰望
　　幸图而并为之记【臣竒龄】诚懽诚忭稽首顿首谨记
　　新开吴淞闸碑记
　　昔周职方氏以具区为东南之浸而夏书禹治震泽先导三江则是三吴之水虽曰具区能踵之实则三江能下之也第三江在昔分滮下洚争相入海而今则东江已洇唯娄江淞江尚存古迹然且娄之为浏仅存一线而吴淞自宋庆厯后堙閟者屡焉夫潴之受水卑于习坎而江之入海亢于久阏以习坎之卑当久阏之亢则入之者如建瓴而出之者如拉釜其为震荡固不待言又况吴淞一江尤为蘓常以南嘉杭以北六郡之水之所灌注而靡遗者哉今
　　天子御极之十年三吴水甾台使上请开吴淞故道发水衡十万由五渡迄上海亦畚亦锸凡七十余里饥民之廪役以丐活者万有千计不期月而告成其六郡圩田变舄卤就土膏耜之趾之已有渐矣然而朝潮夕汐胁沙而奔担水斗泥迟久易壅曩者范公文正创谋立闸设坊于江海之防板障之使滤浊而后入【板字下疑有以字】门以饯之使挟滓以并出犹且雇捺【缺一字】之夫造铁帚之橹是以终宋之世未尝全阏暨入明以来夏公忠靖开濬于前海公忠介疏瀹于后初未尝不殚心修复而闸制未讲旋啓旋塞因复建闸于上海县北之黄龙口横截海浦而无如海波之撞搪而易为圮也十五年秋大中丞慕公开幕斯地睹兹闸而惄焉忧之前此议葺者佥仿治河之法用栁防断流戽水使涸然后楗木石而为之坊计栁防若干每一防约费至四五十缗合计不赀而役夫戽水日需千人且为日未易限也又役在农隙时当寒沍民艰臝躬以入水而朔风吹波冲防瀵石窞荡叵测公向令钱塘闻浙地多水坊匠氏先范石陆地记其甲乙而次第缒水善泅者从而理之一如陆范所置力省而功倍且耐经久防上海任令浙人敏于相事立募浙匠之能者用其法先垒而作埂横亘闸址如拾级然加板而纵覆其上则水无留行而易下而又楗木于埂末使免塌泻然后树三门而梁之广左右防堤束水就道令不得泛具牒申约悉照规画以从事始乙夘之腊迄丙辰阳月工竣民不知役帑不知费胥吏不按籍而派夫里工估不逾疆而运薪石三吴平土得籍耕耨六州黎庶并被沾溉于是此郡人士请勒石以记其事夫本
　　国家之咸和播民见士于以急公而奉令不可谓非诸有司之力独是疆域大事难于倡始既已计工按法扼持其要而迄于溃成犹且度支委输必上省
　　国课下惜民力使昼夜经画期于百全而后已其洒澹鸿功于以慰
　　圣天子南顾之劳与夫三吴数千里经久之计较之文正忠靖诸前烈又岂有媿夫以宋元明迄今或行或止歴数世而必不能兴复者而一旦徐起而兴之其亦伟矣后有兴者庶亦有鉴于斯文
　　重脩萧山县学碑记
　　古兴作必书春秋二百余年间凡城郭宫庙门台廐囿其或兴或作无不歴书之于册而独不及于学校然且子衿一诗刺学校之废以为胶廪不修学者所耻则是立学之重等于立国原不必以类书册而一当有间则必饬化以苴之盖作之有借于修也明矣是以唐宋之记学记立学也以其时里塾未定庙飨未合夫固有倡之者也今此之记学则记修学也以成庙而合成学但修之而事已毕也顾作易而修难作简而修赜作在一日而修之者在百年古云力学贵自修岂虚语与邑之脩学在二十年前其时县侯姚君以记文属予贻书京师而予为应之今予甫还里而　文庙榱桷闻有阙于蚀齧者两庑且瓦豁仰见星日頖之环门者如田坊圜桥于陆已久矣完石徐先生与昌亭谢先生秉铎于兹力能以文教启迪才士一时才士为都讲者各发愤趋事以材以力稽器而考度任其物而就其功阙者补之仆者植之抑阏者疏而通之自殿而堂而庑而门而池而祔祠凡宦迹邦贤与　圣所自出皆一一整理而各依于法防学使按部已歳除矣故事暮冬兴役不妨农政而特以日偪短景由亥月以迄寅月谓之下功乃卽此下功末旬甫班程簿而不日告成届二月上丁而卽可祼瓒以从事自非两师率作诸都讲咸和以协劳不至此然则是脩亦力矣苐司事多人不能备载而较其尤着则吴子升金子书何子西堰王子锡晋赵子昂发来子赓虞孙子曰发家从孙端皆都讲能任事者
　　山阳毕家沟勒石记
　　山阳城南五十里曰毕家沟衡漕而枝而西接高堰洪泽诸湖之水然犹之漕也漕故北南行而沟抱西湖而北与漕合曰新漕故一沟也东受漕西受诸湖水中则沿漕堤而捍湖田虽田坊实系之然故与漕渠相终始焉康熙四年夏恒旸之后继以恒雨凡浃五昼夜诸水暴涨漕与湖愤溢抵诸沟而决堤而奔漕使以他故不暇视急檄山阳令朱君禹锡使治事君蓐食行雇诸庸水者临溃堤杙之水滥不能下又杙之躬先负薪舆各畚诸土石戴漏踏坎砥其荡而艮其植凡阅五昼夜筑堤二一故堤一防堤也堤凡三十有九丈防差之堤成君告众曰尔亦知都府之所以急是者乎淮之有漕也漕之有沟也沟之有堤也虽尺土而全漕与田坊均系之矣都府汲汲于卫漕乃不暇选择而使予予虽不职于水庸然终以此为坊田之事故不自量其不能而急受都府之使而不之辞诗曰念我独兮我事孔庶吾愿后之治此水者勿以事庶多推阻也众曰善因记其言书之石








　　西河集卷七十二
　　钦定四库全书
　　西河集巻七十三
　　翰林院检讨毛竒龄撰
　　传【一　一名萧山三先生传】
　　明南京吏部尚书荣禄大夫諡文靖魏公传
　　公名骥字仲房萧山人也先为光之固始人五世祖文昌为宋江淮总制司制干扈跸临安因家焉髙祖有声宋承直郎常徳路判官曾祖应元临平务副使祖毅元广东盐课司提举以公贵赠正议大夫资治尹南京吏部左侍郎父希哲明承事郎上髙县知县自文昌至毅五世皆居临安独希哲以萧山俗厚洪武庚戌由临安迁居之公其仲子也先是希哲有兄伯雅在元时为録事判官入明徴辟累官寳钞提举司都监今赠同毅者卒于官无嗣而希哲哀思之也希哲长子骐宜后伯雅因爱公遂舎长子骐而后公焉公生而端重嗜学九嵗居生母李丧能哭踊如成人弱冠通五经初试于乡闻父病不彻棘回【公生七嵗而伯雅死此父生父也】永乐甲申其兄骐中甲科已授翰林院庶吉士【骐以庶吉士迁刑部主事县志失载误】而公以次年乙酉举于乡丙戍防试中乙科【甲乙科皆进士科文集称乙科进士是也是年为永乐四年府县志以乡举为乙科遂称永乐三年误】授松江学训导公至学以真知实践为训课诸生夜诵非诸生毕寝不就寝比甲夜闻诵给茶一器丙夜又闻诵给粥一器与诸生遇虽丙夜未尝不冠也既而召修永乐大典甲午江右同考【县志作典试误】以明年满九载诸生杨珙等诣阙请留时仁宗监国命留三年丁酉江右同考十七年己亥【签宰纪要作十四年误】用吏部尚书师逵荐迁太常寺博士陛见太宗谓曰【一作谓逵曰误】刘履节为御史九年髙皇帝方授是官勿卑之也是年随侍皇太子北上留行在太常署事次年营建毕工始行郊坛宗庙诸大典礼并充公导驾官累赐金缯甲辰从征至榆木川防太宗上賔预议丧仪仁宗改元召公至御前谕曰久不见卿思卿朕将作文馆必卿与杨漙共任之赐太乙金丹六锭御书封识曰魏仲房收用其见重如此公善书法至是复遣修撰曹曼龄赍手敕曰书澹然二字付曼龄来用东宫圗书覆其上宣宗嗣位稍迁吏部考功员外郎宣德二年丁未同考会试留行在吏部署考功事次年持节充副使赴宁夏册封庆王府安化眞宁二王并妃赐金银防段表里鞍马裘带貂狐等物无算不受及返道又追赐常衣银相镂花银带鞍马并诗三章不受受其诗复命上以不受亲王赐特殊赐白金防段表里光禄酒馔庚戌同考会试越二年迁太常少卿【县志作为少卿时修永乐大典误】正统元年丙辰同考会试越二年戊午【此正统三年也藏书献徴录皆作宣德误】召试行在吏部左侍郎孜孜以进贤退不肖为已任逾年为眞时进士有未终制来欲为考功者同官许之公毅然曰选法不可欺其亲况欺上邪庚申持节充正使往代府行册封礼其赐予不受如前时壬戍畿甸蝗奉敇巡视问民苦疾凡公所至地蝗为之息于是杜淫祀崇正典复汉渔阳循吏祠重立洪武望祭北鎭碑昌平修狄梁公祠癸亥以老辞不允调礼部巡视如故已而请老益笃先是公在吏部时中官王振怙宠而骄毎出公卿以下皆敛舆避道公与遇于崇文门不顾振啣之【通志府志尘谈言行贤奕诸录此下有譛于上三字】众为公危后上以问公公具实对且慷慨曰臣不才备位六卿如臣犬马不足惜奈何朝廷上温旨慰劳至是又辞乃特改南京吏部以优视之公豫为敛具所属郎中殷时暴亡即日往吊大暑即赠以豫所为棺已丑满六载复以老辞弗允间命谳狱时大旱当减刑有王刚恶逆当刑或悯其年少谋缓之公曰此妇人之仁耳天道不时正谓此也狱决而雨十三年戊辰满九载诣阙上章乞致仕弗允迁南京吏部尚书赐五伦书五经四书孝顺事实为善阴隲等书明年冦犯顺公寝不去衣时率诸生条安攘策凡三上景泰元年秋冦退始以南京吏部尚书资善大夫致仕时年七十有七【县志七十三误】先是公以尚书进表大学士陈循公同考江西首取士也来谒请曰公虽位冢宰圹尊未尝立朝愿待之事在循辈而已公正色曰君为辅臣应为天下进贤才而乃欲私一校文主耶循大慙公为人端愼简饬清苦自励尝贻书戒其子完曰端重祗愼简嘿亷勤此吾生平得力处也好别流品辨君子小人不遗余力尝曰孟子有云无是非之心非人也同列后进有过必面折之怨诽不恤所至崇正抑邪务持大体山川坛获双白圻内升瑞麦皆却勿奏虽羸不胜衣嘿不出言而峻望素着骄若王振亦雅重之呼为先生赠振用帕一方振不为怪顾性鲜猜物尝奉使南察防一仆行留贮厯年所积俸付同乡同年子为刑曹郎者其人请封鐍公曰是何待前辈薄乎刑曹郎舍人【维风编作子壻畜德录作家仆】笵伪易之公拣俸疑部司所为及拣柴薪银又然笵工曰有某曹舍人尝为此物几是也公曰止是安足知之已而刑曹郎迁辰州守濒行请诲公曰以君才何郡之足为特亲近纎密所当闲矣辰州佩其语而未审也暨舍人以他事露并及前事辰州感之急防俸来偿公不受曰银具在耳其厚如此公事兄骐如父骐尝以谪戌还迁泰宁谕过南京时公为侍郎年七十一迎骐于涂涕泗交頥然趋承恭谨时方隆冬汗浃纱幞公遇乡人言家事遇有官者言官事悉本朴实自归田后履芒戴笠布衣粝食其所日奉人或难之与野畯处不少崖异是时杭州太仆卿王荣布政司夏时辈倡恩荣会郡守胡濬亦与焉公先茔在杭将伺公渡江埽茔邀以入会伺之不得以公行无舆从也公诣阙归尝乗小舟阨于要津其子稍设仪仗公见命撤去曰岂借是乎尝过杭野服舁篮遇钱唐主簿于朝天门急不及避簿遣追诃之公曰萧山魏骥者也簿曰萧山防稽何耶公曰萧山致仕魏骥者也簿惶惧不知所为匍匐请责公急为引咎扶之去天顺八年甲申正月宪宗嗣位【是年未改元故碑志皆称天顺甲申而筌宰纪要藏书诸书俱称裕陵复位误矣若先德录竟称成化元年亦误】诏进阶一品荣禄大夫仍令有司给食米羊酒防叚如数成化七年辛卯监察御史梁昉上言曰臣先任浙江绍兴府萧山县知县有本县致仕南京吏部尚书臣魏骥归老居里与里人稠处帅子孙耕且读务本及民间旱涝剔心区画増堤淘湖弭辟乡患如【或作始误】其身创于凡所行动合礼法为殽为矩尝説理学以朂后景知务正经虽在家闲有补宇治原其在任之时如训导四考成材有祭酒陈询编修杨珙等考试五科取人有学士陈循刘定之周收尚书何文渊祭酒萧镃翰林尹凤岐等两入太常祀事备饬再任吏部铨选公平其余事迹悉载朝史年过七十凡五乞休仕经五廷无一有害窃惟本官生平学行醇笃心术正大且暗于世事轑【即了明也】于国体臣在萧山之时以为师法即今致仕二十余年见年九十八嵗四方卭德有如卿云【误作乡灵改正】百年化育滋此人瑞臣读前史有以归老赐禄毕身者有尊养三老五更者有安车蒲轮召者有赐延年杖封公爵者上齿德也本官齿德有余爵亦不纎以曽孟语可称达尊洪惟圣朝垂宪如防乞敇该部损益前代故事奏请施行或下安车之召谘以治道或遣存问之使慰其养躬此盛事也奉旨礼部会多官议皆言自洪武以来终今【犹言反今也】臣居重任德望遐夀如臣骥者实所罕有惟是期年难以召致殊恩自上未敢擅材八月戊辰上御奉天门召尚书邹榦右侍郎刘吉雷复等曰尚书魏骥夀及百龄兼有德望朕深嘉悦其冩敇遣行人存问并赐赉如数九月丁丑遣行人张和存问敇曰卿以醇笃之资正大之学厯仕累朝官登八座归安田里夀届百龄进退从容体履康裕缅惟风采嘉叹不忘特遣行人存问并赐羊酒仍令所司月给米三石赡之终身卿宜倍加调摄益隆夀祉伫闻谠论得慰殷思卿其体朕至懐敇甫临浙公以是月己丑卒于里第【是年为成化七年辛卯献徴录作八年误】时年九十有八公少过相者凡三过既而相者褰帘曰为我语向来人勿需相也贵与夀无度矣诘之曰吾见其屡来屐不改迹坐不移袵以是知之及将卒齿不变如尝时先卒五日悉拣亲朋所请卷轴题识酧答预书嘱其子辞朝野祭塟唅襚赙赠先一日夜有大星陨于其隣王文政家质明潄就枕逮午有红光熊熊自寝阖出众惊为延燎也就视无騐既逝复起坐举手加额若答谢状连言曰无以报朝廷或曰此预为存问谢云邑人闻计皆哭他郡县知不知皆为嗟叹松江人士为位而哭有赴义者学士钱漙合旧门下士及庠序师生咨诸当路如胡安定故事以少牢祀公于学宫明年正月上闻悼惜遣官谕祭二埏并赐营塟既而其子鸿胪寺序班完以公遗言诣阙请辞营塟并乞以有司所存工价银一千七百两转济饥民上怃然曰老臣清德乃尔邪死尚然乎许之是年萧山县知县李巩请諡赐諡文靖又明年县民沈安等一千五百四十人奏曰有已故乡官致仕吏部尚书臣骥归农建绩千百为民邑地濒海苦于倾渫上流易荡下游易槁荡则堰阏槁即潴牐宋令杨时创有遗制以蓄以泄既而浸湮本官力寻旧踪著书劝导清复侵占身为怨棷其所奏攻有西江塘北海塘湘湖塘徐家闸螺山闸石岩闸股堰大堰毕公堰麻溪瓜诸处皆设法提蔽昭著永逺湖利以沛江患可捍【祠稿原有开湖筑塘二事今县志府志仅指修湖又以修湘湖为防水患误】以兹旱涝皆能有备前此壬申年大雨霖圩岸隤倒水如奔马人将愁鱼本官身共畚土家供楗竹至丁丑年亦然今借临命遗言辞免营塟匄其工价以救大杀生啣巨泽死溉其漏不有享祭何以报德乞请降敇赐祠与宋县令杨时久久合祀可之敇合祀德惠祠公长于诗文四方求购者不絶于路山刋木刻几徧天下且好谈理学所着有南斋集素履集理学正义水利切要诸书公初号梅居又号南斋其不由翰林而得諡文崇理学也后孙尚书贞出鎭两浙取君奭平格之义尊称之曰平斋先生【何静子曰文集称门人何御史为之孙作记】
　　毛甡曰予尝谒公像见公和以熈诎然如不胜衣及读史载至为少宰时慷慨殿前不避权幸一何壮也王元羙疑墓志不载其事且谓振雅重公当或无譛公理不知振之重公者惮公严耳彼岂尝有爱于公耶且公召见即请老先几自危而时亦遂以公请初调祠部继出留都名为优礼实以疎之叶文庄为志偶举大略不务摭实而论者遂以是为龃龉误矣尝搜公家乗得商文毅所为神道碑叶文庄志铭王文端姚文敏所为像赞若其子宁国君记事有云详见年谱碑志有云礼部尚书邹君榦所述行状今无有也公七世孙振宗惧记载散漶终就轶落且曩时为郡县志者皆画于方幅记事缪忽因遍考记载而属予为传若其记载之广自通纪史料藏书吾学编法传录从信录一统郡县通志而外其一言一行彼此毫举而不可极者名臣献徴大事言行维风宪章筌宰畜德先进古穰麈谈纪录治世诸书丛丛也呜呼盛矣
　　何孝子传
　　孝子名竞萧山人父舜賔成化已丑进士擢南京湖广道监察御史尝理畿甸渠道与权有力忤谪戌广西庆逺卫遵赦还里邑有湘湖宋县令杨时为溉田作也嵗久浸湮前此魏文靖骥已经扩复而豪家不法仍肆牟食舜賔故文靖门下士也至是慨然曰吾不能治渠吾当治湖遂发湖民私占者揭县具奏当涂邹鲁以御史谪宰萧山【治九年从宁羌卫经厯迁此】湖民憾者争赂鲁谋变其事舜賔语侵鲁鲁恨诬以盗署事官印妄奏不经由署事官且身絓戌逃无遇赦牒冒滥冠带应押解原卫亷理【古今孝子集作舜賔长子棘忤逆以赦文盗与鲁】揭下所司治所司不可鲁念舜賔终害已且宿骄悍恶舜賔敢枝柱【纪录彚编载鲁自号萧然逐客改牧民堂为寄豸堂舜賔讥之成仇】又诇舜賔阴具实封将入奏会舜賔门下士忧居训导童君显章知鲁阴事鲁防以他罪【有掘冢占仓等】论绞狱上宪司疑之更下府覆騐道舜賔家鲁嗾解人押显章过舜賔【实录作显章入谋误今据招词改正】随遣里老皁蒯捕等五百余人尾而迣执器围其家曰舜賔簒取重囚毁门而入剽所具实封并成化二十三年原给赦牒及縁例冠带慿照防舜賔显章去各棰以八人【每棰五为一人】下显章狱立为文解舜賔原卫亷理不俟详覆拲械舜賔狼狈督蒯捕任观等十一人执器押就道鲁必欲置之死续遣田敏胡纪等十三人谕意追之三衢屏去服食驱侵之过玉山屏舟押之步至余干宿昌国寺反秃袖防靣气絶乃故为白官相视楬置而归【一作厝上荒坪鲁押其子棘载归】此治十一年戊午七月日也先是舜賔就道时鲁捕其家人者四出孝子方患痈力疾负母朱提其妻虞入夜伏莽中凡三夜达其女兄夫福建佥事县长山富玹家既而捕者危及之孝子仰天者再念其父为御史时有同年友尝熟王鼎为南京刑曹郎相亲重尝于广坐中指语人曰吾生平交满天下所可托妻孥寄死生者吾元勲一人而已元勲鼎字也至是已为广东布政司叅政归里孝子念父语以手搤臂曰吾可投止者其是乎由龛山渡江凡五日达王鼎家【诸志传皆称余千凶问后孝子奔吴此据墓志改正】方是时孝子思安置母妻跳身扞父及余干问至孝子乃擗踊顿絶鼎号泣而让之曰竞尔即死如狗豕耳谁为汝复讐者邪孝子苏既而孝子跽辞曰请归复讐鼎曰孺子何言之易也方翼虎而思批其爪大难且尔非其人也居久之察孝子鸷可用孝子昼侍母坦坦夜闭一室绕床周遭行枕匏褽芦虽就寝未尝寐苐寐从外呼之未尝不应如是者数月一日孝子曰如竞者斯可以报讐矣乎鼎曰殆可也顾有母在尔兄懦存亡未可知壁中妇虽有娠尚未分也念谁为何氏后者且圣天子方在上庸讵无国法乎待之既而鲁迁山西按察司佥事鼎乃曰可矣顾孝子曰交友之讐视从父昆弟吾当执兵以从尔顾尔能不烦吾行也饯于庭豫为圜绯骰投之得六绯遂行治十二年四月二日鲁既已禅印诣省取慿藩舆而西孝子先一日归匿族父何宁家假族父命召故人亲昵饮之酒酒行谓曰鲁酒将行而御史独饮恨未泄邦植【孝子字县志作直误】流落报酬无所奈何皆曰岂无共酬之者乎因相顾泣再行又曰酒至则令行脱邦植在必欲甘心此鲁酒将谁应之皆曰有令而为之应谁辞三行主者出席跪众皆跪遍釂以觞既坐又曰事急矣吾与诸公决脱邦植果在云何曰在即从之孝子跃出叩头曰竞在也于是除二室请曰愿从者左否者右幸勿归皆左至是鲁出伏道傍园【在盛家港陈习园内】导尽将过舆孝子手铁尺直前众二十人白衣手杖皆前驺从分散驰掀鲁仆舆臝之杖一齐下呼号震天地矐其目剔其须相更溺之取食樏盛溲灌中偃箯登舟孝子防佩刀呼曰杀吾父者贼耶斫其左股众止之抵渡用咸水濯其血孝子与鲁并项鏁预令族父何泽二负黄袱赴阙讼寃度出关鼓鸣控按察司时鎭守司设监中监巡按御史及布政分守诸司咸闻变眙愕不知所为而按察司判状发分巡佥事萧翀简阅翀故党鲁至是乃刑孝子令其诬服孝子不堪蹶起大言曰必欲杀竞竞固非畏死者也顾人孰无父母耶且竞既已讼于朝恐非尔所得擅杀者噬臂肉掷案上鲁引手摩案若将厌肉孝子乃大呼含血噀翀面一堂皆惊翀亦拂拭动容顾念鲁已盲废絶助者望而孝子气直不可诎乃视鲁曰是肉非尔所能食矣遽起于是鎭监御史各委司道等会质孝子与鲁各执词不相下审者不得决独布政司杨峻【一作岐】慨然具由略曰伏读律例部民殴本属长官杖且徒伤而后流折伤而后绞若殴非本管则三品以上伤者徒折伤而后绞其五品以上减二等矣今邹鲁久禅印何竞之殴乃迟之给慿之际此非本管也且鲁闻迁后竞母及竞各出吁词吁守巡所特未理耳则两造而已此非平人殴五品以上官也所争者施讐之由耳时鎭巡以下闻者动然终忌之日叅论龂龂不已而何泽二讼阙下者【实录作鲁遁去孝子走阙下讼寃今据奏疏改正】遣郎中李时给事中李举会巡按治之审者既各持两端而胡纪等亦私念罪重隠其实乃拟鲁故屏人服食至死竞部民殴本属长官笃疾俱绞孝子不伏其母朱赴鼓院挝鼓复命大理寺寺正曹亷会巡按覆治亷曰尔奈何殴县官孝子曰竞知父讐不知县官况去任者也但恨殴之勿杀之耳【相传有奈何殴县官曰印不在手奈何殴佥事曰慿不在手诸语以记载不详不敢入】言毕涕泪俱下亷为之恻然乃曰独念致死无所从【音踪义同又如字由也】如何遣杭州前卫指挥佥事同本县知县就楬椟騐孝子故疑椟有诈将易棺已具敛具至是启椟孝子号呼啮指血骨騐其眞观者皆哭然后耤仵易衣敛报伤而解人任观慷慨捡实具言其状且出舜宾临命所付血书若干字于是众皆伏左騐无异乃改拟鲁造意谋杀人斩竞殴伤五品以上官加凡人二等徒三年田敏胡纪绞其助鲁为恶及竞亲党当充军者十人摆站六人赎徒杖及枷号五十人余所逮二百余人准徒赎杖有差狱上上令法司议刑部尚书闵珪等议鲁罪当独竞宜仿唐孝子梁悦例充军【实录作宜坐聚众持凶器伤人徒以上例】其前审官举时等审勘不详各罚俸准拟于是辟鲁戍孝子福建福宁卫或曰凡孝子所为一禀王鼎如素定者正德改元赦归又九年甲戌卒孝子自复讐至是凡十六年服衰终其身先是举时出勘时已改正湘湖奏请勒石其略曰湘湖八十余里宋令杨文靖草建潴水勒有旧石本朝成化中魏公致仕加意恢复着有成书今乡官何舜賔重为廓清原于治八年白县上闻已遣布政司分守叅政勘騐明实清出湖民孙全等侵占田一千三百二十七坵堰池九十六口地二十六片瓦窑房屋无算因委本府经厯到县追理并设民等八名专一讥摄而挟持汚货未之匡改今幸借明命一复其旧弃害就利前绪有绩但当预监夙昔杜之后来其命知县杨铎据案勒石嗣后遂无有敢占者【后张尚书复清占但力较易耳张即御史门下士】毛甡曰翁文曰邑之有湖创于龟山复于文靖而终以其身为廓清者御史也龟山文靖两得祠祀而公以身殉顾不获与一席之享人固有幸不幸与予按故实得嘉靖三十六年乡人请名宦苏琳及孝子乡贤祠祀各有执结自督学使下业具覈实【有提学毕知县魏详结】而祠典未载何耶孝子事已登孝庙实录【在治十四年】暨诸志传【通志府县志皆有传府志传系汤笃斋太守作又福宁州有复讐编戍传】而畴昔乡人且有遗孝子并御史传者尝读孝子之子世复揭词哀其志并录之世复字景襄邑诸生孝子避讐时生于王叅政家叅政命名所谓齐襄复九世之讐是也嘉靖二十三年世复揭曰故父何竞邑诸生也故祖御史以清复湘湖水利为县令邹鲁阨絶道路湖恢本境身沈异乡故父力为报讐置鲁重辟百年史录已载实事三修志书均为立传今防本县重勒县志而妄者阴肆刋落至于湘湖之下则书曰治十二年邑人奏闻云云夫复祖之死死湖也父之讼即讼湖也此湖之所以复也不洁书父名而改曰邑人则用心刻矣且夫复讐者虽人子所不愿闻然君子立教即尝以此为激劝亦曰奬忠臣所以教忠矣奬孝子所以教孝矣故李唐张瑝张琇梁悦为父报讐纲目书之魏邑人朱恭明父为乌伤长陈頵所杀而刺杀頵子史册不去凡以为人理所在不可冺也彼独无人理耶原其设心但以为迕长吏耳殊不知春秋之义父不受诛子复讐可也是以楚平王君也子胥鞭其尸而后世不以为非赵师韫县尉也元庆刃其首而先儒以为得礼若父之与鲁以礼为不共之讐以律为谋故造意首论之恶况鲁已去任非本管也父执其讐非推刃也岂以殴长吏而非之哉夫不忘讐仁也能报讐义也居心积虑以剸讐人之胸勇也束身归罪而不奸擅杀之律智也一举而四德备焉父诚君子所许者故大理评之为报讐司宼题之为孝子借曰不然则使伊人者身处其地将忘亲以事讐乎抑犹未乎夫论在千载书不足重不书不足轻特人子为亲不容缄也郡下牒县学训导杨鋭等执结故御史何舜賔恢复湘湖一人杀身九乡受惠故生员何竞为父报讐洒恨已往垂名将来允合补传无忝竹册隆庆二年【一作嘉靖三十六年俟考】世复揭曰故祖何舜賔监察御史久入县志屡修不刋而赇官罢闲妄以其父冒滥搀入思名臣行数方幅有限遂刋去复祖益入伊父殊不知伊父以贪暴去官计典昭然未可溷也若复祖为诸生时却补饩廪及登科甲两辞坊银其为行人则着声蜀府曽建皇华清节亭于成都其为御史则抗节京畿复树南台风宪碑于白下徒以迕勲戚而致谪撄豪吏以杀身岂尝有纎微之迹可为国法简稽者耶是以屈平沉而楚户哀思范滂死而汉人陨涕且其所为杀身者非无利于邑人者也百室享其利而一行不使存其迹以情而言固为刻焅若夫是君者又名教所难容也父既丛諐子复贷恶昔者狄梁公为魏州刺史人已立祠及其子景晖作魏州叅军稍行汚虐而梁公之祠顿为人毁今其父之行羞比梁公是君之恶浮于景晖纵有故载亦应芟薙况本无是也孟子云杀人之父者人亦杀其父于此缄嘿非人子矣痛予孝之不终每顾名而思义复名具在尚其鉴之县学公议诸生毛瑚等由化一等都里老孙宝等皆执结直其揭仍去是人传立御史传御史字穆之号醒庵自髙祖以上五世皆仕宋有名三世祖为端平进士四世祖宗可道可兄弟举咸淳乡荐登进士御史在时有家藏宋试印厯见家乗
　　张大司空传
　　张大司空嵿字时峻俗通籍者易其字公成化癸卯膺乡荐丁未第进士厯官南京兵曹郎耻易字也无何以艰归【治庚申丁中外艰】日省墓墓傍有枫攀枫悲号比归徘徊枫间不忍行因别字枫丘以志不忘或曰其所著书有枫丘子对云予初传魏公文靖继传孝子考其系皆自杭迁萧公先世家钱唐元提领兴甫徙居萧之横河里为萧山人凡六世今赠资政大夫都察院右都御史总督两广军务兼理巡抚清及孔殷其祖父也公初知上饶县奏绩考天下第一取擢南京兵部车驾司主事迁本司员外郎厯迁刑部贵州司郎中考第一正德三年以外转出守兴化明年罢归当公迁车驾时南京内守备太监故例部司进谒长跪公至揖不跪太监怒诘以故例公曰此何例也如以例则请不跪自嵿始以是为例可乎监怒甚中一人私谓曰此故上饶令也予鎭江藩时知其人容之例内降至留都主事手录呈内守备公置不録尚书趣之公曰主事岂史胥而任録为后遂为例及为刑部郎隆平侯张佑卒无嗣争袭贿瑾瑾嘱公不听暨公守兴化瑾遣使巡省郡假以盘府贮财物遍索货赂预致公手记馈以金顔【香名一作金香】公不报会兴化进士戴大賔及第第三人弱冠瑾欲夺其妻妻刘杰女【年谱作瑾侄女】公复执不可瑾大怒遂摭隆平夺爵事罢公职或曰初公上考得外转皆瑾为之庚午瑾伏诛起公守南雄既迁江西右叅政时逆濠张甚闻公名预遣其党王泰郭宇私要之使附已公拒之去濠不悦出公领饶州兵事以饶防方横故糺公公请之鎭抚亲统官军勦获万年贼首王重七上犹贼首龚福全等散其众旬日复鎭抚鎭抚奇之会左布政使以述职赴都抚命公署布政使事是年冬司灾濠乗间劾公且赂权防钱宁张雄谋罢之大学士费宏素贤公执不可处以过误勿问甲戌考第一遂迁本司右布政使遣使旌异赐防段羊酒破例彰其尤自开国以来所未行者时左布政使郑岳以不附濠诬受赇卖防羁别署寮属过者莫敢视公至入叙故及三堂会勘公白其诬得减罪濠怒授以意使公去公初求去既而曰此地陆沈久矣铮铮者行殆尽吾不可复去使一往沦陷乃任事益力濠胁三学生徒保已孝行讽公具勘公却之曰嵿能举孝子不能举孝王也【此正德九年事后十三年举孝行公已去任】会遣造内用纸劄公领其役故例督内造纸劄槽戸偿料而以官价钱尽输之濠防滤收装复多尅索公亲舍玉山给估办料子槽户工廪如法监造得羡钱数千缗储为司灾营建之费濠怒密令鎭守太监黎安劾纸畨敝劣尅给自盗而以余畨尽入之已先具稿呈司礼监太监萧敬敬曰张君故彊项然中外颇亷之此勿行也且事无为己甚者还其奏明年转左校尉戎信家有母彘生象献诸濠濠以为瑞其党白全等赋诗颂之择吉开宴讽鎭巡以下诸司郡县同日进贺既集公毅然曰以为瑞耶当贺于政府不当贺于王府以为妖耶省之不足何贺之有众为悚然既又曰安禄山化猪为龙犹祸不旋踵况豕象乎且豕亥也象则十二位皆属者也以一阴而生十二位细不鬻钜害立至矣遽止丙子开生员援例监濠令引礼丁瓉者捧金如干从甬道躧入为其内戚徐生大才援纳且称有旨公曰何旨耶瓒以故对公曰以纳例而犯防事以引礼而阑甬道可谓旨乎将叅之濠令长史入谢过乃已然终不与例三月【史作九月误】濠将踞官湖【史作池】赂其谋主李自实徐以语公公曰侍郎【自实侍郎致仕】能占王土耶此非嵿所得闻也如其不然则嵿无敢以官湖私侍郎理濠色变公出濠大詈曰张风囚吾固知其不足语也或曰风囚者即枫丘之变音云五月濠以故府隘欲四拓其地拟之大内将撤民居櫐府居羣情汹汹公忧之直入争曰故府有旧制必拓之非制也且江西民穷甚矣盗贼起殿下身为藩主休戚与同今府居七八重缭垣十余里犹欲广之撒民居一丈不足一楹而小民八口之椽废矣此令一行男女流散殿下纵不念百姓独不念朝廷乎且殿下即欲自大夸于诸藩又何借此尺寸土为辞旨恺切便便不已濠屡麾之出不顾会营建灾司司址王府右故例司府髙比埒濠加司已倍至是増司十五尺与府略等濠知拓地必不得乃抵曰司何得与王府等必此地司何得以髙于旧事且此何制公曰以殿下为争袤狭耳乃争此崇庳也耶谨受令矣趋而出遽割司五尺而濠怒不彻阴诇公他事且钩索营建出入之数八月公例监乡试已入棘濠遣官校二十人破司后廨出夫人戴并童婢等列防事盘捡帑畜得衣冠文书数竹箱无鐍钥钱数缗日用薪米而已濠计无所施恚曰勿再言风囚徒扰我心遣去之已耳公出棘乃遣承奉刘吉餽以果公启视则枣一梨一姜一芥一公呼吉曰我知之矣是欲我早离江西界也夫臣子受命于君行止岂人所能预哉是冬入觐吏部考第一赐宴内府位列天下方面官上朝野倾动濠大惧恐膺要擢益妨已急赂钱宁等谋置散地遂迁南京光禄寺卿【明史纪事及郡县志皆称赂陞光禄卿误】众议然有论荐者明年擢都察院右副都御史奉敇巡抚保定等处兼提督紫荆等关本年罢归前是江彬宣府人欲挟上自夸诱狩宣府至是就宣府建鎭国府第复诱西狩所至省郡县索金璧裘马妇女等名曰供应公所统辖无供应张忠责之公曰故制巡幸恐无以金钱子女为飨献者且此间地瘠不产他物民贫不保夕妇女皆民妻室必欲供应则嵿实不职嵿请归忠曰都府公欲归耶归已耳请之何有挢旨令归明年己卯濠伏诛南京巡江都御史刘玉奏曰逆藩蓄异戕害抚司原其不臣本非一日今幸防显戮则开沈理抑在所宜亟先任巡抚都御史今致仕林俊先任布政使今致仕张嵿此则抑其非分见诸行事者也先任副使今充军胡世宁先任御史今降职范辂此则纠其不法见诸章奏者也既鉴前节当策后用不报明年浙江巡抚都御史许光庭复疏荐之不报【行状称以荐起误】辛巳彬宁伏诛乃起公都察院右都御史总督两广军务兼理巡抚一切便宜从事【年谱又云是年赴任又以盘盐厰题准先斩后奏事例】两广自成以来蛮冦飚起屡勦不靖至是益甚凡阳峒栁庆藤峡南诏诸处丛篁菁棘厯狃险阻且广西土官田州太守岑猛累借世绪缮器谷介骄蹇莫制从前进勦自韩雍李承勲诸督多借犄角故益自负而公羁縻之不令借援得邀功伐预于嘉靖元年壬午密疏其恶思以渐揃灭而严勒将较阴别营伍盘盐课椒以充粮储于是设奇四出是年三月平广西融县贼周克亮六月平广西上思州逆贼土官黄镠敇遣赏银三十两纻丝三表里十月进阶资政大夫二年四月平福建贼江小范四江广贼梁八尺黄万山赖亷十月平广东新宁贼严阮蔡猛三防寨二百所斩获二万余众敇遣赏钞万贯纻丝三表里三年三月平广东贼李文积公以疾辞旨曰卿望老成总督重任正借委托不允所辞九月考满廕一子入监是月召掌南京都察院事公又以疾辞旨曰卿厯有所劳方借南台观风纪耳不允公又辞旨曰老成年力未衰委任方切留台掌握正东南重寄愿占谠节七月仁夀宫灾公复以消异请辞旨曰咎当朕躬讵在多哲十月进南京工部尚书明年丙戌诏赏先事疏恶功以广西田州逆贼土官岑猛征勦克防及照先任总督张嵿曽于嘉靖元年疏猛逆恶宜先事预防功亦难免兵部以闻敇赏银一十两纻丝一表里时三边缺总制给事中管律论曰今之总制即古之大将也国家安危藩鎭得防皆于是系讵可藐哉臣访得尚书张嵿孟凤侍郎孟春都御史姚谟陈九畴此五臣者允恊斯任剡上会猛党广东通畨官陶凤仪郭畀并掌南察时所黜巡江都御史谭鲁都指挥陈璠内守备舍人曹显等各以宿怼赂言者诬公输官赇为已有糺之上素知公亷得急白然寝其荐丁亥四月公引疾力辞乞以资政大夫南京工部尚书致仕许之【年谱作不允辞误】明年诏进一品阶荣禄大夫遣有司赍防叚羊酒问劳越二年辛卯用廷臣荐将起用正月十八日卒年七十四浙江巡抚都御史胡琏巡按御史李佶各以讣疏故大司空张嵿初声邑长嗣表曹郎节励藩方功成开府晩着辑宁之略时亡将相之人欲报忠良宜崇优恤奉旨吏部文选考功并兵部职方厯勘累任上考及抚督军功赏赉与奏毕合照例行翰林院工部依级祭塟兼行浙司备物遣祭时礼部尚书兼学士夏言题请赐諡于是遣工部主事罗余庆营塟事布政司叅政党以平叅议姜仪谕祭二坛或曰公遗言曰吾得以枫丘易名字足矣其子遵公命勿复请諡而是时行孝庙典例谥由内裁故迟久不发葢中有沮之者云公罢兴化归饔飱不继其夫人每食必故曰清官食粥糜及为江西左藩时逆濠盘捡无所有公归语夫人曰此非清官之效乎后督两广有献珠母海青婴珠者公取大珠三贻夫人曰所以酬粥糜也公厯任多政迹上饶立社仓裁浮驿清渔亩造舟梁濬潴捍陂以防暵霪兴化疏行估禁漂市鉏暴剔南雄罢赛祀节夫里修复庾岭张文献祠改郡县两学【武宗实録载郡县二学共一文庙故改建他所】以盘盐椒代民虚赋其去岭也民送至岭遂祠岭【乂勒石学宫解元李昕为记】南京开金城沟其从巡抚保定归清复乡民呉瓒等占佃湖田如干亩居乡不乗舆西江塘北海塘毛山闸圮修之公师孝子之父御史御史师文靖自文靖以下师生三世相继复湖或曰有所受也文靖忤王振御史忤邹鲁公忤内守备太监忤瑾忤濠忤彬宁忤岑猛其刚正相似如此公有集亡初公第进士以文名简公纂宪庙实録又奉勅往苏松诸郡采纂政务民风人物期年复命始筮仕
　　赞曰公两以开幕出督军务而不得枢要其时为之与抑亦有所掎也千镕之镠厯试不折忠果正直志在霜雪公实有之顾累公功德尚靳易名岂易字有志不欲更掩其称与公志传俱阙其族孙廷弼弼成各以公谱状示予属传因旁搜他乗述其载事可征信者惟是邦贤之望亦魏何与张耳皆用至刚虽文靖善全御史不臧互有得失然得公乃章矣
  </div>
  <div class="pagination">
   <a href="西河集_page31.html">
    上一页
   </a>
   <span>
    ...
   </span>
   <a href="西河集_page27.html">
    27
   </a>
   <a href="西河集_page28.html">
    28
   </a>
   <a href="西河集_page29.html">
    29
   </a>
   <a href="西河集_page30.html">
    30
   </a>
   <a href="西河集_page31.html">
    31
   </a>
   <span class="current-page">
    32
   </span>
   <a href="西河集_page33.html">
    33
   </a>
   <a href="西河集_page34.html">
    34
   </a>
   <a href="西河集_page35.html">
    35
   </a>
   <a href="西河集_page36.html">
    36
   </a>
   <a href="西河集_page37.html">
    37
   </a>
   <span>
    ...
   </span>
   <a href="西河集_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
