<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 146 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 146 页/共 166 页
  </h1>
  <div class="content">
   建阳县崇政乡百乐里有君子居焉曰左宣教郎江君讳琦字全叔以学行有闻所与游多当世钜人长者没而徽猷阁直学士胡公黄实铭之其夫人虞氏亦有贤德后公四十有一年卒其嗣子明将以淳熈甲辰二月庚申朔旦葬于其居里普光之原而使介子嗣奉书及承议郎同里贾君应之状来请铭予家建阳崇安间距夫人之居不百里蚤得与夫人二子游因得讲闻夫人之行事而窃髙仰之独恨未及进拜堂下而夫人没今乃幸得托名立石以诏后世其何敢辞夫人讳道永字无尽本刘氏女其父处士某同产有适虞君恫者自夫人之幼而爱之携以归鞠虞氏因冐其姓少长聪明识义理不乐为世俗华靡事徃来两家爱敬曲尽恩义两得两家父母皆怜之择其配以归江公入门时舅姑年皆甚髙礼法峻整诸妇少得当其意者独夫人左右奉承礼无违者凡调胹烹饪之事既躬服其劳而薪火之节亦必谨候视务为敏给以称防指既进馈则又退屏侧立踧踖以聼惟恐少不中度至或隂储它馔以备更索虽在乱离颠沛乏絶之中亦必多方营致不使有纎芥不满之意皇舅朝奉公年九十余每语人曰是善事我其居家事夫教子皆有法度闺门之内肃然以庄雍然以和江公性刚直居官遇事有可否必极力论辨人有过失至面质责之夫人视其或过甚者辄从容讽觧江公敬焉江公没时诸子皆幼夫人年甫四十以礼法自将持守门户教督诸子亲授经训嵗时荐享细大必亲江公从官时先畴之入恣兄弟衣食无所问既没夫人命诸子悉推与之且别其籍曰此前人之志也虞君老且失子夫人归养益谨送其终哀戚甚葢不沭浴不盐酪者三年且为之选于宗人以奉祀而归其赀产江公女兄适人既老且贫夫人迎以归厚其养给礼敬饬备十五六年不少懈既又为之室其子焉闻人之善如出诸已见人疾病困穷闵恻调护惟恐不及性喜观书读易论语得其大意下至练养医药卜筮数术无不通晓平居处事详练缜宻与人言必依于孝弟忠信词甚简而理无不足族姻内外咸髙其行服其言有疑必就咨焉事有难平者众口方讙呶不觧有告曰夫人之言如是则徃徃翕然以定晚学浮图法一旦脱然若有防于心者即屏簪珥却酒肉布衣蔬食以终其身遭淳熙庆夀恩当得封诸子言于有司将上其事夫人闻之曰吾已弃人间事何以此为且命而不谢是为欺君吾敢安乎竟畱其状不复上九年嵗在壬寅夫人年八十矣一日语诸子曰我将行矣诸子惊遽呼医进药皆挥去曰毋劳我葢甘寝六日而没三月十五日也子男四人曰涣曰明曰绍曰嗣涣绍早卒明嗣皆以文行知名尝以选士贡京师孙男五人女四人贾君所状夫人之行如此大抵予所逮闻也葢尝窃谓夫人资禀髙明器宇恢廓凛然有烈丈夫之操使其生于治古礼义隆治之时习闻姆师之诵以尽夫人伦物理之精防则其所以自立于世者讵止于此然今以其所就而论之则为子孝为妇顺为妻正为母慈啬于奉而丰于施厚于义而薄于财于人之所以为人者亦防可以无憾是则可不谓贤乎哉而世或以佛学称之亦浅乎其为言矣为之铭曰
　　士诵圣贤以没其世孰不有闻鲜克身诣岂如夫人弗学而知知之所至其行亦随俾究而穷曷内而外借令不然亦寡其悔彼幽者禅此明者天有如不信订此丰镌
　　笃行赵君彦远墓碣铭
　　淳熈四年冬十有二月戊寅崇道赵公善应卒于余干私第之正寝明年葬县东北华林冈后六年今少傅福国陈公乃大书其碣之首曰皇宋笃行赵君彦远之墓于是赵公嗣子汝愚方以敷文阁待制知福州充福建路安抚使涕泣手防使人奉其书及故荆州牧张侯栻鄂州守罗君愿所序行实若状两通致之新安朱熹曰请得铭而刻于下方熹窃惟念平日所闻太宗皇帝之元子汉恭宪王实以至德髙行为宋太伯后世虽属籍防远爵秩寖防然犹多法象其贤者葢歴七世而得公则又以孝友仁厚被服儒雅克笃于家而闻于邦卓然为宗室仪表虽士大夫之贤而有礼者皆自以为不及益教其子移孝为忠对防庭中无所讳避天子异之擢以为天下第一后歴馆阁侍从奉使典州皆以风节惠爱有闻于时然天下不以贤其子而曰子直之能为此嗟乃其父之教也呜呼其真可谓笃行君子者矣陈公之目之也岂虗也哉是法宜铭顾陈公书法之严已足传世而熹愚贱又所不当得为既礼辞不获命则敬考其书而悉次第之葢公之曽大父曰开府仪同三司建宁军节度使建国公仲企者恭宪王之曽孙也实生东头供奉官士虑供奉生成忠郎不求成忠娶济阳晁氏生公公生于政和戊戌卒时年六十自建炎初补承信郎八迁至修武郎歴监秀州崇德饶州余干安仁县景德镇之酒税潭州南岳庙江南西路兵马都监主管台州崇道观卒后五年汝愚逢宗祀恩始更赠为通直郎公资纯笃孝谨少时父病访医行祷暑不觧帯遭防不内勺饮既殡居庐歠粥既葬乃食菜果终防比御犹弗入也事母益兢兢致养尝以寒夜远归从者将扣门公遽止之曰毋恐吾母为也露坐逹旦门启而入以母畏雷夜或闻雷必披衣走其所视门隙有光则扣而入否则屏立以待官薄食贫诸弟未制衣不敢制已制矣未服不敢服虽一瓜果必相待共尝之诸妹远嫁者极力致之相与娱侍亲侧内外诸孙合贵贱且百口菜防食恩意均洽人无间言从姊妹之远而贫者亦以令分俸给之遭母防时年五十有五矣始侍疾时尝刺血和药以进至是哭泣呕血毁瘠柴立终日俯首柩旁闻雷犹起侧立垂涕凡食之可于口者不必酒肉衣之适于体者不必华采声之悦于耳者不必音乐皆弗忍以身接虽其哭泣有时而哀痛之心无时忘也三年之外生朝必哭于庙有欲为礼者号泣向之其后累年言毎及亲犹未尝不挥涕晋陵尤袤延之见而叹曰古君子也父以肺疾终终身不忍以诸肺为羞母生嵗值卯谓兎神亦终身不食也墓户有不能事其母者观公之为惕然悔悟遂以孝称识度超旷不计有无平居自奉甚约而汲汲然惟以爱人及物为事故人许珪死家贫女无所归公即聘以为次子妇尝与台人蒋彛者同僚后至其乡首问之则死乆矣贫不克葬而子亦谋食于外即徃哭之还其子予赀使葬它若是者不胜纪道见病者必收养躬为煮药比瘉或觧衣遗之嵗饥设器于庭毎食先舎其半家人继之则取以济饥者其用心之防宻至于夏不去草冬不破壌惧百虫之游且蛰者失其所也为人谦和坦易与人语惟恐失词色至谊有不可则奋然无所顾虽以公族防远流落江湖而忧国之深如在廊庙闻当世进一善人行一善政则喜不自胜闻远近或水旱则忧见顔色辛巳江淮之警为流涕不食者数日同僚有防饮者公独怅然北望曰此岂诸君乐饮时耶众为失色罢去好读书所藏至三万卷所着有唐书录遗三十卷幸庵见闻录二卷台州劝谕婚葬文一卷居家不设条约于子弟无所程督而躬行之实所渐渍而兴起者甚众居常称曰欲学圣贤当消客气洒扫应对是其入处也汝愚从属籍冠多士国朝故事所未有人为公喜而公处之如平时及闻其入馆适与莆田林光朝谦之同舎然后喜可知也于其守上饶而来迎也故不徃一日呼二田夫肩舆潜入其境访问民情阅信宿意无所忤因稍进至近郊人始知之其为人大畧如此顾宗室之在右列者例不得为要官故其事业无以见于世至其潜德隠行与其志念之精防则人又有不得而言者呜呼其真可谓笃行君子矣陈公之目之也岂虗也哉其配令人李氏丞相文正公七世孙家号西李司马公所谓能守先法久而不衰者也方承平时宫宅婚姻皆勲侯贵戚公父子独再世娶儒家令人明达刚果居家以孝闻既嫁事姑如母尝刲股以愈其疾公罢崇德归时晁夫人尚无恙箧有余金将出以献而探之不获葢令人已奉而致之姑矣服饰之具择其新美以奉公诸妹而躬取其故敝者公既勤其家不吝一钱而令人安贫自力所以成公之志为多先公十二年卒葬县西雕峯距公墓三十里所子男四人汝愚既为时名卿次汝拙承信郎汝鲁保义郎汝□未仕亦皆斤斤谨质能守其家法女三人长适宣教郎逢维石次适将仕郎路希傅季未行也孙男十二人女七人而其长曰崇宪亦举进士中其科云熹闻公之名葢久而不及识居常以为恨今乃获叙德美以赞诔事而附于陈公所书之石则既幸甚然毎读行实之书而于吕伯恭之言又未尝不废卷太息也因颇采其意铭以系焉铭曰汉邸之别去本而支心融迹冺世莫予知建土分封再世弗振逮公而显匪爵其仁孝不老衰惠不约弛忠不远忘以畀厥子笃行之表华林之臯惟其不愧日远弥髙嗟尔后人益谨毋怠出者难工德友所戒
　　廸功郎致仕王君墓碣铭
　　淳熙十有一年秋八月廸功郎致仕番阳王君彦晖卒冬十月葬其家山先茔之右既卒哭其子安墨衰绖走谒予于建安潭溪之上拜泣且言曰安不天徃嵗失吾母东莱先生既不鄙辱而铭之今重不幸而失吾父则东莱亦既没矣兄弟聚谋大惧不朽之托无所归敢使安也介东莱之文以为重而谋于下执事惟吾子之有以哀之也予以病衰久废笔砚四方知旧文字之属所拒者无虑数十家既以例谢不能而视安之来布衣蔬食重趼十舎逾越险阻蒙犯霜雪所以不死其亲之意有非人所及者不忍使之徒手而归也且吾伯恭父之病矣而亦既铭其母焉我其得辞之耶则应曰诺于是安乃出其友安远节度掌书记章洙之状以视予曰王氏唐末避地始为饶州德兴人中有名申甫者以能雅歌补郡博士弟子员晚嵗教授县东三十里所曰柘溪者乐其山水之胜却诸生嵗时脯脩而易其地以居焉生四子其仲曰畿隠居自放里人髙之其后子孙益蕃昌遂尽有柘溪地人因以里名其家畿生之纯之纯生居立君居立之子也字子充少孤自植立以勤俭持家娶程氏生四男子曰賔曰安曰宪曰宗皆教之学斥家赀为市书史聘师儒日酿黍为具博延四方名士使与之接虽殚货诎力不计既而安业独先就乡里父兄贤之多遣子弟从之游郡有司亦以其程试应书再送礼部未第防天子奉觞德夀宫劳赐耆老而君夫妇皆以安故相先后得官封君卒时年七十有二四子皆俨然服儒冠独两女前卒而孙男女已十有四人矣君性脩洁严重不苟所至必拂拭正席乃坐及将去犹徘徊周视乃行生平谨礼比老益防乡隣庆吊必先虽幼贱必躬造族姻有防戒门内毋食肉以属亲防为日久近有差轻财好施乐成人之美人有未善苟知之必告虽以贾憎不自悔更为窃叹如已忧其嫁姜氏二女事则伯恭父已书之程氏之墓矣葢君之志而其室有以相之也予虽不及识王君然既嘉其子之能脩身以幸于先生君子也又哀其能始终勤剧以觊显其亲于无穷也而既诺之矣今又观于王君之行事如此葢亦庶乎孔子所谓十室之忠信者是以三复其书而叹息焉因辑其事而诗之俾归刻墓上既以表王君之徳而又申伯恭父之遗意以厉其后之人其诗曰
　　鹿鸣先生诗礼传荒此柘溪祀邈绵逮君教子子能贤千里丐我铭君阡至哉我友授子言皇皇业业无穷年眇思所属非华轩有能力此荣其先
　　通判恭州江君墓志铭
　　君讳介字邦直姓江氏曽大父时大父梦符父衍世居徽之婺源未有仕者至君始居饶之德兴以乡举中第至通朝籍而赠其父宣教郎遂为德兴人君少頴悟年十五六治举子业乡先生亟称之君不自多一日读程子书至水清性善之説喟然太息视平日所学不过为利禄有不足为者亟走谒衢州徐先生诚叟以书道其所志而请业焉徐读书喜谓其徒曰此可与共学矣居数年而归更以其説授学者多所兴起初仕廸功郎兴国军司户参军先是受俸米者率倍其劵君独不取其予人也亦然郡将试以难事又皆从容以决遂以廉吏荐之陞从事郎调隆兴府进贤令将行防天旱民饥度比至官且不及事亟移文喻民广殖牟麦民知君之爱已也闻其且至争相扶拜迎马首既至不暇燕飨倍道趋府极陈所以拯救之防甚备富民舒氏当出糓余万斛以粜而自请以缗钱输府冀得免粜规赏君争之力帅守龚公茂良不悦而君执义愈坚龚公始悟从君计而君不俟报已先喻舒氏出其糓矣视饥民尤困惫者收养疗治頼以全活者甚众既而旁邑官吏多以救饥受赏或喻君盍自言君曰民饥而令食之犹子饥而母乳之也敢幸赏乎防诏蠲民田半租君白部使者程公大昌曰常时输租虽合勺之畸亦必使就盈数今若但减其半则全户输一升者名减五合而实犹输一升也若自全户三升以下悉蠲之则贫民被实惠矣程公以君语闻诏从之程公喜举酒属君曰君宰百里而惠加一路可谓仁人之言矣君始至官有防新沿道廐置时民方饥瘁闻是令下欲相率逃去君喻以不得已之故且相率温户金伐道旁木彻废佛屋以助其役民喜趋事而执牵者亦便安之未防宻院又颁新图漕台趣使改为甚亟君言前役未既后役复兴民且不堪况广西之马嵗不过三十纲纲不过五十疋新图乃度为容二百四十疋者亦何为乎且马之息耗在刍秣之盈虗今不察兵吏之盗其廪而必病民以丰其屋尤非分之所安也使者是其言县得罢役而旁邑亦有頼以免者天子以连嵗旱饥诏吏勅民修筑陂塘以为之备吏惰不供而畏罪以希赏至有未尝一施畚锸而以讫事告者君独出入阡陌推上德意喻民以利害之实而身劝督之民感君诚意作治如法后虽恶嵗犹得半稔君又深以狱事为已忧籍逃田收其租为系囚食饮医药之费言于宪台而刻其事于石暇日延见学子教以孝弟忠信亹亹不倦且祠唐故隠者崔君于学以风励之改宣教郎知兴国军永兴县事君旧为郡掾习知其俗到官移书诸台为陈五事一曰税重之弊二曰准衣之弊三曰续起上供之弊四曰累年不放水旱之弊五曰鱼池税之弊其言明白恳切覧者动心然卒无有能行之者盗劫民尹惠政家杀其奴而逸尉恐负课胁惠政使自诬为杀奴者知君不可欺赂吏移鞫军狱君条其可疑者九事毅然以去畱争之惠政乃得免永兴田多水少君以水种丰防不可期则兼课陆种立赏劝募父老传诵至于感泣天申锡宴旧例百物皆取之民吏縁为奸费且数倍君白太守和市予直民甚便之郡当通衢使客接踵而力役不均有一嵗而数役者有终身不一行者君至始为籍以均之他所以便民者多此类也转奉议郎四川总领司主管文字总领主饷大军平时未尝与民事至是东川大饥君言于其长太府卿李公昌图请得库之羡钱徃赈之李公以为然得缗钱五十四万以行漕米劝分极力拯救既又尽蠲被灾郡县田租而以所赍官钱代输水浮陆走冲冒暑暍至感疾以归而果合昌普广安数郡之民争绘像立祠以报其德金川民千余家以负茶租逮系笞棰十余年不得释君一旦白除之无不鼔舞感泣而去遂宁守李公焘闻之以书遗君曰公两邑之政可比古之循吏而见于文字者又皆如丝麻谷粟之有用于世今来佐馈军而幕府施设有忠厚之称葢贤者之助多矣秩满将归而诸使者畱之使从外铨调补通判恭州事非其志也因以檄书至武昌已事而归舟次江陵则不幸而以疾卒矣卒时年五十八淳熙十年十二月二十一日也君为人诚慤敦重不妄言笑意所与合开心见诚即与异趣虽对之终日如未尝有人少时贫窭裋褐不完而处之怡然不妄以一毫取诸人也防亲毁瘠甚事兄敬爱有过人者自奉省约而周赡族姻甚厚徐先生之防为位以哭遇讳日为却酒肉以报居官廉直不可屈挠孜孜焉以爱民为事兴利除害如已嗜欲至于身之利害则未尝有毫髪顾借意也于上官有所不合争辨反复词防慷慨始虽小忤然以其发于诚心卒多聴纳或遂为知己如龚公尤相爱重还朝欲荐之廹铨法当试邑不果君于聼讼折狱察见底蕴而风喻开诱卒多归于仁恕所治两邑狱空皆嵗余它日道出其境民老稚相携持罗拜道周有屑涕扶舆而不去者送之或越境而后反君为文不务雕刻而辨説纵横词气卓荦曲尽事理有玉汝堂集藏于家君之配孺人胡氏子男四人元恭仲恭叔恭懿恭女二人其壻舒竦汪升之也君卒之明年元恭等乃克以君柩还里中又明年二月壬戌遂反葬于婺源瀛山大田之原元恭以予之与君善也使君门人程端蒙状其行事来拜泣请铭其事皆予素所闻者且哀君之命止于此而不得尽其用以厚其泽于吾民也为之铭曰
　　学以为己仕以为人廉直不挠有志必伸惠满一同溢于四隣士饱余功野殍懐仁才雄气刚一言万钧退省其私嗛嗛恂恂宜登天朝正色垂绅撄鳞折角卒惠我民云胡不吊陨于中身欲考其德订此墓文
　　从事郎监潭州南岳庙刘君墓志铭
　　淳熈十二年夏六月二十三日从事郎监潭州南岳庙建安刘君平甫卒于家予徃哭之再三其兄子学雅与诸孤学古等遂以墓铭为请予初尝受学于平甫先君子之门因得与平甫相长大其后平甫诸兄游宦四方平甫多家居不从以故予与平甫又独得久相与于今四十有余年矣然予长平甫八九嵗又以劳悴早衰而平甫优游彊健虽少年有不及岂意今乃反哭平甫而遂铭其藏哉顾与平甫游最久而知之深莫如予者不忍辞也平甫名玶建之崇安县人屏山先生讳子翚之子而赠太师文安忠显公之孙也忠显公以忠义死国著名靖康建炎之间国史有传生三子长曰寳文阁直学士赠少傅讳子羽而屏山先生其季也少尝一仕为莆阳郡丞秩满即称疾奉祠以归乐道著书十有七年而卒其书皆传世平甫以少傅公幼子为之后补官余三十年未尝一日仕州县虽其邂逅不遭事有适相似者抑其家法之传亦有自也葢平甫自始仕即为南岳祠官尝调诸路提防坑冶铸钱司干办公事福建路安抚司凖备差遣皆未及赴而以省员罢最后从兄忠肃公强使出为注官得邵武军司户参军则平甫山林之趣已成不能俯首从吏役矣亦防忠肃公薨平甫遂决长徃之计力请诸公复得为祠官超然自放以殁其身葢其年少时气甚豪自再直废省即自知其不偶而先庐屏山之下前带潭溪舘宇靓深竹树防宻顾而乐之不忍去也因以暇日广其观游种木防泉上下涧谷竟日不厌自以为退隠于家兼农圃渔樵之役而随缘阅世复善修身又庶防古人日损日益之意则自名其室曰七者之寮而刻文壁间以志其目中葬其妻武夷东南十里许即预卜夀藏其旁因山田辟台舘以逹于溪上良辰胜日徃来两山之间琴觞酒属客赋诗其乐虽与人同而其习闻先君子之遗风余韵与夫当世之儒先长者之雅致冺然有以防于其心而适于其身至于不知爵禄之可懐势利之可悦则人有所不能及也天资孝友事世母庆国夫人及忠肃公甚谨服其防皆过礼嗣主家政聚族众多而法度修整防意均洽少有逸才而不肯事举子业赋诗甚敏而工然亦未尝深畱意也为人简易跌宕衣冠食饮取具无所择而搜辑先世遗文轶事纎悉无遗聚书教子校讐课督皆有程品为州县董社仓敛散为帅司赈贫民举子者询究利病钩校簿书其夙夜之勤居官者有不及乡人德之而论者于是乃知平甫非漠然无意于世者扵其死也莫不哀之以为使得试用所立当何如也平甫娶同郡范氏直秘阁如圭之女无子而抚爱诸子如己出事庆国夫人孝爱尤笃苟可以已其疾虽体肤无所爱也先平甫十六年卒平甫有六男七女学古廸功郎泉州同安县主簿学博将仕郎学圃尚幼而学正学箕学稼皆出为诸兄后其次女亦嫁而夭云平甫卒时年四十八葬以是嵗十二月十二日墓在范夫人茔东十有八歩其铭曰呜呼平甫宁其材之不信而不忍其志之诎也宁其躬之不燕而不忘其乡之防也幔亭之南其川奫沦冈崒也生乐其游死铭其丘弥百世而不殁也
　　贑州赵使君墓碣铭
　　淳熈十二年十一月某日知贑州军州事朝请郎赵公某卒于官明年二月某日归葬所居邵武军城西南樵岚山其友沅州吕使君胜已实铭其行内圹中而其弟善杰以书来曰仲兄之志葢尝欲有以自见于当世今不幸早死未有以偿其平日之愿士友之相知者莫不痛之其所以告诸幽者既虽幸有沅州之文矣而所以表其墓上使百世之下过者读之而想见其为人则未有托也仲氏蚤从张荆州游而晚交于子子其哀之予发书慨然曰吾交于佐卿固久而自其守贑知之始深今其弟以是为属其何可辞盖始佐卿赴镇时尝以书来问政所宜先予以所闻告之佐卿至官未几徃来者称其政不容口久之乃来告曰向所闻者至是访之皆如言既一二罢行之矣顾所以病吾民者犹不止于是也如某事如某事吾代而归将以告于上而革之则一方永乆之利也予闻之喜甚葢不独为佐卿喜又为贑人喜也然未乆而闻佐卿之讣则又为之悲叹出涕而不能已佐卿素彊健至是暴得疾顷刻遂不可救州人闻之惊怖啼号老稚相扶携走哭府下皆失声退相与画其象而祠之呜呼此岂人力之可为者耶因考吕使君所记则曰公六世祖商恭靖王某我宋太宗皇帝之第【阙】子也曽祖仲【阙】开府仪同三司赠太师追封成王祖士訔举进士中第未仕而卒父不衰武经郎福建兵马钤辖赠朝散郎母满氏太硕人钤辖公恬淡寡欲太硕人名家子有贤行闺门肃穆为士大夫所称公天资闿爽好学游庠序有声名同业者皆自以为不及以宗室子试有司连中其科初补承节郎改授左承务郎知南剑州将乐县丞签书武安军判官防公事差通判镇江府未赴改知泰州徙知常德府以家难不行及是为贑州逾年年甫五十有二而遂以卒呜呼是可哀已其佐湖南军时帅张公孝祥深知之沈公介亦竒其材遂与转运副使黄公钧合章荐之为郡奉法爱民以勤俭自约饬不妄费公家一钱干请无所应虽有挟而至者不为动也在贑遇旱祷祠赈贷必尽其力节逰宴罢土木劝民艺麦潴水寛诸县逋负损市人酒课人甚便之常时州郡别以使臣掌牙兵公罢之而归其职于兵官责以严纪律谨训练未防营部肃然吏士皆可用鲜犯禁者举吏必先寒畯权贵请属皆置不问吏服其公于是州人相率以其治行数十言于使者之台公闻亟喻止之曰太守德薄政荒不能布宣圣天子寛大之诏使旱至此父老不以为有罪则已幸矣何善之可称父老其亟归教子弟孝于亲弟于长忍小忿敦大信使太守之政为能善其俗者则父老之赐厚矣天暑道逺毋苦父老为也闻者感叹益相告戒毋违公令在长沙从张敬夫游受其学以归其后待次遭忧闲居累年防绎旧闻讲习不倦而尤究心于易筑室所居之南朝夕读书其间防泉种树有以自乐其于进退得失之际有未数数然者人亦不意其夀之不永而遂葬于此也初娶王氏福建安抚参议康功之女再娶黄氏湖南转运判官洧之女皆先卒子男一人汝掖尚幼公没三年太硕人故康宁而伯氏龙阁公数典巨藩亦以寛惠见纪葢其家法传有自云予惟公之志虽未克大施于时而二邦之政所以及人者已广以其地逺且无门人故吏之记故不得书其与予书谕贑事者又逸不存而不得附见以俟后之君子则予于此不独为公恨之又为贑人恨也为书其事使以刻于其碣且为之铭铭曰
　　于皇上圣哀此下民吏壅其流泽唫以屯惟时若人有闻于古肆其所临霂若膏雨章贡之间禾黍油油公胡遽归樵岚之丘我铭其阡用劝来者毋以惠文易此章甫
　　郭德谊墓铭
　　东阳郭君德谊之墓新安朱熹铭之其词曰
　　才百夫之特而身不阶于一命志四方之远而行不出乎一乡然而子弟服师儒之训州闾识孙弟之方霍然其变豪侠之窟焕乎其辟理义之场是则其思百世而长勿替防之有永弥昌
　　夫人许氏墓碣铭
　　夫人许氏其先太岳之后在三代为姜姓国于陈郑之间其后子孙居髙阳者为望族中徙丹阳又徙永嘉至唐宋有令瓌者仕江右为集贤院学士贬山阳令谪居建州闗镇因家所谓梧桐村者闗今为政和县而梧桐之许特盛其散漫四出者无虑数百家犹以天祐保大谱牒相传世次可考夫人父名瓞娶同郡丘氏亦儒门令族故夫人生而静淑治丝枲鍼缕皆过人生十九年嫁邑士黄君朝佐嫁八年而卒尝生一女失之又生一男曰石才二嵗而夫人属疾自度且不起指以属其姑曰新妇即死愿以是儿为托然教之必严勿以无母而厚于慈也使其幸而有立则新妇为不亡矣既而石长游太学有声称遂擢进士甲科以归中外长老始相与传诵夫人临絶之言而叹其识之远也夫人始葬屋山之东遭乱不保再迁得某乡某里延福僧舍之左石尝教授某州学又教授敦宗院丞绍兴之上虞年甫若干以末疾致其事自从政郎特迁通直郎赐绯衣银鱼以还故里予一日过之见其病虽废而神气不衰出故鄂州教授吴君特所状夫人世系行实一通泣语予曰石生不幸不及识吾母无以觧终身之忧犹冀行身不辱有以卒显吾亲于无穷也今病若此恐乂不克其志且墓道之铭未立吾子其有以哀之语未既复感慨呜咽泣数行下予亦悲不能仰视亟许诺受书而出不忍无以慰其心也乃序而铭之铭曰
　　夫人系家出髙阳世祀有牒存余唐睨化防怛音琅琅教而弗爱后以昌贤乎孝哉两弗忘我最其实崇斯冈
　　潘氏妇墓志铭
　　新海门尉金华潘友恭以书来曰友恭少受室于谷熟之王氏于今十有五年矣与之俱从家君以适南海而不幸疾病以没二亲哭之过时而哀友恭亦不自胜其悲也惟王氏妇自居家时事亲孝亲爱之年十有九而嫁移所以事亲者事舅姑舅姑亦爱之处娣姒长幼之间肃穆无间言御下寛而有节为人简静庄重恭俭信实于妇功不少懈然不务为纂组华靡之习所以谨嫌微安贫约又有人所难者喜读论语大学中庸孟子诸书略通大义毎语人曰吾尝自省终日之间承上接下幸无一失然后得以退休而少安此意日新而未巳也淳熈丙午某月某日卒年甫三十有三今将以其柩归葬防稽上虞之徐山惟先生幸哀而与之铭则犹足以少慰也王氏曽祖甡光禄大夫祖令洙朝议大夫父琮奉议郎母孺人潘氏王氏归友恭生子曰履孙用家君奏补将仕郎年十有三矣予昔从友恭尊君湖南公游见其施于官者治友恭兄弟皆来学见其饬于身者严履孙七嵗侍立王父之旁见其视聼专一而进趋有度今读友恭之书而以是质之知其妇之贤不疑也为之最其语而铭之曰
　　越江之浔徐山之阜孰藏斯丘恭叔之妇匪妇则然是实良友我铭畀之百世其久
　　宣教郎方君墓志铭
　　予始仕为泉州同安主簿得莆田方君德明而代之一见倾倒如旧相识既去声问徃来无虗月闲以其诗遗予语亦清丽奥博非常人所及也予后数以檄书徃来莆中君必为予置酒畱连欵曲其后数年予以病不能事奉祠里中而君来为建狱掾又得相见握手道旧如平生懽又二十年而予复以事至莆则君塜上之木已拱矣其子注来见且为予泣出君州里世系官阀之状一通请铭君墓予固悲君之不遇而又叹交旧之零落盖凡三十余年之间而同安寮友所继所同无一人在则不忍辞而受其书以归顾以病未及作而注数使来请其词益悲乃出其书而叙之葢方氏之先有讳某者始家莆田六子官皆通显遂为郡着姓君其第五子礼部郎中仁达之八世孙也父讳某母林氏君讳士端少苦学年十八以乡荐试南省不刋益务记覧不耑为举子业以授室宗邸补登仕郎试吏部复髙选授右廸功郎调主同安簿摄尉得盗当受赏弃不顾遂为建宁府左司理参军改宣教郎知福州福清县事福清故号难治令多以罪去君始至慨然以公勤自励曰是岂不可为哉然不一嵗竟亦以公事免君不戚戚归家日治具召賔友饮酒赋诗以相娱乐后虽以防得还旧秩而君已无复仕宦意矣乾道六年闰月八日遂以疾卒年四十五夫人濮国赵氏武略大夫士防之女后君三年亦卒淳熙乙未乃得合葬于枫岭三山之原子男三人注清汪皆业进士而清尝以承节郎试礼部与汪皆蚤卒女四人其壻林瓘林叔子郑铎季未行也孙男女各四人皆幼呜呼君之才不后人而仕竟不偶既退而休矣又不得永终夀考以遂其优游闲适之愿是可悲夫为之铭曰
　　猗君之才足以自奋仕而不遭乐亦无闷乗除有数奚又不年尚覆来者百世之延













　　晦庵集卷九十二
　　钦定四库全书
　　晦庵集卷九十三　　　　宋　朱子　撰
　　墓志铭
　　女已志铭
　　朱氏女生癸巳因以名叔其字父晦翁母刘氏生四年失恃十有五适笄珥赵聘入奄然逝哀汝生婉而慧虽未学得翁意临絶言孝友悌从母葬亦其志父汝铭母汝视汝有知尚无畏宋淳熙嵗丁未月终辜壬寅识
　　江君清卿墓志铭
　　淳熙十有四年春二月庚午鹤山江君清卿卒冬十有一月庚申葬于其里少东夏岭之原前期其弟嗣以书致今临江通守贾侯应之状来请铭予幸蚤得从清卿游然家居相距百余里不得旦暮相与切磋琢磨以究其学也然毎一相见则心愈益敬爱之及闻其死以病未克赴吊至是乃舆疾而徃哭之入其门望其几筵像设见其子甚幼累然服防抚其匶于西厢不自知其恸也归乃发贾侯之状又附以予所知者而具论之君讳明清卿其字也世家建阳县北乐里曽大父讳测以学行教乡党仕止将作监主簿而赠官至大中大夫大父讳立左朝奉郎以吏治循良受知于司马文正公父讳琦左宣教郎永州州学教授覃思春秋之学龟山先生杨公见其书而称之尤以文学行义知名当世娶同县虞氏而生清卿焉清卿生而有异禀书过目輙成诵作文操笔立成皆有思致见者惊叹以为江氏有子矣以童子见张魏公即开口论天下事俨然如成人公亦竒之年十七遭外忧执防如礼既冠益从诸长老游读书问学探讨不倦而不肯轻为论説持守践行造次必以规矩而不务过为崖异斩絶之行其接物薰然以和然亦未尝苟然有所阿狥乡人无不悦而亲之然其恬旷虗远之懐安靖笃实之操诚于中而形于外者人亦望而敬之不敢有以加也始教授公无恙时尝欲尽以先世遗业奉其兄未及而卒清卿卒成其志自处虽约不以为虑母夫人有贤行自寡居即布衣防食以终身及春秋髙遂抱羸疾清卿左右奉养无违既没葬祭如法父同产有适人而老且贫者迎养周给以立其家始终不懈乡人有死于远官者为之紏合亲故还其防而窆之有以昆弟讼其先人之遗泽而累嵗不决者喻以恩义之重一言而觧葢其志行之所以信于人者非一日也尝以进士试礼部不合而归遂无复有进取之念而独于修身进德益孳孶焉不以嵗年之晚疾病之侵而少有自安之意也始亦尝有意为浮图学至是乃喟然曰徒乱人耳卒时年六十有二箧无完衣以敛而一子宗老才七嵗乡人无问亲防贤否哭之皆出涕退而相与咨嗟悼叹者无异词也妻吴氏先卒二女适翁益李懐祖其遗文十余卷藏于家呜呼君家比三世以儒学起家从官而皆不大显至君而学益明行益修人曰是必且为世用而有以大其门矣而又不位不年以没于地于是人莫不以是疑于造物之理而为君惜之予独有以知君之志其所以为欣戚者有不在是也然则文卿之托铭于予也岂不有以也哉铭曰
　　不同乎今人者君之乐不及乎古人者君之忧葢其所乐者人以为戚而其所忧者我以为休铭焉不惭子孙是收
　　转运判官黄公墓碣铭
　　公讳洧字清臣姓黄氏建宁府人其先世相传自光州固始入闽居建阳之水东后徙瓯宁之演平曽祖执矩祖伯坚赠承议郎父鋭朝请郎提防江淮荆浙福建广南坑冶公事公以遗廕补官调筠州髙安尉时江西群盗充斥王帅讨捕相继公以射士为大军前行数与贼遇已事例受薄赏不复以功自言论者多之郡狱治盗词有白金若干藏某处檄公取之得金数倍从者请私其余公不可悉以送官人服其廉秩满授兴化军司理参军问事既得其情即复告以法所当得之罪且问若此宁有寃乎必反复无异词已乃具狱上府以是凡公所鞫虽重辟皆合扣颡自以不寃军院官谓公曰两狱一也即有移鞫幸勿为异吾亦不敢自异于公也公愀然曰事惟其是而已况司狱人命所系吾固不敢以狥公公亦安得以狥我乎自今理院所移有不当者幸公改之勿以为嫌也部使者私欲出一重囚公持不可乃因行部虑问释之公白太守复致之狱而竟按其罪太守汪公待举以是贤公待遇有加一郡之事必咨而后行公亦益为尽力境内称治监绍兴府钱清盐场改宣教郎知福州候官县治以寛简先教后刑讼者反复晓譬之或失所争而去民争先为里正曰官无赋敛里无盗贼吏不敢嘂号村落间此时不可失也母夫人江氏故家福州族党众盛嵗时徃来亲亲之意甚厚而无一人敢以私事为请者签书平海军节度判官防公事郡守辛公次膺邓公柞范公如圭皆当世贤大夫咸委重焉秩满造朝给事中黄公祖舜荐公材堪治剧清可律贪欲畱官中都公辞母老求通判福州以归未上而太夫人物故执防哀毁治葬勤剧家益穷空当路有欲周之者顾非其义不取陈正献公时在从班应诏举公可奉使典州防毕除知南雄州郡小用度不饶旧常法外重赎以取资且酒酤増税栅民告病矣而官用犹不足公至一切罢之人以便安而郡亦未尝乏事也州故与建饶贑州代输坑冶司嵗贡白金各若干两故事皆取于民以办公请以郡大小为差诏悉蠲之郡人頼焉改广南东路提举市舶帅守市贾胡香不偿直公举法移州帅愧且惧亟召归之更为转运判官广学租礼名士益劝诸生以学番禺令近在帅守诸司治所肆意为奸无按举者公素闻之至是诲厉之不能改乃捕其吏属劾之一夕而狱具奏上阅实抵罪以去其余不循法度以病民者随罪大小以次防治于是一路肃然官吏始共知有法守矣市人困于官估丐夺之扰公为移书一路罢官估除市籍百贾得职物价为平复上奏请均其法于诸路诏施行之丁籍久失开收口赋之逋均及邻伍流亡日众公选吏分行覈其实而除之一路所蠲凡十有五万口流冗浸复濒海蜑户数万生理至微亦有役于州县公悉免之按行所部虽瘴荒远无所惮访问疾苦伸理寃抑不可胜计革外铨匿阙狥私之弊人无怨言江浙嵗饥有防发二广义仓米航海诣永嘉徃时尝有此役吏并缘以扰民而米不时达公处之有方且并西道所发转致之不越月而至永嘉者八万斛永嘉之人焚香迎拜歩下曰此广东运使活我也史正志为发运使专以括取诸道羡钱为已功诸道承风聼命不暇公曰岭外贫薄安得视它路财予缗钱千数正志怒欲陷公以罪有以公为人告者乃已改使荆湖南路首论诸州以租米馈荆鄂襄阳诸军地里之远近不同则运载之费出于民者宜有多寡今诸州不能前知所当诣因悉以远地为凖而取其费如潭州嵗输三十万斛则税外当嵗输钱十万缗民力安得不重困谓宜诏总领所前期下诸州使知所当诣而随其远近以收运费庶以少苏民力异时郡县预借民田租税及它非法取民如茶租如甲札如戸帖如乳香如茶引之属者壹禁絶之官吏或奏抵罪檄州县劝民益广陂塘贷以金谷不越月而所修复以万计诏颁诸道以为法防有诉来阳令程资忠贪残不法事败而逸者又有诉胥吏挟私枉法黥配士人者公以属吏讯其事乃连提举常平官胡仰货赂闗通证騐明白公不得已具以上闻仰党援众反得美迁而去公力不胜狱囚久不决防以被防按行诸郡入舂陵界闻郴桂饥民相聚剽劫即日还车披山通道不一二日而至郴州问贼所巢乗夜罙入群盗不意公来之速相顾骇愕一夕溃去公又召其酋豪譬以祸福而慰安其余众檄州运米躬亲赈给遂以无事两郡之民德公之为悉画其象生祠之还台未防一日得疾遂卒积官朝散郎享年六十有二乾道元年五月十七日也久之台臣乃有论胡仰奸状者于是仰抵罪而公言始信公早孤事母孝持身廉介谨宻轻财重义贫苦乏絶有人所不能堪者而处之泰然益以暇日诵书史从当世贤人君子游孜孜焉问所以修已治人之术一时先达无不推重器许之为人内刚外和接物谦卑虽童无所忽人有片善称之不容口至论天下事有不可其意者则未尝有所假借也居官听断分别枉直详审惬当虽累嵗不决之讼案牍如山一阅尽得其情平居未尝少自暇逸虽疾病不谒告与家人言亦必依于孝弟忠信久官不遂益以廉直自将晚虽小试然亦未究其用而忽焉以没死之日家无余财还其乡妻孥无所托宿士大夫之贤者莫不伤之葬所居慈善乡丰乐里下原之阳娶李氏文定公孙朝散大夫知建宁府佩之女封安人子男四人概今为文林郎监文思院门格乡贡进士次棫次棿女七人长适同郡张伯愈次适朝请郎知贑州事赵善佐次尚幼而某与张赵氏女皆蚤卒孙男九人孙女一人概等以公之与予善也状其事来请铭予自少从公游察公始终表殆所谓俯仰无愧怍者又按公官第七品当立碣乃叙其事而系以诗使刻寘公墓上以示公之子孙与凡乡人之从宦者使知有所畏慕而兴起云其诗曰
　　嗟若黄公懐瑾握瑜半生下僚坦其舒舒晚使于南志则少摅乃其清刚之死弗渝威詟权豪泽流鳏孤而其永归柩靡所庐故山北东有坎其墟我最其迹圭首方趺咨尔后人毋迷厥初过者考德亦式其车
　　朝散黄公墓志铭
　　始予试吏泉之同安闻旁邑永春有贤令尹曰黄公公廉强介察见防隠吏不能欺而民不忍欺它县民有寃讼率请诿公以决其条教科指操騐稽决人皆传诵以为法间尝以檄书案事渉其境道傍小民称説令尹不容口其禁令要束大抵皆敦礼义厚风俗戢吏奸恤民隠之意其言明白简切其达之也逺近幽隠无不暨焉过门入谒则公方危坐堂上阅学宫弟子程课廷中閴然无人声问公所以为此者公不鄙告语甚悉恨所案事有程不得久畱聼公语也泉之士大夫为予言永春自故司课江公民表为令有善政民称思之以为无能继者今黄君节守始无愧江公而吏事精宻有过之者予既罢归闻近臣有荐公者天子擢以为监察御史谓公得以行其志矣未防闻其以病去竟不复起识者恨之后十余年屏居里中有书生来请受学思苦业精久而益笃问其出则公之季子也一日出其兄东之书与其母之外弟今提举广东市舶江君文叔之状泣而请曰先君子幸相与有一日之旧敢请铭以贲其幽予不得辞也公讳瑀字德藻其先世居福州长乐县青山下后乃徙家郡城之东为闽县人六世矣曽祖徽祖时皆不仕父南仲七试礼部不偶以公故赠朝奉郎而妣陈氏亦封太安人公中绍兴八年进士第初任为饶州司戸参军提防铸钱官欲市冶工余粮以规赢利强公髙其估公不可则怒欲中以法而求其罪无所得乃更欲荐之公谢不受嵗旱郡檄视属县民田当免租者公请免之什九而行它县者以什一告太守洪忠宣公以为疑却公所上文书俾更之公曰官可罢此不可易且吾已闻之诸使者矣既而洪公使视诸县则公所行县民独无流徙乃复善公所为而荐之罢官贫甚与一力徒歩以归更调湖北转运司主管帐司使者向公伯奋一日谓公曰人皆求荐君独未尝一言何也即袖中出奏牍上公可亲民者且以心源渊静夷险一操目之公于是改官而人亦以贤向公焉及来永春承防乱蛊弊之余田莱多荒民力凋瘁公至首蠲其宿负民有鬻业而税籍不除者悉厘正之其文书或不具则履畆而均其税于是豪民无得幸免而贫弱以苏民输赋或后期不使吏与其间独掲其姓名于市为之期日而闻者相先以至间不一嵗流庸尽复赋入再倍其初公又痛以廉俭自约凡例所当得公廨钱悉输之官到罢挈家法当计佣受直亦不取至于燕游馈送之费又皆一切屏絶而钩考出内则必以身亲之吏无所容其奸于是廪有余粟库有余钱乃视民所病凡前日无名之赋可罢者如浮盐钱之属皆罢之不可者如上供银亦为损其虚估之直宗子米则以它钱代输一嵗至数百万左翼军自漳徙屯郡下当治营屋郡分以属县它县征调输载民不胜扰公独出库钱僦工徒取竹木具陶瓦而分寓便舟以徃为屋余千间而邑人不之知也里正旧以诛求破产前后相属当役者畏避百方惟恐不得脱至是乃有投牒争先为之者尝有寡妇负租而逃公寛其期以召之来则使之佣织于人以渐偿所负又尝有请鬻牛以输负租者公闵然曰奈何使汝失一嵗之计今春姑以丐汝秋成而输未晚也其人欣然听命及期毕如约葢其及民之大者既已周浃而于其细者又皆曲尽如此独豪宗大姓侵刻细民则捕劾穷治之无少贷他所聼断发擿隠伏人以为神而卒亦归于仁恕也大治学馆辟其衢路斥去喧杂作亭其前而刻词以厉学者语意甚伟延择修士课试以时士子上谒者接之于学讲学之外一毫之私不敢及也有儒冠而以博讼者为设席聼事之旁课以论孟通者罢归否者呼其父兄惩以二物由是俗为一变始至欵谒羣祀以文告曰令有昏墨神其殛之视社稷祠坛隳敝甚即命改为而又植以名木至今人犹指以思公名之曰御史林遭旱出俸钱具牲酒躬走羣望穷极幽险不以劳为惮雨为立应愚民奉佛徃徃私立塔庙僧以是得杂处市里间乱伦败俗为良民患公按律令尽撤之且禁僧无得复居外宿弊顿革丞有女病若有物慿之者巫曰故逻卒某也死而役于城隍之神实为祟公怒曰是安敢然杖其土偶而投之溪流女病即愈始时县人颇神事之巫史因托以为妖至是乃息云以郡守诸司荐去为两浙转运司干办公事有献鬻公田之防者檄公视之歴诸郡尽得其多寡轻重不均之弊还极言其非便且曰公田嵗入若干而畜牧刍藁取具焉今一旦鬻之计其获不过数嵗之入自是以徃能无厚敛于民乎贵将杨存中请地以广其营实规为观游以奉权幸公又以檄徃视还曰营卒若干人度地若干畆而足今所请地且数倍若从其请是壊民田庐冡墓不知其防而独为存中结驩于一幸臣也不可予卒皆罢之权秀州华亭县事嵗恶民饥公白常平使者请发廪以赈焉使者以当俟奏报难之公曰民命在朝夕苟可以生之虽重得罪不悔退即发常平廪粟之在县者全活万计而使者亦不能有以罪也吏部侍郎汪公应辰侍御史汪公澈交章荐公材中御史除御史台检法官未防擢监察御史而公已病矣告满请外除江南东路提防刑狱公事未行徙转运副使视事旬日改知漳州旋丁内艰免防请就闲飬疾得主管台州崇道观乾道四年八月二日卒年六十官自左廸功郎七迁至朝散郎即其年十一月庚申葬懐安县灵山乡长箕山公娶叶氏中奉大夫大任之女封安人五男子杲亦以进士选官至宣教郎江南西路提防刑狱司检法官后公十二年卒东从政郎南剑州沙县丞查榦皆业进士栒亦蚤卒二女子长适承议郎江淮湖广路总领司榦办公事任文茂次适奉议郎知泉州同安县余元一而榦即来学请铭者也公资刚介自少即刻苦自厉家贫鬻于市而挟书随之苟非其义虽寒且饥不可得而衣食也闽俗多火葬公遭父防亲党怜其贫喻使从俗公哀号不答尽鬻家人衣具卒葬以礼事母兢兢惟恐少伤其意即有谴责未尝敢自辩数也自奉简薄而于奉亲极其厚至于兄弟族姻之间周贫振乏亦无所爱其力官番阳时有邑子为紏掾以职事不相中防以忧去公极力调护之其人初不敢以此望公涕泣惭谢为举子时书皆手写成诵为文不追时好为吏一心营职其清苦之操非人所堪而聪明仁爱所以惠于民者亦非人所能及也平生一以直道自任未尝小防色辞以希荐宠为御史时尝病甚临安守赵公子防亦以廉节着被防视公家事见其箧椟萧然衣无兼副俯仰叹息者乆之卒之日家无余财凡此皆人之所甚难而公之所甚易人固多能言之顾其中犹有大于此者不幸未试而人亦莫之知也葢公在台时与殿中侍御史杜公莘老雅相好毎以节义相劝勉一日杜以公疾来问讯连呼不应乃大呼曰吾今日击去王继先矣公矍然起坐曰君能任职吾不病矣探枕中片纸示之乃防继先罪状甚悉继先者以医得幸罪恶盈溢公意葢有待也居无何杜以论宦者张去为不効求去公就与别喟然太息曰君厚自爱吾亦从此逝矣即日上防请去以此视公之志岂但欲为其所已为者而止哉是宜伐石刻辞以告后世之君子乃为之序其事而铭之铭曰
　　我观黄公古人之风其刚方而洁廉者义之操其慈爱而惠利者仁之功其仁虽仅得施于十室之聚其义则未及折乎百王之锋遽抱其余以息乎此尚有以启厥后于无穷
　　承事郎致仕潘公墓志铭
　　维潘氏世居括苍之竹溪已号着姓后徙金华益为闻家君之曽大父讳某赠右朝议大夫大父讳某始以儒学起家仕至左朝奉大夫父某以右朝散郎致仕累赠大中大夫君讳景宪字叔度幼頴悟日诵数万言年九嵗以童子贡京师通念十三书説六经大义作三体字诏许特试礼部且赐束帛后入太学益自刻厉一时学官如汪公应辰苪公王公十朋皆推重焉擢隆兴元年进士第调荆门军学教授不行请为南岳祠官秩满宰相知君之贤欲畱以为中都官君独力请太平州学教授远次以归宰相问其故君曰本无宦情以汲汲于一官政欲以慰亲望耳今二亲俱老得远次尚可日从容于其侧它非所望宰相叹息以为不可及君与东莱吕祖谦伯恭父同年而齿长闻其论説行身探道之意慨然感悟遂弃所学而学焉既而遭大中公之防庐于墓者三年毁瘠骨立未尝见齿寝兴食饮皆以古礼为节服除遂不复仕日游吕氏之门躬执弟子之礼诵诗读书旁贯史氏下至于兹靡不该覧而尤于程氏之易为尽心焉至它书史考订搜辑日有程课铅黄朱墨未尝去手为人峭直耿介与世俗少所合而事亲从兄友爱诸弟怡愉肃穆人无间言家本富乐躬率俭素布衣蔬食一室翛然其枯槁淡薄有人所不可堪者而君处之甚安以是中外化服不敢为纎芥浮靡事族党皆慕尚之而君自视欿然常若不足也始尝学浮屠説既而学于吕氏晚再悼亾因葬金华之叶山而虗其中以自处筑室其旁取朝闻夕死之意命之曰可庵暇日徃而游焉复取旧书读之悠然自得不知儒释之有间也买田储书以待四方之学者又尝取建宁社仓法出私谷数百斛嵗时敛散自叶山以至大中公故居大墓之下各为一社期嵗广之及九而止予尝为记其事然亦未及尽如其志也君既无当世之愿士友知其心者如韩尚书元吉张左司栻曽卿逢郑卿伯熊皆爱敬之而不敢有推挽意独曽侍郎逮尝引以自代顷年诸大夫荐天下士之贤者三十余人于周丞相君姓名亦在数中而丞相不能用葢诸公或未始识君而君亦漠然无所问人或扣之乃独喟然以曽郑两卿为知己人莫测其意也绍熈庚戌君之子自觉以进士试礼部中选君闻之曰此足以代我矣即自列于有司请致其事遂请得改京秩命甫下而君已卒矣是嵗六月己亥也君先娶邢氏故龙泉主簿邦直之女继室朱氏其父翌新仲绍兴间为中书舎人子男二人长即自觉其次自晦女三人长适朱塾次适苏虨次适邢文郁孙男二曰问学问礼盖自觉常调萧山主簿而虨今为临海主簿君卒时年五十七病不伏枕比终犹敛襟端坐而没语未尝及其私也自觉将以十月丁酉葬君叶山之藏而以书来属予铭予始因伯恭父以识君志同气合遂结婚姻之好徃年以江西使事入奏舟过兰溪兰溪距金华不百里金华亲故徃徃来相劳问独君以书来曰甚愿一见以慰离索然子今日之行名为召客吾是以不果来也比以口语罢归君又以诗来若曰子今防过七里滩矣可以已乎其未耶予不能荅而尝以是愧其为人乃为之铭铭曰
　　介刚之节为世玉雪退省其私敬顺怡悦却扫耽书贬身访道忘食与忧以遂于老昔本不岀今复何归异世同心子平孝威叶山之阳上盈下坎我铭不亡君则奚憾
　　右司张公墓志铭
　　公姓张氏讳维字振纲一字仲钦南劔州劔浦人世以长者好施予闻于乡曽祖某祖某父某皆不仕而父以公故赠朝议大夫母罗氏亦赠恭人公弱不喜弄自力于学朝议公知其有立常抚而诲之曰贵仕不足言要当以清白大吾家耳未冠而孤罗恭人躬服俭素而悉力以奉公学中绍兴八年进士第调贺州司理参军不行徙汀州军事推官事有不可未尝不力争郡以故鲜败事盗起属邑附从万众抄掠三郡之境公防廵尉兵防大军讨平之身履巢窟抚其余众而归第功当为第一而赏不及公不以为意也秩满更为漳州龙溪丞改左宣教郎知福州闽县首定差役条约赀倍者半其停年民以为便然以公政不苛多欲及公时为之无争承者已而制下更定役法适与公所议合今遂定着令云官募丁匠舟楫于民无度而不均公与民约一嵗丁匠之役不过三日舟别若干为甲甲直旬日满则纵之唯所适县赋故多取具于僧坊公为区画使其徒自相督僧得无吏卒之扰而输益办今亦为例僧嵗以荔子饷州县公一谢却曰岂可以口腹易吾操耶积餐钱数十万义不自取防滛潦败官舎匠役或过前约悉取以僦之曰毋使吾失信于民也民服其公而爱其廉号之曰张太清见御史家以讼夺僧田公当受代矣趣吏具案阅之以田予僧而去御史怒思有以中伤之求其过纎芥无所得乃已以便亲自请得主管崇道观以归防陈正献公知建康府辟公通判府事事无大小悉委又遣摄守当涂吏戢而民安之朝廷亦知其治行擢以为广南西路提防刑狱公事自敌再通好公每谓符离之役失于轻举而人心终不以为非四郡之弃急于休息而人心终不以为是先尝告执事者宜将顺正救使上意于起居食息不啻坐薪尝胆之诚修明政事使人心晓然知朝廷未防中原及对遂以立志开上心且引益之所以戒舜者为言以谓今日正当汲汲以自治不可狃于小康便谓太平语甚切上曰朕何敢望舜公对曰有为者亦若是愿陛下加之意而已上嘉纳之且俾察部内守令臧否以闻公到部按行周徧郡县南薄瘴海陈船欲渡吏卒扣头更諌公不顾半济风作舟师震骇公又不为动所至邉氓叹噭以为百年未始见使者旌节官吏有望风觧印绶去者还台条上件臧否若干人即日施行且着为令未满嵗就除直秘阁知静江府主管经略安抚司公事公为政平易近民拊循周洽间召长老从容与语授以教条使转相告戒禁吏妄赋奏减经总之额滞讼或数嵗不决者取故牍置便坐暇日公阅视予夺咸得其情民以便安而治军甚严有暴横若亾匿者立命诛斩亾所贷使者得盗百数槛致之府欲尽杀之公为区别诛其渠率数人余悉遣去郡学庳下诸生议徙它处咸以故始安郡治为宜而久为浮屠之室矣至是遗火燔烧略尽公取其地以为学论者惑异教隂沮止之不得至箝以祸福公又不聴乃卒就功而益之田以继廪食学者用劝祷祠不于释老房祀始至按故典新社稷风雨雷师坛壝月遣官属洁除为图以着其兆域陈设登防之位甚水旱輙齐宿致祷无不立应南丹徭莫氏以赂结永乐王氏借兵以逐其兄而自立既立而背其约王氏以兵攻之莫氏困极请输并塞田及银冶税场以乞师寮属皆以为受之便公曰莫王连兵正坐贪此尔又将以啗我耶矧国家为夷夏宗主属国不奉条约正当以义诘之顾反以利而动彼且有以窥我矣于是遣一小校持檄喻之二防顿颡受命即日释兵去莫氏前此数为邉患至是帖服自请导罗殿马以报国防又遣子弟数名马为公夀公受而归之郡廐且厚遣之或告昭州故盗甘文诚者谋叛去郡绐而缚之欲致之死公察其非辜抚而遣之未防象郡徭反使者欲调兵遂捕公曰以官兵入箐歴险与猿猱角胜负非计也遣裨校戍山口且文告之徭曰前年杀凌铁徃年杀王宣今年又杀甘文诚是非从若招者耶谁敢聴命公遣文诚示之则皆大喜亟遣子入谢罪江湖游民并海趋渔盐所过或掠为盗急之则党益合朝廷以为忧至遣荆州军屯守之公奏创効用军五百人悉募俦辈为之隂销盗本且頼其用悉上还荆州兵帅司旧以囘易备邉法久浸弊公至始为经理均节初年钱不过四千万季年乃以累万万计其后数年再平剧贼皆以効用取胜而军无乏兴皆公力也朝廷知公可用屡拟除代而难其人乃进直徽猷阁畱镇五年上方谋北略移军建康使者谋作屯营不如指士卒暴露乃召公为江南东路计度转运副使趣入面对奬公治绩且属以营屯事公更营髙燥以违滛潦屋凡二万三千间先为一间于治舎用是计徒庸虑材用令役赋功偻指而定前使者苟于就事榦植脆挠衣以织苇费二万万公易以瓦深广坚致于前而费半之府司分作它营以情属军中先以办闻属吏欲効之公曰一椽未集是亦欺君吾不能也防军帅亦与公议不相中宻白公稽缓遣近珰持诏诘责公以状对上大喜曰朕固料张某必办此遣再奬谕就加秘阁修撰以宠其劳江东嵗和籴以备储积先是尝籴三十万或以予直太髙而损其半公力争不能止至是复以命公而诏问所以经画状且曰监前失毋伤民公即条奏曰前事之失民以陛下为不知故独归其怨于有司今既知之乃曰姑以为鍳而不能偿则天下将有以空言疑明诏者矣且江上籴贵于吴中而其直反下陛下一视同仁何爱十数万缗而独使江上之民觖望乎诸司饷遗一不受有不可却者别储之积至三百余万防和籴有未偿之直而失于上闻者即以丐之防召入奏事因访军务得失时频年调诸郡兵团教帅府公言南方兵宜安静不当数调发以摇人心江东团教五阅月费缗钱且二千万诸道计不减此宜择将分兵戍诸州俾就阅习以息大费折奸萌使庙堂之议得専意以图北方又言兵无竒不足以取胜今兵虽多未必人人皆勇宜诏诸将精择骁鋭别籍而厚养之以备缓急之用上深然之畱为尚书左司郎中遇事有未便輙诣都坐白或某曰琐琐辨切非朝官体公曰都司助调鼎实几防所闗若视吏籖拟即涉笔书不置可否安用我辈邪居月余丁内艰初对因及西南徼外夷落道里广袤上令为图以进至是图成未上而去服除召见乃奏之序言周公戒成王立政勿以憸人惟吉士然后可以诘戎兵陟禹迹服海表言葢有指意切而辞不廹识者知其忠荩明年除司农少卿奏诸道粮纲嵗凡百数用官舟者多负而雇商船者不亏葢商人自爱其舟故不为奸櫂卒率募游手衣食于官无所顾借嵗率亏三万斛细民勺聚撮累以输公上而一嵗之间輙捐三万斛以惠奸岂不甚可惜哉且运脚与租同输官不僦运运脚之利州郡私之侵漏之失大农任之孰若惜运脚以僦商船之为便乎复为左司郎中熈丰行义仓法独不及南方公守桂尝以为请不报至是嵗适荐饥朝廷方讲荒政公又以为言乃得请兼领赡军酒筦不尽其利而课入大増嵗羡缗百余万防课当迁官公辞不获命方请貤之其属防执政有罢去者谗者意公其与也又知公屡与权幸忤因捃他事论去之先时公已结庐延平溪南山水之间防泉发石号曰盘涧至是徜徉其间纵观古书以自娱尤玩意于春秋谓经有贬而无褒传者未尽得圣人意方且绪正其説而未竟也既而有知公去国之所以然者为请祠官之禄得主管武夷山冲佑观公不欲受逡廵数月乃拜命秩满逾年不复请期以明年七十致仕未防而卒淳熈八年六月癸亥也始时桂人为公生立祠至是闻防相与哭于其下后有贤牧守如李公浩张公栻多视公时行事以为法而刑狱使者郑公丙阅其决事故牍叹曰此判不可移端如南山矣其为名流所推伏葢如此云累阶朝请大夫娶罗氏再娶宗氏皆封恭人子仕佺今为朝奉郎通判融州事次士僴尝以修职郎监潘葑酒库而卒又次士防修职郎常德府司戸叅军士俨承信郎女适进士宗大同谢舒宣义郎陈善庆文林郎黄东所为文有盘涧集若干卷奏议若干卷士佺等葬公太平乡天竺里大筼筜蟠龙山之原而以故右司郎中何侯万之状来请铭予尝一见公于闽县后不复相值然公之行事则皆接于耳目知状为不诬矣何侯又谓公姿禀端裕不见喜愠家无姬媵禄稍以班族里平居接物甚夷剞劂之节遇事乃见意谓当然怨怒不避也中不自快显宠不愿也歴中外声绩蔼然为朝廷所嘉重奬宠者固以此然天子知之士论与之卒不能与世合不大见于设施者抑亦以此欤在江东时啣命奬谕者皆宠昵信臣力足以进退人者公无所私媚再还朝也嬖近知上意向公遣所亲道上所称赏语且致愿见之意或劝一见即近用公义不徃计臣斡利以羡余献者徃徃见谓材被进用执政数语公以酒羡课献内帑公笑而不答退曰一钱尽公家物朝廷欲用当自取之吾宁以献自媒邪天官虗席上阅班簿谓执政曰张某资歴髙宣劳久且将用公公于内外既两无所谐附竟莫有为助者遡公所守与世相违如是则夫难合而不尽用者公已逆处悬防于胸中矣不足为公憾此又为知公之深者予以是益恨前日之不获蚤自附于交游也而士佺从予亾友张敬夫官学有闻验其操执器能信其有似公者乃悉序次其语而铭之铭曰
　　张公防正蚤发闻聪明仁爱又敏文中嵗仗西南奔百蛮震詟民懐防入椽宰府赞经纶因事纳讽忠且勤一朝翩然谢垢氛演仙仙去孰与羣筼筜之臯水清沦佳城鬰鬰芘仍晜我铭不灭公长存
　　运判宋公墓志铭
　　公讳若水字子渊成都府双流县人其先唐相文贞公裔孙旦以给事中从僖宗入蜀遂家眉之彭山生五子散居成都卭蜀之间号五房宋氏双流其一也公之曽大父右言大父杰父维皆不仕其父以公故累赠奉议郎母蹇氏亦赠安人公自幼即知刻苦为学邑之贤令如任公渊李公焘皆爱其文行屈辈行与交及将就举有欲移公试漕台者公曰欺君诬祖吾不忍也卒从州举试外省得奏名对防廷中切直无所避考官不説犹以冠乙科授左廸功郎嘉州龙游县主簿未上丁外艰更调龙州仁夀县主簿监永康军青城县味江镇税兼合同先时茶禁甚急而私贩益多商筭甚重而嵗额反耗公至弛禁薄征而旧弊顿革课入大増或劝献其赢以规赏公曰独不为后人计耶嵗旱民争水泉之利羣聚相殴击且欲为乱公单马喻之皆释仗聴命公又为祷于灵湫一夕下雨而水溢沟浍皆满焦槁以苏物情乃安明年荐饥民又相聚剽掠以求食有期以某日掠镇民某氏者公召诸豪语曰饥民求食此易与耳私贩之徒负勇玩法一与之合非小变也今能出力以致其党使为一境之卫不唯足以销其奸心饥民知吾有备亦惮不敢进此一举而两得也诸豪皆应曰诺悉出金弊椎牛酾酒召致其徒杂于居民保伍之间日以兵狥于市公亦带剑跃马其间众皆畏服而饥民遂不敢犯且曰是尝为我祷湫出泉者吾当谨避之耳镇故无学公为作孔子庙考古制器率诸生行释奠礼延师儒躬讲说士子竞劝制帅汪公暨诸使者闻其贤争荐之移知神泉县始至承废弛之余首罢追胥之扰但以幅纸书负租与民为期无敢后者不数日尽偿前令宿逋为言州家使得善去邑产黄雀歳供诸司百万计公请罢之民用不扰而物生亦遂至今为法诸司知其治行徙知嘉州犍为县神泉民相率畱之不能夺也公扵二邑皆治其学校如味江所为民有讼者躬以义理防意辨告谆悉皆大感悦无复犯者其尤无良不聴令敢以武防病齐民者乃捕劾之上狱于州罪至流徙于是闾里正清善良皆得其所改宣教郎干办诸司粮料院擢太常寺主簿齐宿必防濯溉必洁同列愧叹以为非所及新繁故有艺祖神御蜀帅请改筑宫于成都事下太常公闻其且将大兴土木穷极侈丽使民不得安为处驳议事乃得寝迁国子监丞再入太常为博士转而为丞兼吏部考功郎官改兵部除秘书丞复兼吏部三舘将以故事为暴书防而上方闵雨避殿防食公为官长言君父焦劳如此而臣子相与宴乐诚有不自安者官长是其言白罢之以旱故诏馆职条上阙政公为书数万言歴数当时刑赏之缪以为是所以干隂阳之和者宰相闻之怒出公提举江东常平等事上称公诚实俾移福建闽俗故多不举子公与帅司合议按律令严保伍为所以禁防诲诱之具甚悉全活者众汀州逺且多盗又名瘴乡常时使者按行多避不徃至是群盗甫平死伤横道疫疠大作又非常嵗之比公独慨然引车罙入煑药自随亲问病者饮之民为盗所攻劫与能捍御奋击以助官军有劳効者皆弛其租汀民大喜人人知戴公德建阳招贤里故常别贮常平米数千斛防嵗发以赈民本隠士魏君掞之所为而嵗乆陈腐出纳不时反以病民有以版曹所下社仓法告者公喜立为移书更属乡人士君子嵗敛散之一方尤頼其利除湖南提防刑狱公事建人老稚邀遮恋慕至竟日不得发湖南尤多盗皆昼伏豪民家抵夜輙出以故发不时得公至申明保伍之令使相收司盗无所容至有扣头车下请得召保复归农业者公皆抚而遣之又檄诸郡精阅禁旅按行所过察视激犒如法月调诸县弓兵校其艺而诛赏之由是皆乐为用盗发輙得奏狱官毋得兼摄它职又条七事以申儆之于议法尤兢兢焉毎论死刑必齐戒露香要质于天然后敢决决日輙罢燕设所以致其钦恤之意者无不尽也属部大札遣吏挟医载药驰以救之衡山浮户有与土人不相中者诣阙言衡山国之夀岳祠城东故有溪并城南出后或凿城北地导水使西不能无防地脉请筑山决水使复故道下公平奏公言水西出嵗乆故道皆为民居今欲东之则是数百家者不无荡析离居之苦且夀岳之云无所经见就如其言则国家中兴慈皇夀考皆在西流之后尤不宜妄有改作事乃得已衡州故有石鼓书院墟废亦乆前使者潘侯畤始复营之公成其终为増置弟子员以永嘉戴溪为之师割田置书教养如法又知处士刘某之贤与郡守刘清之交章论荐诏特补官于是学者乃知公好贤尚德之意不独为科举计也被防摄帅事飞虎军素骄悍白昼掠人吏不敢问公一以军律绳之赏信罚必士民以是得安其居而军吏亦皆悦服防乆不雨请祷过勤遂得疾改除江南西路转运判官而江西是嵗亦大旱下车首问荒政所宜发廪劝分蠲租乞米以次施行其奏请者亦多报可又行帅事事益丛委公自力不少休家人有諌止者皆麾而却之遂以大病然夙兴犹视事如常时夜过中遂不起淳熈十五年二月甲子也年五十有八方病革时民相率为公禳禬无不至晨夕走府门侦起居状及卒皆缟素吊哭行日号泣挽车哀送数十里不絶湖南吏民闻之有千里来赴义者葢公资禀醇厚隆于孝友处内外族姻长少存没之间不见其少有遗恨为学勤恪不懈既脱场屋益玩意于圣贤义理之学近自周程张马之言以达于经吟讽辨説未尝虚口推以及人一以仁爱惠利为心闻善即行如恐不及故所临士民爱戴见于风謡非一时谀説空言也其在朝廷据经守正不为苟合雅为虞雍公所知其为之言不过用人材严守备以俟敌人之衅而已尝因轮对请戒羣下怀私立异迎合纷更之弊损宗戚嵗时赐予贵臣给使宣借百司吏禄之费及减畿甸房缗以惠贫弱上皆称善公因极论恢复大计反覆数百言上益喜顾曰即当相与赴功名之防耳事下有司不得尽施行而房缗之惠遂及于天下他议贡举铨注之属又皆广防优老革薄从厚之意而其应诏言事则直指宰相挟私防上之失无所避虽以是不得乆于朝廷不悔也夀皇知公深尝语近臣斯人乃朕于奏对间得之其在湖南葢当有召用意宰相以前忿尼之识者恨焉而为文汪洋融液务极事情晚嵗乃更造约尤好读易尝梦有问易之一经孰为门户者应曰隂阳两画非易门戸也耶其精诣纯熟葢如此所著书有经觧五卷书小传十卷史论十卷古今诗百卷杂著三十卷奏议五卷前安人张氏蜀之故家汉御史纲之后歴千余年而谱牒可考不紊安人性贤孝读书史善笔札通古今识义理而不肯为词章父岐尝宰永康颇以严治安人毎陈古谊以谏既归公事舅谨敬奉祀庄肃和叔妹有礼遇族党有恩舅防悉力佐公办治如法人以为难公居闲久上官有欲使摄局者安人不怿曰吾之赀尚足以支伏腊狥禄从人得无隳素志乎公喜其言为谢不徃其方直之操士夫或有愧焉不但为妇人之贤而已先公十九年卒后安人宇文氏宣教郎隲之女子男三人之源之润之汪皆嗜学而有文女一人适熊应早卒皆张出也之源等以十六年十二月某甲子葬公及张安人于成都县杨侯乡癸山先墓之次遣人来建安请铭逾年乃逹而予适有临漳之役使者以书还明年复来则值予哭子悲甚言不能文顾与公相得晚而相知深其为社仓书院皆尝为记述又重之源兄弟之请越数千里连嵗再至而不倦也勉为之铭以致吾意铭曰
　　资之厚兮学之博退循循兮进谔谔三方一节思无斁九原归卧不可作我铭其居诏防漠欲知斯人视斯石
　　太孺人陈氏墓志铭
　　太孺人陈氏建阳县三桂里人父安世强学博闻尝立义斋县南从而学者甚众娶何氏生太孺人年十有七归同里周君周君为人寛和乐易不以家人生产为事太孺人佐以勤敏持家俭而有法训督诸子甚严至待姻党遇邻曲则又咸有恩意少时防其亲哀慕不懈及嫁不逮事舅姑而嵗时烝享执事必亲讫事常呜咽流涕晚好浮屠法得其大指遂不复问家事恶衣菲食逾二十年而忧人之忧赈其厄穷病苦虽极力不倦中子举进士登王官再逢庆恩周君得以承奉郎致仕太孺人后以宗祀霈泽亦锡今号乡人荣之而太孺人所以自处者不少异于平日也绍熈元年三月某日以疾卒于家卒时精爽不乱享年六十有八周君名谊字少贾前五年卒加赠至通直郎三男子明佐明仲明作明仲尝以承议郎差知邵武军光泽县事读书处事精敏絶人所至未可量也女五人其壻陈錞萧思济程必显陈浏而季未行孙男二人防亨震亨女三人尚幼明年某月某日诸子葬太孺人县西新岭天湖之阳东望周君广平山之墓才数百歩明仲以铭来请予雅知之不得辞也铭曰
　　母之贤足以成其子子之贤足以显其亲西岭之阡百世而新我其铭之以相后人
　　宜人丁氏墓志铭
　　濠州使君刘侯仲光以书来曰惟吾考妣皆有贤行而禄夀不配其德仲光既不幸蚤孤又不能勉进德业以求无负于明训徒頼遗泽得阶末第从宦积劳至叨郡寄禄赐丰厚足以饱妻孥饫童仆而慈顔永隔不及少伸区区鸟乌之养每一痛念不如无生独幸累年以来数逢国家大庆累赠皇考至朝散大夫皇妣至宜人尚有以少慰人子防极之思者而先宜人之铭乆未克立自念老矣或遂泯没而无闻则后生小子将不复知前人立家本末重此不孝且无以见先人于地下惟吾子幸哀而与之铭则仲光知免矣敢泣血再拜以请余读其书不能终篇为涕下不自禁时方卧病田间气息奄奄笔研废弃久矣然感其意不忍辞也乃考其事状而次第之宜人姓丁氏世为永嘉大姓以积善好施闻于乡父讳瑜尤长者兄弟皆以进士官州县练逹有能名宜人早归同郡刘君讳某字元黙而刘君之为人亦诚实无表襮乐善爱士起居有常虽甚暑不袒裼家无蒲博之具喜赒人急遇下有恩然其居家严未明而起内外井井教子弟尤有法而宜人配之无遗德焉始入门时舅姑皆无恙晨昏无违礼内睦娣姒谋嫁诸姑外接亲戚辑邻里防义俱称重轻有则于是翕然称为贤妇久之舅病痱宜人侍养尤勤非手调不进舅亦非宜人所进不尝也姑为比丘尼与宜人年相近病迎归与共卧起扶掖饮食终嵗忘劳姑每感涕谓曰病愈当终身事汝如母临没又谓曰即死当报恩地下幸复为人愿为汝子孙以事汝姻旧间有过失輙为晓譬谆复甚或垂涕泣而道之闻者感悟迁革乃已刘氏与同里胡氏有旧好宜人遇之恩意尤笃胡氏长老至今以为言里人有子好读书欲为儒而父难之其母以告宜人既好喻之又资以金钱使与其子俱试太学以遂其志其人后常以语人且叹息曰今人不复有此风矣大夫公既严于教子宜人又能弥缝其间教诸女以身为法自未笄时已令夙兴备盥栉奉药饵夜尝躬视扄鐍洒焬灶輙令持烛行前既笄则教之酒浆烹餁葢藏之事祭祀賔客之奉且戒之曰尔曹毋厌吾言异日当蒙其力耳以故诸子皆以文行称而女适人者亦能持其家某年某月日以疾卒年四十有九葬于某县某乡某里子男三人长曰昭入太学被荐未第而卒次曰某亦早世其季即仲光今以朝散大夫权发遣濠州军州事女五人嫁周氏叶氏潘氏余未行而卒孙三人曰迩曰适曰遅曽孙七人曰仁实仁近仁守仁及仁任仁愿仁履也濠州行笃厚早以文学吏治着美称仕于朝且通显一旦求远郡去有挽而畱之者弗顾也士大夫莫不髙其廉静而服其明识不知其母之贤所以资之者如此其远也然则宜人之行其可以不铭铭曰
　　顺尊卑睦婣党力岂多惠能广勤夙宵谨微细男敏学女恭馈贲幽壌叠闵书季之贤慕有余衔深悲考潜德授我铭语无斁
　　宜人黄氏墓志铭
　　宜人黄氏今宣义郎致仕陈君衡之配也世为福州侯官人曽祖绍祖迁父仲文皆不仕宜人性淳质不觧世俗机事数见欺不自悔既嫁事舅姑唯谨相其夫理家事甚躬勤俭以衣食抚教诸子甚恩故诸子皆得以自力于学而仲氏遂以进士中第补婺州户椽宜人见其阅贝狱必戒曰人命至重毋使有寃闻当笞人必戒曰轻之毋使重伤见其被檄考贡士必戒曰详之毋防汝为举子时也初好佛书读诵拜跪终日防倦一旦忽屏不事曰不在是也无愧心足矣以庆夀恩三锡至今号绍熈二年七月乙卯卒年【阙】　子男六人孔夙尝贡于乡孔硕文林郎处州州学教授孔易亦尝预贡籍孔时先八年没女五人长壻潘子修蚤世次适修职郎泉州司户参军赵彦防季尚幼而二男二女皆夭孙男四人女一人而女亦夭诸子以宣义君之命将以明年某月某日葬宜人某县某乡某里某处而孔夙孔硕皆尝从予游状其行事如此来请铭不得辞也其铭曰有妇之徳为母之则无愧其心反此真宅
　　廸功郎致仕董公墓志铭
　　君讳琦字顺之饶州德兴人董为德兴着姓世有登儒科者君之曽大父某左朝奉郎太医令大父林右从政郎处州缙云县令比两世皆以才称父陆始不仕而亦以气节闻君生有英气务为倜傥可喜事不肯践绳约缙云君忧其过名之曰执柔而字以顺之曰以是为尔韦之戒君佩服唯谨及更今名而犹以旧字行示不敢防也年二十五始从乡先生韩溪程公受春秋学程公命设几案日与对诵春秋左传及近世胡氏传时时为説大义稍以礼法开之君自是寖若有省痛自刻厉虽益以风义自许而不复事少年豪习矣义役法行首出田粟倡之事以时定里人頼之尝卜夀藏既得吉而所知有贫不克葬者举以畀之无吝色少尝从程君倜及其弟舟学二君没久遇其子若孙防意不少衰其好义多此类晚得诸公家祭礼读之曰是固可勉自是嵗时祭飨斋洁灌荐跪起如法比老不倦既絶意进取渐屏家务即所居旁杂艺花木果以自娱客至开尊命酌剧谈终日闲及世事而处其是非成败则虽老于朝市者不逮也淳熈十二年天子奉觞德夀宫推恩耆老以子铢故授廸功郎致仕绍熈三年八月寅以疾终年七十有六葢君为人精悍议论贵决白不为摸棱含胡态有所喜怒若茹物不下必吐岀廼已然已过则夷然未尝宿怨人或待以横逆徃徃更结以恩意使自愧悔以是士之贤者爱之其不肖者倾事之及其卒也皆伤之少尝读马援传慨然慕之既渉世不偶又颇闻先生长者余论乃更折节为儒生自力于善识之者谓其视畴昔犹两人也嗟夫天下平治士无功名才否一区之死无声昔人尝恨之如君者使少有所遇合以其才颉颃一世可量哉娶周氏李氏皆前卒子男四人镐铢锡镃女三人嫁余梓程彻王中皆周出也而镐镃及程氏女亦前卒孙男三人女二人明年铢将葬君湖山之原以周氏祔且属新吉州录事叅军程洵允夫状君行事如此来请铭予不及识君而韩溪先生者先君子之内弟允夫即其子也铢又来学故闻君之行事为详其可辞乎始君自恨知学晚教子甚力故诸子多材而镐铢皆举进士铢尤好学自立庶能成君志者铭曰
　　才之良气之刚有求必予义之方能不试老其乡呜呼归哉此其藏





　　晦庵集卷九十三
　　钦定四库全书
　　晦庵集卷九十四　　　　　宋　朱子　撰墓志铭
　　直显谟阁潘公墓志铭
　　公讳畤字德鄜姓潘氏婺州金华县人曾大父讳宗简大父赠中奉大夫讳祖仁父赠通奉大夫讳良佐始以儒学教授诸弟皆从受学而中书公良贵遂以清直致大名公生頴悟少长庄重如成人既孤中书公爱而收教之欲使后已公以亲没无所受命辞乃任以为登仕郎为娶李庄简公女李公亦器许焉初调袁州分宜主簿躬校簿书蚤夜寒暑不少懈田里頼以安监临安府造船场部使者以为能多属以事皆迎刃立觧且不以上官喜怒为向背御史杜莘老闻而贤之欲引以为属防去不果公亦未尝求荐而当路争知之改通直郎宰相畱官中都公固求奉祠以去已而差提辖杂买务杂卖场严禁防谨次第大官要人无敢干以私皇城逻卒挟恃干纪公按致其罪不少贷人为公危之然公以廉白自将其党虽怨之卒无以报也终更宰相又欲留之不可遂出知兴化军莆俗险健多讼公至究其利病施置之方为科条以属吏简易严宻无所偏倚郡以大治时即学宫召诸生而教饬之遂无敢以事至廷中者女官道士托妖妄求勅赐以表其居挟签枢张説书属公上其事公不可説复喻意部使者以撼公公卒不为动嵗旱祷雨不应公虑狱有寃亟徃讯焉果得二人破械遣之而归其狱于吏车未及旋大雨立至郡故有洋城陈霸二斗门及木兰陂溉田数万顷嵗久废坏公为兴筑壮固牢实民至今咏歌之适嵗荐饥募客舟予钱博籴而寛其期人始莫喻其意既而籴者得以其间徃返一再然后及期则籴价久已自平而民不饥矣人始服公为有谋也请蠲嵗输丁米钱千万久之未报輙移属县缓其输漕司不悦督愈峻公诉于朝竟得罢乃已召还赐对公言郡县者朝廷之根本而百姓又郡县之根本也今不计州县之事力而一切取办又不择人材之能否而轻以畀之欲本固而邦宁其可得乎上善其言欲畱以为郎而公有所不乐力请外乃除提举两浙西路常平茶盐公事至则罢中都馈饷之不如法者豪贵已多不悦而平江库钱失漏守因是诬富室以取偿一郡大扰有死者公檄罢之守以是怨隂以禁兵绐白直而訹它司上其事公坐削一官移江西未行又移江东入境发赃吏一人故相有为请者不聼竟按逐之列城震耸行部所过延见父老使县别为辈以次召问所疾苦及吏治得失戒州县毋得除舎馆饰供张钤键吏卒所过肃然父老叹息以为未始有也池守赵粹中恣横不法递卒廪给不时有盗发邉奏窜匿名书以诉者诏以属郡粹中恐怒捕系卒汪清讯治强服亟奏诛之刑狱使者丁时发过郡闻其寃取具狱阅之将发其事粹中遣其属突入传舎即几间夺去嫚骂陵折一郡大骇公时出按旁县驰归与时发共劾之防时发改使湖北事久不报而公绳之愈急章三上遂与俱罢后得真窜书者朝廷始罪粹中而恤清家寻复起公提举荆湖北路常平茶盐事入奏为上言比年戸部调度不继督赋苛急监司州县希意避罪不暇复以百姓为心下失人和上干天变其原在此愿诏有司悉蠲州县民间旧逋而内出禁钱以补上供之缺其招卫卒除戎器皆许留经总制钱以充费不则且止以俟他年更诏大臣选官置考校绍兴以来出内之防参互省啬继续补助为经乆计常使户部支计有余则州县寛而民力纾和气应矣上闻公言叹息称善且曰朕于户部应副多矣民间逋租内藏积乆亦已蠲放卿言州县扰民之事朕亦闻之葢所谓黄纸放白纸催者若已蠲之而又责于户部此诚何益正当一一与补还耳因谕所以寄任之意甚悉宰相犹欲留公典选公力辞之部承水旱之余教喻惩戢安集赈捄曲尽其力民又病疫则遣医视疗家至而日课之以其死生多寡为殿最由是全活者众俗喜焚尸公敕诸县各治丛冡焚者有禁民莫敢犯湖北多陂泽官不障故使贫民得渔其间頼以食者甚众既而或以输租自占而専其利则民固已病之至是议者请复増租而吏缘为奸尽斥贫民所渔以给富家失业狼狈者不可计公为申明其法悉以还之未防改南路提防刑狱公事将行犹为条奏本道荒政数十事诏悉施行行之日士民自言诸司乞畱公者以千数出境犹遮道攀恋涕泣不肯去有盗杀人而诬指贾人梁晚四为罪首论当殊死前后七推具伏录问輙不承最后至公亲鞫则方盗杀人之时晚四实在他所参騐行由印歴晷刻不差乃得其寃状即理出之而劾官吏失入者上大喜可公奏下诸路以为法又奏新法狱经再鞫词或少异必取初鞫官吏承伏而并按之追逮徃返或淹旬嵗再鞫官惮于留滞虽或有寃亦弗敢白以此狱少平反枉滥者众请得复用旧法上亦可之除直秘阁知广州兼主管广南东路经略安抚司公事将行犹奏郴州度用不足多横赋以供军驯致巨防前后非一请下漕司通融补助以息后患广东地接郴桂汀贑之境四州之民嵗一逾岭贸易折阅即相聚为盗大羣至数千人公入境适捕得渠帅八人即斩以狥曰三日而去者吏不得格期外不去复捕如初于是皆散有梁氏兄弟者招纳亡命前后杀人无数而掠其赀以致富交通州县吏不敢诘民患苦之号为四彪公擒捕诛杀污潴其居宅盗望风破胆大奚山斗入海中防攘所聚虽良民亦以渔盐为命急之则散入贼中不可禁所从来乆至是新置都盐使者鋭欲禁之檄水军逐捕公曰水军専受帅府节度非它司可得而调也且争小利起大盗将谁使任其责耶卒拒法不为发良民既得少安乃隂募其酋豪使以捕贼自効由是盗发輙得有功者为奏补官闘死即官其子而重责其坐视不赴救者官属不幸死者厚赙遣归存没老稚无一人流落如是者三十余家士族女失身非类赎而归之上闻公究心狱事诏特转朝议大夫进直徽猷阁知潭州安抚湖南复值凶嵗精禜祷广咨询蠲税租弛逋负民得小康饥不为害飞虎军骄横不可制有恃醉挟刃伤人者案军法诛之于是帖服无敢犯明年召还以疾辞进直显谟阁知太平州未上又明年除尚书左司郎中竟辞不就乃申太平之命未行而以疾卒享年六十有三累官中大夫爵金华县开国男食邑三百户其配李氏讳孟琰字文靓孝友聪明识趣髙逺庄简公南迁时年未及笄已能刻苦自厉甘忍贫薄周恤亲党虽凶事无所惮既归公诸妹多未行奁具所须推予不少靳奉祭祀必诚敬事以公义衣必亲制食必亲尝药必亲煮从公居官未尝问外事买市物而门内之治虽细必亲条理精宻如严官府毎罢官治皆一日办警敏絶人而不为苛察治家严整而御下有恩缝纫必精潄澣必洁而不为组绣华靡与公言未尝以爵秩进退为欣戚其教诸子亦然有识髙之累封令人后公三年卒子男友端友恭皆力学有志操友端尝以进士髙选今俱为从事郎女友松嫁太常寺主簿史弥远孙男履孙将仕郎女二人皆幼友端等葬公绍兴府上虞县永丰乡张澳之原以令人祔公少从中书公学长壻李氏又得庄简公为依归中年游张敬夫吕伯恭间切劘不倦晚嵗读书厉志弥笃自为小官即以治行有闻治郡先教化而讼狱期防无不谨务施舎而出纳纎细无所遗兴利除害皆有成绩为部使者废置不避权门紏劾不惮大吏咨询抚摩无隠不达至典方面养威持重务大体不细苛精择丞史随才授任治民训兵禁奸除暴无一不可法者葢尝自谓吾之为治主于寛而不使有寛名辅以严而不使有严迹唯其纲维总摄而脉络通流是以坐走百吏而我常无为也有所弛张必先究见利病本末然后出令耻为姑息小恵以掠虗誉毎言欲寛民力先恤州县州县足则科敛自息而田里安矣谓酤茶盐非古法不忍尽以律令从事于犴狱尤兢兢然亦未尝纵释有罪也所至必问人材兴学校潭州岳麓衡之石鼔皆一新之学者用劝荐士唯公论是与不私亲故不受请嘱有所荐辄闭阁草奏勑吏莫敢言虽被荐者亦事下然后知伯恭闻而叹曰潘公荐士可谓尽善尽美矣所部水旱盗贼无巨细必以闻以祥瑞告则抑而不省其爱民如子驭吏如童仆按寮属如朋友惜官帑如私财治公事如家事事有不便于文法輙身任之不以累其下是以人争为尽力所至称治近世士大夫间号精吏道有科指而寛猛适宜大小中度者无出其右其持身尤谨饬言笑有常度其仕进不即人而人即之然有小嫌輙避不处曽觌贫贱时尝以诗文见及贵絶不与通使人来致殷勤輙不报以书请事亦不从归自江东环堵萧然弹琴读书有以自适未尝一与诸公贵人通声问晚嵗召还葢将有以处之而公病矣亦防有谋倾宰相者隂尼之遂竟不获究其用论者莫不叹息而公处之超然少喜学书得欧顔楷法劲挺严宻如其为人雅不信浮屠诡异之説尝着石桥录以斥其妄防祭不狥流俗平居无所嗜好既病神明不衰起居庄敬如常时顾诸子诵曽子易箦时语而絶是则世之所以知公者犹未足以议其方也熹从公游虽不乆然相知为最深友端等又来学故于其葬来请铭不得辞也铭曰
　　士患不学学患不行口荣身悴物重身轻伟欤潘公夙有竒尚蹈履宻微老益坚壮湖清海谧百辟仪之归欤惫矣道固委蛇唯其徳学知者葢鲜我铭其幽以告悠远
　　敷文阁直学士李公墓志铭
　　公讳椿字夀翁洛州永年县人曽祖安祖泰皆不仕父升进士起家为吏以廉正称累官朝奉郎赠大中大夫母杨氏赵氏张氏皆赠硕人靖康之难汴都不守大中公以卫父见伤父子偕卒公年尚少藁殡佛屋深竁而详识之奉母南走湖岭间备尝艰窘而竭力以养母子相慈孝人不知其赵出也用遗泽补官调潭州衡山尉擿奸发伏人不能欺决事问理如何不为势夺再调桂阳监司理军盗发临武将尉防六十余人以献公辨理之才六人抵死它所活亦甚众以数争狱事失守意求去不获守悟乃更相知建复临武县盗以不作者二十年徙衡州军事判官守与部使者交恶公諌止之不聼后阖郡坐劾去公独免邵民有告两人为盗者郡得其一将寘之法而囚家诉寃公被檄鞫之使召告者则无其人问其同徒则已毙于路矣阅故牍则毙者是夕乃在他州有左验囚乃得释徙宁国军节度推官豪民执伪劵取陈氏田陈父子毙于狱妻又将毙矣公辨其伪夺田归陈氏金人将渝平亟白守将修城壁葺军械料民兵甚整人恃以安张忠献公节制两淮军马辟凖备差遣及拜宣抚都督皆以自随葢公始见胡文定公退与其诸子游从容言曰椿愿天下之人无不唯是之求耳胡公闻而异之其子仁仲后见公所论富川六事亦谓有经济才张公知之故取以为属诿以经画淮甸事公为奔走两路绥集流民布置屯兵察庐夀军情相视山水寨险要凡四五反详审精宻所助为多它如谓督府当镇无为请制战车以易拒马之属未及行者尚众至于事有不可则固未尝为苟同也宣司讫事议请第赏官属公曰今未有功而遽求赏已非所宜且先将佐则无以劝士卒溥及之则无以待有功皆不便张公然之为止不上后诸将有以北讨之议闻者事下督府将从之公在外亟奏记张公曰复雠讨贼天下之大义也然必正名定分养威观衅而后可图今议不出于督府而出于诸将则已为舆尸之凶矣况藩篱不固储备不丰将多而非才兵弱而未练节制未允议论不定虽得其地不能守也书未入而师已行则又言曰大将勇而无谋愿授成筭俾进退可观毋损威重既而果无功张公悔之一日喟然叹实材之难得公徐对曰十室之邑必有忠信天下之大岂可厚诬诚欲致之惟不恶逆耳而甘逊志则庻乎其肯来矣张公复拜右相公知事不可为劝之去明年春又出视师公曰小人之党已胜而公无故去庙堂此必为复申前议甚苦张公心是之而自以宗臣任天下之重不忍决去计也未防果罢公出幕府得监登闻鼔院在职数月有所不乐请通判廉州以归未上召对首请复广西州县运盐而罢折税和籴招籴之扰二请无汰去军中百战之士以壮军势寛郡县三请以垦田为课最而更赋法改禄令多以谷帛少以钱皆当上意除知鄂州再对请令垦荒田者三分其租三年乃増其一三増而毕输请罢经总制钱悉为上供一其账目以省吏奸上可其垦田説至鄂行之复户数千旷土大辟鄂地重而守权轻赋薄而用广公交际以诚调度从约未防遽振而赢严火备禁奸盗皆有方略军民之争一决以法主将悦服移广南西路提防刑狱公事广西旧游习其民情之欲恶有所更革不戒而孚官吏有罪免之而已无所穷治未竟之狱一以轻平所纵释数十百人盛夏按行虑问谆悉退阅文书一夕千纸奏罢发运司所复昭州金坑请禁仕海南者无得市土物事皆施行移荆湖南路转运判官俾入奏事行及近甸时宰忌之促便道之部适嵗大祲官配民备赈粜民争籴米踊贵复抑米价商船不来公至损配数除米估人用不饥奏请蠲嵗籴代发二分米出缗钱权楮币和籴米宜用市直使毋太贱伤民人以为便自为小吏时已病监司行部从吏卒扰州县至是当出輙前戒吏具州县所当问事目以行而罢诸常从者所至州取吏卒使令凡以例致馈一不受自是人多效其所为言事者亦请下诸道以为法召为吏部员外郎复论广西盐法上是其説俾条施行之目以上遂改法焉其后二十年间法虽屡变而折苖和籴招籴之扰竟罢民頼以安除枢宻院验详诸房文字小吏持南丹莫氏表来请于宜州市马因签书张説以闻公语説邕远宜近人孰不知其前日故迁其涂岂无意哉况今莫氏方横乃欲为之除道而擅以互市之饶误矣小吏妄作将启邉衅请论如法説又议诸郡招军宜立法以课殿最公语之曰贑吉建剑等州民众俗悍虽多募不难致淮汉荆湖凋弊未复若限以额恐有抑捽之扰积二事忤説説怒语人曰吾乃无一可耶公闻之求去上问知之亟令慰喻安职未防説免乃迁公左司员外郎宻裨国论深抑吏奸号为称职尝言三衙御前之兵有用当益诸州厢禁兵无用当销销之之术死亡勿补二十年之后无复无用之兵矣它时宁壹以御前兵分屯诸州可也始公在督府尝建军民杂耕之防既而详其利病乃欲尽捐以予诸军使嵗分半卒以耕而益其食至是亦为上言甚悉寻复请外除直龙图知隆兴江南西路安抚避祖讳改荆湖南路转运副使至未一月移都大提举四川茶马俄复归故官建请十三事同日报可大者减桂阳军月椿钱嵗万二千缗而损民税折银之直民刻石记之免户部配鬻乳香诸路并得免讫今不复配衡岳庙火公言庙洊火天寔厌其非制请毋复屋而筑坛以望用遵礼典省财力不报茶防作帅以失律免公摄其事时江西兵已集防势窘谋复南走公亟收散亡分守要害防不能越故江西得蹙而擒之奸民有规聚徒应贼者公募土豪捕其魁桀诛之余悉散走事平请于朝嵗分卒戍产茶处盗以益衰又言茶商买劵于官而复市茶于园户与盐商买劵而即受盐于官者殊科今一其贾是以茶商独困而私贩多嵗额不敷而民被扰甚则闘攻刼为羣盗前日之事亦可验矣请损其直以便事而有司吝出纳乃析小劵以一为六实无所损而重以烦费人益病焉召还见上首论军政之弊曰属者鄂渚大军三千捕茶防数百亡失过半小防尚尔如大敌何臣尝求其故矣大抵将不得人驭众无术廪食既薄又恐侵渔老成习战之士一以疲老被汰则挈其强壮子弟以去军中惟有抑勒寄招之人又皆不习战陈而不可用至于待遇复不均壹使吾老旧之卒自伤其不及归正之人而归正者又自以为待之不如俘虏之厚也诚亟图之反此数者则军声振而国势强矣因复力陈茶法之弊乃得颇増盐数而公意未已也政府白拟司农少卿上自用公为正卿京师月须米十四万五千石而省仓之储多不能过两月请给南库钱以足嵗籴之数又籴洪吉潭衡军食之余及鄂啇船并取江西湖南诸寄积米自三总领所送输以达中都常使及二百万石为一嵗偹乆之不行公以不得其职求去不获又以白宰相曰今丰储仓南上库皆移东就西以主聴而使朝廷户部自分彼此告借索还有同市道愿革而正之凡百政事各付攸司委任而责其成则名正而实举矣临安择守公在议中执政或谓公于人无委曲上曰正欲得如此人遂兼权临安府事守比非其人日走权门奉约束耳民事悉付吏手吏得狥势为奸公既视事亲阅文书躬自予决要人请嘱一无所聴府故以宦者为承受公事守至例谒之公不徃怒因喻防故迁延以相沮伤公白政府无所用承受请罢之市有火近巨珰所居舎怒不专挟护遣两卒喧厉公所公奏其状下两卒大理狱大理观望覆逮府吏卒公即家居自劾诏杖两卒释府吏卒勿问僧倚豪贵立私宇至百数防有以奸秽事觉抵罪者因悉以令没入之而逐僧还所事在府三月竟以权幸不便亟觧去而民至今称之公在朝过事輙言执政故不悦及是转对又言易以九居五六居二为当位而词多艰以六居五九居二为不当位而词多吉葢君以刚健为体而虚中为用臣以柔顺为体而刚中为用君诚以虗中行其刚健臣诚以刚中守其柔顺则上下交而其志同矣陛下得虗中之道以行刚健之徳矣而在廷之臣未见其能以刚中守柔顺而事陛下者也愿观象玩词求刚中之臣远柔佞之士以应经义起治功由是执政滋不悦沮公茶议使不得行公益论事自若乆之求去复除江南西路转运副使陛辞上曰卿未可远去改知婺州进秘阁修撰上意犹欲留公而公亟言军政敝武偹弱必误事不合防乃之郡居数月郡以大治防诏市牛筋五千斤公奏一牛之筋才四两今必求此是欲屠二万牛也上悟为收前诏且思公前言召以为吏部侍郎公又为上言民贫多盗非国之福愿诏中外有司各条所部冗费可省者以闻上善之而亦不果行也在吏部与吏史约予夺命士所陈身计当悉防着令坚定其可否乃行既行而有遗若未允者重坐吏以此不能肆其奸秀邸馆客特注州掾公言其人未试且冲待次人请更受员外置不签书公事执政建议欲有所私而托以吏部所启公言是事虽小所闗则大请究治上嘉纳焉上亲虑囚命公与知閤门事张抡次比其事以闻抡自以官承宣使欲列名公右公不可白之丞相亦右抡公奏言臣固知承宣使序权侍郎上但使事以閤门副侍郎耳故所被防臣实先抡唯陛下裁幸上不直抡罢之公以上常独防机务而羣臣偷安苟免乃按易象为上言干首坤腹而六子之卦各象其事故圣贤之训皆以君为元首臣为腹心股肱耳目喉舌各有攸主今君劳臣逸非治之体且使出令用人或有未善则过归于上而政乱于下愿观易卦之象体干刚之健而使腹心股肱耳目喉舌之臣各任其职且察臣下有游近习之门者严禁絶之而益以公道用人名节取士则士风振而人材出矣一时弊事如卫兵壊僧庐掠都市而朝廷不深治言事官弹劾不胜去职而取从风闻者坐黥军中结逻卒开铺以摇主将皆极言之又建白凡选监司若大郡守宜使侍从集都堂公举所知而宰相防其尤者以闻皆切治体又请凡应输义米者皆置仓乡社以藏而防嵗还以予之亦便于事然皆不得行独衡州监牧诸军回易竟罢如公言又尝抗言徃者阉寺之盛卒阶靖康明受之变今复盛矣请抑制之不使寖长官置蠺室限其进子之数官髙者使补外而门禁宫戒之外它毋得有所预严士大夫兵将官与之交通之禁则上下俱安而祸变潜弭矣上闻靖康明受之语嚬蹙久之曰幼亦闻此因纳防防中以入最后极言邉备不可以不豫如欲保淮则楚州盱眙昭信濠梁涡口花靥正阳光州皆不可以不守如欲保江则髙邮六合瓦梁濡湏巢湖北峡亦要地也其形势之缓急兵力之多寡计防之利钝皆歴陈之如指诸掌又论应城四达之冲宜屯一军以为襄阳近援荆南兵戍襄阳宜徙其家属营江南毋使为虏所袭以病请祠不许而请益力乃除集英殿修撰知宁国府数日改太平州赐尚方珍剂以遣焉当涂重地葢以一靣为寄公因自请以时行视圩垾有机事得以宻防直达上皆从之既至力图上流之备请募选横江水军千人以为濡湏东闗采石声援采石水军舟多卒少宜以步卒之半为水战之用使可舟可陆徃来巢湖为必保濡湏之计而凡沿江津渡宜使皆南岸比来和州利商筭輙穿支港以内舟首尾皆属之江此为自隳天险邉民盗虏马或为它盗来归者有司不问甚或赏以劝之皆不便上纳其言亟命塞港它亦颇施行居年余年六十九即上章请老上初惜其去三请乃许以敷文阁待制致仕越再嵗上以湖南兵役之余公私困敝上下恫疑思有以镇安之谓公厚重可倚复起公以显谟阁待制知潭州荆湖南路安抚使私礼免系帅衔以避家讳公雅无复出意再辞不获乃勉起至无防何悴者苏疑者释气象一切如盛时复税酒法人以为便前此官市民物不予直者悉为偿之斗酒千钱不妄用故人賔客薄少周助率以私钱州宅火徐葺之不调一夫而复其旧诸县有羡赋州竭取之县以不可为公归其半曰嵗饥用不足少须之当悉归矣嵗旱赈廪劝公蠲租十一万给常平米二万粜又数万民以不流死飞虎军新立或以为非便公曰长沙一都防控扼湖岭镇抚蛮徼而二十年间大盗三起何可无一军且已费县官缗钱四十二万民财力不可计何可废耶亦在驭之而已异论乃息郴民输租吏所加赋防再倍力请裁之三去其一民以小寛前在两州再言配法之弊请使凡应配者秪坐加役流法髠钳居作三年而免毋或黥湼使得自新免窜逸免逓送广至恩召和气至是计长沙一嵗所递配卒千二百五十余人复申其説朝廷为下其事而议者狃常或笑以为迂不能革也未满嵗复告归进敷文阁直学士致仕朝拜命夕登舟归老衡阳故居野塘之上淳熈十年十一月旦日薨享年七十有三公生十有五年避地南来贫无以为养不得専力于学年三十始学易两鞫郡狱须虑问者累旬不至因得昼夜研考乃若有得遂乐玩而没身焉其言于朝廷措诸行事无适而不于是也尤恶佛老邪説在临安被诏择灵隠寺主因复于上曰天地变化万物终始君臣父子夫妇之道性命之理死生之故鬼神之情状易尽之矣曷为求之他他时僧或宣对后苑复防其失请崇先王之道正人伦之本渐汰游惰归复农桑其在当涂申法禁戢诳诱出教喻民语极谆悉至是病革题诗一章以示诸子沭浴正衣巾而逝人以是益知公之于易非徒诵説而已也公庄重简淡嶷然有守泊然无欲喜怒不形见于色故人不可得而亲防而中夷易平直廉不近名介不絶物应事存心悉主于厚平生未尝失节于权幸然非有意以矫厉为髙也在六院时渊觌宠方盛同舎日走其门公耻之自引去晚登从列觌己位使相竟不徃谒它一二辈职事所及輙与忤又尝为上指言其奸其徒相与聚而讪公有言太尉独不奈李某何者其人复之曰诚无奈其不顾官职何耳頼上知公深屡叹其朴直故小人无以行其计公于中外钜细知无不言其尤致意焉者邉备军制赋法禄令茶盐屯田经总制钱拣汰归正配法也葢自少日亲罹兵难复歴邉事尽悴州县乃登守府乃践省寺于大小之务皆身履而心喻焉非如它人剽闻掠説而借口尝试者也其从违忤合虽不可常然持其见终身不易言之恳恳至于四三其才通其识远不阿主好不诡时誉无书生之轻俗吏之陋其所蕴蓄使得宣究斯世其庶乎公娶厐氏早没继室以韩氏有贤行夫妇相敬如賔皆赠令人男二人毅夫承务郎后公三年卒正夫宣义郎广南西路提举常平司干办公事女二人长适朝散郎提举荆湖南路常平茶盐公事临川吴镒次适邯郸刘仝孙男八人大有大来皆修职郎大谦廸功郎大用大临大鼎大观大鼐未仕女二人尚幼公居家有常度不情替亦不严厉约不戚丰不泰终身一致在官俭而法官烛不入中门家人不用公家供张初临有新帟幕必撤而藏之存以迎新去之日不私一物焉家至今无有敝帷葢凡例所馈饷私不应法之入率积之公帑以供公不应法之用余则委置而去门内化之落然清素素笃风谊尝僚章贡李爕死于安陆有女弃民间公赎而育之韩令人爱之如己子以归士族初仕亦尝从众投上官爵里状心怵然不宁自是不干请尝获盗委曲可以被赏置之弗问既循资则曰吾老于职官耳年五十有二乃改京秩自是出为时用然未尝忘归志未始携家入中都亦不至畿郡仕五十年上为人主敬信下为士大夫尊慕无纎谤微累出入中外数四其入也皆以特召其出也皆以力请年至亟归不得已而勉起起又竟归以终素志而没出处之义特为全尽以是年闰十一月十一日葬于衡州花光寺之山后二里与韩令人同穴以葬日廹不及识而吴镒状公行大略如此后十年正夫乃以其铭见属熹不足以铭公然熟公闻望葢乆中间一再通书荷公见予良厚今又得吴状及公平生议奏读之观其行身如履防蹈矩无一事之不合于理论事如丝麻谷粟无一言之不适于用而其忠厚纯笃之气又有蔼然溢于行事言语之外者未尝不废书三叹而悚然心服也乃最其事而系以铭铭曰
　　大易之蕴防妙不穷孰窥其表而测其衷懿彼李公心潜躬诣逮其涣然隠显一致进矢于廷退谂于私迎知失得不假蓍闵天越民忠君及国在古有评曰庶常吉胡不百年以究其施长言鼔缶奄吴其离衡山之阳非其故土竁而弗铭曷诏终古
　　滕君希尹墓志铭
　　君姓滕氏讳洙字希尹世家徽之婺源葢莫详其始所自来中间有见故翰林学士逹道者扣之乃知与东阳之族同原而亦不能言其迁徙合散之所由也君曽祖谷祖为父恂皆不仕而叔父恺蚤以文学论议有闻于时起进士官信之户掾以卒士友惜之君幼闻家学绪余长从乡先生俞君宋祐及一二知名士游益务记覧其蓄甚富为举子文亦精致有程度而数以不偶即弃去不复为独教诸子为学而不専为屋计平居厉以笃志力行之训甚悉及二子登科从仕则又时时为道平日闾里间所闻见情伪得失之变以开晓风切之以故二子皆以能自树立有声州县间晚得末疾犹手抄孔孟言仁梗槩一编日夕玩诵而又大书躬自厚而薄责于人之语于壁以自警其好学检身虽老不倦如此病革却医药手书死生有命富贵在天两言以示诸子而卒绍熈四年七月二十七日也年六十有五夫人胡氏有贤行前君二年卒五男子璘从政郎鄂州州学教授珙廸功郎宁国府旌徳县主簿瓘珵皆业进士琇前卒二女子嫁进士程万顷程槱之孙男七女四君为人恭俭质实遇人无少长俛首接语如见大賔凡世所谓少年豪习饶乐放纵事未尝一接于身自奉甚薄终身如一日不以丰约易其度居家事亲诚心孝爱委巷之礼薄俗之态虽于强之不忍为也两逢庆夀防或劝増年以应格君不可或问之则曰欺君而受爵亦何荣之有哉有士族女未齓落娼家君谋赎之娼侩知君贫立伪劵髙其直以难之君未有以为防也防璘预荐书郡致金钱若干为劝驾礼尽以予娼得女嫁之不复诘其伪县宰张安中贤之为书其牒以表焉君之为人大抵如此呜呼是亦可为善人君子矣然其志与材既不得少自见于当世其夀命乂不得究于髙年独诸子既能顺承其志而又将有以显扬之则人将以是为天之报施果不缪也璘等将以明年五月二十四日合葬君夫人于万安乡龙陂四牡之源使珙奉吉州录事军程君洵之状以来请铭余以疾病乆衰谢不能而珙请益坚余窃哀之乃为次其事而铭之铭曰
　　行之躬学之力积之丰施之啬谓天梦梦请视斯刻
　　承务郎李公墓志铭
　　乾道六年成都府路转运判官权安抚司事赵公説知汉州事拜表上言其州人李君之行义闻于朝未报而四川宣抚使王炎安抚使薛良朋转运副使王璠判官赵不相继表上孝宗皇帝闻而嘉之乃九年闰正月丁酉制曰务穑劝分有司之为政发廪赈乏仁者之用心尔以布衣居于下土因年饥之不足动义槩以有闻屡出私藏多所全活与计偕而已老从官牒则徒劳勉服官荣归教乡里可特授廸功郎致仕里之人髙君之行而饱其惠既相与嗟叹而咏歌之君没之后十有七年其孙寅仲入袐书省佐著作防进史得増秩因请貤以及君于是又诏特赠承务郎人以是益知君积善之报为未艾也又后数年著作君乃自其家使人以书致君行述一通于予请以是铭君之墓予故未得交君父子间又以病废书久欲谢不能而惟闽蜀相望数千里著作君乃近舎其乡之先生君子而远以属我是岂可以虗辱哉乃最其书之言曰君讳发字浩然其先陇西人唐明皇帝逃难入蜀过汉小留其近属之从行者因或家焉君其后也世居什邡县邕顺乡后徙长原曽祖保荣祖有质父世通皆隠不仕君资禀髙迈自少俶傥不群读书有大志傲睨场屋谓功名可立致以乡贡入辟廱补内舎乆之未第宦者梁师成方贵幸士之不得志者类资以得官或以是怵君君正色拒之京师被围防陈大计不报即弃禄牒归养于家其先府君晚厌人事常独居一室家务一以诿君君节衣缩食瘠已以崇义买书辟馆迎修士以教子孙而于忠孝立身之大义尤致意焉不専为覔举干禄计也亲疾疗治不遗力虽毁伤无所惮免防既乆语及亲犹泣下庐墓侧再逾嵗弟没亡子遗腹生一女妇服未竟輙谋私其橐以行君以义正之其家愧恨欲以危法中君君不为屈吏又偏主其词而卒不能有以汚也已而抚其遗女如已生且厚资之以归名族无纎芥余憾自其少日生理未裕之时以至于老而丰殖推财让产恤孤懐幼赒人之急自兄弟族党以及于踈远之无告者无不必尽其力而退无自多之色平生折劵弃责不胜计里人有闘讼者就以求直闻其言皆失所争而去其防至于病者予药石产者给薪米亦乆不懈嵗旱犯烈日徒歩数十里为乡人致祷雨为立应人尤徳之嵗或不登輙为食以食饿者自春徂冬日以千数乾道戊子民饥甚官为振廪劝分而就食君家者日至三四万人明年流庸未复而荒政以罢民愈困敝数百里间扶老携幼挈釜束薪而以君为归者其众又倍于前葢君之为此自绍兴之丙辰至此三十余年嵗以为常所出捐不知其若干斛所全活不知其防何人矣及是而惠益广绩愈茂以故州郡及诸使者始上其事而蒙显赏焉君初不欲而不能止也既起拜命因摘诏语牓其所居为义槩之堂曰姑以示吾之子孙使之无忘圣朝所以褒劝之意而益勉于及人也葢于是时君之年七十有七矣明年属疾且革犹顾左右问今日所饭凡防人既没所活饿人过其门者无不流涕也嗣子既葬君其乡古魁之原又次君行事如此而论其槩曰君才虽髙而动以绳墨自守凡有所为必问礼律如何其中退然如不胜衣者唯于义之所在则奋然以身先之虽压以公卿之势弗夺也临大患难濒死而气不少沮季子以言事得罪至徙岭表君不为动与人交开心见诚不逆其诈尤谨然诺不为利囘人有小善称之不容口不则必面折之而亦不复留胷中也故从之游者莫不爱敬而严惮之或者至以侠名归之葢不知世之以武犯禁者正君所深耻也虽无官守之责而闻四方水旱疾疫輙忧见言色论天下事激昂慷慨利害晓然聴者忘倦故相魏国张忠献公雅知君书防徃来未尝不称叹其贤张公都督征讨君移书为陈量力虑胜之戒甚切呜呼君之为人如此使及强盛之年得用其力于当世则其所立宜必有大过人者今既不获施用而其余功犹足以活千万人之死命虽其存没幸尝再被宠褒然天之所以报君者岂若是而休耶君卒之嵗淳熈甲午二月丙寅葬以辛丑五月之壬寅君夫人同郡杨氏先卒二子以累举得官著作陞朝籍累封宣教郎致仕赐绯鱼袋竑中进士第至宣教郎后公数年皆卒一女适朝散大夫知嘉州王神孙男五人寅仲为长次賔仲次康早世次宪仲次寘仲寅仲贤而有文辞今为奉议郎知普州所以笃君之庆于无穷者将于是乎在予虽不及识君而于君之事无所疑者独以行述为可信又读义槩诸诗而全蜀名士无不在焉益知行述之果不诬也乃悉论次而系以铭铭曰
　　徳而不才徳匪其徳才而不徳乃才之贼贤哉若人抱道隠居振廪之功日活万夫茂实既腾帝伟其绩命服命书于以徃锡既宠于堂又贲于幽惟是闻孙益鸿厥休我铭其藏千古不泐义槩之名永世无斁
　　宣教郎致仕陈公墓志铭
　　君姓陈氏讳衡字公权曽祖确祖某父某皆不仕世为福州侯官县人及君之生质直严重谨然诺寡言笑饮食起居有常度寒暑不易危坐终日对妻子未尝见齿虽严于家而与乡人处则敛退乐易唯恐失色于人虗懐待物不疑人欺遭诈取直无愠责逋于人愧若已负以故不能治生而安于贫尝曰吾不怨人亦莫余怨不侮人亦莫余侮也中嵗益贫廼阖门以教子为事奉养靳靳而资其子使从师友讲学至觧衣无吝色起居晨夜必以身率之其勤约人所不堪而君处之裕如也已而诸子举进士有名仲子孔硕登科从官所涖多可纪人意其防约少寛而君训饬弥厉未尝假以言色其平居所以告语之者随事不同而要其归必出于守道循理爱人及物之意孔硕为邵武宰方以聪明慈爱甚得其民而君遽以疾终于寺舎市里闻之无不失声叹咤如悲亲戚绍熈五年十二月丙寅也平生不喜僧道巫觋诳诱之説及病遗戒悉摈不用葢其天资有过人者故虽未尝问学而卒能有以自防于流俗乃如此初以庆夀恩授某官致仕既再遇登极及明堂防累阶宣教郎赐五品服娶同郡黄氏封宜人先卒而葬于闽清县贺恩里大将之原至是孔夙等将奉公柩以合焉亟以书来曰诸孤不孝荐遭闵凶前日先生既尝幸哀而赐之铭矣今而阙焉是使孔夙兄弟无以见先人于地下也敢泣以请惟先生怜之时予方以负罪杜门俟谴不敢复近笔砚为辞章然读其状于中若有愧焉因窃叙而铭之其子孙男女已具前志此不复出铭曰
　　言之出不逾阈行之长不满乡人莫我尤我岂人忧载此余驩以适其丘吾浅之为丈夫者又安能窥其际而渉其流乎
　　范直阁墓记
　　宋故左朝散郎直秘阁主管台州崇道观范公讳如圭字伯达曽大父履谦妣阮氏大父补之妣李氏童氏父舜举从事郎累赠左朝议大夫妣胡氏继叶氏俱赠恭人大父以上世家建州建阳县之由原先大夫始居漳濵遂为荆门军当阳县人以崇宁元年黓敦防九月己丑巳时生于舅氏胡文定公荆南学官廨中既孤自奋从文定公受春秋学举进士建炎二年对防廷中语切直张和公时为考官第为首选同列不可于是以乙科赐及第授从事郎武安军节度推官以母防觧职服除从外舅叶公辟为江南东路安抚司书写机宜文字召试馆职除袐书省正字兼史馆校勘如故绍兴十年春谒告如荆门迁奉先大夫恭人之柩归葬建阳始公在馆数陈论时政与宰相意不合至是遂请奉祠差主管台州崇道观秩满輙复请由是歴十载三为祠官十九年添差通判邵州秩满差通判荆南府赐绯二十七年召赴行在上殿直秘阁提举江南西路常平茶盐公事嵗余除利州路提防刑狱公事在道上书论宗社大计有人所难言者防有目疾辞得不行差主管崇道观二十九年秋起知泉州十月到郡革弊抑强人方受其赐而贵势不以为便俄有防与宫观理作自陈越明年正月始被命即日罢归四月受敕复为主管崇道观而公已病矣六月乙丑卒于邵武军寓居之正寝享年五十有九而是嵗绍兴三十年上章执徐也公娶叶氏右文殿修撰宗谔之女封安人子男三人长念祖右廸功郎次念徳次念兹念兹后公十八日而亡年十有七矣女二人长适右承务郎折知常次适登仕郎刘玶孙男四人女一人皆尚幼其年九月甲申诸孤奉公防归葬建阳县渭曲山谨次公姓系爵里始终梗概纳诸圹中以识若经术行谊出处之详则将请于先生君子深知公者刻辞墓左以明示后世云从表侄左廸功郎监潭州南岳庙朱熹谨记
  </div>
  <div class="pagination">
   <a href="晦庵集_page145.html">
    上一页
   </a>
   <span>
    ...
   </span>
   <a href="晦庵集_page141.html">
    141
   </a>
   <a href="晦庵集_page142.html">
    142
   </a>
   <a href="晦庵集_page143.html">
    143
   </a>
   <a href="晦庵集_page144.html">
    144
   </a>
   <a href="晦庵集_page145.html">
    145
   </a>
   <span class="current-page">
    146
   </span>
   <a href="晦庵集_page147.html">
    147
   </a>
   <a href="晦庵集_page148.html">
    148
   </a>
   <a href="晦庵集_page149.html">
    149
   </a>
   <a href="晦庵集_page150.html">
    150
   </a>
   <a href="晦庵集_page151.html">
    151
   </a>
   <span>
    ...
   </span>
   <a href="晦庵集_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
