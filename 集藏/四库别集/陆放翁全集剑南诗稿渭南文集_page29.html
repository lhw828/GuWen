<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 29 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 29 页/共 361 页</h1>
    <div class="content">月下醉题
黄鹄飞鸣未免饥，此身自笑欲何之。闭门种菜英雄老，弹铗思鱼富贵迟。生拟入山随
李广，死当穿冢近要离。一樽强醉南楼月，感慨长吟恐过悲。
野外剧饮示坐中
悲歌流涕遣谁听，酒隐人间已半生。但恨见疑非节侠，岂忘小忍就功名。江湖舟楫行
安往，燕赵风尘久未平。饮罢别君携剑起，试横云海翦长鲸。
与青城道人饮酒作
君不见太傅晚岁具海舟，归欲极意东山游。翰林偶脱夜郎谪，大醉赋诗黄鹤楼。两公
穷达何足道，同是逸气横清秋。我无一事行万里，青山白云聊散愁。有酒不换西凉州，无
酒不典肃鸟霜鸟裘。不作王猛傲睨坐扪虱，不作宁戚悲歌起饭牛。五云覆鼎金丹熟，笙鹤飘然
戏十洲。
铜壶阁望月
铜壶阁上看明月，身在千寻白银阙。十年肺渴今夕平，皓然胸次堆冰雪。恨无仙掌出
云表，更取坠露和玉屑。夜阑三叹下危梯，明日人间火云热。
连日得雨凉甚有作
九渊龙起跨苍茫，聊为西州洗亢阳。晓看空濛知岁稔，夜闻点滴觉心凉。纱巾厨不下蚊
蝇静，焙火微温书画香。睡足何须云梦泽，如雷鼻息撼邻墙。
待青城道人不至
我亦从来薄世缘，偶然采药到西川。慵追万里骑鲸客，且伴千年化鹤仙。金鼎养丹暾
海日，玉壶取酒醉江天。朝来坐待方平久，读尽黄庭内外篇。
剑客行
我友剑侠非常人，袖中青蛇生细鳞。腾空顷刻已千里，手决风云惊鬼神。荆轲专诸何
足数，正昼入燕诛逆虏。一身独报万国雠，归告昌陵泪如雨。
夜宴即席作
宣华辇路牧牛羊，摩诃龙池草茫茫。宫殿犁尽余缭墙，南风远吹禾黍香。草间白骨横
秋霜，何由唤起釂一觞。痴人走死声利场，我独感此惜流光。苹花开时风榭凉，美人缥缈
如鸾翔。尧年舜日乐未央，非子之故为谁狂。
宿沱江弥勒院
雨足陂塘溢，庭空草树荒。衰年愁客路，野寺憩衣囊。蛙吹喧孤枕，蚊雷动四廊，青
灯照无寐，寂寞数更长。
学射道中感事
学射山前宿雨收，篮舆咿轧自生愁。得闲何惜倾家酿，渐老真须秉烛游。道废尚书犹
乞米，时来校尉亦封侯。自怜白首能豪在，车辙何因遍九州。
游学射观次壁间诗韵
走遍人间鬓尚青，尔来乐事满余龄。傍潭秋爽钅且甘菊，登岳春暄采茯苓。闲倚松萝论
剑术，静临窗几勘丹经。严光本是逃名者，安用天文动客星。
升仙桥遇风雨大至憩小店
触热真疑堕火灰，雨如飞镞亦佳哉。空江鱼鳖从龙起，平野雷霆拥马来。正怪横吹屋
茅尽，俄闻下击涧松摧。晚来日漏风犹急，卧看柴扉阖复开。
龙挂
成都六月天大风，发屋动地声势雄。黑云崔嵬行风中，凛如鬼神塞虚空。霹雳迸火射
地红，上帝有命起伏龙。龙尾不卷曳天东，壮哉雨点车轴同。山摧江溢路不通，连根拔出
千尺松。未言为人作年丰，伟观一洗芥蒂胸。
芳华楼夜宴
射虎将军老不侯，尚能豪纵醉江楼。笙歌杂沓娱清夜，风露高寒接素秋。少日壮心轻
玉塞，暮年幽梦堕沧洲。人间清绝沅湘路，常笑灵均作许愁。
遣兴
老子从来薄宦情，不辞落魄锦官城。生前犹著几两屐，身后更须千载名。楼外雪山森
晓色，井边风叶战秋声。一尊尚有临邛酒，却为无忧得细倾。
六月九日夜步月至朝真观
朝斗真人有旧祠，追凉老子曳筇枝。从来步月难为客，此夕听琴合有诗。竹院沉沉闻
漏永，玉绳耿耿看星移。殷勤更作重来约，迨及冰轮未缺时。
十日夜月中马上作
身游碧海跨鲸鱼，心似寒冰贮玉壶。衣湿三更清露坠，眼明万里片云无。横空孤鹤曾
相识，散发飞仙定可呼。老向人间无复意，逝将从此谒清都。
百岁
百岁纷纷易白头，一年鼎鼎又清秋。壮心空似骥伏枥，病骨敢怀狐首丘。屠钓论交成
酒隐，山林高卧得天游。莫悲晚节功名误，即死犹堪赠醉侯。
独饮醉卧比觉已夜半矣戏作此诗
泽畔元非慕独醒，散人一饮费经营。也知世少苏司业，安得官如阮步兵。醉著面颜惊
少壮，浇余胸次失峥嵘。更阑莫厌残灯火，卧听空廊络纬声。
蒙恩奉祠桐柏
少年曾缀紫宸班，晚落危途九折艰。罪大初闻收郡印，恩宽俄许领家山。羁鸿但自思
烟渚，病骥宁容著帝闲。回首觚棱渺何处。从今常寄梦魂间。
和范待制月夜有感
榆枋正复异鹏飞，等是垂头受砢革几。坐客笑谈嘲远志，故人书札寄当归。醉思莼菜黏
篙滑，馋忆鲈鱼坠钓肥。谁遣贵人同此感，夜来风月梦苔矶。
和范待制秋兴三首
策策桐飘已半空，啼渐觉近房栊。一生不作牛衣泣，万事从渠马耳风。名姓已甘黄
纸外，光阴全付绿尊中。门前剥啄谁相觅，贺我今年号放翁。
又
睡脸余痕印枕纹，秋衾微润覆炉熏。井桐摇落先霜尽，衣杵凄凉带月闻。佛屋纱灯明
小像，经奁鱼蠹蚀真文。身如病骥惟思卧，谁许能空万马群。
又
山泽沉冥气尚豪，鬓丝未遽叹萧骚。已忘海运鲲鹏化，那计风微燕雀高。万里客魂迷
楚峡，五更归梦隔胥涛。故知有酒当勤醉，自古宁闻死可逃。
和范待制秋日书二首
游自七月病起蔬食止酒故诗中及之
闲窗贝叶对旁行，不觉城笳报夕阳。嗜酒步兵犹未达，拂衣司谏亦成忙。室无摩诘持
花女，囊有娑婆等价香。欲与众生共安隐，秋来梦不到鲈乡。
又
故人无字寄相思，敢向穷途怨不知。老病已全惟欠死，贪嗔虽断尚余痴。数茎雪鬓江
湖远，九转金丹日月迟。畬粟山苗俱可饱，明年东去隐峨眉。
诗集卷八一百二十九首
游学射山遇景道人
肩舆适青郊，飞屐登翠麓。余霜未泫瓦，晨日初挂木。推门觅黄冠，避客似奔鹿。虽
无与晤语，清坐意亦足。岂知逢此士，旷度超世俗。欣然同一笑，齿颊粲冰玉。探囊赠奇
草，甘香胜芎菊。试临清镜照，衰发森已绿。出门恣幽讨，老仙有遗躅。丹灶虽已空，药
丸遍山谷。嗟予迫迟暮，冠盖厌追逐。结茅远人境，此计亦已熟。若人真我友，玉字当共
读。客来不知处，鸡犬望云屋。
城东醉归深夜复呼酒作此诗
冬夜走马城东回，追风逐电何雄哉。五门鼓动灯火闹，意气忽觉如章台。归来脱靴靴
满霜，月明如水浸野堂。梅花满手不可负，催炽兽炭传清觞。书生所怀未易料，会与君王
扫燕赵。只愁渐老不禁寒，卧载辎车君勿笑。
融州寄松纹剑
十年学剑勇成癖，腾身一上三千尺。术成欲试酒半酣，直蹑丹梯削青壁。青壁一削平
无踪，浩歌却过莲花峰。世人仰视那得测，但怪雪刃飞秋空。老胡畏诛奉约束，假息渔阳
连上谷。愿闻下诏遣材官，耻作腐儒常碌碌。
岁晚
岁晚城隅车马稀，偷闲聊得掩荆扉。征蓬满野风霜苦，多稼连云雁鹜肥。报国有心空
</div>
    <div class="pagination">
<a href="陆放翁全集剑南诗稿渭南文集_page28.html">上一页</a><span>...</span><a href="陆放翁全集剑南诗稿渭南文集_page24.html">24</a><a href="陆放翁全集剑南诗稿渭南文集_page25.html">25</a><a href="陆放翁全集剑南诗稿渭南文集_page26.html">26</a><a href="陆放翁全集剑南诗稿渭南文集_page27.html">27</a><a href="陆放翁全集剑南诗稿渭南文集_page28.html">28</a><span class="current-page">29</span><a href="陆放翁全集剑南诗稿渭南文集_page30.html">30</a><a href="陆放翁全集剑南诗稿渭南文集_page31.html">31</a><a href="陆放翁全集剑南诗稿渭南文集_page32.html">32</a><a href="陆放翁全集剑南诗稿渭南文集_page33.html">33</a><a href="陆放翁全集剑南诗稿渭南文集_page34.html">34</a><span>...</span><a href="陆放翁全集剑南诗稿渭南文集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
