<!DOCTYPE html>
<html>
<head>
    <meta charset="UTF-8">
    <title>华阳集（宋王珪） - 第 1 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋王珪） - 第 1 页/共 44 页</h1>
    <div class="content">　　钦定四库全书　　　　　集部三
　　华阳集　　　　　　　　别集类二【宋】
　　提要
　　【臣】等谨案华阳集六十巻附録十巻宋王珪撰珪字禹玉成都华阳人后徙舒举庆厯二年进士第二授大理评事累官翰林学士知开封府兼侍读学士神宗时拜尚书左仆射门下侍郎哲宗即位封岐国公卒赠太师諡文恭事迹具宋史本传珪少掇高科以文章致位通显不出国门而致参预大政词人荣遇葢罕其比晚居相位惟务持禄固宠与蔡确朋比沮司马光复依阿时局倡兴西夏之役大为物论所不予人品事业皆无可取然其文章则博赡瓌丽自成一家计其登翰林掌文诰者防二十年朝廷大典策皆出其手故其多而且工者以并俪之作为最揖让于二宋之间可无愧色王铚谢伋陆游杨万里等往往称之殆非虚美其诗以富丽为主故王直方诗话载时人有至寳丹之目以好用金玉锦绣字也然其掞藻敷华细润熨贴精思鍜链具有鑪锤名贵之篇实复不少正不独葛立方方回所称明堂庆成上元应制诸篇为工妙独絶矣集本一百巻诸家着録皆同自明以来乆已湮没仅宋文鉴文翰类选等书略载数篇今从永乐大典各韵中裒掇排比所存诗文尚伙而内外制草为尤备其生平高文典册大约已罕所遗佚谨依类编次厘为六十巻其遗闻逸事与后人评论之语见于他书者亦详加搜辑别为附録十巻系之集末用资考核至其中有青词宻词道塲文斋文乐语之类虽属当时沿用之体而究非文章正轨不可为训今以原集所有姑附存之而刋本则槩加删削焉乾隆四十二年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀












　　钦定四库全书
　　华阳集巻一　　　　　　　宋　王珪　撰五言古诗
　　白鹭亭诗
　　白鹭敞西轩栋宇穷爽垲千若聨环翠色不可解是时天宇旷六幕无纎霭金斗熨秋江素练横衣帯乾坤清且敛气象朝昏改芦花作雪风飞舞来沧海九霄汀鹤起万里樯乌快月上三山头鸟没横塘外苍茫洲渚寒银错星斗大开樽屏丝竹披襟向箫籁余生本江湖偃蹇欣作防清兴虽自发苦嗜亦吾累鱼龙凭夜涛四面忽滂湃安得犀灯然煌煌发水怪
　　来燕堂聨句
　　贤侯谢郡归从逰乐吾党林泉富余地卜筑疎陈莽是时春正中来燕音下上若贺大厦成喜留众賔赏【槩】得名因笑谈挥墨粲题榜所夸贤豪盛岂止池榭广人心乐且闲鸟意颉而颃吟罇敞花轩醉枕酣风幌【修】轻云薄藻栋初日丽珠网红袂生暗香清弦泛余响林深隠飞盖岸曲迟去桨波光栏槛明竹气衣巾爽【珪】虚客凉樾入影与文涟荡晨飚转绿蕙夕雨滋膏壤嘉辰喜盍朋命驾期屡往觞咏陶淑真世俗岂吾仿【洙】得以为胜游萧然散烦想公子固好士世徳复可像今此大基构不图专奉养美哉风流存来叶足师仰【绛】
　　和景彛诮扶出者
　　天子重论秀待之以公卿志士抱竒节犹或塲屋轻学能苦自琢诗书腹纵横胡为懐袖间挟册角羣生诃卒闚其旁执衣来叩楹狂狙就新缚跳突哀且鸣岂不念寒孤顾有素令明利禄非可苟辱甚舍弗烹
　　七言古诗
　　和梅圣俞感李花
　　朝摘桃花红破蕚暮摘李花繁满枝客心浩荡东风急把酒防春能几时舞衣未放哀弦阕鷤防欲鸣花影絶将军白首不功名覇陵千古流青血
　　楼上述懐
　　空楼百尺江之浒醉上凭轩懐故土数鸿秋入衡阳云一帆暮过潇湘雨庾客伤心欲断弦文通别泪空横柱旧山几畆林泉乡安得归兮事农圃
　　和圣俞莫登楼
　　莫登楼楼外华灯人竞逰翠枝威威六素虬鸣梢一声从天头金炉烟开雉尾収正见月射双琼钩半峯飞泉落惊沤嘘呵紫雾鱼龙浮弦清管髙脆欲流霜寒雏凤丹山愁台上美人春风柔舞腰囘急宝钗投禁街特勑香车留帘疎的皪排星眸画省宵闲空翠帱束如穷兎离新罘况惊白髪心悠悠安复繁华事轻裘寄言侠少谁为俦烂醉玉楼歌始休
　　和永叔思白兎戏答公仪忆鹤杂言
　　兎自明月窟中出鹤从羣玉头下人间俗眼未尝窥已为两家藏以诧玉堂词人本仙材光芒偶落银河罅谪向埃尘五十春所趣无一不潇洒为爱霜蹄特皎洁贮以雕笼緑亚有时惊踯歘若犇丹眸转双珠射灵昌太守新归来惜将清唳寄京舎玉绳低阙春露寒常恐隂林恶声吓传宣忽出右银台诏急许驰天廐马却辞丹陛鏁南宫兎鹤欲防俱不暇是时雪后帘幕明灯火冷落入清夜两翁相顾悦有思便索粉牋挥笔写有客月防吟影动猝继新章亦竒雅大都吟苦不无牵遂约东家看娅姹醉翁良愤诋髙懐却挥醉墨几欲骂我闻此语初未平随手欲和思殊寡玉山沧海莫放翻然归纎腰緑鬓何妨为君倒金斚
　　五言律诗
　　送僧归呉中
　　闲心轻出世逺念起游方潄月抛茶井眠云梦草堂归程指山色去影背湖光欲问重来日孤云未可量
　　送山人程惟象东归
　　君来客京洛竒术世所闻人事固倚伏物情徒纠纷衣霑九门雨梦绕故山云饮罢忽东去浩歌秋日曛
　　梅
　　冷香疑到骨琼艳几堪餐半醉临风折清吟拂晓观赠春无限意和雪不胜寒桃李有慙色枯枝试并栏
　　郊外
　　策马陟平原天空荡楚氛秋声无限叶暮色几重云草逺烟痕濶山回鸟道分行行吟未已归路日西曛
　　雪晴
　　溟渤荡无垠东嵎挂日轮风云始回雨天地不飞尘气动千峯翠光浮万瓦鳞南亭一驻马十里望青春
　　题招提院静照堂
　　身虽在城邑趣不落人间门外尘埃满庭中日月闲潮随朝梵响雨入定衣斑几欲防笻去松隂一叩关
　　依韵和吴相公史院开局
　　晓下金门路君筵听召余簮缨三夀客笔削两朝书身老谁逢此恩深尽醉欤传闻访遗事应走史臣车【司马迁少尝乘传求四方诸侯遗事】
　　依韵和王原叔内翰禁直有懐
　　暮钥严温省宵铃静浴堂银花无奈冷【刘梦得诗银花悬院牓】瑶草又还芳梦久闻仙吹班清犯晓霜帝阍何所叩一炷祝尧香
　　闻邵兴宗拜命
　　访政鸣尧鼓旌贤走汉轮帝方惊主父人已荐平津笔落三千健恩颁尺一新归来前席问荣路迩严宸
　　书隠者壁
　　客路森如棘岩栖静掩关陶巾春渍酒谢屐晚囘山醉梦雷霆息棋声日月闲我惭撄世网暂此一怡顔
　　秋风
　　猎桂来钟岭翍椒度汉宫云飞汾水濶叶下洞庭空海国樯帆壮边城鼓角雄谁知洛阳客归意在江东
　　送滕舜敷
　　七闽虽逺地王事有程期巳试文无害定知才不覊仙山观日处云海落潮时防府多休暇新诗倘见贻
　　有感
　　闻笛更懐旧望鸿难寄音西风行客泪明月故人心离恨江波濶归期嵗景深何时紫溪隠尊酒起狂吟
　　即事
　　云日散朝隂清江更一临北堂无草积南浦有波深春意饶芳树晴光动翠岑自慙机亦浅劳起海鸥心
　　林亭诗
　　地迥林泉好乘闲防胜游深沉烟色聚潇洒雨声収贫过扬雄宅狂思范蠡舟寄言赏心友巾褐此经秋
　　送史寺丞赴真州六合县
　　南国江山好仍闻聚六峯归心急春浪别梦怅晨钟手泽存遗爱【先大夫尝宰是邑】民歌接旧封凉秋鼓予楫文酒待相从
　　夏日登望海亭诗
　　藻栋临流启凉飚荡暑廻清如游玉宇快若在兰台海鹢吟中下番航望次来披襟殊未已云外月开
　　金陵
　　赏心亭下路平昔舣归艎游子去何许緑芜春自芳城根侵海断日脚射云长徃事不堪问东风故垒荒依韵恭和圣制龙图天章阁观三圣御书
　　半夜传君召西清阅帝文笔囘丹穴凤【法书要録有丹穴凤舞清泉龙跃之比】歌起沛中云御幄金虬转仙墀羽仗分君王自天纵况复睿心勤
　　依韵和王宣徽春雨
　　春入东郊雨油然协气通晓澌犹未破嵗事已知丰辇凤翔仙雾台乌转瑞风【是日东风应】野农徒鼓舞何以谢天功
　　和人闻雁二首
　　岑寂夜将半一声来枕前无风起羣籁有月在中天行子梦初断故乡书未传不须闻别鹤冷涕巳潸然塞长霜草白天濶夜云愁影过空江月声来别枕秋乡音何处托客恨几时休况有冥飞志无为弋者求
　　荷叶
　　柄密藏溪路香清荡客襟碧筒聊助饮紫槖自供吟鱼戯凉波动巢夕雾深横塘双桨急菱唱有余音
　　和圣俞春雪
　　二月犹逄雪春寒一倍加云重应阻雁风横只愁花碧水离思断琼楼醉倚斜谁知下帷苦未晓已闻鸦
　　喜雪
　　大野重隂合危楼逺望迷风兼万籁响天与四溟低病树先春发惊乌未晓啼好同伊水客香阜访灵栖
　　和王景彛中丞衰病
　　东风吹画省衰病若为情自惜春将过相逄老已惊夜愁聊把酒早梦忽闻鸎犹喜年来事门前桃李生
　　富谷馆
　　万雀噪山馆重来一叩扉去年寒梦在今日逺书违【是日遣使走马奏平安初寄家书】残雪留春槖疎星挂晓衣帝乡不可望心与白云飞
　　金陵防月
　　疎防水风起此宵何太清危楼人未下独树鸟频惊寒漏三更急秋江万里横凄然六朝恨依旧照空城
　　发防同馆
　　一持天子节兹喜去龙庭大漠夜犹白寒山春不青峯多常蔽日地絶欲囘星同类惟所适鸣镳毋暂停
　　送人南归
　　自得归休请劳生事巳平几年懐故隠此日悟浮荣车骑少尘迹溪山多去情所安清白望真可激时英
　　松
　　天地得正气四时无易心生来本孤节髙处独千寻月影龙蛇动风枝箫籁吟如何枫与柳亦拟傍清隂
　　五言排律
　　郊祀庆成诗二首
　　有宋乗炎运于今迈百年祖功虽不易子圣自能传寳厯迎长至神丘放大圜灵宫千福降清庙一诚专翠仗钩陈下青城斗极边侧班囘众弁虚次待髙烟晦雾初宵断晴云未晓鲜天形何磊落帝步亦周旋丽泽沾鱼鸟休歌被筦弦欢声兼岳动和气与春连在昔开鸿业斯民入化甄监危常防防受祉更干干此日膺神防孤臣老禁筵愿将成命颂独奏迩英前
　　国重天之报神歆徳所存孝须三后配礼莫一郊尊翠羽来千仗鸣铙下九阍服维周冕盛乐自舜韶温未酌羣灵降先祠万玉犇黄流凝夕祼紫焰亘宵燔星拱低宸幄云囘防帝辕祥辉新日月佳气浃乾坤绍古归鸿铄含生濯至恩钦惟斋格至仰福在元元
　　大飨明堂庆成诗
</div>
    <div class="pagination">
<span class="current-page">1</span><a href="华阳集（宋王珪）_page2.html">2</a><a href="华阳集（宋王珪）_page3.html">3</a><a href="华阳集（宋王珪）_page4.html">4</a><a href="华阳集（宋王珪）_page5.html">5</a><a href="华阳集（宋王珪）_page6.html">6</a><span>...</span><a href="华阳集（宋王珪）_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
