<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 31 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 31 页/共 165 页</h1>
    <div class="content">　　祭芮国瑞尚书文
　　维淳熙九年嵗次壬寅六月庚子朔二十二日辛酉通奉大夫参知政事周某谨遣承节郎干办府张佐以清酌蔬食之奠致祭于故侍读国史尚书芮公之灵呜呼惟公才学兼优弟兄竞爽声振胶庠评髙乡党伯也先逝公誉日广徧持使节眀烛幽枉晚践禁涂殚竭忠谠乃心王事浸失頥养方闻予告而遽长往遗占入奏语【阙】嗟惘赙礼有加眷知可想言念孤踪托【阙】畴曩累日不见遂隔黄壤寄情奠觞挥泪泚颡呜呼哀哉
　　祭外祖王给事家诸茔
　　维淳熙十年嵗次癸夘十月壬辰朔外甥具位周某谨遣使臣李椿以清酌庶羞之奠敬祭于外祖给事待制赠少保王公外祖母卫国夫人宋氏亡舅通判二十八大夫亡衿宜人韩氏之茔恭惟外氏昔为大家今兹丘垅近在阳羡而祚嗣湮替宿草弗除某系官于朝末由拜扫孟冬之朔俗重祭墓遥伸酹奠不胜凯风寒泉之思
　　祭陈应求俊卿丞相文
　　维淳熙十四年十二月戊辰朔具位周某谨以清酌庶羞之奠致祭于故太保大观文魏国正献陈公之灵惟公徳业纯备哀荣终始誉满四海行书太史独余易名畴敢溢美矧公好谦遗戒毋诔上实命之厥有深防于皇本朝贤辅接趾为正若献三人而已往在庆歴祁公宅揆忠清谅直防顽仁鄙用虽日浅名则千祀元祐之初政归吕氏絜国纪纲养士防耻公卿景从夷夏风靡后暨清源羽翼端邸迨其入相有誉无毁生全宠光没厚恩纪自是厥后鲜矣斯比堂堂魏公声望崛起如杜如吕佐我天子甘盘旧学视何有炜知臣者君人以伦拟借曰形容辞之赘矣言念晚生叨附隽轨大眀初升词掖乏使尝代匠斵汗顔血指二十六年言犹在耳期公夀考与宋【阙】武孰云防疾遂隔生死殄瘁之悲岂为知己情驰一觞目防千里呜呼哀哉
　　祭袁州兄嫂文
　　维淳熙十六年嵗次己酉十月己亥朔十六日甲寅具位弟周某谨以清酌庶羞之奠致祭于大兄袁州太守大嫂安人王氏之茔惟兄仁心义概秉彛于天又济之以家传处则孝弟恭肃为州闾之楷式出则公勤防敏而于国事尤拳拳焉故缙绅朋旧罔不称其徳涂巷小夫亦能知其贤兹固公论有不可掩而非兄弟之私言也自邑而倅而守人方期于九迁而不肖之弟叨备二府遂决意于林泉识与不识皆曰外当付以使节入当陪于迩聮某既惜已而忘内举之谊彼侍从近臣虽诵言其可荐亦未免指某以为嫌使兄有拨繁治剧之才而不获展有致君泽民之志而不及宣嗟天命之难谌复啬夀于百年急难之义告归宜遄愧屡请之弗俞歴七载而迁延逮奉祀于故里始展墓于新阡区区本志夫岂其然盖将晚嵗芒鞋竹杖从兄于青原白露之上乃今觞酒豆肉哭兄于荒烟野草之间是宜肝心之糜溃何止泣涕之涟涟而已呜呼哀哉
　　祭绎侄文
　　维淳熙十六年嵗次己酉十月丁亥朔十六日壬寅叔具位以清酌庶羞之奠祭于亡侄小一郎及妇胡氏之茔吾侄事亲孝谨行已恭敬辅以问学宜贵与永顾乃名不登于仕籍年弗逮于知命虽天理之难推亦吾门之不幸属纩之际遗书来谂痛亲养而托孤知中心之炯炯何斯人而斯疾重予懐之耿耿逮得请而来归已严霜之七陨酹一觞以忘言纷填胸之悲愤呜呼哀哉
　　祭吕帐干文
　　维绍熙元年嵗次庚戌三月乙夘朔二十四日戊寅具位周某谨遣使臣文立方以清酌庶羞之奠致祭于娣夫帐干文林吕公之茔某去秋归自浙西亟欲躬走墓道非间于风雨则有疾病因循累月未能遂区区之志防辰代礼尚其鉴享
　　祭叔母李氏孺人文
　　绍熙元年嵗次庚戌三月乙夘朔二十四日戊寅侄具位周某谨遣使臣文立方以清酌庶羞之奠致祭于叔母孺人李氏之茔某去秋归自浙西亟欲躬走墓道而非间于风雨则有疾病因循累月未能遂区区之志今夏序将临大惧以稽缓获罪于幽涓辰代礼良非得已仰惟淑灵俯赐鉴享
　　祭蒋参议文
　　维绍熙三年嵗次壬子三月甲戌朔十二日乙酉具位周某谨以清酌庶羞之奠致祭于故参议朝奉蒋君之灵惟君防勤愿慤庄重坦夷上介之除我与闻之来分藩符君已之幕耄虽将及见为矍铄孰云嵗徂君年与凋识者嗟悼况于同僚翩翩者旌遥指鄞水目送归艎一觞永已











　　文忠集卷三十八
　　钦定四库全书
　　文忠集卷三十九【省斋文稿三十九】
　　宋　周必大　撰
　　家庙坟山祝文
　　信州茶山初赠焚黄祝文【绍兴三十二年】
　　嗟乎某不孝之罪上通于天一去松楸十二年于兹矣禄不及养仕则何心其所以迟迟不去者徒以先公早世未通闺籍而母氏之邑封未启也今頼教训承遗防备官于朝夤縁幸防去嵗今嵗之夏二圣洊霈鸿恩覃及幽显故期月之间王命告第者再可谓宠矣惟是宻章法当焚诸墓下而某不孝滋甚未能果于引去又不能稽留于家谨因将仕郎某西归先以初赠致告
　　展省茶山焚黄祝文
　　维隆兴元年嵗次癸未五月辛夘朔十八日戊申男左奉议郎主管台州崇道观周某谨以清酌庶羞之奠敢昭告于先妣安人王氏之茔恭惟国家每下赦令则许廷臣追褒其父母是岂惟教孝而慰夫生者哉抑防漠实有望焉故昔赠典始下而某之妇之乳媪夜梦先夫人若谢恩于天而宗族咸防者彼未尝逮事先夫人也而能言容貌服饰之大畧此固非想非因而先夫人实有以启其衷而告之享也某其敢稽留宻章以乆郁先夫人之望故渉春求归甚力蒙上悯怜乃今赐以如欲先夫人庶或鉴之虽然某失慈训十有三年仅得一官以展省丘墓今又十三年矣然后能躬致王命惟不孝不恭嵗久礼愆虽擢髪不足以数其罪顾何以塞人子之责念咎而痛心追逺而陨涕文可尽也哀其有既耶
　　鳯山焚黄祝文【乾道元年】
　　惟我皇考才徳誉望杰出万夫之上而宦游不遂夀考不究实惟有子衅积而至于斯呜呼某尚忍言哉近者幸逢郊霈有诏皇考阶冠七品敬用劬劳之日恭致告焚于墓下岂足以赎不孝之万一姑逹上命而已
　　茶山告至祝文干【道二年十月】
　　某不奉墓祭又阅四朞千里而来敬伸拜扫其在哀悃续具以告
　　茶山告启殡祝文【乾道二年十一月一日】
　　昔我皇妣弃世于上饶不肖之孤未能自立就茶山盖二十有九载惟祖父栖神庐陵子孙家焉亦有年数独望妣茔千里而遥上塜之使虽以时遣惧不孝不防弗亲奠酹弗视松栢无以伸人子之敬而永无穷之传是用不敢寜居经营归窆仲冬庚戌将启殡宫前期十日设次以俟眀灵如在体魄无惊谨告
　　茶山启殡祝文
　　维乾道二年嵗次丙戌十一月辛丑朔初十日庚戌哀子具位周某谨以清酌庶羞之奠祭于皇妣安人王氏二十七娘子之茔某向以拜扫不时谋奉神柩言归庐陵庶使子孙奕世常瞻松槚不乏时祭越朔旦具述寸诚谨于是日庀工蒇事舍旧即新皇妣必安之
　　考妣焚黄祝文【乾道四年三月】
　　乃去冬至日天子推躬郊之庆文武臣皆得追荣其亲我皇考于是有六品之赠夫生而位不满徳既没爵命乃屡加焉虽宗族缙绅犹赍咨以为恨矧如不肖之孤其痛岂有涯哉某自惟天罚至深不及伸负米之养上頼邦荣加厚乃屡锡漏泉之恩捧宻印以告幽想慈顔而増慕恭陈薄奠用致哀诚
　　考妣焚黄祝文【乾道六年】
　　在嵗庚寅天子郊见上帝某适贰秘书逢国大庆肆我皇考恩冠六品皇妣亦进封一等系官朝列阻阔斧封近者奉祠来归乃克恭致告第之命兴言孤露久矣不天繄先徳之甚浓庶邦荣之未艾
　　奉祠归告至先茔祝文
　　维乾道八年嵗次壬辰六月戊戌朔二十九日丙寅具位周某谨以清酌庶羞之奠敢昭告于某茔某备官于朝论事失当圣恩寛厚犹畀外祠逮兹来归不敢不告尚飨
　　焚黄告祖茔祝文【乾道八年十一月九日】
　　裕垂于先则庆积于后不易之理也前嵗郊禋上泽周普考妣于是有加赠之典揆厥所元其亦逺矣兹焚宻章不敢不告
　　先考加赠左中奉大夫焚黄祝文
　　维淳熙元年嵗次甲午十月乙酉朔嗣子左朝请郎充右文殿修撰提举江州太平兴国宫某谨以清酌庶羞之奠及中左奉大夫告一通告于先考奉使博士赠中奉大夫之灵曰某之不天可谓甚矣既未尝躬一日之养又无以伸罔极之报兴言及此不如无生兹頼郊恩大加赠典虽朝廷徳泽亦云厚矣而人子怆慕岂有涯哉既焚宻章不敢不告尚飨
　　先妣加赠令人焚黄祝文
　　维淳熙元年嵗次甲午十月乙酉朔嗣子左朝请郎充右文殿修撰提举江州太平兴国宫某谨以清酌庶羞之奠及令人告一通告于先妣令人王氏之灵曰念昔童丱顽无识知独頼慈母三迁之教俾不陨其世业暨叨一命曽弗获捧檄负米昭训诲之有自况能酬顾复之大恩哉嗟乎欲养而亲不待欲报而天罔极此所以每逢郊赉之追崇不知涕泗之横集也尚飨
　　初除参政赠三代东宫三少告庙祝文
　　维淳熙七年嵗次庚子七月辛亥朔曽孙通议大夫参知政事荥阳郡开国侯食邑一千二百户食实封一百户周某谨以清酌庶羞之奠敢昭告于曽祖朝奉郎赠太子少保曽祖妣宜春郡夫人郭氏先祖朝散大夫赠太子少傅祖妣江华郡夫人潘氏祖妣陇西郡夫人李氏祖妣清河郡夫人张氏先考奉使博士赠太子少师先庐陵郡夫人王氏维昔曽大父力以诗书教子孙相继登进士第虽粗享禄养而徳业弗彰于世肆大父仕宦三十未尝一预堂选其恬于进取如此至我先人以文学早冠多士声誉震于四方然官弗通朝籍年弗登强仕盖庆积而不耀其躬施厚而不求其报于今三世乃俾小子承是休显防上防擢预闻机政以有东宫三少之赠发濳徳昭遗泽天也小子何预焉呜呼禄不及亲曷敢谓之荣才不称位曷敢谓之宠命书既下告防而已伏惟尚飨
　　眀堂加赠三代东宫三太告庙祝文
　　维淳熙九年嵗次壬寅十月戊戌朔十九日丙辰曽孙具位某谨以清酌庶羞之奠敢昭告于曽祖朝奉郎赠太子太保曽祖妣博平郡夫人郭氏先祖朝散大夫赠太子太傅祖妣定襄郡夫人潘氏河内郡夫人李氏汧阳郡夫人张氏先考奉使博士赠太子太师先妣临汝郡夫人王氏某仰承遗泽备数政途恭值眀堂礼成恩及三世东宫二品次郡小君举为宠章以贲家庙纶言初锡敢不防告谨告
　　初除知院加赠三代三少告庙祝文
　　维淳熙九年嵗次壬寅十二月丁酉朔二十一日丁巳曽孙通奉大夫知枢宻院事某谨以清酌之奠敢昭告于曽祖少保曽祖妣虢国夫人郭氏先祖少傅祖妣巩国夫人潘氏祖妣陇国夫人李氏祖妣薛国夫人张氏先考奉使博士赠少师先妣吉国夫人王氏某防上异恩躐登西府追崇有典用宠其先孤棘国封覃延三世遐瞻丘墓阻致告焚粲其丝纶増贲家庙涓辰启白兼集哀荣谨告
　　初除枢宻使加赠三代三公告庙祝文
　　维淳熙十一年嵗次甲辰七月丁亥朔初三日己丑曽孙通奉大夫枢宻使某谨以清酌之奠敢昭告于曽祖太保曽祖妣华国夫人郭氏先祖太傅祖妣代国夫人潘氏泾国夫人李氏卫国夫人张氏先考太师先妣相国夫人王氏某再嵗本兵毫厘无补骤防奬擢躐正使名固出上恩实资先徳斧封在逺阻致告焚式涓良辰先告于庙哀荣既至感慕随之伏惟尚飨
　　曽祖曽祖妣焚黄祝文
　　维淳熙十一年嵗次甲辰十月丙辰朔曽孙通奉大夫枢宻使荥阳郡开国公食邑三千六百户实封一千户某谨以清酌庶羞之奠及太子太保太子太保少保太保宜春郡博平郡夫人虢国华国夫人黄告八通告于曽祖太保曽祖母华国夫人郭氏之灵曰某零丁孤苦生值多艰先世丘墓沦于异域每一念此未尝不痛心疾首也庚子之夏叨预政机壬寅季秋进长西府仍值明堂庆霈覃及幽显今复叨被恩渥就陞使名皆防宠章褒锡三世于是曽大父自东宫三少四转而至公保曽祖母歴郡夫人国夫人者皆至于再钿轴锦囊既藏家庙告幽有诏无由躬致墓道惟鳯山之原无违之堂遥妥神栖为日已乆谨因初寒令节命弟迪功郎新永州司户叅军必先以告尚飨
　　祖祖妣焚黄祝文
　　维淳熙十一年嵗次甲辰十月丙辰朔孙通奉大夫枢宻使荥阳郡开国公食邑三千六百户实封一千户某谨以清酌庶羞之奠及太子少傅太子太傅少傅太傅江华定襄郡巩国代国夫人陇西汧阳郡陇国泾国夫人清河河内郡薛国卫国夫人黄告十六通告于先祖太傅祖妣代国夫人潘氏祖妣泾国夫人李氏祖妣卫国夫人张氏之灵曰恭惟王父以经术起家以仁厚从政而防于进取终身铨部丰积啬取留遗后嗣俾某冒膺上眷备位贰府自庚子夏以迄于今三被进擢一值宗祀恩章四颁俾伸尊祖之志于是王父自太子少傅为公为孤三祖母两启郡封再君列国诏函之下各至四追褒之防具载训辞属秉事枢不获躬拜墓下谨遣弟迪功郎新永州司户参军必先以告尚飨
　　先考大中至太师焚黄祝文
　　维淳熙十一年嵗次甲辰十月丙辰朔男通奉大夫枢宻使荥阳郡开国公食邑三千六百户实封一千户某谨以清酌庶羞之奠及大中通议通奉正议正奉宣奉大夫太子少师太子太师少师太师黄告十通告于先考太师之灵曰某不肖无以继先志不天弗获伸禄养猥凭遗烈防国厚恩乆列侍从遂参辅弼十年之间无嵗不被追崇之典盖自淳熙三祀以少司马骖乗于郊眀年入翰林为学士又眀年陞中奉既而两迁尚书一值宗祀于是皇考由大中大夫六转而为宣奉大夫七年叨陪大政九年再值秋享仍长西府又二年擢正使名于是皇考歴宫师冠三公宠章沓至具存告第之书属官有常守多歴嵗月无由躬望茔域敬致君命夙夜涕慕惧以不孝获戾谨遣弟廸功郎新永州司户参军必先以告尚飨
　　先妣焚黄祝文
　　维淳熙十一年嵗次甲辰十月丙辰朔男通奉大夫枢宻使荥阳郡开国公食邑三千六百户实封一千户某谨以清酌庶羞之奠及硕人淑人庐陵临汝郡吉国相国夫人黄告六通告于先妣相国夫人王氏之灵曰某向以自吉徂信展墓失时爰即寓邦改卜兆域而贪禄忘归阻望松楸者十年矣不孝不防为罪滋大粤自淳熙三祀恭值郊霈眀年冒登翰苑于是皇妣有硕人淑人之封厥后忝预政事一经宗祀再迁枢庭于是皇妣有两郡两国小君之赠恭惟圣主之恩洊及泉壤而某于公未有秋毫之报于私乆阙拜扫之礼而又稽留诏命夙夜滋不遑安谨遣弟迪功郎新永州司户叅军必先以告尚飨
　　郊祀加封三代告庙祝文
　　维淳熙十三年嵗次丙午正月庚辰朔十九日戊戌曽孙具位某谨以清酌庶羞之奠敢昭告于曽祖太傅曽祖妣周国夫人郭氏先祖太师祖妣荆国夫人潘氏祖妣益国夫人李氏祖妣邓国夫人张氏先考太师莒国公先妣莒国夫人王氏去嵗冬至日天子亲执圭币郊见上帝大赉四海泽及乎幽眀某备位西府实相厥事恩章加厚覃延三世师傅之官列国之封王言如纶粲其盈轴虽未获躬拜墓道而告防家庙其曷敢缓是涓吉旦敬致上命伏惟眀灵如在实嘉享之谨告
　　进秩加恩谢家庙祝文【淳熙十三年】
　　某比縁郊祀礼成例加封邑又因书徳夀宫尊号册文防恩进秩一等仍衍户租谨涓谷旦致谢于家谨告
　　迁相府告庙祝文【淳熙十四年】
　　某仰慿先徳叨冒恩除将以甲寅吉辰敬奉神主迁于东府谨告
　　入府告庙祝文【淳熙十四年】
　　某兹奉版位迁于相府俟涓吉旦别伸祭享谨先以告伏惟昭鉴
　　拜右相三代加赠告庙祝文
　　维淳熙十四年嵗次丁未四月壬申朔曽孙具位谨以清酌庶羞之奠并烧化银钱駞担等敢昭告于曽祖太师曽祖妣鲁国夫人郭氏先祖太师绛国公祖妣雍国夫人潘氏祖妣兖国夫人李氏祖妣豫国夫人张氏亡伯运使正奉伯母硕人尚氏先考太师郑国公先妣兾国夫人王氏亡弟子柔十解元某仰慿世徳进位宰司穆卜辰良入居新第恩加三世爵秩俱隆夏序将临时推谷旦爰修祀事敬致纶言庶其妥安永焘厥后伏惟尚飨
　　眀堂三代加赠告庙祝文
　　维淳熙十五年嵗次戊申十月癸亥朔曽孙具位某谨以茶酒之奠敬告于曽祖太师追封莱国公曽祖妣改封燕国夫人郭氏先祖太师改封代国公祖妣改封楚国夫人潘氏祖妣改封陈国夫人李氏祖妣改封益国夫人张氏先考太师改封邠国公先妣改封邠国夫人王氏迩者天子大享眀堂某叨备宰司实首使领七戒三斋以迄于成匪頼先徳畴克臻此今赦恩溥博追崇三世公圭之爵遂及曽门赞书褒嘉纶告华焕虽未获躬拜墓下敬致上命谨差谷旦酌以告幽伏惟眀灵克享光宠永焘厥后谨告
　　迁左府告庙祝文
　　维淳熙十六年嵗次己酉二月辛酉朔初十日庚午曽孙具位某谨以清酌之奠敢昭告于曽祖太师莱国公曽祖妣燕国夫人郭氏先祖太师代国公祖妣楚国夫人潘氏祖妣陈国夫人李氏祖妣益国夫人张氏先考太师邠国公先妣邠国夫人王氏伯考运使光禄伯母庐郡夫人尚氏暨亡弟子柔十解元某比叨恩擢序陟冡司能薄位髙实慿先徳徙舍三日奉安神栖惟寜攸居斯裕于后谨告
　　拜左相三代加赠告庙祝文
　　维淳熙十六年嵗次己酉二月辛酉朔十七日丁丑曽孙具位某谨以清酌之奠敢昭告于曽祖太师郑国公曽祖妣汉国夫人郭氏先祖太师汉国公祖妣汉国夫人潘氏祖妣汉国夫人李氏祖妣汉国夫人张氏先考太师汉国公先妣汉国夫人王氏某仰慿遗防被遇夀皇相位二年未伸薄効延登左辅益愧超逾天泽漏泉洊加三世宠章维厚备载纶言爰卜令辰具陈家庙焚黄未遂有恻于心谨告
　　光宗登极三代加赠告庙祝文
　　维淳熙十六年嵗次己酉四月辛酉朔曽孙具位某谨以清酌庶羞之奠敢昭告于曽祖太师魏国公曽祖妣魏国夫人郭氏先祖太师魏国公祖妣魏国夫人潘氏祖妣魏国夫人李氏祖妣魏国夫人张氏伯考运使金紫伯母河内郡夫人尚氏先考太师魏国公先妣魏国夫人王氏乃二月壬戌新天子以夀皇之命履帝之位越三日甲子大赦天下凡文武臣父母生者封殁者赠盖异恩也某于斯时幸备位宰辅泽及三世俱改封于大国匪繇先烈孰对邦荣谨涓谷旦陈命书于庙而敬致上命伏惟尚飨
　　奉祠归庐陵告至长冈祝文
　　维淳熙十六年嵗次己酉九月戊午朔十四日辛未男具位谨以茶酒之奠敢昭告于先妣魏国夫人王氏之茔某入仕于朝十有五年乃得奉祠归展墓道方将蠲日之吉敬陈祭奠兹用先行告至之礼伏惟歆鉴
　　曽祖曽祖妣焚黄祝文
　　维淳熙十六年嵗次己酉十月丁亥朔十一日丁酉曽孙具位某谨以清酌庶羞之奠及太傅太师莱国公郑国公魏国公周国夫人鲁国夫人燕国夫人汉国夫人魏国夫人告十通敬祭于曽祖太师魏国公曽祖妣魏国夫人郭氏之灵曰某倥侗不肖逺頼先徳被遇两朝更践二府褒赠及于三世不一而足粤自淳熙甲辰十月尝命弟必先以黄八通即无违堂而告诸幽矣厥后乙巳之冬国家南郊礼成时则有太傅暨周国之命丁未之春某叨右相时则有太师暨鲁国之封戊申之秋天子大飨眀堂时则有莱国启土燕国改封之诏逮己酉正月恩迁左相于是曽祖进封于郑实惟乡国祖妣进封于汉愈为大邦今年二月今上受禅然后曽祖祖妣始获并封于魏魏大名也储祉焘后庶其在此属某罢政来归涓日以致上命虽松楸沦防异域展省幽邈然神依寓邦其亦乆矣奉觞以告荣不胜哀尚飨
　　祖祖妣焚黄祝文
　　维淳熙十六年嵗次己酉十月丁亥朔十一日丁酉曽孙具位某谨以清酌庶羞之奠并告命二十通敬祭于先祖初赠太师次封绛国公次封代国公次封汉国公今封魏国公祖妣潘氏歴封荆雍楚汉魏五国夫人祖妣李氏歴封益兖陈汉魏五国夫人祖妣张氏歴封邓豫益汉魏五国夫人之灵某备位钧枢殆且十载愧无毫髪可报上恩而泽及其先有加无已自甲辰冬命弟必先持褒赠之典告于幽壤逮今又五年矣其间乙巳之躬郊戊申之秋享己酉之登极及某自西府登右揆迁左相皆沿旧典恩锡封爵师垣大国极其宠荣今者奉祠来归得以躬行三献之礼敬致两朝之命眀灵在上如顾如歆尚飨
　　鳯山焚黄祝文
　　维淳熙十六年嵗次己酉十月丁亥朔十一日丁酉嗣子具位某谨以清酌庶羞之奠及莒郑邠汉魏国公告身五通告于皇考太师魏国公之茔曰某自乙未春入朝至于己酉夏罢政十五年间頼遗泽叨奬擢由侍从而忝辅相值大礼而遇覃霈皆有恩典褒赠其亲三公大邦遂极一品甲辰之冬尝因堂弟必先调官西归就以黄告十通燎于墓道其后宠命继颁积至四五今幸奉祠来归执觞豆陈诏函躬展焚黄之礼凡先后所遇之恩与夫发扬濳徳之美已具载于训词惟是养不及于生前宠乃加于后世兹荣也只所以为哀而已伏惟尚飨
　　长冈焚黄祝文
　　维淳熙十六年嵗次己酉十月丁亥朔十一日丁酉嗣子具位某谨以清酌庶羞之奠及莒兾邠汉魏国夫人告身五通告于先妣魏国夫人王氏之茔曰某自乙未春入朝至于己酉夏罢政十五年间頼遗泽叨奬擢由侍从而忝辅相值大礼而遇覃霈皆有恩典褒赠其亲正位小君有年于此甲辰之冬因堂弟必先西归尝以黄告六通燎于墓道其后宠命继颁积至四五今幸奉祠来归执觞豆陈诏函躬展焚黄之礼凡先后所遇之恩与夫发扬濳徳之美已具载于训词惟是养不及于生前宠乃加于后世兹荣也只所以为哀而已伏惟尚飨
</div>
    <div class="pagination">
<a href="文忠集（宋周必大）_page30.html">上一页</a><span>...</span><a href="文忠集（宋周必大）_page26.html">26</a><a href="文忠集（宋周必大）_page27.html">27</a><a href="文忠集（宋周必大）_page28.html">28</a><a href="文忠集（宋周必大）_page29.html">29</a><a href="文忠集（宋周必大）_page30.html">30</a><span class="current-page">31</span><a href="文忠集（宋周必大）_page32.html">32</a><a href="文忠集（宋周必大）_page33.html">33</a><a href="文忠集（宋周必大）_page34.html">34</a><a href="文忠集（宋周必大）_page35.html">35</a><a href="文忠集（宋周必大）_page36.html">36</a><span>...</span><a href="文忠集（宋周必大）_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
