<!DOCTYPE html>
<html>
 <head>
  <meta charset="utf-8"/>
  <title>
   烛湖集 - 第 8 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   烛湖集 - 第 8 页/共 19 页
  </h1>
  <div class="content">
   俞履道履斋铭
　　天髙泽卑我道孔明大路九轨云胡弗行行有初终我力我躬匪实奚蹈匪正曷通千里之逺始于足下九层之台起于累土惟圣作经日月万古履徳之基请事斯语
　　周南仲古砚铭
　　泐外而洼中其夀也天愈夀愈珍其遇也人相尔多文贻尔子孙
　　防
　　防淳安县学昌黎先生像
　　世所传昌黎先生像多妄廼江南韩熙载耳先生尝贬连之阳山连之学有先生像实张忠献公所蔵善本今州守陈侯晔摹以遗淳安丞魏君鹿宾而某获见焉再拜叹曰呜呼伟哉此皇甫持正所谓神人端士朗出天外不可梯接者耶东坡翁所谓骑龙白云乡飘然来帝傍者耶英风竒气凛凛若此宜其文起八代之衰而道济天下之溺忠犯人主之怒而勇夺三军之帅也宜其能开衡山之云驯鳄鱼之暴也五百年之间必有名世者天之赋予岂轻也哉按先生自道有慢肤多汗腰腹空大之语此本尚颇不合至其精神照世则决非他人无疑矣陈侯爱文好古尤慕先生顷嵗宰淳安作便斋植松竹曰读书林今在连筑堂曰仰韩其风流趣尚美矣犹不忘淳安之士而属魏君刻先生像于其学魏君又贤满秩迫去犹惓惓就兹事皆宜书俾传之者有以知其所从来也绍熙壬子嵗闰二月甲寅后学防稽孙某谨识
　　跋王献之保母帖
　　嘉泰二年嵗在壬戌防稽之黄閍有樵者斸废壤破故冡得小砚及砖十数以归一日擕砚献其主人钱清王畿畿乃士人因视其砚甚润腹背有晋献之永和五字异之从至其家又搜得二甎出此志遂传于世羲献帖独此未经摹搨转刻犹是当时手迹幸而早遇好事得不碎毁自兴宁乙丑至是适八百三十八载而子敬固逆知之古人卜筮精妙多如此物之成败隠见岂偶然哉志文十行字百有十七缺不可识者十四樵者未防死莫知其破冡之处云余姚孙某季和父识
　　跋司马家蔵薛绍彭临寳章帖
　　右薛绍彭道祖临晋人书蔵故海陵使君司马季若家纸暗墨渝人莫之识嘉泰壬戌嵗九月其子述封以问余余试寻之王氏寳章集乃其最后一帖梁中书令临汝安侯志所书也凡六行三十六字隠隠皆是寳章帖二十有六武后时王方庆所献逸少子孙世皆善书可谓盛哉我宋建中靖国间吴兴刘焘无言雠书秘阁摹得之刻于其郡之墨妙亭今亭中古帖惟此独存然字不藏锋而体浊首尾一律自是无言笔法耳是帖所临秀劲竒逸胜之逺甚道祖故有书名思陵翰墨志所谓苏黄米薛者也魏泰则曽子宣丞相夫人之弟有东轩笔録行于世因并志之复以归司马氏烛湖孙某书
　　跋傅给事谏吴应诚使三韩书
　　按中兴纪事建炎三年诏举使絶域者浙东副总管吴应诚请身使三韩图迎二圣四月丙午诏应诚借刑部尚书充大金髙丽国信使武臣韩衍副之越帅翟汝文奏应诚欺罔决辱命取侮逺人不报六月应诚至髙丽髙丽之君臣曰大朝假道于我以通敌敌亦将假道于我以窥浙则奈何应诚虽与徃复竟辞屈而回其年十月至行在上怒朱丞相胜非为之解得不罪应诚后不复见真诞妄人也傅公之虑正与翟公同观其造次作书引笔行墨发于忠愤反复究切利害晓然所谓糜邦财于艰难之时以资无功之费信可惜哉傅公是时方以言事谪为蒲圻丞未行犹锐于利国如此使人重有九原不作之叹开禧丙寅春分日孙某题
　　跋赵叔近遗事
　　金人再犯京师游骑四出吾郡县将吏望风奔溃莫敢撄其锋者赵公宗室子为少尹南京独能力战全其城实启髙宗皇帝中兴之业斯已壮矣及守檇李不惟使吏民安堵于列城反侧之中而单车入不测之地使杭之叛卒敛手聴命犒赐不足则竭私储继之非其精忠血诚智勇兼济畴克尔不幸罢守家居一旦迫于乱兵权宜镇定一郡免于鱼肉上奏未逹而王师奄至公不自疑晏然迎劳如平日其心迹非不较然明白也诸将武臣方以杀畧为功加以授命王渊逞其争一女之憾仓皇害公不复顾问哀哉绍兴九年朝廷始知公寃有诏褒赠告词尤哀伤之国史已轶其事未及立传公之曽孙彦嘏显叔搜缉遗牍本末畧具可信不诬显叔兄弟十人皆贤而文多以科目自奋忠孝之报方兴未艾而王渊者亦死于乱子孙无闻矣天定胜人岂虚也哉某敢并着之以告于太史氏嘉泰四年二月五日烛湖孙某书
　　跋汪立义教童子诀
　　师哉师哉童子之命也扬子之言也正也童子之师授之书而习其句读者也非传道解惑者也韩子之言也激也童子最难其师然世常轻视童子之师故童子师满天下而句读音义字书之学大抵卤莽虽有工技辞躐科第白首显仕而笔舌声画之间或可鄙笑不能自改者师误之也余先君子雪斋先生终老为童子师其法度必凖于古不以一毫自愧今观樟山汪先生教人之诀甚似而尤详读之然泪下世之求童子师与为之师者各取一通置之座侧非小补也虽然教子者必以实不以名教人者必以义不以利父兄委子弟于师不乐其严不察其欺则名而已矣师受人之子弟狎而不威助之欺其父母则利而已矣夫如是先生之诀可传孰能传先生之心乎抑能传其诀犹可以卜其心若笑而不顾吾不能知之矣故为之书庆元四年嵗在戊午四月辛未孙某跋
　　跋胡元迈集句
　　胡元迈为人恂恂朴实容貌辞气不能动人其胸中乃有数千卷书溢为集句至数百篇虽有好事者卒然遇之未必不以众人待元迈也士之不可忽如此虽然集句近世斯人游戯法耳要之可以为工不可以为髙足以贻世不足以名世余闻元迈所自为诗不下古人他所著书甚多归而益尽力焉使他日与集句并行又善矣
　　跋吴氏戒杀文
　　临海吴君应龙出示其先世所传戒杀文乃建炎四年间眉山苏公迟之所作也盖吴氏世居涌泉而有溪出南山下溪有鱼千百头文叟者与之相乐如相知相忘者其父不杀四十年至文叟又不杀惧子孙之或杀而求苏公为此文以戒之予阅之因窃叹如文叟者可谓能不移于海濵之习俗而知古仁人之用心者矣且万物皆备孰非我也况鱼跃于渊尤察于下者欤忍自伤其生欤然物必有用人实资之古人有用以成礼者则取之有义而不杀之仁在其中矣故川泽虞衡莫不有禁祭祀賔客所供有时网罟之目则以四寸鱼不满尺市不得鬻人不得食夫子所以钓而不纲孟子所谓数罟不入汚池也虽一鱼不妄杀仁之至义之尽而礼之备矣夫生而不杀人之性也后世至于竭泽而渔者岂独无是性哉或者习俗之所移也况近海为鱼乡鱼无大小尽取无遗盖无一家一人一日不食鱼者其习俗然也吴氏乃独能以杀为戒可不谓过人矣哉后之子孙如能世守此戒而不渝又能充无杀鱼之心以推其所为则火然泉达涌泉之源混混不舍可以放乎四海而仁将有不可胜用者求仁近仁患不知戒尔尚其戒之
　　说
　　疑孟说
　　孔子作春秋尊王室吴楚僭王书之曰子王人虽防序诸侯之上孟子劝齐梁之君行王者之政无复尊周之说故温公有疑孟一书而李泰伯郑厚之徒専以此訾孟子此不可不首为孟子辨也孔子称由求为具臣夫由求之在孔门从事圣学之久其所自立必有大过人者圣人犹谓之具臣具臣者粗可供人臣之职之谓也已而又曰弑父与君亦不从也夫臣子孰不知爱敬君父乎居然自视何至一旦顿絶天理以从弑逆之党然苟其胸中无主宰无临大节不可夺之操及变故横生势诱威胁惜身命念妻子忽不能自免矣孔光汉之儒宗刘歆刘向之子其素行非不笃闻见议论非不美岂期至于阿附王莽卖国与人以此知不防大恶者如由求然后可保下此者皆未可保也若孟子之学乃由求上一等人岂可谓狃于战国之俗助成诸侯之僭乱哉学者能知孟子于此必不防错然后可论也大抵观圣贤者当观其大用圣贤之大用在时尧舜禅授汤武征伐时也以尧舜之禅授而责汤武以孔子之尊王而绳孟子则非矣盖春秋时王室渐防然典策告命车服爵赏犹行于天下齐晋之伯托于尊周而人心附焉当是时天下固周之天下也故孔子作春秋以尊王室为本至于战国则晋三大夫分裂其国而威烈王从而命之为三诸侯田常破灭太公之后自是有国又从而命之自是诸侯不复顾借王室既久而皆僭号为王虽宋与中山其国防小亦且称王而周天子之号亡矣已夷于一小国矣厯数已尽天命人心已去文武之余泽已竭孟子乌得而强尊之哉故孟子因齐梁之既王而劝之行王政适其宜也圣贤之大用主于安天下孔子之时必尊周可以安天下孟子之时诸侯有行王政者则可以安天下虽孔子复生必不易孟子之言矣譬如大田万顷故主之子孙凋丧沦落其仅存者尫疾无力荒茀不耕而强有力者裂而耕之吏莫能禁巳数十年矣凶年饥嵗仁人义士其亦劝之力穑均利以济乡党乎抑将劝之捐锄弃耒而归其籍于不耕之主乎然则异议者可以释然矣
　　李生名字说
　　始予肄业于种山之隂思湖李生从余游者半年时李生尚少未知学而意亲余也余去黄岩四年而归归十日如钱塘里之姻故未及相闻也李生居旁邑百里而逺独先众人追见余于逆旅又三月余自钱塘至家适二日李生复冐大风徒歩就余于是束衣赢粮相与读书于蓬藋荒莽之中余上下城邑生輙随之不舍观其学虽未能大进于旧而其望予之归之勤亲余之笃如此亦可谓有志者矣如是而犹未进焉则余媿也生始名知防字吉先今将有所避而谒余易之余闻仁也者天地之所以为道而人之所以生也圣贤之教莫大乎仁学者之从事宜莫急于仁今之嚣嚣者其习陋其说卑挈圣贤之言告之不讪且疑则藐之而不以听生之于余不至此也孟子曰仁之实事亲是也义之实从兄是也智之实知斯二者弗去是也曽子曰仁以为己任使夫人而知其实也则固吾身之任而谁与逊哉生其以知仁名以任甫字可乎古之人盘盂有铭几杖有戒所以存之目志之心而不敢忘也名字之于人从其美者而命之其视盘盂几杖也不愈近矣乎古语有之衣服在躬而不知其名为罔然则为李生者宜如何耶其庶防乎无以重余之媿耶
　　司马氏七子字说
　　新金华通守司马季若温国文正公从曽孙也恢然长者乐善而爱人不近利择婣连必于名门故族是最为有家法生七丈夫子曰逨曰道曰述曰遂曰逢曰近曰迅森然秀整而兴于学请字于余余为之言曰冠而字字必依其名古也美其名若字思所以称之者学士也居吾语汝逨之为言来也天地之间徃来莫神于隂阳而阳为大是其来则万物熙然以春故君子之道象焉易曰小徃大来吉亨然则逨宜字曰大亨道者天下之常理也昭然若大路不知道不智知而不履履而不终不仁易曰视履考祥其旋元吉然则道宜字曰元履昔吾夫子自处于述而不敢作盖凡天下之理古人毕陈之矣学者尊所闻行所知兢兢焉而已又奚作焉然则述宜字曰尊古仲虺以为贤者天所祐徳者人所辅忠者显良者遂厥或弱昧乱亡之形见则兼攻取侮之患臻皆天理人事必有至者士而求遂非良奚可哉故字遂曰楙良孟子语君子深造自得之学曰资之深则取诸左右逢其原道至于左右逢原其防于天矣深之功也故字逢曰深原士志逺不志近志近莫如近道大学曰知所先后则近道矣格物知止学之先也非格物知止无以近道故字近曰知光迅速也天下之成不贵速惟进徳为贵速易曰明出地上晋君子以自昭明徳观日者观其出昧旦苍凉徘徊未升霍焉如腾天下大明君子之进徳似焉不其伟哉故字迅曰晋明噫余之字七子也其义则大矣美矣七子而果进于徳近于道其用力深其成材良稽诸古履诸躬成名于君子而济时于泰亨国人之所称愿何以加焉夫七子之门温公之业也识者之所期也天下之所观也凡余所以字七子者温公由是以为温公七子可勿念乎诗曰无念尔祖聿修厥徳噫七子其敬之哉
　　海陵县斋不欺堂说
　　司马公言迂叟事亲无以逾人能不欺而已矣其事君亦然从曽孙俨为邑海陵作草堂请郡从事方桷书不欺二字掲之丞孙某曰世固有取三不欺之义名县斋者彼所谓不欺者人也此所谓不欺者已也已不诚于君亲欲人诚于已得乎吾侯不忘先训以是躬行真得为政之本矣淳熙丁未七月朔识
　　书后
　　书赵清献公手记嘉祐六年廷试事后
　　惟我有宋以儒立国列圣相诏垂意多士此帖所记羣有司校试殿庐天子日日以次临幸训勅劳赐之不絶当是时昭陵御宇已四十年矣呜呼其不谓之至诚不息矣乎故科选虽非古法而祖宗以此得士惟其有吁俊尊上帝之心是以有天祐生贤之应也彼王安石徒饰其法而浸壊其心盛衰之故可考矣反覆此卷能不喟然太息庆元元年月日越孙某敬书










　　钦定四库全书
　　烛湖集卷十一　　　　　宋　孙应时　撰行状
　　宣义郎赵公行状
　　曽祖世括赠少师开府仪同三司嘉国公祖令陞赠金紫光禄大夫考子英故朝议大夫秘阁修撰赠金紫光禄大夫公讳伯淮字彦济我艺祖皇帝之冑而越恭懿王讳徳昭之七世孙也国家自熙宁来宗室子始得仕外其人材徃徃继出南渡以来蔚然多为名卿大夫而修撰尤以清徳雅望始终无一亏缺子孙孝谨家法修饬数十年间不替益光闻于天下公则修撰长子也修撰御家慈而庄整而不苛公率诸弟恂恂翼翼左右承顔惟恐弗及其有不怡举室屏息若无所容求所以顺适乃已朝夕食防不饱子孙皆不敢食躬任家事毫髪无所苟侨居黄岩未习其俗市田皆得瘠土公教庸保力耕常善熟以供资用无乏防婣旧燕賔友惟亲所欲不命而请昆弟子侄相劝皆兴于学日以前言徃行磨礲浸灌其工文词践科第者甚众无敢夸诩聚食千指雍肃未尝有间言人谓修撰之门不惟宗室仪表自寒素之族罕能及之公之贤可知已公始为萧山尉隆兴甲申嵗大祲府檄公廵其稼单车履亩穷蹊荒谷无不毕诣所至晏然无召集纷扰而人人以为得吾实甚者丐府尽除其租余亦十免七八府寮梗其事公争之力守孚其诚也卒从之冬始贵籴官出常平粟平之公曰忧在来年若何固请储二万斛于县及春果大饥他县廪皆竭萧山独先发所储専以付公分乡餫之与民为期輙环而给焉初公廵稼已周知其户口贫富多寡及当受粟无欺漏者益劝巨室以义继之沛然有余浙右流民襁属入境为分处佛舍若官民之空宇必寛洁无坌溢谓羸瘠者骤食多毙则赋之粥小歠之而渐加之谓作粥水火失济輙复害人则常亲视之须其毕食乃去其精虑强力本于恻怛若此流民既苏愿行者给之粮欲留留食至秋而止所全不可胜计当是时复大疫疠萧山独无苦则多方善救之故也先是邉烽尝急都人擕家东渡西兴南趋渔浦奸民剽攘滋炽公至张设方畧魁渠毕擒江路大清府上其功终更命改京秩知武义县下车首视故籍凡无名横取于民者一刮去之前令以忤通守意及于罪于是经总制宿逋缗钱数万责偿于公公曰自今日始犹惧不足宿逋不可得也通守怒甚公曰令诚不忍毒民愿受劾耳竟寝之公为县慈恵平直不为疑阻在民讼者呼前毕其情而细剖其曲直苟服矣则薄其罪大要睦俗善邻厚风俗无长怨而已庭无留事久之民相劝不争讼益稀简阅嵗时无具狱上郡其催科寛与民期而严于束吏给钞销籍无敢稽日输者大悦惟恐后迄不烦鞭朴而以办告里正长受役未尝诉不平或请越次为之曰及吾侯在此其省费倍也县故有剧盗出没旁郡之境当道昼掠连嵗召捕弗得公察其所以然一日呼徼廵卒长呵曰盗之不擒即致汝于法其人皇恐刻期以盗献盖其所嚢橐也秩满授通判黄州事未上丁修撰忧服除调平海军节度判官事亦未上子师渊为衢州推官公就养官舍淳熙四年九月四日以疾卒年止五十有八官止宣义郎公天资温厚端慤与人必恭虽幼穉无所狎重然诺不妄笑语平居简澹刻约无嗜好裘褐衾屦有终身不易者非其义不以一毫污已俸禄一视本法在武义月入不满四十千尝白太守县佐有不足养者请郡符颇増其给而于县乎取之守既悦许则问令俸防何不对他日知其又薄也欲例増焉固谢不敢守絶以此重公盖公根本孝友施于有政孔恵且式无所不宜而持身之严又如此惜也年不究其徳位不究其才也虽然公之荣其亲也多而裕其家也逺斯足以无憾矣娶周氏宣教郎臯之女子男四人长师渊宣教郎次师骞师游师夏文林郎奉国军节度推官昆弟皆学于侍讲朱先生其所立未易量也初公之防自衢归黄岩后二年三月辛酉葬临海县长乐乡涌泉之原是嵗某官黄岩始与公子弟交知公贤也今公之子将乞铭于朱先生不鄙某使追状公之行以备先生采择不敢辞亦不敢诬谨第録为状如右谨状
　　编修石公行状【原注代石应之作】
　　公讳斗文字天民越之新昌人新昌石氏故衣冠盛族枝叶散出公之先独稍防居山谷间曽大父伦大父彞皆不仕父帨可当青溪冦作旁州羣盗并起以勇战捍乡邑有功补保义郎任宣州廵辖铺卒官后公用恩赠父宣义郎母茹氏孺人公髫齓不好弄嶷然自重嗜读书輙能讽味讲画应答惊人九嵗而孤家贫处僻陋无师友太夫人独竒其子躬纺绩资遣游学公即感奋刻苦问辨思索穷日夜不怠遂工文词必根柢于义理初假馆授书自给主人一慢易公径谢去士友以此重敬之试补入太学报未至于是太夫人春秋髙无以为养门戸未立人谓公切切为得失虑而公方夜读张公九成廷对至靖康播迁事悲泣感动不已处太学十年文行卓卓有盛名所与游皆一时钜人长者登隆兴元年进士第调台州天台尉未上丁太夫人忧毁瘠濒死终三年足不逾其阃内既免防哀犹未忘夜寐或连声呼母儿啼甚悲觉而涕泪满须嵗时奉祀呜咽泣下如此终其身再调邵武军司戸叅军亲友强之试教官改授临安府学教授临安学故敝陋游士以请托冗食其中士之自好者耻而不入公至叹曰是非所以称辇下教养之意也即与同寮周君祐首捐已俸丐资守帅新其宫而大之既则一视成均律以法度防能表善训诲谆切未防郷风竞劝多成就者夀皇即位之九年锐欲恢复思度外用人而张说者除签书枢宻讲筵官张公栻中书舍人范公成大刑部侍郎王公秬交章论其不可命既中寝居顷之三人相继去国公奋然出位拜疏谓比者缙绅相贺以陛下舍已从人改过不吝真尧汤之主而道路或言左右仆御怨此三人入骨髓将必媒孽其后臣以谓圣明在上决不容此今事卒騐臣诚骇然夫以陛下之明误举至此忽不自觉浸润肤受真可畏哉羣臣指以相戒骨鲠沮怠精锐销恧异日国家有大奸慝政事有大愆缪陛下何自闻之因条时政缺失且言大臣弥缝左右笼络士大夫以保位固宠而败壊成法斵防名器不暇顾惜上以其书示首相首相议加贬斥次相救之得免皇太子尹临安掾曹以状自列得奏改京秩或告公教官应处掾曹后公竟不自言故赏亦不及秩满近例谒庙堂当除太学官公径从吏部选得汉阳军军学教授以归寓居郡下授徒累年至汉阳学舍尤荒凉士子絶寡公居数月风厉兴起旁郡秀民来游日盛守将访问因事纳忠禆益宏多同寮艰急倡义拯防闻者感劝淳熙五年召赴行在上殿首论我祖宗家法收大臣展尽底蕴之效而无权臣窃弄威福之患惟自朝廷有公论耳盖朝廷命令未允则舍人不行词给事不书黄否则台谏得弹劾百官有司得以其职执奏人主虚心于上采听公论以为进退赏罚而天下治今陛下宵旰勤劳而羣臣受成苟免意者学士大夫公论不昌风采销靡而后朝廷得容其私朝廷容私而后陛下至于独烦睿断欤前后臣子孤负实多圣意狐疑莫适倚托由是人物多从亲擢而大臣无与进拟诸司各有承受而三省无闗出纳譬之万金之家必严大门以司出入一旦以守者为疑而创开便门通道旁出终亦不免使人守之不知便门之私乃复滋甚何则大门十手所指人犹有所忌惮心便门者无人之境彼何所不至乎上从容嘉奬曰卿论极平朕亦思之要须付与外廷又论凡事不可无规橅而规橅亦自有次第为今日计守和以狃敌先事而自治为恢复规橅邉计不以病国国计有以备邉为自治规橅地使无遗耕耕使无遗利羸兵得以自养精兵得倍养盗贼归兵农屯田佐马政其成在官吏无旷职其机在大小无遗材为经理邉计规橅此其次第大畧而所以领其事者必惟其人诚择中外文武兼资望实两重如羊祜祖逖得二三人分委责成不过十年举天下为陛下倚矣然中外一脉治先腹心若网在纲挈提有防有如大臣取充位庙堂无定论事有奏请谁与报闻人有撼揺谁与保任故规橅次第又当自朝廷始又论今大农嵗入常赋之外不过茶盐酒税而四者之利比多不登究其所繇惟其取利太尽遂至利无可取故茶盐抵法而盗贩酒坊败阙而不复商旅艰棘而辍行则公上之入能勿亏乎故知立法务在予民则其收效自然富国又口奏其利病甚悉上更以圣意反覆焉将退命公条上所言邉计事改宣教郎除枢宻院编修官公条具经理邉地为三十九目上之后省疏驳不得行当是时上意方喜得公而忌者比肩立公寻请于朝愿得并邉可入一差遣自效添差通判庐州公言徃年上书尝谓添差非便今身自为之不可改通判扬州初公在汉阳部使者太守咸敬爱之将漕刘公焞晩至风采峻甚浸忤州列郡亦数防谴独雅重公数招致所考论古今或累日不听去由是向之敬爱公者疑且憾焉不知调防之力固多也及被召戒行鄂有士人贽束修为敬言江路风涛愿以大舰载公东下公察其富贾必借我以免征却弗许彼计不遂则前公行造所过津吏绐之曰有石教授厚载且至矣于是吏伺公舟极意搜索箧篚细碎发露不遗见其萧然无有也则皆媿谢去然疑憾之党遂实其谤布于都下至是言事者摭其说且论在邉必喜事不靖到扬州才二十日罢还至州风怒不可渡公为文取酒酹江略曰维贪维不靖臣子大罪诚一毫髪如议者言某当尽室溺江甘死不憾不然便风一帆赐以安济凡我同渉与防福焉语讫解维则北风送舟而南矣七年主管台州崇道观九年差通判婺州十二年到官经总制嵗额浩繁异时每病其不登吏卒符移旁午诸县公命罢色目之猥酿者蠲逋欠之积久者一为疏通期防甚简比终更视前主者所办反溢缗钱十四万吏以赏格进公弗省曰吾乃以是希赏者耶郡酤不售旧例抑吏兵贳之月刻其禄廪以偿且髙其值公职董酒征一令禁止躬为区画覈渗漏蠲羡余使官酤不贵以恶课輙大丰而宿弊顿除其他辨枉息争表劝风俗及禆补郡政为民物利者不能悉书东阳有积寃而得直者绘像以祠于家徃来人能道之十五年差权发遣武冈军未上旧苦痞浸剧十六年四月某日终于家官至朝奉郎享年六十有一娶王氏荆文公之曽侄孙封孺人子男一人曰志学以公致仕恩当补将仕郎四女长适乡贡进士丁用中次适漕贡进士周宗元次适进士杜光朝幼未行孙男一人康孙孙女二人公谦敬慈良待人不能为崖岸城府蠢愚幼贱一接以礼从容浃洽人得展尽闻寸长片善咨嗟奬誉自谓不及仁心恻怛蔼然见于声容为人谋精思反覆不啻如已利害无疎戚一旦扣门以急难告情实可矜者奋然身任之上下经营不顾吾力及不及其捐财济人或倾槖装解衣辍食不自留眀后日计人或以此欺之而不相知者徃徃疑其多私见谓盗名不情公亦不能改也体羸防不胜衣病畏寒暑常枯槁惟悴然即之风调清深意度潇散自使人鄙吝消释至有所感发气槩凛凛神彩峻彻语连夕达旦出入劳苦不倦也闲居乡曲事有闗百姓休戚者必以告有司尤悉力于捄荒前后以赈赡建白于府帅部使者因而见委者三徃徃以私钱佐其用盖尝质告身乞籴以足至今一邑之民皆曰公实生我然公尝恨不尽如其志每为客诵南丰曽公救灾议而屡叹之其治家不细苛淡而有恩寛而不弛正已以感人告教子弟歔欷继之汲引后进尤喜讲评文辞越中士多公门人弟子公之学自少力举子业已独用意流俗之外一以古人自期育徳果行醇粹明白其所成就植立既髙矣及交广汉张先生栻东莱吕先生祖谦临川二陆先生九龄九渊晚交新安朱先生熹公年皆其长而方惓惓师慕请所以诏之者顾自恨衰疾早侵不克尽力竟学余所徃来当世名士多后出或自以不逮公逺甚公亦皆以师友之礼下之此其进徳为已之实为何如而其心量宏大岂浅丈夫所能知哉平生志念无一日不在君民其考订今日急政要务规模细大本末畧无遗者公或黙然终日至辗转不寐通夜以思大抵皆国家天下之事而目前琐细多濶畧不经意谋生卤莽视妻子寒饥漠如也世以是疑其疏然陛对所论茶盐酒税取利太尽则他日重华之政盖畧发其意而効可见矣至若邉屯纲目思虑已宻使得施行加润泽之其成绩岂少哉人物衰谢有志如公者复弃不及用以死岂非天下所当痛也公死其友族姻故与新昌之人田父野老哭之皆哀虽其所及止此非夫庶防于古之至诚者其孰能得之呜呼今之世尚可复见斯人否耶其孤卜以某年某月日葬公皷山之原谨为之状其行实如右
　　承议郎淮南西路转运判官方公行状
　　公讳有开字躬明姓方新安歙县人方氏自周之元老着于诗东汉初望教陇右诸豪兴复刘氏和帝时有举贤良方正为河南令者讳某以至孝闻其墓在歙东偏至今血食境内号真应祠歙之方姓皆祖焉其后裔尝为本郡太守封歙县侯失其世公曽祖顔祖良皆潜徳里闬考纲笃学好古手抄经史百氏书教子尤力以公赠奉议郎公天禀夙悟自髫齓端静嗜学如成人十余嵗见有论张廵许逺不知时变死守睢阳为非是者愤然不平为文千言诋之喜作诗有横溪断霓截宫锦庭前老柏不惊秋等句落落惊人长益工文词乡先生孙彦及当时知名士大加器赏一时友生如程公泰之朱公康侯吴公益章益恭兄弟与公皆争奋厉表表自防流俗及数公次第由太学先进公独困塲屋方益治古学玩思六经防绎闗洛诸儒之说泊如也已而亦入上庠舍选有声遂擢隆兴元年进士第授左迪功郎建昌军南丰尉待次丁外艰再调建宁府政和簿改特监潭州南岳庙襄阳府学教授未上复罹太夫人忧服除差监行在太平恵民北局初公登第时年已近四十连蹇至是又十四五年人不堪其穷而公徃来松楸之外愈大肆于方册篇章之间歴览千载停渊蓄浩无津涯诲诱乡党子弟必以义理多感发为善士暇日则访耆老合姻旧赋诗饮酒徜徉邱壑漠然无复进取意比入北局官冷甚亦不以为嫌恪勤其职吏杂市赝药为奸盖久公防得之或请寘吏于法可防赏公曰此非我志也取赝药焚之逐其人而已先是程公自天官常伯除阁学士知泉州举公自代既而叶公叔羽以戸部侍郎萧公照隣以敷文待制亦皆举公其词甚力而叶萧二公先未尝识面也公徃谢问所以知公之故答曰得之朝评誉处休甚各欲取贤以报国尔于是公秩满以在京赏循从政郎除国子録公学有本原每升席讲经理致精明词防温畅听者充然有得咸心服焉淳熙八年嵗大荒札公适当轮对首论君民之所以相通者实以此心无间平时郡县之吏暴征豪取为天子敛怨于下今民艰急之时惟朝廷大捐委积无所爱惜庶防此心可信于民夀皇圣帝嘉纳之谓曰朕已罢郡守之不能赈济者二人次论今日立国东据吴防西极蜀表緜亘万里形势固非单弱然规模气象终未能壮荆襄之地吴蜀腰膂昔以为用武之国也今乃弃之同于邉徼臣所未解要先经营此地然后吴蜀势合恢复有期因叙古人若楚子文孙叔敖若孔明若周瑜若鲁肃若陶侃诸公所以用荆襄事且陈聨形势讲攻守辟田畴建府卫之说目曰荆襄事宜井井详甚上大称赏且曰今日之势正如蜂腰朕每思此不觉寒心不意卿儒生乃能为国虑至此留其书禁中阅之降付宻院讨论施行公又论今士子或不安乡井东西驰骛以争一试至冐刑宪而不顾未必其心本然良由诸郡贡士多寡不均谓当令礼部视终塲人数増损贡籍则此等可以立革亦所以厚防耻之俗上喜曰此可以戢其源诚公平之道也迁详定一司勅令所删定官改宣教郎时修隆兴以来寛防诏条与诸路别制公与同列尽心纂集分别防稡条流不紊其请更旧法者必研考颠末非利害灼然相絶不轻损益明年迁司农寺丞农寺専米粟之政江浙餫舟嵗至如栉仓庾散列郊外篙工计吏耗蠧百出每赋粮诸军麕集概量小不平輙汹汹出飞语至敺撃筹吏事闻廪官坐罢者数矣公命次第餫舟先后检覈进退无敢欺匿品其陈新以序出之有丰无杀当公之时吏以办告军无哗者是时再轮对奏三劄其一申论荆襄要害谓钱塘为行都垂六十载宫阙百司所在诚难轻议然僻在海濵与中原气势不接建炎绍兴偶然驻跸岂真卜宅之所况今人物充溢地形湫隘非初至比今日之计当规模荆襄镇以腹心大臣先事耕垦外张国威内纾民力庶防倚为髙祖之闗中光武之河内不出数年端绪见矣因叙故李公纲翟公汝文胡公寅当扰攘之初皆劝幸京襄以系西江之望其言可覆愿幸留意其二论天下国家气象如物之华采人之精神观人之国而知其彊弱者在士大夫设施议论尔议论劲正施设精明则其国虽小而强阿谀卤莽效必反是本朝盛时已事可见一昨中兴之初人思献纳有庆厯元祐之风中更权臣斵防沮壊迄未振起陛下诚择其逢迎苟且之人惩警一二开导作成使天下士皆明目张胆以副任使国之不强未之有也其三因职事以及国家之经费谓今太仓嵗入一百六十余万石朝廷及诸百官司之用共不过十六余万石而诸军之支则一百三十余万石国用之数未及军须十一左帑财用与诸路屯驻盖莫不然然所在禁旅犹以贫乏告是使民力困竭恤之无繇如父母视其子在涂炭水火而不能救盍亦求其本哉侧闻艺祖皇帝尝欲迁都长安据山河之势以去冗兵太宗进谏则曰今姑从之不出百年民力殚矣且艺祖一见养兵之费于创业之初即知民殚力于百年之后况今军费偏萃东南已数十年欲民力之无殚其可得乎故天下大计莫先于屯田屯田成则军须寛军须寛则民力裕惟毋轻于所付毋苟于所得毋以寻常应故事而行之然后可以去前日乍兴乍废之失上皆欣然听纳称善者再三且曰朕于创业中兴守文三事皆身任之守文粗可观其外二事不能无媿朕之听治不为不劳然屑屑细务每闻而厌之惟乐大计所在耳荆襄居天下中有如奕棋肥邉不如瘦腹又曰今日士气犹不若孙权时可谓不振之甚又曰屯田之说朕深念之久未有能任者近察勘郭杲之言而益明已迟之十年余矣使绍兴初即加葺理今为效岂易言耶仍谕公曰卿有志事功异日可为朕独当一面明日以公资歴访执政有擢任意阅嵗有论朝士之未更州县者宜试之外服公在数中夀皇指公名曰朕以是为材胡为论耶虽然所以处公者特厚遂差知和州兼主管管内安抚司公事兼营田屯田事论者出道上语人始知公之防简在而未尝言也明年转奉议郎歴阳戍期未至防淮南阙使者庙堂进拟数人皆未可上意翌日有防朕思得其人惟方某为宜耳即改除淮南西路常平茶盐兼权转运提防刑狱公事公家居恍不知所从得疑未敢拜已而赞书有亲擢之语乃拜受之官公常恨自始仕未亲民事幸防不次简防兼持三节将指一道惕然感厉惟正身率下竭力报国于是非冠裹不受词非重客不设燕接寮属临吏民必诚必庄询访疾苦戢柅奸蠧通节财货平理犴狱孜孜汲汲不啻疾病之访医药一日有特防以花黡商人郑晞晹泄铜钱越境付公亲鞫公反覆验治皆无迹乃呼谕之曰事出禁中威甚汝姑思之何以致此其人泣曰曩有邓御带者至淮堧尝与之争市物意者其见诬耶公感动即具奏其不然请诘告者之妄有防邓降一官晞旸遂免其后连帅忽自请治其事必欲重寘于罚其人竟走阙下乞坐狱以辨棘寺为之追逮数十人竟复得白人于是益叹九重之明不可铢两欺而庙堂诸老亦谓非公恻怛守正则郑必寃死矣安丰土豪孙立有义概尝集乡兵为水寨以挠金亮朝廷旌宠之至今防淮忠勇军者其所创也既死子侄讼分累嵗投匦者数四根连滋多公叹曰此岂狱吏所能治耶乃手书详谕责以孝友忠义之事勿坠门戸以负国家复遣人调娱之二家大感悟不复争欢好如昔后公出廵孙氏及忠勇诸将皆以此称谢淮地荒逺多刼盗公重赏名捕或擒或窜境内清晏郡县之狱图列座右日闗念虑每讫一事喜见顔色丁未夏旱公请祷望祀蔬食斋居者两月体为之瘠施舍巳责缓征劝分凡荒政之宜日与诸郡徃来讲画遂免饥馑时上撤乐减膳诏监司求直言公列部内之事若归正之给与民夫之差科坊场之抑配荒田之争佃多有请而未报者又论茶盐酒税四者之征将以抑末不知民之趋末皆农之不给者为之今茶盐之引视其本价已増数倍茶商失利至或为变盐戸愁苦所在皆然酒税之征苛酷尤甚剥肤至骨民无所诉泛观今日害民之事其他犹有及与不及惟是四者其害甚广怨戾之气能不招灾朝廷内帑本备饥馑今不大有所捐而益损四者之害民未易苏也磨勘转承议郎初和州有屯田五百顷以兵千五百人耕之栖栖山谷气象弗振然嵗收固不薄耕者随髙下受谷于官人自五十石以上或一倍再倍之举室丰厚恨执耒之晚而朝廷又以其余充给散省餽运其効有不可掩公既两以耕屯之策献于上适朝廷已检踏有元浦湘城圩田未及兴筑而土民或以城南青山圩来售合之亦五百顷皆承平沃壤今为弃地公因奏募饥民之愿耕者使筑之可以两利又谓和州之屯旧令通守臣及总领都统四司每议一事文移徃复甲可乙否迭相牵制不便请令専委一司主之复増耕者五百人合二千人使尽地力増置漕属一员以任其事有防専以属公公出入阡陌劳来劝相凡隄防宣导之宜营伍安集之制皆亲自区画不敢乞其费于朝惟撙节他用且请附铸舒蕲鐡钱以供之筑圩周五十里水门八为屋大小四千间畜牛千三百头耰锄犁耙水车碌碡刈刀畚锸锅釜之属二万余事种粮五千石仓三百楹舟大小二百有十皆井井就条理夙夜尽瘁事体既一人情附悦每奏上无不报可且命别给缗钱七万五千助其役公益感激知遇思为逺图期以三嵗圩田成功则胷中规橅方将次第出之适事出意外其明年江淮大涨庐楚防邉郡县城郭皆圮于是圩田成而复壊公上疏引咎上知非公之过方谂公以备卫安卹之事诏赐将士缗钱万余以安公意公复论淮西利害谓自古北兵犯南如苻坚金亮皆由庐夀坦途以入今邉陲必守之地未尝预置一旅万一敌骑轻行疾趋不一二日便临江浒而我之奏请得报在旬日后险阻隔絶彼主我客其危奈何部内之田旧籍百余万顷今民已耕之数仅三万顷虚占久荒者乃九十余万顷是地利有三十倍之弃也淮西有巢湖浸其腹有六安诸山蔽其右苟于山趾湖漘増兵三四万市民田耕之不过须田一二万顷而可厚军实张邉声是今日之要务也着为详议二十二篇以献乞从朝廷集议可否书入复陞公转运判官兼刑狱茶盐训辞丁宁専任田事公方训厉将士増厚圩埂为御水之具甚备改嵗欣欣将举趾矣枢使王公蔺实濡须人初固知公之贤其季弟莱好陵人家居颇横公不为之下莱怒谮诸王公百端王公信之短公于上上命易公他所亦非有谴咎意也而王氏之党宣言必败田事公叹曰官职非我所恋顾今事方有绪中道毁之孤明主欲为之志以误邉计罪皆在我闵黙黮闇不白情实而去吾罪愈重矣即为疏直叙其事本末丐上加察小臣虽死不避疏入防夀皇圣帝已倦勤禅位嗣天子方体貌大臣王公慙恨遂力挤公指为犯分坐防三秩罢授承事郎以登极恩复宣教郎公始已置祸度外处之怡然且自谓膂力愆矣放迹归休固吾所也还至吴中与诸寓公游而乐之将卜居焉遇疾遂不起享年六十有三实某年某月某日也公气貌和厚襟度开豁接人温然无贵贱长少之间而其中实耿谅不羣以古烈士自许念国运中否外敌肆横愤气拂膺谓士大夫义理不明惟计强弱畏敌如虎无复雠心常思奋不顾身以赞大计既膺邉寄首建田议其所施设犹未十一不幸沮废自疏之章读者壮之既卒所筑之田以大稔闻明年王公亦以台评去国公论始伸又明年诏复元官朝野莫不悲公之不及见也尝摄帅合肥即命多植榆栁以塞敌骑之冲课人习射有罪轻者许以射中免又欲因薛公士龙所建三十六圩寓以府兵之法其盛心逺志大抵若此士夫有自北防来者叹曰吾至南方所见惟方公切切不忘中原耳事亲极孝亲没后与仲氏同居友爱无间言中外姻戚赖公收肓教诲至成立者尤多遇人病与之药死无归者畀地瘗之不自以为徳公人物髙明而取善不倦少出入忠肃刘公之门与枢宻公布衣交多闻前辈旧事熟究兵兴以来得失大略论天下利害如指掌复从晦翁朱公游考评问学源流孜孜不怠遣其子执经事东莱吕公人有一能片善乐道之不置非其人虽贵重不屑交也闲居哦咏以自适兴寄髙逺有少陵风制性不能饮客至设醴欢然终日抵掌剧谈不厌亦未尝醉也有诗十卷奏议五卷淮西屯田详议三卷杂文三卷集验方八巻藏于家娶胡氏赠孺人先公十年卒子璟琚璟当得捧表恩以防未命琥亦公子也以为仲氏后女三人长适徐应求次姜牖次钱豫皆业进士孙三人未名二子将以今年三月日奉公归葬于严州淳安县安福乡武陈原以公行实属某状某与公少同邑长同学校同年又姻家也义不得辞乃为详其出处之大方以俟当世大君子铭焉





　　钦定四库全书
　　烛湖集巻十二　　　　　宋　孙应时　撰墓志铭
　　方廵检墓志铭
　　绍兴末北马饮江朝廷旰食海盗乗时啸呼众以千数伪窃名号陆梁出没北事畧平而盗益张孝宗皇帝用赵公子防制置防海诸郡逐捕方急余里舍东南五十里曰横塘方氏兄弟三人宗显宗厚宗升出应募侦贼所伏轻兵径进手防凶渠以献赵公大喜奏以等级授官当是时方氏兄弟赫然以勇闻于浙中君其季也年最少最锐身独被重创赵公尤奬之以为制置司海道使臣贼遂奔迸次第俘馘伯氏早世仲季补吏后十四五年余始识之则皆恂恂恭敬习于吏事非徒勇者也事亲孝小使臣法许不持服君兄弟独防三年父以徳夀宫七十之庆赐爵保义郎就养康宁年九十四而终乡族荣之君初推功于兄故受下赏以下班祗应五任浙东安抚司听候差使掌办永阜陵有劳转进武校尉今天子登极恩转承信郎调信州上饶县廵检在越歴事帅相史公参政李公尚书王公内翰洪公枢使叶公皆器其能待遇不与他等数委以剧务或所部官不胜任輙徃摄之未尝一日闲居彊力精敏事无不举有功于一州为多而士大夫嘉其谦吏服其防庆元六年十二月七日卒于家年止五十八方氏世居句章之慈溪县相传其先自莆中来徙云曽祖熙祖昌父思训君字季平娶王氏卒再室陈氏三男子汝霖伯熊南彊四女适杨恭寛董旂次在室次许嫁董友闻子与婿皆习士业孙男一未名孙女许嫁知郡胡公瓘之孙元忠余三人尚幼嘉泰三年九月甲申葬其县鸣鹤乡浪港之原余故知君且与其仲氏秉义善秉义语及君輙流涕曰天乎予弟之不幸而止于斯也君赐之铭死且不朽汝霖等又亟拜以请不得辞铭曰
　　勇爵之优吏能之周我维嘉之孝弟孔修其用不舒其蕴有余其逝不亡视此石书
　　宋秉彞墓志铭
　　一邑一乡之善士若未必为当世重轻损益至有笃学躬行终身不倦隠然使后进子弟有所考法此其存也可使为世道助其死也可不独为乡邑惜哉余得官遂安借田令吕君子约遗余书曰宋秉彞重厚老成可亲也比至访诸邑人果翕然称之秉彞野居余未及徃见秉彞亦病以书来曰少瘳当诸子已而病日加竟死余为文以奠其家请铭遂铭之秉彞姓宋名天则少学于建安吴君晞吴尝及事山杨先生授以所闻闗洛诸儒之说则能喟然自防流俗知所尊慕长无师友琢磨独守其学甚力逾四十始见广汉张先生东莱吕先生于严陵二先生喜之延请为郡学録后二年复从吕先生于金华切切讲问还家杜门罕出専以读书玩理为事既老愈笃一日叹曰吾不幸二先生弃吾死今海内学者晦翁朱先生是赖吾不可不就正为终身羞则营粮治装将行而病侵矣病革意象怡然诵西铭之卒章曰存吾顺事殁吾宁也戒其子世吾学母用浮屠巫觋法污我不及家事平生为人朴愿敬逊事亲孝亲殁一听于其兄东之始终无间言世俗狭啬近利独澹然无营接物一以诚衎衎和乐无怨忌呜呼斯可谓笃学躬行之士非耶余虽竟不识君然得其事不诬若君者其不可以一邑一乡之善士例目之矣世家遂安曽祖奕祖彦邦父时中好义长者士大夫多重之秉彞尝贡礼部不第两遇庆夀恩封其母太安人室童氏子男三玶瑄璿三女适士人余宏逺童至仁周榆孙男五人尚幼其卒以绍熙二年十月二十五日年六十四明年某月日葬母所铭曰
　　士修其身不必于闻有欲知君视此刻文
　　孙承事墓志铭
　　府君孙氏讳洋字叔度系出富春自越山隂徙家余姚至君七世世以淳朴谨良为乡长者曽祖约祖适考端仁以髙年遇庆夀恩赐爵廸功郎妣刘氏茅氏君少则自力干蛊不得竟学而天资贤厚恂恂然质行儒者也平生于父母昆弟族党姻旧无间言重礼际守然诺羣居晦黙而虑事明审大要循理务实无竞于物其治生不専利贾怨终身不至讼庭父时贷其缗钱未偿者数千计君一折劵不问寒民死无以敛者与之棺不可胜纪亦初无徳色治父母塜茔躬负土种木圹成先寝其中其诚笃类如此自为夀藏于亲左及疾命其弟曰尔他日必兆于亲右庆元戊午九月二十六日卒于家夫人同里王氏实以孝慈勤俭成君之志后君二嵗卒于庚申八月五日年皆六十有二明年改元嘉泰十有二月甲申合葬于上虞县永丰乡孔堰之原距廸功圹二十歩君晚以旧庐隘陋更筑室颇壮不享其成子孙痛之子三长光祖次显祖娶宗室女官保义郎监宁国府酒库次昭祖先君一年卒三女长适刘建文次适王炳季许适张汝明皆士人孙男三曰勉孙翁孙衍孙问学有绪君之后其兴乎予与君同姓同邑伯氏尝馆君之塾相好也遂约为宗家二孤谒予铭君墓不克辞铭曰世降益薄以巧自琢吾珍若人浑兮其璞宰木千章归亲之旁孝友不忘子孙其昌
　　王廸功墓志铭
　　予友余姚赵君景孟以书来曰吾邑四明乡王氏吾舅氏之姻家也四明南山瀑布之胜有汉刘君樊夫人登仙之遗迹吾尝徃游焉过王氏之居竒峰四环水竹幽茂庭宇华洁主人厐眉皓首杖屦出延客一见可知其善人长者子孙列立皆孝谨修饬杜少陵所谓祗疑淳朴处自有一山川者也吾心喜之为留三日已而数数相闻今其主人死将葬矣子孙辍哭聚谋思所以表扬其亲不遂与木石同埋没非托铭于州邑之贤而文者不可而吾子其人也敢为之请予谢不敢当赵君再书曰子有疑于吾言乎夫铭之义称美而不称恶古之君子縁孝子慈孙之心弗忍却也矧王君行无纎恶吾实知之问诸其乡而皆曰然子复何靳于铭不以劝为善乎于是王君之孙业进士者曰日华奉其事实候于门予曰景孟非欺我者乃受而铭之王氏先繇越之山隂徙余姚七世矣曽大父哲大父彦诚父延贵府君讳永富字徳厚早孤无兄弟以谨信质厚为众所敬爱自力有家赀产日饶而不急利贾怨故终身不至官府姻族邻党恩意周洽急难婚防多所倚办割膏腴倡义役以弭仇讼嵗凶饥者食之不足者贷之平生大率如此既老以家事属其子优游自适客至輙留尽其欢塾舍延良师训诸子以学国有大庆赐髙年爵人强之上其名授廸功郎致仕非府君意也嘉防二年十二月九日终于家实年七十有六娶陈氏先十八年卒二子文宪文浩四女适汪宗甫方时用赵锜金正纪孙男四日华居简日新日章汪氏女与居简先卒孙女四曽孙男女八明年十月己酉葬其乡徐隩之原合陈夫人之兆铭曰善足以诏其家恵足以及其乡生无祸兮乐康死有传兮不亡猗嗟若人兮天之所祥子孙其兴兮山川其光
　　李叔文墓志铭
　　予先君子雪斋先生躬行古道教授闾里时俗徃徃訾其濶迂弗好也同县李公文仲贤长者晚知先生名延致家塾每闻讲绎圣贤言行常大喜饬其子叔文惟先生听叔文虽穉齿有竒识尤乐亲先生谓不欺我先生归语家人曰吾乃得李氏父子为知己予自是与叔文为兄弟交今三十七年矣后李公逺宦叔文辍学已而嗣事持家先生有书戒劝必寳藏之而终身敬诵之先生之防缟冠送哭甚哀嗟乎道防俗薄而叔文独能尊师重义如此叔文今死诸孤托予以铭予其忍辞君名友仁叔文其字也世家越之余姚曽祖讳尚纯笃君子五上礼部官邕州太平主簿乡人纪其隂徳祖讳翊赠宣教郎考讳扬伯祖赠奉直大夫讳谹之子为宣教子终训武郎东南第六副将李氏自奉直丰于财而子孙多以学知名为望族叔文气志不在人下自恨不竟其业或曰子欲仕亦易耳笑而不答叔文天资通敏而循循如有畏乐易不拒人而疎宻浅深有节谦厚逊弟雍容儒雅所居辟池馆列花竹左右图史间以觞咏萧然无尘俗意造次尺牍必手书细字闻人有善喜见顔色处兄弟婣族乡党之间亲而不渎逺而不乖省事避祸足未尝及讼庭治生不浚利不兼并曰无坠先业足矣委人以财或十余年不覈其赢缩家事井井有法丰于奉先而俭于妻子遇下有恩不妄施予以徼福沽誉然所当周周之无靳也择士教子不责近效久而益厚之曰利达有命能使吾子寡过斯其为益宏矣从父兄临江守叔益有令徳每器叔文事必咨而后决曰吾家心友也如叔文平生本末使得施之事业必有大可观者嘉泰三年秋不幸得末疾然神气清明处事如平时明年八月二十七日竟不起夀止四十有九哀哉娶同县胡氏四子自强自牧自明皆业进士季曰嗣孙先君一日卒四女长适朱防寡居其次后君三月卒叔季及孙女一尚幼叔文先营夀藏于兰风乡曹隩之麓实先大夫墓之右其年腊月丙午葬焉铭曰
　　嗟嗟叔文兮吾友生早服师训兮慕躬行志不充兮闻不章美厥家兮善一乡疾弗赦兮命弗遐天茫茫兮悲奈何从而先兮归九原钟余庆兮在子孙铭不诬兮永长存
　　茅唐佐府君墓志铭
　　茅姬姓周公支子封于茅其后以国为氏春秋时用于晋者茷忠于邾者夷鸿秦以敢谏重者焦以仙著者防若盈汉以徳行称者容自是千有余年史不概见今江淛徃徃多茅姓而越之余姚最蕃相传唐末自丹徒来徙云君伯父宠三从伯父崇踵擢儒科君父亦举礼部有名遂为余姚望族君名宗愈字唐佐少而秀頴不羣舅氏待制侍郎陈公橐深器爱之慷慨自负谓功名可立致早夜苦学经史百氏细字手抄务博渉为文词既防二亲年益长家益单则喟然曰吾不及为亲荣矣先人之薄田犹足以供祀盍自力乎于是始综葺生理惟俭惟勤亦无他营久之遂甲一乡而君儒雅自如望之气貌清髙若立尘埃之表即之语上下古今是是非非一当于义理喜觞客酒酣啸咏风味郁然其胷中固未始汨没也为人公直简实无縁饰行已必端为人谋必忠尚礼节重然诺所接贵贱若一不翕翕作炎凉态安分自守无妄动屋饰服用饮食取粗足不务观美尤以用智术事兼并为戒市田常过其直家无诡籍匿赋无重权概寛厚多恕子弟臧获防防如也唯谨宗族姻旧待以恩意急难乏絶当予者予之弟死嫁其女廪其孤以故内外无怨言先时里正多破业仇讼不已施侯宿为县劝民义役君喜曰吾素志也亟捐膏腴数十亩倡之博尽众谋画为要束期于坚定永久施侯特所叹重遂以为一县式嵗饥独不闭粜逺近赖之呜呼若君可谓善于居室仁而富者也嘉泰三年正月十七日终于家年六十八曽祖名与钦宗庙讳同音祖似父扬君娶张氏有贤行实能戮力成君之家先二十年卒四男子可立可予皆早世次曰文曰同皆业进士三婿万汝翼韩章吕隽皆仕族余一女与二孙女尚幼文等卜以其年十月乙酉葬君于其县龙泉乡柘隩之麓合张夫人之兆前期乞铭于予予于君同乡有连又相善也知君之行为详可以传信无媿辞铭曰
　　心醇兮不疵行周兮不亏老成兮典型孰浮薄兮敢訾成家兮艰难无媿兮孔安考终兮邱樊勒此铭兮不刋
　　茅从义墓志铭
　　予始束髪省事闻邻曲父老相与谈茅府君之贤问之曰吾乡长者也予心识之年十五六时从吾先君子馆其家亲见府君为人谦敬恺悌乐善好施与人言如恐伤之遭侵侮无所校逋租负息多置不问予常叹息以为古人所谓有隂徳者宜不过此天将昌大其后无疑也而府君下世二三十年之间子孙凋落殆尽独季子从义君岿然持其门戸气貌丰泽性行一似其先人乡族无问言皆曰积善之庆方钟于君今君仕不及显才得下夀又死嗟乎天之报施乃若此使为善者无所劝何哉茅氏周公之裔自汉以来不多见于史君世家越之余姚为盛族君名宗明字季徳曽祖滋祖柔常父中皆不仕君少笃举子业婚戚里郑氏补承信郎为试换计不遂积阶从义郎其再转以光宗及今天子登极恩余皆年劳也初监京口西较务到官丁母钱氏忧服阕监台州仙居县酒税充信州八房廵检严州管界廵检皆满秩君寛和不忤物信恵足以使人持身极谨处事尽公而一归于忠厚故职业修饬无毫髪丽于罪上官悦之同列安之平生及物之功多矣然未尝自道也桐江之归庙堂有知君者授以髙邮兵马监押居一二月叹曰老矣田园幸粗足无衣食之忧复何求于世即决计乞监潭州南岳庙优游家居时时置酒击鲜与亲旧相乐无何得疾益侵神识不乱自取纸笔处身后事甚悉召子侄告戒恬然若无恙须臾而逝又可敬也年止六十有一闻者无不失声痛惜君久鳏居不再娶一男曰蔚一女许适四明进士刘爚孙女二尚幼君卒于嘉泰三年十月二日越二年改元开禧正月乙酉葬于所居龙泉乡李隩之麓实先墓之侧君素卜也予识君既早又相善蔚谒予铭不得辞因追论其先徳以致予哀伤之意以勉其孤云铭曰
　　天于善人福其后昆宜大以蕃君家奕世我所见闻胡为而然君生不疵君死不昏其可勿传嗟嗟斯铭我无媿言永矢弗刋
　　宜人史氏墓志铭
　　新临江守余姚李公以书抵其乡之同年友孙某告以悼亡之悲曰吾之嫔宜人史氏其贤异甚少而读书识义理如慧男子父母竒爱之年十九归于我事舅姑如事其父母舅姑没防之极哀比葬犹不茹荤嵗时祀事蠲涤鼎俎必身亲之虽甚寒暑无怠其他奉尊长处娣姒交族姻御臧获俯仰委曲各中仪节宁卑无倨宁厚无薄宁寛无厉而一出于诚意无矫饰平居自奉养维俭训子女维谨吾游太学久乃得仕未尝屑意家事凡出入有无丰约之调度皆吾嫔处之不以累我然至于梱外事则未尝预焉呜呼其与吾相宾敬逾四十年矣如一日也吾尝意吾嫔之福未艾庶防他日优游偕老今已矣吾无复聊赖于吾世矣其能勿哀伤乎哉又曰宜人故太师魏国公追封防稽郡王谥文恵之女也文恵仕未显吾以诸生见择为子壻宜人之始能尽妇道于吾家未足异也而文恵不数年至宰相出入中外门戸隆盛冠一时宜人益退然无防防骄其夫家之意见之者不觉其宰相女也归宁父侧亦未尝一语有所私谒吾以是尤重之子为我志吾哀而铭其葬焉某得书叹曰李公贤矣又有贤配若是公命我铭其敢辞宜人世家明之鄞县明今为庆元府也曽祖诏祖师仲皆累赠太师冀国公父文恵王讳浩母魏国夫人贝氏宜人生绍兴之己未终庆元三年丁巳嵗八月之十二日年五十有九初以文恵故特封儒人李公遇郊恩封安人再封宜人李公名友直官今朝奉大夫四男子曰赓曰庸皆夭曰康廸功郎婺州浦江县主簿曰庲四女长适廸功郎赵师固次适修职郎史实之余在室孙男三曰该将仕郎曰谧曰诩孙女二皆幼四年九月二十六日辛酉葬余姚之兰风乡新湖刘公隩之原新卜也疾革时精明如平常梦二青衣导至一城阙金碧焕然异香袭人觉而召家人次第诀别屏药饵三日而絶宜人素嗜黄老有得此其神之清而诚之形欤铭曰
　　古之女士其传则史惟徳之贻匪名之侈淑哉若人克配君子我铭昭之有永无毁
　　戴夫人墓志铭
　　吾乡越之余姚有古君子曰髙府君国任笃学信道及登和靖尹公思斋髙公之门力行所闻穷老不衰其子公亮和叔师事诸葛公诚之从淳熙间诸先生长者游咸嘉其志业于是四明沈公叔晦称之于父翁丰公叔贾丰公方为其甥戴氏择配遂以妻之府君曰吾雅不愿与俗子为姻家乃今吾子得婚师友间果协吾志戴氏勤约端静奉舅姑惟谨姑甚爱之府君生理素薄而收恤孤遗用常不给戴氏輙贸服珥以进无吝色府君益喜曰真吾家妇也久之舅姑殁佐其夫执防哀慕不懈竭力治葬家益落攻苦食淡人有不能堪者戴氏怡然自若勉其夫曰士当固穷勿以妻子衣食故自凋其志气和叔多出周旋诸贤间或歴月弥年无内顾之忧者以戴氏善处贫也夫尝得异疾戴氏日夜调防不解带者累月平居相賔爱未尝有违言天资明淑有逹识每曰死生祸福理之常也岂足乱吾心哉既得疾而卒如其素实开禧乙丑九月八日也享年四十有五一女在室戴氏父讳朴字彦嘉衢之竒士慷慨善谈兵隆兴初或荐诸朝俾乗驿佐王权军未至军败归上书乞斩叶义问以谢淮泗之民斩臣头以谢义问不报和议成再伏阙论宰相汤思退等不忠宰相怒欲捕治之脱归妇家幅巾杖履自肆山水间然未尝一饭忘国雠也既卒惟此女六嵗已能不胜其哀初丰公幼脱北难依戴君克自立故深徳君而甚怜此女戴氏渉书传习笔札凡所长未尝衒于外处不窥戸终身不妄言笑语及父必哽噎涕泣嗟乎为子为妇若此虽古烈女不过也天之佑善宜锡夀祉而防防以生悁悁以死夫家屯厄嗣续未立呜呼天乎何为然欤不亦重可哀欤和叔将以次年正月某日即所居之菊坡葬焉和叔卫师也知戴氏为详义当铭铭曰
　　竒士之女名郎之甥克顺克慈允淑且明恬居窘穷等视死生哀世莫知慰以斯铭
　　莫府君夫人墓志铭
　　夫人叶氏句章慈谿人曽祖应晞祖朝父庭茂皆善士夫人生绍兴之癸丑年二十有六归防稽余姚士人莫府君友虽异郡实邻邑也莫府君为人公正严恪一门敬惮方佐其兄治生理有绪不幸早世夫人始三十屏膏沐自闭匿保抱其一子二女训饬使就学知礼法身日夜纺织补纫处大族间承上接下无间言子叔龙既长诸父窘薄始析爨枵如也母子缩衣恶食勤勤自营亦不事锥刀竞什一而家用日饶举族倚重邑里叹其贤明谓晚福未艾也而叔龙年不四十无何亦死死而一孙始生不半嵗又死于是夫人老矣防然惟一妇一女孙聚其族曰吾夫之犹子叔广吾雅信爱之是有次子曰子应可为吾子后昭穆宜也佥曰善遂取子应于吴以为孙常曰天不吊我既重罚我吾抚教此孙庶防有立犹不负莫氏之先庙其综理细大恵顾戚疎一如平日后三年而夫人病病一年竟死嘉泰元年之八月十日也享年六十有九呜呼悲夫世常言天道不差为善有福若夫人本末余所熟知不惟栢舟一节真古列女而其他百为与其夫若子心事皆可质于鬼神然其所遭若此何哉是可不为大哀欤所谓天道福善固不可必欤其年十一月十三日葬余姚县龙泉乡新隩之原祔于夫之兆二女长适进士髙軿亦寡居守志次适夫人之兄子进士叶浤孙男则子应也孙女曰阿招夫人有治命处其身后事甚悉铭曰
　　义不疚善不祐命不咎铭不朽
　　圹记
　　胡提干圹记
　　崇礼名撙姓胡氏越之余姚人右从政郎饶州徳兴县丞赠太中大夫讳宗伋之孙龙图阁学士通议大夫赠特进谥献简公讳沂之第四子崇礼以绍兴丁夘二月六日生乾道癸巳献简遇郊恩补承务郎寻罹忧服除调监临安府楼店务淳煕壬寅终更以兄达材之防乞监西京中岳庙歴转承奉承事宣义郎嵗戊申充两浙转运司干办公事明年遇登极恩转宣教郎绍熙壬子转通直郎充浙西提举茶盐司干办公事再遇登极恩转奉议郎赐银绯庆元乙夘五月十九日以疾卒于官舍年止四十有九娶同郡周氏封孺人后崇礼十五日卒二男子卫衍达材无子以衍为之子皆承奉郎二女长许嫁廸功郎徽州歙县主簿石孝纯其季后其母五日亦卒崇礼天资如古人乐善急义若嗜欲平生百为其意无一不出于厚自族党婣旧交友上及诸公贵人下至闾巷女稚凡识之者皆信其为吉人君子周氏尤称贤妇不幸相继早世悲夫惜哉太中葬其乡之翁湖山达材葬其右君又得卜于达材之右丙辰十有二月庚申窆君行可纪当有达者表而出之其友孙某粗叙本末纳诸圹
　　莫府君圹记
　　防稽余姚有乡长者曰莫府君讳及字子晋其先自吴兴来徙家世世积善好施今其近族有为天子从臣或魁天下宦学者益彬彬出焉府君之曽祖襄祖若思父晔皆不仕母同县李氏府君以宣和五年二月十二日生早孤业进士不偶自力营家兴其先人之废宇崇坟墓聨宗族爱肓弟侄与诸从弟同甘苦无间言者四十年塾舍常有名师日延賔客为文字饮取有益于子弟里中义事踊跃先之忘其力之不足以故贤称籍籍郡邑而家实贫比老贫益侵交游散落郁悒不得意且抱末疾年七十有五庆元三年十二月十三日卒七子叔昌叔广叔献叔越叔兴叔向叔止一女适夏汝翼孙男十人子咏子疆子应子庆伯厚伯顺伯和伯承伯华伯祥孙女五人其明年二月十六日葬于上林鄊清果院之西合陈夫人之兆且依祖茔也平生刻意教诸子日夜望其兴立门户次子举国子进士逢国大庆人争傅防稽籍以官其亲府君弗许其识尤逺矣天之报善不忒不荣其生将显诸后乎某不佞防府君之徳最厚欲详其行事而铭之未能也廼略书嵗月本末纳诸圹云
　　宜人闻人氏圹记
　　宜人闻人氏先世自吴徙家越之余姚曽祖修祖嘉谋皆长者父頴达太学名士宜人生绍兴之壬戌为故朝奉大夫知婺州赵公师龙之配三封至宜人嘉泰元年九月六日卒夀六十十二月甲申葬其县龙泉乡石堰西隩之原祔赵公之兆四男子希醇承务郎签书南康军判官防公事希一文林郎监镇江府延陵镇希白廸功郎监湖州梅溪镇希怤将仕郎四女适廸功郎婺州黄陂县尉应宗度承事郎监安庆府山口镇杨榘宣教郎知临安府于潜县胡卫幼早夭应氏胡氏女亦先卒孙男三曰与庆与权与可孙女四人尚幼宜人早任家事姑郭夫人得燕佚康宁近九十而终赵公歴典四郡以循良着无私谒之谤诸子力学孟仲已践世科叔子四贡礼部宜人为妇为母之贤可知已里人孙某为识其圹
　　宜人宣氏圹记
　　宜人宣氏其先五世自越山隂徙家余姚曽祖弼祖昻父祗徳皆以儒行重于乡宜人生于绍兴戊午三月初吉归故朝散大夫提防广南西路刑狱赵公彦绳三封至宜人嘉泰二年五月二十一日以疾卒享年六十有五三年十二月壬寅葬上虞县永丰乡金鸡山之原从赵公之兆三男子朴夫从义郎前监镇江府都作院枢夫廸功郎前池州东流主簿懋夫早夭三女适进士苏涛奉议郎知宁国府太平县陈潜从事郎吉州左司理叅军杜思恭孙男七时儒廸功郎监户部路庄酒库次时传时任时保余未名孙女一尚幼宜人闲典训明义礼静重洁修时然后言孝敬慈淑俯仰中法阃内顺治燕及宗党俭而有礼简而用情赵公勤事爱民名清白吏有贤配也子孙谨厚克守素风门庭泊然不溷有司有贤母也具徳兼美无媿女史粗列终始幽堂是纪
　　太安人方氏圹记
　　太安人方氏句章慈溪人家世长者父固母严氏太安人以宣和癸夘嵗二月初九日生及笄归故修武郎台州兵马都监赵公伯拜封孺人晚以子遇锡类恩加今封年七十有九嘉泰辛酉嵗九月二十三日卒后二嵗正月壬午祔葬于防稽余姚鳯亭乡罗壁山之麓八男子师说廸功郎江州湖口丞师说第进士从事郎前南劒州军事推官师诂第进士故通直郎致仕师堮承节郎师诩故保义郎师托成忠郎赣州排岸师谊故修职郎临安府富阳尉师峣故廸功郎台州临海尉五女适通直郎傅桧士人毕师谦忠翊郎傅枰士人邢正国闻人大声邢氏女寡居余皆卒孙男二十三人希泊成忠郎前添监绍兴府支盐仓希滂成忠郎添监髙邮军都税务希勃贡礼部早卒希第进士修职郎新嘉兴府嘉兴县希渐希晤希璚希希防希祐希玺余未名孙女十四人适士人邢谏傅頴应焯庄居敬郑汝贤余未行曽孙男女十人尚幼太安人孝慈淑明嫓徳宜家恵下无愠子孙众多竞爽益昌母仪妇道邦族是训康宁夀考集有多福宜即丰碑铭示不朽先识其畧纳诸圹云
　　戴夫人圹记
　　有宋髙公亮之妻戴氏安贫而不夀死葬于此里人新邵武通守孙某代于潜宰胡卫为之铭卫尝师公亮宜铭邑丞徐正卿章草妙一世为之书呜呼戴氏其死荣矣
  </div>
  <div class="pagination">
   <a href="烛湖集_page7.html">
    上一页
   </a>
   <span>
    ...
   </span>
   <a href="烛湖集_page3.html">
    3
   </a>
   <a href="烛湖集_page4.html">
    4
   </a>
   <a href="烛湖集_page5.html">
    5
   </a>
   <a href="烛湖集_page6.html">
    6
   </a>
   <a href="烛湖集_page7.html">
    7
   </a>
   <span class="current-page">
    8
   </span>
   <a href="烛湖集_page9.html">
    9
   </a>
   <a href="烛湖集_page10.html">
    10
   </a>
   <a href="烛湖集_page11.html">
    11
   </a>
   <a href="烛湖集_page12.html">
    12
   </a>
   <a href="烛湖集_page13.html">
    13
   </a>
   <span>
    ...
   </span>
   <a href="烛湖集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
