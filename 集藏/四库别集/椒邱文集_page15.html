<!DOCTYPE html>
<html>
<head>
    <meta charset="UTF-8">
    <title>椒邱文集 - 第 15 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 15 页/共 24 页</h1>
    <div class="content">

　　椒邱文集巻二十二
　　钦定四库全书
　　椒邱文集巻二十三
　　明　何乔新　撰
　　诗
　　七言古诗【附长短句】
　　题东波游赤壁图
　　长江西来绕赤壁山色苍苍江气白黄冈迁客人中仙傲睨江山如戏剧笑吞山月吸江风羇愁肯使婴吾胸扁舟夜泛赤壁下文光下烛冯夷宫湘妃歌兮河伯舞川后山灵相尔汝同游一客非时人想是元之与文举酒酣飞上千仭峰呵叱虎豹鞭虬龙倐然独立风埃表俯视尘世皆沙虫洗磨折防认前代一炬东风昔称快英雄不数曹与孙况复周郎与黄盖江空月落髙枕眠夜深梦到蓬莱巅横江孤鹤来何许似欲载我归钧天洞箫声断客已去起望三山渺烟雾空余两赋在人间星斗荧煌垂万古
　　题祖逖闻鸡起舞图
　　洛阳双鹅飞翀天兵尘澒洞如云烟将军雅志翊皇极闻鸡起舞心茫然晋阳有聦赵有勒豺虎凭陵恣残贼中原大半警狼烽谁向河南剪荆棘嘐嘐夜半荒鸡鸣情知此声非恶声披衣慷慨防剑舞英气耿耿摩苍冥一舞龙光竞挥霍眼中已自无屠各再舞顿挫腾雪霜欲扫欃枪靖沙漠可怜琅琊无逺图谩凭天险保三吴将军气欲吞吐谷渡河击楫声呜呜屯兵雍丘威赫赫敌军破胆频败北关河部落尽来归谯沛遗民咸仰徳两京未复功未成妖星夜照镇西营天不祐晋将军殁千载英雄长涕零
　　题明皇秉烛夜逰图
　　沉香亭上乌飞速歌吹未终宫漏促欢娱不足可奈何夜游更秉西园烛银盘万炬照天红恍如赤日行晴空更将羯鼓催花栁共信圣主真天公太真娉婷奉巵酒愿上大家千万寿隋家天子放流萤熠燿防光讵能久伶官再拜前致词祗今四海皆熙熙将有禄山相林甫圣人不乐复何为念奴髙歌八姨舞鳞脍驼峰荐雕爼明朝且放紫宸朝翠帐醒来日方午金鸡帐里卧猪龙内宠不减昔秦宫昏昏醉梦日复夜岂料兴衰在眼中桃林一战血没踝薄暮不见平安火苍茫西出马嵬坡驿舎无灯相枕卧斜谷铃声暮雨寒归来无复旧时欢霜凝鸳瓦不成寐怨对孤灯夜未防
　　题韩蕲王湖上骑驴图【张俊封循王附秦桧杀岳飞又欲分背嵬军者】
　　锦裘綉帽韩将军江上淮东屡防勋朝端苍桧何蓊菀干霄蔽日长氤氲髙皇未有宣光徳指仇为亲忠为逆鸟未尽兮弓已蔵岳家父子死谗慝将军连诉解兵权萧然物外如神仙清凉居士聊自命蹇驴时跨西湖邉古槐疎冷秋阴薄门巷萧条可罗雀相随惟有旧奚僮偏禆尽入循王幕路傍下种故侯湖堤携酒看梅花酒酣时过岳侯墓澘然长泪落烟霞敌人忽动南侵志举朝争献檀公计黄金不铸韩蕲王烈士忠臣谩歔欷
　　题幼安濯足图【华歆字子鱼故借用之】
　　当涂睥睨汉家鼎江左孙郎恣驰骋茫茫九域战尘飞洁身东适莵境黄云黯黯炎精昏避地且复依公孙公孙非有兴汉志爼豆诗书聊共论谁云此地在东鄙箕子旧邦风化美同防不独邴与王尚友欲追孤竹子猘子猖狂事渐非扁舟浮海又西归尚愁黄尘涴吾足褰裳自濯沧浪溪沧浪之水清彻底更欲枕流洗其耳水中圉圉疑子鱼似亦含羞倐惊逝嗟哉子鱼良可羞昔为吾友今吾仇何当一请尚方剑断取头颅掷浊流
　　题金章宗画马图
　　混同江上黒龙起雄据中原慕文治欲令顽矿变精金文物直追周汉美明昌天子世宗孙善书善画兼善文挥毫拂素貎骐骥神妙不数曹将军龙鬐凤臆真无比汗血犹沾渥洼水汧阳云锦非不多如此权竒能有防忆昔武元起海东从骑躞蹀皆游龙西驰木叶风沙静南蹴大梁榛棘空梁王已死陈王戮饮马泉荒无苜宿天闲十二俱下材薄蹄秃尾空多肉此图想是建国初明昌以后此马无北荒铁骑忽驰骤山后山前草木枯
　　寿徐主事父母
　　金鸡喔喔华堂曙佳气葱葱蔼如雾凤笙吹空奏灵鼓五采斑斓纷起舞座中仙翁蓬莱客烱烱双瞳湛秋碧北堂况是瑶池仙鹤髪萧萧映珠翟餐玉曾传却老方姓名已入丹台蔵圣皇推恩加宠锡金函寳敕颁明光长庚煌煌光照户花底张筵列尊爼新词唱彻鹤南飞笑吸仙人掌中露小鬟吹笙隔云屏却疑便是董双成仙家元只在人世何须泛海求蓬瀛贤郎久着金闺籍翘首白云归未得愿椿不老萱长存年年嵗嵗承天泽
　　送族孙垕防试
　　我家本是韩侯裔散处江南知防世黎川之隩平西台簮笏诗书世相继舸斋直阁典丝纶先公持宪还秉钧孰云族逺情寖薄恩义不啻同产亲吾兄长史尤卓荦辅导亲藩称謇谔西江庚午棘闱开我与而翁共腾跃而翁蚤嵗委秋霜我今归田鬓已苍琼枝玉树喜见汝森然秀出嗣书香今秋挟防赴乡试笑谈折取蟾宫桂乡书传得到山中老眼摩挲为惊视我家诸儿愚且蚩有书不读惟遨嬉一经赖汝传旧徳顿令门户增光辉冻云酿雪北风厉匹马凌兢随计吏莫嗟三陟犯隆寒万里亨衢期奋翅龙门浪暖起春雷还将三策献尧阶琼林宴罢归来晚锦幖前导亦荣哉丈夫立志须逺到一第区区奚足道祖宗功徳与文章百世休光汝当绍
　　双桂堂为秋官李时赐赋
　　西台使君人中龙气酣飞上广寒宫爱此宫中双桂树翠蕤金粟何玲珑移得灵根下仙陌素娥含情不敢惜画兰文砌重栽培日倚胡牀玩芳色谢家兰砌谩驰声王氏槐堂未足荣风起似闻环佩响月明恍若蛟龙争使君二子更岐防蚤嵗聮翩登桂籍仲兮金榜久蜚声伯也云衢方振翼桂兮桂兮徳之符岂同凡木空扶疎炎风苦雨慎封植待作明堂欂与栌
　　题南庄图寿陈孟祥妇翁
　　碧梧露冷秋将半南极腾辉照晴汉主家寿日集羣真羽节飚轮来汗漫主人元是南庄仙五亩青桑二顷田对酒髙歌紫芝曲焚香细和白驹篇迩来移住金河曲烱烱方瞳貎如玉不知遐筭今防龄但觉添筹已盈屋翠凤才炰白鹿烹当筵小玉鸣银筝东牀佳客起称寿酒酣笑絶缦胡缨披图却忆南庄好坐见沧溟绕蓬岛何当跨鹤归去来笑拂扶桑拾瑶草
　　题张将军庙【讳飞字翼徳庙在保宁】
　　车骑将军盖世雄蚤年仗剑从真龙并游惟许多髯翁俯视余子犹沙虫曹瞒欺天悖且凶欲移汉鼎归邺宫将军眦裂髪上冲忠愤凛凛摩苍穹佐佑昭烈剪蒿蓬威如虓虎气若虹提戈斩级无怛容万众莫敢婴其锋取荆兼益启汉中重嘘炎烬光昽昽剖符遂受彻侯封带砺河山誓始终天不祚汉构祸凶变生肘腋殒厥躬飘然骑箕返大空在帝左右佐化工殄戮疠鬼驱螟螽嘉陵江上庙宇崇吏民荐享诚且恭凤笙呜呜鼓逢逢飚车云马纷来降断碑苔藓何重重谁操巨笔曾南丰光明俊伟星斗同功名何必上景钟斯文足表将军忠威灵赫赫垂无穷
　　送金郎中还南京分韵得韡字
　　君家兄弟何所拟皎如玉树翘琼蘤伯兮早拜地官郎典赋南都政声美叔也新擢白云司籍籍清名满人耳两京相望若参商冀北江南防千里覔句春寻芳草池看云昼隐乌皮几伯兮奏最来皇都叔也承迎多乐岂趍朝紫陌晓联镳聴雨寒宵共被埙箎迭奏肃以容不必清商间流征欢娯未洽又分携戒行晓逐鸡声起賔朋出祖官道傍金巵防灔香浮蚁芦花飞雪暗长汀枫叶栖霞映秋水离亭分手正凄然况复秋空雁声唳征车辚辚不可留离懐恋恋何时已遥知别后重相思愁看荆花春韡韡
　　读西台恸哭记【留梦炎叶李俱以宋臣仕元贵显方鳯呉思齐与谢翺同隐终身不仕】
　　北风怒撼龙舟覆十万貔貅葬鱼腹庐陵魁辅死燕山颈血化为原草緑当时门下多俊材鸟散云消那敢哭裂冠毁冕彼何人俯首穹庐食雠粟辕门从事抱孤愤芒屩潜行严瀬曲肯随留叶立新朝甘与方吴卧空谷遡风直上千仭台采采溪毛荐寒渌歌残楚些招不来萧瑟寒飚振林木仰天长恸天亦愁山鬼惊啼猿踯躅冬青树下频往还泪眼摩挲望天目凤逝龙亡王气消日暮惊乌止谁屋褰裳防度濯江浔尚恐尘污涴吾足帝曰巫阳汝下招促驾青虬归玊局铙歌骑吹世空传月表未成竟谁续毅魄虽埋神不没仙逰想在文山麓相逢握手共欷歔细论兴亡泪如掬浮云倐忽风中烛忠义千年有余馥岿然荒冡钓台东我欲乗风奠醽醁
　　题郑氏齐寿堂分韵得彩字
　　三神之山渺何在员峤方壶峙瀛海华堂谁筑山之巅云气连蜷浮瑞彩堂中偕老地行仙双颊如丹双鬓皠懿行真为百世师灵宗况出前朝宰平生酷慕王儒仲偕隐山中知防载石田烟暖茁琼芽琪树春深结珠蕾祗今遐筭逾七旬合乐张筵庆嘉防防灔霞觞玉作流芳鲜雕爼龙为醢蟠桃花下共称觞载咏周诗歌寿恺贤郎元是蟾宫仙剪得春云供戏防愿祝双亲偕百龄烱烱方瞳神观倍丹成不必跨黄班鸾鹤翔空正相待
　　苏墨亭
　　都水主事山阳尹君治徐州洪得苏文忠公题名于乱石中其文曰郡守苏轼山人张天骥诗僧道潜月中游君洗涤污垢识为坡书舁置其视事之所作亭以覆之翰林学士徐先生题其亭曰苏墨过而览者咸有赋咏焉噫君之于文忠公之遗墨寳爱之如此则于公之平生风莭所向慕者深矣
　　彭城太守眉山翁雄词劲莭人中龙叩阍连疏诋新法一麾来此绥疲癃云龙山人亦超絶毎御仙禽遡天末诗僧况复有参寥耻与贯休较工拙长空月白玉宇秋扁舟载月谼邉游尘襟荡涤殆欲尽便疑身世在瀛洲琼楼贝阙凉如洗月华倒蘸金尊里酒酣俯视尘中人瓮盎醯鸡飞复止醉磨山骨题姓名金戈寳剑何棱棱不知埋殁防百载夜深尚有虹光腾多才水部偏好古得此方珉谼上土剜苔涤垢识坡书寳爱不啻岐阳鼓芳亭彩槛深且崇壮夫舁来置其中细观顿觉心神肃姿媚岂与黄庭同吴兴墨妙委芳草学士新题名更好千年化鹤倘来归再与摛词美莘老
　　题阴崖舞凤图
　　画船昨泛湘江曲江上萧疎森紫玊天邉彩凤忽飞来羽毛犹带湘云緑阴崖晓霁暖烟消翠蕤飞舞风翛翛九疑凝黛湘波静林间彷佛闻箫韶黄陵庙前春欲暮鹧鸪啼断班班雨好向虞廷览徳辉碧梧菶菶抟桑曙
　　题霜林孤鹰图
　　霜林揺落秋天逈鸷鸟摩空风力劲大鹏却避狡兎愁老树无声万山静乔柯独立何雄哉金眸玊爪非凡材健翮孤骞晴雪落老拳怒攫寒云开荒城古社多狐防閟翳荆榛啸烟雨乘秋一扫妖穴空万里寒霄看髙翥
　　白髪行
　　我昔年方十六七面如玉盘髪如漆玉河堤上脩褉时公子王孙皆自失圣朝天子诏兴贤词场早着祖生鞭杏花园中防羣彦同辈共诧人中仙天官抡材官粉署昼阅刑书夜缣素谁云劳悴损容顔双鬓青青祗如故外台持宪陟薇垣北临汳水南闽山奸氓老吏窃相语使君精悍犹童顔一从仗钺临冀北渐觉三茎五茎白承恩召拜秋官卿犹幸簮中强半黒去年解绂辞清朝归来林下自逍遥满头一夕垂白雪纵遇春风未易消少时一览辄成诵笔底词源似泉涌于今百过旋遗忘挥毫不啻千钧重闲中览镜空自悲百嵗光阴能防时家人进酒强开慰天运如此非人为有形毕竟还销烁世上应无不死药何须懊恼伤心神知命知天且为乐
　　题南山晚翠图
　　姑苏才子凤池仙气吐胸中常浩然能书能诗亦工画妙处徃往逼辋川不学赵昌画牡丹金丝粉瓣夸清妍不学徐熙画渚莲绛绡翠幄映漪涟酒酣放笔恣挥冩峥嵘磥砢天机全墨汁淋漓云雾湿黛色暝与徂徕连生平抱负与众异劲气凛凛见毫端初疑晴影落屏障六月飒飒秋飚寒又疑潜蛟在素壁带得寒涛洒四筵毕宏韦偃称好手此图与之孰后先都障子不复见三絶令人怀郑防我昔见松武侯庙龙虎攫拏锦水邉又尝见之晋山麓屈铁交错森戈鋋归来对此为动色摩挲老眼思昔年固知画者有深意画中有意谁能言亭亭有若桥与梓并立云际擎苍天异材自合栋清庙何事老弃荒山巅繁柯亦足备榱桷匠石未遇空连蜷吾皇圣徳迈姚姒将建明堂招俊贤林间朴尚收拾况此异材忍弃捐我家季方爱此画不啻璧出蓝田寳蔵髙阁遗孙子肯数米家书画船临风更招杜陵老和我南山晚翠篇
　　三台怀古
　　长安市中歌布乎闗东盟主推本初帝胄﨑岖西入蜀孙郎慷慨南吞吴奸阉遗最桀黠奋戈顿地地欲裂黄云倐起翳长空黯黯炎精竟沦灭轻车劲卒入邺宫袁家豚犬走辽东燕姬赵女了无失祗留妲己赐周公三台髙筑漳河曲势拟未央与天禄璇题翠瓦绚晴霄杰阁危防压王屋身都冀郡帝许昌时来奉帝归山阳弱寡欺孤似狐媚私心郤欲拟文王成济抽戈南阙下崇基旋已归司马繐帷艶骨已成尘至今惟有当年瓦西陵疑冡何累累我来吊古增歔欷欲呼斗酒招文举共论曹瞒弱汉时
　　夀俞进士母
　　光风吹緑瀛洲草玉树琼芝绕庭好北堂清昼寿筵开青鸟双飞下蓬岛座中阿母西池仙霞光满面霜满颠庭前八子皆秀好就中一子尤称贤去年对策金銮殿黄封曾醉琼林宴今年谒告归故乡正值髙堂气葱蒨天香两袖宫袍碧起舞尊前劝云液但令阿母一开顔不管乌纱渐欹侧宜男花暖春正长凤翎鹄觜含晴光愿祝慈顔似花好年年此日荐霞觞
　　题金人出猎图
　　阴山寒飚卷晴雪白草萧萧冻欲折选徒校猎晓合围万骑蹴氷如蹴铁狐裘狐帽紫绒绦上凌大碛下深濠铁骑咆哮声震地毛羣无计可潜逃鴐鹅戛戛来何许一片晴云蔽天宇海青直上鸷且雄顷刻平芜洒红雨纷飞鹍鹳与鹙鸧雨血风毛堕猎塲车徒献获大绥下割鲜野食驼蹄香金轮半坠西山缺铙管嘲轰向区脱解鞍絷马未肯眠笑击黄獐饮其血白旂忽动鄂诺河猛士更比金源多柴潭已涸蔡州破狡兎虽肥奈尔何
　　秋夜捣衣曲
　　髙梧露堕银牀冷宫漏沉沉夜初永碧落无云月正中楼台滉漾玻璃影轻移芳屣下空庭未拂瑶玷已怆情玉腕徐挥捣寒素丁东写出断肠声非丝非竹亦非木碎佩繁铃断还续壮如巫峡泻春涛清似寒溪漱鸣玉商声呜咽征声悲散入秋空逺更防公主辞唐嫁回纥文姬归汉别焉支乍沉乍振声尤苦顾影无言泪如雨严陵台上哭孤臣白傅舟中泣商妇砧声转急愁转深栖乌惊起啼霜林长风吹入征夫耳应识香闺怅望心玉杓斜指天将曙停杵凄然倚庭树却爱莲塘水不波双鸳交颈眠香雾
　　乐樵隐画虎
　　山人采樵惯识虎画虎于今推独歩吮毫濡墨欲画时猛态雄姿宛如覩祗今画者多擅名徃徃粉墨肖其形孰如此图造神妙顾盼凛凛寒风生原田毎每羣豕暴曷不为我盬其脑黍稷与与嵗有收田豕从兹迹如扫城狐社防为民忧为我搏噬无复留村甿称快共欢笑鸡鹜成羣散不收嗟哉此图真可爱魑魅逢之应自败荛儿牧子慑余威藜藿满山那敢采
　　题狮子图
　　莎溪之域弱水濵金精下降毓怪珍伟哉狻猊产此地雄姿猛态夐絶伦双睛睒睒电流赤劲爪铦牙侔剑防空山怒吼轰春雷百兽闻之皆辟易饥来不食麋鹿羣抟犀拉象如孤防防廻饥饮龙门涘积石半露余波浑圣皇端拱位皇极月竁氷天皆仰徳荒夷得此不敢留絷以金绳献京国脩途万里经流沙羣动慑窜不敢哗尾端尚带昆仑雾口角仍含葱岭霞彤轩文陛丽晴旭遥望龙顔自驯伏低头安尾体态闲黄毳苍髵绚人目皇威逺被万国寕长杨灵囿多祥祯狮兮狮兮敛鸷猛长与驺虞作队行
　　题桃源图
　　咸阳鹿走羣雄起河北山东多敌垒楚乡耆旧独知防避地移家阻烟水烟水茫茫别有天尘寰疑是地行仙诛茅剪棘初为室引水开渠渐种田老翁侵晨放鸡鹜稚子乗春艺桑竹无刑无赋无追呼淳风自是羲皇俗児孙更抱日相亲酒食时常防里隣桃花隔断人间路不识西风有战尘渔郎鼔棹来何许竞引归家具鸡黍当时祗记有秦皇此日方知为典午水流花谢路榛芜谁把仙源托画图云山有路如可访便拟辞家徃卜居
　　十楼怀古
　　黄楼【在徐州】
　　黄河西来坤轴折浊浪排空天欲裂彭城老稚哀哀啼自分阖门作鱼鼈仁明太守眉山苏誓以只手障其冲指麾徒旅荷畚輂长隄隐起如晴虹波恬浪静民安堵共喜更生歌且舞九重下诏侈褒嘉拯溺御灾非小补飞楼髙压城之东张筵防客何雍客后山作铭颍濵赋笔力直与造化争瓌雄神游八表知何处赢得穹碑照今古当年舒李今何如羁鬼啾啾泣烟雨
　　竹楼【在黄州】
　　黄冈使君文中虎劲气英英隘寰宇西清东观莫容身又拥朱轓守江渚江云山雨昼使君对此若为情惊涛厌见蛟鼋舞老树愁闻猿狖鸣平生才名冠当世每吐忠言禆国是哆侈窃笑奸谄排一身南北长如寄使君知命不解愁竹楼突起江之陬笑呼斗酒酹前哲风帆沙鸟任沉浮仙逰今在蓬莱岛陈迹荒凉凄蔓草我来不见楼中人自酌寒泉荐苹藻
　　燕子楼【在徐州】
　　彭城城下汳水流弭棹江臯访燕楼画檐綉拱杳何许但见冲烟掠水双燕愁忆昔南阳张仆射文武兼资擅声价隼旟龙节涖名藩赫奕威声震东夏贞心姱质闗家姬姿容冠世兼能诗明珠买得侍尊爼击毬张宴常相随曲房邃阁欢未足岂料清歌成恸哭从兹但咏栢舟诗不唱秋娘金缕曲十载楼中只独眠霜晨月夜泪防防却嗟老大浔阳妇忍抱琵琶过别船
　　黄鹤楼【在武昌】
　　黄鹤髙楼渺烟雾黄鹤飘飘不知处我曾凌风登此楼但见苍茫汉阳树我闻羽士徐佐卿化为黄鹤朝太清云衢偶尔中金镞戛然惊飞入杳锦袍仙人昔曾到醉眼摩挲睨晴昊倚防招鹤鹤不来槌碎琼楼委荒草楼前大别髙崔嵬楼下长江滚滚来仲谋孟徳今何在空遗陈迹后人哀我本芙容城里客谪在尘寰归未得月明黄鹤倘来归便欲乗之遡空碧
　　岳阳楼【在岳州】
　　飞楼百尺压城上坐看长风掀巨浪澄湖周回八百里雨态烟姿千万状倚防一眺心茫然三湘七泽来目前欲呼湘女一鼓瑟更起灵均细问天我懐文正髙平老后乐先忧古今少庙堂宻勿能防时遽遣行邉迹如扫又懐武穆岳将军用兵决防如有神楼船剪冦来此地功成乃不保其身英雄已矣不可问斗酒那能散孤闷欲乗凤上九嶷还就重华诉忠愤
　　庾公楼【在九江】
　　庾楼昔日瞰江渚髙栋危防撼风雨年深倾圯成荒丘月冷芦汀啼杜宇庾公潇洒清谈人连辉椒掖秉国均寡谋轻启歴阳衅临难防窜私其身冦平尚幸免诛殛犹秉旌旄镇南国神州未复边骑骄拥众何当剪仇敌当时防佐殷谢徒啸咏风月无逺图楼中开宴挥玊麈志识仅比牧猪奴九原防防不可作云散太虚水归壑庐山飞瀑和雨来似为元规洗余恶
　　建国楼【在大梁】
　　银枪已降铁枪死建国楼倾土花紫午沟王气澹秋烟始信太原真有子唐家季叶如乱蓬茫砀云深蛇化龙初从剧盗旋纳欵授节赐名恩宠隆西摧强晋东迁洛雪满纥干冻死雀穷凶极恶甚阿瞒况复墙茨恣淫乐气盈志足夸成功翚飞杰阁凌苍穹封丘门外晋王至阿儿血溅雕楹红惜哉未按王敦例剖棺戮尸示当世何人献谄误庄宗欲借太阿斩全义
　　文选楼【在襄阳】
　　汉江緑绕南雍州败瓦頽垣江上头荛儿牧竖笑相语云是昭明文选楼昭明好学无与比鬬鸡肯效诸王戱古今作者浩如烟欲选雄浑垂万世旁搜陶谢曹刘诗细阅班扬贾马辞明珠溢目取照乗夷玉在序收悬藜江蓠沅芷萃灵囿亦有殷彛及周卣谁云小儿强解事作者借之传不朽江陵典籍亦已多七官文字勤捜罗当时不作选萃计化作飞烟奈尔何
　　柴潭楼【在汝宁】
　　金源立国雄且武蹴宋殱辽跨中土岂知中叶渐陵夷虓阚凭陵有防古燕京南迁到汴京花帽不守杏花营黄河已失哈达死犹欲假息悬瓠城悬瓠頟頟近荆楚京湖亦有复仇举长围已合效鱼丽痴心尚恃柴潭固柴潭楼下碧漪漪上有伏弩下潜螭一朝决之入汝水螭亡潭涸竟奚为幽兰轩中苦复苦分取遗骸蔵宋圄当年忠烈冠华夷惟有忠臣忽斜虎【按忽斜虎应改呼沙呼因韵语故存其旧】
　　筹边楼【在西川】
　　元和相国有贤子仗钺拥麾镇西鄙朱甍翠瓦构危楼徼外闻声尽风靡楼中粉壁图江山南楼羌僰西吐蕃不须聚米着形势阨塞尽归指顾间维州向化首来服凛凛威声震殊俗可怜相府妬成功执送蕃酋逞残酷谁为此策竒章公不恤国是心匪忠马公反复义利辨此论未知吾不从雄姿伟略今安在髣髴丹青见风采忠贞世笃能防人独立风前增感慨
　　题画虎图
　　长林有兽雄且威非熊非兕非狻猊月明一啸阴风起羣兽胆破争奔驰平臯旷野闲纵步愁杀山中狐与免铦牙钩爪孰敢撄晋国休夸有冯妇松坡隐卧攫噬闲刍牧莫敢窥其间四望芃芃藜藿茂岂知鸷兽在兹山双睛如电良可畏犀象相逢皆防气良工画此向髙堂鸡犬遥瞻俱骇避君不见穷邉仗钺有虎臣匈奴逺遁无烟尘又不见周庐陛防有虎旅百辟趋朝敢回顾壮哉此兽真轶羣章霞彩负竒文莫言鸷猛非所贵防马犹能破楚军
　　海屋添筹图寿徐进士父母
　　华月映绮疏长庚耿银汉髙堂匏竹何煌煌云是佳晨届华诞堂中二老仙者流碧瞳明清秋不知甲子今防百但见海屋频添筹凤为膏兮龙为醢锦帐银屏烂霞彩緑华起舞飞琼歌谁道蓬莱隔瀛海诸郎济济玉雪姿尽是天上麒麟儿就中一子称白眉春风射防登彤墀子兮孝以忠亲兮荣且寿作传宜防石室书盛事从来世稀有
　　过鸡冠隘吊曹将军
　　将军讳友闻举进士调天水教授防防古攻城纠合义兵拒之始解围去制置使制大旗书满身胆以表之且檄公扼蜀口有功累迁骁卫大将军已而防古合金人吐蕃回纥之兵五十余万入防将军与弟友万拒战于此敌死伤无筭血流二十里救兵不至兄弟俱死于阵全军尽没无一降者呜呼烈哉
　　曹将军素虓阚帅阃称为满身胆横戈跃马马蹄骄赤雾弥空天气惨边尘澒洞铁山摧青野原头万骑来汉川士女走失魂婴孺弃掷声哀哀将军慷慨髪上指兄弟同驱誓同死右持龙剑左蛇矛斩刈劲敌如斩豖鸡冠隘口血成河健马强兵来益多风凄雨急敌氛恶天不祚宋将奈何喧呼动地地欲裂冻鼓无声寳刀折绵裘湿透足难移犹奋空拳誓翦灭虎倒龙颠互啖吞山川震尘霾昏骂声愈髙头已断怒气勃勃如生存君不见吕家兄弟降异土遗臭至今谁比数将军死去三百年赫赫英名照今古
　　题尹内翰家山图
　　南山凌苍防北山屹絶壁美人爱山住山中恍似当年谢安石清溪一带縁桃花春流滉漾蒸红霞渔郎到此惊且喜祗疑误入仙人家草堂数间荫乔木知是美人读书屋晴峰当户开秋渠飞瀑萦林潄寒玉一从献策来皇都西清东观恩宠殊长杨不奏子云赋石室还防太史书闲来却忆钓游处桑梓迢迢隔烟雾旧时猿鹤今何如应怨山人不归去何人冩此家山图长林逺岫春模糊墨云翻空太阴黒妙笔直与造化俱山腰小径仅如髪细看尚恐苔花滑断崖老树杳莫窥似听孤猿啼夜月蹇予旧住金嶂西别来芳草应凄凄对此新图忆丘壑归心便逐秋鸿飞人生无如归去好莫使山中迹如扫何当访子三顾山共荷长镵拾瑶草
　　赋得君马黄赠钱宪使
　　君马黄我马白君马紫丝缰我马黄金勒榕城雨霁炎埃清联镳共出城南陌城南緑阴凉似洗下马班荆话畴昔君才卓荦非寻常蚤我金豸承恩光西登岷峨北太行鹭车所歴飞秋霜闽山千里海为疆帝遣侍臣抚疲甿青空阔孤隼翔当道无复豺与狼往年玊莭临上杭鼪鼯胆破狡穴荒去年楼船泛东洋支祁帖耳海若藏才名借甚范与张荐剡如云上庙堂诏迁宪使总台纲騘马行行过故乡到家未诧银黄好且喜堂中亲未老赤麟为脯玉为浆防服承欢毋草草交游似我情最亲鸎花同醉曲江春闻君峻擢喜欲舞惜君逺别还成嚬两情缱绻何时已且拚一醉緑阴里骊驹歌罢玉缾空笑指三山暮烟紫君马去我马归明朝两地遥相忆滇云闽树同依依
　　见燕忆儿来凤
　　去年燕来时吾儿欢笑牵我衣口诵差池颉颃句婆娑庭下看双飞今年燕复至吾儿嗟已逝梁间空聴燕呢喃不见儿来堂下戏燕兮秋去春复来吾儿一去再不回沉思弱质今何在芳草寒烟翠作堆草色青更青我心苦复苦不独闻猿堪断肠见燕伤心泪如雨
　　明妃曲【在琼州巫阳县相传即昭君生长之地】
　　宁胡阏氏汉宫女为国和亲嫁骄虏氊车轧轧向阴山回首长安泪如雨黄沙白草路漫漫萧瑟惊飚彻骨寒万缕幽懐共谁语鹍弦弹罢泪防干身轻岂不如飞燕十年不覩君王面姿态未必慙子夫更衣不得承欢娱妾命薄妾自嗟承恩元不在絶色辜负春风满面花寄声良娣与昭仪莫惜黄金贿画师昭阳隆宠系图绘冠世姿容谁得知
　　题泉州福宁道嵗寒三友
　　淇园此君最潇洒孤髙不是悠悠者同心况有五大夫铁榦铜柯异柽槚罗浮仙子亦清真缟袂珠冠不涴尘相逢共结嵗寒友肯同羣卉竞芳春莫学隋堤栁揺飏春风能防久莫学董泽蒲弱质迎秋半已枯炎风苦雨慎相保过眼浮荣奚足道他日栋明堂奏清庙帝鼐和羮风味好共持贞洁应时需不负生平氷雪操
　　读余玠遗爱碑
</div>
    <div class="pagination">
<a href="椒邱文集_page14.html">上一页</a><span>...</span><a href="椒邱文集_page10.html">10</a><a href="椒邱文集_page11.html">11</a><a href="椒邱文集_page12.html">12</a><a href="椒邱文集_page13.html">13</a><a href="椒邱文集_page14.html">14</a><span class="current-page">15</span><a href="椒邱文集_page16.html">16</a><a href="椒邱文集_page17.html">17</a><a href="椒邱文集_page18.html">18</a><a href="椒邱文集_page19.html">19</a><a href="椒邱文集_page20.html">20</a><span>...</span><a href="椒邱文集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
