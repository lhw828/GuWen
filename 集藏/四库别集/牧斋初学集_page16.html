<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 16 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 16 页/共 115 页</h1>
    <div class="content">旧步生辰值箕斗，新添锢疾在烟岚。归与却扫求羊径，老去应同弥勒龛。 
漏屋书传君自圣，《囚山》赋就我真耽。马曹官好看西爽，酒郡封移带宿酣。 
世路风波余白首，帝城节物到黄柑。朋尊许饷休相负，一醉陶然共作憨。 

（三叠韵谢藐姑太仆送酒） 
羁怀廓落向谁谈？尺五空瞻韦杜南。官罢门闲犹自可，酒干壶尽更难堪。 
知君自爱新封郡，念我谁怜旧盍簪？顾影陶潜惟有一，挥杯李白不成三。 
尊盈何意劳相送，瓶罄从兹遂不惭。杜宇谋归身未得，提壶劝饮耳先谙。 
料量未敢倾三雅，斟酌应须醉二参。洗盏光先浮绿蚁，当歌兴已动春蚕。 
枯肠发发浇成浪，醉眼腾腾看作岚。草圣张颠真我友，逃禅苏晋与同龛。 
典刑宛矣柔而旨，琴瑟依然乐且耽。荡涤三年忘昔梦，懵腾十指出余酣。 
解酲赖有春前茗，下物还余霜后柑。传语时人应大笑，不知谁黠又谁憨？ 

（戊辰除夕） 
命酒呼卢强合欢，春明门外禁钟阑。闲庭冷称将归客，卒岁除如已罢官。 
爆火声中思老母，寒灯影里见南冠。岁时旧事都无几，只有痴呆卖不残。 


初学集卷七 

○崇祯诗集（三） 
（起二年己巳，尽五月。） 

（赠书） 
年年谪宦束书频，部帙衤丽卷未匀。不惜累人行汗马，可怜随我作劳薪。 
朱黄点勘须完好，签轴装潢要簇新。重与名山作盟约，莫令更污传车尘。 

（赠砚） 
紫纯端砚镇书楼，牛后真令龙尾羞。潦倒可怜书牍背，光华还忆草词头。 
摩娑便欲看云起，砥砺犹能为玉谋。更有淳熙九经在，归装已足又何求。 

（代书砚答） 
桂椟缥囊托后车，相将依旧返蓬庐。但看包裹端溪砚，不见增添秘阁书。 
退笔冢中悲力尽，短檠墙角叹交疏。与君莫负残年约，共理雕虫伴蠹鱼。 

（答书砚） 
遗经古砚旧相于，ゎ被萧条载满车。老去论交惟二友，归来削迹共三余。 
晴窗洗胃还吞墨，永日撑肠欲煮书。帘阁悄然私自问，蓬山酉室又何如？ 

（饮酒七首） 
昔与范郎饮，班荆剪葵韭。家酝清且甘，汪汪照尊卣。 
深谈复浅酌，日景移卯酉。别后长相忆，此酒似我友。 
去年遗我书，劝我勿淹久。百壶圣之清，提携候马首。 
开函读未终，流涎挂馋口。炎风冲传车，红尘咽堤柳， 
我行良悠悠，我意君知否？频年向西笑，半为郎中酒。 

△其二 
闲闲桑者园，在彼官道旁。衰柳疏屋宇，落帆到门墙。 
主人开酒瓮，延我坐草堂。酒面如故人，别久色微苍。 
停杯相顾视，斟酌弥芬芳。别君三年来，世故难忖量。 
市朝尘屡生，沧海波再。岂知尊中物，犹能保故常。 
驿马鸣路岐，斜日照西廊。珍重故人酒，且复尽一觞。 

△其三 
长安多美酒，酒人食其名。酒旗蔽驰道，车毂相摩争。 
刁酒非水，味薄甜如饧。易酒酿天坛，市沽安得清。 
魏酒稍芬芳，劲正乖典刑。我性好别酒，齿舌判渭泾。 
对此宁不饮，枯肠任雷鸣。饮酒但沾醉，真赝皆虚声。 
清浊比贤愚，分别徒营营。与君取次醉，酩酊共一觥。 
此言当杜举，聊用勒酒城。 

△其四 
羊羔产汾州，葡萄酿安邑。刁贾主人名，桑落应候出。 
一一走京华，种种烦置驿。肩荷虑颠踬，车驰或泛溢。 
抱携如怀绷，登顿敢奔汩。一夫致一罂，一石数金直。 
爱惜馨香，收藏辟风日。封题复再拜，辇输权贵室。 
贵人多不省，累置似抟埴。寂寥扬子云，扶疏守玄默。 
徒然颂鸱夷，耆酒何由得？ 

△其五 
世多爱官者，不复知酒旨。亦有爱酒者，不暇计官美。 
爱酒令人狂，爱官令人鄙。肠烂饮不休，漏尽宦不止。 
耆酒与贪官，皆可令人死。我本爱官人，侍郎不为庳。 
我亦爱酒人，致酒每盈几。今年命大缪，官罢酒亦耻。 
长啸谢都门，斯可以去矣。 

△其六 
吾怜袁小修，豁达好饮醇。开尊无好酒，往往生怒嗔。 
长安盛宴会，宾筵正初巡。当杯但一嗅，瑟缩不沾唇。 
俗子共愕眙，知者嫌其真。袁生每大笑，看我头上巾。 
自从此人死，燕市无酒人。酒递久寂寞，酒德谁与论？ 
誓践腹痛约，南下湘水滨。满酌黄柑酒，浇君宿草坟。 

△其七 
昔与程孟阳，闲窗较酒品。屈指北酒佳，西笑忘食寝。 
南酒推金坛，甘香比桑葚。于公知我好，载送似给廪。 
船到竞逢迎，尊开破寒噤。消磨长日景，流连乙夜枕。 
自从来长安，市酒类拾沈。还忆良尝醴，如饥思得饪。 
美酒不博官，吾计久已审。况乃官又罢，颂系受凄凛。 
已矣归去来，无为叹苒荏。多乞于家酒，细与程生饮。 

（送瞿稼轩给事南还三叠前韵） 
门外天涯未易谈，江南路在潞河南。同时放逐君先去，异地羁留我不堪。 
圣世辨奸难曲笔，清时养晦忍抽簪。车回峻阪何须九，肱折良医不惮三。 
戎马生郊还国耻，班行失士岂吾惭。琴心静向弦中理，棋势全于局外谙。 
秋卷蝇头温谏牍，春灯龙尾梦朝参。排风猎猎旋飞，蓄火温温养浴蚕。 
木落破山寻古寺，花深拂水看晴岚。撅头船里新茶灶，折脚铛边旧佛龛。 
酒熟泉香无别事，书淫传僻有同耽。师丹老去身多忘，孙叔年来寝正酣。 
何日二童还一马，相期斗酒共双柑。客中送客真惆怅，破涕裁诗又作憨。 

</div>
    <div class="pagination">
<a href="牧斋初学集_page15.html">上一页</a><span>...</span><a href="牧斋初学集_page11.html">11</a><a href="牧斋初学集_page12.html">12</a><a href="牧斋初学集_page13.html">13</a><a href="牧斋初学集_page14.html">14</a><a href="牧斋初学集_page15.html">15</a><span class="current-page">16</span><a href="牧斋初学集_page17.html">17</a><a href="牧斋初学集_page18.html">18</a><a href="牧斋初学集_page19.html">19</a><a href="牧斋初学集_page20.html">20</a><a href="牧斋初学集_page21.html">21</a><span>...</span><a href="牧斋初学集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
