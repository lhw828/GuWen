<!DOCTYPE html>
<html>
<head>
    <meta charset="UTF-8">
    <title>少室山房集 - 第 80 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 80 页/共 89 页</h1>
    <div class="content">　　又
　　莽大夫扬雄死紫阳特笔也其意则偏恶子云其义则责备贤者也后人求之而过有谓因贬见褒者而紫阳之序反骚边笳皆深斥子云贬而褒非其防也有谓罪之使弗与于道者而雄之于道醇疵之间有亡之际非若曽孟之继体宣尼也且罪雄而苟董王韩辈又胡可以一一罪也夫紫阳之有功圣门过周程邵张逺而皆极口推毂之非防前者也雄身为汉臣莽簒而不死可也而犹仕何也紫阳特而笔之假雄以明春秋之义也而非雄则紫阳固未暇笔也总之责备贤者也求之而过者皆非也
　　又
　　卢格荷亭辩论难紫阳以不死书狄梁国也是徒知文公之有纲目而弗知其有语类也语类明言书梁国死矣而竟弗果也其潜授五龙挟日虞渊也非周旋孽后而得其听从弗能也故梁公之仕为唐也匪为周也其死死唐也匪死周也夫责贤者备春秋也为贤者讳亦春秋也然则胡以弗责梁国而讳子云也子云昧大义而梁国振大艰其迹同其心异也于乎文公之谆谆于语类也亦既虑夫埳井之夫必呶呶于一得矣而卒弗果也则吾所谓不得已而徇其长者也夫彼所自诩国能皆邯郸之余步也观语类可以愧死矣
　　读通鉴胡氏注
　　自裴松之三国志注成史学中无可继者独胡三省之注通鉴宏搜博引备録诸説而斟酌事势悬断是非皆昭昭目睫于千载之上俾温公未发之防开巻了然真司马之忠臣洓水之素相也当温公之成通鉴自谓得刘道原范祖禹诸人各任其事以奏其功而不知三省之注其功尤有大者世或日用而弗知也
　　读世史正纲【二则】
　　通鉴之后有朱氏之纲目纲目之后有丘氏之正纲三书皆宇宙不可缺者而纲目之异于通鉴正纲之异于纲目皆所以究于同而不足为异也
　　又
　　西京而后史之所谓褒【阙】　　如矣司马氏之纂通鉴也体主编年意【阙】　　所先务非褒贬也紫阳始折以春秋裁【阙】　　华衮鈇钺只字凛然矣而其创于严也【阙】　　为刻也故法有所不必尽行而意有所不【阙】尽究也盖丘氏之正纲出而充类尽义无【阙】　矣乱臣贼子明以后其少瘳乎






　　少室山房集巻一百一
　　钦定四库全书
　　少室山房集巻一百二
　　明　胡应麟　撰
　　读十二首
　　读汲冢三书
　　春秋战国之书亡于秦汉而出于晋之汲冢而传于后者厥有三焉魏纪年也逸周书也穆天子传也纪年合乎鲁史逸周合乎尚书穆天子合乎山海经乃吾所谓合云者匪其事之合已也其文其义其体其合者往往如一手而粹者往往足以破千古之疑世以伊尹季歴而置纪年以世俘王防而置逸周以西王母昆仑圃而置穆天子是谓举一而废其百夫周书迄于太子晋纪年迄于慎靓王皆春秋之末战国之衰也浮夸之议其峕即左氏且弗免乃史迁之采上古其淫诞怪诙葢不可胜道也以二书较之乎丘明司马吾以为驳者犹未若彼之众而其粹者可与暴圣贤之心迹覈皇王之轨度昭昭乎弗可掩矣穆天子虽非二书比而其叙简而法其谣雅而风其事侈而核视山海经之语怪霄壤也录之以资闳洽无宁愈于神异洞防之陋哉故余为详次其可信者而稍白其可疑者读者将亦以余为好竒也
　　读庄
　　庄周南华其文辞瑰崛横放固独行天地间至掊击圣神淩侮贤哲亦生民以来未有之变也眉山氏癖其文辞而谓盗跖让王四篇非周作寻其旨趣或近之至以天下篇不叙仲尼为阳挤隂助则无谓之大者夫楚公子被难出奔其仆操棰之匪得已也之而足免于厄以为得事主之权固宜若战国之时仲尼虽没六经之道灿如日星周能大声疾呼以暴其教于天下若孟轲氏之着七篇即举世莫宗俟之后圣足以不惑夫奚厄于已而又奚厄于仲尼者而奚取于阳挤之而隂助之也周方槌仁提义废礼絶乐欲以一人私臆扫百代名教而空之爰自神农氏下至尧舜禹汤文武亡弗诋诃而仲尼当时特巍然为仁义礼乐之宗故尤极意讪讥恣其唇脗盖文固弗予夷考其实则尤甚矣真所谓小人之无忌惮者求诸眉山氏所云竟南华一编邈未之覩也后之读是书若孟旃抵掌骊施骋姿挥之一笑而已借以为阳挤隂助吾恐后世之人将遂以其文并既其实其为祸也必不尠矣
　　读山海经
　　古人著书即幻设必有所本山海经之称禹也名山大川遐方絶域固本治水作贡之文至异禽诡兽鬼蜮之状充斥简编虽战国浮夸之习乃禹贡则无一焉而胡以傅防也偶读左传王孙满之对楚子曰昔夏之方有德也逺方图物贡金九牧铸鼎象物百物而为之备使民知神奸故民入川泽山林魑魅魍魉莫能逢之不觉洒然击节曰此山海经所由作乎盖是书也其用意一根于怪所载人物灵只非一而其形则皆魑魅魍魉之属也考王孙之对虽一时辨给之谈若其所称图象百物之説必有所本至于周末离骚庄列辈其流遂不可底极而一时能文之士因假穆天子传之体纵横附防勒成此书以傅于图象百物之説意将以禹益欺天下后世而适以诬之也自此书之行古今学士但谓非出大禹而已而未有覈其自于穆满之文者尤未有詧其自于王孙之对者区区名义之末诚非大体所闗然亦可见古今事理苐殚精索之即千载以上无弗可穷也作者有灵其将为余絶倒于九京也哉
　　读墨
　　诸子百家并出于春秋之世所以诬蔑帝王圣喆者无所不至然于吾仲尼未尝不知所尊事也特其学术偏陋虽间引仲尼以自文而踳驳不中诞幻无稽适所以诬蔑之然而未敢有昌言以排之极论以毁之者有之盖自墨翟始翟书十五巻今存余尝读其非儒明鬼公孟诸篇所为嘱授其徒簧鼓其众者一以指摘仲尼为事庄周逺出翟后葢闻其风而兴起焉耳周之为书荡乎礼法之外自神农以至汤武靡不在其戯侮之列其敢于非圣葢无足怪而翟者固是尧舜非桀纣摩顶放踵以为天下而独甘心置喙于吾圣人何哉盖其意欲与吾儒角立竝驱以上接二帝三王之统故肆言以震惊一世而冀其从而又苦行以先之聚徒以倡之驯致儒墨之称杂然并立于衰周之世正仲尼所谓言伪而辨行坚而僻者圣王有作其无逃于横议之刑必矣孟轲氏距杨墨考杨之言论指归要以自为不至如墨之恣无忌惮也贻祸之烈唐儒如韩愈者亦从而尊信之彼未深考其言耳窥其一二则所以诛之絶之者庸讵在二子后哉
　　读吕览
　　吕氏春秋史迁以为迁蜀后所作乃一时信笔之词传固明称不韦相秦慕平原信陵诸公子贸致游侠人撰所闻其説是也高似孙子略谓始皇不好士不韦招英茂聚俊豪始皇甚恶书不韦极简册攻笔墨且举是书所指摘近似始皇者以始皇能不怒而容之数语本播弄词锋罔稽情实而后人或规仿其意以秦法若犹寛者余以不韦自计脱异人俾庄襄之国亡而为有秦戴之不啻父母詟之不啻神明盘错氷霜固非一日而政也弱龄甫立端拱深居一国之柄咸其所操招徕宾客陈説古今特其藐者彼其于始皇何有而始皇亦曷由禁之耶且始皇之初非不好士喜书者读斯之逐客则亟毁其令开闗以纳之读非之説难则抚髀其人伐国以求之其勤于下士溺于好文如是即尉缭氏所为致词逺遁者固足觇其大都矣洎海宇平志意极规为万世不防之业而弗由其道于是坑儒生焚经籍以愚黔首筑长城絶大漠以遏四裔观髙氏所称西服北懐等语是固非数龄之始皇所有事也讵得以不韦为讥而秦不怒哉
　　读战国诸子
　　竺干之教汉明始入中国其徒往往主郑圃西方之説以争之识者以后人搀入之文不足据也余尝读战国诸子书窃谓西方之説大略已具斯时世苐知老氏之致虚墨氏之博爱为佛所自出皆得其一而未得其二者夫为老氏之説有三虚静也恬愉也濡弱也佛之所云寂灭非虚静乎安乐非恬愉乎慈忍非濡弱乎为墨氏之説亦三兼爱也明鬼也尚仝也佛之所云化度非兼爱乎轮回非明鬼乎普遍非尚仝乎邹氏之言曰九州曰瀛海则佛之大千微尘也须弥阿耨也列氏之言曰周穆曰华胥则佛之神通游戏也变幻空花也庄氏之言曰大椿防灵曰蜉蝣朝菌则万刼亿尘之旨曰防肝虫臂曰生马生人则三涂六道之因至其生死之谈真际之论机锋迅发于后世禅学门风尤为脗合盖释氏未至中国而其立教之规大都已具于战国数子矣至六朝南北盛演诸经一时能文之士尽取诸家之説以润色而张大之而世外闳深杰异之观遂尽入于瞿昙之门戸而犹以为未足又取释氏之説而窜合之毋亦泰甚矣哉
　　读世説新语
　　刘义庆世説十巻读其语言晋人面目气韵恍忽生动而简约淡真致不穷古今絶唱也孝标之注博赡精覈客主映发并絶古今考隋唐志义庆又有小説十巻孝标又有续世説十巻今皆不传怅望江左风流令人扼腕云
　　读蜀志谯周传
　　当涂为魏典午为晋世所知者而意义出处或未洞然按代汉者当涂髙春秋防也自西京末兹语盛传世祖与公孙述书尝一称而竟亡验及曹操建号谯周以问杜琼曰魏阙名也当涂而髙防验矣然安知非老瞒擅国日假封号以应谣言耶典司也午马也见周所为防文后果验史谓周有他术数寄辞于防防之不足信也如是夫
　　读吴志鲁肃传【按肃深不欲取闗侯详传中】
　　史称肃军旅间手不释巻谈论文词思度逺三国将帅有儒者风诸葛外一人而已而世罕知之肃在闗侯不亡乗襄樊之鋭与蜀并功中原复矣肃死防代与权逊定计袭侯蜀失荆大事遂去炎烬坐灰若防古今乱贼之最不足与张承业为奴者逊以奸济权以恶济操皆春秋所必讨史轶弗诛致羣贼漏网数千载余説出而无逃天地间矣
　　读杜甫咏怀古迹诗
　　莘埜躬畊南阳抱膝处仝也成汤三聘豫州三顾出仝也伐桀吊民出师复汉心仝也德感嗣王诚格庸主道仝也尹奋乎百世之上故人亡异词亮崛起三代之后故家肆臆喙杜工部云伯仲之间见伊吕葢千载论孔明者至是始定孰谓文士笔端迂逺情事亡足重轻哉
　　读葛稚川魏武逸事
　　葛稚川抱朴子云魏武奸雄簒窃乃心欲用乎孔明孔明自陈不乐出仕魏武谢云义不使髙世之士立于汚君之朝也按此事他无纪録仅见洪书操之不强武乡与不追忠义大类皆庶几五伯之风又昭烈在魏日久操不加忮害反资给兵仗遣之虽昭烈能自晦匿乃魏武容贤之量亦差有足称者不得以人废也
　　读空同子
　　李献吉空同子云闗张死而蜀事去矣王元美孔明论云以闗张之鸷悍而死孔明安得不亲戎阵其用魏延马谡辈非得已也两公语皆卓识初昭烈入川忠义忠武同镇荆州洎厐统卒而孔明赴蜀蜀甫定而取汉中时事劻勷日不暇给其委忠义与魏角者以侯镇两郡威信大行即樊城不防魏未能卒取荆也讵意吴宼之肘腋哉俾士元弗夭孔明弗西汉事宁当至此大防炎精垂烬匪人力所能嘘也王允宁诸葛萧何论尤陋不足辩
　　少室山房集巻一百二
　　钦定四库全书
　　少室山房集巻一百三
　　明　胡应麟　撰
　　读十一首
　　读鬼谷子【二则】
　　鬼谷纵横之书也余读之浅而陋矣即仪秦之师其术宜不至猥下如是栁宗元谓刘氏七略所无盖后世伪为之者学者宜其不道而髙似孙辈辄取而尊信之近世之耽好之者又往往而是也甚矣邪説之易于入人也宋景濂氏曰鬼谷所言捭阖钩箝揣摩等术皆小夫蛇防之智家用之则家亡国用之则国偾天下用之则失天下其中虽有知性寡累等语亦庸言耳学士大夫悉宜唾去而宋人爱且慕之何也其论甚卓足破千古之伪
　　又
　　鬼谷子汉志絶无其书文体亦不类战国晋皇甫谧序传之按隋志纵横家有苏秦三十一篇张仪十篇隋经籍志已亡葢东汉人本二书之言荟萃附益为此即或晏手裁而托名鬼谷若子虚亡是云耳
　　读越絶书【二则】
　　越絶书防云维子胥之述吴越也因事类以晓后世着善为诚讥恶为诚句践以友更始之元五百余年吴越相攻复见于今百歳一贤犹为比肩记陈厥説略有其人以去为姓得衣乃成厥名有米覆之以庚禹来东征死塟其疆不直自斥托类自明写精露愚略以事类俟告后人文属辞定自于邦贤邦贤以口为姓承之以天楚相屈原与之同名明于古今德配顔渊时莫能与伏窜自容年加申酉懐道而终友臣不施犹夫子得麟览覩厥意嗟叹其文于乎哀哉温故知新述畅子胥以喻来今云云以上俱本书防语按汉书艺文志杂家有伍子胥八篇今详越絶一书于子胥始末特详且称賛其贤者不容口而子胥之列杂家者本书竟不复传观此防首言子胥之述吴越终言述畅子胥以谕来今岂东汉越中文士因子胥杂家之旧而附益以句践种蠡行事防为此编易名越絶乎不然此书所载吴越事相半何得独云述畅子胥且首言子胥之述吴越又何也用修据以去为姓等语而得袁康吴平名姓可谓异代赏音至子胥撰述之繇明记始末而不复详詧亦得其一而不得其二者与
　　又
　　此书以为子贡作者絶不经又一无左騐苐据乱齐存鲁一章尔用修以为罔説是也详味此防子胥之述吴越因事类以晓后世着善为诚讥恶为诚洎后温故知新述畅子胥以谕来今等语则子胥旧有是书述吴越杂事而后人温其故典而畅叙之以传于世意防甚明其云更始之元当是西京之末而此书文气絶不类其时盖袁康者先述此书于东汉初而吴平者复为之属文定辞于东汉之季故云百歳一贤犹为比肩也其云禹来东征死塟其疆末又云覆之以庚兵絶之也岂袁非越人更始间为乱兵戕于越地因而塟与吴平则自是越人成此书者故云文属辞定自于邦贤也此书阅世数千年至用修始发作者姓名而未及究其颠末之悉余不敏实首窃窥岂书之显晦自有时与庸録诸此俟异时博综之士
　　读三坟
　　元经出阮逸世以即阮逸也孔丛出宋咸人以即宋咸也朱紫阳以麻衣出戴师愈黄东发以文子出徐灵府宋景濂以闗尹子出孙定王元美以元命包出张升独三坟亡谓出毛渐者余知其渐出无疑也渐所作三坟序其词实浅陋与书合故覈伪书者覈所出之人思过半矣或曰若子言世得论衡将益为中郎之秘独奈何令人好古也噫尚书出孔壁世以伪诋安国乎竹书出汲冢世以伪姗束晳乎列子过江始传世以为张湛伪乎惟其是而已
　　读闗尹子
　　闗尹子九篇以即老耼弟子而庄周称之者按七略道家有其目自隋志絶不载则是书之亡久矣今所传云徐藏子礼得于永嘉孙定者陈振孙疑定所受不知何人宋景濂以即定撰皆有理余则以藏定二子尚非如阮逸宋咸辈实有其人或俱子虚乌有未可知也篇首刘向序称浑质崖戾汪洋大肆然有式则使人泠泠轻轻不使人狂等语葢晩唐人学昌黎声口亡论西京即东汉至开元无有也至篇中字句体法全仿释典成文如若人有超生死心厌生死心等语无论庄列即鹖冠至亢仓无有也且隋志既不载新旧唐志亦夐无闻而特显于宋又颇与齐丘化书有相似处故吾尝疑五代间方外士掇拾柱下之余文傅防竺干之章旨以成此书虽中有絶到之谈似非浅近所办第以闗尹则万无斯理彼藏耶定耶真耶赝耶吾何暇辨之哉
　　读淮南子
　　汉世记事之博莫过太史公立言之博无出淮南子故扬雄以淮南太史并论又以为淮南之用弗如太史公知言哉淮南葢效吕览而作者其文词竒丽宏放瑰目璨心谓挟风霜之气良自不诬而诡辞衺説坌溢篇中自战国庄列二邹纵谭宇宙茅靡澜倒举世若狂汉兴董贾诸人渐趋淳朴一代文章垂复古始淮南又羣集浮华网罗淫僻渊渟泽滙萃为此编自以极天下之观而不知好大喜夸之不亡国杀身有不已者余读淮南既竒其才悲其遇又重惜其未闻君子之大道也因题简末云
　　读中説
　　王仲淹之着中説也唐宋以还知之者十而三罪之者十而七疑之者十而九甚至以河汾有秽行史削之夫仲淹生隋季世遯迹闾岩一时与游董常数子而外无论房李魏王若风马牛絶不相及即薛収杜淹识者疑焉而隋史成于武德贞观之间计中説当时润饰于王氏诸子者尚未行世未必知隋有若人史置弗録胡怪也余读仲淹书独慨夫士之生于三代之下者一靡于管晏载荡于孙吴三溺于申韩四沦于杨墨五淫于庄列六徇于昙摩下逮六朝南北即瑰伟絶特葢世之英亦将望是数者趋焉息焉其于周公仲尼之道盖邈不知其何物矣仲淹勃兴衰运直欲悬掲而日月之今绎其遗言源流洞如规模廓如词义秩如温如如即性命天人之极彼或未窥是非大谬圣人者固已鲜矣借令靣命杏坛讵出端木颛孙之下若之何后世之知之者弗胜夫罪之者之众也至刻画顔曽步趋邹鲁福郊福畤之为固无事辨特其肩任太论建太广志意太骤稍似有以啓其端者紫阳所为三叹而致惜欤
　　读鬻子
　　鬻子章次篇名前人论者咸以残缺不可晓余初读尤漫然载阅之觉其词颇质奥虽非真出熊手要为秦汉前书及反覆防绎之乃知此书之存眎旧才十之一而篇名章次错乱混淆之甚宜宋以来诸家未有得其要领者也葢古鬻子本书篇名章次与庄列不同而絶与今传闗尹子类所谓撰吏道符等目即闗尹之一宇二柱等篇也撰吏下有五帝等目道符下有三王等目即一柱篇之盆沼等章二柱篇之盌于等章也闗尹九篇而每篇章次少者六七多者十余更互阐发以竟一篇之义故每章之语虽极寥寥而不觉其简鬻子二十一篇律以闗尹则今传短章总之当不下百数十而东京之后兵火残逸至唐所存仅此一十四条当时注者卤莽苟欲庶几前代全书遂以每章当其一篇而仅以为缺其八故今读之寥寥枯寂若本末略无足观者又其篇章既混而先后复淆后人因益厌弃弗省余既幸得其説辄稍为更定之虽缺者不可复完而章次篇名咸中旧解亦谓旦暮遇之者也
　　读论衡
　　王充氏论衡八十四篇其文猥冗薾沓世所共轻而东汉晋唐之间特为贵重蔡邕秘诸帐中葛洪悬诸座右刘子捶提班马不遗余力而独尊信是书三子皆鸿生硕彦目无今古乃昌歜羊枣异代同心何哉秦汉以还圣道陆沈淫词日炽庄周列御邹衍刘安之属怪兴妖不可胜纪充生茅靡澜倒之辰而独岌然自信攘臂其间刬虚黜増订譌斮伪诐淫之旨遏截弗行俾后世人人咸得借为口实不可谓非特立之士也故伯喈尚其新竒稚川大其宏洽子髙其辩才特其偏愎自是放言不伦稍不当心上圣大贤咸在诃斥至于问孔刺孟等篇而辟邪之功不足以赎其横议之罪矣近世诮充太甚若何氏沈氏诸説或未足以大服其衷故余稍为次其功罪以折衷后之君子
　　读齐丘子
　　化书六巻称宋齐丘撰宋景濂曰齐丘子六巻言道术德仁食俭六化为甚悉世传为伪唐宋齐丘子嵩作噫是书之作非齐丘也终南山隐者谭峭景升也齐丘窃之耳其文高简固微有见于道德者非浅机小数比也按此书张文潜黄东发俱以为齐丘撰而景濂归之谭峭因考诸仙传得其人录于后峭字景升唐国子司业洙之子师嵩山道士十余年得辟谷养气之术周游无所不之夏则服乌裘冬则绿布袍或卧于风雪霜中经日人谓已毙视之气悚悚然因游三茅经建康见宋齐丘有仙风道骨虽溺机智而异乎黄埃稠人遂出所注化书授齐丘曰是书之化其道无穷愿子序之流于后世齐丘因夺为已有而传之厥后不得其死宜哉景濂之言盖出于此然齐丘仕南唐而南唐又有金陵羽客谭紫霄者能劾召鬼神四方道流从学百余人于三教书皆所洞晓尝教其徒讲庄列深以为合于释氏则于今传化书意旨尤若相类二谭并与齐丘同时一人耶二人耶吾不得而知也因景濂语并及之

　　少室山房集巻一百三
　　钦定四库全书
　　少室山房集巻一百四
　　明　胡应麟　撰
　　读二十首
　　读太平御览三书
　　宋初辑三大类书御览之庞赜英华之芜冗广记之怪诞皆艺林所厌薄而不知其功于载籍者不眇也非御览西京以迄六代诸史乗煨烬矣非英华典午以迄三唐诸文赋烟埃矣非广记汲冢以迄五朝诸小説乌有矣余每薄太宗之凉德至读三书则斧声烛影之疑辄姑举而置之乃广记之胪列详明纪例精密灼然必传又当议于二典之外者也
　　读册府元
　　景德间册府元辑自杨大年陈彭年手其书今钞本具存顾无大足省发者反不若广记三书何也元所辑皆撷之正史而正史家传人诵无赖于元也至类例参差体裁割裂乙夜之观徒成溢美盖是时通鉴通攷二书未出诸史浩如烟埃无从措手小加类次以便九重耳嗟夫吾于是知涑水番阳两马氏之功于史学真亿世不磨今家蓄二书遂侔饮食而不知未出之先艰于考索有百倍者后学无易视哉
　　读通志略
　　郑渔仲通志略谓其十五略皆汉唐诸儒不得闻者番阳马氏驳之审矣大都郑之学术深于探索而短于防通密于典章而疎于故实知得而不知有失知已而不知有人其以博且雅不足为太史公惜似也而剧骂孟坚使之容足无地马班一体不知孟坚能知太史乎至谓编年纪传书生皆足办之而表志非钜儒不能然则太史左丘见重百世者果以编年耶纪传耶表志耶此皆乡社老人动止供笑之论也若其殚心毕虑欲度前人独到之思偏精之识往往有不可泯没者要自宇宙间必传之书读者取舍焉可也
　　读文献通考
　　鄱阳此书于古今典章防制囊括网罗无钜弗该无细弗综研摩之力勤亦至矣乃其持论衷操见确按证精又昔人之难于兼美者余尝谓洓水马氏通鉴出而歴代经纶治理明鄱阳马氏通考成而歴代典章规制备通鉴纪传之全体而通考表志之大成宇宙间不可一日而无史则不可一日而无二书虽洓水主格君鄱阳主格物用不同而功则一也
　　读类説
　　曽慥类説今尚全余在长安得钞本精甚每独置案头经史作劳暇时一寓目以苏疲薾顷年携家逺出不复记存辛夘北归扫除敝簏则此书亡去什九仅一帙襍蠧囓中拂拭之犹无恙可读也因识而藏之以比于吉光之羽唐人诗得劒乍如添健仆亡书久似忆良朋信然
　　读説郛
　　陶九成説郛百巻盖信手钞録成编非广记等书比也陶所録本书今什九不存间存者往往赖此而完帙仅半余恍忽覩其名耳宋人杂説单行本朝垂百数种舍此遂无可别稽故是编虽芜冗世莫得而废也书素无雕本钞録譌脱之甚即深于经史是正为难当得沉湎是中者闭闗旬月耳
　　读古今説海
　　云间迩辑説海余稚歳从人借读大诧为竒书即该洽亦往往见欺纂人以家藏秘本也比长博考诸説家乃知此书就日潇湘等録多出説郛灵应洛神等传多出广记仅巻首北征半夏诸编襍彚本朝故实又皆人所常见家有之书也盖是时广记未行説郛罕蓄一时老宿订证无从如前此陆氏小説三十家后此顾氏小説四十家皆广记钞出襍他书不过什一二耳惟百川学海当是宋人遗书近海盐王文禄拟而为学山割裂亡当大可笑也
　　读鹤林玉露
　　山静日长数百语幽事楚楚有味乎言哉而友人善谑者云如此乃忙了一日何闲静之有余不觉喷饭满案细绎之虽滑稽语实自有深致可寻时暇一猛省可也
　　读桯史
　　南渡诸将武穆功最大祸最酷古今所共扼腕而张韩刘三氏子姓悉无闻吴氏遂以逆赤其族仅武穆孙珂仕显且文学矫矫为一时宗亦好还一证也余尝读金陀等编知当时议论诬枉滔天似阎浮东南界人理永絶者乃今精忠大烈宇宙并存桧能以十指掩万世共覩乎此书襍记当时闻见持论衷叙事核当是南渡诸説家第一编阅之不但艺苑赏心且时为武穆吐气也
　　读西溪丛语
　　西溪丛语南渡姚寛令威撰其人与紫阳同时文公论子华子疑寛伪作而又恐非所及辈行当视紫阳稍先也记録虽璅屑时有可观第文献通考无其目而有姚氏残语六巻岂即此书或寛别有残语今不传而此书近出鄱阳或未之覩耶其颠末不可详考漫并识之
　　读洛阳名园记
　　李文叔格非易安居士之父也所纂洛阳名园记一时全盛风景赖此尚传枕席间时一展之不啻卧游金谷也王长公尝欲彚辑古今记文为名园墅稿已成序而未卒业闻此不觉怅然
</div>
    <div class="pagination">
<a href="少室山房集_page79.html">上一页</a><span>...</span><a href="少室山房集_page75.html">75</a><a href="少室山房集_page76.html">76</a><a href="少室山房集_page77.html">77</a><a href="少室山房集_page78.html">78</a><a href="少室山房集_page79.html">79</a><span class="current-page">80</span><a href="少室山房集_page81.html">81</a><a href="少室山房集_page82.html">82</a><a href="少室山房集_page83.html">83</a><a href="少室山房集_page84.html">84</a><a href="少室山房集_page85.html">85</a><span>...</span><a href="少室山房集_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
