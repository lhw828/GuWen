<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 16 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 16 页/共 29 页
  </h1>
  <div class="content">
   文宪集卷十七
　　钦定四库全书
　　文宪集巻十八
　　明　宋濓　撰
　　神道碑【凡七章】
　　大明追崇杨王神道碑铭
　　皇帝躬膺大寳式展孝思既追崇祖宗四代帝号建立太庙复念皇太后之所自出追封外王父为杨王外王母为杨王夫人建祠于太庙之东嵗时遣重臣致祭近有来自淮隂者言王墓在旴眙如故上闻之悲喜交集即诏内臣及圆丘署令徃祭而修治之置洒扫之户凡三防视茔域且命词臣撰文以树诸神道臣濓伏读御制王之行若曰王姓陈氏世为维扬人不知其讳当宋之季名尺籍伍符中从大将张世杰扈从祥兴帝驻南海至元己卯春世杰与元兵战师大溃士卒多溺死王舟亦为风所破幸脱死达岸与一二同行者累石支破釡煮遗粮以疗饥已而粮絶计无所出同行者曰我等自分必死闻髑髅山有死马共烹食之纵死亦得为饱鬼不识可乎王未及行疲极辄昼睡梦一白衣人来谓王曰汝慎勿食马肉今夜有舟来共载也王以为偶然未之深信俄又梦如初至夜将半梦中髣髴闻橹声有衣紫衣者以杖触王之胯曰舟至矣奈何不起乎王惊寤忽身在舟中见旧所事统领官时统领已降于元将元将畏舟压凡有来附者掷弃水中统领怜王亟载皇板下日取干糇从板隙投之王掬以食度王之渴乃与王约以足撼板王即张口向隙受浆居数日事将泄皆彷徨不自安忽风吹舟盘旋如转轮久不能进元将大恐徧求于禜祈者不可得统领知王能巫祷遂白而出之王仰天叩齿若指麾鬼神状风涛顿息元将喜乃饮食之至通州赉王数钜鱼送之登岸王归维扬不乐为军伍避去盱眙津里镇择地而居以巫术行王无子生二女长适季氏次即皇太后晚以季氏长子为后年九十九嵗而薨遂焉今墓是已臣濓闻之君子之制行能感于人固难而能通于神明为尤难今王当患难危急之时神假梦寐掖之以升舟非其诚上通于天何以致神人之祐而至于斯也王之羣行其详虽若不可知举此而推之则其积徳之深厚断可信矣是宜庆钟圣女诞育皇上以启大明亿万年无疆之基于呼盛哉昔日史臣赞尧之徳首以亲九族为言其效至于黎民于变时雍之盛然九族之中母族居其三皇上以念母之故思王不能忘封以王爵享以祠庙今又树碑墓道以纪其异行是皆以孝治天下也将见四方向风咸知以孝自勉皥皥熈熈臻夫隆平之治不难矣臣濓既序其事复再拜稽首而献铭曰
　　皇帝建极允展孝思疏封母族自亲而推锡爵维扬地迩帝畿立庙崇祀冕衮衣痛念宅兆卜之何墟闾师来告今在旴眙皇情悦豫继以涕洟即诏礼官汝往葺治毋俾荛竖跳踉以嬉惟我杨王昔戎麾狞风荡海粮絶阻饥天有显相梦来紫衣掖以登舟神力所持易死为生寿跻期頥积累深长未究厥施乃毓圣女茂衍皇支萝图肇开鸿祚峩巍日照月临风行霆驰自流徂源功亦有归无徳弗酬典礼可稽聿昭化原扶植政基以广孝治以惇民彛津里之镇王灵所依于昭万年视此铭诗
　　大明故王府参军追封缙云郡伯胡公神道碑铭
　　上天既革元命皇帝定鼎金陵遣大将下浙河东诸郡而婺衢处三州相继平时当草昧之初上思得智勇之才用之于是处之胡公仲渊跃然而起以自赴功名之防入陪庙算出镇乡邦言听计从宠遇无比浙东之俊彦攀龙鳞而附鳯翼者皆自公始若公者可谓荦卓不羣之士矣公讳深仲渊其字也系出汉安定宋初有讳栋者自润之丹阳迁处之龙泉因家焉栋生璠璠生文虎文虎生竦竦生晟晟生滂滂生衢州录事参军松年松年生乡贡进士应辰应辰生温州乐清令防防生江南西路兵马都监见大则公之曽大父也大父讳堂父讳钰仕元为征东行中书省左右司贠外郎母赵氏生三子公其长也次曰潭曰海继母季氏生一子曰溥员外府君蚤嵗宦逰京师公始十龄而大母季夫人与母夫人相继亡公侍大父奉继母抚防弟艰难刻厉以自植立未弱冠走京师侍府君适府君使高丽复往候焉居乆之府君弃捐馆舎公崎岖万里奉柩南还舟行一日泊大崖下夜梦人语之曰此崕且崩宜急避惊觉趣移舟俄倾大风雨至崕果崩声如万雷既归于县北之围源遂庐于墓左悉取诸子百氏天官地志兵谋术数医药卜筮老释之书而研究之发为文辞操笔可立就当元之季江淮俶扰蔓延闽浙间盗由建之浦城松溪入龙泉公叹曰淛水东地气白矣祸将及乃集乡兵结寨于湖山已而处州之民相聚为盗江浙行中书省调万户舒穆噜宜孙戍处州辟公参谋军事檄所诸县募壮士为军浃日间得数千公引之屯竹口下令贼中曰尔皆良民也因驱廹故为乱弃仗即仍良民矣贼以公长者其言不欺尽毁旗械肉袒请降温州戍卒韩虎陈安国杀主帅据城叛行省命宣慰使恩寜普公讨之道由处州与公语意合帅府军事复辟公参谋之公曰温城叛者唯一二人耳若破其城玉石必俱焚如平民何遣辨士入城説其党曰韩虎悖逆乱常今王师四集旦夕且攻城虽金汤无不破者若辈胡为与贼守自取作虀粉耶将军未忍即加兵茍能去逆效顺悉从原宥或稔恶不悛城一破悔无及已其党相向泣曰吾属自度旦暮鬼耳傥获复生敢不唯命乃杀韩虎等以城降温城濒海民以渔为业时城闭者三月民病甚公请发粟赈之驩呼之声载于道路宣慰欲列公功闻于朝公辞既而宣慰以行省参政总兵征鄱阳复邀公俱行戎务无钜细悉属之青田潘惟贤聚众为叛龙泉长吏闻风遁去贼遂焚县治公之师曰王毅先生与门子弟集义兵捣退之里中恶少年疾其功因害先生公在鄱阳驰而归执害先生者尽殱之缙云之黄邨松阳之白岩遂昌之大社丽水之浮云泉溪无頼之氓咸为盗根势蟠结不可御行省丞相康里公承制以石抹公为行枢密院判官分院镇处州既至假公分院行军都事统兵讨丽水攻泉溪贼寨防之未几又平浮云白岩贼惧遂来降缙云盗亦就平乃移师攻遂昌贼帅周天觉方友元倾其精锐出迎敌公望见笑曰贼若坚守不出未易即殄灭今兹之来岂非天授我乎分部诸校以正阵接战以竒兵夹击之别遣逰军入山搜其伏匿比战贼三面受击辄大败斩首数千级生擒八百人获方友元枭之乗胜直攻大社周天觉降复移兵讨青田贼党金徳安杀潘惟贤兄弟以降先是国兵取浙东婺衢既下独处州为舒穆噜公守不降嵗己亥今上皇帝遣佥枢密院事胡公大海由间道取处州舒穆噜公出战败北大军入城而分兵取属邑未附者公时以假元帅统龙泉庆元松阳遂昌四县兵欲闭闗为拒守计四县士民咸请于公愿内附以全民命且曰君治兵殆十年勤劳亦至矣而朝廷无一命之锡国家负君君何负于国哉公知时事已去乃觧甲出见胡公四县因不受兵上素闻公名召至南京待以殊礼居亡何擢中书左司员外郎上日与公论天下事公有言未尝不称善也遂诏公还处州招集旧所部将校兵卒以从征西上既平江西命公以亲军指挥守吉安防浙东苗军为变守将既被害而处城亦为所据上遣公复处州比至城已复除公浙东行省左右司郎中总制处州军民事郛郭甫被兵民物凋瘵而山防乗间窃发人情未固公随方招捕凡首恶即诛之然犹虑戍兵之寡日募之获胜卒万余人谂于众曰兵少不足御敌师众又无以食之奈何众皆曰飬兵所以卫民茍不为御备计子女玉帛且不保况于食乎公乃因民之产以权宜増赋之沿海军素骄横及是以复城有功横益甚公择其尤无良者斩之众乃詟服江西食东浙盐而有司十分税一贩者鲜至公请以二十分收一商贾遂通城南枕大溪浮桥之废已乆桥隄当水之冲亦为所齧蚀几尽公即上流比舟为梁以济行者州学敝壊讲舎仅存用以贮官粟公撤而新之荐新进士吴世昌为郡文学以司教事城中民庐多为戎士所据混淆而处公度闲旷之地建营屋数十区使别居之缙云官田其税额甚重执里役者恒以私粟代偿公以新没人之田实其数其害乃除诸暨守将谢再兴叛兵犯东阳平章李公文忠击走之公引兵为援建议以为诸暨浙东藩障若诸暨不守则衢处不支矣乃度地去诸暨六十里并五指岩新筑一城不旬日而成楼橹濠栅靡不毕备上闻诸暨叛遣使来议别为城守计暨至城已完上叹赏不已其后浙西将李伯贞大举入防兵号二十万顿城下城坚不可攻败绩而去上念公立城功以名马赐之青田之芦茨地接闽徼人素犷悍叶仲贤恃其险屡服屡叛乗我师在外复来防公怒还军深入禽其渠魁少壮者皆籍为兵二十年逋诛之盗一旦就平温州方明善攻我平阳公出偏师复之并复瑞安所侵地而亲统正军攻温州明善势蹙与其仲父国珍议纳嵗币诏公还师明善继以盐若干来进贡上命处州易银以入内藏上怒银色恶责守令使偿公曰此吾过也守令禄薄何能偿乃售龙泉田以银九百两代输公寻入觐上欲留公且柄用之以邉事未辑愿还守外上时已即王位乃擢王府参军仍总制处州等翼陛辞上喻之曰俟闽浙尽平当还汝中书矣福建陈有定扰邉公奉命征之遂取建之浦城而崇安建阳二县亦下上赐以所乗骏马建之守将阮徳柔兵四万屯锦江实出我师后公还兵击之破其塞栅有定大惧帅锐卒亟围我营公突阵与决战马蹶因被执有定既得公颇礼遇之公具道天子仁圣四海归心羣雄乐为之用且援窦融归汉故事撼之有定初无杀公意防元使至督廹之遂遇害于福州实嵗乙巳之春也亨年五十有二上痛悼不已命使者即其家祭之复诏中书议加防典追封缙云郡伯有爵而无阶官职勲者有司之制未备也公天资頴防智识絶伦艺术弗学则已学之则无不精性倜傥好施予贤士有贫乏倾槖以周之弗吝也其守郷郡凡五载驭众一以寛厚用兵十余年未尝妄戮一人恩恵在人甚多故其殁也闻者莫不流涕乡人为立祠宇祀之公元配同里项氏先五年卒生二子长曰桢宣武将军佥处州卫指挥使司事次曰枢女一人适章存厚继室滁阳杨氏前中书左司郎中元杲女弟也公既没之二年桢等乃刻木为象具衣冠以塟实祔于围源之左塟已来徴濓为之文昔濓侍上于白虎殿忽顾问曰胡深何如人濓对曰文武才也上曰诚如卿言浙东一障朕方頼之则上所以倚公者至矣然公亦知上恩眷之深而无以图报尝谓人曰区区承诏镇处城赖皇灵覆育幸已寜谧誓将挈全闽之地以入版图庶展犬马之微衷也奈何功业未就而死及之其非命也夫濓辱公交者五六春秋见公酒酣耳热指挥三军而雄姿奋扬不可遏及与缙绅之流论文评诗则欿然布衣书生也濓未尝不服其勇而爱其谦今公不可作矣敢用备着公之事掲诸墓门以告世之知公者铭曰
　　洸洸胡公万人之英一劒横空莫之敢撄浙河之东地气尽白此为兵徴见于荚尔众荷戈来入我堡寘尔枕席防尔水火公师如风防防如云一鼓之余散为埃尘节钺出镇涉厯五年桴鼔不惊鸡犬晏然谁登叛人陷我诸暨公迁其城防至辄败皇用嘉锡使车络绎天闲龙马于公弗惜公感主知酣歌慨慷誓提八闽以归职方旄钺所届势如破竹天未厌乱三军夜哭公材孔多公志弗阿月出如赭公命奈何丈夫之泽流于异方孰能行之父母之邦匪公之临十里枯骴公虽止斯庶亦无愧庙堂有严肖像其中精灵翕然上与天通栝苍之山其翠欲滳公名配之有永无斁
　　大明故中顺大夫礼部侍郎曽公神道碑【有序】
　　治古之时非惟道徳纯一而政教修明至于文学之彦亦精赡宏博足以为经济之用盖自童丱之始十四经之文画以嵗月期于黙记又推之于迁固范晔诸书岂直览之其黙记亦如经基本既正而后徧观厯代之史察其得失稽其异同防其纲纪知识益且至矣而又参于秦汉以来之子书古今譔定之集录探幽索防使无遁情于是道徳性命之奥以至天文地理礼乐兵刑封建郊祀职官选举学校财用贡赋户口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者知以摘经拟题为志其所最切者唯四子一经之笺是钻是窥余则漫不加省与之交谈两目瞪然视舌本强不能对呜呼一物不知儒者所耻孰谓如是之学其能有以济世哉此濓铭亡友曽公之墓愤激于中而复继之永嘅也公讳鲁字得之曽其氏也孔门弟子郕公五十七代孙其居新淦吉阳里者已久世裔之传与夫转徙之详昔以着于公之先墓兹不重载曽大父兼善宋赠大理评寺祖天麒宋宣教郎军器监主簿父顺元韶州路儒学教授妣刘氏公年七嵗能暗诵九经一字弗遗奉礼郎简君正理欲以神童举于朝其父力止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见叠敷杳莫察其端倪公殊不以为足所藏子集动至数百家各揽其精而掇其华闻有僻书隠牒不惮道里之逺必购得之既得必篝灯读之达旦不寐发为辞章厐蔚炳朗毅然有不可夺之气庐陵刘提举岳申与之语连日夜弗休叹曰不意后生中能至于斯也其将以文鸣乎杜内翰乡之丈人行也公负笈从之防益充拓其所未至寤疑辨惑惟日不足遂以博极羣书称于时公犹谓未要于至道述长书一通谒虞文靖公集于临川虞公大悦曰昔程子与张敬夫年十六七脱然有志圣贤之道子能如是复何让古人公年盖十九矣由是益濳心濓洛闗闽之学分别义理密如蠺丝牛毛而尤爱吴文正公澂之书吴公亦居临川其著书满家无大无小公一一访获之玩绎未尝释手久之充然有得盘桓林泉以道自娱若将终身焉至正壬辰天下大乱州县所在绎骚公召里诸豪集健儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡及入国朝有诏纂修元史勒成一代之典遣使者起公于家公赞决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山防朝廷开局编类礼书舆论以老成之士无逾于公者共坚留之议礼之家有如聚讼自古难定于一公当羣言沸腾之中扬言曰某礼宜据某书则是从其説则非有不服者争相辨诘公厯举传记答之各心醉而去俄选入仪曹为祠部主事阶承事郎时洪武二年十二月也常忠武王薨髙丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去之乃已安南来贡王客曹已受其表将入见公取其副览之其王乃陈叔明公曰前王陈日熞尔今骤更名必有以也亟白尚书诘之使者不敢讳盖日熞为叔明所逼而死遂簒其位中心懐惧故托修贡以觇朝廷之意上闻之曰岛夷何狡狯如此却其贡不受五年二月上问丞相曰曽鲁在礼部今何职耶对曰不过主事尔即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭人入防戍将每捕获之上悯其无知命儒臣草诏归其俘公之所撰有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉防考京畿郷试入院之后忽吐血一升公犹力疾阅巻不息自是遂奄奄不振九月膏露降钟山羣臣咸见诸咏歌独公譔赋以进十月上将郊祀出宿斋宫命取诸作使侍臣更畨诵之至公赋曰此曽鲁作耶援据既精铺叙有法岂新进之可骤至哉十有一月疾愈笃上章乞骸骨甚至中书以闻上恻然许之十又二月辛邜归舟至南昌公谓次子圭曰吾命止明日不能至家矣然吾以一介微贱之士受国宠恩位跻法从又得守正而毙死复何憾所憾者不见二孙之成立也即趣具觚翰为书戒之壬辰次石岐潭果敛祍而逝距家才两驿尔丙申至故居丁酉始具棺敛择地于县南屏山之阳以六年某月某甲子祔九世祖髙安府君之茔从治命也公蓄徳熈和人近之者温如玉润不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾逾年而后能起已而二兄诸侄相继捐馆公抆泪经纪凶事一年间十余丧且抚存其孤惸惟恐或失其所平生轻财仗义喜周人之急四方賔客日登其门公倒屣迎之了无倦容尝一试江西乡闱有司寘诸乙榜人为不平而公亦澹如也其出仕也精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非邪公属文不喜留槀其徒虽有所辑录犹未成书其自著书有六一居士集正讹南丰类槀辨误藏于家他咸未脱藁当公修元史时濓实为总裁及入南宫又有僚友之好故相知号为最深其坐官斋更析互辨每至夜分叹末学之空虚复古道之寥落又复相视冁然一笑严陵徐尊生尝有言曰南京有博学之士二人一以舌为笔一以笔为舌其意盖指公与濓呜呼尊生过矣濂也何人而敢上俪于公哉虽然公未遽欲弃濓也相期他日幸归休必胥防焉共成一书庶可籍手以见前贤公今不可作矣故因铭墓之文而屡兴懐于治古之时也世之读者必将深感焉公读书之室曰守约斋学者遂称为守约先生享年五十四嵗娶聂氏先二十年卒公再不纳配一榻萧然如山林枯槁之士人难之子男二人长塾今来请铭者次即圭出为仲兄后女一人应真适刘奉孙二人正龙梦龙铭曰
　　气化紏纒人文昭宣万类斯甄兮天设地施一偶一竒形声相资兮载籍缤纷六艺攸尊各辟其门兮枝分叶敷散为千涂混其精觕兮弥纶大邦物采文章有变有常兮不生硕儒孰轧其枢孰苞其腴兮玉节曰阳神珠吐芒莫自翳藏兮大明丽天束帛戋戋搜罗俊艾兮衮褒钺诛寓于防书舆论所孚兮仪曹之升仪礼稽经日维蒸蒸兮黼黻帝猷上窥殷周功在删修兮所积之訦所发之深开阳阖隂兮正笏埀绅其色訚訚邦之老臣兮媚学蹮蹮其中枵然何翅霄渊兮天胡降防一鉴之亡四国之伤兮其神上征化为列星寒光晶荧兮下射屏山马鬛桓桓名在不刋兮【阙】
　　四十二代天师正一嗣教防国阐祖通诚崇道徳大真人张公神道碑铭【有序】
　　洪武丁巳冬十有二月五日四十二代天师张公薨于龙虎山之私第年甫四十又三礼部尚书张筹即为奏闻皇上嗟悼者良久且曰朕欲命其徧祠五岳今方一至嵩山何期大数止于斯耶遂亲制文一通遣前浙江行省参知政事安庆为吊祭使仍令其冡子宇初袭掌教法戊午春二月十六日宇初奉公冠劔权厝南山先墓之次至十有二月某日卜宅兆于某而瘗之宇初恐遗徳未能大白于世与羣弟子辑为成书使张致和即金华山中请铭神道之碑濓幸辱与公防义不可辞公讳正常字仲纪姓张氏信之贵溪人汉留文成侯四十六代孙也重纪至元乙亥夏六月十三日其父太真人坐而假寐忽见神人飞空而至曰余自华盖山来游君家愿见容也及觉而公生紫云覆庭红光照室人以为祥徴年七嵗双目烂烂如岩下电容止异羣童后三嵗太出防五岳名山指相传雌雄劔及玉刻阳平治都功印曰龙星再集于亥吾儿当持此大振风太渡淮化去而公之仲父嗣徳继主其教仲父薨众论咸属于公公力让仲父之子正言正言薨公始嗣其职实至正己亥之嵗太之悬记至是始验公陞广筵开演道家防四海学徒闻者耸然领解时天下大乱经箓秘而不传者十年公乃啓黄书赤界紫素丹刻之文授其徒胡合真整比以行奉贽来受者川赴云蒸劔失其一流落鄱阳季氏家夜生光怪公访而合之辛丑上统大将亲取江南公知天运有归防遣使者上牋述臣顺之意乙巳公朝京师上一见恱曰瞳枢电转法貌昻然真汉天师苗裔也下诏褒美之锡燕者再兼有金缯之赐丙午复入觐京城士庶人求灵符者日以千百计侍史不能给闭闗拒之乃相率毁闗而入公叩齿集神濡豪篆钜符投朝天宫井中人争汲之须臾水皆竭见土弗止饮者疾瘳上嘉之令作亭井上号曰太乙泉及还山复诏中贵人赐以织文金衣仍下中书给驿劵畀之以便朝觐洪武戊申上登大寳位建号改元公入贺锡燕于便殿即日降制书授以正一教主嗣汉四十二代天师防国阐祖通诚崇道徳大真人之号仍俾领道教事给以银印视二品设其僚佐曰赞教曰掌书久之陛辞而归上御谨身殿从容谓曰卿乃祖天师有功于国所以家世与孔子并传以迄于今卿今体之以清静无为辅予至治则于汝嘉赐白金十二镒新其宅第己酉春上召公入朝逾月承顾问者四锡燕者一三月十有三日上将通诚于天帝致斋三日御衮冕服亲署御名于章勑太常设乐手授于公俾祝而焚之礼成燕公于文楼羣弟子飨于别馆复有金缯之赐庚戌夏上录公之功特勑吏部改赠公父三十九代天师太辅化体仁应道大真人嗣成为正一教主太化明成崇道大真人改封公母明慧慈顺仙姑胡氏恭顺慈恵淑静君君时年八十朝野以为荣是年秋上复召见问以鬼神情状更给银印壬子秋复颁制诰以宠之冬十又二月复召入觐癸丑春将还上命留弟子以司秘祝之事丙辰上欲遣使召公公忽先期而至上喜曰卿之来何与朕意相符邪明年之秋朕将遣使祠海岳诸神卿当妙拣清修之士与其偕来丁巳夏公率羣弟子江仁等入觐锡燕午门之城楼上举爵谓公曰卿宜罄此一觞勑内侍出御制厯代天师赞示公曰他日当书以赐卿翼日诏公从太师李韩公善长祠嵩山分遣重臣与公弟子代祠羣望自公而下赐衣各二袭楮币有差既还锡燕如初公自返故里志趣颇异常一日置酒与昆弟酣饮慨然叹曰五岳名山先子欲逰而不可得嵩山中峯乃吾祖得太清丹经之所今借天子威灵幸一至焉咽曦景于层宵邈浮埃于浩刼吾志将有在矣君子疑其言未几示以微疾端坐榻上属弟子方从义曰吾无以报国家宠恩尔等宜左右我子孙以賛寜谧之化命取劔印授其子曰我家千五百年之传在是汝其勉之死生数也吾之不死者其光赫熹四爥寰瀛先天地不知其始后天地不知其终也举手作一圆象黙然而化是夕大崕石崩声闻数十里云公防警敏灵箓秘文之属皆不习而通嵗屡旱禹步召风雷精神达于防漻甘霖即降或有为魑魅所慿者授以片符辄潜影不见公悯兵戈疫厉之余沴气不消举行坛旧典修坛墠建隂阳鼎而錬度之其徴验尤伙然其天性夷旷洁而不缁如超万物之外故以冲虚子自号最爱佳山水仙踪灵迹所在必穷幽极深动至累日忘返当适意时欲乘白鹤与羣仙翺翔紫清之上其于人间事未尝因此少辍其奉君备极孝飬暨殁祭咸尽礼度兵祸相仍倾赀募人为兵以捍御乡井人頼以安公之裔备见世家兹不载其曽大父讳宗演三十六代天师演道灵应冲和静真君妣周氏某君其大父讳与材三十八代天师太素凝神广道明徳大真人金紫光禄大夫追封留国公妣易氏妙明慧应常静君其考妣则太真人与胡氏也公字观宇娶旴江包氏宋宏斋先生恢之五世孙子男子四人长宇初即今天师頴悟有文学人称为列仙之儒近者入朝上召见奉天殿反覆谛视之笑曰絶类乃父宠赉有加焉次宇清次海鹏次胜祐子女子二人一归鄱阳王岳一在室惟公生乎神明之胄简素端凝用道为体而胶轕防氛无自入于念虑澄静之乆天光自发所以受知圣君入朝京师天宠便蕃声闻四达至于死生之际又能不动声色超然坐脱如行者之返故庐非真有道者岂易致哉是宜铭铭曰
　　天开日明真人上升周流九霄驾輗作軿卿云英英刚飚泠泠绛节翠旙恍其来迎载稽裔歳逾千龄五防交绚玉笈金经矧有劔印奔星走霆非人莫授恐干鬼刑华盖神君于焉降精圆目青瞳闪如电荧入朝帝京照耀殿庭进退有仪金衣霞頳帝曰俞哉尔方外臣辅朕鸿化凝真集神巍巍嵩山岳之中尊尔往代祠执礼如存庶集灵和以绥兆民皇用褒锡玺书金缯君臣遇合徳之徴胡为弗留飞神窈防崩崖坠雷百里震惊圆光有赫四烛寰瀛在天为清在地为寜在人为贞是谓三灵此乃道枢中黄之扃公能守一精聚气凝不死维神所説维形白鹤来归辽东露零洞视万古后天弗倾
　　元赠开府仪同三司上柱国录军国重事江西等处行中书省丞相追封咸寜王諡忠肃新济公神道碑铭
　　今上皇帝既有天下悯元忠肃公新济死节之忠擢其一子昌官内廷迁监察御史俄超山东按察司副使昌将行诣濓泣曰先公薨于蕲盗盗有义先公者具棺葬于蕲水县鳯凰山下家人弗闻知时兵未靖各守其境道阻不通昌防服跳走数千余里濒死者数矣遇今上克蕲始获至询蕲人啓棺北还以某年月日葬于某地而昌又获禄食于朝皆上之至仁先公之遗徳也先公之忠既载在元史惟是墓道之碑未有刻文敢惟先生是请翌日濓以闻诏曰然新济之忠朕实知之卿其勿辞乃考论其事曰谨按元赠开府仪同三司上柱国录军国重事江西等处行中书省丞相追封咸寜王谧忠肃新济字吉甫河西人赠荣禄大夫河南江北等处行中书省平章政事上柱国追封秦国公改封雍王印济之曽孙赠荣禄大夫甘肃等处行中书省平章政事上柱国追封代国公改封凉王吹斯嘉勒多尔济之孙赠荣禄大夫陜西等处行平书省平章政事上柱国追封赵国公改封邠吉王森济之子其先三世以言语材艺事太祖宪宗世祖为克哷穆尔译诸国言后皆以公贵封王曽祖妣娄彻辰祖妣额寜妣顺祖皆从其夫封国为夫人改封王夫人公兄弟六人于次为三少骞然不可犯武宗时召见便殿袭克哷穆尔济事仁宗于濳邸仁宗即位雅宜公乆不改官英宗知公材延祐七年十二月授承直郎中尚监丞赐中统钞千贯给校尉十人専道而行监尚御用物公持出纳不可势屈中官贵臣手无符勑丝毫不放英宗竒之至治二年二月迁右侍仪同修起居注命龙庆州达噜噶齐托欢以女妻公赐钞三万贯为聘资寖得眷近公每侍侧中外利害乗间进取无虚时泰定元年六月拜监察御史阶奉直大夫丞相特穆特尔纷更朝政御史大夫多喇萨兰狼据中防公奋章劾之朝廷凛然畏公三年七月陞朝列大夫引进使知侍仪事四年九月进侍仪使阶朝请大夫文宗天厯二年八月拜江南行御史防治书侍御史时大夫阿斯尔兰哈雅有能声公至万口移誉于公大夫声顿寝诏赐衣一袭上尊一朋钞五千贯至顺元年迁河东山西道肃政廉访使薅奸剔秽煦其朽枯境内帖息三年二月复拜治书侍御史治陜西行防未至召还同知中政院事六月改同知功徳使司事顺帝元统二年四月淮西江北道肃政廉访事告阙佥择其良以公为之一道称治明年徴拜大都路总管府达噜噶齐辇毂之下权幸肆横法滞不行公操其纪纲风追雷断不问谁何奸宄帖然屏伏至元二年六月擢嘉议大夫大府卿大府近且贵莫敢钩覈阉竪攘窃敛散无借吏縁为私公较擿隠蔽立簿计数吏畏若神将作院累嵗干没绮绣之属一万五千缣悉责偿之知昆山州事管某上书诬平江路总管道童诡报嵗灾帝命公察情否初道童以防正治其属官不能堪故诬之且倚前翰林学士阿勒呼木为援公验得其状以闻率坐二人罪三防交章荐公五年二月特受资善大夫都留守仍兼大府卿益防于职谈其羙者日以上闻帝曰不可无旌以劝奉职者六年三月就加荣禄大夫未几帝幸大府见公所为条法精密诸藏皆盈有黄金束带之赐时防雨公立阶下命侍臣取御服油衫加公身至正二年十二月陞宣徽院使四年二月改湖广等处行中书省平章政事省控治五溪洞蛮土司鹿驯家暴变幻百出每视省臣臧否以为叛服公禁戢内兵勿扰其境布约施恵化其悍猾效贡奉职比于近县十二月以中政院使召还六年六月赐金虎符海西辽东哈斯罕等处打捕鹰房齐里克琨万户府达噜噶齐十月还将作院使后二月太府阙卿再入太府兼将作使阶超光禄大夫七年十月迁宣政院使明年三月拜江南行防御史大夫时承平日乆官恬吏怠漫无伦纪公至择刚明御史行十道紏劾贪邪防防寃滞宪司卒盘据为虐者甚众公下令屛斥之俾州县之卒更月入直民欢乐之建康城北有宋王荆公坟寺僧世守既久视为己有王氏孙伐山木僧执送官官将以盗论事上公公怒曰王氏山王氏孙伐之何谓盗耶即归山于王氏而逐僧出之秦桧裔孙敓民田羣讼不决公问寮属曰秦桧何人寮属以奸臣对公阅桧大署其状曰桧之误国千载有余戮矧兹遗敢为民害尽断其田于民公之明决皆此类湖东道佥事三寳珠廉介不阿御史以私谒之不聴辄以事劾之章至公所公曰鹗敢击鳯耶奏杖御史托克托丞相与御史有连衔公十年五月移湖广行省平章政事湖广地并江北威顺王科绰布哈田猎蹂践稼穑起广乐园萃名娼巨贾以罔利有司莫敢问公至求见王阍啓右扉入公公引绳麻向中门坐叱阍曰吾受天子命为藩大臣乌可以小门入我阍惧告王乃啓中门导公入公拜谒毕起言曰王帝室之胄与国同体不为天子养民而猎野兽恱妇女以为民病臣窃为王危之王投几降坐执公手谢曰非公不知此悉罢其所为有蕃僧持官府柄横甚公捕其妻妾十有八人籍于官寘僧于法由是民得吐气十一年妖贼徐真一等起汝颍蔓延湖湘间势甚炽时武备乆弛公咨于众或以老将郑万戸有材略对公乃令募土兵缮城池修戈甲起部属以谍贼事贼闻有备遣其党十余诣军门降公谓郑曰此诬也郑设伏受降诱而殱之缚其党六百人狱以俟命防公召为大司农平章和尚受贼赂系郑而释其缚纵之明年正月贼乗懈袭武昌六百人自内为应城遂陷城中人泣曰新济平章在吾属岂为俘乎公至都入见陈致贼状帝喜赐食及钱三万贯托克托不悦奏为江西省平章政事员外置吏卒趣遣之官至江东有诏防浙西平章政事巴延特穆尔南防中丞曼济哈雅守江州时江州已破江以西道不通公开省太平募人开道持羽书走江西徴兵未返而贼焰渐逼调广徳军寜国之军仅一百五十人贼号百万众皆沮惧公曰勿忧彼贼我王师彼岂吾敌乃贷富民财募强壮为兵初行防募兵人给十五千无至者公予五十千三日从者逾二千人公曰可矣即擐甲胄舟二千人鼓行泝江而上四月与贼党战池州斩首数万复其城至鲁港威顺王之兵亦至士气益张贼据铜陵防栅夜遁去又复铜陵搜其党得二千余尽戮之复遣俾将陆行遇贼白马湾又败之贼走淮西公部分诸将卒兵蹑其后及于白湄贼穷列陈迎战公麾左右策马杂射薄其军擒伪相周驴贼溃不能列俘其众五千夺舟六百艘乗胜奔击之贼溺死者蔽江江水为赤由是道稍无阻已而贼扰池公率众至池遇五防骑于苦竹岭斩其二鞫贼安在闻其众三百屯贵池袭之散去复其邑贼复攻陷石埭杀尉公夜辄之贼陈其众三千于县西岳溪桥有三人一乗驴二跃马突前挑战乗驴贼骁勇无敌军中常畏之公引弓射之应而仆再发再毙二人后师乗之贼弃城走其散卒千余焚掠县西乡公复追出境贼忽将舟师二百艘顺流来攻公命万户王惟防御之战方酣麾舴艋从旁横击贼破走乗胜进望江清水湾居三日侦者告贼舟四百顺风引帆直指我军诸将失色公曰无伤吾有以胜之乃偃旗伏横港中风急水驶贼舟不得泊奄忽电过过且尽命举旗掣帆鼓噪出其后贼惊骇不能弓官军奋击遂败之擒卒二百获其舟舰器械甚众进克建徳县时贼久围安庆闻其党败而济哈雅亦至焚营觧去公且行且战复湖口及江州贼巢据彭泽公欲攻之而江州仓无一日粮乃谕民输财麦士卒俾惟防守小孤山而自驻番阳口扼江湖要冲以图恢复然乱已久湖广江浙多败江西亦无援助者转战六百余所将兵日衰耗困疲财粟亦且殚匮或请去就食东南图再举公曰吾受命守江西此江西地也死则死此去将何之九月二十日贼知公兵食俱竭帅大舶载苇蔽江而下杜上下流纵火夹攻公麾兵殊死战死且尽从子拜布哈将亲兵数千人战亦死公犹坚坐大呼公曰杀贼杀贼俄而贼射公中目仆舟中贼素识公名不忍害舆置密室中明旦少苏贼馈食公卧叱去或以刀胁公降公骂曰狂贼我国之大臣恨不能杀尔而为尔获命也何谓降为大骂不已贼终不敢害环卒守公凡不食九日忽自力起北面再拜曰臣力竭不能报国敢不死以辱命言毕而絶时十二年九月二十九日年五十有七卒后二年监察御史库库等请褒其义乃赠今官而諡忠肃云公先娶即托欢女讳诺伦生一子而卒后娶郭氏中书平章政事布哈之女俱封赵国夫人子男五人曰咱雅实哩公卒后特授荣禄大夫利用监大卿曰达尔玛巴拉大中大夫佥辽阳行枢密院事其三即吉昌初名达尔玛实哩上赐今名曰宝山曰宝座女一人濂昔论次元史未尝不叹其败亡之易由于内外壅絶将相非人使然也当乱之始兴诚得数万之兵使一猛士将之可立见其扑灭而顾依违不断养致大衅其中有足任如公者又卒俾之孤危无援不足以成功岂非自致哉惟公忠义果敢出于天性歴践要职声绩彰明提千百未试之卒转战湖江间复城破邑慑敌人之胆虽势孤力微大功不竟然忠义之气犹足以立万世之防范使乱臣贼子惧宜乎皇上褒其后人而以铭命濂也其辞曰朔河之西正气烈烈摩荡日月乃生英杰其人谓何为忠肃公伟貌长髯犹人中龙当元盛时出入禁闼一志小心不自矜伐歴事三宗登于显融正色厉言以折奸凶既司行台亦尹京邑贪邪宵遁鬼神昼泣湘湖之间名王所都纳货抡姝烝黎告瘏公闻蹙额盛服往谒以笏画地再拜辨説弛其严威谢以巽辞予实无良非公不知盛极而弛孽生衅起帕额持戈蔓延千里公骇而告聘师与谋始剪始屠天子召予匹马比驰狐防相贺大城岩岩一蹴而破民泣且号吾实不辰公如在斯岂为盗人当宁载询乱实谁敢稽首告言权臣防气公防其气彼斥公身朝辞暮行御魑魅羣公曰予家世承国恩先臣在天敢负吾君我兵二千以义为勇盗虽如林逆不能众既复池阳遂徇铜陵呼声如雷江水昼凝左馘右擒转战日亟扼江湖咽以扫南极气吞逆雏奈力之痡孰谓猛虎制于羣狐人或谓公盍往他所公曰受命死则于此烈焰烛云势无全军志在诛夷骂声益振羣贼罗拜来馈饮食叱之不御以死报国公死者身不死者名相赠王封以愧茍生岂惟当时愈乆愈着元庙既隳公尚有子公子克孝天子是庸匪惟私公以劝尽忠虽公至忠天子至仁刻辞丰碑埀训万年
　　毛公神道碑
　　奉国将军佥大都督府事毛骧来谓濓曰先公以至正辛丑正月朔日弃遗诸孤某月某日遂毕窀穸之礼迄今已十八春秋洊防天宠之加贲及泉壤而墓土之石未有铭辞大惧无以昭君赐而示子孙愿为备书其故碑刻焉按状公讳麒字国祥姓毛氏居鳯阳定逺县之昌义郷生平负英气多谋畧人恒敬之壬辰之夏汝颍兵火起所在郡县皆相挺为乱今上皇帝龙兴临濠悯生民之涂炭持三尺劔出而救之一呼之间从者数万直趋定逺之池河初县之大姓陈氏与公谋招健儿为兵屯营其地挟县尹某为帅作保障计闻大军且至皆弃妻孥作风雨散去公独扶尹其诣辕门欵附上遥见之令左右问曰尔为何人对曰定逺尹也扶尹者何人对曰县民毛麒也上壮公所为乃召之前指谓侍臣曰众皆溃而麒独降非有识者邪于是宠遇优渥朝夕俾公侍膳与其计征讨之事健儿闻公在幕府亦先后出降上取滁州擢公行军总管府经厯司其仓廪兼掌晨昏厯以错将帅之失佐者未几取和州军威益振上以建国之初唯兵食最急仍命公防滁州仓乃帅师渡长江太平望风乞降遂闻江南行中书省徴公还陞为郎中当是时上之左右唯公及太师李韩公尤被简任凡政令之敷布馈饷之转输羽檄之交驰皆二公相与恊赞之及建康下遂定鼎焉分道帅师日以献防闻复陞公为叅议官戊戌冬上亲征婺州公实权署中书省事小大庶政咸出公营度人情脗合文武无间言上将大委任之而公之病告上临其家坐榻上执手问所苦且勉其善自爱如是者凡三讣闻宸衷悯悼锡赠有加焉且诏叅军胡深选地于江寜虎头山及灵车就涂上复躬御翰墨作文一通御镇淮桥而祭恸哭良久直至处所视其下棺始还公之子骧时备宿卫上念公弗置俾骧就儒师学亲自训督之命为飞熊卫管军千户转振武羽林二卫骧感上恩自谓千载一时夙夜思立身扬名以报国显亲为务防大兵征汉鄂定襄沔汴吴兴俱从征有功洪武元年上郊皇天即帝位国号大明在廷之臣皆验勲进官擢骧宣武将军佥羽林左卫亲军指挥使司事仍追封公西河郡伯封公妻周氏西河郡君大将军徐魏公奉诏征中原而骧又从行直捣燕蓟元君出奔天下于是大定论功行赏陞骧怀逺将军同知羽林左卫亲军指挥使司事世袭其职得推恩二代时重定封赠例司封据令更赠公怀逺将军同知亲军指挥使司事周氏封淑人公父文政赠明威将军亲军指挥使司副使母朱氏赠徳人骧室刘氏先封西河郡君至是亦更封淑人已而骧进官羽林左卫亲军指挥使阶昭勇将军滕州段士雄反骧帅师讨平之倭奴入防浙柬沿海郡县皆失寜骧防浙江太仓诸军捕斩五百余级获海舟一十二艘倭奴逺遁入奏奉天殿上大恱曾未几何骧复超奉国将军佥大都督府事加赠公佥大都督府事阶奉国将军而明威公亦加昭勇将军羽林左卫亲军指挥使朱氏加淑人周氏刘氏皆夫人继室张氏亦封夫人公生子九人骧其长也次曰骏某阶羽林卫千户所镇抚曰某阶金吾左卫千户所镇抚曰某曰某曰某曰某曰某曰某女三人二先卒一嫁宿卫舎人沈俊孙六人曰振武曰应孙曰承安曰鎻住曰东平保曰寳庆呜呼天造草昧之时六合雄争未知鹿入谁手昧者往往失于所凭依而公独能炳于几先识真主于龙飞之初扶携臣服献计宣劳以佐兴王之运岂非豪杰之士哉及乎神武四达方域内附皇上崇徳报功之心唯恐有弗及故当时开国元勲无不分茅胙土铁劵金书传及来裔奈何公之蚤世不得尽其才而与之并其命也邪虽然骧之雄畧超羣着竒勲出入扈从上简帝心爵位之融赠防之便蕃尚方新而未艾也公虽殁亦可以无憾矣铭曰
　　猗欤毛公沈毅而雄元运将终乱如聚蠭公奋而兴使民为兵执旗一呼从者如星我州我闾我保鄣之俾全其生寜顾我私上天厌乱特命真人驱雷驾云廓清妖氛公闻曰噫天胡可违附凤攀龙兹惟其时我志先定敢徇舆情上谒辕门稽首以迎上嘉其忠宠赉日优谈笑折冲帷幄运筹羽檄星驰馈饟弗遗是驰是驱以壮我王师飞渡大江军威洸洸达于四方无敌不降自叅戎阃遂赞中书拾级而陞渐见赫熹卉木方荣严霜折之大火始然河水灭之天若假年劳烈孰侔貂蝉朱绂岂不公侯命也止斯人其奈何中外闻之孰不叹嗟公虽云亡有子慨慷出入禁庭侍卫帝傍勲名日崇貤典日殷天光照临燀燀焞焞难逢者时不朽者名名著实并登诸汗青莫坚匪石以礲以磨史官造铭永镇山河
　　元故国子祭酒孔公神道碑
　　尧舜禹汤文武及孔子徳皆圣人惟孔子不得位而功最盛天于恒人有一善且昌其后昆况徳充天地功施万世而身不食其报者乎尧舜禹汤文武皆王天下故子孙受其祉有限孔子无位故余庆遗泽被其子孙者无穷自斯民之生未有若孔子之徳而无位者也亦未有孔子之传世久逺而袭为封君者也呜呼天之报圣人其在兹乎公讳克坚字璟夫世家鲁之曲阜孔子五十五代孙也曽祖曰之厚赠大夫济寜路总管轻车都尉祖曰浣累赠通议大夫礼部尚书上轻车都尉皆追封鲁郡侯父曰思晦嘉议大夫袭封衍圣公累赠通奉大夫河南江北等处行中书省防政知事防军追封鲁郡公諡文肃曽祖妣女真氏祖妣李氏妣张氏皆追封鲁郡夫人公少廓达通敏日诵千余言始冠逰学成均通春秋左氏传文肃公薨袭封衍圣公阶嘉议大夫元重纪至元五年上防请修饰庙像顺帝可其奏赐山柬厯日钱之半给其费命监察御史族人思立持楮币二万五千緍勒碑以纪成绩至正六年中书谓公爵与阶不称奏陞之制授中奉大夫易铜章以银十五年平章政事达实特穆尔荐公明习礼学徴为同知太常礼仪院事以子希学袭公爵是年冬帝亲郊公摄太常使盛服襜然登降有容观者称为达礼御史大夫苏苏言公才宜近侍左右拜中防治书侍御史公辞归明年拜山东道肃政防访使既受诏复辞防山东兵乱公率家人北行次藁城丞相贺太平奏召公为集贤直学士希学为秘书卿遣使者即藁城起之公至燕都处盗毛贵犯畿甸且逼廷议弃燕迁闗中公曰天子当与社稷宗庙俱为存亡乌可弃而它之今勤王之兵颇众与之决战盗可平也如公言盗果败去十九年迁礼部尚书知贡举时四方士避乱多集都邑公请设流寓科以取之是年冬擢陜西行防侍御史李思齐及察罕特穆尔二军争防陇相攻朝廷不能制陜西行省丞相徳埒特穆尔纳思齐降将命张良弼御之公及中丞袁涣诤曰不可二军不敢举兵犯奉元岂其力不足哉特以无名耳今纳其叛将而出兵御之是引虎使噬也丞相不从涣亦被劾去公怒曰谋之不善乱且至矣遂自劾而归月余二军及良弼战于鹿防奉元果陷二十二年除国子祭酒帝赐上尊太子书大成殿额以赐公以世乱不乐居位竟谢病归阙里营别业城南以居后起公为集贤学士资善大夫不就复以公为山柬防访使卒不起二十八年皇上手诏趣公入觐待以宾礼而不名赐以廪禄不烦以职郊祀必致膰肉抚劳甚至洪武三年春以疾告遣中使存问疾笃诏还公于家给驿以行赐白金百两文绮八端它钱物称是三月二十八日次下邳新安驿薨于舟中夀五十有五希学奉丧归以六月十三日于孔林去孔子墓若干步公寛厚乐易事亲有礼遇族党有恩与人交不为掩覆计度一以诚信丰厚美髯容止甚都顺帝以福人称之公娶张氏济寜路总管子仁女封鲁郡太夫人丈夫子九人长即希学次希説希范希进希麟希鳯希顺希尹皆元国子生希赟其季也女一人适某某孙男九人曰讷曰证曰某某女五人希学今资善大夫袭封衍圣公每嵗朝正于京师上宠锡之甚厚以袁涣状来请曰先公没今十年而墓道之石无文以刻恐休徳不闻于来世人其谓何濓尝获识公且与希学善虽老矣其忍不铭铭曰
　　天命大圣为万世师廓幽昭潜雨施日辉功加尧舜位则不有敛其遗泽以昌厥后厯年二千有兴有亡五十余世封褒相望自侯而公愈逺弥贵桓圭衮衣肃将祀事惟公绍休道大且文人曰休哉圣师之孙入为秩宗左礼右乐格于幽明上下允若乱兵趋燕宗社震骞君臣合谋弃而西迁公曰不然君死社稷以正伐乱胜不以力王师焞焞如虎如貔盗遁难夷公实启之闗陜之间将骄胥噬彼谋不臧以水止溃公谓元戎世方兴乱无失厥防以速其叛言臧不从不臧是为祸将迨身云何弗归玺书迎拜俾掌邦教大训宏谟敷圣之道土宇日隳位其可居退修于家琴瑟诗书皇明御极取圣为则陟降帝庭礼仪有翼生享其荣死笃其承云谁致然圣泽休明惟圣之泽如山如川有址有源以永厥传继圣惟贤守位惟徳昭绩埀声后嗣是式
　　墓碑【凡六章】
　　东丘郡侯花公墓碑
　　皇上渡江之六年庚子夏闰五月癸酉伪汉主陈犮谅以舟师入防围太平行枢密院判花公率麾下三千余人结阵迎战三日贼不得入乙亥城中乏食公士马惫城陷贼缚公急公怒奋身大呼缚尽解起夺守者刀杀五六人骂曰贼非吾主敌也曷不趣降贼怒碎公首缚于舟樯众射之公至死骂贼不少变已而贼犯龙江上命诸将力战贼败遁去后五年甲辰上即吴王位追封公东丘郡侯又十六年其子佥水军左卫指挥司事炜泣曰先公殁今二十年无文铭于神道窃恐忠烈不白于后世敢请惟公勲业始卒宜载国史余尝待罪太史氏不敢以耄辞公讳云姓花氏世为怀逺人自考以上姓名皆亡莫知迁徙世次然皆不显公少孤随母嫁张氏貌伟而黒骁勇絶人侪辈畏服之嵗癸巳杖剑谒上于临濠上竒其材力俾将兵畧地所至辄克破懐逺城口擒其帅以归进攻全椒防之羣防据缪家寨公俟夜袭之冦散走上将取滁州单骑前行遇贼数千人于道防劔跃马冲其阵而过贼惊曰此黑将军勇甚不可与争锋兵既至遂克滁甲午从上取和州得卒三百以功授管勾明年乙未率所部先渡江上克太平以公忠勇可信任命宿卫左右丙申上破集庆公得兵千人陞总管徇镇江丹阳丹徒金坛诸县皆下之过马防沙剧盗数百遮道索战公且行且鬭三日夜皆禽杀之授前部先锋攻常州防其城驻守牛唐营夏六月立行枢密院于太平遂拜公院判阶安逺大将军丁酉春正月克常熟州获卒万余命公将之秋七月以兵三千之寜国陷山泽中者八日羣盗蟠结梗道公操矛鼓噪出入营垒间斩首千百计而身中一矢还命守太平后四年遂卒卒时年三十有九夫人郜氏公与伪汉战时一子方三嵗夫人以牲酒祭家庙防家人泣曰今城且破吾夫忠义人必以身死之吾夫死吾必不独生然不可使花氏无后婴儿在若等善抚育之闻公就禽夫人赴水死年甫三十有五侍儿孙氏瘗夫人尸遂抱儿以行伪汉军掳之至九江军中恶飬小儿孙氏以儿授渔家属之曰此儿良宜善视之是年冬王师伐伪汉汉败孙氏至渔家视儿在瞷渔人出窃负以走夜宿陶穴中天曙脱簪僦舟渡江遇汉偾军夺舟弃江中孙氏抱儿遇断木浮至附之入苇洲采莲实哺儿七日不死夜半闻人语声呼之逢老父号雷老告之故与其俱行明年辛丑春二月达上所孙氏泣抱儿拜上上亦泣寘儿于膝曰此将种也赐雷老衣遣之复其徭已而令人追之忽不见儿八嵗侍皇太子就学年十三授虎贲右卫副千户后七年拜今官即炜也炜于洪武丁巳偕孙氏至太平奉夫人骸骨归乃束草像公以二月己未合上元县南五十里之水桥呜呼观公之死贼与妻妾之报公可以知公之为人矣天不殄其后岂不宜哉铭曰
　　云雷遘屯区宇分笃生真人镇乾坤骑龙鞭霆下天门前翼后卫蓊若云谁其最雄花将军力驱智驾敌万人蹂跞羣盗犹防麏大刀长防属櫜鞬左麾右刺流电奔绯衣缁弁貔虎屯驻马饮江江水浑吴楚之域杀气昏手挽天河洗妖氛军声隆然若雷震遭者胆落两足蹲元戎开府大江濆腰佩兵符威令尊控制上防为国藩伪汉恃力不图存建旗扬帆事钲鼖艨艟蔽江蹑钩援捶牛享士士气伸驰马督战寜顾身贼焰炽若烈火焚大战三日势愈殷单骑赴之齿囓龈怒髪上指目吐烟【叶】汝贼凶顽犬与豚愿醢汝肉一口吞贼惭耳塞不忍闻至死不屈酬国恩飘然乗云叩帝阍请为厉鬼扼贼元贼当殛死洗厥寃天子下诏褒忠勲东丘立侯贲九原孤儿保育宠便蕃不坠宗祀天所敦生为烈士死明神神灵在天光焞焞嗟尔来观万子孙继忠男孝慎勿谖弗信请考太史文
　　故嘉兴知府吕府君墓碑
　　元至正之季民反处州为盗转掠而东陷永康婺诸县绎骚弗寜永康太平里大族吕君文燧散家资数千万与弟文合谋募里壮强子弟得三千人将之与盗屡战盗败走复其邑斩获甚众吕氏之声闻东南朝廷三授以官皆辞不受用事者听谗杀其弟卒不敢怒而为之尽力大臣义之承制表其闾而复其家婺之巨室细民幸不遇盗者悉归功吕氏是时永康有吕氏隐若巨镇焉今上皇帝既克婺君族人借兵甲以君名诣辕门降上大喜特立永康翼以君为左副元帅兼知县事时君以事留杭未返命其弟文烜摄之君还复召为庸田司经厯改中书省管勾江西行省都事权知庐州府至官三月浙西平更授嘉兴知府累阶某大夫松江民作乱袭嘉兴君觇知之走使者告李曹公文忠贼始据城曹公兵即至遂就擒诸将欲屠城君争曰据城者贼也城中民何罪释不屠民徳之满三载入朝奉诏持节谕阇婆国洪武三年十一月次兴化有疾十六日卒于驿舎四年十二月某日归东阳县兴垄西丘之原年五十四君有徳于乡乡人闻其卒皆哭泣相吊防归耄倪拜迎于道数十里不絶卒之明年嘉兴佐贰以下坐盐法死者数千人有司以君尝署名公椟例借其家上特诏归之曰吾知吕文燧诚信人必不图奸利且殁于使事可念也时吕氏家逮系县狱乡人哀之如亲戚及诏归其家乃皆举手相贺君子由是知君之徳及人者深也君字用明文燧其名也其先有讳玖者自河南来迁玖孙浩上书宋孝宗朝脱父兄于诏狱孝宗崩行防三年浩弟源以行义旌门皆有恵于闾里源孙钥仕元为永康尹君曽大父也大父汲父机母某氏初君之大父尝修上世所立义田以食族人置学以教子侄至君踵其志卒成之君为人如懦夫至其奋发于义不顾利害必达乃止盖其所从来逺矣君娶戚氏三子曰堂塽垍垍后季父文烱六女其三人适同邑胡海金华戚诚道东阳俞文琏余未行孙男二人堂既君乃谋于弟曰先子之友固多其同朝仕而知先子者唯太史宋公太史尝铭天下贤公卿大夫其言可传信茍以墓上铭为请必不忍辞乃以君族弟荧状来请君之政盖多可称余不能知然其最大者活永康嘉兴之民书其大使人可推知其余也铭曰
　　人之所争智名勇功或易于始而艰其终吕君之兴秉义孔伟散金聚兵以弥狐防既克有成不居其名锡命者三辞而弗承匪徒辞之以俟神圣黄钺临城解甲请命左绾将符右佩县章季也摄之于君有光起司甫田亦佐方岳章服有仪蔚为邦伯自庐而呉千里是绥相其良奸以抚以诛憸氓跳踉弄兵陷郡阴檄王师禽斩以徇将怒谓君乱民可屠君争不从万家获苏不跻于崇而沦于遐吏操深文几陨厥家家之再完明天子明天子不遗由君之诚君徳甚多乡人是思载徳登碑于以悼之
　　赠中顺大夫镇江知府徐公墓碑
　　皇上即位之十年诏曰光禄卿徐兴祖慎事小心在朕左右二十又五年未尝有过非其祖父之教曷以致斯其凖恒制宠赠之官以劝奉职者于是吏部承诏赠其大父余庆中顺大夫应天府丞父景福中顺大夫镇江府知府祖妣朱氏赠徳人妣髙氏赠淑人兴祖既祗奉制书告于墓下复谓余曰吾祖父世有醇徳祖之事稍逺弗能悉知知而悉者惟吾父而已吾父之徳吾知之吾子虽知之弗悉也至于吾孙又不若吾子之知则遂忘矣茍不托于文辞何以示后之人使知所自敢以累执事焉余与兴祖同朝甚久不获辞徐氏世为建康人国初易建康为应天府今为应天之江寜人公讳景福字某讳余庆之子讳守礼之孙平居愿貌寡言事亲先事揣意取其欢欣兄眉夀析产出居朝夕往省问其缺乏及所好而馈进之并市肆修百物以通时之有无不过求铢两息遇人不问长少卑躬悦色恳笃诚信出言惟恐伤之一揖埀首几欲及膝乆之然后起与俗无怨闻喧詈声辄引避人告以求利则曰茍足可矣非敢求也或尤其太同则曰诚以待物同非所知也由是里闾咸称之为善士公既以此自治生子亦以是教之年若干以某年某月日卒某年月日于聚寳山府丞墓侧妻即淑人髙氏祔焉髙氏柔嘉有则年若干以某年月日卒子男三人长绍祖次即兴祖次敬祖兴祖淳笃逊谨由尚食局副使四迁至今官阶中大夫为上所信任赐以第饬土田而孙男五人钦鉴钧仁义皆谨饬习礼钦复擢为从仕郎掌醢署丞曽孙男女又十余人君子于是知公积善之报未已也呜呼为善者观于徐公可以知劝矣乎铭曰
　　天博而穹厥听孔聪善祥慝殃咸以类从孰嚚不知訾其幽逺弃不为善其卒殄有察其然善集于身身或弗昌昌在后人懿惟徐公嗜善忘利岂必多言躬行于事纯孝笃诚于父于兄小智私谋我则不能里誉闾称公诚善士不显其身以遗厥子厥子如何氷洁璧温玉食是司以奉圣君帝嘉旧勲俾长光禄金帯朱衣其仪甚肃殿门严严不敢顾瞻退食于家黙无一谈帝曰尔贤祖父善教锡以峻爵以劝忠孝乃赠徐公守彼镇江徐公有父佐于乡邦制书煌煌丹玺如日宰木祠垣然动色乡邻叹咨始实弗知积善致斯胡寜不为徐公有善子食其报人孰非公贤者是效
　　故翰林侍讲学士中顺大夫知制诰同修国史危公新墓碑铭
　　呜呼翰林侍讲学士中顺大夫知制诰同修国史危公享年七十以洪武五年春正月二十三日卒于和州含山县之寓舎其年二月十五日权厝于含山某年月日始还金溪白马郷髙桥之原其子防【于蹇反】深惧公之功行世系不昭白于天下书夜兢惕自为状二万言来谒新墓之铭濓守官少暇久未克论譔春正月防恩致政柬归私念公相知特深在前朝时欲引荐入史馆及今待罪禁林实与公为同僚相得甚驩于是评隲羣行而勒文于碑其文曰公讳素字太朴姓危氏危本姬姓周武王庻子某生而手中有文曰危因赐姓危氏封于新其后居光州晋永嘉中建州刺史京迁建昌之南城唐黄巢之乱全讽与其弟仔倡赤手起兵擒巢党柳彦章于象牙潭擢抚州刺史累官金紫光禄大夫检校太传封南庭郡王南庭之后复迁抚之金溪白马乡谱图亡竟逸其名南庭十五世孙宋景定三年进士通直郎知临安府仁和县事元累赠中奉大夫江浙等处行中书省叅知政事防军追封汝南郡公炎震公之曽大父也累赠资善大夫河南等处行中书省左丞上防军追封临川郡公龙友公之大公也累赠荣禄大夫江西等处行中书省平章政事柱国追封豫国公永吉公之父也曽祖妣王氏彭氏妣刘氏皆封郡夫人郡之名如其夫母刘氏黄氏并封豫国夫人公自至正元年用大臣交荐入经筵为检讨公年已四十一矣五年改承事郎国子助教七年除应奉翰林文字同知制诰兼国史院编修官未上转宣文阁授经郎兼经筵译文官阶文林郎明年复入翰林为应奉十一年迁儒林郎太常博士十三年转奉训大夫国子监丞擢兵部贠外郎十五年陞奉议大夫礼部郎中拜朝散大夫监察御史迁工部侍郎明年转朝请大夫大司农丞又明年陞中奉大夫大司农少卿复入礼部为尚书十八年叅议中书省事兼经筵官次年进通奉大夫御史台治书侍御史二十年拜通奉大夫中书叅知政事同知经筵事提调四方献言详定使司后四年阶陞资政大夫俄除翰林学士承防荣禄大夫知制诰兼修国史博罗特穆尔入相出为岭北等处行中书省左丞明年弃官居房山二十八年闰七月元顺帝北奔淮王特穆尔布哈监国承制复起为翰林学士承防上章控辞已而元亡迨入国朝召至南京洪武二年授以今官三年兼文馆学士是年冬监察御史王着等劾公亡国之臣不宜用公坐免诏出居和州阅再嵗而卒公生四嵗其大父即使公读书大父本黄氏子来继于危知公能亢危氏宗督厉之尤切年十五即通五经大防据座为人师与同郡葛君将曽君坚黄君冔葛君元哲更相策警穷日夜不休复徒步走临川吴文正公澄清江范文白公梈之门质而正之二公皆析行辈与之为礼吴公至恨相见之晚凡所著书多与公叅订之虞文靖公集孙先生辙名徳俱尊其遇之一如吴公由是公之名震动江右间出防金陵或以其文示南台中丞张文穆公起岩张公以状元为显官少所称许独推服公曰危君为状元庶几相当老夫有愧色矣张公入朝遂挟公以行达官贵人慕公声华争欲出其门下更相论荐唯恐失之公之检讨经筵也经筵一月进讲者三讲文皆属公手公尝敷绎民惟邦本之言以进典领臣恶其峭直难之公曰经筵之职所以格君心反不以民之疾苦告邪纵加罪罪在操觚者素请当之卒以进讲顺帝大悦诏赐经筵官酒公不饮复赐马湩一革囊金织文币人一端皆有副已而有诏下中书发钱粟千万赈河南永平民万口咸曰活我者经筵官也公复移书执政请修宋辽金三史乗传行宋两都访摭阙遗书成公之力居多顺帝知公问学渊深特命注尔雅较君臣政要公悉心而为之不数月而成及进赐金若干公辞曰臣职也何劳而受赐不敢奉诏寻有宫人之赐公复辞曰臣有糟糠之妻在大江之南无所用之亦不受其助教成均也六馆生择所疑羣揖难公公片言折之悦而去分监上京辍餐钱建监门葺斋舎勒开国以来分教师之名于石尚书王某致政居蔚州搆暖泉书院请额于朝他监官以地无先贤故事不从公听其立师以训士子顺帝以公善笔劄诏书释氏书公辞曰臣官胄监以教化民彛为职外教之典不宜书无已迁他官乃可耳遂止其授经官学也受业生皆贵戚大臣子横肆不率度公创教条置帐厯日书其勤惰月防而赏罚之皆畏服不敢犯其复应奉翰林也防修后妃功臣传事多亡逸无据公买饼馈宦寺戚里厯厯叩之复叅覆得实乃始笔之卒为全史其在太常也请亲祀南郊筑北郊以斥合祭之非谨諡法严祀典以祛谬妄时翰林承防张公翥为博士礼文有阙者同补正之人称为双璧其为国子监丞也捐束修锓小学书及夏小正经传考于梓以恵学者其居兵部也奉诏垦田于雄霸二州相地受畧薙除荆棘辟田几千万亩使民有道民徳之其陞礼部也与许文正公衡之孙克学俱赞皇太子受玉册故事皇太子谒庙用牲体百官以朝服贺于东宫公谓克学曰傥有违礼人惟责吾二人盍正之遂彻牲体而以便服贺其擢御史也知无不言御史观音保等四人以谏死英宗朝公请录其后官之四川行省平章政事囊嘉特天厯初举兵欲翌戴明宗雅克特穆尔巴延等构杀之公力为雪其寃容城民魏敬益买田千亩后见鬻田者二十家不能自生以田劵还之公请旌其门以敦亷让其在工部也顺帝欲以防古书译释氏三藏经下部刋行公以无益谏罢之执政居第与烧饭桥近有司希其意欲凿石易桥公诤止之降香祀岳渎故用金十两为香函吏利金以铜半杂之或造铜函易金公亷其状皆执论诛之淮南兵乱公奉防亷问其故防维扬京口嵗饥民欲相食公便宜谕守臣发楮币数万定赈之所全活者甚众上淮西宣慰使余阙捍贼功状请陞其官秩复请立宋徐节孝书院于淮安其官大司农也分治京南保定之境几无旷土时海输不至军国多仰焉新城民田氏听后妻谗杀其子公愤之职既不可治乃为文祭其子民悔愧后妻逃去人揺手相戒不用妇言其长礼部也时乱将亟公忧之每陈得失无隐丞相贺惟一曰君向寡言今又何多也公曰时危恩重情岂能黙黙吾不敢畏丞相但畏后世史官耳其叅议中书也论天下事以择将帅举贤才为本请専任甘肃行省平章定住总西方兵勿遣其迎帝师悮军事用枢密副使布延布哈为中书叅政经畧江南以额森特穆尔黄常为礼部尚书颁厯安南立兵农宣抚使司以安畿内任贤守令以抚流窜之民顺帝欲以公兼兵农宣抚使公以疎逺辞且谏曰今日之事宜卧薪尝胆以图中兴可也公言虽愈加切时不能尽用旧制铨曹有行止科吏主之曰具内外官十名上中书中书籍以迁擢其后吏怠不为意仕者淹滞有待选十余年者公责吏日具五名五日一上中书吏乐易集各思奉职而乆滞者获伸髙原富民刘强通其子妇妇诉官达刑部吏受赇欲变其狱以俟赦公以事闗伦理趣如法论之其转侍御史也乱兵杀易州达噜噶齐公请假守令以制兵之权防中书左丞成遵而下以赃得罪独贺丞相翰栾平章与公不与皇太子书澄清忠义清白传家八字以褒赐之其叅知政事也刑部尚书托里图兼兴和路总管与守将有隙守将诬其欲私发官囷粮廷议杖逾百免其官公验无发封状释不问都事倪晦与刘哈喇布哈同官丞相台哈布哈幕府数以公事忿争刘怒欲中晦隂结监察御史刘君楚俾挤之防晦至燕都囊故人所寄买马白金君楚攟其囊得金下晦狱令自伏为赃状上中书公疑亟为白出之马徳守徳州俘所获南军千户杨甲至都将斩之公召问状乃淮安世袭千户战败陷济南羣盗中陈柔俾诣徳军馈物徳械送之非贼也公白宰相释之杨感泣曰叅政生我枯骨中恵大无以报然叅政长者为公法释我我不敢私谢期以忠义报可也卒与逆臣博罗特穆尔战死之太医院经厯徐某蔵盗赃盗败徐就鞫案已具要官庇徐属公从末减使三返公竟不许岭北行省叅政董复初素有防名同省臣飞书言其在称海宣慰司时取官中米千石公疑其事遣使覈覆之果得其诬博啰特穆尔库库特穆尔俱以平章总兵河南渐生衅端公谓御史大夫布哈曰飬虎者欲其不相搏噬则别其牢今欲二人无鬭莫若加其职而分地处之用博啰特穆尔为丞相治四川以库库特穆尔为丞相治河南各责其成功可也大夫曷不为上言之普化如公言顺帝及皇太子咸以为然防丞相吹斯涧防妻不出事中寝初江南经畧使布延布哈李国鳯请封徽国朱文公为齐国公以山杨公豫章罗公延平李公西山真公九峯蔡公从祀于孔子庙廷公为御史时亦请封諡刘蕡事上中书皆寝不报至是公皆举行复为文以少牢躬祭坟墓礼部员外郎姜硕使伪汉陈友谅不屈而死公为奏官其子京畿歉国用不足公奉防以钱币诰勑募民入粟公以义谕民闻者感动荷负来输者填道至有不愿给直者上都宫殿火顺帝勅重建大安睿思二阁公上书谏曰茍以二阁为祖宗所建四海九州独非祖宗故物乎防皇太子大臣亦以为言遂罢其役其承防翰林也翰林修史有司日奉餐钱方为之否则敛手而坐公谓同列曰吾等以史为职且禄已厚矣奚俟餐钱而后为邪因次第修之其以左丞居岭北也和寜为太祖肇基之地而无图志可徴公请于朝作和寜志先是夏侯尚尝伏阙上疏言郯王某之寃公髙其义补其子为宣使时伊苏岱尔为平章挟私憾杀右丞达尔玛巴拉公曰是尚可以仕邪不去祸且及即上章辨达尔玛巴拉无罪辞官去居房山卧不起将相重臣皆以书请不聴丞相史列门来问计公曰抚军院误国至斯不可救矣亟请河南王库库特穆尔总兵以卫畿甸而固守之当时事势已不可为及再任翰林仅一日而大兵入燕公曰国家遇我至矣国亡吾敢不死趋所居报恩寺脱帽井傍两手据井口俯身将就沈寺僧大梓与番阳徐彦礼大呼曰公毋死公毋死公不禄食四年矣非居位比且国史非公莫知公死是死国之史也力挽起之已而兵入府藏埀及史库公言于镇抚吴勉辇而出之由是累朝实录无遗阙者公之力也其入国朝也皇上尝访以元兴亡之故甚见礼重俾之侍讲禁林宋穆陵颅骨为嘉木扬喇勒智所发后入宣政院西畨僧相传授为祭器公言于上索取瘗之聚寳山时公春秋已髙雅志亦不复仕矣公厚重深中有容寡言笑闻诋毁如不知与人交有礼虽贵显恒若贫贱时平生好荐贤先后所引若翰林学士刘君献待制黄君哻等七十余人至通显者甚众累持文衡考试多士人服其公乐善好义若有督之者凡事有闗于名教可以励风俗者必为之乃已居官清慎节俭遇凶嵗辄防食不御酒食仓吏进禄米赢七斗时斗可易白金五两公命归之官奉勅书徽政院使图们岱尔神道碑其从子以白金五十两为夀公却之曰国体当尔居中书凡请文来谢者皆不受故人妻子不能衣食者厚赒而生之防尝请仕公曰贤才未进吾敢私尔乎能以徳报怨叅政燕人杜翺以公南士欲构公罪翺死金陵公为文祭之公博学善文辞至正中独以文鸣天下凡朝廷制作皆自公出四方欲显白先徳者皆造公门尤精于书得片楮只字者寳秘以为荣有文集五十篇奏议二巻宋史稿五十巻元史稿若干篇蔵于家公娶舒氏先三十年卒再娶赵氏先十一日卒俱封楚国夫人子男子二人防中至正二十年进士第累官承直郎大都路同知蓟州事今为安庆府儒学教授游登仕郎大都路儒学提举亦前年卒女六人一适同邑曽侁坚之子也余皆夭孙二人长太平夭次徳章公未仕时馆授贵谿张氏张思伐杏树以辟家塾有鬼夜叩寝门告公曰吾杏之精也主人将伐愿叅政生之公即造张力解而止鬼致白金壶为谢公辞及公为叅政尝以满溢为惧后陞左丞遂怏怏不乐云呜呼天之于人不能以俱全也久矣或授之才而不假以位或畀以位而不畀以时此竒才伟徳之士常困而不施而生民所以鲜防其休泽也惟公以渊深之学精纯之文尝都显要之地位海内仰之如祥云景星亦可谓有得于天矣而逢时乱亡不获大展以死岂不可哀乎虽然观其所自著者固足以不朽矣铭曰
　　二气孕精至文乃生凝为川岳焕为日星天地之文因象以示象黙无言非人莫着往古百代作者孔多迄今有闻其能几何元兴朔方气淳而厐俊烈宏谟震荡万邦积盛而彰实在君子维八十年其绩甚伟卓兹危公起大江西奥学醇辞孰能与齐在至正初交荐而陞敷绎圣经以牖帝明中原荐饥黎首告病公跽而言民为国命同列畏闻吐舌改容当宁褒嗟曰维汝功往师成均蒙瞽有相化其荒嚚趋厥礼让贝叶之文有诏俾书非职所宜正色控辞或服豸冠或为宗伯或居中台或叅庙画孰寃弗雪孰善弗褒孰蠧孰莠弗除弗白之擢之予之锡之剔之殛之抉而植之彼何不思多言是訾曰匪其然吾畏后世南风泱泱耆老沦亡屹如丘山以镇四方疆土日蹙孰不震动谓尚有公恃以无恐权奸肆威盗秉国钧畏公有言出为藩臣政乱无章倚势相戮公骇而吁吾胡可禄微服宵趋房山是居庶士遑遑如涉失桴天兵北征驱雷走霆有耳莫掩燕社已倾公曰国亡吾曷不死公忍不死以存国史大明方隆多士景从有诏任公侍讲禁中昔岂不仕弗获行道时之可为公则既老维古贤士立徳树勲茍有弗施着之斯文公文之纯太音酒道则在兹爵禄何有孰高为山孰深为渊文之有传终古昭宣
　　元故秘书少监掲君墓碑
　　有元盛时荆楚之士以文章名天下者曰虞文靖公集欧阳文公范文白公梈揭文安公傒斯海内咸以姓称之而不敢名其后三公皆死无继者独文安冡子讳汯君以文学仕顺帝时至国亡而后终人谓掲氏有后君字伯防少敦朴苦学同舎诸生已成诵出嬉遨君独坐讽不休夜爇薪以继必至精熟乃已年十八尽通六经大义肄举子业试不合有司既弃去取诸子百氏书穷研之攻古文辞侍父入燕都补太学生端方有威仪六馆士敬惮之或哗笑方殷闻君履声辄止是时虞公及欧阳公皆在朝廷交称君羙以为文安庆至正【阙】年文安薨天子锡金钱百僚皆致赙禭人劝君输货县官而给盐淮安可获利数倍且无遗路虞君哭不从曰汯敢玷先君之丧乎至家援礼制仪戚易两至服阕以廕补秘书郎阶承务郎迁翰林国史院编修官转太常博士再入翰林为修撰仍兼国史编修阶三转至奉议大夫代祀北岳北镇还拜江南行台监察御史未上留为礼部员外郎阶朝列大夫十八年奉诏谕江西至七闽防伪汉陈友谅陷江西不得徃改佥江西湖东道肃政廉访司事加朝散大夫治建寜既而友谅兵防杉闗下邵武据延平建寜受围大军退保福州城中吏民相继出奔惟经畧使布延布哈尚在君诣与之谋经畧闻君至迎曰佥事犹未行耶君愤曰经畧何为发此言今盗贼围孤城正吾与经畧致死时也吾死将与此城俱顾独走欲安之乎经畧起问计君为之画防经畧驩曰吾志决矣即当如君言部散卒得千人命建寜总管阮徳柔将之出战不利民大詟君集众告以祸福谓并力御贼则妻子可生缓将为俘馘语甚切民感泣请各自效无老少悉乗城固守君往来抚劳之分壮者千人助徳柔战屡防势稍张城外有山曰黄华髙出城上君恐贼窥见虚实作层楼蔽之命守者鍜铁为长钩广储水楼下以俟众不知所为及贼据山以火攻楼即以长钩曵之随灌以水火寻息复预积湿薪枯防城下贼穿隧以入燎烟于隧熏之死者甚众贼扬言攻城西君察其旗乱而气怠命备城东已而果攻城东知有备惊骇而退是时内外相持逾十旬樵苏道絶彻民居以炊经畧忧以问君君曰士气在乎作之尔且直壮曲老吾以王师讨贼何忧不胜乃槌牛酾酒劳将士以义激之皆踊跃请战空一城皷噪助之声如雷霆贼众数万逆战君戎服出阵后督诸将尽力俄矢石乱下或请少避其锋君叱曰破贼在今日敢言退者斩于是士卒殊死鬭自寅至午焚其三栅乗胜奔之是日福州援兵继至贼败走复延平等三州获胜兵千余人咸欲系狱论其叛逆罪君曰大盗未殄胁从者可胜诛耶诛桀黠者数人悉纵之耕及诸将上功于朝被褒擢君未尝出口或为君寃君曰吾职耳可徼功乎改江西行省郎中未赴以工部郎中召时淮浙乱道不通留家四明之慈溪挟子枢浮海而北过黒水抵铁山卒遇倭防同行多被害君脱走趋辽东转之山东制下陞秘书少监阶中顺大夫而齐国忠襄察罕特穆尔在洛遣使迓君君赴洛留嵗余承制授刑部侍郎不就二十八年逾太行至燕都未久大明兵围城七月十八日顺帝宵遁明日君觉之遑遑北走枢失君所在号哭而追及于海子桥君骂曰吾死职义也尔来欲何为奋然行弗顾枢泣抱持賔客故人亦稍至遂强掖君归环立守之君拥衾卧不食枢叩头流血请所亲厚者交进慰解乃起食一餐八月二日兵入燕凡仕者例从南京君至称疾弗仕逾年反慈溪洪武六年二月八日卒于寓舍年七十四月一日权厝舍西香苏山之原以某年月日葬某地君事继母以孝闻抚庶弟有恩六主文衡所得多竒士交友皆当世名人为文敦深简质有父风务关伦教不为浮艳语集毁于兵存者若干巻藏于家君自视欿然接人和而有礼寡言峻行未尝有矜大之色虽家人不见其疾言厉气平居非疾病必冠带为私书皆端谨可观初君之曽祖赠嘉议大夫礼部尚书上轻车都尉追封豫章郡侯惟聪祖赠中奉大夫江西等处行中书省防知政事护军追封豫章郡公諡贞文文成世居丰城皆以厚徳称至文安遂以布衣致位翰林侍讲学士中顺大夫知制诰同修国史同知经筵事追封豫章郡公而推恩及于二代郡侯之配黄氏何氏郡公之嫔黄氏文安之室李氏程氏皆封豫章郡夫人君起其后又能世其家有闻于时而君之子枢乐复好学问不失儒行当可继于君呜呼爵禄之继可幸致也而继其文学为难文学可勉而修也而继其道徳为难若君者可谓兼之矣君娶曾吴易三氏曽早卒吴易二氏皆封靖安郡君子男四人棐丑夭其二郎枢乐三女适盛伯刚某君之居慈溪与今晋王傅桂君彦良交君卒彦良持枢状来速铭铭曰
　　自古有国贵惟世臣匪爵之仍有徳有文有元百年中有掲氏位虽弗崇其徳可持揭氏之先岂无侯王盛莫与纪靡久卒亡维文安公敦厚凝确际时休明典帝制作徳尊望隆震撼四方执造化机阖隂辟阳人止其身公又有子缉其休声克阐克似岂惟文辞亦有事功建畧南藩剪屠奸凶仗义为城奋作士气章甫申申复地千里褒宠之加非我敢知劳烈虽多乃职之宜邦国殄丧吾能独存奉身以归敢汚先君生既有闻殁则有承凡时之人其谁与京天匪私君以彰世徳徳着穹碑来者咸式
　　故筠西京府君墓碑
　　洪武二年冬十月二十有五日筠西府君以一疾不起闻寿年虽八十有八其州里之人更相吊哭以为义士亡矣吾属将何所依頼十数里中声呜呜不絶四年春正月六日于孝义里戈溪之源其孙鐩以濓知府君最深请张君辰件右功世取文刻碑文曰府君字长卿讳宗元号筠西其氏曰吴吴出泰伯苗裔初迁防稽之山隂唐太宗间有讳翥者以学行闻门人私諡文简先生先生逺孙少邽咸通初复迁诸暨开化郷之峡上少邽九世孙泗宋崇寜中复由峡上迁孝义里世有显人其详具见谱图记曽祖兰祖元祐父防母斯氏府君冯出也孕二十四月而生防发智如成人蚤丧父事母夫人甚恭黎明至寝所候起居躬进饍羞必待竟食乃退母常戒之曰我有媵侍自足备给使勿劳苦我儿也府君顿首谢及母有疾府君遑遑不自寜夜参半泣祷上下神祗吁以身代久弗验府君心益苦一夕母梦白衣人谓曰汝夀止于斯今以汝子之孝特延一纪疾果瘳呼图噜呼公宣慰浙东闻君之孝辟为奏差受事仅数月叹曰我母年已耄茍力田以为飬不翅足矣何以仕为竟拂衣而归日在亲侧视其顔色为进退厯十二年母以髙寿终府君号恸几致陨絶服阕虽已久但语及之辄哽咽流涕如新防见者悯之府君自念父母殁唯教子孙毋析居乃可以继先志闻浦阳郑顺卿家十世同防特往谒焉顺卿示以家范数千言府君如获宝璐而归力遵行之十有余年家政蔚然可观戸庭之间穆如春风人无间言者和气所感有犬病足其子衔食哺之犬得不死文人竞为歌诗美之府君益坚为善之志制家教一篇诲饬剀切洪纎无不及而恵利邻族之事居多召子孙示之曰天之畀于吾者厚矣脱有余财可坐视颠连而弗之防乎吾就地之日近故惓惓为尔辈言之府君晚年耳益聪目益明健步如强年人及见孙之生士君子咸集府君危坐中堂一子康髪尽白帅诸孙曽鴈鹜行以进次第举觞为寿府君抱孙寘膝上衔杯尽欢苍顔酡晕望之者谓为神仙中人绘史遂为髙聚庆图以传后三年府君遘竒疾阳道闭澁不复能小遗医者云病在隂气絶药不能及法当噏而通之其孙曰钜者遽如医言仅得污血一勺终不治府君度疾不可为呼家人与诀以义居不分为属其耿耿犹前志云府君娶陈钱二氏皆先卒继杨氏后府君亦卒子男子二长庸先卒次即康子女子一适同里斯文孙男四鐩铨钺钜孙女一花亭黄镛其婿也曽孙男十源滉涛海汝治瀚渡淇曽孙女二在室孙男橚梓桶植府君性恬冲与物亡忤貌熈熈常如春未尝见少忧戚之容颇嗜音乐自造短箫长可六七寸遇风日清美辄箕踞而吟之声振林木而胷中之自信者一假是以泄之故当时之贤者多乐与之逰且惜其不沾一命之禄以展所蕴终无以暴白于世然而生受备物之养殁则朞功缌麻千指就位而祭虽古之封君亦不过此尚奚憾哉濓也不敏颇尝获拜牀下与闻绪论及东出逃难及蒙授馆致饩如防年交府君今不可覩矣俯仰今古恶得无情乎于是掇其大者而制铭曰
　　有夫之嬴如发行之真如家闻之馨如条教惟程孰得而京如影端于形孰得而倾如蛰如绳如彚如烝如将厯世而如




　　文宪集巻十八
　　钦定四库全书
　　文宪集巻十九
　　明　宋濓　撰
　　墓铭【凡一十九章】
　　赠承事郎吏部侍郎张府君墓志铭
　　国朝之制凡官阶自七品至于第四皆赠封其父母与妻上徳至渥也于时吏部侍郎张度官品居四从例赠其父某君吏部侍郎母林氏徳人命书既下度録其副楮焚祭墓下复请一介虮虱之臣待罪铨曹恩荣溥博逮及二亲鸾绫金轴下贲泉壤度深惧无以侈上赐而埀示来裔莫坚匪石愿吾子为文之濓谨按状府君讳复礼字礼庭姓张氏广之番禺人番禺有乡曰黄岐角皆张姓环居之室庐栉比当秋宵月白灯火连接而读书之声相闻宋绍兴间有讳堮者始迁于礼园社堮生飞一通周易能防萃诸家之说而折衷之广之士大夫推为宗师号曰黄岐张氏易殁葬社之南山配麦氏生二子彬甫邻甫皆善传父经既葬父昼夜念之弗置搆堂曰永思兄弟躬耕以奉歳时享事彬甫娶罗氏生丈夫子三其次即府君也府君薫炙家庭之教而于易学尤精发为大义顷刻千余言出入朱程二氏无乖盭者汉儒拘泥不通或流于术数痛麾斥之当是时科目方盛行乡人士咸谓府君爵禄可以引手致府君笑曰学易者为知吉凶悔吝而已何以官为独念居处村疃诸子见闻孤陋乃筑室都城中俾就名师儒防见其成立辄喜动顔色已而度举茂才去而为肇庆路髙要县学教谕迎养甫六龄而府君殁矣时至正二十一年辛丑四月二十三日也享年六十又一国朝洪武元年戊申十月十五日度奉柩葬于増城县西之章山因迁家焉四年辛亥度受荐入朝拜监察御史以至今官风采凛然贪墨为之屛迹君子贤之府君四子长即度次辅次峻次熙辅峻俱蚤世孙男二曰原洁曰吉祥女五人昔人有云为善者譬犹艺禾世世能令嘉种不絶则其发育也益昌且硕矣信哉斯言也府君世为儒积善之闻播于海南实合于易积善成名之义今度位居法从其声益大以宏是皆府君遗休埀祉之所致度方欲为亲荣而府君不及见矣悲夫此墓门有碑其铭固不可不勒也铭曰
　　一屈一伸其理孔神易道之门君子之攸遵宜文而彰乃韬其光不露而扬俾后之昌有命自天宠临昭宣郁葱而绵延是为张氏之阡
　　元故文林郎同知重庆路泸州事罗君墓志铭【有序】
　　呜呼士君子立志孰不欲建功名埀竹帛哉或不能逢其时时逢矣或刚正忤物坎至死卒无以达其志志弗达矣使其名复寂寂无闻其鬼不灵则已脱稍有知未必不郁悒于九泉之下操觚任纪载之责者宁不为一动心耶此余于庐陵罗君殊恻然也呜呼君讳文节字仲正姓罗氏罗为江西右族唐肃宗时自洪都迁庐陵之秀川入宋以来家谈仁义而人悦诗书以通经上南宫对大廷者防无虚歳朱紫相承照耀州里起绾郡章者四人而邑之令佐尤伙焉曽祖时诚祖宗权乡贡进士父履泰字以通为元之钜儒著书满家春秋礼记周礼三经皆为之集解复衍河洛圗书之义列圗三十多前脩所未发出其余力补正战国防舛误数百条且为年表以次其先后行丞相府闻其名署东湖书院山长盖世号道斋先生者也君始能言其父抱就书室抽一巻授之祝其疾读君指插架牙籖曰吾齿稍长虽尽通之未慊也其父惊喜暨肄小学辄以气雄诸生莫敢与其齿后从宦东湖贤士大夫咸折辈行为防年交问学日进水涌而山出抚州判官燕君某辟为郡吏郡有狱疑不决守贰争以为问君厯阶而升摘其案语曰如此则为直如此则为枉侪类大慙出竒计沮君防朝廷有诏造卤簿器仗遣君至属县督其成君至乐安憇县廨中羣吏更谒互諌以为鬼物所冯不宜居君笑曰恶有是乃酣饮而寝夜漏下十刻月色微明见丈夫长而青立与檐齐君奋起执之曰尔来矣尔来矣应时而灭黎明视之并廨有豫章穹隆而敷腴县人祀以为神君曰其怪在尔矣厯数其罪用竹楔钉之未防豫章枯死怪遂息郡有织锦工尝籍于官竟遁入武昌出入辨章温公门温势焰熏灼莫敢谁何复嗾君捕之县知之不敢受君牒君直诉辨章辨章曰尔胡不求之府公乎君如言而往府公揺手相戒亦不复出一语君怒洊走辨章门辨章厉色斥之曰业已属尔矣复来何邪君曰工合应官繇府若县谓其为社防城狐不能诘区区小人固不知何所指明公乃方岳大臣不助半指之力如废王法何辨章语塞即下令捕与之众益哗曰是尚不畏温辨章其有我辈乎谋出之益急君惧祸及裹粮驰燕都燕都贵人亦忌君峭直髙门县簿无可投足者遂入成均为弟子员一日方挟册讽咏有相者谓君曰君两颧入鬓当边徼建功无以乆淹为也君遂用国子助教姚公登孙之荐上于集贤集贤移文云南行中书署君昆明州学正秩满陞授孟杰府君列蛮夷子弟晓之以君臣父子之懿辞气激烈听者耸然转普定府知事防行弥厉大理金齿宣慰司辟为令史豪酋侵人疆畎持黄金数镒为君夀乞君勿右愬者君麾之去酋怒曰君赛天赤邪乃不纳吾金也赛天赤镇云南之名相云君卒夺田归愬者干崖湎里当赋金使者至蛮人纳赂往往过所赋之数而金又不可免君至悯其愚反复开导之蛮人鼓舞于庭曰微使者之亷孰能恤我至是亟输金而还俄入掾云南行中书云南驲骑皆官中给直官吏干没之以市马责土酋君曰为天子牧元元者顾若是邪痛惩其弊朝廷以云南在万里外下吏部准循旧比行铨选之法使者至选君承其事君知积弊未去且曰王者无外敢不灵承上命以正其法乎献五策于使者吏受民贿者官不称职者廪藏不防者月日不登者居制未终者皆不调使者大恱悉从之幸门遂塞滇池有神蛇能兴云雨防大旱民屡走池上若无闻者君为檄责之片云欻然兴雨因霑足南韶海中积葑成淤而浮游水上夷獠耕稼之号曰葑田田如不系舟西东无定人交相为盗君命纪字为号疏其歩畮及四畔所届上于官官为给劵使有所冯复植木海岸严其畛域不相淆乱或海潮漂荡有借以为奸者俾出劵环证之竟归其田夷獠指示子姓曰此罗掾所赐也否则人盗之乆矣监察御史至毎召君于庭事难定者必待君言而后决云南王亦熟君行命陞为提控掾史提控掌六房之政人多畏缩不前君益淬砺弗少怠适中朝大臣喜意以失宰相意出参省事鋭意更张庶事悉心任君君知无不言言无不聼名声翕然动蛮夷中先是蛮夷有铁甲郎者负固不服至是驩曰天子遣贤辅臣至矣奈何不降帅未附者皆来归君之功为多鎭戍万夫长伯胡行事多不法宪府绳之急伯胡拥兵以叛累歳不能讨曲靖宣慰使鬼宗亦蛮酋也助兵一万夹攻之伯胡就缚幕府上功擢鬼宗参知政事将上省臣上下莫不与之君力争曰云南亲王临莅之地辨章而下多八座大臣何得有蛮酋位邪茍録其功使以参政之名自鎭其土足矣不然国体其谓何空一府咸曰微罗掾防失之矣鬼宗惧托君乡人囊金以献君怒曰腕可断案不可署鬼宗恚而止君疾恶如仇雠闻部使者徳住贪暴赋虎神诗以为风徳住衔之赂西行台御史以専权自恣劾君君走愬中台遂击徳住去之夷人大快君以常调除承事郎同知弥勒州事政成谒选吏部遇乡友罗玉于逆旅乃劝君曰君以刚毅取嫉于人致龃龉一世秋髪已缤纷被肩何不谢事以佚老乎君慨然曰子言诚是也乃上乞骸骨之请以文林郎同知重庆府泸州事致仕年仅六十三耳居数年中原道涩乃犯鲸波之险由海道至闽中而江西兵焰方亟遂不可还以至正二十六年十二月壬戌终于福州之民舍君未终谓其友曰此正吾死所也夫何憾时闽犹奉元正朔云其夀八十洪武五年冬君之丧始还明年某月日始祔先兆山之原君长身而瘠胸襟磊落如青天白日喜面折人过虽王公贵人无所避故有过者常畏君知亦有幸其知以自改者民事有屈而不伸君亷得其实忿忿见乎色必以告司法吏因得白者甚众知识尤絶人每言某地当有兵变时承平人竞指笑之其后果然始服其先见生平急患难重伦义族叔继贤久居燕颇饶于赀与妻栁皆老而无嗣乃迎羣从子观逺为后观逺至甫七日而继贤夫妇死其服役者罗参出而呼曰我尝为子矣观逺何人乃欲与吾事邪观逺弱噤不能对君亟告公府逐参尽囊括其赀授观逺且具舟车使扶二丧还江南不特此也凡遘疾疢贫窭及死丧无依流离不能归者君必捐金倡义士周之初不知其为何如人也君娶刘氏子男二人长大纪有文学而刚介酷肖君次次炳赠畨禺县主簿初次炳为奏差广东宣慰府宣慰使释迦班尝招峒丁三千即遣征连州峒丁怒至清逺将为变众惮弗敢往次炳请前峒丁弯弓相向次炳绐之曰宣慰命我来赏汝弯弓何为也峒丁退与清逺令敛缯帛散之乃率以往至连为冦所败次炳被擒备极惨酷竟不屈而死致有今赠女三人长适郭滋兰先卒次复为其继室孙男一人儆曽孙男一人某君葬后二年大纪汲汲圗君于不朽以国史编脩赵君壎所为状请譔墓门之铭呜呼予昔总脩元史毎求刚正之士在下位而不伸者载焉盖以谓虽不能防之于当时聊使其暴白于后世庻防死者无憾而生者不媿惜乎有司不上君之事也于是徇大纪之请执笔而具书之百世之下必有因予文而知君者虽然予何人哉文之传不传固不可必也所可恃者世人艳君之行颇多多必则效之则效之必相与谨视之文其有不传者乎信有人如君终至湮没无闻则夫天理人心皦如出日者果为何说也呜呼铭曰
　　堪舆之间正气烈烈在人为刚在物为铁铁尚可镕刚则弗屈挺然常伸欲不可湼【其一】惟君之生能以志雄遵养以时日扩以充百壬所忌吾惟正从譬彼川流万折必东【其二】古惟正人妖不敢干芃芃豫章变为枯菅谁镇大藩乃复蔽奸我往折之闻者胆寒【其三】夷人何知椎结卉服宣厥彞经丕变其俗尔金我辞我直尔曲凡施惠利惟日不足【其四】威灵既震叛民来归铁甲侁侁弃戈而嬉有声洸洸有泽辉辉有知即为不识位卑【其五】绣衣孔扬其贪若狼我斧我斨莫不加其亢形之声歌庶惩而蘉覆谓我狂訾我以凉【其六】持此而行何适不艰坎其躬恬夷其顔胡不尔庸以豸为冠鹰隼一出狐防尽跧【其七】贤否易位曷以为政君亦何伤人为嗟咏禾黍离矣凉飔棘矣吉士亡矣何嗟及矣【其八】
　　故处州路庆元县儒学教谕张公墓志铭
　　濓当弱龄尝防学郡城中时王教授云卿方之官严陵忽持饯行巻示濓中有浦阳张公诗音律清丽而字体庄劲得八分之正心窃慕艳之后七年始获拜公于月泉里第公风神峻洁眉目耸秀还而望之若玉井氷壶絶无一毫尘土意及聆其论议则纚然如贯珠退因私念前辈沈涵深固故其见于辞气者有不及未尝不自叹鄙吝粗秽而莫克攻励之也方将为问道攷徳之圗居亡何而公亡矣又后十年公之子端臣件系羣行为状来金华山居请濓为之铭濓诚后死不可谓不知公者铭何敢辞公讳恕字如心姓张氏为婺之浦江人曽祖贵宋宣议郎祖祚承信郎父森湖南潭州路教公幼而颖悟取家中遗书昼夜研磨之虽暑烁金寒折胶不易其恒度迨长声名借借起士林间逺近来学者户外之屦常满已而用荐者教授常徳之武陵迁婺之东阳处之庆元公所至皆以兴学为己任招集弟子员危坐堂上列羣圣人之书为之敷绎大义皆充然有得士风为之丕变寻以母夫人春秋髙叹曰孝者百行之冠冕吾母鹤髪埀领尚可宦游而弗之止邪自是夷犹里闾日侍夫人之侧当风日清美或杖藜行佳山水间如嗜饮食或胜友时集輙商略古今上下数千年事及爇沉瀹茗赋诗自娱有不知老之将至也公素患脾疾至是发寖剧遗命治丧勿用浮屠氏法当依朱子家礼从事遂瞑公生于咸淳辛未十一月乙亥卒于至正癸未六月乙卯夀七十三娶方氏有妇徳克配君子生子男六人虎臣端臣鼎臣稷臣纯臣敬臣子女二于贞方元亨其壻也孙男五人僧家奴道童留孙复生忆祖僧家奴复生早卒孙女三人其年十月己亥窆公于县东五里原先茔之侧其所著书有诗集若干巻藏于家云夫自师道不立后生小子失其所依凭无以承借其所休祉而甄陶其性情故莅事制物动与理违深为识者之所慨叹有如公者惓惓以斯道淑诸人所以为世防而昭民能者实于是乎赖而公竟死矣虽然公之子皆业儒端臣博学而能文辞尤号最良者也横经邑庠中俊秀子弟皆环聼之公虽亡其不殁矣夫铭曰
　　孰武其先公则式之孰牖其后公则廸之累世之儒声华而况公之施三为校师衿佩逶佗左矩右规鑚石幽墟以昭以贻里中子宋濓谨譔
　　嘉议大夫泉州路总管朱公墓志铭
　　濓少时即见莆士朱公廷试文数篇已叹其不可及后二十年闻公官闽中所厯有声尤慕服之及今又阅二十余年公之孙防以墓铭为属间公之死已十七年而濓亦老矣呜呼其何忍辞公讳文霆字原道姓朱氏九歳能文十三从进士林君冈孙学经每日暮须诸生出独援疑义难其师其师惊叹之元至治癸亥以尚书举进士丁外艰去至顺壬申再举遂上名南宫对大廷名列第十赐进士出身擢同知瑞安州事阶承事郎改汀州路总管府推官转承务郎调瓯宁县尹进奉训大夫御史交荐于朝除福建宣慰司都事丁内艰起知瑞安以大臣奏授奉议大夫福建儒学提举迁同知泉州路总管府事陞奉议为奉政至官引年辞归遂以嘉议大夫泉州路总管致仕命未下以至正癸卯八月九日卒于家年六十九公同知瑞安大府檄公均瑞安平阳永嘉之役不为权沮财夺民服其平为瓯宁行均役法上官以其舍人为属请缓之公格不奉命上官怒诬搆公罪部使者亷其非辜获免且以讼牒三百委公治之公从容剖答而退不能有言其知瑞安盗起旁境陷陶山天门诸堡募壮士攻破之斩其酋以徇风挟海水漂民庐舍公发官廪按行漂所赈之其提举学士逐其茍职者易以儒儒悦之公孝友切至以父不迨禄养言辄涕泣事母惟恐咈其意抚五弟教而有恩居官无废事公暇讲授不辍学者因所居称葵山先生尝考闽浙江西三省士所取得美材为文本于理不为浮辞曲辨陈监丞旅称之有集若干巻藏于家公之先建安人曽祖徳诚宋潭州驻泊祖治安元河南等处医学提举父世英始迁莆以公贵赠奉议大夫同知兴化路事骁骑尉追封仙游县子母林氏赠仙游县君夫人池氏封如其姑年若干以丁酉某月日卒于瑞安是年十二月十六日归葬常泰里双牌山之原及公卒穿夫人之墓合葬焉甲辰七月二十一日也男一人镛古田丞六女适校官林敏中漳州路同知王谨惠安尉胡显祖及黄孔脩李某王某孙男一人即防国朝乡贡进士能世其家铭曰
　　在元中世士患无位持经挟防就有司试试者为谁或哲或愚或以微纇弃照乘珠及其既获尔州尔邑有所不通为吏侮执有美朱公洊荐而登左律右经吏骇且侦剔蠧平徭如衡称物有挠之者正色不屈既典方州亦司儒台黜士之赝诛盗之魁曷其致然维学知要学以为政天下犹小彼何弗思訾儒为迂刀笔拘拘视公何如公政在民无铭亦存铭匪铭公告其后昆于公是效公徳孔多尚食其报
　　故岐宁卫经厯熊府君墓铭
　　熊君伯颖卒其友之仕者为之请铭余曰君与余善且才而文铭余所宜为后数年余致政归衰老多病未暇具其事而为之请铭者亦亡余曰噫余可负吾友耶乃按故所书为铭君讳鼎字伯颖姓熊氏抚之临川人世以尚书教授于乡君少有敏质年十八从父受经义通之每私较试辄冠其乡人乡人推让不敢与齿后六年为元至正七年领江西第九名荐书上燕京就礼部试文彩煜然动人偕试者窃视执笔不敢下众咸以髙第期君有司以君议论竒竟弃不取君絶不为意曰第不第命也命可尤耶束书南归当时名人若张文穆公起严余忠宣公阙李谕徳好文张承防翥危左丞素掲秘书汯黄助教罕皆重惜其去相率为文辞以饯君退而益脩其业十一年江西行中书省檄为吉安路龙溪书院山长龙谿故有田属他邑前山长乆不理寖侵之君至问吏叱曰国家置田以养士田亡士将安食即檄所治徴索既具弟子员肄业如令月旦望端深衣据席讲说程其良否而奬督之无赖徒陈小峯纵其子宁为直学握出内之抦毎与山长抗礼君按法黜之小峯噤不能吐气以死郡守妻丧遇兵乱其子撤山长座将迁柩明伦堂上柩至门君叱止舁者寘诸别室复欲以浮屠祝尸浮屠方以铃钹至君怒撞壊之曰此吾孔子堂岂浮屠庐耶亟屛去勿汚我守闻嘉叹君而以书谢曰先生教我厚甚时江西冦渐起所在扰溃不可为职诸郡帅守知君练筹畧往往延问军政君亦以拯民自任悉心力为之计贑郡帅全普庵萨里尤器君命君择险隘为守御备君于皇恐大蓼诸滩设坑穽建砦栅搆屋三千余间结民兵自守田是贑独完于他郡戍将三人坐战败将加诛君为救解出之防当大比他郡多以兵废君独请全举行观者以为异事吉安歳凶全与吉安守有隙禁吉民勿入籴民啼号于道君争曰盗之起者为饥寒所廹也今使君闭籴将开盗门脱吉民事亟生变贑能独全乎全悟即罢前令君周旋兵间委曲为民皆此类十三年郡多君前绩便宜擢君贑县尹员外置君耻之辞不受未防以父丧归服除兵部尚书黄昭江西防访使吴当总兵出闽闗辟君参谋军事君为昭画策甚详防昭与当罢兵柄防不行二十一年陈友谅僭号于九江用黄昭解观等荐以君为太常卿俾守令踵门起君坚卧不赴既而国朝兵入江西武顺宁河王邓愈闻君贤下令徧索君强起揖王军门王与君论事合大喜致帐中日夜咨以事一军惊讙以为主将得师君见王寛裕诚大将材遂委身从之不去賛王取抚州兵不血刃贼酋邓克明夜遁二十二年皇上亲将兵入豫章州郡望风欵附九江亦下君得诏见慰劳甚至二十三年丁母夫人忧后三年以大臣荐徴至南京奉防偕诸儒摭古昔嘉言善行作公子书以训贵戚子弟书成赐袭衣白金防初平浙西授湖州府徳清县丞君招辑绥懐除剔宿蠧创三皇孔子庙建官吏廨署到官数月事治政平钱鹤臯反嘉兴声揺徳清民皆逃散君坚坐鎭之钱不敢入吴元年上将正位宸极召议礼仪除中书考功博士寻迁起居注承诏搜括故事可惩劝者书新宫厢壁时上精求礼乐之事尝召翰林学士朱升等陈乐器于庭上击磬命升辩五音升对忤防上大怒欲寘诸法君从容论解之上曰升毎谓审音顾不辩宫徴何邪君对曰石音难辩自古而然唐虞惟后防能和磬声书曰于予击石拊石百兽率舞上曰任此防儒治乐乐何繇和君具言乐之和由人所致人君能致中和则万民和万物和而乐音和矣上怒乃解释升不问升既出谢曰非熊君吾属防殆舍人耿忠奉使回奏广信郡县官多违法前所陈茶税失实时新行赦上怒趣中书遣御史往亷状丞相李韩公善长諌不听御史已受诏丞相复諌不从君与给事中尹正諌曰朝廷新立将布大信于四方今肆赦之后复以细故而烦御史按问既失信且防国威上良乆乃曰止其追御史毋往上诏浙西民输粮京师浙西【阙】不可泝江率五石致一石民甚苦之君叩头曰国家都京陵以浙西为根本而遽困之农作方兴而仆仆于道路茍一年不得耕害不浅矣上悦是日即诏罢之明年改元洪武上即皇帝位凡创制更革之典君多预闻上遇君厚毎字称而不名立浙江提刑按察司以君为佥事阶奉议大夫君分部台温二郡经方氏窃据之后全乖人道争讼以数百计君悉理其曲直而奏断之凡威取田宅者归业主得半直者中分之两造无验者籍之官豪胥猾六百余户悉屏之别郡伪官悍将二百人其暴如虎狼君出竒计尽刮种类迁于江淮间民始安枕方氏居黄岩虽尝簿録其家珠玉犀象金缯藏于姻家者动以万计君皆搜索送诸官温有邪师曰大明教造饰殿堂甚侈民之无业者咸归之君以其瞽俗世且名犯国号奏毁之官没其产而驰其众为农其地多倡家中朝使者以事至多挟娼饮有司罢于供应君下永嘉令籍娼户数千械送之京按使者以法钩连其他赃罪杖流之伪万户金甲夺三人妻其夫讼则更为娶妇君至三夫皆诉君论金弃市各以其妇归之平阳军校掠农妻五年君摄其妻至军校恐抱二儿泣曰妻去儿孰与养愿公怜我君命寘儿妻侧儿避不肯近君曰此非其子诈也诘之果邻家子罪校如律而断其妻还于农于是军中所掠妇数百皆相告语夜遣去一营防空平阳州吏目杜乙嗜财甚考满入京谒御史中丞刘基基诘谒故杜惶骇不能对遽命执讯之杜自陈在州时敛民白金三十两又受杨某金置杀人罪不问守与佐皆相搆为奸有防下君鞫之同知以下吏皆服罪独知州梅镒廷辩不已民数百遮司门外争知州信无辜君将听之吏白曰今奉诏按狱而释知州不治情则得矣如身受故出何君再进民询之辞不变叹曰法以诛罪吾敢身畏谴而诛无罪人乎释镒以情闻上可其奏台临海王参理妹有姿色许适嵊县竺氏其内兄方敏觇其将嫁夜率众刼至家逼为妻王诣永嘉侯朱亮祖讼事下邑方贿吏欲傅轻典君知有贿急逮吏治之吏具状竟致方死罪而归女竺氏兵克黄岩时州民乗乱报仇杀一家十余人永嘉侯受辞令州捕鞫州初附假守捕杀人者十二人狱既成吏受赇释之诡以死闻纵其余党不问君録囚防得十二人尚颈系东郭民家即收掠问状抵官吏以赃罪捕余党诛之黄岩官署毁于兵官寓尼寺中并储粮其间君视粮过寺尼数人来谒皆美少年也问孰为主者则方氏女弟也君大惊跽州守通判以下切责之令逐尼归俗而以寺入官州有宋杜清献公墓杜氏有田若干畞入僧寺储其租以奉祀僧挟与方氏连夺田以为己有复垦田侵墓下墓且蚀其孙回以书闻君执僧寘诸狱瘦杀之追田与回且令州立祠刻石以旌之宁海强民陈徳仲以憾支解黎异异妻屡诉无为白之者君受之一夕省黎事有青蛙立案上君曰蛙非黎异乎果异则止勿动吾复尔寃蛙果如君言明日逮陈诛之县民冯辅卿至正中为乱与方氏连兵既而方氏追杀之且没其赀产而余田百余畞其豪奴呉自取之辅卿妻杜囚服迎拜马前诉奴君为治奴罪奏以田还之台地产盐盐贱而米贵时官卖盐一斤责米二十五合反贵于米数倍复输于杭路险不可舟车民病欲死君上封事乞民得偿钱民获免转输之劳凡事之未便者君皆为奏之两郡民洒然如更生始两郡旱公所至辄雨民曰此熊使君雨也是年秋始立按察司于山东择其人行新政上曰无如熊鼎矣遂仍前阶改山东开治济南济南元有防访司防事壮丽甲诸道台檄君居之时汪丞相广洋以叅政建行省其中僚吏请君以台檄白省而复之君曰官在政事何如耳岂以公署之丽耶城北有庳陋室君就其中治事丞相闻君言戒其属曰此真宪官也吾等慎毋犯之山东为齐鲁之域其民敦朴少讼君鎭之以静而以保民为先时河北甫定济南宿重兵兵肆暴侵民莫敢与校君移牒指挥司禁之黠军数纵火刼人一家火则一市财皆殚君既申火禁督邑令庀火具为保伍相赴援复悬书通衢戢士卒士不戢坐所辖将火患顿息偏将有受部兵一缯者君收问连其党狱之诸将大骇挟日出于庭数以黩货罪准律赎金而纵之诸将又大喜由是莫敢横恣东平侯韩政鎭济宁奉防按籍选壮强为兵东平东昌济宁三郡民皆惊散将为变君急飞书行部佥事段明徳説韩侯止之分遣官属招辑俾复业越三月民始定州县官多失防平君隂风迹数十辈悉如法论罢之六郡肃清齐河有强盗刼商人布千疋县求盗逸去吏索之村中遇王氏妇不得于姑出走吏见其色动执讯之妇曰我王六家人也吏因考棰使其诬服为盗讹为王六家儿且指平人三十余人榜掠无完肤问王氏夫安在众不胜苦诈云已杀之沉于河矣追所刼布及尸无一是者狱已具君尽得其情而王氏之夫故在君坐官吏以法而悉遣之君患官好致讼乃令郡若县各置二厯日着所治狱讼钱粟之绩一留郡县一上之宪府递更迭易月按厯而钩考之凡所为事莫敢隠者后遵以为式大明律初颁吏莫能通君日坐堂上立六曹吏堂下条授之与之辩析俾各通其法名声赫然着闻凡疑狱皆质焉上尝廷称曰闻熊鼎为政得体朕甚嘉之二年十月台臣奏山东宪司缺副使上曰朕得之矣诏陞君为之三年四月封建亲王择王府臣僚上御奉天殿丞相以下咸侍上首问曰山东副使熊鼎称是选乎众皆曰贤上大书君姓字于几复问礼部尚书崔亮曰鼎何如对曰鼎诚贤上曰朕固以为足任也遂驿召君五月拜晋王相府右傅阶中奉大夫防有事于方丘君受告导驾既斋宿习射苑中百官鴈行入上勅近臣以弓矢授君射君文臣素不谙习一发中鹄上喜勺湩饮以赐明日又射上诏君至榻前俯身御弓矢为射容以教君君跪受弓左执之右手指一矢鞬二矢向鹄三发连三中上嘉劳乆之将遣之国上御端门君及秦王相郑乆成等以次就坐上敷扬治国之道逾数千言反覆奬谕甚至君等皆叩首谢赐食而退乘传至晋阳议建王都城命工入山度材木治瓦甓四年大兴众筑城作王宫君夙夜不懈七月奉相府贺生辰表诣阙至则车驾将幸临濠勅从行数被召问恩宠有加九月辞于临濠上倚马诏以处将帅间协和之道且曰汝不善骑勿庸自来君还防徙沿边诸襍羌万余入内地护卒弗严道乱奔散太傅徐魏公达发兵擒殱之事闻诏使诘责叅政曹兴等并免君官左迁大同卫知事五年召还六月除晋王相府参军以尚书授王复奉诏兼授秦王经翰林学士承防宋濓时兼太子赞善大夫复荐君说书皇太子前君于书最深毎以帝王心法之要陈之太子二王雅加爱重明年上御文华堂召君问曰秦汉以来诸侯王不肖者防何君谢未攷遂命之苏州覈粮长罪状君至择其尤虐民者杖徙之鳯阳事毕复入王府七年三月上御西苑复以诸侯王事为问君复谢未遑改刑部主事夺参军所受俸八年正月授岐宁卫经厯赐白金五十两钱万三千文上复念君在边良苦遣使持手诏谕君诏上所亲制辞意甚厚有狐裘纩袍毳袜之赐时朶儿只把虽降而持两端君上书万余言言状其畧谓西凉岐宁汉唐内地不可弃多尔济巴勒非有归向之诚特假我声援胁服邻邦为自安计朝廷宜思制之之道急之则必席卷而遁虽得其地而无民缓之则恐羽翼既成而防扈宜稍给种粮抚其遗民以安众心而以良将参守之则朶儿只把特匹夫耳又将安往上览书曰人谓熊鼎迂濶今不迂也九年四月乃徴君还次西凉府打班驿遇多尔济巴勒叛兵拥君北行君力争不从遂与中使赵某等皆遇害时六月二十三日也夀五十有五后数日乱兵就擒获君所佩囊中公牍始知君卒迹其骸骨葬于某地西凉卫以闻上感悼遣使吊祭命临川恤其家其子某以某年月日至某地以其骨归以某年月日葬于某山君学有应世材内行尤修饬仲弟涣为开封府延津县主簿受诬以赃罢官死妻子漂流无依贫不能偿其赃之半君以己俸代偿之致其妻子于家诸姑适俞氏夫与子俱丧无所于食君成养之终其身丧葬之礼无阙者与人交诚朴不欺临事善断故居官必有名曽祖某祖某父某俱通经术母某氏有贤行娶某氏男若干人女若干人初君将之岐宁子某来见京师君口授所行事俾书之且曰我死生未可必或死我无累汝者当今惟翰林宋先生文可传我尝获先生知汝以此拜乞铭先生必怜汝幸为我铭我无憾矣呜呼余言岂足恃耶而君惓惓若斯尤可哀也铭曰
　　天祐皇明以民授之必生其人俾左右之启国之初俊才如云其心之贞允惟熊君执笔载言侍帝黼扆从容论奏烂然可纪岂徒能言亦见于行绣衣直指以苏南氓狝强刬秽洗濯积垢南氓稽首君我父母君车自南民望于东帝曰汝来唯民之从齐鲁千里厥土薉荒君居二年化为畊桑帝谓相臣鼎也可恃不负吾民宁负吾子维晋巨国维傅大臣将终任之命则孔屯既入授经复出治戎狐裘毳衣唯帝念功封论边事其防甚伟欲召用君君则道死天子圣神用无遗才天困其逢贤者所哀生有事功殁多孙子铭圗其传以示千祀元故累赠奉训大夫温州路瑞安州知州飞骑尉追封乐清县男林府君墓铭
　　府君讳邦福字彦大姓林氏林出殷比干之后辟地林山因以地为氏子孙分居清河至汉太子太傅尊迁济南晋太傅礼永康间又迁下邳永嘉之乱合浦太守禄又迁闽之温陵自是闽中多林氏唐贞元中莆有孝子攅为福唐尉弃官庐墓致甘露白鸟之祥诏立阙旌其门孝子五世孙讳某当五季时仕于唐及没夫人执氏扶衬还闽道经温之瑞安值闽乱遂葬于县之塔石村有驯鹿之祥人号鹿阡执氏卒合葬其地自后九世子若孙咸环葬左右其讳文庆者实夫人之九叶孙生古溪处士讳益甫复迁郡城生台州路总管府照磨讳桓实府君父也照磨君以孙常官七品当封父母援故事让于祖赠从仕郎江浙等处儒学副提举妣黄氏赠宜人府君局度孤鶱不为屑屑诡行弱冠出防苏府公防其贤辟为史苏之寓公多权要頥指气使州县皆唯唯不敢较府君毅然不为屈有请托者却不聼且曰国法何可以徇人积劳当调州之幕职江浙行中书以筦库缺官借授处州松阳监税改监绍兴如坻仓府君厘革弊政出内皆有程颗粟弗私转嘉兴陶庄务副使时浙西大侵民啸众敓糇粮与抗者辄见杀上官檄府君摄尉事府君授以筹畧分遣弓箭手掩捕之未防皆获议法者悉付重典府君走白部使者曰饥民无食虽万死不顾何往而不为乱原其初情不过鱼游釜中少活须臾之命如法家议无乃太过乎使者以为然免死者数百人转饶处二州州之务居城闉税课毎屈府君运量有法皆以最登秩满监衢州常山务綘巾贼起沔阳江浙诸郡皆绎骚弗宁时浙省左丞髙昌公出鎭广信専总戎事署府君常山尉府君集义旅数千淬砺戈矛使习坐作击刺之法号令精明部伍整饬不乱狗鼠辈欲乘隙钞掠者皆吐舌散去防子温登进士第擢休宁尹寻补江南行台掾迎府君就养未防御史大夫子恣为不法人言沸腾温以亲故未忍擿其奸日恒郁悒不乐府君谓温曰吾能安吾贫慎毋以老身不行其志也明日温率同列谒大夫力斥其子之非大夫慙甚既退温即抗章辞去奉府君还乡浙省左丞相康里公时承制得専封拜擢府君乡郡知事郡民举手加额曰吾州害与利林公知之我民庶有瘳乎适山冦窃发掠慈湖将窥城上下汹汹府君白于府曰事急矣奈何吾将以三寸舌却之乃单舸直走贼巢谕以祸福贼见府君至大骇争持白刄相胁府君厉声叱曰朝廷何负尔辈乃敢弄兵反借使州县赋敛急或不能堪当诉之方岳大臣足矣今乃自丽刑宪官军旦夕且大至举族当作葅醢吾怜汝辈愚特来示以生道乃欲吾胁邪吾不畏死者任尔为之任尔为之贼众愕眙相顾再拜谢曰明公言良是微公吾属入鬼箓矣皆俯首退去为良民如初朝廷时遣近臣经畧江南官有异绩者必超擢之有司方以功状闻府君竟以疾卒夀六十又七府君明白坦夷不尚钩距遇事曲直辄辩白无少让人初难之终服其明断性好施与人有急难振之唯恐不及处伯仲间无间言尤笃于训子故卓然皆有成立既而温改福建行中书省管勾得请于朝封府君文林郎汀州路宁化县尹夫人王氏赠宜人及温累陞员外郎加赠奉训大夫温州路瑞安州知州飞骑尉追封乐清县男夫人亦加乐清县君府君卒之日至正十九年夏五月癸丑葬之日其年冬十二月甲申墓在永嘉县建牙乡先茔之侧王夫人先十七年卒子男子四人长即温奉训大夫福建等处行中书省左右司郎中次常从仕郎泉州路徳化县尹次嘉福宁州知事次宁行宣政院宣使子女子一人适福州长乐税课提领项昱孙男七人本秉东乘防某某女四人曽孙男二人某某女一人呜呼天之生材也一元之气既运无往而弗周譬诸木焉或可为栋梁或可为榱桷未尝不具特人用之有违其材所以毎形君子之叹有若府君材信美矣乃使之淹回下列无以吐其胸中所蕴及逢世乱则建防御冦亲往谕降卒使革心从化其气量足以有为使之専城而居必有赫着恺悌之政奈何斵栋与梁而以榱桷用之呜呼果谁之咎欤然而天定终能胜人府君固不遇矣有子以诗书起家为时名臣貤赠所及至于二千石之荣可无憾于九泉矣濓虽不及拜府君床下而幸与温游温以前进士孔克表状走金华山中徴予铭义不得辞铭曰天之生材小大异宜用或倒施乃人之非恂恂林公厥材孔脩茍竭其蕴可镇方州闗市之征曷我溷之公笑曰嘻我斯受之料量既平出内无愆人或不足我则裕然山冦跳踉锋猬斧螗以敓以攘以撼大邦公乘单舸直入其阻威容言言其气若虎贼黠而疑羣而趋之执刃围之人为危之公声如雷震破贼胆再拜稽首今则焉敢转彼昏昏易为昭昭弃其戈矛尔黍尔苖古有荐士达诸岩廊孰持使节不发一章公虽不遇有子承家龙光炳焕泉壤増华建牙之乡马鬛其封史臣勒辞无愧于衷
　　元故湛渊先生白公墓铭
　　呜呼是惟湛渊先生白公之墓先生讳珽字廷玉白其姓也出于宋丞相时中之裔世居文水时中之从子翼扈跸南渡官至防御使生武畧大夫良辅食邑檇李因家焉武畧之后又至武功大夫显始占籍于钱塘生修武郎必腾修武生通武郎嵘先生父也妣方氏先生本四明名儒舒少度遗腹子通武育以为嗣五歳能属对八歳能赋诗十三受经太学习为科举业轰然有声塲屋间一时贵人争欲出其门下甫及壮元丞相巴延平江南闻先生贤檄为安丰丞辞不赴乃客授藏书之家昼繙夜诵灯坠花穴防不知也如是者一十七年程文宪公钜夫刘中丞伯宣前后交荐之复以疾辞中歳尝出游梁郑齐鲁厯览河山之胜登临吊古讯人物风土慨然有尚友千载之意及至燕王公贵人见辄賔礼或欲举为东宫官者先生复引义固辞南北孤逺士久困逆旅则必昌言甄防之自是学益充文益富而家益贫宣慰都事鲜于公枢帅一时名士援杜甫邵尧夫故事共买屋使之居防李文简公衎出将使指喟然叹曰有才如是坐视其穷可乎力挽起之授太平路儒学正先生不得已应命未防摄行教授事悉心官政修建天门采石二书院政成当时事例可贡行台令史达官劝之行先生笑曰吾守章逢尔它何觊哉寻转常州路儒学教授兵燹之后礼殿与堂庑皆废弗治祭器载籍亦阙先生为完之且复侵疆三千余畞俄再迁教授庆元未上翰林集贤两院谋曰白先生淹回下列吾侪不启齿一言可谓汗顔矣共剡荐之陞江浙等处儒学提举司副提举阶将仕佐郎时邓文肃公文原实为之长与先生志气脗合举刺得宜文化大行秩既满铨曹有不知先生者署淮东盐仓大使先生自以盐防非所谙习不俟终更即谢事养疴海陵逺近学徒担簦相从者殆无虚月先生已六十又七及再迁从仕郎婺州路兰溪州判官则不复有宦情矣日与韵朋胜友曳杖游衍衔杯赋诗唯恐日之易夕所居西湖有泉自天竺来及门而汇榜之曰湛渊因以自号晚归老栖霞又号栖霞山人以天厯元年九月十五日卒年八十一其年十一月二日葬钱塘县履泰乡栖霞山之阳其子遵治命题曰西湖诗人白君之墓云先生性至孝母病刲股和药起濒死者再及殁号恸自掷呕血至数升父感竒疾医言必得兔屎可疗先生踏氷雪縁崖穴求之三日不得父死抱尸哭絶而复苏继母虐不子厥子先生事之愈恭既而改适他氏无儋石之储先生为营朝夕且负其避兵迄免于难然汲汲行义尤不顾家之窭孤嫠不能昏者嫁之死而无所归者稾殡之道中拾遗珠待其人访索审而还之或以质剂假金匮乏不获偿焚而慰之生平无骄辞怠色一以谦抑为事闻人善未尝不艳慕见扬人过掩耳亟避去奉先之外不惑异端不谄凟鬼神疾疢忧患之来一委之于天自幼至老无一日废问学故能长于诗文紫阳方公回称其冠絶古今有英雄大丈夫气剡源戴公表元谓其注波五经之渊披条百氏之畹庐陵刘公辰翁又言其不为雕刻苛碎苍然者不惟极尘外之趣兼有云山韶濩之音皆确论也翰墨虽其余事亦有晋魏风酒酣命二童持纸悬笔一挥疾如雨风声光翕然四达而先生素志丘壑以退为进故位不逮名君子惜之先生娶沈氏有贤行前二十七年卒子二贲文林郎南安路总管府经厯采温州路永嘉县鎭海东寨廵检女一归常州路儒学正郑禾孙四栩越东明皆蚤世孙女一适平阳宋允恒允恒由绍庆路儒学正陞授新州新兴县福縁寨廵捡贲以子夭命允恒仲子范为后范有学而文能继其家者也范生子二女三先生所著书曰诗曰文曰经子类训曰集翠裘曰静语皆二十巻尝锓诸梓四方多传诵呜呼先生已矣濓也晚出虽不能识先生幸从乡先生黄文献公游听谈杭都旧事有如淮隂龚公开严陵何公梦桂眉山家公之巽莆田刘公濩西秦张公楧虎林仇公逺齐东周公宻凡十余人相与倡明雅道而先生齿为最少乃与羣公相颉颃南北两山间其遗迹班班故在仅逾五十春秋而先辈风流遗韵弗可复见不亦悲夫呜呼死者固不可作若并其言行而不彰将何以为耸善扶俗之劝于是徇范之请钜细毕书之呜呼先生之名其果待文而后传哉铭曰
　　虎林有善夫兮秉徳良优柔嗜义如嗜利兮避名如避雠指退以为进兮谦抑毎自脩知分中自定兮不假外物求天经况所惇兮血泪交頥流冠冕百行先兮伦品庶不偷发越见声诗兮笙镛间鸣球律吕素和恊兮八音交相缪雄章落四海兮虹气日夜浮栖霞有名山兮草木光如油纪徳荐石章兮千古振诸幽
　　汪先生墓铭
　　新安之婺源有隠君子曰汪先生讳炎昶字茂逺学圣贤之道不求闻于世年七十八以元重纪至元戊寅四月二十四日终于家初元既灭宋宋太学生孙公嵩悲哀不自胜归隠海宁山中誓不与接发为赋咏以寄其无穷之思孙公同时进士许公月卿亦入婺源山中制齐衰服服之以识其终身哀宋之意此二公者皆新安之节义士先生受学于孙公而与许公门人交友故自少慨然无仕进志先生壮时元有天下已久宋之遗俗变且尽矣而先生衣冠动作语言礼度犹宋人也后生小子去宋逺无从徴之见先生咸以为前代之遗贤而先生亦曰吾古逸民也学者因称之为古逸云先生少凝重记忆不能过人然刻苦専笃虽执匕据枕不废诵习力乆思深该贯宏博遂无所不览要其归宿精索于六经而详究于孔子孟轲曽参子思之言参之以伊洛大儒传注之说丝析髪解日攻月较不故求为异而亦不茍为同其所自得既形于言虽不欲求人之知然人有辩其未至者必乐而从之终其身未尝自以为是也其教人履庭跻级具有条序为文竒而不肆遇时触物辄为诗以达其情婉切凄壮人传诵之蜀郡虞文靖公集巴西邓文肃公文原皆盛称其才而先生志操之髙人莫之知也先生家贫事母能致其乐母年八十九先生亦老矣防防祗肃进食奉水必躬亲之母为防其贫先生将终整冠坐命家具疏食少防置筯戒诸子以祭祠之礼言毕正身敛手而逝先生之曽祖讳冲祖讳天衢父讳季安裔出于唐越国公华娶江氏生三男子曰淮琛照乘棠金照乘为弟禹玉后一女适詹某其孙男三人曰某某某先生所着有四书集疏藏于家诗文凡若干巻先生卒时棠金已死淮琛贫未能葬命从子壡告于先生之门人赵君某请辑羣行为状赵君以未葬辞既而淮琛亦卒后十九年至正丙申某月日壡始买地葬先生于黄京山髙路原又以为请赵君乃为状属余铭余诺之未获为去葬之歳又二十四年余欲铭先生墓而赵君之死亦已乆矣于是抚几叹曰先生之卒今始四十余年而先生之子及门人知其事者皆已亡矣使复越四十年其能有知者乎为善者固冀人知己然有善而不闻于来世后死者之责也乃本先生之志为铭以告世之知先生者铭曰
　　朔风荒荒海水赤矣宗社为墟将安即矣冠履倒置命之忒矣髙蹈避世舍道焉适矣彼夸者子羣趋弱矣人之攸乐我心戚矣为陵为渊孰失得矣呜呼先生千载是式矣
　　端木府君墓志铭
　　予友端君以善既卒之一年其子智衰绖踵门泣拜而请曰智也罪衅深重祸延先公以洪武癸丑三月乙卯卒于南京之官舍夀仅五十又三遂以是年某月某日葬于巉山东村之原窃惟先公自少有志事功其善政在人者今多能言之又十年则言之者或寡矣又十年则无人能言之矣此无它人逺者其言湮世易者其事晦亦恒理尔一念及兹宁不使人兴懐乎然而托名文辞者可以埀之无穷千百歳犹夫一日也此为人子者所恃以无恐愿先生进之按学子刘刚状君讳复初以善其字也姓端木氏其先为卫人出于孔门弟子子贡之裔今独以端称氏者从省文也一迁于大梁再迁金陵乌衣巷三迁于溧水县之巉山其详备见谱圗记中曽祖时中祖安父邦达妣某氏君有逺志不肯寂寂落人后至正初以儒试吏江南行御史台同列多贵逰子弟争事表襮君独泰然不失其恒行乆咸畏服之俄迁书吏海右宪部君佐部使者行州县彰善瘅恶威声独着闻防四方兵动东南为尤甚君袖防言时政之急如此则可守如此则可战否则有敛手就降而已上官闻之皆落落不合君仰天叹曰彼以吾发狂言耶时事从可知矣于是怅然有乡土之思溧水道絶不能归侨居金华日以书史自娱至正己亥皇上亲御六军取金华命常忠武王镇之王聘君至幕下未防君辞去防有言于朝者癸卯三月召为徽州府经厯徽为江东大郡政繁而赋殷君悉力佐治百废具举功则归于其长田赋乆不均民不堪命君即城东建局使民自实田集为圗籍覈盈朒验虚实而定科繇吏民隂为欺弊痛谪之不数月而毕由是民无逋租官无横敛三皇孔子庙皆筑台门旅馆之制亦废君或葺或建咸中程式赋不及民皆若不知者丙午冬改通判吉州府吉俗尚哗讦素号难治公召父老子弟戒之曰予闻尔民尚豪侈乐讼鬬朝廷子惠元元春雨秋露无不霑濡尔盍为良民以报上徳宁梗化以自戕耶梗化弗祥天刑所不贷尔其识之民皆惴惴无敢执牒妄诉者丁内艰服除洪武辛亥春被召赴京除磨勘司丞时官署新立凡泉粟之出纳刑法之是非物货之变易无所不当谳君从本达支自流徂源勾稽隠伏纎芥轩露毎一奏对上辄廷誉之未防陞为令君严于限域人见辄畏不敢有所请托俄僚属皆以贪墨败磔首东市唯君能独存清白之行益表见朝着间冬十一月超授嘉议大夫刑部尚书君之用刑本诸法律而持以平恕老于议法者咸以为允杭州马甲飞粮事觉逮系者百余人诏君往治其狱分羣囚别所人各鞫之合其辞叅焉同多者情眞否则伪郡守以下皆服罪壬子春三月拜湖广等处叅知政事阶中奉大夫湖广素号重镇属兵戈蹂践之余土旷民稀君首下属州民复业者复其赋一年次阅官书凡粮储转输钱币出入与夫军装工役皆预为计画且防官属问事不集者其故何繇皆曰一省所辖府州县二百有余逺者在千里外毎官多阙其事因不集君奏请于朝择在职贤良吏摄其政不数月无事不举民惊以为神既而以事召还京师俄以疾卒先配石氏前卒继王氏子四仁义礼智皆石产也仁先卒君天性甚孝自逰宦四方不能奉驩膝下心常慊慊然所得禄赐恒归以娱亲其奉己则泊如也母既卒一念及之辄澘然泣下居官能守贫尝着座右铭曰为官实难贫然后安事有不可急中存寛义曰心契上天脚践实地人谓其能自警云君状貎秀伟美须髯音吐鸿畅或治政弗暇休夜则焚膏命诸子环侍取书之嘉言善行厯厯训戒至夜分乃止故翰林学士朱升尝谓君为人其谦退似懦夫其専谨似腐儒瞻视精悍似侠客掀髯谈世事似辨士而其精神超越又似逸人仙者君子谓为实録予托交于君颇乆而着勲焯能固后死者之责铭乌乎辞然而年日已迈文日以衰无以应四方之求近因燔毁笔砚一切谢絶之而中心犹以为未慊也虽然智之所请则有不得而忘情者遂备采刚之所録而系之以铭铭曰
　　惟士也良有志则刚如挟干将始晦而夷出遇而熙一跃而飞筮仕府僚因赋定繇功而不骄转佐方州革俗以媮训言茧抽磨勘设曹蚕丝牛毛孰得而逃进领秋卿邦宪是经中乎凖绳往莅大藩以执政原江汉乂安材长如河夀则弗多其如命何有子治经足继簪缨纵死犹生巉山之原木古泉寒铭在不刋
　　故新昌杨府君墓铭
　　越之新昌有大山曰彩烟与沃洲天姥邻而彩烟尤为峻絶逺望之如云霞缤纷天隙故名山之絶顶其平如掌沃野数千里桑麻蔚若犬鸡之声相闻或者嫓之武陵源云大姓杨氏自隋末来居之阅数百年而书诗之泽有引弗替在宋之时父子兄弟至连举于有司而嘉泰壬戌进士轰其仕为尤显官终朝奉大夫知广徳军州事赠奉直大夫广徳之从子佑祖亦由太学举进士为婺之浦江丞浦江丞生旵旵生禔禔生府君讳居字温如生三月而其母梁氏亡父命乳母鞠之性颖悟八歳能赋诗及长闻天台于先生子惠传伊洛性理之学执经而受其説乆之融通诸家言而贯以一致神畅心怡实欲起古人千载之上与之晤语既又以为言之不文不能以行逺复从同郡韩庄节公游取文章大家日研摩之其于分章遣辞之法辨其类不类尤严其界域时先师黄文献公以文名当代府君撰长书贽见之公读已啧啧赏爱更掲诸座右賔至则指以示之曰是岂非文耶公为人极慎许可其器重之若此府君尝以春秋学应书乡闱不利遂掩闗不出下帷而讲授四方学子趋之者如云府君日据髙座随其性资而开导之如防大雾而行不自知其沾濡之至学成而去多著名于时人问之则曰我杨先生弟子也恩义隆洽不敢更名他师府君性至孝父有疾昼侍左右夜不敢解衣寝临穴之日号絶于地良久而苏歳时祭祀必预斋戒眡涤灌盛服拜跽俨如祖考之在乎上赡茔有田为豪民所据府君帅宗人白于官复之仍创庵庐以居守者府君介而通庄而能温未尝妄言笑一动一静皆可为式程善古文辞尤长于诗骚亦有爱斋稿若干巻藏于家府君出处之际唯道之从视不义富贵真若浮云临财尤亷路拾遗金俟其主还之里有丧及饥饿者恒周之学者方自以为得师年六十六不幸以洪武九年丙辰冬十一月二十日卒于家明年丁巳春三月十九日窆于金山之原在家西四里而近娶同邑赵氏生男子四长宗学先卒次须学去为浮屠更为梵噩有声丛林间次愿学继父之业次【阙】学女子一归士族盛必胜孙男一自牧女一尚幼予闻之文者将以载道道与文非二致也自夫世教衰民失其正髙谈性命者毎鄙辞章为陋习拘泥辞章者辄斥性命为空言互相讥讪莫克有定殊不知道与文犹形影然有形斯有影其可岐而二之乎是可叹也已府君以超卓之姿穷理攻文孜孜弗之倦务欲合而一之亦可谓知道者矣铭曰
　　大道流行日用昭宣非文之载道孰与传安可岐之徇于一偏迂夫曲士牢执弗迁擿埴索涂何往不颠有倬夫子式窥其全以彼校此孰为愚贤镌石幽墟过者察焉
　　故朱府君文昌墓铭
　　予居浙水东时得朱君好谦之文叹其善于修辞惜未及与其交而好谦殁于兵及来京师又得好谦从弟文昌诗阅之冲澹类汉魏雄健如盛唐复叹曰何朱氏一门之多贤哉未防国子助教曽君旦初同文昌冢子坚持知嘉定州事张状来谒墓道之铭盖文昌之死已四年矣予重违曽君之请不敢辞文昌讳嗣荣文昌字也姓朱氏出唐散骑常侍满之后满本歙人来徙金溪明旸里世为衣冠甲族宋道州营道丞登生太学上舍生恢之恢之生铨铨生贵清贵清生仲梓文昌父也元初避地桃峯复迁家焉文昌治举子业甚精通毛氏诗训故折衷于朱子之説毫分缕析唯恐不合情性之真下笔千余言不休走试江西乡闱立论与有司不合即弃去一假古律诗以自见厯代诸大家皆探微索隠必欲得其防趣而后已用工之深出语辄惊人然不特精于诗甚轻财仗义尤人不易及少时尝以钱粟贷于人一旦自责曰蝇头之利其能汨没男子之志邪悉集受贷者于庭取其所留质剂而焚之其后家单无旦夕之储恬不为怪人有悯其贫畀良田百畞者文昌疑其不义辞弗受乡友罹患难属文昌为之解纷餽白金一镒为文昌夀文昌笑曰吾虽贫亦恶用是哉卒直其事而还其金至正壬辰江淮兵动里之无赖少年相挺为变其首祸者颇与文昌防乃来说曰公藏器于身不以此时取富贵尚何俟耶文昌叱之去遂与絶交未防竟败没文昌宗党知事变不测椎牛酾酒起为堡障屹然孤立数年而羣冦不敢犯文昌之谋为多伪汉陈友谅犯南昌诸郡相继陷文昌曰此非吾辈之力可支盍各逃死乎乃挈一族入闽中虽偹尝险阻畧无怨悔意后五年国兵取江西州县皆入职方文昌始还乡里卜居澄源上遗落世故絶无毛髪萦心所不忘者唯诗耳因扁其室曰啸云轩云东平穆敬来为县欲起文昌为县学师文昌曰吾老矣唯逍遥林壑为宜耳横经讲道岂所堪哉因固辞而去性爱佳山水自谓得堪舆家不传之秘稍暇辄布韈青鞋登陟不少倦不幸以洪武七年二月十四日卒夀五十六所著书有政鉴若干巻燬于兵尚存诗词三百余首题之曰燹余集娶王姜二氏王先十九年卒子二曰坚曰重坚即请铭者孙二曰振振曰绳绳孙女一某年月日卜葬明旸里长冈山文昌所自择也夫诗之为教务欲得其性情之正善学之者危不易节贫不改行用舍与险夷一致始可以无愧于兹如君者盖近之矣世之人不循其本而竞其末往往拈花摘艳以为工而谓诗之道在是惜哉铭曰
　　诗之为教着于礼经温柔敦厚本诸性情君子读之岂惟多识玩其指归感善惩逸我甑生尘我衣悬鹑非义之物弗取诸人如斯学经庶可无愧留连光景敢曰吾事彼苍者云其色可餐洗心涤虑是跻是攀髪犹未皤防然观化何有外慕无昼不夜长冈之原桂老水寒魂魄未归兹焉是安惇书尔铭诒尔孙子庆源方深其流弥弥
　　故温州路总管府判官宣君墓铭
　　始濓游学诸暨时与乌伤楼君彦珍浦阳宣君彦昭郑君浚常浚常之弟仲舒同集白门方氏之义塾塾师乃吴贞文公立夫盖乡先生也彦珍最先还而濓与彦昭浚常兄弟讲学将一期当夜坐月白俟公熟寝辄携手出歩月下时皆美少年不涉事竞跳踉偃仆为嬉戏或相訾謷或角觝其力至不胜乃止独濓朴戅易侮不敢时相逐为驩彦昭于其间尤号雄俊彦昭防目穹鼻须髯森然如防顔面鐡色类河朔间伟人见者莫不畏之已而各西东散去浚常仲舒之燕都客太傅右丞相家驯致显仕浚常官至佥江东建康道肃政防访司事仲舒累迁太常博士彦珍受太师徳王荐为玉龙千户所管民司长官彦昭知印行宣政院以年劳入选擢承事郎温州路平阳州判官转本路总管府判官歳辛丑浚常早卒后九年己酉彦珍亦卒又四年壬子彦昭亦受诬以死其幸存而未死者唯濓与仲舒尔浚常彦珍之墓濓常为之铭仲舒谓濓不可独后于彦昭呜呼前后未五十年而世变不可知者已如此铭其可足恃耶虽然不敢辞也彦昭姓宣氏岊其讳也世为浦江人生长富家而不染绮纨之习别无嗜好唯购书不知休或请脱衣巾以偿亦不靳入仕极清白凡所需之物必取给于家毫分不受于民在平阳时吏畏其不相容各去而更他业儒生有百畞之园为世家所侵虽屡诉有司辄以厚贿属吏连年不决彦昭立断还之儒生函金为谢彦昭叱去曰顾法当尔吾岂私汝者耶彦昭恐童奴隂受之阳缚就地持杖大声曰儒生所送金何在童奴埀涕曰某实不受金彦昭释之曰吾姑试汝尔后十日儒生画菜一本装潢成防入谢曰判官清苦敢以一菜为献彦昭曰是虽微物终有私意存遂题识而归之天大雨民与军争簦民曰我物而军取之军之辞亦然絶无证左者彦昭命裂而为二并驱出使卒踵其后军忿噪不已民曰汝自失簦于我何损耶卒以闻彦昭杖民令买簦偿军其在温府治声如平扬防大侠起东海来攻府城戍将问计于彦昭彦昭曰此乌合之众耳宜帅精锐大开城门捣退之冦果败北自是屡战屡捷戍将气骄颇易之冦乘隙入城戍将被擒而彦昭亦受缚彦昭瞑目骂曰天子何负于汝乃搆乱邪冦怒欲兵之民翼蔽其背泣曰宁杀我毋杀我判官冦义之而止彦昭得解夜缒城而出请兵于方岳连帅欲为殄灭之计无有聼之者彦昭知时事不可为归卧孙井山中已而元亡大明受命有诏起江南文学之士而彦昭与焉上将官之彦昭辞以疾不受复还故山彦昭之兄财赋总管府知事彦髙风流醖借为多士之冠彦昭与共论上下二千年治乱至抵几太息间操觚成诗酬答不已襟懐冲旷外物若不能扰之兄弟又善音乐遇风日和丽对坐海棠洞底取檀槽琵琶弹之侑以乐府新声酾酒仰天而饮不至于醉不休防婚家干没里氓田氓挝登闻鼓诉寃诬彦昭闗通州县以致事不直彦昭实不与闻也逮彦昭至刑部婚家引伏部吏并罪彦昭彦昭抗辞曰我实无罪奈何不为白行当于殿陛前辨之吏怒下狱幽之彦昭气愤愤无所泄不食三日死口鼻出涎涕凝结须上成氷实洪武壬子正月某日也夀六十其子骐收骨归葬于某乡某山之原礼也彦昭曽大父某大父某父嗣良母某氏娶方氏生三子长即骐次骃次骆女一适洪某孙男三某某某呜呼彦昭之事行其都凡如此濓谨为序之皆出于人心之所同不敢以私好变易其辞盖期传信于来世云复收泪而着铭曰非学之弗蘉胡轧之而使屯邪非才之不扬奈何不得以伸邪百龄防何孰为短长达人大观其得丧固均邪墓草荒凉青而复黄宁不使余感旧而伤神涕涙而沾巾耶
　　故处州翼同知元帅季君墓铭
　　元季之乱江南诸郡多陷于盗独处州以士大夫倡义兵坚守而完及今上渡江始降其城邑故处称善郡是时起兵之士丽水有叶君琛青田有刘君基龙泉有章君溢与三君并称者曰季君汶亦龙泉人其举谋兴事不甚相逺其后三君在国朝为显官故天下皆知其名季早致其事以归是以其功不显然其乡人至今以之儗三君则不以其位也君讳汶字彦父氏为季元至正中率壮士从石抺忠愍公宜孙讨贼数战数有斩获功授义兵万户经畧使李国鳯承制改龙泉县尹不就国兵破处州擢安南翼总管防贺李二将叛杀总制孙炎处大扰君勒部驻白岩出其不意攻之已而中书平章政事邵某亦引兵至左右夹击遂诛贺李复其城事闻陞处州翼同知元帅赐白金盂文绮青田盗叶贤三烧浦城政和两县掠妇女畜产而南君告胡总制深伏兵平山岭邀击斩之出私财赎军中所掠耄倪遣还其家民徳君肖像而祝者甚众洪武元年上即位君入见于便殿辞疾乞骸骨上亦老君遂锡宴仪曹赐袭衣冠带金帛遣归居九歳以十年正月二十六日卒夀六十君少读书多智畧事亲孝服丧如古礼族人贫者买田以赡之不能学者延师以教之外王父无嗣为立其宗人之贤者且割田畀之祀乡民老无以养者月予粟病则施药死则给以槥椟民苦嫁女育女多溺死君説以父子至理有育女者以粟六斛养之尝出见羣妪灌苖色饥甚遗以囊中金十两而去其为人望之凛然与之语温然乆而知其为豁然长者也君曽大父讳泰来大父讳仅父讳镜其先在宋时多显者娶张氏先卒晚娶叶氏二男子榘槩槩为母弟漳后一女适张守成孙男四炳允頥允齐允中余与刘君基游固闻君事及君卒榘复奉工部员外郎刘君状趋京师请铭且言将以某年月日葬于剑池乡大运里某山之原不可无铭乃为之铭铭曰
　　元运将倾四方震惊海怪山妖执殳逞兵括有季君实竒壮士手麾义旌从者如水左捕右攘朱衣铜章却而弗居以待真王真王之兴雷轰风行孰戕守臣敢触天刑长剑如林万夫一心扼其咽喉执斧碪平帝念峻功赐金赐爵扫除东南防敢不恪飞龙御天虎拜陛前乱既息乞身林泉帝曰归乎齿则既多大带巍冠辉于乡闾乡闾有言君绩孔伟死而弗朽不在太史揆行考勲以焯以宣遗徳在焉弥乆而传
　　莆田陈府君墓铭
　　君讳中立字诚中姓陈氏莆田之忠门人其先有名畟者宋绍圣间举进士官奉议郎曽祖讳子文祖讳君保父讳髙有学行学徒私諡曰靖逸翰林侍讲学士晋安张公以宁铭其墓母林氏君季父讳齐早死无子君以祖命后之少受经于温陵卢公琦公以文学著称君闻其指授色承心解日鶱月迈莆士皆叹服之元至正间部使者行县集经生试君辄魁诸生防张潞公翥以脩撰使莆见君文诵而竒之由是君名益着然就有司试即不利君语人曰我命薄故尔非吾文之罪也遂隠居不复有仕进意晚乃结庐壶山年五十有三以国朝洪武十一年正月十二日终于家君事先有礼毎讳日必素服悲哀至终身不怠初君之祖暨父欲营义塾以教里中子弟规制未备而殁君继先志创庙建学学后为祠祀艾轩晦庵夹漈三先生复为祠庙右奉其师卢公之主讲说有堂燕居有室凡学之制无所不完割祭田十余亩以食为师者储山园之利以资春秋之祭凡为淑人善俗之计者又咸极其虑君日陈经传为学者剖析圣贤大防乡人赖之呜呼世之为士者其未遇也常以无位不足施其所学为忧及既得位则又顾畏怯缩为其身谋终无所益于人者众矣夫岂知君子之为善固不在乎位之大小哉若君者一介之士未尝受釜庾之防而汲汲焉以化其乡人为心其亦异于懐位尸防者多矣君配国清林氏子男曰堂曰基女二长适郡人顾初幼在室皆林氏出堂将以是年某月日葬君于某山之原请铭于太史氏濓濓尝铭君母墓闻君行宜铭铭曰
　　维古之士不以位世降俗媮位斯贵贵而无能冠狗彘岂若夫君贱为庶居家孝友推以义辟庐建学躬训莅乡髦如云聆且肄少长龂龂类洙泗化嚚为良暴更懿醇儒为功斯小试嗟哉后人继其志庙祀勿忘钦永世
　　故诗人徐方舟墓铭
　　庚子之夏皇帝遣使者奉书币起濓于金华山中时则有若青田刘君基丽水叶君琛龙泉章君溢同赴召遂出双溪买舟泝桐江而西忽有美丈夫戴黄冠服白鹿皮裘腰绾青丝绳立于江濵揖刘君而笑且以语侵之刘君亟延入舟中叶章二君兢来讙谑各取冠服服之竟欲载上黟川丈夫觉之乃止濓疑之问于刘君曰此何人斯诸公乃爱之深耶刘君曰此睦之桐庐徐舫方舟也濓故闻方舟名亦起而鼓噪为驩共酌酒而别声迹不相闻者久矣自时厥后叶君出守南昌殁于王事后五年章君为御史中丞以卒又后十年刘君亦官至御史中丞受封伯爵投老于家复以一疾不起又二年濓亦乞骸骨还山白髪埀领頽然成老翁矣今年冬来朝京师忽方舟之子膺持中书舍人史靖可之状来谒遂速之铭则知方舟之死已厯一十二年嗟夫人生如寄石火电光真不堪把玩如此良可悲哉濓因语膺以旧事为之凄恻者乆之乃序述其事曰方舟故簪缨家自幼有侠气好驰马试剑兼善攻毬踘之戏视拘拘法度士如无物稍长幡然悔曰此岂君子道哉即从师受章句为进士业操觚为文辄烂然成章已而又悔曰是如蠧书蟫出入于故纸中何有终期哉人生贵适意曷习古歌诗以吟咏性情庶防少遂其愿耳先是睦多诗人唐有皇甫湜方干徐凝李频施肩吾宋有髙师鲁滕元秀世号为睦州诗派方舟悉取而讽咏之鈢肝刿肾期起迈之乃已积之既久圎熟璀璨明珠走盘而玉色交映也方舟犹以为未足出游江汉淮浙间与名士相摩切而诗道益昌江浙行省叅知政事苏君天爵闻其贤力欲荐之方舟曰吾诗人尔其可縻以章绂耶竟避去筑室江臯日苦吟于云烟出没间翛然若与世隔因自号曰沧江散人天大雪乃泛舟钓江中终日恋恋若不忍舍去见者疑其非世间人元季兵乱益韬闭不出易为隠者服人莫知其踪迹所在有瑶林沧江二集各若干巻唐诗通考若干巻藏于家云方舟平居喜怒不形于色无急歩无疾呼防测涯际性尚风义宛陵罗氏率五百指来避兵方舟衣且食之病者注药死无所归则择地藏之久而弗懈事平具巨舟载其还家至正丙午正月九日方舟以疾卒夀六十八某年某月日葬于某县霞川之原君子稽其自号题曰诗人沧江徐方舟墓表其志也方舟髙祖某宋四川制置使曽祖某某路提举常平公事祖某始自淳安迁桐庐今为桐庐人父子竒元中顺大夫平江路总管府治中致仕妣皇甫氏妻张氏有妇道前二十九年卒子三人长曰行蚤世次曰鼎次即膺以文学受荐授淮安桃源丞女二人适某某孙男九人曰某曰某云云孙女二人未行濓谓君子出处固立志之不同然亦有命焉当刘君之出也衔方舟以隠自髙数欲挽起之防有故而止方舟获终老于山林亦岂偶然之故哉予思方舟其人而不可得俯念畴昔防然伤情乃厯序其故而铭之曰
　　有才不施一发乎诗日星月露草木走飞人事变迁可愕可悲举无遁情入我范围咳唾所及皆成珠玑一旦观化魂无不之非涌醴泉定生灵芝昭徳之符千载弗墟洪武丁巳冬十一月具官宋濓造
　　亡友陈宅之墓铭
　　呜呼吾宅之死矣铭非濓孰能为之初濓读书浦阳江上宅之侍其舅氏吴徴君长卿来游濂始识之徴君渊澄山耸发言不繁而咸中肯綮宅之气象雍容揖让合节鳯和鸣而玉锵如也濓心异之进谒徴君退必与宅之言问其所从师则韩庄节公性黄文献公溍也问其所学则治经为进士之业也濂时颇有志应举相与诘难经义连日夕弗休迨别去犹依依南望至日落乃止自时厥后宅之声誉日起大夫士唯恐内交之晚防访使者行部举为稽山书院山长宅之辞宅之意气方豪谓朱紫可以引手致及试艺有司数上数不利乃抚几叹曰慈亲年髙矣予髪亦种种安能逐三五少年竞一日短长耶即退隠大山中朝夕亲侧不敢少离去濓闻而悲之至正戊戌濂避兵徴君家已而迁宅之之西轩濓携室人贾専及仲子璲长孙慎三世为四人尔心胆战掉若丧家之犬宅之煦妪而轸存之视濂犹弟兄遇璲与慎有若子孙宅之内子蒋夫人亦视専如妯娌然濓安之百里之外忘其流离颠沛之苦者宅之夫妇力也浦阳既入职方濓挈妻孥而还庚子之夏朝廷遣使者来召濂趣装上南京擢为王官与宅之别者阅十春秋其依依之懐犹浦阳南望时暨以病予告东归思宅之之心逾切病间竟骑驴往见宅之大喜屐齿殆将折留连浃旬椎羊豕以为飨当夜半酒酣叙兵火离合语刺刺不能已既而掀髯髙歌声调激烈一吐壮年不平之气濓复悲其壮志虽不衰然亦頽然老矣居亡何濓复起脩元史进官禁林又将十年而璲同慎亦俱窃防于朝濓私自念皇明圗任黄髪以开文治如宅之者年纵迈岂丘壑所能淹将以其文行上闻璲慎咸争曰陈先生老矣得毋不可于意邪乃止洪武丁巳春濓蒙恩休致于家始知宅之之殁已五年矣欲如昔日一见有不可得矣追念今古不觉澘然出涕専亦思蒋夫人之切复念宅之固云殁而夫人尚无恙行当胥防以慰中心之悬悬近有自诸暨来者则又曰夫人之亡亦已三月呜呼悲夫濓知宅之之深者宅之殁矣铭非濓孰堪为之宅之讳堂宅之其字也姓陈氏其先襄阳人十一世祖宋国子助教旦始迁于杭生余姚知县慤再迁诸暨陶朱里曽大父某大父琳承信郎提刑司干办公事娶吴氏吴居县东之流子里生子曰灿宅之之父也仍娶于吴遂依女氏以居为流子里人宅之夀七十有七卒之日乃癸亥十一月六日闰月二十三日葬于戈溪之源娶黄氏夀六十前十五年卒继配即蒋夫人有妇徳乡人称之夀七十四后五年卒子男四銕鋘镛镒鋘亦前五年卒女二适吴义吴鐩鐩徴君长孙孙男六济温浦润浩潽女二尚幼曽孙男四樟权梓橡宅之性雅饬行乎患难能以理自遣室庐荡于兵燹亟迁别墅曽无防微见于顔色毎速故人饮酒赋诗以自适其诗韵度深婉一篇出人竞持去闾井之间恒乐亲之久而不厌徴君家将合族为义居宅之左右徴君为定科条以齐子姓至今守之呜呼宅之已矣而徴君亦作土中人矣上距避兵之歳仅二十年人事变迁何所不有未知后二十年又为何如也唯有善名著于时述作传于人虽殁犹不殁也如宅之者是已铭曰
  </div>
  <div class="pagination">
   <a href="文宪集_page15.html">
    上一页
   </a>
   <span>
    ...
   </span>
   <a href="文宪集_page11.html">
    11
   </a>
   <a href="文宪集_page12.html">
    12
   </a>
   <a href="文宪集_page13.html">
    13
   </a>
   <a href="文宪集_page14.html">
    14
   </a>
   <a href="文宪集_page15.html">
    15
   </a>
   <span class="current-page">
    16
   </span>
   <a href="文宪集_page17.html">
    17
   </a>
   <a href="文宪集_page18.html">
    18
   </a>
   <a href="文宪集_page19.html">
    19
   </a>
   <a href="文宪集_page20.html">
    20
   </a>
   <a href="文宪集_page21.html">
    21
   </a>
   <span>
    ...
   </span>
   <a href="文宪集_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
