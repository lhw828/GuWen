<!DOCTYPE html>
<html>
<head>
    <meta charset="UTF-8">
    <title>文山集 - 第 23 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 23 页/共 34 页</h1>
    <div class="content">　　春秋人物类能言宗国常因口舌存我亦濒危専对出北风满野负乾坤
　　单骑堂堂诣敌军古今祸福了如陈北方相顾称男子似谓江南尚有人
　　百邑无厌不可支甘心卖国问为谁豺狼尚畏忠臣在相戒勿令丞相知
　　慷慨轻身堕蒺藜羝羊生乳是归期岂无从史私袁盎恨我从前少侍儿
　　英雄未肯死前休风起云飞不自由杀我混同江外去岂无曹翰守幽州
　　纪事
　　正月二十日晚敌留予营中云北朝处分皆面奉圣旨南朝每传圣防而使者实未曽得到帘前今程鹏飞面奏太皇亲听处分程回日却与丞相商量大事毕归阙既而失信予直前诘责之辞色甚厉不复顾死译者再四失辞予迫之益急大酋怒且愧诸酋羣起呵斥予益自奋文焕辈劝予去彼之左右皆唶唶嗟叹称男子心
　　狼心那顾防铜盘舌在纵横撃可汗自分身为虀粉碎彼中方作丈夫防
　　纪事
　　正月二十日至敌营适与文焕同坐予不与语越二日予不得回阙诟北人失信盛气不可止文焕与诸酋劝予坐野中以少迟一二日即入城皆绐辞也先是予赴平江入疏言叛逆遗孽不当待以姑息乞举春秋诛乱贼之法意指吕师孟朝廷不能行至是文焕云丞相何故骂焕以乱贼予谓国家不幸至今日汝为罪魁汝非乱贼而谁三尺童子皆骂汝何独我哉焕云襄守六年不救予谓力穷援絶死以报国可也汝爱身惜妻子既负国又隤家声今合族为逆万世之贼臣也孟在傍甚忿直前云丞相上疏欲见杀何为不杀取师孟予谓汝叔侄皆降北不族灭汝是本朝之失刑也更敢有面皮来做朝士予实恨不杀汝叔侄汝叔侄能杀我我为大宋忠臣正是汝叔侄周全我我又不怕孟语塞诸酋皆失色动顔索多以告巴延巴延吐舌云文丞相心直口快男子心索多间云丞相骂得吕家好以此见诸酋亦不容之
　　不拚一死报封疆忍使湖山牧虎狼当日本为妻子计而今何面见三光
　　虎头牌子织金裳北面三年蚁梦长借问一门朱与紫江南防世谢君王
　　枭獍何堪共劝酬衣冠涂炭可胜羞袖中若有撃贼笏便使凶渠面血流
　　麟笔严于首恶书我将口舌击姧谀虽非周勃安刘手不愧当年产禄诛
　　信云父
　　信世昌字云父东平府人公子无忌之后尝为元太常丞北方之儒也索多索多使之来伴予云父知古今识道理可语中原遗黎甚惓惓于本朝颇输情焉作诗见赠内两句云宗庙有灵贤相出羣黎无害大皇明京师为之传诵云父大意以为髙丽地方数千里昨防其半遂称藩大元喜其不拒并侵疆归之今传世如故大宋衣冠正统非髙丽比北必不敢无礼于吾社稷也云父念本朝亦愿望之辞
　　东鲁遗黎老子孙南方心事北方身防多江左腰金客便把君王作路人
　　信云父好为诗而辞极俚近一日问予诗法予因举宫词数章比兴悠长意在言外云父恍有所得明日袖出一絶云东风吹落花残英犹恋枝莫怨东风恶花有再开时言予之不忘王室而王室之必中兴也云父居近阙里渐染孔氏之遗风故其用意深厚而超悟如此
　　肯从悟室课儿书啮雪风流却减渠我爱信陵冠带意任教句法问何如
　　则堂
　　敌入京城贾余庆迎逢卖国既令学士降诏俾天下州郡归附之又各州付一省劄惟枢宻则堂家先生翁于省劄上不肯押号呉丞相坚号老儒不能自持一切惟贾余庆之命其愧则堂甚矣程鹏飞见则堂不肯奉命堂中作色欲缚之去则堂云中书省无防执政之理归私防以待执彼竟不敢谁何予在营以忠义孤立闻其事以自壮云
　　山河四塞旧瓯金艺祖髙宗实鉴临一日尽将输敌手何人卖国独甘心
　　中书堂帖下诸城摇首庭中号独清此后方知枢宻事从今北地转相惊
　　思蒲塘陈
　　扬旌来冉冉卷斾去堂堂恨我飞无翼思君济有航麒麟还共处熊虎已何乡南国应无恙中兴事防长
　　思方将军
　　始兴溪子下江淮曽为东南再造来如虎如熊今固在将军何处上金防
　　索多
　　索多为予言大元将兴学校立科举丞相在大宋为状元宰相今为大元宰相无疑丞相常说国存与存国亡与亡这是男子心天下一统做大元宰相是甚次第国亡与亡四个字休道予哭而拒之索多常恐予之伏死节也
　　虎牌毡笠号公卿不直人间一唾轻但愿扶桑红日上江南匹士死犹荣
　　二王
　　索多防古岱一日问度宗防子答曰三子问皇帝是第防子答曰第二子立嫡也问第一子三子封王乎曰一吉王一信王问今何在曰大臣护之去矣骇云去何处曰非闽则广宋疆土万里尽有世界在云既是一家何必逺去曰何为恁地说宗庙社稷所闗岂是细事北朝若待皇帝好则二王为人臣若待皇帝不是即便别有皇帝出来二酋为之愕眙不能对
　　一马渡江开晋土五龙夹日复唐天内家苗裔真隆凖奠鼎从知万亿年
　　气槩
　　索多一日问予何以去平江予曰有诏趣入卫问予兵若干予对五万人喟然叹曰天也使丞相在平江必不降予问何以知之云相公气槩如何肯降但累城内百姓予谓果厮打亦未见输赢唆都大笑
　　气槩如虹俺得知留呉那肯竖降旗北人不觧欺心语正恐南人作浅窥
　　使北
　　北兵入城既刼诏书布告天下州郡各使归附又逼天子拜表献土左丞相呉坚右丞相贾余庆枢宻使谢堂参政家铉翁同知刘岊五人捧表北庭号祈请使贾幸国难自诡北人气焰不可向迩谢无识附和呉老儒畏怯不能争刘狎邪小人方乘时取美官扬扬自得惟家公非愿从者犹以为赵祈请意北主或可语冀一见陈説为国家有一线故引决所未忍也五人之行皆出北意呉初以老病求免且已许之故表中所述贾谢家刘四人呉不与焉二月初八日四人登舟忽巴延趣予与呉丞相俱入北予不在使者列是行何为盖驱逐之使去耳予陷在难中无计自脱初九日与呉丞相同被逼胁黾勉就船先一夕予作家书处置家事拟翌日定行止行则引决不为偷生及见呉丞相家参政呉殊无徇国之意家则以为死伤勇祈而不许死未为晚予以是徘徊隠忍犹冀一日有以报国惟是贾余庆凶狡残忍出于天性宻告巴延使启北庭拘予于沙漠彼则卖国佞北自谓使毕即归愚不可言也谢堂已宿谢村初九日忽驾舟而回或谓索多为之地巴延得贿而免堂曲意奉北可鄙恶尤多诗记其事
　　自说家乡古相州白麻风防出狂酋中书尽出降元表北渡黄河衣锦逰【贾】
　　至尊驰表献燕城肉食那知以死争当代老儒居首揆殿前陪拜率公卿【呉】
　　江南浪子是何官只当空庐杂剧看拨取公卿如粪土沐猴徒自辱衣冠【刘】
　　公子方张奉使旗行行且尼复何为似闻倾尽黄金坞辛苦平生只为谁【谢】
　　廷争堂堂负直声飘零沙漠若为情程婴存赵真公志赖有忠良壮此行【家】
　　初脩降表我无名不是随班拜发人谁遣附庸祈请使要教北国识忠臣
　　客子漂摇万里程北征情味似南征小臣事主寜无罪只作幽州谪吏行
　　使旃尽道有回期独陷羇臣去牧羝中尔含沙浑小事白云飞处楚天低
　　杜架阁
　　天台杜浒字贵卿号梅壑纠合四千人欲救王室当国者不知省正月十三日见予于西湖上予嘉其有志颇奬异之十九日客賛予使北梅壑断断不可客逐之去予果为北所留后二十日驱予北行诸客皆散梅壑怜予孤苦慨然相从天下义士也朝防特改宣教郎除礼兵架阁文字
　　仗节辞王室悠悠万里辕诸君皆雨别一士独星言啼鸟乱人意落花销客魂东坡爱巢谷颇恨晚登门昔趍魏公子今事霍将军世态炎凉甚交情贵贱分黄沙扬暮霭黑海起朝氛独与君携手行吟看白云
　　闻鸡
　　自入北营未尝有鸡唱因泊谢村始有闻是夜几与梅壑逃去二更遣刘百户二三十人拥一舟来逼下船遂不果
　　军中二十日此夕始闻鸡尘暗天街静沙长海路迷铜駞随雨落铁骑向风嘶晓起呼詹尹何时脱蒺藜
　　命里
　　二月初十夜为刘百户者所迫中原人尚可告语也贾余庆语特穆尔曰文丞相心肠别翌日早特穆尔自驾一舟来令命里千户押予上船凶焰吓人见者莫不流涕命里髙鼻而深目面毛而多须回回人也
　　熊罴十万建行防单骑谁教免胄来一日捉将沙漠去遭逢碧眼老回回
　　留逺亭
　　十一日宿处岸上有留逺亭北人然火亭前聚诸公列坐行酒贾余庆有名风子满口骂坐毁本朝人物无遗者以此献佞敌惟亹亹笑刘岊数奉以淫防为北所薄文焕云国家将亡生出此等人物予闻之悲愤不已及是诸酋専以为笑具于舟中取一村妇至亭中使荐刘寝据刘之交坐诸酋又嗾妇抱刘以为戏衣冠扫地殊不可忍则堂尤愤疾云
　　甘心卖国罪滔天酒后猖狂诈作颠把酒逢迎酋长笑从头骂坐数时贤【贾】
　　落得称呼浪子刘樽前百媚佞旃裘当年鲍老不如此留逺亭前犬也羞【刘】
　　平江府
　　予过呉门感念凄怆向使朝命不令入卫严速予以死守不死于是即至今存可也予托病卧舟中旧吏三五人来遗民闻吾经过无不垂涕者舟到一时顷即觧防夜行九十里北似防我云
　　楼防俯舟楫城郭满干戈故吏归心少遗民出涕多鸠居无鹊在鱼网有鸿过使遂睢阳志安危今若何
　　无锡
　　己未予携弟壁赴廷对尝从长江入里河趍京口回首十八年复由此路是行驱之入北感今懐昔悲不自胜
　　金山冉冉波涛雨锡水泯泯草木春二十年前曽去路三千里外作行人英雄未死心为碎父老相逢鼻欲辛夜读程婴存赵事一回惆怅一沾巾
　　吊五木
　　予初以朝廷遣张全将淮兵二千救常州以其为淮将必经厯老成遂遣朱华将三千人从之张全无统驭之材自为畦町十月二十六日提淮军自往横林设伏虞桥北兵至麻士龙死之张全不救走回五木五木乃朱华军所驻如掘沟堑设鹿角张全皆不许朱华措置殊不晓其意二十七日北兵薄朱华自辰至未朱华与广军与之对北兵自路塘直来死于水者不可胜计至晚北兵绕山后薄贑军尹玉当之曽全胡遇谢云曽玉先遁走尹玉死焉张提军隔岸不发一矢有利灾乐祸之心吾军渡水挽张全军船张全令诸军断挽船者之指于是溺死者甚众张全并宵遁惟尹玉残军五百人与北兵角一夕杀北兵及马委积田间质明止有四人得归今易崇尚存呜呼使此战张全稍施援手可以大胜防一夫无意而事遂闗宗社呜呼天哉余初欲先斩张全然后取一时败将并从军法以张全为朝廷所遣请于都督乃宥张全使自赎予遂不及行法后诣余杭发京师姑取曽全以徇众而噬脐多矣过五木吊战塲为之流涕不可御续闻张全者淮东之偾将也昨随许文徳复清河兵已入城张全鸣金散众许不敢战斩将自缚觧赴制阃李公以使过期之得不死予不知受其误其免罪又出于第二次侥幸卒为降贼可叹恨云
　　首赴勤王役成功事则天富平名委地好水泪成川我作招魂想谁为掩骼縁中兴须再举寄语慰重泉
　　哭尹玉
　　尹玉江西宪司将官五木之战手杀七八十人其麾下与北兵战并死无一降者朝廷赠濠州团练使立庙与二子官承节下江西安抚使拨赐良田二百亩其间以捕寇死者何限惟玉得其死所恤典非细哀荣备焉
　　团练濠州庙贑川官其二子赐良田西防捕逐多亡将还有焚黄到墓前
　　常州
　　常州宋睢阳郡也北兵愤其坚守杀戮无遗种死者忠义之鬼哀哉
　　山河千里在烟火一家无壮甚睢阳守寃哉马邑屠苍天如可问赤子果何辜唇齿提封旧抚膺三叹吁
　　镇江
　　至京口予以十八年曾自镇江趍京今自京趍镇江俯仰感叹为之流涕
　　铁瓮山河旧金瓯宇宙非昔随西日上今见朔尘飞豪杰非无志功名自有机中流懐士稚风雨湿双扉
　　渡洲
　　诸祈请使十八日至镇江府阿珠在洲即请十九日渡江至则鲜腆倨傲令人裂眦诸公皆与之语予始终无言后得之监守者云阿珠言文丞相不语肚里有偻防彼知吾不心服也
　　跨江半壁阅千帆虎在深山龙在潭当日本为南制北如今翻被北持南
　　眼前风景异山河无奈诸君笑语何坐上有人正愁絶彼中便道是偻防
　　吊战场
　　连年淮水上死者乱如麻魂魄丘中土英雄粪上花士知忠厥主人亦念其家凶徳寜堪久皇天应不差
　　回京口
　　予回京口幸得间问舟为脱去计连日不如志赋是诗
　　早作田文去终无苏武留偷生寜伏剑忍死欲焚舟逸骥思超乘飞鹰志脱鞲登楼望江上日日数行艘
　　思小村刘
　　春云惨惨兮春水漫漫思我故人兮行路难君辕以南兮我辕以北去日以逺兮忧不可以终极蹇予马兮江臯式燕兮以逰遨念我平生兮思君鬱陶在师中兮岂造次之可离忠言不闻兮思君忸怩毫厘之差兮天壤易位驷不及舌兮脐不可噬思我故人兮懐我亲懐我亲兮思故人懐哉懐哉不可忍兮不如速死慨百年之未半兮胡中道而遄止鲁连子兮义不帝秦负徳兮闗不名为人委骨草莽兮时廼天命自古孰无死兮首丘为正我行我行兮梦寐所思故人望我兮胡不归胡不归
　　沈颐家
　　予回京口北人欵之府中予不得离岸上得沈颐家坐卧固不意予为逃计也
　　孤舟霜月迥晓起入柴门断岸行簮影荒畦落履痕江山浑在眼宇宙付无言昨夜三更梦春风满故园
　　脱京口
　　二月二十九夜予自京口城中间道出江浒登舟泝金山走真州其艰难万状各以诗记之
　　定计难
　　予在京城外日夜谋脱不得间者谢村几去至平江欲逃又不果至镇江谋益急议趍真州杜架阁浒与帐前将官余元庆实与谋元庆真州人也杜架阁与予云事集万万幸不幸谋泄皆当死死有怨乎予指心自誓云死靡悔且办匕首挟以俱事不济自杀杜架阁亦请以死自効于计遂定
　　南北人人苦泣岐壮心万折誓东归若非斫案判生死夜半何人敢突围
　　谋人难
　　杜架阁如颠狂人醉游于市遇有言本朝而感愤追思者即捐金与之宻告以欲遁之谋无不愿自効以无舟而辍前后毋虑十数其不谋泄真幸耳
　　一片归心似乱云逢人时漏话三分当时若也私谋泄春梦悠悠郭璞坟
　　踏路难
</div>
    <div class="pagination">
<a href="文山集_page22.html">上一页</a><span>...</span><a href="文山集_page18.html">18</a><a href="文山集_page19.html">19</a><a href="文山集_page20.html">20</a><a href="文山集_page21.html">21</a><a href="文山集_page22.html">22</a><span class="current-page">23</span><a href="文山集_page24.html">24</a><a href="文山集_page25.html">25</a><a href="文山集_page26.html">26</a><a href="文山集_page27.html">27</a><a href="文山集_page28.html">28</a><span>...</span><a href="文山集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
