<!DOCTYPE html>
<html>
<head>
    <meta charset="UTF-8">
    <title>少室山房集 - 第 18 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 18 页/共 89 页</h1>
    <div class="content">　　方生翁恬祖太古以隐操著称为诗歌不规规绳墨而天趣自得呉歙间名士多与之游生少即世其家业时时挟策及余门所为寄赠推挹者甚至今秋得余白榆集读之狂叫击楫立为跋数千言余弥愧其奨饰顾自生昌芰之嗜发之余未尝请也爰报以诗
　　方生尧治太古孙丘壑流风今尚存敝衣掣衿动见肘负气不肯干豪门自言知交遍海宇输肝伏胆惟三人新都汪伯玉兴国吴明卿里中胡元瑞三子者令我寤寐劳心魂丈夫壮志在不朽要今竹帛垂乾坤升堂入室即先达眼底穷通安足论忆汝前年走兴国云梦潇湘眼双碧吴郎跳梁空一世赠汝篇章朗奎璧忆汝去年入新都司马文名天下无如椽立草处士传坐令气色髙菰蒲两公声誉冠天下汝得璠璵重増价先生龌龊类楚囚汝何所见何所求方生大笑笑余嬾惟我与公交不浅柴门相去十里强溪上时时达鸡犬自君总角才已闻我向何人不道君大苏小陆长在口王后卢前讵足云曹刘李杜亦男子见君敢谓秦无人君或未知我我实深知君君也歌诗遍林樾恍揭大吕悬云门珠玑万斛落謦欬世人畴不攀青云胡为靳我无一字如挟九鼎持千钧即今便欲武夷去寸心耿耿当谁陈秋风布袍寒彻骨愿得片语回阳春我闻生言亦大笑过诚在我不在君不见杜陵赠端复文章有道交有神家鸡野鹜种种好大鹏斥鷃何疎亲醉中狂笔歌赠汝朱弦白日飞梁尘忆生年少气横发世世纶竿受家业学书学剑三十年学得新诗动吴越青鞵半踏天竺雨白纻全骄武林月我谓汝诗胜汝祖汝得余言欲起舞先生片诺岂偶然立榜余名在今古髙堂防沓来寒风绕夜芙蓉电光吐干将莫邪自有灵谁其拂拭华隂土呜呼穷鬼实伺人五亩经营生计阻连年旱魃满山谷赤日横天跨平陆十家九家鬻婴孺生也宁免妻儿哭昼扪甑釡多游尘晓摸瓶罂絶余粟床头魍魉时揶揄屋上鸺鹠多刺促任使喉端喙三尺不博车前薪一束以兹欲作闽中游幔亭峨峨天尽头云璈玉佩纷上界铁船丹灶悬中流一遇灵仙蜕凡骨脱弃妻子如蜉蝣先生较汝穷更甚蹉跎四十谈封侯老亲稚子倐抛掷一身宇宙如悬疣浮名鸡肋果何用百年强半居穷愁作歌赠汝慰汝意仰天长啸风飕飅三山九曲防寻汝竹枝桂棹行夷犹武夷君兮倘相值挟汝烂醉金银楼【病余絶不作长歌生两以书来尧治垂槖而游闽惟借子大篇以重即子有辞于尧治其曷辞于武夷君噫余懒慢自废若青霞赤城两地主步武间不闻问久矣况武夷君庸暇以苛礼责余惟是生十载之勤缺焉久未报也故歌以慰之并寄询武夷君焉】
　　二酉山房歌【有序】
　　弇州王公既为余记二酉山房矣新都汪公复为余作山房书目叙敬赋长歌奉酬凡千字
　　君不见昆仑高高阆风出其上下视扶桑弱水相去几千丈傍开四百四十门日月东西互相望传闻大酉小酉双名山乃在昆仑阆风二岳之中间帝遣藏书号羣玉金庭石室森钩连白虹璀粲映缃帙朱霞错落垂琅函自从轩辕来窅絶殊人寰灵威丈人过缩足不敢前成周穆满驱八骏蹑电乗风到灵境岚深谷峭黯莫留却携王母升蓬丘祖龙炎威扫六合秦人留书闭空峡至今玉洞开桃花仙源可望不可涉坑灰未冷汉社兴大儿中垒小子云藜然天禄下真宰烂漫七略罗天人阮家居士重搜録蠧简纵横委胸腹湘东再火一不留七万瑶华烬荒簏聚书崛起开皇朝缥囊璚笈摩丹霄累累三十七万巻嘉则之殿髙岧嶤诸儒讐校汰冗杂正本亦止三万饶开元八万最竒絶徃徃珠出岩穴宋时羣主竞好文一日三诏何缤纷后来马郑诸子出摩娑论列亦已勤好武遍中华马上为生涯诗书匪故习文具徒矜夸鸿荒重剖大明域九曜含辉聚东壁天开地辟恢雄风雾涌潢流映朝日吾乡文宪达最先髙文大册挥如椽青萝读书四十载钻研法藏窥重云间子渊嗜缀辑断简残萤映墙壁成都用修雅好竒索摸科斗成嗔痴南阳陈卿负综博一生惟折五鹿角北海冯君推殚精歌谣委屑烦经营突兀琅琊起文苑力挽頺风究坟典尔雅楼中四万轴金石斋头五千巻须弥磅礴宛委深吐纳宇宙横古今张王陆沉驱左席何因物色来兰隂兰隂胡生负书癖早逐刘郎卧岩石髫年已絶轩冕好壮岁偏耽穷鬼力北走燕台东走吴金陵闽越穷江湖僦居寄庑録余烬负薪织履偿追逋陆则惠施水米芾昬黑忘眠昼忘食乍可休粮饿途路讵肯空囊返乡国二十四庋罗山房二千四万堆琳琅黔娄妻子困欲死君山箧笥富可量上距羲农下昭代触手牙籖宛相待圣神贤哲穷訏谟帝伯皇王罄元防一榻一几横疎寮一琴一研祛烦嚣焚香独拥四部坐南面王乐宁堪骄黎生八分称好手夜宿山斋笑如斗纵观丘索盈前除大叫狂呼题二酉琅琊作记当代传姓名已覩琬琰悬触目伤心故交尽却寻司马来新安司马心胸旷千古夙昔图书探天府三坟二雅勤雕锼一笈五车劳缀补太函峨峨云际开恍入东观窥兰台众中夸我好者撑肠拄腹谈天才寂寞萤窻守残雪揽镜苍茫见华发声华岂必专穷愁著述总知成灭裂侧身六合中自疑异代乾坤未堪说感公国士知肝肠为公竭幔亭十日饮驱车复成别廻看二酉山崚嶒渺天末昆仑阆风定何处弱水扶桑杳难越底似从公居太函副墨煌煌恣繙阅君不见太函五城十二楼金银城阙天尽头陶公八翼不得上梯仙岂合凡人留孤帆且返越江涘俛仰竹素聊优游异时四部读已尽关或许停苍虬君不见兰隂下瀫水流轮囷古木枝相缪瓮牖绳枢闭荒迳荜门蓬巷悬清秋夜夜红光烛星斗兀兀陈编栁生肘短铗长檠竟何有醯鸡瓮里真自笑蠧鱼架上安足友竺干本来一物无柱下青牛亦西走函中领取五千言赤脚流沙寻二酉















　　少室山房集巻二十九
　　钦定四库全书
　　少室山房集巻三十
　　明　胡应麟　撰
　　七言古诗四首
　　白榆歌别司马汪公归婺中【有序】
　　余入新都再阅月一蒯缑置旅店中而时时襆被从诸酒人游于白岳为日五之一于丰干为日三之一余日则皆寓太函司马公洎羣从倾倒流连穷极胜赏即平原河朔讵能什一于兹余濒发复止数四咸以司马公固要期修禊后同过弇园申絮酒之酹既司马以仲淹故改订暮秋余始前发公轻舠饯送百里执手惓惓且撰记送余东归纎悉如画固知百世而下有闻风跃然者媿亡以报称大雅爰厯叙从公防游始末为长歌千五百言先是公有诗招余入白榆社余未及答篇首之兴遂起白榆古歌行赡
　　缛极于骆氏诸篇今之曼衍殆且倍之要以具载当时词之冗劣弗暇计也
　　天上何所有厯厯种白榆光辉烂绛阙照灼青云衢白榆花开银汉傍千枝万叶垂琳琅榦拥西池翳若木根盘东旭凌扶桑何来太乙精骑龙游八荒折花戏阊阖竦身朝紫皇帝命携青童下界聊徜徉时维乙酉岁元防呈嘉祥长虹百道飞紫阳胃娄奎壁交寒芒巍然名世降空谷九州四海垂文章文园消渇太史腐宇宙何人策髙步千秋再起司马公鼎足中原共驰骛司马当年年甫髫食牛吞虎心雄豪试宰乌伤动当宁立驱五马行春郊蕞尔倭酋躏中国流血膏原胔横隰九重拊髀思长城大开幕府罗羣英余皇乱蹴沧海上只手尽补天南倾伟哉司马文且武左挈防龙右方虎琅琊兄弟中颉颃一字凭陵鬭今古如椽大笔流风霆落落逈与元化并差肩檀孟走公谷扬班十辈无留行余事为诗歌格力尤矫絶宵驰厯下军神交大梁侠棱嶒健骨摩苍霄如威鳯升岧嶤有时掉臂浣花宅杜陵野夫不得骄岳岳龙门并真宰却向溪头问兰茝怜才意气贯金石下士声名亘湖海胡生双刺怀十年姓名磨灭甘尘烟参差一泛洞庭棹极目练水心茫然山隂乍夜雪三丈立呼舴艋来新安新安山水何竒哉巨石林立髙厓摧奔流溅沫望不极恍若吕梁悬水三十仞庐山之瀑灔滪之流砰訇触怒争喧豗长年捩舵不遑息转入危滩势逾急穷幽厯阻到梁下翘首天都倚絶壁天都去天不盈尺云门隐隐云气入两袖乗天风苍茫踏云中举头见太函疑是轩辕宫轩辕不肯谒却谒司马公公也倒屣出一笑心神融中厨饾丰膳炰鳖羞黄熊谈叩无始髙论探鸿蒙醉中吐豪气四坐惊元龙不知天河落盏底但见蓬莱旭日荏苒悬城东城东陌上春风来十里五里桃花开飘然蓝轝扪崔嵬红霞纷纷落緑苔明眸皓齿临髙台恍如瓢笠行天台吴生曼声振林木谢生悬河笥充腹美人临卭得王四豪士扶风见汪六曲江观涛病色扬龙山落帽饶清狂山公倒着接防坐相看一一俱髙阳定甆博山焚妙香蒲萄之酿琥珀光大叫酣眠竹林下下视六合天茫茫大白频挥不知数斗酒宁论百篇富文章乍可穹壤齐富贵真如草头露拂衣东望生离愁我欲东归公苦留为君且解青貂裘山灵入梦幽思发单车竟作齐云游齐云嶫天尽头何年赤县开神州蹊回谷转划然一窍透混沌香炉紫烟缭绕五城十二昆仑丘憇公无量阁宿公文昌楼羽人跨白鹿道士骑青牛五老岩岩立霞际环佩髙翔隔尘世三姑亭亭若可招蕙裳罗带长飘摇回瞻巨碣峙寥廓科斗虫鱼籀文剥云是元封封禅碑帝遣神书镇名岳朝辞白岳下暮宿岩市溪如花六七辈秉烛相招携华灯荧荧夹明月笳鼓煌煌众星列忽看紫气屯关门走卒儿童竞懽悦曳杖扶天孙徘徊登幔亭周遭列岩岫防绘飞银屏观者盈道傍叹息难具陈有如武夷君挥手辞世人幔亭登乍毕还寻上池室浮筏泝空明扬帆弄春碧沙棠为楫绣幕悬金甖玉瓶置我前百壶荡漾如流泉翠睂蝉鬓纷婵娟觞行乐奏雷电作回桡转向濠梁泊清沙锦石俨可数细雨斜风亦不恶李姬拂袖拥高浪赵女褰裙映林薄漫忆岑郎吟渼陂欲效陈思赋河洛昏黑归来兴逾逸玳瑁芙蓉众宾集红牙按拍催鸾笙紫笋攒箫和龙笛痛饮淋漓将至石主人留髠向西席吁嗟乎今晨何晨夕何夕人生快意差已极乐极悲来将奈何登山临水哀情多倚风老泪双滂沱公为我楚舞我为公越歌丰城两神物防合长蹉跎眼前岁月东逝波青青栁色明关河明发牵衣强余住咫尺芳洲断春树欲行不行行且留未忍匆匆别公去公不见琅琊布衣十日饮琅琊之人渺何处当时太白配残月此日中流仅孤柱何如片鹢飞严陵生刍泂酌浇吴城白玉之楼缥缈孤悬大罗上弇州之山五彩之鸟八翼四足仰天矫首而长鸣定知精爽为公下辎軿杂沓来秋防旁观客有骑羊者彷佛生平共杯斚如渑之酒迹已陈此臂寜堪少年把俯仰乾坤但公在磊落肝肠爲公冩已从孔祢申末契底事桓文论兴谢愿作灵光千万年白首同公白榆社
　　题赵相国斋头中天一柱图
　　老干凌空舞秋色大泽龙蛇耸千尺何年夸父移昆仑撑拄东南半天碧画师名姓闻国初郭熙远裔留荆吴平生画松三百本此图卓荦传皇都丈八桑皮白云蓊落墨含毫势生动恍忽秦时大夫五其一飞来挂高栋崚崚皱鬛横崔嵬霜皮何止四十围絶壁孤悬蔽岩岫太空直上挐云雷松下爲谁独箕踞白眼科头坐深树迥疑叔夜挥五弦目送飞鸿暮来去毕宏韦偃纷难俦生枝秃枿惊凡流笑杀杜陵褐衣破拮据绢素摹青虬黄扉元老真柱石落落岩廊为时出朝端只服公旦勤海内浑忘帝尧力念年怀山归梦长一朝覩此神扬扬纵横丽句洒胸臆如椽巨笔垂琳琅回望兰隂旧松迳几欲乗风赴清防畴当大厦庇寒饥孰向明堂佐神圣踟蹰且阅三万秋蟠桃岁岁红丹丘八蛮顿颡九土服剡溪却泛鸱夷舟嵲芙蓉乱峰紫涌雪餐霞伴周史无劳辟谷追前人自是重来赤松子
　　赵侯汝申以学术兴起一方怜才下善阖邑推其长者兹以七贤图属余赋之倘亦有王阮忘年之意乎敬题短歌
　　赵侯欵我城南屋堂上高悬画一幅是时六月凉飚生万个琅玕照新筑衣冠不类河朔豪船舫曾非剡溪曲细看乃是晋诸贤醉倚长林防修竹疎枝的皪横潇湘密叶珑葱巻淇澳珠帘粉阁坐相对尽日明窻看不足彷佛当时六七公持螯白眼横霜空脱巾露顶挂石壁仰天大笑来清风匆匆典午事难说烟尘澒洞盈寰中此时不醉欲何事眼看浮世眞虚空步兵睨树啸声发濬仲清言宛如屑子期鼔鞲仍著书伶也携壶更荷锸阮生拨阮嵇生弦目送飞鸿游太就中山公最长者百觚在手情頺然南阳赵侯世希有满腹珠玑贯牛斗偷桃偶堕方朔縁谪向人间卧岩薮生平饮酒但数巡座中宾客长千人何人把赠周昉画跃然对我融心神胡生晚得酒中趣跋扈飞扬有深意一朝覩此形貌亲恍若诸贤把余臂爲君作歌还赠君生绡落笔飞云何时买断筼筜谷共作林中避世人
　　偃卧俞公临榻上戏题
　　俞郎一榻长安市破衲防茸褁布被狂来坦腹呼元龙蹴蹋星辰动天地华胥国小安足游君家赤舄双琳球大鹏希有俨相值飞行八极眠琼楼






　　少室山房集巻三十
　　钦定四库全书
　　少室山房集巻三十一
　　明　胡应麟　撰
　　五言律诗八十一首
　　西山十咏同陈沈二太史黎秘书杨祠部丘计部李环衞朱光禄安茂才童康邓朱四山人作
　　晚至碧云寺
　　梵刹金银布花香绕碧栏防崖交桧柏飞瀑洒琅玕霞起天台暮云生岳麓寒钟声似迎客时出逺林端
　　香山寺饭初上人禅院
　　梵阁千寻起雕坛一径斜僧归迷翠巘客至扫青霞竹里分香积松间转法华遥看层砌上缥缈堕天花
　　玉泉
　　飞流望不极缥缈挂长川天际银河落峰头玉井莲波光迥太液云气引甘泉更上遗宫顶千林起夕烟
　　功德寺望景陵
　　宣皇游幸日千骑转晴沙殿绕骊山树窻开綉岭花星辰留御辇云雾锁仙槎北望龙蟠气飘飘想翠华
　　登碧霞宫阁
　　槛立孤峰上窻开万岭西霞光流紫极日影抱丹梯绮树三春长金芝五色齐蓬莱宫殿里笙鹤旧曽携
　　贞观
　　万山苍翠合流水晚潇潇雾里瑶台出云中綘节朝桃花开絶涧松影落层霄时聴羣仙度天风引玉箫
　　秋日同诸子登望湖亭
　　殿隠芙蓉外亭开薜茘中山光寒带雨湖色浄连空作赋携词客行歌伴钓翁夕阳沙浦逺北雁起秋风
　　小憩圆通寺题
　　説法闻初地题名到上方砌幽松子落林逺叶声长夜雪飘山磬秋云洒石牀坐来千嶂里岚翠满衣裳
　　洪光寺听真上人诵经作
　　地入空王宇山蔵释子筵白云流五岳青壁俯诸天象外烟花丽空中色界悬为将忘世念一诵法华篇
　　宿翠岩寺
　　晨风遥防杖夕露防沾衣礼佛青山塔逢僧白石扉悬萝山鸟集亚竹水萤飞为爱西窻宿泉声出翠防仲秋同祝鸣臯诸文学再游西山得诗四首天寿山谒诸陵
　　紫殿衣冠肃宫剑玺遥天回羣后集地迥百灵朝文字垂羲画声歌咽帝韶万年沾洒处寒雨动青霄
　　湖上
　　积水湖天合泠泠帝阙西逶迤云色浄掩映日华低鳯吹临髙岸龙舟出大堤桃花源咫尺洞口夕闻鸡
　　游真观
　　积翠三天迥飞梁百尺横星河浮玉砌云雾揽金茎羽客青泥饭仙人赤石英何年生羽翼尘外访蓬瀛
　　携尊翠微阁晚坐
　　振锡千林暮移尊片月秋不辞青嶂逺聊共白云游洗鉢花台静悬灯竹迳幽朝来挈小朗乞食向牛头
　　答李惟寅病中见寄
　　岂是趋朝懒风尘损壮顔闭门芳草合髙枕白云闲柳色溪南棹莺声郭外山遥怜作赋客防梦屡跻扳
　　题朱山人汝修巻
　　石磴烟云起仙源费独寻碧山晏宅沧海尚平心嵗月留斑管阳春抱玉琴防年嵩洛思倏尔一开襟
　　丘谦之招游崇善寺分得云字
　　竹院名香起花台积翠分双松寒挂雪一榻晚生云画想沧洲迹经传白马文平生许度何事恋人羣
　　康裕卿山人移居
　　燃桂生涯尽飞蓬旅迹多地偏余水石乡逺隔闗河夜帐悲猿鹤春山怨薜萝萧条剡溪宅风雪近谁过
　　送人还秣陵
　　献书辞北阙防剑出西京落日沧江逺孤帆万里征烟霞淮口寺风雨石头城别后相思处闗山雁鸣
　　春日送人之劒南二首
　　大泽氷初解长途雪正晴孤帆送尔去千里独含情竹翳湘妃馆花明蜀帝城当垆人好在不浅旧逢迎蜀道难犹乍湘潭去若何青天浮灔滪白雪涌岷峨宅问扬雄隠堂携杜甫过锦官城外路翠柏防婆娑
　　送呉广文之岭南
　　寂寞青氊地何当事逺游问人还劒浦寻雪上罗浮海岸飞花尽蛮天落木愁粤台时眺览万里见髙秋
　　渡江望金陵宫阙四首
　　望望呉天迥遥遥越客来万山京口立孤舶海门开蜃噏风雷起龙吟日月回鳯城回首处佳气满蓬莱上国堪萍梗长江动旅愁天浮扬子树日照广陵舟驾浪鼋鼍语飞空蜃鳄游五云看咫尺台殿拥神州绀宇三山近皇畿万堞遥云蔵佳丽国地拱圣明朝玉辇扶双鳯金瓯奠六鼇秦淮今夜月愁倚木兰桡摇落江天上秋风度李膺来槎真汗漫击楫岂飞腾紫气扶天阙明霞拱孝陵钟山旧游地梦绕白云层
　　金山
　　兀立江心寺芙蓉万古看孤峰留杖锡絶峤锁阑干碧涌髙天浪青浮大海澜妙髙台上客日暮转盘桓
　　焦山
　　何年云雾里卧此少防星地拥幽人宅天蔵处士灵一峰齐北固双井象中泠向暮风涛起谁寻瘗鹤铭
　　夜同裕卿话旧
　　万里相逢日那能不黯然移家当暮雪行乞傍寒烟赋岂三都后心犹五岳前向来溪水曲频系子猷船
　　答文父见懐之作
　　不见江西客相望鬓欲丝十年沧海梦千里碧云思寥廓南华论飞扬左尉辞但令龙劒合那复问雄雌
　　红云坞
　　防夜瑶台上移来十亩春笼烟千树宻照水万花新环佩堪留阮衣冠不避秦扁舟如可再长此谢迷津
</div>
    <div class="pagination">
<a href="少室山房集_page17.html">上一页</a><span>...</span><a href="少室山房集_page13.html">13</a><a href="少室山房集_page14.html">14</a><a href="少室山房集_page15.html">15</a><a href="少室山房集_page16.html">16</a><a href="少室山房集_page17.html">17</a><span class="current-page">18</span><a href="少室山房集_page19.html">19</a><a href="少室山房集_page20.html">20</a><a href="少室山房集_page21.html">21</a><a href="少室山房集_page22.html">22</a><a href="少室山房集_page23.html">23</a><span>...</span><a href="少室山房集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
