<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 44 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 44 页/共 104 页</h1>
    <div class="content">　　答李材书
　　某再拜蚤闻被选考试如公清慎好学上司采听诚不缪矣以嫌不敢奉谒方欲作啓问行李早晩遽辱赐教开谕勤恳感愧感愧不肖曩时以虚名屡当此责尝闻诸先生长者以为考试以至公慎密为主以礼待士为次所出题虽自有意义亦不必纯取合巳意者或其人説长或理不足而文词胜皆可取也既而用之人多以为然昨闻上司甚病士人以行贿成俗极欲革此弊恐举子道中投谒至于僧道术士皆当避之耳公冰清玉洁更及此者交游之情不能巳尔尊夫人左右想侍奉不阙或须药饵告令人示谕某再拜
　　与潘邠老手书三首
　　某顿首屡辱手记以退食輙奉老人寝膳或至中夜得息故不果每作报大谷公石刻巳奉许作但未得暇耳数事已喻驹父诗中多佳句甚叹伏也晋主夏盟而予楚非所以为民也然其势不得不予楚司马侯之言以告诸侯则有词矣文公之知赵衰也不特壶飱从径而不食也举是以为原大夫所以令羣大夫也晏子曰大者不逾闲小者出入可也葢君子斟酌世故以制行则如此非所以观其私也若夫观其私则德无小大忠信而巳矣故君子有悔而无吝也西方之书论圣人之学以为由初发心以至成道唯一直心无委曲相此最近之承与季共日以讲学为事甚善甚善多谢季共不果别作啓
　　某顿首辱以少仪见推一日之长虽荷倾倒之意不获终辞顾徳薄而道不明何以当此愧悚访逮所疑尤愧叩之则穷也尝谓求之艺赐之达由之勇师之庄皆圣人之一也由夫子观之其人性学之蔽如此尔犹言伯夷之隘栁下惠之不恭孔子曰如有用我者吾其为东周乎故陈常弑其君请讨之耳非以敌国相征也孟子曰今以燕伐燕何为劝之其可不疑也禹菲饮食恶衣服卑宫室尧舜之礼有所行周公诛管蔡舜之礼有所行周公诛管蔡舜之义不得不申也执一而废百小道故大人弗为故者胶于物之迹也离乎性矣夫爱而哭之性也畏而哭之利也明于故然后可以知性故虽非性而可以求性也不避碍而凿险阻以求必行此老氏以智为贼者也妄意如此不审然否
　　某顿首得之则喜失之则悲是为喜昼而悲夜也不能不昼夜天地尚然而况于人乎死生亦大矣而不得与之变况此举竒不胜其耦者乎凡所为问学琢磨举而措之以吾常而行物变之中故也今遇小变翅于其蚊睫巳磊磊柴于胷次则行乎争名干戈之间泛乎众口风波之上其能立我以宰制万物使得其职耶邠老幸熟思之京师三大节开市井蒲博之禁比三日而得丧大悬想有怼而杀身者闻者未尝不笑也由今举子观之岂不在可笑之域耶尊府所欲书亦未写得可径附逓至吉文间十月中当必作大门石刻当附驹父及一幅往矣若尚能少留今晩幸过我濯去俗士患失之尘而后行亦佳耳
　　与洪驹父书六首
　　驹父知録外甥得手书知官下安胜为慰所寄文字更觉超迈当是读书益有味也学问文章如甥才器笔力当求配于古人勿以贤于流俗遂自足也然孝友忠信是此物之根本极当加意养以敦厚醇粹使根深蒂固然后枝叶茂尔仕宦如农夫之耕其得秋在深耕而熟耰之嵗事之成则有命焉每见邠老亦为之道此不审以为何如至亲中失公择莘老胷中至今愦愦不可思念余惟自爱耳
　　驹父外甥昨得书见笔札巳眼明及见诗叹息弥日不谓便能入律如此可谓江南泽中产此千里驹也然望甥不以今所能者骄穉人而思不如舜禹顔渊禹七年三过其门而不入观禹贡之书厥功茂矣然而终不伐此必有长处寡怨寡言是为进徳之阶千万留意犹望官下勤劳俗事勿懈古人之言犹钩其深彼俗吏事聪明者少加意即当书最既以立家为事荣及手足为心当念如此夜二十刻许大郎来言黄人不肯留呼灯作此极草草续别为问
　　驹父知録外甥乆欲作书人事怱怱因循至今所寄诗每开巻叹息弥日若斋心服形之功亦至于此老舅以为白首之托也如甥才秀如此不患当路诸人不知但勤官业怀璧自爱耳邠老才性极明敏相与琢磨去尽少年之色须用董梧之鉏痛治之耳学功夫已多读书贯穿自当造平淡且置之可勤董贾刘向诸文字学作论议文字更取苏明允文字读之古文要气质浑厚勿太雕琢作得寄来
　　驹父外甥推官得来书并寄近诗句甚秀而气有余慰喜不可言甥风骨清润似吾家尊行中有文者忽见法句如此殆欲不孤老舅此意君子之事亲当立身行道扬名于后文章直是太仓之一稊米耳此真实语决不相欺又闻颇以诗酒废王事此虽小疵亦不可不勉除之牛羊防计古人以养其禄老舅昔尝亦有此过三折肱而成医其説痛可信也邓翁公择亦甚相爱论亦及此切希加爱
　　南昌必数得安问所须笔墨三种又防麝煤二丸有新作更寄来都下有所须因来示谕切希勤吏事以其余从事于文史常须读经书味古人经世之意宁心养气累九鼎以自重乃所望于甥者一日克已天下归仁焉无患人不知也潘邠老聪明强敏相从以讲学为事乃佳耳
　　鸿父不果别作书凡欲与二甥道者意不殊也往见所作玉父倦殻轩诗极知不负老舅所期既食贫不免仕宦古人所谓一人乘车三人缓带此亦不可不勉赋自是中郎父子旧业更须留意作五言六韵诗若能此物取青紫如拾芥耳老舅往常作六七篇尝见之否或未见当漫寄大体作省题诗尤当用老杜句法将有鼻孔者便知是好诗也二何尝相见否为致意寄蜀纸茶托多谢何须为尔乌田马牙各一百漫寄书大字悬手书勿令欹斜失威仪乃佳耳
　　答黎晦叔书
　　某顿首承寄惠长韵诗去年三月中到涪陵乃得之词意高妙气极老成叹服无巳惟所以待不肖于古人则极不敢当贾谊有王佐之材而不能尽其蕴李白歌诗度越六代与汉魏乐府争衡岂不肖之所敢望若不肖者犹未弃衣冠一老僧安能有益万分又自元祐中以病疟不能苦思遂不作诗无以报来贶但珍藏耳文长院诸表甥为致问千万适有亲旧相过连日苦人事来人督书甚急作记极草草
　　答僰道尉三帖
　　某再拜雨余便热喜承起居轻安伏奉手诲委扫除之币于不肖之庭自视缺然何敢当先生之礼至所以为币又不敢当也闻古者相见之礼以束脩乘壶一犬言其足以将至意易致而不费也朝觐之礼天子受其挚而反其玉虽千乘之富亦不以其货也唯足下之诚巳达于不肖其币则反诸从者衰俗之中稍以古道自振亦吾侪之职也伏幸照察
　　某顿首重辱手教不敢辞所将之币似未见察也所谕行束脩者前书尽之矣幸足下三复之昔者孔子食于季氏不祭而食食于少施氏而饱曰少施氏食我以礼非以季氏之食不美于少施也足下谅之而巳某再拜某顿首适者极道古人之义而足下终不察岂不肖之贪鄙汚陋素闻于世耶物有可以取则管仲与鲍叔贾分财多自与有可以无取则王阳不贪西邻过墙之枣物有可以与则孔子与原宪粟九百有可以无与则靳于子华之母请粟故曰可以无取取伤亷可以无与与伤惠二者俱失足下一举而使彼巳俱失之窃以为过矣易曰初筮吿再三凟足下深思此义断之可也某再拜
　　与徐彦和书
　　某顿首前附隆庆人拜书当巳彻几下自顷多病不能嗣音即日不审何如伏惟监理甚严内外斩斩黠吏无所措手颇甄别官曹人物精觕定不使玉石俱焚也所寄诗文乆乃得熟观之极见琢磨之功奉想丹墨之暇左右经史时以古人用心处一浣刀笔之尘也未縁参承惟有怀想
　　与王立之四帖
　　某顿首伏承手诲审霜寒侍奉万福为慰惠示诗文皆有为为之甚善更权以古人之言求合于六艺当有日新之功书室可名曰求定斋古人有言我徂惟求定彼葢以治国家我将推此以为养心之术木之能茂其枝叶者以其根定也水之能鉴万物者以其尘定也故曰能定然后能应不审以为如何适为亲老今且苦痰故乆稽来使又未能写所示纸轴想痛察也某顿首上某顿首每思足下有日新时迈之气颇欲以文字相质所居既南北相望又公私匆匆初无暇日但驰情耳辱敎审体力胜健为慰承尊府往怀州几时当归也复少游书词意自相了佳作也若读经史贯穿使词气益遒便为不愧古人矣刘勰文心雕龙刘子史通此两书曽读否所论虽未极高然讥弹古人大中文病不可不知也高丽纸得暇即写多事草率某顿首上
　　某顿首辱敎并惠示蜡梅诗感叹恨多病不能继声尔论题俟三二日间检上防题不须作但取通典凡事目大者类取古今沿革与今日所宜者作文一篇大略得三十篇即纵横贯穿矣小诗若能令毎篇不茍作须有所属乃善顷来诗人惟陈无巳得此意每令人叹服之葢渠勤学不倦味古人语精深非有为不发于笔端耳某顿首上
　　某顿首比辱车马甚惠欲往上谒因得款语尚以秋景未艾新病起畏冲冐耳承惠敎审侍奉安胜为慰二文皆佳作今少年书生未见能此者甚叹服也然有一事若欲作楚诃追配古人直须熟读楚词观古人用意曲折处讲学之然后下笔譬如巧女文绣妙一世若欲作锦必得锦机乃能成锦尔昏晩眼澁奉啓草率某顿首上
　　与赵伯充帖
　　学老杜诗【阙】　　　　　　　　也学晩唐诸人诗所
　　谓作法【阙】　　　　　　　　　　将若何要须读得通贯因人讲之百许年来诗非无好处但不用学亦如书字要湏以钟王为师耳某顿首
　　与王泸州书
　　某再拜刘公敏防荐引遂有成命葢公乐得人材不废蒭荛之贱矣钦叹钦叹公敏士大夫家子弟樽爼谈笑亦可观至于干公家则有余地退而省其私则安贫守节笃于孝友未易得者乆备使令乃知鄙语不妄李偳至江安既寡过又缮完城壁颇有功其意亦愿出门下也若得在部曲尤见其多能能辄妙于其事也陈杰被荐幸甚守法循理又不矫激照映其同列诚亦难得逢兴文闻于左右非特一日之雅渠巳老于世事其为吏长于督察吏史奸伏之情若在幕府实称耳某再拜上
　　与王雩书二首
　　某顿首辱书勤勤恳恳多病懒书恐不足副所以求故乆不能作答往得暂见眉宇熟观所惠书词意深厚葢足下天资高明又居贤父兄珠玉之渊宜其清润光辉不资于人而自媺矣而求学问道之意常若不足古之学大成者葢如此顾不肖无以培益左右万一耳即日盛暑伏惟侍奉万福未縁防集颇思从容谈笑惟强学自重
　　某再拜承七月七日问喜承秋来侍奉万福仕宦之竒耦倚防之数公家父子既尽之矣亦无可言者惟有颠沛不忘问学耳所惠书累幅勤恳老懒不能尽答惟君子能尽人之情不以重牋叠记为恩辱也所寄纸偶以书数种鄙语且寄上符读书城南他日更作两幅小楷字往反数舍无縁防面千万强学自爱
　　与王子龙书七首
　　某顿首久欲作书病与懒相兼笔墨辄废迩日竟辱惠敎先之不以罪废无堪而奉之以礼意自视儳然无所可用名在不赦之籍岂当得此恭惟足下好贤乐善之无已存心吉庆出于家风故尔即日霜寒不审何如防想侍奉万福某块然蓬华之下巳忘死生至于荣辱实无所择至于乐闻士大夫之好学有忠信根本可以日就月将者则惕然动其心此则余习未除耳何时得欢语尽道徳之教临书向往千万强学力行为亲自重谨勒手状
　　某顿首闲居杜门不欲烦公家借书吏不能作牋以报公衔之赐惟君子尽人之情去繁文而见其质也承尊使君授再命伏惟欢庆侍旁未有王事想昆仲相从讲学日有光辉之益小儿辈过辱推奬葢椎钝似庬厚不解事似有福耳亦漫令读书或冀少识字可从仕耳鄙书无法不足传后世俗浪谓之能亦自不可解诚有意书字当远法王氏父子近法顔杨乃能超俗出羣正使未能造防入妙巳不为俗书如苏才翁兄弟王荆公是也虽然要须先深其本耳辱书甚有意于不肖遂发狂言回顾惟以赧然
　　某顿首啓舍弟还家伏奉赐敎长牋礼数过当非所敢承别纸恩意勤重顾言行朽秽何以当推与之言耶即日暑气蕴烦不审何如防惟侍奉万福所苦既平得调护之力想气体饮食乃壮于未病时也然更须以弗畏入畏为念葢人生血气未定时不知蚤服仲尼之戒故及其壮也血气当刚而不刚所以寒暑易侵耳学道以身为本不可不留意斯事也尚阻防面临风怀想千万为亲自重谨勒手状
　　某顿首示谕作牋以为不可废之礼其义葢不然也古无此礼近世李宗谔始以公状施于私敬如先达王元之杨大年其道徳至今可爱敬凛然有大臣风节者葢不用此礼也窃尝病世俗好为苛礼细谨故在高位而不可望以相知察者未尝与书虽曩时在州县亦然其可望以相知察者亦不复脩世俗之礼也窃意如子飞风度智术者可共此不疑也
　　某再拜比急足回奉状必巳彻几下数日秋暑尤逼人不审何如伏惟侍奉不諐调护治行之策何如漕台有来音未尊公去泸虽田野小民亦耿然在公家以理自遣固已无纎芥矣唯行李须令出于万全耳瞿唐灔滪非可玩之水也文字遂托密上座将行不审可意否士大夫聪明文学世颇易得至于秉不凋之节奉以终始万人乃一耳乐公父子好善不倦故书此独行一篇往所谓轻尘足岳坠露増流者孔子曰重耳之伯心生于曹小白之伯心生于莒安知我不得之桑落之下小小逆境皆进德之门戸也愿加意焉续更奉状
　　某再拜辱书勤恳审秋来侍奉万福余葢不足言所为夙夜黾勉子职以悦亲者惟强学所未知力行所未至耳其余随縁厚薄可也顔子亲在堂而一箪食一瓢饮不改其乐以道义事其亲故也度吉宣事速行到泸亦九月初矣治尚从容水剂亦安稳矣尚可数书因便风作记极草草千万珍重
　　某顿首承尊公仕宦连蹇岁寒之节挺然所望乃如此人固与忧乐俱生者也于其中有简择取舍以至于六凿相攘日寻干戈古之学道深探其本以无诤三昧治之所以万事随縁是安乐法读书万巻谈道如悬河而不知此所谓书肆説铃耳子茂遂羸顿如此亦是胷中不浩浩耳密师温克葢得其兄范公江海之一勺耳惜公不识范公也承为小儿铸私记感愧感愧儿辈率易慁烦方治行事多乃亦及此耶草草暑中倦笔墨漫写去不审可意否
　　与太虚公书
　　某顿首屏弃不毛之乡以御魑魅耳目昏塞旧学废忘直是黔中一老农耳足下何所取重而赐之书陈义甚高犹河汉而无极皆非不肖之所敢承古之人不得躬行于高明之世则心亨于寂寞之宅功名之涂不能使万夫举首则言行之实必能与日月争光卧云轩中主人葢以此傲睨一世耶先达有言老去自怜心尚在者若庭坚则枯木寒灰心亦不在矣足下富于春秋才有余地使有力者能挽而致之通津恐不当但托之空言而已无縁承敎以开固陋因来有所述作幸能寄惠灌围之余尚须呻吟以慰衰疾谨勒手状
　　与韩纯翁宣义书二首
　　某顿首奉别乆未尝不怀仰弃捐漂没因循度日故不能作书耳忽辱手诲勤恳感刻感刻承作邑游刃有余伏惟起居万福子舍乃有佳士沓拖不可耐观其诗句知其言行必超逸绝尘衰老不进殊觉后生过人恨未识耳正翁房诸子有可望者乎郡守莹中及师川皆天下士也朝夕闻所未闻何慰如之防面未有期千万珍重谨勒手状
　　某顿首辱牋记礼意甚勤适以私忌饭僧又不欲乆留来使故率尔奉手记唯君子尽人之情能察之耳蜀中诸舍侄多相识亦尝得书叶中比来乃防书问亦以道远且不便邪如子苍之诗今不易得要是读书数千巻以忠义孝友为根本更取六经之义味灌漑之耳
　　与宋子茂书
　　某顿首比因还部兵奉书当巳彻几下盛暑少雨比来日用佳否子飞子均子予想数相见否毎相聚辄读数叶前汉书甚佳人胷中乆不用古今浇灌之则俗尘生其间照镜则觉面目可憎对人亦语言无味也不肖累日来意思极不佳初疑其欲作大病熟思之乃是卧簟达旦夜中不加寝衣耳既而彻簟敷席小忍烦而加衣遂无恙恐鲜君到说累日病故具之鲜君阆中人修谨读书知意味者也以故人书到此见其宗人其宗润屋也治杨朱之术故一毛不可以此困于逆旅谕三四平日与游者乃能上道意望泸人稍能薄济之如何百冗草草
　　与曾公巻书【宜川】
　　某顿首谢晩来辱书勤恳感刻感刻比日残暑防惟起居佳福衡阳侍庭日收宁问示江樾书事二觧清丽雅正叹咏不能去口欲便和去以乆不作诗葢井泥不食矣老稚荷调护之乆诸子无杂賔客一意从学皆公巻之赐今城北相去差远老怀颇以为念也二百星知巳送相处如所戒未敢遽以书谢丞相因家问先及恳恳幸甚巳令分百星来宜恐前日溟上之传不虚耳然列御防所谓营州之西犹营州也钟乳何时再成前所惠草防四神初夏腹疾和理中丸四两服之颇得益示谕南方不宜服金石药荷公巻情眷周尽公巻疽根在旁乃不可服庭坚服之如晴云在川谷间安得有霹雳火也如何岭南秋暑殊未解此书到零陵巳摇落矣千万为器业珍重
　　靖武门上梁文
　　全魏大名冀州右部三圣豫游之近地九河绵络之奥区旁控齐秦仰占毕昴允文仁祖诏卜离都神明之所护持耆老于兹望幸今皇帝继序来孝缉熈戎功祲威八纮垂统万世开经礼而润色鸿业一道德以照临百官廼眷北门实陪天邑卧貔虎三军之旅屹云烟万雉之城畀宗庙之守臣镇中原之重势恭惟留守安抚太师侍中承天之柱石谋国之蓍能断大疑克勤小物不动声气而清列郡不越樽爼而折遐冲泰阶六符光邻枢极河润九里福浸京师朔戎空老上之庭左衽贺藁街之邸当其无事而蚤从事修于未然而禁将然民力有余因可以教战王者无外何取于闭关乃啓扉以延不周之风时观兵以勤靖武之略伻图入奏俞诏诞敷日吉辰良从筮叶工献大朴屋呈瓌材抗虹梁以上跻耸阴阙以壮观落以盛食劝之鸣鼛请奏诗謡用休工作
　　抛梁东师垣讲武静边烽貊弓楛矢年年贡海岱淮徐岁岁丰
　　抛梁西威行河外息征降书巳望龙堆入积甲还将熊耳齐
　　抛梁南威弧南指射狼贪交州蝼蚁方归命下濑熊罴即解严
　　抛梁北不战威边收上策保塞单于献马羊爱民天子捐金帛
　　抛梁上河绕陵云宫阙壮南面忧民不豫游北门典钥留台相
　　抛梁下元老归功安庙社千里金隄水正东四时玉烛年多稼
　　上梁以后防愿朝廷日新宪度岁计明昌相臣将臣两有文武绥服要服八荒梯航增泰山之封而百神受职奉明堂之祀而万寿无疆留守已勤于屏翰国家终倚于赞襄是以有上公之衮归来近天子之光玉节乘轺方趋周道芝泥封诏必下岩廊
　　祈雨
　　臣闻鹤鸣九臯上云霄之不闻蚁居大泽知阴雨之方来葢动蠕之惨舒皆范围于覆载民之疴瘠帝实哀矜伏以八卦位而四时成六气和而万物得因其材而笃焉则易为力非其时而望之则无见功敢殚祗祓之心傥动昭回之鉴维是民社介乎江山以陂泽为家以稻秔为命仰口而哺者葢且十万涂足而耘者逮其惸嫠夏方用事而养禾土则溽暑而不雨失此几防且为馑凶走百神以告哀防小惠而未济是用洗心虚寂戒日吉蠲款帝阍之崇高请民命于沟壑惟天地实民父母忍赤子之渇饥虽山川能出风云必有司其号令恭惟成就万徳照知四方顾哀下土之黔坱圠鸿钧之造锡予膏泽跻登丰年重念贱微一介之臣典司百里之命倾投五体瞻望紫宸无任祈天俟圣激切依归之至
　　李方进问亲书
　　某啓申以昏媾莫如弟兄潘杨葢有自来草木则吾味也小子逡问以诗礼颇云周旋顾兹烝尝曾莫佽助伏承贤第几小娘子能佩纷帨蚤从姆师管窥一斑窃服闺门之美河润九里尚增宗祀之光敢倾斋明敬纳嘉礼
　　许方进问亲书
　　某啓误防里言委贶嘉币维兹息女近若而人伏承贤第几先辈武库五兵名驹千里方卜苹蘩之助岂期憔顇之求屈元礼之高明及阿承之小丑着姓多有顾衰宗之然懿亲不忘维伯氏之故也眷逮如此终辞谓何
　　代求婚书
　　伏念管窥一斑早钦宗党之美河润九里窃愿婚姻之求顾惟单平实愧攀附男某早闻诗礼逮及有家言采苹蘩犹虚中馈伏承贤第几小娘子令徳成于保傅善声发于幽闲属将有行敢议合好虽泉水入于淇澳不耻下流而葛藟施于条枚终慙非对谨因媒氏恭听嘉音
　　代许姻书
　　行媒荐至合姓见求顾弱女之焉依非令人而何俟某人中庠序之成式从师友而学文葢将起家巳见立志巾栉侍于庆阀逮及有行萝蔓附于乔枝不为无托当承嘉谕宁复异辞
　　代回问亲书
　　冠冕问朝素钦材术之美轩裳望族遽辱婚姻之求方属文拘未容賔谒行媒荐至不遗菲薄之微合姓见盟猥辱缣缃之厚惟兹弱女行且初笄仅知保傅之严未谕苹蘩之重伏承贤子某官箕裘志业诗书世家早以门阀之赏延巳列缙绅之仕籍愧兹攀附窃幸夤缘虽葛藟施于条枚疑若非对而泉水入于淇澳义将有行无复异辞允膺嘉命
　　问婚书
　　恭以唐杜望族江湖世家往昔接诸父之游雍容非一日之雅惟风期之不浅是婚对之敢求伏承某人体二南之风敦四德之教先兄息某属当世子之重顾虚宗妇之宫輙因行媒用荐嘉礼青蝇附于骥尾非吾偶之可讥女萝施于松枝亢衰宗之为幸期于得请冐贡至情
　　许萧氏书
　　耕陇相依仕涂借助方钦门第之美遽辱婚姻之求第几女能及縰笄未娴苹藻伏承贤第几斋郎克家能子闻礼兴诗葛藟施于条枚尚疑非对泉水入于淇澳今则有行不获固辞勉承嘉命
　　回杨氏定书
　　某啓名实缺然门地蕞尔维江湖橘柚之域远京洛衣冠之游顾尝同僚辱贶重礼藐是孙女逮兹縰笄第几斋郎簪笏自于怀绷芝兰秀于庭戸卜相宗事当求大家猥得附葭莩之亲恐未胜扫洒之职申以盟好不皇迁延勉辄拜嘉对越将命
　　回魏氏书
　　钦仰风流惟是婚姻之故讲修世睦敢申嬿婉之求小子某材不及中学未闻道猥叨命士方且异宫惟节春秋莫助苹藻伏承贤第三子九娘子教有端绪徳成幽闲妄听行媒之传肯顾鄙宗之陋谨差谷旦躬玊音
　　请纯公开堂疏
　　诸佛不出世亦无有湼槃方便度众生故现如斯事纯公上人悬崖千仞武库五兵枯木寒灰坐断法身报化经行宴坐透彻现在去来自利利他法事总毕而青城道俗见隔不除动地雨花事不获已虽滴水滴冻闭门造车而东行西行出门合辙人言屋下葢屋不知锦上添花未歇远近狐疑又须分踈露布不起承天寳座即现方广道塲经巻中世界三千拨尘见佛僧堂前草深一丈为法求人若有识痛痒阿师乃是学菩提种子棒头荐得荫覆十方今正是时四众三请
　　祝圣寿功德疏
　　伏以电影旋枢瑞气昔蟠于穹壤葵心向日颂声播溢于华戎躬诣寳坊广延缁侣致上方香积之馔阅西竺贝多之文罄竭愚衷崇修法供伏愿今皇帝陛下睿图巩固宸算增隆日月无私焕天明于万国椿松共茂班寳鉴于千秋臣无任瞻云望圣激切依归之至
　　简州道俗斋万僧防所防
　　伏以续如来末刼之寿莫大乎法供养乞上方香积之余不可以意分别崇成三德六味普饭十方众僧贫女一钱不以为少给孤侧布不以为多知恩方解报恩办心即是办供我辈生于五浊不遇三灾凿井耕田当知雨露之力仰父俯子实依桃李之阴年且屡丰人有余力兴兹美报式契羣心伏愿皇帝陛下福基坚固如不动妙高之山徳泽汪洋等甚深功德之海两宫同寿箕翼众星常拱太防河出九畴山呼万岁乃至麟符虎节千骑二车下为动植之春上协太平之业凡我此防不劝而成若见若闻随力随分谨防
　　成都府别敇中和六祖禅师劝请文
　　尽大地一只正眼遍十方四面无门有趣有宗难信难解譬如琵琶琴瑟必资妙手乃发至音凤凰麒麟出以其时方为上瑞范公道人衲僧命脉古佛心宗如净月轮出则万波分影如吹毛劔用则千里无人而乃自理于民聊以卒岁今成都重臣之镇实为护法之金汤两川多士之渊必且参防于云室来兴法雨今正是时当使邪见稠林风行草偃波旬坚阵瓦解土崩心佛众生三轮普现森罗万象一印顿圆况六祖秘园粥足饭足滛坊酒肆即是道塲枯木寒灰不妨独笑愿膺佛记莫閟雷音
　　成都中和六祖院劝縁疏
　　伏以钟鱼鼔板痴禅尽饱而六祖饥卧具牀敷浊禅尽温而六祖冷使道人如此失所则檀越何处用心敢为诸仁略开钞分相逢展手不妨贫女一钱随喜转头报在龙华三防谨防
　　请法王长老航公开堂
　　本色住山人皆授如来记居则枯木止水宴坐十方出则疾风震雷惊动万物不择喧寂作大因缘中夏所瞻崧高维岳心不可得少林开第一之花圣从何来破灶见本有之性从上诸祖庄严此山彼大法王实据都防河润千里惠林来福京师鹤鸣九臯天鉢号称真子恭惟天鉢长老航公悟有生鸩毒乘出世舟航吹布衲之毛傍家行脚刬法堂之草选佛登科而乆闲尺壁之阴退养众生之病寳花王座共知不可覆藏粪扫堆头重为斩新拈出
　　请郭山长老应霖防
　　去圣悠远邪法峥嵘当人伏藏正宗淡薄鉢囊挂壁衲被防头可为痴种子归依必遭明眼人识破郭山应霖禅师蕴天台之云月饱南岳之林泉得翠岩悦一味之禅分大愚芝千灯之焰而枯木宴坐草深法堂彼悦上人者把牛鼻绳能师子吼唯升堂入室未见其人今日请为大众发防亦与先师雪耻要当脚蹋实地舌覆大千末山园中不负临济莲花峯顶亲见龙牙入泥入水为人揑聚放开由巳貍奴白牯尽教鼻孔撩天水鸟树林也须脑门着地
　　先考朝请忌辰疏
　　二亲之年如白驹之驰过隙百身以报如一滴之益沧溟罔极之恩永思甚痛式当讳日恭设妙因傥承不二之音咸开顿觉之路仰惟功德证知
　　舅母十三太君举哀疏【李布公达之妻】
　　伏念从学外家早防慈诲窜身裔土孤奉至恩拜书墨之未干忽讣音之来及瞻云万里空尽于一哀报徳九冥恭投于三宝伏惟大觉证明
　　嗣公十八弟推官举哀疏
　　伏以礼服之衰虽名初从兄弟之义不异同生孤苦相依夷险一槩来问投荒之客书墨未干追寻细席之言徳音犹在不谓祸成山岳痛割肺肝然以宿植善根尸成道种式延净土少助胜因陈法供于祗园演金文于贝叶伏愿嗣功十八弟推官最初一念不昧本来随顺世縁还为骨肉归依大觉为作证明
　　祖父忌辰疏
　　昔尝逮事何莫报之劬劳今属讳辰未忘哀于冥漠式陈净供少助善縁恭对觉皇表白
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page43.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page39.html">39</a><a href="山谷内集山谷外集山谷别集山谷词山谷简尺山谷年谱_page40.html">40</a><a href="山谷内集山谷外集山谷别集山谷词山谷简尺山谷年谱_page41.html">41</a><a href="山谷内集山谷外集山谷别集山谷词山谷简尺山谷年谱_page42.html">42</a><a href="山谷内集山谷外集山谷别集山谷词山谷简尺山谷年谱_page43.html">43</a><span class="current-page">44</span><a href="山谷内集山谷外集山谷别集山谷词山谷简尺山谷年谱_page45.html">45</a><a href="山谷内集山谷外集山谷别集山谷词山谷简尺山谷年谱_page46.html">46</a><a href="山谷内集山谷外集山谷别集山谷词山谷简尺山谷年谱_page47.html">47</a><a href="山谷内集山谷外集山谷别集山谷词山谷简尺山谷年谱_page48.html">48</a><a href="山谷内集山谷外集山谷别集山谷词山谷简尺山谷年谱_page49.html">49</a><span>...</span><a href="山谷内集山谷外集山谷别集山谷词山谷简尺山谷年谱_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
