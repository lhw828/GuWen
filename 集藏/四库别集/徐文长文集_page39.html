<!DOCTYPE html>
<html>
<head>
    <meta charset="UTF-8">
    <title>徐文长文集 - 第 39 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 39 页/共 61 页</h1>
    <div class="content">　　○刘阮忆天台图

　　去后重来访碧山、当时曾此狎云鬟伤心流水依然绿。要见桃花如此难

　　又

　　凡心自悔出天台、一见桃花一度哀若使仙人知此意还教流水引郎来

　　○月宫仙子图

　　空中缥缈景光新。但似云霞不似人。知道今来是何夕。桂花添得几枝春。

　　○贺知章乞鉴湖一曲图　爽语

　　镜湖无处无非曲乞罢何劳乞赐为幸有双眸如镜水一逢李白解金龟

　　○盛懋秋江畵董尧年索题

　　枫江霁色告无边。故写蓑衣挂钓船莫笑渔郎多点检从来风雨起晴天

　　○李子送小景

　　李君小景入斯文、不用毫端力一分、更是山腰能简便、墨痕断处便成云

　　○渔畵　慕想灵活

　　外看杨柳障渔汀内必桃花闭武陵。曝网张鱼等闲事且登岸上逐花行

　　又

　　一翁醉梦一惺惺各有湘潭渔父情添写三闾来问答眞成出相楚骚经

　　○为杭人题畵

　　帐头戏偶巳非眞。畵偶如邻复隔邻。想到天为罗帐处何人不是戏场人 【 右帐竿木偶图】 

　　又　极谐极趣

　　一处飞槌一踏橇、锣声鼓韵走儿曹无端士女如云集也要丹青费笔描 【 右打流星槌及踏高橇者】 

　　○端阳题慕兰雪畵　子美热诗想见飒飒更虗妙

　　十里空江一物无青蓑曳雪老渔孤酒筵正苦黄鱼热。对此寒生绿叶蒲。

　　○唐伯虎古松水壁阁中人待客过畵　诙谐洒脱

　　南京解元唐伯虎小涂大抹俱高古壁松水阁坐何人若论游鱼应着我

　　○题折花美人图　有古意

　　高髻阿那长袖垂玉钗彷佛挂罗衣折得花枝向宝镜比妾颜色谁光辉

　　○抱琵琶偶竚蕉阴美人　绝妙宫词

　　离宫给事小青衣。催送琵琶向琐帏行到芭蕉忽回想去年此日嫁明妃

　　○王元章倒枝梅畵　公题畵诸诗信手挥洒无不趣绝

　　皓态孤芳压俗姿不堪复写拂云枝从来万事嫌高格。莫怖梅花着地垂

　　○畵梅时正雪下

　　谁写孤山伴鹤枝、早春窓下索题诗今朝风景偏相似是我寻他雪下时

　　○题畵梅　往往以恒语取胜

　　凫牛两碟酒三卮索写梅花四句诗想见元章愁米日不知几斗换冰枝

　　又

　　从来不见梅花谱。信手拈来自有神。不信试看千万树。东风吹着便成春。

　　○云门寺题畵梅　景入幽

　　浮桥流水雪潺潺、客子来游二月阑蓓蕾巳青酸满树梅花只就畵中看、

　　○竹　诸诗俱苍郁得神

　　叶叶枝枝逐景生、高高下下自人情两梢直拔青天留取根丛作雨声

　　又

　　郡城去海不为遥墨箨淋漓似郁蛟莫遣风来吹一叶恐于笺丄作波涛

　　又 【 竹石】 

　　片石苍苍映莽林、南宫如见拜难禁牛车若使能移去卖与侯家五百金

　　又

　　昨宵风雨折东园、那许从天乞一竿数叶传神为不朽儒寒道瘦任人看

　　又

　　林梢片石墨初笼冻笔勾寒入指中急遣苍头沽一榼破帘穿日荡杯红。

　　又

　　笔底霜丛三四竿园中解箨两三年修蛇拔尾当黄土小凤梳翎在碧天

</div>
    <div class="pagination">
<a href="徐文长文集_page38.html">上一页</a><span>...</span><a href="徐文长文集_page34.html">34</a><a href="徐文长文集_page35.html">35</a><a href="徐文长文集_page36.html">36</a><a href="徐文长文集_page37.html">37</a><a href="徐文长文集_page38.html">38</a><span class="current-page">39</span><a href="徐文长文集_page40.html">40</a><a href="徐文长文集_page41.html">41</a><a href="徐文长文集_page42.html">42</a><a href="徐文长文集_page43.html">43</a><a href="徐文长文集_page44.html">44</a><span>...</span><a href="徐文长文集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
