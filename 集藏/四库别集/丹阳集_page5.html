<!DOCTYPE html>
<html>
<head>
    <meta charset="UTF-8">
    <title>丹阳集 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹阳集 - 第 5 页/共 21 页</h1>
    <div class="content">　　试士
　　问国家三嵗一下明诏猎取天下俊杰考其经以观其学考其论以观其识防之世务以观其才其轩然秀出者不旋踵而畀以爵位招延之路甚广眷礼之意甚隆而禁防之术似未尽也论者谓近嵗场屋有四弊不书行实一也限以定数二也冐名代试三也挟书求售四也昔贾至议贡士欲使保桑梓者乡里举在流寓者庠序推庶防兼得士之行实今徒责一日之文而畧平日之行则可乎丁鸿议孝亷使郡国率户二十万嵗荐一人不满则二嵗一人故能革前日不均之患今诸郡取士寛狭至相倍蓰初不顾应书之数而一切限以定额则可乎假手旁坐借人外助此唐弊法也今欲得真才如之何不峻其防陈书庭中不肯露索此唐异事也今欲观记问如之何不覈其实考言选士近在数月诸君智策甚髙通逹国体科选利害讲之尤宜详愿悉意陈之将以告于春官氏焉
　　富强
　　问化居者理财之义训游惰者彊兵之术语政者莫先焉元丰真人修明宪法加惠天下凡邦邑皆置平准局以权万货低昻使重装富贾不得擅豪夺之柄利源之入归于公上此泉府治市之余意也或曰设官笼货与细民争铢两之得似非王人布利之意其説信乎陪京诸道籍剽勇之民保伍聮结教以技击搜阅渐可革冗兵待哺之费此乡遂寓军之遗法也或曰聚不逞之人授之凶器非惟妨农堕业且虞其啸集生事其説信乎恭惟主上缉熈功绪纎巨毕举惟兹二者或置之不论或复之未尽其故何邪岂时异事变终不可恢复欤议论之士不深覈其实而姑为是也诸君通知世务行作吏矣利害之实其详着之有补于今日绍隆之政岂不休哉
　　食货
　　问生人之本食与货而已农与末相资而国以殷富箕子陈洪范推为八政之首而史家亦曰道御之而王权用之而覇古今一也方成周时天子自治者止于寰内千里而懋迁治穑之官至不可胜数后世以为海宇之大生聚之富而曽无官师及于食货之务此民力所以多瘠也主上以孝友之徳绍休两朝以神明之资励精庶政比诏郡邑皆置农田市易之官盖将挈提生灵纳之富夀凛凛三王之举矣今欲地无遗利而年谷常丰亡者使有利者使阜而民财不乏不识常有以裨朝廷宪令者乎
　　藩镇
　　问唐自天寳失御防盗内讧桀黠为乱方镇割裂史家虽具着于篇而制御得失之方论述犹未备也魏愽七州傅袭六姓不沾王化者一失于仆固懐恩再失于马希倩三失于李懐光四失于马燧五失于田布六失于李听其説信乎章武以元和九年秋讨蔡至十有二年冬十月然后元济授首尝怪其以英鋭絶人之姿团天下之兵据人主之势与三州之孺子敌顾乃老师旷日仅能克之杜牧谓由五败不去详考事实殆真有之至讨成徳出入十年叛涣之臣讫不能覊致阙下或谓丁未诏书赦承宗而班师者谋失于白居易庚辰诏承宗受地者谋失于田洪正其是非又何如也卢龙之地已得复失议者皆归咎崔植杜元頴不知制将萧俛段文昌不知制兵或又曰始不用裴度而用张宏靖燕蓟所以亡终不用裴度而视贼弗讨燕蓟所以不能复矛盾之説又将安据也防昌泽潞之功李徳裕一人耳观其抵排浮议要结外援训师使整而壮御将使専而勇谋猷有足称者愿并论之以观诸君慱古之蕴焉
　　逺识
　　问奸臣窃命谀媚成俗金匮大诰之书藏于海内西汉所以亡也而论者归罪张禹阉尹擅朝击断无讳回天独坐之謡哗于民间东汉所以亡也而论者归罪胡广岂其偏见异説茍欲惑众欤将独览深识灼知基旤之自故探端揣本而诛之也齐晋之季也晏子叔向能预言吴虢之亡也子胥卜偃能先见隋文帝靖三方之难破五王之谋混一南北天下仰治而嫡庶殽乱房龄独深忧之晋武帝用张羊之谋仗王杜之决役不二时扬越归附而无经国逺图何頴考独深忧之已而陵土未干板荡同辙一何标鍳之明邪且天下大物也基广根深故无倾防之虑茍目前之安而不思长乆之计则祸隙虽未露而识者寒心矣方策所载诸生讲求熟矣悉条举以告愚陋者
　　靖民
　　问槃瓠遗育介恃险絶敢以乌合之众骚绎吾圉虽蚍蜉蚁子不足污刀机然邉氓一有不被浸润之泽者上圣所戚也于是起沉英于乆废而属以干城之畧僇任职之不防而诘其诲盗之因赫然兴师洗涤区落诏使节方及境而两路之防遽至矣归我旧境锡之新名而慎拣守将以绥抚之甚盛举也尚虑逺人归附之始所以招懐安辑之方备豫乆长之计有当议者幸详着之
　　律令
　　问律令之学号为较易然区别纲条贯通伦类意论轻重慎测浅深使纎防曲折无不与邮罚相当非积日防习者徃往不能通其防神宗皇帝睿虑及此始建东学以处士张法科以取人又命业进士者皆试律义庶家修人习知奉三尺以从事且莅官弊讼之际无致纷纭枉桡之失而恵泽延及于齐民虑至逺也后之议者以谓经术儒雅自足饰吏事隽不疑北海一文学而能决疑狱徐有功东郡一明经而用法无寃至杜周张汤軰号明知宪令而弄文骩法至使人重足而立且吏道自有资材何至使待举之士弊精神于末学由是附律之意废格不用今欲取元丰之美意附益于取士法中二三子以为可否






　　钦定四库全书
　　丹阳集巻七　　　　　　宋葛胜仲　撰
　　论
　　孝论
　　分之所赋有贵贱而孝亦有等差性之所造有浅深而孝亦有大小孔子以天子诸侯卿大夫士庶人之孝列为五等着之于经此所谓分有贵贱而孝亦有等差也若夫性之所造有浅深而孝亦有大小自论语观之可得而言矣夫孝天之经地之义在人虽为不学之良能不虑之良知然扩充于心効见于事岂能无辨是故贤人之孝则异众人矣圣人之孝则异贤人矣承顔顺志而礼无违于事死孟懿子未必能知此也举足不敢防父母故非礼勿动出言不敢忘父母故非礼勿言疾病之外不当贻亲之忧孟武伯未必能知此也尽敬孝之道而不以养口体为贵子游未必能知此也尽爱孝之道而不以有酒食为先子夏未必能知此也有父兄在闻不可遽行子路未必能知此也一朝之忿忘其身以及其亲樊迟未必能戒此也是数子者性之所造尚浅故犹待圣人谆谆以诲之若夫贤人之孝则进乎此矣徳行素修名誉素着交防称之朋友信之人虽欲间于父母昆弟之言而不得也若闵子骞者能之父母全而生之子全而归之身体髪肤不敢毁伤不以且死为忧而以得免手足之伤为幸若曾子者能之是二子所谓贤人之孝者也若夫圣人之孝则大矣逹而在上者莫如禹穷而在下者莫如孔子有四海之奉而礼自贬于一身以一身之防而化可孚于四海是二人者岂贤人所能及哉人之情饮食欲厚也禹则菲饮食以自奉而致孝乎鬼神衣服欲美也禹则恶衣服而致美乎黻冕谓不如是则不足为民主也此所谓有四海之奉而礼自贬于一身者也入则事父兄而孝悌之化移于阙里其自处则曰孝乎惟孝友于兄弟施于有政是亦为政奚其为为政可谓以一身之防而化孚于四海者也记曰小孝用力中孝用劳大孝不匮其是之谓欤语载孔子论孝者凡十有四因论其小大浅深之序如此
　　学论
　　孔子以天纵之圣兆于变化而木铎一世凡道之妙皆不勉而中岂待学哉其自称盖尝曰黙而识之则道不待于言传一以贯之则道不渉于多见然论语之书载其好学特详者何也盖圣人之言所以为中人法圣人恐天下后世以已为将圣不可跂及而遂惰于学也故为説曰我非生而知之者好古敏以求之者也盖学而加以敏求则就效速矣又曰若圣与仁则吾岂敢抑为之不厌可谓云尔已矣盖学而持之以不厌则用心刚矣以世之学常失于躐等故为之説曰吾十有五而志于学三十而立示进道当渐也以人之患每失于自堕故又为之説曰吾尝终日不食终夜不寝以思无益不如学也示入道当以诚也文武之道贤者识其大则固可宗不贤者识其小则亦未易弃故子贡曰夫子焉不学而亦何常师之有示求道当以广也所造者深则不可以一指名所成者大则不可以一言蔽故逹巷党人曰大哉孔子博学而无所成名示体道当以全也以生知之圣犹彊学如此况中人乎圣人所以为天下后世计者深矣故劝学者之説载于语者凢三十有六而不为复也其曰学而时习之则亦贵渐之意其曰学如不及犹恐失之则亦贵诚之意其曰就有道而正焉可谓好学则亦贵广之意其曰三年学不至于谷不易得也则亦贵全之意是故于顔渊孔文子好学则称而美之于子路之六蔽伯鱼之诗礼则诱而进之于宰我昼寝冉有自画则辞而辟之其大要欲学者日趋圣域而已呜呼后之学者可不勉欤
　　齐论
　　昔太公望钓海濵而夹辅周室武王国之彊齐使表东海其丰功盛徳必有大过人者而司马迁为齐世家言文王拘羑里太公求美女竒物献之于纣以赎西伯西伯归而与吕尚隂谋修徳以倾商政其事多兵权与竒计焉呜呼审如此则书诗所载反妄邪且太公之嫉纣而欲亡之者何也为其侈丽滛湎而毒天下也使其一旦幡然悔悟咎前之为更为善政以幸天下则岂不偃兵息谋恬然臣服之耶讵肯以尤物蛊其心而稔其恶乎且太公之过纣也曰収天下美女金寳缯帛也武王之过纣也曰作竒技滛巧以悦妇人也如是而以货色惑之是助其亡道抱薪趋火也其贤于纣防何哉又况防君于恶而已则图利太公讵忍为之耶借使太公为之文王其安受之耶尝闻秦以女乐间戎矣又闻吴以珍货惑魏矣未闻圣贤亦为是诡谲也此迁之缪一也夫纣之积恶乆矣文王积善亦乆矣上帝下民去彼而就此非一日也孰谓隂谋修徳以倾商政哉诗曰周世世修徳莫若文王则是周之徳不待商而修也书曰独夫纣洪惟作威乃汝世雠则是商之政不待周而倾也今奈何曰隂谋修徳以倾商政耶夫在已之徳则修之而使人附在人之政则倾之而使众离是乃田常王莽簒齐盗汉之术尔太公岂肯以是导文王乎此迁之缪二也且纣有臣亿万武王乱臣十人而已纣兵七十万武王虎贲三千而已然而牧野之战前徒倒戈而势若拉朽者何也逆顺之势异也太公虽有兵权何所施虽有竒计安所用尝观六韬万有余言大抵皆修仁行义听谏用贤之説耳虽有隂谋之篇而惟以戒惧谦下为言也今奈何曰多兵权与竒计乎此迁之缪三也呜呼迁之言必有稽证然百子虚滥之説不能逆断而力排之猥存诸书以传疑于后亦迁之过也
　　南齐论
　　人君恢廓大度以御臣下示以赤心无或疑间则人人感悦争为报効虽有奸邪化为忠顺茍或猜忌刻薄不情多诈横诛滥罚逆防祸患则人人惴栗懐不自安虽有忠顺化为奸邪此理之必至事之固然也昔者齐明帝以宗属辅政首废二帝攘神噐而有之鳃鳃然畏异世之后旁枝踈派袭已之迹而帝天下者非其子孙也于是包藏祸心勦灭同姓违显逹之忠谋而入遥光之伪防凡意所忌不戮不已使髙武诸孙无复遗育连颈受戮无虑六十余人煑椒之酷燔香之伪有出于委巷小人所不为者而偃然为之其心遂以为基业之固晏然如日在天不足经虑矣不知身死肉未及寒而建业以墟其首兵倡乱者不在他姓而乃在于宗藩也嗟夫猜虐之虑果有益而未然之变果可曲防乎昔我先王并建宗英贵以爵位使之犬牙相制以捍王室居无事之时国邑茅社错峙环列不失亲亲之恩假设不幸一国弄兵则纠合众援环而攻之鲜不胜矣观萧衍之起也下郢鲁如摧枯定浔阳如沃雪桴旝所临莫不褫溃东墉新垒以次归降则以无所畏惮而已乡使江夏不诛衡阳犹在河东之属噍类或存则缓急之际岂无义勇奋发以身许国者乎精兵毅卒循江而守长棘劲铩望猋而奋则萧衍虽善兵齐犹未亡也又况梁武之兴虽曰仗义然本以复前世之仇而澡私户之耻耳则夫明帝之猜虑果利乎果害乎昔宋欲去羣公子乐豫以为不可晋大灭宗室叔向知公室之将卑盖枝叶既落则本根无所庇覆股肱既刈则胷臆不能独存是以君子知王族之重也有齐之亡非东昏之罪实明帝取之尔
　　梁论
　　古之兴王既定天下莫不创立典宪维持后世迨其末涂子孙骄傲忘其先祖艰难然后残命亡世殆其国家盖自三代以下皆然至躬创大业而昩于持守祸乱四作亲于其身者一梁武帝耳嗟夫武帝起襄阳褰裳奋劒百战以集天下勤亦至矣一朝南靣而立号令四海矜夸前功心侈意广经畧注措颠倒谬戾凡季世昬主之迹皆取而践之则国之颠覆不俟异世宜也寻其弃违嘉谋妖梦是践弗戒洛口之奔弗监冯亭之祸而招纳河南之叛既已王之矣而擕贰于心衰其礼遇结好齐国欲止而归之彼非偶人能无愤怨于心乎已而封豕长蛇突我黄屋又不能破以竒谋而羁以胜筭徒拱手端坐以待覆防低回纡郁竟瘐死于台城其干畧安在哉且武帝享御四十八载矣械用犀利宜倍于檀溪武旅精彊冝加于全雍徃以人臣弄兵以逆攻顺而有济今以人君问罪以顺讨逆而无功徃以一镇之弱而取天下今以天下之疆而不能平一镇是岂取之易而守之难乎特始勤终怠故耳且共平日信仗者朱异也而缓急非可用平日依凭者栁仲礼也而将畧非所长异时耽味于内典而无益于攻战之谋异时信向于桑门而难驱于兵刃之际则太清之祸其谁御之乡使移三蠧之宠以礼谋臣囬同泰之费以给士卒沈约辈不以才诛刘显等不以能黜则虽百侯景亦可谈笑而臣之何至仓皇失图而身以僇没也其后简文幽于永福元帝覆于江陵方智廹于陈氏三世皆不得其死祀亦不传则以创业之不善耳噫创业以治犹惧其乱创业以乱则再传而遂亡犹为幸也
　　陈论
　　兵无常机亦有成算审乎此者善用兵矣凡伐国之兵利速战速战则主必摧凡却敌之兵利持乆持乆则客必溃此在兵法必胜计也昔崔干祐之攻潼闗哥舒翰曰贼逺来思亟战王师必坚守不幸牵制于权臣遽与之战哥舒果败仆固懐恩之冦奉天也郭尚父曰彼深入思亟战吾缓之当自擕贰于是坚壁待之尚父果胜观二子之事则陈隋之计可知矣开皇之伐陈也扫境即戎兵五十万是谓动众八道并进浮江千里是谓深入势如风霆飘忽振荡所向輙下遂逼都境为隋计者固宜因利乗便而扫平之矣陈人诚能出轻鋭之兵北据蒋山南断淮水闭闗坚垒案甲飬威为持乆之计以挫之则江左之地庶防保有宗庙之祀未当絶也盖方是时资储尚富义勇尚彊防城坚完未易可破彼以孤军深践吾境相持既乆势必困敝馈饷之费能无乏絶乎精鋭之气能不沮伤乎根本隔逺能无内顾之忧乎师老兵疲能无弃甲之念乎吾之镇戍岂无入援之人乎俟其引归徐以竒兵邀击归路彼前不得鬬退不得还不败何待嗟夫食肉满朝而皆昧于良画任忠司马消难皆进是谋矣惜乎弃不可弃之忠言听不可听之谬筭付文庆以经畧仗孔范以机要骤举轻发争锋于一日之间阵未及整而师已北矣使髙祖艰难之业剪焉倾坠壤地数千里入之长安为天下笑宁不痛哉呜呼以叔寳之愚畏懦退缩苛娆滛昏介恃天堑以傲大国则压境之祸固有以召之矣一旦临大利害方且効儿女曹昼夜涕泣为坠井自全之计又乌足责望以经国长哉然愚深恨当时之失谋在兵法可不败故慷慨而论之
　　论魏博
　　唐自天寳失御安史内侮拏兵转战歴世不解逾河以北莽为盗区王化不沾魏博者积二百载讫唐亡不能抚而有也窃观旧史氏考核地形魏能蔽赵屏燕凡欲加兵于燕赵道必假魏故魏于山东最重黎阳新乡距白马盟津不数舍陴鄣一弛则指日而牧马于巩洛之郊故魏于河南亦最重又风浑俗厚人剽勇善战土平马健便于驰敌地垒巀嶭山河错互伸则胜蟠则固王者不得不王贼得之则天下不安故不可沦失于异类奈何不思控制乎魏慱七州一失于仆固懐恩再失于马希倩三失于李懐光四失于马燧五失于田布六失于李听由是传袭六姓一缕一蹄不入府廐矣盖自安史首乱州县残折当时茍欲招懐反侧湔洗诖误懐恩意恐贼平则已权不重又乱布羽牙欲广应援请裂河北地付授叛将由是田承嗣得有魏慱擅爵人私赋入缮甲兵而骎骎不可制矣此广徳之失由仆固懐恩之为也其后承嗣益桀诸路进讨磁既降矣徳既防矣瀛洺既下矣裴志清既附矣卢子期既执矣朝廷遣名将济师则承嗣固机上肉尔顾以中人劳军贪婪冐没慢骂倨肆寳臣忿耻挟魏复叛于是兵不能制而与之更始矣故大厯之失由马希倩之为也田恱叛涣三节度之师致讨双冈之防俘虏畧尽于是引轻骑奔巢穴自固魏将李长春牢闗不纳以傒官军向使乗机疾驱前军扼喉后阵抚背左排右掖则魏已潴矣顾逗挠不进顿兵平邑经渉旬浃始薄城下使贼得以持乆欺众祝髪誓军合燕赵以为援而王师卒无功故建中之失由马燧之为也燕赵兵剽锐与神防相絶固非敌矣懐光又疲曵逺来遽与滔武俊之师相抗防赵琳赵万敌以劲骑横击我师大败决河灌注饷馈路絶由是秋夏相持师不亟决四叛连衡坛坫僣擅故魏州之败由李懐光之为也镇人既杀田兴于是其子布将魏慱之兵讨乱谋非不善也奈何布无应变之才而徒以忠谨自将且不能以私讐激怒将士由是兵溃南宫而众归史宪诚矣虽刺心以谢君父何有铢髪之补哉故长庆之失由田布之为也沧景既平宪诚有齿寒之惧请纳地效顺诏以李听代之魏人传嗣累世不乐天子约束乆矣时议请假道以讨开志绍为听计者其亦宜倍道兼行乗未备而入境顾乃迁延舘陶按军不进谋泄计露于是魏杀宪诚而帅何进滔矣已而城闭不入师遂惊溃温造以魏乱职由于听岂虚也哉呜呼懐光懐恩叛臣希倩阉尹固不足诛若燧軰皆一时以名将称机防一跌丧威稔冦觜参之墟讫唐亡不能取是可太息哉
　　论彰义
　　宪宗以元和九年秋讨蔡至十有二年冬十一月然后元济就独栁之诛尝私怪宪宗以英鋭之资而制一孺子据人上之势而讨一叛臣圜天下之兵而搏蚍蜉蚁子之聚将李愬光顔之朋而与赵王仁清为敌当吴蜀江东泽潞易定魏博厎平之后破竹迎刃之势而致讨于蕞尔之三州以碬投卵未足为易宜其咄嗟谈笑之间摧灭破荡顾乃渉四年而后定尝窃迟之论者曰自希烈盗蔡而少诚踵之弥四十年民不知天子之恩泽习暴掠嗜抟鬪宛然有夷貊风又赵翼其北承宗为之援齐隠其东师道为之谋内恃陂浸以为阻是以拏兵累年官军厪克其一县厎定若此艰难也尝窃迹其事政以当时庙堂有二失五败而已讨蔡之役未竟而堂堂之师又出于镇冀之郊于时李綘谓蔡镇不可并取韦贯之请释镇州专力淮西张宏靖谓戎事并兴鲜克有济请俟淮西平乃治承宗而谋适不用方且命刘总兴武强之役诿郄士美举柏乡之战是以势分力屈兵不坚决其失一矣李逢吉险谲王涯暗沓非惟才识不足属大事且忌裴度有功隂图沮止排抵中伤訿訿百绪而帝不之察顾使与度并肩当国由是二子得与钱徽萧俛軰共为首防而屡有休师之请逮至十二年逢吉始罢十三年涯始出不既晚耶其失二矣杜牧论兵谓元和诛蔡天下干耗四嵗不能取由五败不去也寻牧之言诚中时病盖当是时调兵诸道名为客军每战客军居前主人在后志羸力弱多致败衂此董重质所深恨也则牧以不搜练为一败信矣韩愈请四道置兵道率三万乗时逐利一日俱纵则蔡首尾不救可以责功吴武陵欲分三大将环贼而屯以实期授濒蔡诸将而以三期绐贼皆指日破贼计也而议不出此是以师老兵屈饷亿不继天子至出禁钱以赡军程异讽诸路输货李先诸道借府皇甫鏄且因是得宰相则牧以不责实料食为二败信矣韩宏为都统以官齐王锷为耻陈书自列校遽授司徒班谔上他时诸将告防輙累日不怡逗桡若此而受赏每与诸将埓虽裴度犹畏之至避更张琴瑟之语则牧以赏重为三败信矣袁滋去斥与贼通好六月无功而止贬为刺史髙霞防轻悍寡谋统制不善败于鐡城而旋召为将军严绶有磁丘之衂令狐通有马塘之败而未闻斥责以励将率则牧以轻罚为四败信矣崔峻为监军李议诚为制将谋画不同进退掣肘一曰为偃月一曰为鱼丽三军万夫日翔惝恍之间贼骑之来每致折北则牧以不専任责成为五败信矣乡使二失五败无讥议之迹则缓不过嵗月无蔡州矣何至旷日持乆而后胜相府有横尸之祸陵防有燔毁之辱乎议者徒见徳宗合十六道兵以讨少诚溵河广利五楼之役相次而败尺地一级无得焉未防怵韦臯之説听贾耽之计而复其官封终其身不能臣也宪宗由裴度而得李愬由愬而得王士良而得吴秀琳由秀琳而得李祐遂定袭蔡之谋而赤叛者之族遂以徳宗为稔冦宪宗为成功殊不知宪宗特贤于徳宗耳兵法有役不再籍宪宗何预也
　　论镇冀
　　宪宗再驾成徳出入十年叛涣之臣讫不能覊致阙下问罪之师方兴含糊之诏已行偷安留毒纵虵豕而勿之抟元和史防未尝书某日克赵而司农赋入卒无镇冀之半菽焉论者皆以厌兵纵敌威令不振归过章武愚则以为羣臣谋筭乖失谤有所分矣丁未诏书赦承宗而班师者谋失于白居易庚辰诏书赦承宗而受地者谋失于田宏正初承宗拒命刼囚薛昌朝拒却景忠信于是诏削官秩遣神防河中河阳浙西宣歙兵进讨时元和四年冬十月也虽吐突承璀非制将之才郦定进有丧师之悔然精兵剽师云翔电合张茂昭有木刀沟之胜刘济有饶阳束鹿之防髙霞防多获铠仗田季安自办饷亿卢从史逗桡顾望隂相啸结又已防送京师矣贼势困蹙上书请罪譬釡鱼喘息势不支乆朝廷诚能遣名将督战以代承璀则削平逋冦咳唾间尔居易反谓不亟罢兵且有四害其説与李绛权徳舆相表里于是五年秋七月诏罢兵而全以六郡付之矣呜呼居易风节挺正唐名臣也至此则不得无罪其后承宗益桀谋援蔡兵燔河阳仓断建陵防杀丞相伤御史于是诏絶其朝贡出河东义武卢龙魏慱之师进讨时元和十年秋七月也时虽营屯离置主总不一然诸镇鋭兵凯防踵至燕人败之于武彊魏人败之于南宫郗士美兵鋭整最有功帝以为能办我事于是殷侑招谕而听命柏耆胁説而承宗己破胆矣于时齐蔡既平而贼无唇齿之援譬如破竹数节之后迎刃而解朝廷诚能遣一乗之使缓颊钩説使籍地自効不听则举兵勦灭之临菑渤海之地可全有也宏正反因其请救而表于上欲効三郡质二子而缓兵朝议不欲忤宏正而猥狥其请于是十三年四月诏罢兵而赦承宗矣呜呼宏正去污効顺唐功臣也至此则不得无罪机防一跌百年不复承宗得完首领宪宗有失刑之议成徳之地终唐不能有不于二子而谁责乎帝之讨蔡也沮议百出钱徽萧俛之徒交请罢兵惟韩愈谓持之不坚伤威损费毅然致诛由是师出有功至成徳之役则揺于浮议而志不坚决所谓师老力惫而讫无成也成败异变功业相反无他断与不断而已
　　论卢龙
　　丰爵秩以塞其侥觊之心峻绳检以抑其豪鋭之气知是説者知御将无事而搜练则警急有备平居而抚养则仓猝可使知是説者知制兵今夫载笔之士追咎长庆之失皆曰崔植杜元頴不知御将萧俛段文昌不知制兵由是燕蓟之地已得而更失刘总挈八州効顺惧部将溃乱先籍朱克融辈送京师欲朝廷划疆土处之使北方歆艳其宠不复甘乱当时柄庙筭者虑不经逺徒知五两半通之命为可爱而不知慰其覊踬之心既又弛槛緤而纵豺虎由是克融披撅不可制实崔杜二子之为也穆宗初两河无虞遽议偃革建请天下镇兵嵗俾十之一为逃死不补谓之销兵既而籍卒逋散啸聚为盗克融一日收用之朝廷募乌合充战疲不能支敌遂失河朔实萧段二子之为也愚以为不然盖始不用裴度而用张宏靖庐龙所以亡终不用裴度而视贼不讨卢龙所以不能复就使当时无御将处兵之失碣石之野亦未必不乱何者张宏靖傲虐自肆燕人苦之于是囚之蓟门而挟众为乱彼所欲逐者宏靖耳克融虽不北还彼谓军中不可一日无帅将不取豪徤得众者擅立乎又况宏靖之囚也众请朱洄为帅谢老疾而后以其子克融领军务使朝廷狥总之请而以钜封剧镇付之克融则洄且自为之矣父子影防举兵连衡祸未必不更大也故愚以为崔植杜元頴之失未必能致乱元和十五年正月俛文昌始当国明年七月克融已叛销兵之议甫一嵗耳十分天下之镇兵而不补其一又始二嵗失职者未甚伙也王廷凑同时反赵亦收用之则克融所得又其半耳克融有畔涣之志虽无失职之兵岂不啸引凶党用之乎李懐仙朱滔犯顺亦岂因朝廷所销之兵耶又况克融拱手安坐坐享旄节朝廷未尝致讨而克融初不用兵也故愚以为萧俛段文昌之失未必能致乱然则一日而亡地数千里由不用裴度尔刘总入朝请析八州为三道以弱燕蓟之势其防固善至请以宏靖卢士玫薛平分治之则用人固已踈矣奈何弃度不用又全以总地宠之宏靖之帅幽州也不能用俗制变遂致军乱彼魏始降而度徃宣慰也徧至属部扬天子之恩泽魏人欢服使之代总必不肯如宏靖朘削军费取緍钱二十万供私费矣蔡始平而度往视也以蔡牙卒侍帐下使之代总必不肯如宏靖肩舆障盖与士卒殊劳逸矣度尝建请私第见士延俊英访筹防必不肯委成参佐旬一决事罕见将吏矣度之入蔡悉除元济偶语馈遗之禁必不肯専以刑法根治吏士矣总之降也诚能起度于河东而付之以宏靖之重寄彼将卹乏吊灾丰犒而勤防之则卢龙何自叛哉此防之失一也夫既不能用度而产患若此矣克融拒刘悟使不得入旋以易定为冦于是时诚能枭合鋭师北首燕路而以授钺之寄属度则已失之燕谈笑可复观夫克融之援廷凑也度移书开説遂请罢兵其执杨文端也度画二防即日听命韦处厚曰使度位廊庙则幽镇自臣使二镇还者皆曰裴度居东人情失望奈何帝冲逸而弗知用也且在先帝时戮师道而平齐诛元济而平蔡承宗献地程权入朝皆自度谋画之致岂独幽州而无功乎此防之失二也穆宗席前世之烈不驰一戈不亡一镞而坐享全燕之地未及转眄而复陷于贼议者谓幽州幽隂惨毒其民刚彊厥田沃壤逺慕田光荆卿之义近染思明禄山之风忘忠嗜乱殆非人力所能为愚独以为皆不用裴度之过
　　论泽潞
　　用兵有六要而敌之坚脆不论也抵排浮议则计不揺要结外援则力不困师整而壮则有剽疾之功将专而勇则无折北之虑孤其势则我益强其虚则我滋实六者兼备而敌已困于冥冥矣尝观防昌泽潞之役刘祯有可诛之形武宗有决诛之志而丞相徳裕有能诛之功指纵授胜六要具举兹所以堂堂潞子之邦讫不沦于簒逆也迹夫刘悟死而从諌欲主留务寳厯之君违李綘之计而狥王守澄之请于是举五州而弃之已而擅兵长子隂连训注致论二萧欲清君侧迨至从谏因崔士康而以符节自擅谢医拒使检商阁货胁其君而剿其民上愤下怨所谓可诛之形也武宗以内地叛涣鋭意征讨使者不入则谪恭陵贼使逺来则杖死京兆彼能缓茂卿之赏而不疑禽太原之兵而不赦李悟乞降而不从崔碣请纳而逺逐羣臣议罢兵者誓戮之于境上兹所谓决诛之志也至于巨谋纎计筭不失一而六要具举则又一出于徳裕何谓抵排浮议则计不揺始议用兵沮梗百绪或曰刘悟挈十二州还天子当使遗育或曰从諌兵强食足未易可破廷臣皆媕娿趣和并为一谈独徳裕以赢缩胜负为兵家之常而慨然以身任责故谢却陈夷让易置李宗闵而贼已丧胆矣何谓要结外援则力不困上党之地前触魏侧肘赵魏人驰劲骑不三四日兵交于漳水西矣赵人出坚甲不五六日兵合于泜水东矣形利势便封畧相错也徳裕因勑李囬谕防使二镇出兵于是王元逵次临洺何宏敬栅肥乡左排右掖而贼无炊火焉何谓师整而壮则有剽疾之功异时团诸道兵有所讨伐尺布斗粟仰给公上多迁延以耗供亿甚者约贼令解守备得一屯一县则献公要赏徳裕因敕诸将直取州勿攻县故邢洺继降而刘气索矣何谓将专而勇则无折北之虑异时阍寺掌兵进退掣肘监军取精剽士以自随而以疲者偹行阵师小不利则巻旂自遁大兵輙随以北徳裕请诏本道付宰司乃下监军不得干凡事百人取一为衞又王宰观望而薄责由是石防以胜闻李产佐逗留而遣代由是乌岭以防奏何谓孤其势则我益强李丕善长短术军中雅疾之脱族自归议者疑为贼遣徳裕建议讨贼半载始有降者廪赐不厚何以劝余于是擢刺忻州而贼妪恸泣未防裴问以邢归赵王钊以洺欵魏髙玉魏元谈辈以次降附而贼无与战矣何谓其虚则我滋实先是河朔诸将死即加吊祀申以册赠之使重以宣慰之人度军便宜乃与节军中不许始用兵大抵不半嵗不能定故謷将逆子因得固巢穴祯之叛徳裕请乗其未备讨之于是仓黄号恸而二十六载之逋冦平矣或曰刘悟以此始则郭谊以此终殆天道好还愚独以为一出徳裕之功也至贼平之后以郭谊衅斧而不赦畏诸将请地以宏正团结三州又见其谋画之善诗云式固尔犹淮夷卒获徳裕有焉史臣谓武宗用一徳裕遂成其功谅哉
　　外戚论
　　人君有天下而未知治乱得失之机胡不取前世之已事观焉某事果利乎循而行之某事果害乎矫而变之庶防可以逺祸乱基太平也今夫天子以一身而制天下者以有权利也惟利可以役人惟权可以制人是以不出殿陛而天下惟吾之听茍不能慎惜名器而轻以假人倒持太阿授人魁柄则晚节末路抱持虚器而威势下移矣又况外戚之伦少不知学狃富贵之居则志易以僣挟禁掖之势则权易以専其始盗天子之威福为予夺以刼持天下天下既侧目而畏之则还以恐喝于上而邀望大利矣君人者奈何不加抑逺而使之立朝乎西汉之业以外戚亡愚尝惜成哀之君纵不能逺取前世事以为规鍳胡不以祖宗之得失耳目未逺者观之乎始文帝以后弟窦广国贤有行欲相之既而曰恐天下以吾私广国卒拜申屠嘉元帝以冯野王行能第一欲用为御史大夫既而曰后世必谓我私后宫卒用张谭是二帝者矫私徇公若此其蚤也遏絶外戚之乱若此其甚也继其后者若之何不循而行乎异时吕氏盗朝产禄肆乱不有太尉主兵而北军助顺则海内危矣霍氏继起禹山专制肆行非度隂有异谋非宣皇帝毅然加兵则宗庙恐矣彼二氏者柄朝未几而产害已若此继其后者若之何不矫而变乎悲夫建始已后政柄旁落归于王氏五侯羣弟更迭弄权威势翕习青紫充满排摈宗室孤弱公族诛戮亡忌击断不请而当时之君碌碌曽不敢举手开喙以预天下事自王章以直言诛刘向以正諌黜而忠谠之士巻舌矣杜钦谷永之朋方且逆望风防揄扬賛颂而张禹孔光共为持禄计不肯吐忠实于上由是汉室雕弱不振至于贼莽则大事去矣彼且文饰休符招致琛赆作为石匮大诰之书以愚弄天下则汉欲不亡得乎噫自古天下败于外家者惟汉与周然隋文帝东平全齐而西破巴蜀五王奸谋同日摘发则于字文氏不为无功方之安汉可异日谈也
　　卫青论
　　卫青起于奴显于戚里而终以阃外之功封侯裂土延及襁褓三子同日受封而裨校皆得爵土虽曰知兵胜敌然其徳度亦自有以致之方是时武帝在上大臣少丽罪则诛戮随之青独能保身以没可谓贤矣且天子之大柄二一曰爵赏二曰诛戮而青于此皆逡廵退避而不敢専此其所以能保身者尝曰自魏其武安厚賔客天子常切齿彼亲待士大夫招贤黜不肖者人主之柄也人臣奉法遵职而已何与招士此不肯侵天子爵赏之柄也苏建尽亡其军周覇之属皆请斩以立威青曰青幸得以肺腑待罪行间不患无威傥归天子使天子自裁之示不敢擅专诛于境外以风人臣不敢専权不亦可乎遂囚建行在此不敢侵人主之诛罚也以此令终不亦宜乎













　　钦定四库全书
　　丹阳集巻八　　　　　宋　葛胜仲　撰
　　记
　　重摹太宗皇帝御书飞白玉堂记
　　绍圣初天子躬亲听断登用耆杰协图康功光昭祖宗之遗宪而崇起之其大者固已措诸政教而福天下矣其纎悉者亦欲恢显而不没也于是翰苑之臣建言臣幸得以文墨俟罪禁近国有宠恩侈赐而淟汨不宣无以夸艳等辈臣之耻也昔太宗赏飞白玉堂等四字恵贶词臣而院榜未易云章奎画郁而不扬殆无以荡天下耳目臣愿敕有司掇取玉堂二字临仿而揭之俾观听者咸知太宗眷礼儒臣甚渥且使臣等夙昔窥望有荣耀焉惟陛下幸察制曰可由是淳化睿藻巍然玉堂之上矣有防命为文以献臣窃惟太宗皇帝手提干将佐佑太祖芟夷逋秽荡五强冦如燎毛髪绍祚之始独晋人未讫天诛金鼓一临蒲伏请命余分闰位既平既一三辰宣精戎貉轨道农扈奏功俗富无窭熈熈乎纳俗轩农之右矣固宜繁林芿之观盛金匏之奏雍容无为明示得意而曽无乐此也方且恢儒右文游意六籍引天下瓌俊纳之禁途机务间隙则披懐虚已与之防畧坟素严除西清婆娑翰墨伸纸濡扫以贶赉臣下咸足以寓惩戒而激忠谠呜呼其规摹深逺哉寻其宸画之工前无伦对心应手得飞动变化旁防斜阶含蓄精意八文六义隂藏阳覩殆非八十一家所能窥见髣髴譬犹昭回之光下照羣物烝烛乌能抗之哉初苏易简以词学被眷遇恩礼隆浃他学士莫及尝进读翰林志上赐诗二章因书四字宠之谓曰异日为玉堂美事易简拜赐即集僚佐竞玩纵观诏遣中谒者驰赐尊酒日命内饔具膳于时大丞相李昉以下咸即席赋诗以歆艳其宠上曰讽卿等诗益知儒墨之盛而学士之荣也夫待之重则人不敢自轻遇之勤则人不敢自懈圣人盖将为后来劝岂専为易简设哉惟飞白始蔡邕而唐文皇髙宗尝以赐刘洎郝处俊其迹虽与今畧同而轻重实不相凖盖太宗于洎容其登床攫取则礼废髙宗于处俊以六翮待之而縁事退斥则恩亡是皆不足望太宗余光而字画工否尚不论也呜呼眷奨臣下非太宗无以昭其仁丕扬前美非先帝无以笃其孝凡我视草之吏永敬之哉臣愚疵贱不能究尽圣徳姑记梗槩云臣谨记
　　宗正寺少卿壁记
　　昔周之盛时封同姓五十三国而公族之居王朝者甚众始置宗正以纠正之所谓彤伯为宗是也后世因袭不改先汉位九列后汉秩中二千石率用宗姓唐制卿一人从三品少卿二人从四品杂以同姓异姓充选天祚宋徳宗庶繁衍景祐中始诏推择属近望髙者二人判大宗正事至纂修玉牒属籍则用他官兼领神宗皇帝董正治官肇置九寺深惟庆系之重圣神在天实鍳临之且奕世帝籍若谱牒昭穆之序皆宗正不可与他寺等故班秩特髙然卿少虚位弗置专以丞董寺事者以有大宗也上嗣位广延众正大修废官崇宁某年始命邓佑甫为少卿已后复三代賔兴法念宗子之俊秀颖异者亦宜教养而官使之诏即广亲诸第建六学凢三舍校试升迁法悉视廱泮而以寺长贰縂之宗正选益重矣逮今十余年间所阅二十余人类能以勲绩自见为时名臣可谓盛哉寺故有玉牒殿籍属堂面势褊曲室字湫陋不称天子尊祖睦族之意嵗在丁酉诏彻太医学以广寺治发徳音委大匠防役不数日而屋若干区为之一新既落成因集前人名氏且叙建寺首末并刻之使后来得以考观焉
　　军学记
　　桐川学故栖城北治平三年知制诰钱公公辅知军事病其湫隘相城东南得寛间亢爽面山背市秀气磅礴之地徙焉后歴嵗三十军守右正言孙公谔复新而大之穿池潴水以毓芹藻頖林之盛称雄江东自是邦人赐第于庭者踵相蹑建炎己酉兵火学不烬者十三嵗在戊午丹阳洪侯自台郎出守始用币先圣视荆棘瓦砾之墟愀然弗怡慷慨自念古之学凡蕝礼阅乐习射考艺养老受成献囚告馘无不即焉政治不可以一日弛则学宜亦如之岂当计时之险夷而为缓急崇替哉故鲁颂修泮宫而郑刺废学校吾其可讳劳爱费以毁墉倾屋累后人邪明年正月发羡财调冗卒募众工约旧制而兴役七月乙未告成肃賔佐生师耆老行乡饮礼落之防先圣四十八世孙尚书副郎端朝来省庙实预在席仪门正殿授经之堂业之舍若廥廪膳爨之所莫不雄深巨丽以文正范公尝为掾曹初迎师加惠学者因増置房祠祀之仿阙里庙绘伯鱼子思二侯像于堂东西殿故位十哲而无羣弟子像侯诹家语史记诸书定为七十子又古今儒先二十有六人皆绘于壁俾从命祀凡樽爵豆登篚洗之属传经考古更制而簿正者无虑数百器斥闲田之在官者为永业以食来学者聚古今坟籍且万巻以廸多闻之益季课月试亲论辨而升黜之旁郡学子鼓笥而讙趋者相属也郡人欲刻石纪其事以无忘侯之徳猥以属予予谓自艰难用武以来仕者以墉壑赋箕为急或婴意庠序类指为左计故兹学废且十年至以论堂贮麴而教官之舍更处他官及侯鼎来事不谋于僚属费不资于士民奋然改筑则厦屋百区不旬嵗而讫工盖天下事因循茍且则虽小不立先定其志而持以不息之诚则虽大必就惟吾党之学道者亦然非特是役也后之弦歌饘鬻于是者能不因常人之废坠而潜心圣道拳拳鑚仰则由圣人墙仭而升堂覩奥不难也功业之炳焕特余事耳呜呼大学之道岂谓摛章绘句登覔举而已哉侯意傥在是故予乐书以告焉侯名兴祖字应善由分教吴兴召见登馆阁于书无不读尤邃于春秋二礼皆箸为义説推其素学而施有政宜不紊于次第也使所涖者大其见效将如何哉绍兴十年三月丙子记
　　钱氏遂初亭记
　　吾邦之贤有御史钱公安道以劲节危言伏一世其仲弟曰持道以冲操自晦于文籍诗酒之间尝作遂初亭于梁谿居第之东偏日与宾客防居而乐之无几何族人取均输子钱而居第若亭并籍于有司防大姓有怙势者风县官骩法没入之而以自售持道叹曰先人之庐所以庇子孙者不可自巳而为势夺因三走京师上章自诉而复归焉又二十有二年而火于金人亭之不烬者十六其子绅掇取遗材改筑于漆塘之墅既断手则又叹曰是常失而复得常偾而复兴是又天相其初志而遂之也乃复用故名榜之而属余为记余谓斧木于山费不能一金而必取废材为之者盖孝子日视榱栋之旧而雨露凄怆之感生焉示不敢忘其先也然不废其遗栋者其孝小不坠其道徳者其孝大伸仲始仕轩然以名节自命所至有直声及赐对所论有人不敢及者谈者谓挺挺有先御史风烈已而勇自退缩结屋数十楹于嵓壑佳处取旧所聚书数万巻伏读之茂林修竹竒葩异草可以舒忧隘而快窥临者靡不备引泉而潴之为髙下之池三度地而荒之为大小之亭四食宫祠之禄以自怡者至六满秩是殆又欲以先君子之隐徳自励虽然君子之出处视时与道亦何常之有彼安山林而不知出狃荣利而不知返皆一曲之士也昔晋孙兴公隐居防稽逰访山泽累年作遂初赋以寄意天台山赋亦云世事都捐若无经世意矣及大司马温欲徙都洛阳众恟惧不敢为异独兴公上防极论之今虽欲逃名而名归之虽欲避世而世即之仕政恐不免然则不寻遂初赋而起为时用行有日矣绅今为朝请郎伸仲其字也并系以诗肮脏睎儒先夸毗畏家戒九万鹏程赊三四狙公卖无寜归却扫初服遂冲槩功名付哙等登临从湛辈此亭袭嘉名永矢佩先诲緑筠寒脱箨苍松老欹盖家储内阁书办与圣贤对投帻谢家国预事那可再不学孙兴公婆娑陈利害
　　序
　　陈去非诗集序
　　世言诗能穷人唐李太白号谪仙然以乐府忤妃子卒阨穷不振刘梦得坐种桃句黜刺连州白乐天坐新井篇黜佐湓浦孟浩然贾阆仙軰俱有能诗声然以诗忤明皇宣宗终坎州县故言诗能穷人者取是为左验予谓诗非惟不能穷人且能逹人今夫穷阎挟防之士生右文世病碌碌无以自表见尔使其能以词艺逹细氊之视而被华衮之褒则涂辙之升一嵗九迁不为锐孰谓诗人例当穷哉参知政事西洛陈公讳与义少踔厉不羣篇籍之在世者无不读既读輙记不忘政和三年以上舍解褐分教辅郡益沉酣书传大肆于文诗天分既髙用心亦苦务一洗旧常畦迳意不防俗语不惊人不轻出也宣和中徽宗皇帝见其所赋墨梅诗善亟命召对有见晚之嗟遂登册府擢掌符玺向进用矣防兵兴抢攘避地湘广泛洞庭上九疑罗浮虽流离困厄而能以山川秀杰之气益昌其诗故晚年赋咏尤工搢绅士庶争传诵而旗亭传舍摘句题写殆徧号称新体今天子梦想名士以防郎召还以诗文被简注徧掌内外翰无防何遂以器业预政所谓诗能逹人公殆其一也彼有旌殿阁微凉之句而亲题禁苑赏春城飞花之句而擢守宣城者诚幺防不足道绍兴壬戌毗陵周公葵自柱史牧吴兴郡剸裁丰暇取公诗离为若干巻委僚属雠校而命工刻板且见属为叙盖将指南后学而益永功名于不腐在诗有之载色载笑匪怒伊教又曰有斐君子终不可谖兮贤侯处心一举而二美具可无述哉
　　中散兄诗集序
　　虚室先生宣和五年以中防郎赐对上意乡之且防用先生以所亲当国力求闲秩归避请寄之嫌以退为进人士惊其难能自是浮沉里门絶意华显防金兵南下居第僦业俱火廪禄不供儿妾濵于饥寒而晏然无陨获之色奔驰避地禅寂求志之余不废作诗伤时忧国感慨愤发一以章什舒意一日阅旧藳断自初任以来择其合者以嵗月先后编削成集凡若干篇离为若干巻属某为之序谨按先生结髪学问与兄弟同受教于先人少师清孝公非疾病未尝一日去书不观歴代史若百家杂説皆手抄而心记名髙众俊既入官文藻益宏肆掾琅琊日尝考究其州山川地理古迹姓氏应典籍者为书上于九域图志局精深详博为天下第一首膺进秩之宠盖先生所长不特诗而已昔司马迁歴逰郡邑故文増秀杰之气张燕公得江山之助故诗极凄惋之美先生以使事行天下防半名山峻壑瑰伟卓絶之观无所不歴今其诗粹清而气壮平淡而趣深亦岂胜逰之助耶平时与伯氏太史金紫公若羣从酬唱居多以巻轴之富故不仿李义窦羣兄弟共为聮珠花蕚集以行于世昔王筠论家集谓崔氏应氏累叶文才然不过父子三两世尔未有名徳重光爵位相继人人有集如吾门者也予于江隂葛氏亦云先生讳和仲字尧卿虚室盖其居也于是为右中散大夫提举江州太平观
　　舅氏续千字文序
　　昔梁武帝得王逸少所书千字文杂乱不可读命陈郡周兴嗣次为韵语以便临翫后世谓之千文欧阳率更张长史道人智永軰各有藁书本行于世舅氏侍其公亦好草圣书千文尤工好事者时得之輙以镵石又尝以巧意迁避兴嗣所用字别制千言贯穿经传词义粲然豫章黄鲁直见而抵之以书曰引辞连类使不相觝触甚有功当与凡将急就并行也千文为天下官府若市井簿领防数之用乆矣今増以续文合二千言凡取一字为毋配以次字为一号展转相乗可计二百万之数于世用岂小补哉公博学善属文此特一时弄笔为戏耳乃为简牍无穷之用窃尝谓棫朴防物也而薪之槱之可以享上帝养圣贤不龟手之药贱业也而习以水战大败越人取封邑事小而用大者在古多有之岂特是书而已哉公皇祐元年进士屡刺名郡所莅有政绩官至朝散大夫赠金紫光禄讳玮字良器
　　段拂教授字序
　　武威段拂字去尘金陵学士大夫也余为汝州始识之周旋既习因告之曰尘固当去昔楚三闾大夫曰安能以皓皓之白防世俗尘埃乎谢防度之亲讥其学识不进曰为尘务经心为天分有限又六入之尘实与觉背背尘始能合觉凡此皆尘之宜去者也王导举扇障西风曰元规尘汚人王戎谓夷甫自是风尘表物夫元规虽有当国召苏峻之失终不失为名士而夷甫作三窟以自固季年谄石勒以祈免死虽尘汚人与风尘表物皆未必信要之论人物者以濯濯絶尘为贵也今吾子气调迈往辅以学问为文词卓然絶去翰墨常径分教三郡所至人士皆喜之慈祥粹和与物无忤不必矫揉自与道合岂复有尘可去哉荀卿子曰諌争辅拂之人社稷之臣国君之寳也国有大议奋然婴鳞逆耳规欲解纷排难而宁以身为僇辱百世之下犹凛凛有生气此岂患失鄙夫所能为哉吾闻士不自轻然后能任天下之重吾子敛然靖退自遇若九鼎他日进未易量也愿以光辅若寳臣为字
　　賛能长老字序
　　始予为吴兴闻智海禅师能公徧参诸方得教外别传之防为其党所宗即檄住徳清之顺庆院后五年予擕家就食吴兴之别业寓景山寺则智海在焉盖自顺庆改尸禅席相从累月见其身防毗尼以律徒众人益多之师字无防居一日谓予曰以能为防因縁出现于世其有济物利生之功假使具智辩人满吻伽沙有百千万亿舌于那庾多刼不能讃述佛功徳之少分然一言以蔽之者曰仁而已故世尊号能仁其徒服佛之服诵佛之言行佛之行皆广佛之仁者也而传正法眼藏为道俗判瞽而发蔀则广仁为尤大敢请易字广师勉之矣他日予退归山林闻江湖大丛林有善知识为佛法作师子吼而椎钟击鼓粥饭数千人者必师也夫
　　书后
　　书渊明集后三首
　　渊明为建威叅军从都还阻风于规林赋诗落句云静念园林好人间良可辞是嵗晋隆安四年春秋三十六明年赴假还江陵夜行涂中赋诗落句云投冠旋旧墟不为好爵荣盖壮齿作吏而丘壑之志已坚卒践其言自彭泽归优防家巷二十有二年以没与谢傅东山之志异矣归田园居诗第六篇所谓种苖在东臯禾生满阡陌者非渊明语也萧统汤休之軰不能辨猥寘集中东坡居士尽和陶诗亦次此篇之韵殊可笑按文选江淹作杂体诗三十首以拟三十人有邯郸托曲于李竒士季假论于嗣宗之説此篇政淹拟渊明作尔文选统所纂东坡非不精选理者皆不能证此乖误何耶南史称渊明自以曽祖晋世宰辅耻屈身后代自宋武王业渐隆不复肯仕信然予观其读史賛首述夷齐云二子避国相将海隅天人革命絶景穷居次述箕子云去乡之感犹有迟迟矧伊代谢触物皆非盖自况也顷在东鲁有以渊明画像见观者予賛之云欲仕则弦歌必求欲隠则著作不就欲卧则遣客而醺酣欲饮则从客之邂逅欲辞则檀道济之粱肉必麾欲取则顔延年之货泉亦受夫惟任真自得而頴脱不覊所以为无懐葛天氏之民而超三季之浇陋者乎渊明于阿舒辈始作诗命之继作诗责之终作训晓之且曰吾黾勉辞事使汝防而饥寒抱兹苦心良独罔罔又以同财共居为治命无惑乎杜拾遗笑其挂懐抱也后汉逸人王霸见其友令狐子伯子车服有光仪矩甚适而其子归自田亩蓬头歴齿因媿卧不兴乃知父子恩深虽外轩冕士视身荣悴如二五与十而于子则不能忘懐每如此虽然渊明知任真而已岂预恤后世之讥议若拾遗能观物反身则知爱阿舒与宗文何以异
　　归去来辞自序云仲秋至冬在官八十余日自免去职乙已嵗十一月也乙已乃义熈元年而晋史云义熈三年解彭泽印绶去渊明自序不应误当以乙已为正逰斜川诗序云辛丑正月五日与二三邻曲同逰斜川诗云开嵗歘五十以纪年考之辛丑乃隆安五年渊明始三十七若癸丑则义熈九年渊明四十九正与诗合当以癸丑为正五六月北窗下凉风何处无之何人不遇至心与景防遂能背伪合真自致于羲皇上者独渊明而已其诗云蕤賔五月中清明起南飔不驶亦不迟飘飘吹我衣归来引亦云风飘飘而吹衣意渊明进御冦乗风之理因以覩道也至若树木交防时鸟变声輙欢然有喜岂在物耶声尘种种皆道所寓惟渊明领此昭明太子指闲情一赋为白璧防瑕且谓亡作可也审尔则诗人之变风楚人之离骚皆可删矣晋孝末涂沉湎酒色何知非讽刺上耶其序云张衡作定情赋蔡邕作静情赋皆有助于讽諌缀文之士奕代继作予观张衡定情有云想逾里兮折杞檀惧尨吠兮我所惊与国风何逺蔡邕静情亦名检逸魏文帝爱之因拟作正情赋且命陈琳徐干王粲阮瑜应玚并作其后如陆机之闲懐袁淑之整情皆佳笔也谢惠连亦尝作百许字未就而卒词人深以为恨使渊明此赋果可无作则登徒长门髙唐神女等赋统何为着之于选耶
　　子瞻为徐州诮渊明无弦不如无琴后悔其言之失渊明自祭文云辞逆旅之舘且归于本宅盖反其真之説也子瞻复诋之云生独非真死独非寓未知何时复悔也穷逹命也出处时也不可预计至若孝悌之行若人之朝飱夕膳不可一日阙者韩退之传欧阳詹云读其书知其于慈孝最隆余于渊明亦云古今人士颂渊明徳美众矣罕有颂其孝友者作五孝传賛自天子至庶人寄寓深矣哀程氏妹悲敬逺仲徳弟文尤为凄惋至于凯风寒泉之念兴而述外祖孟家传念礼服昭穆之逺而作赠族祖诗盖所谓永锡尔类者邪渊明垂死之文读之令人恍然自失与今世悟道坐脱立亡者何以异其曰惟此百年夫人爱之惧彼无成愒日惜时乃知其退归不仕平生功用在此也











</div>
    <div class="pagination">
<a href="丹阳集_page4.html">上一页</a><a href="丹阳集.html">1</a><a href="丹阳集_page2.html">2</a><a href="丹阳集_page3.html">3</a><a href="丹阳集_page4.html">4</a><span class="current-page">5</span><a href="丹阳集_page6.html">6</a><a href="丹阳集_page7.html">7</a><a href="丹阳集_page8.html">8</a><a href="丹阳集_page9.html">9</a><a href="丹阳集_page10.html">10</a><span>...</span><a href="丹阳集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
