<!DOCTYPE html>
<html>
<head>
    <meta charset="UTF-8">
    <title>念庵文集 - 第 16 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 16 页/共 28 页</h1>
    <div class="content">　　昔闻仁道大孔圣多罕言陋巷如愚子请问始得门四勿啓其目兹义嗟何存人多耳目役言动易谬烦运物在执枢扬波先澄源或戒己离次所恶肆与昏防疾不自疗终当丧其元王君凛庭训惧忝顾复防仁者故乐山践石伤心魂山堂榜嘉名朝夕事讨论五十弥有慕布褐忘寒暄恒恐贻谋善传绪违诸孙伊余何为者卅年谈心原时过业不就摄气气屡奔令子奚所取误以礼貌尊养志思承考质难广譬援户牖铭顾諟冀将奉清温反己重慙讷成美讵可谖报章为君夀且以永兹轩
　　白鹿洞次阳明公独对亭韵
　　自我别鸿蒙万古不再见兹来五老前彷佛对顔面灏气成江流真宅化峰巘阅世悲大迅归人若乘传白鹿不可招仰睇情弥眷结茅永作隣服食形不变至宝谅在兹愚者胡不劝滔滔从俗终是非奚所辨
　　雪中外归
　　平野逢暮雪恍如玉屑飞出入已半醉翻觉风力微柴荆在何所簑笠山中归
　　朔风吹雪飞缕缕如银素天孙不停手机杼催白纻行人自号寒相对不得诉
　　寥贞女词
　　妾身不自主父母意有托时命杳莫期古人重然诺一言誓终身改辞令义薄日月岂不明寸心幸无怍
　　其二
　　媒者为谁欤合此二姓好谷旦展方仪誓言永偕老偕老固所愿君子未相见信义如有存岂必在顔面
　　古意
　　启期年九十行歌自拾穂古人交谓贤不知此何义宴起一盂粥聊以卒余嵗五鼎既不甘尝闻易覆坠上元里防初举厉祭恭听誓文有述呈同防诸君
　　新年余风雨欣此夕景开三五望澄光华月期不乖儿童媚灯火喧喧箫鼓催四隣多行辈任质两不猜邀为里中防咸以觞豆偕礼考洪武旧义必幽显该崇坛秩无文祈年涤凶灾堵观骇乍见班坐辞相挤欢宴适未周荅问各有裁愧我何以酬所愿闾里谐业比同好恶意豁忘形骸即事援往昔谁不感且哀小怨岂足留圣谟良可懐终然白首聚不叹沈蒿莱
　　彭节妇
　　芳汀有竒鸟不鸣亦不羣自悲失故雄单栖向江濆渴饮清泚水饥啄藻与芹羽毛半憔悴哺雏意何勤众禽睨不识哀鴈徒纷纷勿为孀居言凄恻那忍闻
　　自崆峒山庄晓入石莲洞
　　理获期有常鸡鸣催晓发山风何萧萧蟋蟀吟不絶起坐依茅檐握髪向秋月月影渐沈沈东方犹未白
　　除夕吟
　　少壮媚节物老大悲年华今昔心匪殊途穷行者嗟大道晩始闻至今犹若遐千金比晷刻既徃岂余加夕矣弥惕若矢言靡有他
　　得逺诗
　　负疴废盥沐抱素遗纷纭林园春正深池篠含烟云忽来渝川书内多钟鼎文平生阻良觏虚问兹何勤裁语疑所将浅芬惭愽闻清虚韦刺史遗韵可酬君
　　石楼
　　仙人好炼石五色何氤氲在天能补漏在地能生云云中石楼起户牖略可分楼头合灵药鸡犬那得闻服之七十年飘然人莫羣待余石莲长登楼窥秘文
　　观盆蒲
　　汲泉注之池其受不盈咫中有芳根藏沈沈絶污滋春至意若防雨余色初起新苔借香腻细砾含清泚簇簇露囊锥粲粲见笑齿朝来一凭栏苗长三尺美挺如武帐剑肃若青衿士疎宻自成行零乱不失纪冥悟测所由迅速孰能拟因之察万类可以鉴生理
　　宋子
　　伊予近弱冠被服厠儒生调笑不受覊恒与宋君并起处虽异舍顾盻多含情揖让傧诸侯俎豆趋两楹歴阶陈古义分席校文英朝暮双比迹前后忝聨名问齿三嵗长相视犹弟兄君抱琼玖质余亦桃李荣艶君青衿色皎皎氷雪明春日西城逰秋风南浦行谬举慙先第深交违夙盟迩来三十载纷拂蓬与萍投章罢仕籍抽簪事耦耕照水怜故影闻莺感友声之子自何来骨相如君清尊以父执礼乞言谅有诚感此嵗在庚为君献夀觥闻语心欲恻匪直衰羸惊知年喜以惧过时悲未平小儿才十龄岂复懐屏营援毫忽舒啸披襟似解酲闻将五岳徃更以一剑鸣所期在席宁言金满籯州郡聘不展江湖士多轻归来过里闾闲居谢公卿有后已自足如余亦何成宠极虑招辱机忘动靡争文牺未知悔木鸡复谁撄驻顔岂多术宻意待相倾
　　阳田吟寄殷春庄虚白盛桃渚二子
　　一室阳田中阳田爽以亢青山落四野烟云互相荡微月向夕生初旭东林上道人方独醒彷佛虚白象
　　其二
　　阳田带两溪溪畔多汀渚四野旷无人泉石得新主春来杨柳生桃花乱如雨桃花嵗嵗开鸡犬迷归处借问盛范乡君家在何许
　　壬子除夕
　　少年轻自信称引必诗书目少可意人量已恒有余慕逺靡近忧戒愓日复疎但念嵗月悠宁复嗟居诸冉冉四五十正如下阪车青阳初起晨已遂迫夕除四序谅不爽今昔一何殊力衰业不就夙计岂可虚抱兹中夜叹起步仍踟蹰
　　白鹿洞
　　贤圣生不数五百斯其期获麟事已遥白鹿乃在兹濓溪指迷途朱陆分两岐其人虽不作其言尚可师嗟予不自量独徃矢不疑精惑异趣难闻悲后时荏苒歴二纪彷佛见津涯望望足莫前如有神鬼司日月宁再与虚知竟何禆感此未皇安三益恒所须朅来遵故躅庶几或见之精爽俨如在荆榛多蔓枝在昔义利谈闻者曾涕洟悠悠今古心岂伊异所思川谷耀余彩竹树含新滋披衣冈阜巅濯缨溪水湄懐哉祗于役日夕伤迟迟
　　寄聂双江公
　　先生爱周易三絶事不殊一朝绾虎符长啸辞山居兵事贵神速宻奏専尚书紫禁夜半启皇威赫以舒飞狐星营开旄头半剪除告至举旷典印组累累如少保职寅恭孩孺悬绯鱼荣光照衢路独与盛徳俱嘿嘿省署夕爻象观盈虚
　　次韵别陈子为
　　罗浮岂不乐胡尔同江湄抱疴未收留且与倾秫巵至道在何所千里徒增悲出门顾场圃秋黍方离离
　　卧云楼【岭下陈】
　　托居在城市声利多豗嚣白云满山谷往来暮复朝云飞不可留太虚神与逰昔人重揽结冥卧百虑休不复知春秋宁辨人间世身虽杂尘氛心已释凝滞陈君年已晩白髪不盈巻髙楼有嘉名意与昔人逺忆我开石莲榻上生烟岚伊谁到枕席惟有夜深泉
　　古翠行
　　钱君爱长松不辨几千嵗朝露滴空寒夕吹起蔚荟根柯剥霜藓户牖入天籁疑得飱苓方颇见超尘态至今七十年顔色曾未艾我欲识其人逺在千峰外归去视莲洞怪石如抹黛安得驱秦鞭与之鬭珍怪
　　菊林
　　我逰栗里间问讯东篱下林莽杂荆榛采菊不盈把夫君有竒癖学圃意潇洒闲庭入山气幽情未易冩不知遇芳辰谁为送酒者
　　夀刘母熊孺人
　　昔我东家住公干结交私阿母重怜爱骨肉两不疑兰闺有新人正当初嫁时上机织鸳绮下机理茧丝中厨调八珍北堂色怡怡夫子盛賔客车马何逶迤揖让不虚往觞豆具有仪辛勤卅年来时变令人悲儵忽霜霰至零落芙蓉枝文禽将匹雏兰茗宿芳池羽翼渐以长返哺慰所期春风吹杨柳槁枯发柔滋谁云一女妇能挽门祚衰遥持山中酒为歌白璧诗他人应未识犹有旧隣知
　　齿摇
　　我当四十七左辅倾天柱齿力从此衰每逢辄一去去嵗摧四车败叶脱枯树又如连岸崩欲支不得住存者十七余兀臲尚堪虑含饭常恐多嗫胔未敢遽味损非禁斋筯停岂厌饫平生嗜梨笋对案今空具安得似壮时入口随所遇笑慙龈腭掀言妨音响误始知老作苦却悔时虚负灰心谢烦动缄舌絶闲语頽龄知复几惜隂良可慕瞑来忽有省自辨爱生故成毁递相寻此理本明着翼角匪两全夀夭岂前与胡不念朝闻有身逆旅寓夕死且不辞形残岂其惧
　　鸣琴篇赠刘南昌【茶陵名应峰】
　　山人抱绿绮遗世栖青岑岂无孤鸾操解囊披青衿一鼓桐山髙再鼔桐水深终焉鼓元气列圣来森森赵生赏其妙佐以猿鹤吟余者多假寐莫辨机浮沈刘子何方来逺自芝川浔缓体不胜衣意态殊钦钦有如琼树枝清标出乔林就我托信宿愿闻太古音善听不在耳伊人若可寻石莲幽且阻春服随登临咏归适未厌北征促持任希声入明堂钟吕谐璆琳凤凰时一哕啁啾罢春禽试以鸣百里弦歌南浦隂阳春易生物其感乐以湛清静资化理乱绳当巨镡咸惊出爨下玉轸徽黄金上以协解愠可代丹扆箴下以宣八风万类无慆淫睠言勤拂拭尘土嵗月侵谣俗苦更张寡和匪直今大雅不常遇能令羣喙瘖下指勿激烈激烈伤人心吾衰甚矣奚足问欲奏清商思不禁
　　送叔致斋北上
　　孤云出橙溪冉冉乘风去万里在斯须安得复回顾幽人方闭闗望逺空太息聚散倘俱然睠言慎眠食夜梦侍谷平先师登髙亟辍朝食追逐不离途中请曰平生未尝奉随登览师顾曰吾与子宻处却久于诸子矣觉而天曙为重九节敬书识异而同门友李文舆卒且旬余因以寓悲
　　至人儵来去仪形成久违悠悠二十年夜梦忽旋归相携载登陟皇恤疲与饥所期近可逺高高凌崔巍幸此撰杖屦窃聆謦欬防一步还一趋自惊畴昔非还闻喟然叹与子久相依言在逾有亲神逰不可鞿觉来异今古灵爽疑投几节序当暮秋牛山敛烟霏因懐及门侣感慨一沾衣
　　送曾月塘携子孟逵仲声赴试
　　曾君客余舍心迹两相忘淹留五六载未忍遽分行重逢大比嵗再赋逺逰章感此时运促顾余毛髪苍初冠懐竒品鸣镳擅艺场玉温未易售珠媚自余光桃李时当实松筠晩更强琴音逾古淡剑气尚寒芒二宋才相亚三苏文各长步趋看继武输冩听倾囊迟发虞机审齐飞鹗翼张弟先兄合让父在礼无方賔兴声华盛邮程姓字香诸生谁速肖稚也愧门墙
　　赠刘敬庭防试
　　豺虎剧乡郡自夏徂杪秋戈矛入疆场旌防满道周因穷弭冦术颇悟理人谋时危急真才武偃资良犹夫君比干将藏器嵗月悠拂拭向风尘光彩不可留将戒万里途结束趋皇州天子开明堂众宝行见收治安防多士谠论应有酬知已感竒遇至人贵先忧兹道岂不明望望在好修言念金兰契夙昔云水俦一别宁遽合切磋懐日休四海伫音徽奚独掩时流负疴怜倚户重晤问纾筹
　　重阳
　　羲轮无滞轨商颷入修林宻蒨易疎薄澄水明遥岑是时秋菊繁迟迟独何心有如真烈士不受时物侵缅懐东篱人有酒不同斟南山空在目飞鸟来夕隂人生抱夙契千载成知音
　　空斋
　　空斋掩春雨块然忘朝昏四隣羣响絶林鸟时一喧夕灯始烛闇四壁辞蒸烦蘧蘧景如梦绵绵息仅存适悟岂防大易多名言出位艮所戒闭闗复以敦六二介石固知几道弥尊井迁常居所雷颐潜厚坤先天物莫违宻藏乃其根不赖鲁叟笔此义何由论
　　称拙
　　我从盛年来常忧行及老取友歴险难所志在闻道一日复一日如饥望得饱外为名所驱内苦意不了蹉跎五十余坐令顔色槁齿髪日变衰智虑始欲扫回首忆盛年空负筋力好偃形向岩扉束书置穷讨防心闻鬭蚁纵目对飞鸟身安忘卑髙分足任多少聊称拙者心得此悔不早
　　望庐山
　　我昔望庐山髙髙上无极中有羽化人林栖絶粒食绀髪方碧瞳肌肤氷玉色借问年几何春秋千百亿闻之心魂动欲附双飞翼飘飘不我顾招手长太息窃恐染荤羶浊秽神明殛三年事斋沭精祷靡变惑峰岚日夕深仰攀尚难即
　　刘两峰见枉
　　久雨人事断新苔入空阶扣门者为谁问之乃吾侪癯然野鹤姿风韵亦何佳相看但一笑不我疑形骸叹息卓尔域千古曾几谐目击中有存意防言无乖攀留逾信宿别去当谁偕悠悠东臯上三嵗轸予懐
　　晨述
　　故交别我久杳杳秋复春夜梦接裳衣粲若相知新再拜吐中素悔此离索因问讯及妻孥互荅各有申执手不须臾倐判越与秦自顾形貌衰今昔成两人希古负夙志千载感悲辛不虞道阻艰焉辞身贱贫时过意不称未见肫肫仁前期几短长何以报情亲披衣起中夜鸡鸣天欲晨
　　欧山人
　　世道多羊肠人心有瞿塘十言九不应但恐戈矛藏逢君两不猜开口意可量借问平生好坦然泯畛防刚毅见顔面然诺何其方天寒日向短野旷风凄凉临岐感所适抱素以相将
　　题王龙谿洗心亭【二首】
　　美人在何所处静如临深能以铭盘意还于止水寻似沈看月影不染见莲心但解从吾好何忧俗虑侵每闻心似水亦复病憧憧如何一勺水解使万缘空穷源宁有处去秽岂能工君脱安排障狂言或可同
　　与荆川夜话直透心源千载一遇达旦不寝
　　一言天所契千载似俱非何事声相应而能心不违道从疑后得机向识中防大笑重嘲问狂生或可几
　　赠客
　　至人秉元化手握隂阳枢坎离既互位戊己相迭居夫君岂神授欲窃司命符冥思絶要视听忘支吾处世七十载顔色泽不枯我尝登仙台琼佩琚王乔乘鳬舄洪崖餐麟脯邀入无穷门洞见日月涂千古只瞬息三元本虚无机缄未可泄且待业缘除
　　南逰赤子永丰贼自称也围城四日投书聂太保诉言财尽民贫救死不赡不得已而至此且乞济施辞颇恭逊余读感焉作长谣怜之亦因以风世云
　　圣世治无为鱼鼈亦咸若矧此山谷氓蚩蚩任耕凿秋成足官税年深辞县郭比隣垅上连泉瀑门前落东篱夜醉归西舍日出作鸡豚随主来葛苎随时着白头犹赤子不解争强弱末代递变迁浇风散淳朴公家竞侈靡大姓工椎剥征求无定期贷息多逾约鬻子缓鞭笞质屋易钱镈迫胁不自聊激发恣为虐斩悬巾帜奋鉏出涧壑至性一以戕沈迷竟难药流毒被遐迩积威震寥廓军实损苞苴武弁疎韬畧气夺敢追奔声扬助挥霍郡邑既不支墟里将焉托昔日钟鼎家煨烬成寂寞昔日绮罗筵淋漓沾部落相戒避穷檐且念妨私获哀多如恶盈奬防颇重诺昨至恩江城不入瞻云阁投书聂太保自诉令人怍歴叙变所起辞意殊郁薄倘免饥寒忧肯弃畎畆乐哀此赤子心何忍纳于恶摧柯本微蠧燎原始一灼厉阶谁所为村谣代道铎
　　辛酉闰五月廿五日官军败绩上模吉安指挥王应鹏千户陈防永新千户唐鼎皆死之王素爱士卒且知射变起犹发百矢矢尽兵散始及难
　　时平人讳兵文墨制将领世禄不自给疲卒仅存影一朝疆场侵飞符下台省调发有常期洒泣辞乡井军储日苦虚部曲故不整冲炎抗羣凶如羊当虎猛将军初愈疴射札未出颖慈爱喜因仍节制未合并偏禆素仰成机智昧先炳敌来常捣虚变起值食顷枵腹持空弮驰突何由骋徧野卧腐尸贵贱谁能省狞徒势愈张自诧得所逞以饱待饥羸如石投深穽未能杀虐焰翻增逺谍警荒村畏声息乍闻警缩颈衰歌拟招魂出语喉欲哽
　　玉峡石溪宋儒渊妻萧氏弟宋儒澜妻龙氏渊死萧年二十九澜死龙年二十七双影相吊孝养翁姑家人尝免寇萧宁濡半体母负以渉闻隣妪鬻子偿役萧为代偿龙遇众室火亟检翁姑遗像藏之不顾私赀萧长子大敷为邑庠生次子大受以孝友儒行着邑侯成公子学以事详于上旌表双节予闻其事嘉其志节为作双鹄之歌
　　矫矫双雌鹄来自瑶池阳素影流皓月清唳凌穹苍托身虽异匹接翼时相将故雄各零落中道成凄凉顾兹羽毛洁忍同凡鸟翔朝饮碧汉露暮餐玉禾粮育雏积嵗月徤翮多文章翩翩共栖处皎皎齐辉光我闻古贞女雅操称英皇栢舟意独苦漆室吟何长迩来西江上炳节明星霜地古风尚烈兰歇根犹香红顔谁家女结髪伯仲行鸾镜倐分影鸳帏抱刚肠立孤计早决矢死诚自彊啣木忘海逺落叶还树傍终能连枝秀坐见荆花芳有隣羡徳美多福昭天常清风顽俗励寡调知音伤我歌双鹄篇令人心慷慨有生须坚植浮世多猖狂结交金兰契感恩桃李场一朝等胡越反噬如豺狼执鞭固不耻按剑宁相忘所以倜傥士濯足归沧浪寄言少年子莫惜银粉妆韶华岂再至令名诚可臧
　　七言古
　　玉峡濮侯入觐
　　玉峡去家仅一舍人道濮侯真长者冲炎束带登我堂嗒然无语心优暇市中珠目迷真假器贵雕镂贱陶瓦吁嗟乎今世岂无伯乐与王良盐车骐骥终腾骧
　　送同旅
　　与君共驾秋江鸿鸿飞杳杳迷长空江山过影只几许乾坤万古浮云同世网萦人不得去君还却向苍梧住东有罗浮四百峰嵗晩梅华寄何处
　　桐江
　　桐江二月春初动春水自上鹅洲来一双白鸟掠水去无数好山当面开渔樵老去生事薄笳鼔时闻驿使催何日升平弃樗散扁舟应傍钓鱼台
　　送质夫凃公返沙冈
　　我昔趋庭恣逺步髫嵗相从学章句布谷春风池馆幽青藜夜月韶华度云雨彭城十七年黄鹂紫燕迷吴天明光宫里奏新赋天禄楼中称上仙朅来息驾桐江渚扣门惊对先生语鸣弦为作南山歌短檠犹是当年侣世人重利轻轲丘苜蓿糠粃仍拙谋华裙锦鞯谁相问秋水明霞空对愁儒生自古少温饱霄汉泥途俱草艸我亦长思李谪仙可惜不向庐山老解囊欲赠还自怜惟有图书三百篇丈夫每觉黄金贱知已无慙白璧坚出门把别秋已暮杜若芙蓉满江路倘逢徐榻且开顔不见云卿但织屦
　　乙未大水作
　　嘉靖乙未五月望文江城头水十丈河伯惊夸涯涘间阳侯骄舞盘涡上虎须喷雨飞腥风蛟涎吹浪喧髙空三版愁看灌晋邑四载何由施禹功夜啼寡妇闻不忍朝见浮骸目欲瞬千里烟炊犹忌龙万户楼台疑化蜃卑者升屋熊鸱蹲髙者缘崖鸦鹘隣抱柱应悲待符女济川那得操舟人我家同江十里许苦恨未入深山处见说沧桑变古今勿讶林居在岛屿收书巻幔不得眠雨声萧萧风转颠在陈厄数逾七日抱杞深忧积万千舍北村翁相向哭乙巳年来遭此毒当年闾里足余粮今嵗贫穷痛彻骨男耕女馌催下田旧债未偿新债连一朝生理化鱼鼈数口户籍虚缗钱我闻斯语三叹息更覩枯顔泪沾臆监门图画总可怜青州政事难为力安得神尧开九天祥曦髙泽流重泉寛租年年汉室诏省刑处处周官篇常闻大涝仍多亢纵有髙田不可望桂薪珠米命似丝帛鱼铜马心如恙
　　木庵朱师【名英华】
　　木庵先生抱经早束髪人惊振辞藻本朝桃李竞春妍岂意菰蒲未秋稿昔时结客少年场千言落笔谁能当云雨朝昏翻覆手几回左肘悲垂杨同舍诸生多不贱先生短髪还被面年丰芋粟不疗饥嵗久衣衫忍相见忆我相从水竹居朝谈文字暮传书戴凭不愧登重席公子真堪虚左车十五年来一回首鸿鹄低飞秃鹙后裹饭谁闻桑户悲挽歌自酹渊明酒野隂春晓啼黄鹂短篱深巷空乌皮荒坵纷纷雨迷路寒食家家肠断时人生意气空相拟物理乖违每如此不见杜陵万巻书无补疮痍终饿死男儿背时老即休富贵如花欺白头长安车马旧豪侠昨暮屠狗朝封侯
　　题云山图
　　我闻名岳如青莲白云满谷浮于绵千峰有无不可辨万树冥蒙逺若连锦鸠弄野色暝暝紫燕翻风江势劲落花不扫昼长闲曵杖欲行苔藓泞防声忽度笙簧鸣逺势转作蛟龙形危嵓出雾沈翠阁反照流霞横赤城我昔梦入蓬莱岛回首扶桑连絶徼金马曾淹方朔生画麟不叹冯唐老黄橙归来一十年玉堂零落二三仙鸿飞冥冥在何所鹤调促促只相怜遥倚筵楹当碧岫坐看苍素纷构尽道弥漫气色竒谁知聚散须臾为雨为云未尔疑翻手覆手令人思始知清防北窻下絶胜黄楼江上时
　　乌夜啼
</div>
    <div class="pagination">
<a href="念庵文集_page15.html">上一页</a><span>...</span><a href="念庵文集_page11.html">11</a><a href="念庵文集_page12.html">12</a><a href="念庵文集_page13.html">13</a><a href="念庵文集_page14.html">14</a><a href="念庵文集_page15.html">15</a><span class="current-page">16</span><a href="念庵文集_page17.html">17</a><a href="念庵文集_page18.html">18</a><a href="念庵文集_page19.html">19</a><a href="念庵文集_page20.html">20</a><a href="念庵文集_page21.html">21</a><span>...</span><a href="念庵文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
