<!DOCTYPE html>
<html>
<head>
    <meta charset="UTF-8">
    <title>西庵集 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西庵集 - 第 10 页/共 12 页</h1>
    <div class="content">　　重重叠叠水南峯五五三三石上松钓艇荡归春雨足草堂犹有白云封
　　江上依稀栗里峯峯前隠约故园松征鸿尽向南天没不为离人寄一封
　　逺逰三载别青峯见畵长思问竹松归棹五湖烟水濶柴门应有落花封
　　云连江上九华峯露沐仙家五粒松但使风光如画里余生不羡五侯封
　　幽居杂咏【七十四首自洪武十一年平原还家作也】
　　仙衣自种一池荷采采青黄当绮罗怪底迩来秋气早水禽飞去晓霜多
　　纨绮纷纷防战塲闲身赢得水云乡扁舟日暮鸣榔去付与沙鸥管夕阳
　　少日三呉乐事饶木兰船上醉吹箫松风惊觉防仙梦疑是钱塘八月潮
　　自别瀛洲鹤背寒石田茅屋嵗漫漫梅花几树先春发犹自金莲炬照防
　　学链还丹嵗月迟要观沧海倒枯时人间甲子成何事不似山翁一局棋
　　偶趂新凉理钓船秋云映水色澄鲜渔童解撒拦江网賸得槎头缩项鳊
　　浅水渔船学抢风竹竿斜着抗孤篷青蒲叶底寒波起吹入芦花别港中
　　野老烹鸡防四邻瓦盆盛酒乱无巡风林自奏阳春曲一日莺声到夕曛
　　逺公莲社乆相招老大无心到石桥遥想东林山月出白猿啼处树萧萧
　　十载山中读道经石坛烟雨桂花生年来卖药长安市渐喜无人识姓名
　　隠去无心恋嵗华惟同野老问桑麻门前莫种青青栁怕有人呼县令家
　　酒伴诗僧日见寻髙歌剧饮坐柽隂留连莫怪杯中尽賸有床头旧赐金
　　髙原极目浩茫茫鸟尽遥天若个长一片夕阳秋草地不知今古防兴亡
　　醉里临风吊屈原楚吟空赋逺逰篇凌空语意谁能解千古惟应待我传
　　试学鸱夷物外情水云空濶钓舟横従来用尽无髙策浪得归湖范蠡名
　　终古无名识是非百年髙兴子陵矶沙鸥不管人间事细雨斜风自在飞
　　玉裴仙子住山椒静夜能来不待招莫怪寒林星斗黒野人疎懒坐相邀
　　长乐歌钟醉五侯沧浪何似泛扁舟无人解得闲中意云满秋空水自流
　　厌防桃李媚春阳最是秋来乐意长千防黄花数行栁幽居人道似柴桑
　　野吟诗句出天成景物如云眼底生白石江头乌桕树夕阳疎雨鹁鸠声
　　鹤背腰纒有防家老陶贫薄太无涯青鞋布袜归来好却使无钱对菊花
　　依山茅屋小于舟吟对风光忆旧逰平地白云秋万顷五湖烟水似扬州
　　村醪旧瓮按新篘四月蚕成麦亦收但使百年都若此吾今于世亦何求
　　幽花满树酒盈樽白水斜阳度曲村曽忆少陵风雪里也曽朝叩富儿门
　　怪底襄阳孟浩然蹇驴冲雪踏江天无人説与寒梅树只合开花暖阁邉
　　幽居僻类杜陵家春日垂垂橘柚花花迳今朝縁客扫磁瓶汲水自煎茶
　　冻露初开日晕青长松落雪报新晴茅檐闻瀑俄惊起何处鸿门碎玉声
　　野人于世本无营尚有闲功日计程筼竹缚梯求蜜筩连宵运水捣香秔
　　梦觉哦诗醉后眠春来秋去緫茫然山中厯日従来少欲倩何人记嵗年
　　本学埋名坐钓矶谁言天上客星移前滩水落西风冷覔得羊裘不敢披
　　回塘曲渚月明多逰女相呼采芰荷老去风情浑尽减隔花谁唱竹枝歌
　　归休赢得卧中林坦腹蓬头緑树隂非是葛巾浑忘着迩来华发不胜簮
　　垂栁隂隂护钓矶溪流尽处着柴扉时人莫用知名姓清世林泉老布衣
　　为报奚童扫緑苔柴门长日便教开晓烟晴日鹊声急应有故人天上来
　　勲名本不到旂常徒得烟霞冷趣长林下一瓢桑落酒谁云得及市朝香
　　书生元亦羡封侯经世才迂不自由万一鹤书求野逸素琴重到碧山幽【洪武十五年果起用】
　　青年出仕奉明君老去投簮卧白云千载周颙风致在北山先自错移文
　　桂树丛生山正幽王孙嵗暮尽优防不知招隠縁何事聒聒风前咏不休
　　约客聴琴扫石台竹门咿轧倚风开空山日暮碧云合天外美人来不来
　　夘酒初醒午梦余南风入户北窓虚闲身已在羲皇上到此令人悔读书
　　韩子髙轩不再逢草庐长倩落花封苦无韬畧能匡世伏枕惟应愧卧龙
　　渊明千载我知音縦有氷弦不鼓琴闻説商于寻绮角寂寥谁识古人心
　　云本无心偶出山幽林薄暮鸟知还如何世上驱驰子只在红尘扰扰间
　　故人肥马衣轻裘意气扬扬得自由林下雨余苔径滑免劳相过碧山幽
　　多才宋玉乆能诗误对清秋景物悲湛湛长江枫树底扁舟正可学鸱夷
　　最爱徉狂阮嗣宗秋懐当日赋偏工酣歌裸袒青林下晚嵗心期与尔同
　　容得萧闲亦已多敢论官绶与渔蓑东流逝水西流日百嵗只消如此过
　　雨浥琪花落满牀寂无人到读书房闲中不觉青春过静里方知白日长
　　呼龙种木岂无经瘗鹤藏书亦有铭独对梅花写遗恨招魂未续楚骚声
　　露气横山夕未晞古松枝冷鹤声迟东林日出西溪白正是仙翁睡熟时
　　欲铸钟期未买金防丝寒縆案头琴虚堂月底弹清曲别鹤离鸾自赏音
　　笑杀仙源避世翁洞门犹与世人通临流莫种桃花树惹得春来着处红
　　一自衰翁惹世哗川原锦树敛红霞关门不倩烟霞锁都向春风怨物华
　　笑杀山隂王子猷凌兢雪夜泛扁舟地炉满着松明火芋栗香中酒一瓯
　　梅花不解十分清香影撩人说姓名林壑未忘居鼎鼐老枝留子待调羮
　　山颠幽絶人稀到柑子隂凉客屡过不见晚来倾白堕小园当奈月明何
　　幽幽緑树团华盖聒聒流泉奏玉琴不必畵堂丝与竹自然山水有清音
　　黄菊花开贫不厌茅柴酒熟醉相呼平生最爱陶彭泽风味全然似老夫
　　栁塘昨夜雨声急早起春水欲平桥放教汀草芊绵緑添着林花婀娜娇
　　春酒独酌不成醉可怜溪上百花开花前防日南风门外今朝好客来
　　如花女儿春栁腰髙歌自驾木兰桡弯弯才见初生月隠隠斜明第四桥
　　邻屋白酒近初熟老子尽日为花忙将随粉蝶聨翩舞欲趂逰蜂上下狂
　　不觉门外春已过只说饮酒日豪吟林花尽褪娟姢色涧竹都成密密隂
　　初开草堂三五日池上鸥鹭日频来桃花枝嫩未堪折杨栁隂疎还更栽
　　江上好景莫虚度屋邉乱红今已深不是春风相勾引道人争防日携琴
　　栢子香消昼景迟坐调元气学希夷旁人那解中意文火温温只自知
　　半世为儒好自轻狂歌浪谑鬭诗声内庭消尽还丹火传得江湖说姓名
　　自入珠宫捧玉宸别招猿鹤作新邻空林寂静无来客千载丹枫作老人
　　尘縁静尽觉神清对月虚堂炼鹤形采得石桥花上露研硃自防石台经
　　羽步天坛礼帝居星文拱北似连珠寒云不锁丹砂井一夜虹光彻太虚
　　炼得梅花白雪顔关元静夜浴金丹呼龙起种春田玉白日山精倚树防
　　蒲团静坐思窈清昼只诵大洞经碧坛鹤忽飞起琪花乱落风泠泠
　　天台二月风景新石桥流水起龙鳞美人相约防花去云暖洞房仙帐春
　　丹成八极恣神逰蕋阙风随鹤骑秋上苑防花犹一梦五云囘首帝王州
　　秋闺思【四首】
　　天上姮娥也可怜广寒宫里夜孤眠早知人世相思苦不若移居桂树邉
　　凉夜箫声处处过玉楼髙起逼天河西风瘦尽梧桐叶添得西窓月影多
　　璧月斜明翡翠屏水花零落防秋萤夜阑院院垂金锁独立苍苔望帝星
　　疎櫺鐡马乱风飘火冷金鳬百和销怪底芙蓉清漏永不知何事苦迢迢
　　闺怨【一百二十四首】
　　忆初痴小嫁君时只道长年不暂离鸳被未寒挥别泪愁来心事倩谁知
　　都门不去亦何妨行色匆匆有底忙欲向碧桃花树底牵囘白马紫逰缰
　　别来初种小桃花艳蕋今成满树霞辛苦逺逰成底事半生赢得负韶华
　　小园蝴蝶太愁侬作对双飞趂晓风已逐黄蜂过邻屋还随花片入帘栊
　　不恨韶光似水流縁池景色自生愁门前防树垂杨栁日日对啼黄栗留【即黄鹂】
　　一段春愁未易裁百劳飞去燕飞来房栊半掩东厢里防度山樱落复开
　　家住长干白下间黄头奴子识花顔欲趂郎船防明月寒潮惟到小孤还
　　青年几许谩狂逰一种相思两地愁早晚郎船发扬子相迎不惮下州
　　欲向东风诉别因四时原自不伤春熏笼靠着交疏里婀娜浓花恼杀人
　　新烧铅粉作春红病扫双蛾淡复浓宫様云鬟巧妆束不知愁里为谁容
　　怨杀聨翩白马蹄逺驰夫壻路东西归来系在垂杨下踏破春风锦障泥
　　寄语多情燕与莺莫劳花底弄春声千吟万啭知何益空使寒闺梦不成
　　阿玉双成奉紫姑自拈香炷礼仙鳬郎骑白马归来日得及庭花未落无
　　恼杀春山怨子规风前雨里防凄凄如何只绕深闺树不向逰人醉处啼
　　晚思沉沉倦倚栏玉箫声歇酒阑珊澹云还掩初生月谁护梨花作夜寒
</div>
    <div class="pagination">
<a href="西庵集_page9.html">上一页</a><span>...</span><a href="西庵集_page5.html">5</a><a href="西庵集_page6.html">6</a><a href="西庵集_page7.html">7</a><a href="西庵集_page8.html">8</a><a href="西庵集_page9.html">9</a><span class="current-page">10</span><a href="西庵集_page11.html">11</a><a href="西庵集_page12.html">12</a><a href="西庵集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
