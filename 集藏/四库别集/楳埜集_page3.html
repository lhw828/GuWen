<!DOCTYPE html>
<html>
<head>
    <meta charset="UTF-8">
    <title>楳埜集 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>楳埜集 - 第 3 页/共 9 页</h1>
    <div class="content">　　某一介寒晚滥厠班行极愳空疎莫赞缉熙之益居惭朴拙曾何营缮之箴积玩时愒日之愆慊忧国爱君之报宠非其据福过而灾入冬以来感疾甚拙咽鬲之痰涎屡塞心胷之气喘难支日消渇以为常夜呀呷而妨寝行步屡踣拜跪良难虽起居饮食无异常人而忪怖怔忡甚非佳证既薄命苦一身之疾忽亲兄贻多故之书昨因哭妻重以失子老来伤感日剧沉疴既传报于防明又继闻于病肿知其苶尔一榻之上何以堪此同胞之情况兹自受病于腹心又尔重稔灾于手足若更贪荣而尸素恐深获戾于穹苍是用殚沥愚忱吁呼仁造祈便寻毉之请稍躬侍药之劳欲望特赐敷奏陶铸小小祠庙差遣俾全将理少捄顚连他日傥未塡沟壑之中此身无非报朝廷之日誓当糜殒语及涕零
　　制
　　与懽授资政殿大学士兼侍读制
　　勑广厦谈经常预昕朝之防眞庭均佚晋穹月殿之名防命载申师言允穆具官赵与懽才全而德钜色豫而气和蔚为儒科之英蚤结主知之茂峻华涂之步武肃禁路之羽仪朕心朕德惟乃知嘉谋嘉猷则入告维城自近京兆尹之政清衣锦暂还曲阜宅之化洽色斯举矣巻而怀之矧今政瑟之当调尤重讲筵之胥诲人惟求旧德与俱新清脩宴神馆之游别职重名臣之宠春秋一统之大义叹美形容君臣千载之赓歌都俞吁咈味卿言而说绎系世道之转旋噫优秩所以尊贤既特异深严之选养望所以储用何莫非献纳之时可
　　陈韡授礼部尚书制
　　勑朕改纪政弦登延从橐狎颁诏防渇思辰告之猷载锡恩徽爰陟春卿之长得人甚幸咨众具孚具官陈韡出处无心经纶满腹平居暇日夙韬藏器能政理之长至公血诚有指授将率方畧之旧惟是进艰而退易足知内重而外轻方图济于时艰亟予环于禁近以儒者知兵之故晋夏官司马之聨兹盻盻而望之何迟迟其来也以礼为罗而天地与并命汝秩宗而夙夜惟寅班朝治军非此不严安上治民惟此莫善信非贤则不乂实待人而后行噫有德进则朝廷尊当坐使淮南之谋寝昔者疾而今日愈其亟膺宣室之席前可
　　刘应起授监察御史制
　　勑台谏寄朕耳目自昔居是选者语及乗舆则天子改容事闗廊庙则宰相待罪必若是而后无媿于风宪之任今兹作新大化逺佞登贤将以开世道之泰而犹凛凛乎君子小人消长之际泰之六四曰翩翩不富以其邻不戒以孚诚察乎此则当为微渐虑而所以重风宪之权宜如何尔应起端劲之节出于天资忠言嘉谋简在朕心久矣由今视昔凡所谓佞幸畏宰相宰相畏台谏此诚泰交之机语不云乎君子言之必可行也通国识与不识皆以风宪为尔望今尔益厉志节明乎藜藿不采之喻以尊严乎本朝勉副朕亲擢之意毋忽可
　　王伯大授吏部侍郎兼侍读制
　　勑判流内选亟颁温綍之眞除为王者师莫重细毡之坐读得人甚幸咨众具孚具官王伯大负抱器能敡歴中外抗特立独行之节髙难进易退之风家食闽山毎切长卿之门下诏还禁路不觉贾谊之席前上焉惟明政理之宜下则欲饬铨曹之弊资格固当守尚持激厉之微权诵说岂徒云愿究经纶之大本有谋则告惟尔之能
　　余清夫授直秘阁制
　　勅西昆仑羣玉府之职非其人不轻畀若亲且贤有心吏隐不畀之得乎尔清夫亲际休明蚤承恩渥又擢之于儒术之科廼睠东嘉増员涉笔华以奎阁职与人俱清矣平分风月克迈前脩副朕简知其无忽可
　　李性传授端明殿学士签书枢宻院事兼防知政事制
　　勑尚书代喉舌夙简在于帝心执政犹股肱爰亟跻于宥府兼贰台衡之秩并隆书殿之名涣号甫颁师言允穆具官李性传靖共而正直厚而疏通世术斯文祖父兄之并美家传良史才学识之三长为今儒雅之宗有古典刑之懿蚤膺简注徧陟髙华从容乎记注之司温润乎缉熙之益澄不清而挠不浊用则行而舍则藏尝自诡于一麾已孚惠于千里还甘泉之故步陟司马之穹班缅怀去国之余毎甚见贤之渇兹黙调于政瑟喜来盍于朋簮惟时科琐之事殷载念枢机之寄重夙夜基命宥宻咨尔相维朝夕执事温恭期予于治俾进陪于政路仍申锡于圭腴噫折千里遐冲当使寒边人之心胆建万世长防尤资大王室之勲劳式克钦承徃求攸济可
　　赵以夫授刑部侍郎制
　　勑秋官贰职方持宪邦之平宸劄眞除式表宗贤之重得人甚幸咨众具孚具官赵以夫夙负时名浸敡华贯考言询事经德不回入从出藩见几而作久渇金銮之论事兹严宣室之召还既忠欵之具陈宜司存之蚤正五刑惟明克允尚持哀矜勿喜之心一岁决狱几何勉副轻重适中之托期于予治时乃之休可
　　刘应起授秘书省著作郎兼侍佐郎官制
　　勑承明金马著作之庭非峭直有才者不居况南宫眉目选士司命亦惟执直笔者兼之尔应起志节姱修精忠髙抗静退自乐殚见洽闻雅有流品清浊之鍳珥笔史馆列属铨曹国人皆曰贤徃哉汝谐嗣有褒渥可赵希杼授度支郎官刘克逊授工部郎官制
　　勑具官赵希杼等上应列宿所与共天位治天职也不作郡不为郎有祖宗之旧典在焉然非有治理効朕岂轻畀哉尔希杼英蜚宗胄蔚有吏能今农扈方以匮闻其为我领司庾之曹尔克逊名阀竒才荣涂休闻时方总名实而课功能其为我程度材之事参华列宿用以畴庸各钦乃司共听朕毖可
　　宗媺授大宗正丞兼刑部郎官制
　　勑我家本支百世莫重于掌宗藩任重置丞以参领之郎潜兼摄増贲司存其选葢不轻也尔宗媺以公族之彦蔚为文学法理之能赞谳棘庭蔼有令闻简畀作牧眷眷留行俾涉笔瑶籍之编含香秋官之属静专温敏咸称厥官徃哉汝谐嗣有褒渥可
　　业秀发等授考功屯田郎官制
　　勑具官业秀发等郎官上应列宿而有吏制兵屯之责焉非治郡有声者不在兹选尔秀发老于世故蔚有吏能兹庸列属天官俾司功过尔与杰卓乎宗贤蔼然政最兹庸分曹司马参究耕屯惟二臣其各悉乃心隶乃事芬鬯乎含香握兰之地咸以职举则予汝嘉可
　　徐鹿卿授右司制
　　勑都司天下之剧曹非明敏练达之士不轻畀尔鹿卿抱负伟特才识疏通麾节贤劳羽仪班着孚于众望久矣见几而作养髙裕如朕既曲成尔志今改弦易听盍归乎来宰旅旧瞻日参庙论岂特吏刑户版疏条其事而已尚服厥职勉赞经纶钦哉其无斁可
　　谢方叔授左司谏制
　　勑昔庆厯中御笔三谏之除蔡襄作歌有风采动朝端之言朕甚嘉之今政瑟再调言官妙选断断亲擢实以寄朕耳目下则纠正官邪上则规正吾阙葢必有见逺识微开悟警饬防世道于常泰其选岂轻乎哉尔方叔西蜀英特之望昔在乌府直声耸中外防佞为之夺气兹还卿列积诚敷奏致察乎隂阳消长之机预为泰道复隍之虑则卿于君子小人之际计之熟矣擢居谏省俾陈善闭邪纳诲以辅台德邦其永保于泰则予一人以怿钦哉可
　　谢方叔授太常少卿制
　　勑奉常命典礼乐近制惟设亚卿况史氏无专职久矣官不必备惟其人侍从论思此其选也尔方叔望重羽仪忠存骨鲠急流髙涌静閟典章遂陞秩宗之贰兼提直笔见谓得人徃钦乃司嗣有褒渥可
　　江万里授驾部郎官制
　　勑圣人告顔渊以四代礼乐而取商辂焉矧官以司舆名不眀王制不可也尔万里文艺着于发身孝友施于有政人不知而不愠朕知之今季秋将有事于眀堂起家为郎姑循平进尚参车制有輗軏以喻其信往复厥职嗣有宠褒可
　　江万里授监察御史制
　　勑台谏寄朕耳目不亲擢则耳目为他人私今既惩宿弊而新之袪奸逐邪惟骨鲠之士是畀所以夀世道元气于是乎在尔万里经明行修出长入治峻陟旃厦宻罄忠嘉恳恳为世道反覆元祐绍圣之劝戒而必纯一于君子道长之望其于理乱存亡之机入朕心深矣擢寘乌府风采朝端万万不为厚确辈开路继今益励刚特不避权幸罔俾唐介専羙先朝邦其纯一于泰勉副朕亲擢之意钦哉可
　　江万里授尚书右郎官兼侍讲制
　　勑朕惟广厦之下细毡之上岂徒以郎锦进盖取夫忠纯恳恻言足以华国者居之尔万里璧海文英敭歴中外雅有时誉光价谁其疵之然玉以石攻是以成瑞世之寳予环星列备挹嘉谟擢陞天曹峻陪昕讲其务启沃以副右铨益宏兹贲嗣有显渥可














　　钦定四库全书
　　楳埜集巻七　　　　　　宋　徐元杰　撰制
　　王爚授袐书丞叶梦鼎授秘书郎制
　　勑具官王爚等中袐丞郎职近日月峻武三台之上养清望也尔爚镜湖佳气贤业蔼闻尔梦鼎璧海魁英粹韵絶俗时维二士志节姱修超擢序迁两恊佥徯徃钦厥职嗣有宠褒可
　　王佖王爚授太府寺丞制
　　勑具官王佖等天下钱谷一岁所入几何不必问之近臣而问之外府受藏之所然非谨简乃僚则不足以通融出纳经费有时而匮矣尔佖名门之秀见谓疏通治郡有声实焉尔爚儒科之英克自植立班朝有气节焉各摅所长参华司府徃钦乃职谅不负丞可
　　庄黻授宗正寺丞汝暨授司农寺丞汝绩授太府寺丞制
　　勑具官庄黻等职事官华要之武也职丞卿寺者尤简时望而任之况于纪麟族参农扈与夫賛邦计出纳之司非其人岂轻畀哉尔黻为今儒雅有古典刑尔汝暨蕴借材猷靖共职业尔汝绩清通出类英茂轶羣一朝而得三俊焉尚其涉笔殚劳以蕃王室而制国用各钦乃职谅不负丞可
　　希衮授南外知宗制
　　勑我家夲支繁衍分处于外择宗贤以任纠正所以崇内睦之仁也尔希衮天派不羣文华甚蔚更迭内外蔼有休称温陵在天一方聚族而处者众矣徃司训齐卿克称此尚服厥职嗣有褒嘉钦哉
　　时焕授太常寺簿制
　　勑容台簿领之职所以稽核礼文之疎阙也非其人岂轻畀哉尔时焕英蜚属籍蔚有时名亦既繇故府而陞帝社周旋乎俎豆之间矣懋简声实晋陟勾稽徃钦乃司典听朕毖可
　　韩补授宗正寺簿与□授司农寺簿制
　　勑具官韩补等国朝序宗派别亲疏凡修纂图籍其别有五所掌必惟其人农扈重事也仓厨委积之政令所以防计出纳其责尤不轻尔补巍第清修淑问芬鬯亦既主书九谷矣亟进之以覈谱牒焉尔与□乐善不羣居官可纪亦既贰左冯之最矣兹陟班列而旌尔能各徃钩稽尚悉乃力勉称朕意嗣有宠荣可
　　黄炳授袐书省校书郎制
　　勑唐人阅元龄于雠书之日盖已知其为国器矣则是选轻畀得乎尔炳蚤擅文塲蔚有时望顷繇宣对剀切当心足以觇韬养之素鈆黄防勘既悉尔长典教兹陞华哉册府徃钦厥职祗服宠荣可
　　范镕授集英殿修撰制
　　勑国朝殿阁九等之制莫穹乎集英论譔之名所以尊德奬恬实于是乎在而况齿之宿意之新方勇于挂冠神武不以是畀之得乎尔镕儒学发身坚苦刻厉昆弟自为师友故所至有惠政嘉绩表着山立蔚乎羽仪雅志清髙方燕琳舘忽引疾以谢事览章殊不怿陞班书殿勉循恳祈可
　　范镕授秘阁修撰依旧宫观制
　　勑殊庭均佚所以砺亷隅内阁美名所以宠耆硕尔镕以粹学清修之彦着出长入治之声甫兹华武之浸穹顾以丛祠而自适朕方崇难进之节卿宜膺宠劝之恩爰陞中袐论譔之华以遂雅志髙闲之趣可
　　陈振孙授国子司业制
　　勑辟雍海流道德之富师儒左右责任惟均盖必极天下之选斯可副天下之望尔振孙研精经术有古典刑敡歴滋深靖退自若予环郎省位未称德朕心慨焉陟乐正以贰司成佥论兹允尚祗厥职罔俾阳城韩愈专美有唐维时钦哉以称朕意可
　　叶梦得授宗学博士制
　　勑公族国之枝榦也教训之官不备则不足以玉其人尔梦得宿学典刑见称儒雅贤劳州县简防登朝亦既勾稽奉常礼文之阙矣由是而衣博士衣其为我啓迪宗藩纳之信厚如麟趾之时焉徃钦厥官对扬光宠可徐士龙授国子博士王璞授太学博士制
　　勑具官徐士龙等唐韩愈以六经之文倡其为博士也招诸生诲之曰业精于勤行成于思必以荒嬉毁随为戒当时学者仰之如泰山北斗宜矣尔士龙蚤有文名今寘经幄其为我明教胄之典尔璞才宜躐用制有攸拘其为澄养士之原庶几蒸蒸髦士业精行成罔俾韩愈专美于有唐徃钦乃司典听朕毖可
　　希朴授江淮等路都大提防制
　　勑朕阐坤珍以致天下之利资能臣以持九路之节其责任亦甚重矣尔希朴最溢扶风擢陞列宿邦计登耗惟其周知亦既司金就烦问铸俾山泽之政以举货泉于是乎通融徃钦乃司嗣有褒宠可
　　赵葵授同知制
　　勅求忠臣于孝子之门幸恪终于旧制起威望于兵机之地宜坐折于遐冲并疏侯爵之封仍衍圭畬之实载颁涣号允穆师言具官赵葵朴茂而疏通恢而果毅挺挺乎山西之将种彰彰乎邉徼之威名入践班行蚤歴侍从论思之选出分阃牧潜消冦贼奸宄之萌彼逺何知谓秦无人卿世其家为鲁有后凡所上方畧皆古名将之用心不茍读父书惟前闻人之济美既奏蕃宣之绩迄跻宥宻之聨方从容资善胜之谋乃慷慨奋急流之勇以亲恩为当报尽追礼以弗渝谓子道茍克全庶事君之无阙凛然风节足以仪刑况当万化之作兴莫重四郊之备御凡今迩列来众士以慰四方之心视昔副枢得一贤以制千里之难卿不失其旧物朕将励于亲功内焉领执政之股肱外以寒敌人之心胆噫若瞻之拜元祐岂徒赞一人之休如鼎之翊绍兴益以壮三邉之势可
　　顔頥仲授袐阁修撰知温州制
　　勑中袐论譔之华必于内外敡歴资望深崇然后畀之所以重良吏也尔頥仲出长入治蔼然休称粤昔神臯转输弹压厥勋茂焉洊以班穹骎骎豹尾不见是而无闷静阅世故滋熟矣寤兴简注爰陟隆名徃殿藩方式孚来暮则予尔嘉可
　　王克谦授知安吉州制
　　勑苕霅古名郡今之右扶风也选用良吏岂轻乎哉尔克谦亲际明时荣膺殊渥敡歴中外朝望浸穹简用于均佚之余辍征舶而试关辅河润九里福及京师亷恕公勤徃宣德意其毋忽可
　　赵必愿授焕章阁学士知福州福建路安抚制
　　勑统闽区而授钺允资八座之贤峻妫阁以锡名増重十连之寄起家有命咨众无哗具官赵必愿宗国腾英相门济美多识于前言徃行所至有惠政休声台阁典章之司皆其练习庙朝訏谟之地頼以弥纶徧歴乎法从论思之班周知乎戸版生齿之数不以簿书期防为末务惟以邦国周度为素储尝尽瘁以忘疲不见是而无闷维时图任颁命承流三山牙纛之俱髙八郡纲维之兼总必务保障而黔黎乐业必流清净而沧海无波噫德足以称隆名其益焕图书之秘政有以慰遐峤当如在畿甸之间惟尔之能钦哉毋忽可
　　黄自然授直秘阁广西运判制
　　勑桂海距天辽邈一道部使者之寄甚重匪轻简拔循良之望陟隆名以宠其行盖知遣使臣以礼乐言逺有光华者如此尔自然器姿宏拓志节姱脩治郡既以殊最闻征舶提纲非所以处卿者易节而南晋之奎职非但欲卿广漕运而已凡吏治之能否士风之美恶民生之休戚皆惟观采风謡而施政与教焉绩用兹成不次图任钦哉其无斁可
　　黎安朝授两浙转运判官制
　　勑朕惟畿甸将指每叹才难两道运输责亦重矣岁当大礼应办良劳遴选惟人于是乎有隆名以华之尔安朝敡厯滋深清通有立郎星卿月浸陟穹班通神臯宻聫奎阁勉服乃职其副简知可
　　李仲熊授湖北转运判官制
　　勑荆楚上游国之头目也所以寛朕顾忧者转输之责莫重焉观诗遣使臣以礼乐言逺有光华者以此尔仲熊西蜀儒艾见谓典刑荐歴州麾徧仪郎省亦既参究乎天理节文而为民彛计遽辞以疾何哉然明分有兼足之理尚持此撙节调度徃将使指足食足兵祗若予采钦哉可
　　赵立夫磨勘转官制
　　勑祠庭均佚已穹次对之班邦典陟明式应序迁之秩诞敡涣号允穆师言具官赵立夫博厚疏通靖共正直为善最乐粹然公族之贤大雅不羣卓尔时髦之誉久践敡于中外深简记于材猷京兆政清何止十万戸之福急流勇退又推二千石之良双溪八咏之赋归髙卧久闲而自三载尚仍于考绩一阶何靳于疏恩噫积日课功勿谓年劳之当得惟人图任尚坚晩节以需荣可
　　王伯大磨勘转官制
　　勑贰天官而帅属方借重于经筵参岁考以陟明兹式循于邦典诞敡涣号允穆师言具官王伯大抱负经纶光眀出处予懐求旧正法从之真除饬弊更新喜铨衡之平允宻切鸡翘之眷倚从容防厦之缉熙以朝夕论思之常参稽政理庶日月将就之益兴起治功姑繇积累当进之阶讵废勘磨有常之典加贲师儒之妙选并仍爵邑之故封噫増秩所以优贤朕既懋褒崇之渥重禄所以劝士尔其殚啓沃之忠可
　　李性传磨勘转官制
　　勑法从弥穹懋眷养髙之节恩徽载锡并疏増秩之荣虽循考第之彛实重班行之望具官李性传器资宏裕风范端凝家传古良史之称世济前闻人之美自膺妙简徧蹑清班虎观螭坳夙借记注讲明之力鸡翘豹尾宻殚论思献纳之忠矧去国者数朞将待卿以殊用肆陟春官之长兼陞夕琐之华师儒之道由是而尊笔削之公传之而信总铨衡而率属激流品以扬清兹由积累当进之阶不废磨勘有常之典一条冰莹既丕竦于观瞻三接昼勤尚益烦于啓沃可
　　贾似道收换湖防转官制
　　勑通变尽利以神允借济时之畧有功见知则悦并旌率属之能爰陟华阶以彰殊效具官贾似道器资拔俗机警过人以科第而发家学之传以才具而胜事任之重如晋杜预之制课调捄邉有利国者存如唐刘晏之佐军兴理财在养民而已外以给于馈饷内以固于本根散而制羣物之低昻敛则操赢赀而贸易况楮币至此穷矣而湖广岂曰易然尝嗟收换非一手之功兹乃督促尽当时之选独提纲而妙运果结局以上闻顾乃舎已而推逊僚佐之长直欲感人而激劝后来之用宜先尔长各表其勲噫増秩畴庸曽靡靳褒崇之渥既禀称事尚益殚经理之勤可
　　张贵洪袁应老恩赏转官制
　　勑具官张贵洪等自古奏康沂之功者必推州司马是頼矧邉徼多虞而能以备御防勋朕何靳焉尔贵洪吏能蔼着应办良劳尔应老夙有智谋宻赞商确皆能尽瘁于攘却之际岂特贤于佐郡而已哉锡之一阶以旌显效尚叶乃力嗣有宠褒可
</div>
    <div class="pagination">
<a href="楳埜集_page2.html">上一页</a><a href="楳埜集.html">1</a><a href="楳埜集_page2.html">2</a><span class="current-page">3</span><a href="楳埜集_page4.html">4</a><a href="楳埜集_page5.html">5</a><a href="楳埜集_page6.html">6</a><a href="楳埜集_page7.html">7</a><a href="楳埜集_page8.html">8</a><a href="楳埜集_page9.html">9</a><a href="楳埜集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
