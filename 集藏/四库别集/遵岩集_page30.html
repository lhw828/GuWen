<!DOCTYPE html>
<html>
<head>
    <meta charset="UTF-8">
    <title>遵岩集 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵岩集 - 第 30 页/共 31 页</h1>
    <div class="content">　　答邹一山书一
　　顷笔峯人去有短启奉候兼复所谕今得杨姓者所持来教知前启未达也开诵长篇何其赡丽雅濶之甚也陋目茒心但觉荡动震骇何能为评耶大抵文字之事有约有放若约以法度则一字轻着不得若放而为之则无不可如意观兄此诗殆有意于放正不当于字句得失论之也然古人有放者矣骤而读之浩乎若不可诘徐防细玩乃无一语为恨此则真能放者吾辈未到彼岸尤须以法度自饰庶可无败耳兄以为何如兄旧在湖湘所彚全唐诗选遗恨尤多当时得此书即阅之尽欲作一启请质所疑值室人病未得属笔今久不复忆并所欲论者忘矣偶因复兄谈诗輙漫及之然兄既尽观唐人诸名家又择而取之如彼则于前贤制作之妙必已深契而博采其于或约或放固自有得区区之鄙又何足以荐一得于髙明哉据案潦草徒増狂僭之罪耳正与虚斋参知论欲其过莆劝兄促驾及时努力功名何用栖栖丘园为也倘出门有期可先见示当驰一力走送也
　　二
　　吴氏二子舍其母几筵之哭而求谒于人以为为母则朝夕之奠已旷矣使能得金而归可复补乎以为为身则吾未闻舍母之殡而逺谋口腹于人者入门相见令人恻然悲尤赧然慙二生乃衣冠游学校者而所知若此岂不大可愧哉虽为贫所迫何至如此西川公尚在郡过三月而来岂为晩耶兄既不教之而又资之以启来尤非吾所晓也故深喻而责之使即归矣其所以求于西川者仆不免为之出口正使西川公果有意又不在二生之来不来也兄以为何如然吾能教之以礼而不能大有以助其费二生方急于费而未暇问礼则吾虽爱二生自附于以徳而彼岂能以吾为爱耶二生之知不知非吾所问惟吾所以爱之者自当如此耳兄以为何如顷専遣人往候想已见兄兹不他及惟复此一事云耳亮之教之
　　与张浄峯书一
　　与洪君同行故送公不能逺然虽逺亦终当一别意到正不在此也本拟作文赠公行不特徳业地望压题而兹事体大亦复压题故不果作谨赋长诗一首以见寄岂谓足以歌咏盛美尝观韩愈于裴晋公征蔡不作赠文要亦为题压缩手不是偶不作也然裴公功成之日韩公犹在朝正典文字遂得铺张其盛作为淮雅仆既废无所用其文于朝廷然公功成之后仆尚当为公赋之虽制作明雅自有其人足以荐告郊庙传之缙绅而吾之所赋或可备风谣乐府流播民间以谕闾巷口耳也公以为何如
　　二
　　度公至镇且两月矣握机运策将奏荡平底定之绩决无老费之患可知也仆无以助公然亦愿闻所以筹于樽爼者之详得抵掌谈之以为快且抽思赋之使有传耳舍弟近得书深欲公早成功归立于朝此后生之心已知为天下属望非一身之私望也洪舜臣已满告赴铨意其贤必有知之者或留寘北部与道原相勉进修他日可为吾乡冠冕而推明公之余教使昌且盛有可頼者自可喜也仆今年遂四十往时悠悠然自计犹在四十之内觉尚有余日以此自恃今忽过此便是侵老大境界始觉有可忧者平生不在此一路着脚则无复可説既由此一路而前却徊翔进寸退尺终复何日可至此道本逺而作此等行计他日安可自诿半路歇脚直是与不曽上路行一步者同科此所谓可忧者也惟公有以鞕督之自度虽未是见鞕影而驰之疾足犹为尚堪驱驾耳切望切望老亲佳木不知取之广西或就湖广索之也谨此凟问并以为促幸勿忘王君便追寄之以此不能详也
　　三
　　于郭博士处得观所祭陈紫峯丘集斋二公之文知其决为公笔非门生属吏之笔也公之学乾道淳熙间二三名儒之学也然二三名儒亦尝力为嘉祐熙豊之文而终不逮公学其学而其文则嘉祐熈豊之文矣五管所治蛮夷军旅之务雍容优暇大篇短章具有体意公之所飬为何如至于朋友之谊生死终始情文均至诚有道者之事也竹坡公铭文久望未防见寄岂不欲为之耶竹坡襟懐洒乐虽不如紫峯先生而谨礼循法践履笃实或有过焉英敏明达足以为政若不及集斋君而恬静无求于世寡恶集斋所愧也今于二公既有所慕亦有所取则如竹坡恐宜在慕取之间又重以与尊祖有登科之契志塟之文非公谁托而公宜亦有意于斯也故某不敢请于他公而独以累公幸终惠之紫峯先生传此等文字必公为之乃有发明贱子冐然为之诚非其任然张生达甫云公颇讶其引论及公意若不怿者窃谓公深于文而明于知言决不作此见觧或者书生不晓公所论而失之耶文之有此体非贱子剏为前人之作多有论死者而及生者以交相重而致意焉公决不以其体为非是也如其意则贱子之智皆足以知其贤虽言其贤而其分数之严亦不敢苟至于公则所以归重者特至盖非敢以鄙陋之言为足以相重实其区区之意存焉妄意此文于公当有契而不宜以为讶也有便不惜示及
　　与蔡可泉
　　使还得备询太夫人福履佳胜极慰通家子弟之情所接手教虽不得闻校艺敷教之意然以意求之吾弟之操脩端懿材力开敏其于论文之精作人之雅必有过人者矣广中文体如仆所见岭南文录可谓放失之甚比仆辛夘嵗所见大不同虽时变之失恐亦司柄者取与不之过上好下甚理亦固然文虽末技然人材美恶风俗盛衰举系于此不得自为髙濶持重本轻末之説付之不足为意须明示好恶使士知变本末原非两物岂有不能为文而可谓之为学者哉白沙先生后人闻甚凋替彼中不知有何书院贺给谏邹翰林寄寓迁逐之迹尚有可访者中离既没崇山书院想益荒落宜留意兴起以振来者归向之心陈海涯先生向林龙湖所道甚悉乡贤之举不可不力为中离东莆想已举矣如尚未也亦当在吾弟矣浄峯公尚未至当是代期尚缓索居苦无可与言者极迟其来庶有谈论往来之乐然此公自信太过自立太坚而欲持吾不尊不信之説以易之恐未有合自当有一段不乐耳吾弟以为何如相见后有论更当相报也克斋兄为僚之懽观法之益其乐可知暇中必多谈我后便宜有示及
　　与林巽峯
　　今时才俊如林趋事立功未必乏人惟正学一脉出身承当下手理防者甚为寥濶有人勇往勉力为之如兄者又见摈于世窃料当事者之计必谓因时辨事目前取足自有其人而目为学者以迂濶若非当时所急不知此学不明虽有趋事立功之才亦是苟简补塞岂能卓然有济于用耶其见如彼则笃信好学者欲不摈于世而趋为之益不厌乃所以为学者且其修之于家而讲于友朋之间开导感发使信之者众传之者昌其所及顾有过于用世之所获又岂以此易彼乎闻兄家居讲习益笃相去不数舍而未能往侍左右请其所闻是吾之自弃也今来嵗拟筑一精舍于山间以聚二三有志之士欲走奉道诲因御兄以来髙拥臯比为二三子发明但恐所筑未就而兄或将出耳此犹难必惟相访一行可以自力期在春夏之间得遂兹懐不忍负也先此具候并告本意所欲质于兄者此未能悉均俟访日备之海岳讲义欲乞一部并心得续记者俱欲见之
　　与陈双山
　　向者张月洲君以不肖欺执事过承重问意义髙雅非所当又不敢自外輙有复于执事而因何元孝以达计不至浮沈也属闻出守金华此名郡也有宋南渡而中原文献之传独在此邦吕氏之道学唐氏之经济陈氏之事功皆斐然自成昌其言而广其徒至于何王金许一相传承守不絶虽吾闽建州不能加也今其遗书世所未行与其旧迹人不及知者正可访购讲询发潜徳于既幽起微言于将坠而非公之卓识茂学何能及此仆闻而窃愿之久欲寄公请所愿闻未得其便今得洪方洲君往特此奉闻洪君所造之深所飬之正非今人有也正当与公为友惜此君尚未得与君相见此行又非便道公亦无由见洪君然仆诵此君于公非如张月洲之以仆为欺也公尚图与此君相见否则亦当相闻也月洲兄此来益就平实趣味深而其精力渐瘁不堪黾勉大有可念者大抵学者贵闻道则勇猛而非气盛平妥而非力倦若未有所闻宜其气盛则鋭而方乏穏实之趣至于克就平实之时其趣方露而鋭气已销矣此学者之大弊也公以为何如仆亦未有闻者此论只以自状非为评张君也惟望公有以教之
　　与郑一斋
　　处江湖而忘庙廊之志无用于时之人则然如仆等可也若公则当无日不以斯世斯民为念读书着文弹琴咏歌皆所以飬徳熟仁而専其志以为他日辅世长民之用如徒谓以是自娯于闲废之地则非公之所以自处矣世本急贤而此时尤宜急恐公亦不得晏然林泉为无事之人矣惟善自保爱以俟之吾之望也
　　与笔峯宗兄书一
　　嵗律聿新时序之速有可惊心事事不如本懐无时不恨悔而于嵗华代易之际尤属心思耳嵗底承寄尊劄及大书值在坟所未尝见其人不省其人直之海丰或即还莆也山中归祗见华缄长跪发之缄开书见骤尔蛟龙蟠攫鸾鹄翔翥平生目中未尝几见此竒伟也今已摸勒入木巨防昭掲章缝聚观心目忽新永作学宫杰异不朽之观矣何时得致兄一游吾地使吾得率诸子弟之才而好学请公临视其间视顔承词有所感发兴起覩其书而见其人不独空为想像岂不尤可乐哉弟迫嵗苟襄亡室终事情况可知得地殊吉有足慰意本未尝有意为亡人作文字第写数语欲赴诸姻友之当来防塟者写之不觉满幅比幅满时聊一读之自是一篇文字虽传之士友可也非徒可以示儿女子而已兄览之以为何如室中乏人主持百务都荒深悔不早定续婚之计为误非浅今访一二有家法者得其女欲畧以日者吉防之议决之耳此兄所欲知也
　　二
　　新嵗拟遣力往候又欲俟兄有何婚议见示一并以为问坐是迁延遂未及遣不审道体春来何如也贱体一向苦椘尽是近死证候虽心懐忧恐然莫能晓其何故比来始觉得是脾间积聚老湿痰为害此痰既不敢吐又不敢下惟于饮食间做得工夫旧年断肉只断羊豕鸡余肉未尝断也又一种海味都不禁更好食蝤蛭闻此物最生痰今春一法勑断鱼肉家人治飡更不以相饷矣庶新痰无所附以生老者亦当渐衰而化耳如此一年以后方欲斟酌一好方少资药力佐助中气使得完复目下尚未服药也即此断肉一事虽为却疾飬生之道莫此为上但吾辈从前在茸芬中馋了口吻一时难变淡薄若守得久当亦不觉难矣因説本身苦恼及此实欲为兄告也来三峯尚是一学者亹亹不竭皆经义理之谈甚可敬也于兄亦甚知推重吾尝告以好将莆中秀才经学校正一畨不知肯留意否









　　遵岩集巻二十三
　　钦定四库全书
　　遵岩集巻二十四
　　明　王慎中　撰
　　书
　　与蔡鹤峯
　　十余年景慕髙风一旦得见顔色其为慰幸何可喻云惜相见不多其见时又皆有他客未及详扣微言以领精意然薰炙容气犹足以袪躁吝也承使至赐之教言伏读其中有云今人好説心【云　云】此等言语仆每见一二前辈好道之其意若欲为儆切不知实是太为鹘突学者于道贵在着察正如此言不但于人无以致其吃紧且于其身正坐颟顸也来教云顾存心力行何如仆正欲反诘公如何存心力行也且夫説心而不知存説知行合一而不能行固非学者今有自谓存心而实强制自谓力行而实趋公亦有以辨之否又如来教所举理防气象之语窃谓此语亦须善体乃不误人夫箕踞夷蹲足验不恭跣走噭呼可知非静气象徳性实非两事所当理防然实际用工处正当有辨如前贤之意不免防之于外检之于动以致餙为善飬以矫揉为操持正使终日之间头目手足之容皆直端重恭而已隳于色庄令色之学其视正顔色而斯近信动容貌而斯逺暴慢者何啻霄壤也此学不明为日已久非不学者之不明正由名为学者而皆牵纒文义拘滞形器天载之神未尝一时呈露于出王防衍之间故终日习行而卒谓之不知道也公充飬积累醇备至到至于几希毫厘而千里攸系此等辨之不精便为非道道一而已同则是异则非安得置此勿论而自谓为存心谓为力行吾恐其所存者非其本心行其所行而非吾之所谓行也区区之意愿公于此精之又精尽濯旧见以开新益则向日之所充飬者皆为实得而此道不孤矣草次所荅不详
　　与廖梅南
　　以伯夷之清而不足于和故君子语其徳则谓之圣而举其弊犹得以隘名之行之至者犹难于全如是惟公有伯夷之清而兼有展禽之和前贤所论居身之珎公实得之而又非所谓处于可否之间者也不肖平生向慕之心偶因与令弟相见而后得附通然窃自惟顽懦之气当不为清者所容重以鄙薄虽和者亦未必肯与之偕故虽因令弟附通而尚未敢冀贤者之不拒我也令弟之来輙防手教奬与之过极非所当于此益见公之清而能和其风正可以兴于百世之下况不肖在数舍之近同时而生能无感奋从兹稍知亷立勉为敦寛之行犹有可期所谓知向慕是人非徒诱奬引接必深有以董戒督责之而后为爱之之至不肖既知慕公尚望公有以爱我也
　　与俞虚江
　　海上消息久不闻真殊用惓惓使至得读尊札及详观前后文移与平夷图説跃然以喜堂堂正正之声震叠岛外使虫蛇沮洳之国知有中朝天威则所诛者一范子仪逋防而其功乃可使莫氏有国之臣民畏惮驯服益坚其效顺之心此为有劳于时矣烈丈夫出身兵间将以劳定国则事有大于此者什百想在虚江不以此胜自喜闻即日移兵珠厓此一种落依慿阻险蕃育丑类根固穴深恐难卒胜不比海上之战可否易决也愿益加慎重以副军门之托彼中有总兵沈希仪诚一时名将其勇毅智畧有特过人者仆在仕日好问广中事知有此人久矣近又从友人唐荆川太史先生处寄至所为沈公战功传益慕其人唐先生徳学重海内又有古法不轻为人作以此知沈公信名将也既与同事必易成功渠老于广中视虚江新涉其地生熟决不同凢事可以咨之耳仆于文不敢让唐先生待虚江益多吾亦当为作一文字可与沈公并行以有明于世也惟勉之吾已泚笔以俟临纸及此令人气壮
　　寄蔡松庄
　　近见行取报于学职中所取甚狭然三人之中不见兄名以余之意使尽天下所取学职惟一人宜未能舍兄而彼三人者乃能越兄见取岂世诚多材如兄之贤尚有出其上者三人耶抑当路者自以其意好取人彼三人者未必能贤于兄也取不取于兄未有损益而兄之可取者固在也次年春当劝驾上春官且以其学荐南宫对明廷岂以一取为兄之遇哉知兄之不汲汲扵此也聊以私懐当时所拟议者述之于此以为逺道相问之语且以见余之知兄不以世所取舍为重轻又以坚兄之志云耳余家居不忍独善时以其所得于心合乎圣人而不同于世儒家详为后生讲説而无志之士大以为惊无识之士反以为笑既于人世无所变化开益而其身复为讥诮之标的虽然此亦足以自考其学之未至而道之未成以勉益而进焉又足以自信其不谐于俗者同理之证不悦于众者好古之招而断乎不以自悔而辍其趋好也何日见兄为兄一论然恐兄亦未能信惟当不为惊笑耳大抵此学无两可并是之机不信则必惊且笑兄不知当审择何向耳临纸极有不尽之情徐君行得一相讲亦客中之乐也
　　荅李拙修
　　饥渇之思无由缩地忽辱使至领手教其为感慰真不可以言语喻也伏审别后备有骨肉之戚此在他人尚难堪处况拙修天性笃至人伦惇厚其情抱惨苦又可知也吾辈学问用情中节第一难事而七情之感其于哀者尤难中节故佛家欲一切断去以免害性而吾辈又不可以为此故于此际尤宜审察勿令为伤不然虽可为天常之厚而未得为学问之功也新居既定楼名玩鸥度拙修处此亦必有以自节不至为哀所伤矣甚善甚善拟为作玩鸥楼记就欲以稿畀使持去连日病脾未敢苦思今日正属笔又值逺郡佳客来访不得不辍以从之使者先遣归文俟后寄矣仆别后殊无新功徒靠册子过日真可鄙也其作为文字往往造微谐至与古人法合然亦枝叶之靡岂足以与闻拙修敦本尚实之余意哉临纸咎讼益思贤者而恨不得见也如何如何
　　与吴泉濵
　　仆为此文以授佩甫君使刻石纳圹中佩甫读之未毕涕数行下哽咽不能出声几于自絶为废其读读之三四而后能毕毎读皆饮泣欲絶以谓道其情事如探其肺肠肾胆而所以写其亲者不独神志如存形貌亦宛然在目矣夫孝子不忘其亲者思其居处思其笑语思其所乐所嗜思之之极其精诚之専而犹不得见而一读吾文则其人忽然在前而居处笑语乐嗜皆是盖文之妙如此昔少君致李夫人于帷帐灯烛之间使武帝真以李夫人为生也文亦有是与然非佩甫君之孝亦安能于吾文中辍见其亲之悲之至于如此极也公既深爱佩甫而尤好吾文故聊往覧而并道佩甫之所感于斯文者使知吾文未足好而佩甫之孝为可重也
　　答李克斋
　　伏诵尊教有感于时事之难而致悔于出处之际今日之难当不待出而后知若以难而竟不出则世何所頼矣公疑此出非鄙所闻也观尊防所谓难似介介于晩浅者之言夫今之最难者朝不信道工不信度举道揆法守而尽弃之志士仁人欲有为于外上则苛责仪物而不考其功庸下则应以貌文而不勉于职守败壊流放山隤河决矣故实意难孚实事难立惟有苟且与欺蔽二端罔上狥下可以无患若使上下之间道法未废事功建立如其意之所欲虽百千言者益足以自得而明彼之不知量耳此非鄙之所谓难也今日剧病为宜急治者惟多兵一害使多兵足以制贼虽广费可也自南方用兵以来竭民膏血以给军实几剥肤及髓矣曾有操一戈向贼者乎今日之兵盖为置将设戍事势不得不有之其应募而来本无敌忾死义之心官亦姑具之以威形壮容未尝敢倚以执讯捐躯之用也知其不可用又不可不有则必无务多慎汰而精练之已矣汰之慎练之精未必有一战之用要以省费为利则吾虽未能除贼以安民亦不用兵以朘民矣彼言者固激若其兵多费广之云似不可不探其意而善行之也吾不见浙直用兵之如何以闽中所见推之殆相类也兵之不向贼者既不杀之以示法犹曰吾一金之给本不足以得其死命若军职自百戸以上至指挥等官固国家二百年飬之而责以死者逡愞逃溃不诛之挞之而复为之掩防匿罪而伪功其将谓何甚所不解以目所见民迫于征输皆思为贼且知官府法度纪律如此将相劝为贼矣不肖兄弟私相谋议未知一安居之地大事未襄襄事尚欲他徙今日四郊又告急夏间景象又至恐此冬伎俩复有丑于夏来所见者其将若何不得公开府于闽闽人真无福然公在彼仅保全一路何日入朝谋谟国议有以保四方则吾亦在一物生全之数矣悲叹之衷非面何由悉真无可开口处惟愿公自重以济明时天忽寒纸笔不庄草率望亮
　　与陆北城
　　临漳多士重以晦庵先儒曾为郡于此芝山祟祀庙貌俨然执事为师于大同临漳皆先儒过化之地其所遭亦非偶然惟望端已率人倡明正学与临漳之士共勉于道斯文之光也鹤峯蔡先生诵法晦庵动有矩法虽其已老不可致至郡中为后生表式执事尚当屡造其庐考徳问业以为教人之助也
　　与黄雪峯
　　积仰之久忽奉翰教何啻从天堕下也古调希声不入俚耳公所自喻仆独知之然髙山流水要必有能聴者何必破琴而后为髙也鄙人素抱弱疾今年迫五十遽尔衰惫精神智虑逺不逮前书册且难屡亲况笔砚营搆之劳哉承松滋问不能从之防矣
　　与张秀才
　　二生来传示尊意托于他事不欲属笔如此则孰能代此笔者是执事之意不欲为此而托以辞耳窃谓此等事虽是好事然实无所利于其父母舅姑之家故出力以为之发明者少而此烈妇之父母舅姑皆常人守陋安旧非能出力求为此妇发明者吾辈正不当以其不求而怠也盖发明节义以禆风教乃吾辈有识者所能而不宜责之守陋安旧之常人在执事不当以其不知托重而忽其妇也若以为其妇事未可发明则此妇自防夫以来立志坚定必践其言卓然昭明如掲日月不可诬亦不可掩执事亦必问之审访之真更无可疑矣若以郡博士驳语为疑则此乃文移当然且其覈之严乃所以使其事迹之着也无疑驳之复乃所以使其文牍之行也有据不独事体当然而且尤为有意于发明也执事亦何用疑焉如不以为然请面质之博士必以仆为先得其心也幸毋忽
　　与王杏里
　　台省衮衮皆徤翮捷足横飞直上公独徊翔蹭蹬欝其台鼎公辅之望而践厯数省之藩臬直道方守之不宜于时良可慨也风靡澜倒之时得公支撑其间虽未大用而挺然为风中劲草澜际底柱其闗系世道亦不浅浅也少石公往共一堂之治可谓臭味之同者然以公之髙明在皇极之中之学必克之以柔则与少石为僚朝夕磋切观感之助宜不少盖此公沈潜者也二贤共治楚岳之政可跻于平康矣敬为公诵之鄙人年迫五十多病积忧之余薾然一无用之躬聪明不及前时而道徳终负初心矣何足为公言也洛阳万安桥记不知有搨至公处者否兹录一通徃覧向许为老母作夀诗携吾轴以去公岂忘之耶抑不欲作耶然鄙人则甚欲之而未尝一日忘也
　　与程习斋
　　鄙稿成之仓卒意义疎浅而词采凡近知不足以与吾党共订千古之微言也然区区一得之见则非苟同前人踵故习传为耳食之说者而未知与四方同志之士有合与否若公鍳评以为不谬则仆亦可托以自信矣俗学渐渍耳目之深且久难以人人有合惟有识者同之斯为不孤耳闻公有生男之喜二惠竞爽便为盛事岂以中年以后育子为迟哉窃为公庆之未能遣力谨因卢部阃之便寓致鄙悰耿耿之终不得尽
　　与刘白川
　　闲居日久于世日忘虽心所记注如公亦且半如梦中忽唐舍亲至収得翰教何啻从天堕也喜慰曷逾唐君固可人然公所以诱奬之者过其涯分虽唐君自知感而推不肖之故以及之仆亦不敢不知也承惠妙杯年来饮水蔬食与麴生圣友订絶交之书此器无所用之惟袭藏柜中时取以为玩永故人之好耳附唐君人便草此告谢何由晤侍徒切瞻注
　　寄葛紫山
　　传遭夷冦焚燬之惨非所忍闻甚为芝山懐忧而无由知其安问也客嵗逰武夷逢大梅于建州首以芝山为问而知其安也甚慰贤孝令徳固天所佑而藏书名楼亦有神物呵防之耶执事膺有司劝驾之典而不肯上春官乐道遗世令人钦叹髙风名楼珎藏想益增羡邺侯揷驾难以擅富游居其间手披口讽楼中所藏皆在腹中矣何乐如之瞻侍无由徒有驰情
　　寄华鸿山
　　闻岩居集已入梓想续咏皆在焉甚欲一见之而未得也孟韦风格本自难追而时人学之者尤鲜独吾丈之作为有其风固岩居深诣笃造之功亦冲情遐思有黙契者而非颛颛摸效之所及也非佞非佞连嵗地变天灾厯古所未见彼昊者苍诚威怒之极而亦仁爱之至矣第不知庙堂之间何以敬此威怒慰此仁爱也凢在吾党孰能无忧吾丈犹有世道之责者尤宜轸念冦贼稍防想安居有暇著作弥工末由叩请聊欲闻之
　　寄曾廓斋
　　前嵗往访鹤峯先生于灵洞拟遂造廓斋之居欵请教益属以贱体旧疴复作不能久留輙促还担此意未遂其为向往如何可言伏惟廓斋任道甚卓造道甚精躬行在谈説之先感动出声色之外吾闽一时学术最为凋防頼廓斋主张发明何啻朝阳之鳯仆才质本下工夫又不専一杂以词章役于耳目虽知景向而不能共进悠悠虚度卒与无所知者均其荒落耳兴言及此良自惊悼所以于门下弥用驰积也门人沈希周往见持此附候起居畧防所愧尚望一体之爱有以镌诱之末由晤领不尽所言
　　寄何黙甫
　　审惟廷试之文直阅宸覧厪当宁甲乙之题而裒然为天下多士之冠此学者之至荣也乞官选部而得安城亦当路为多才名邑择明师儒而铨注之与寻常填除固别矣执事经学博而能精安城虽多才必资指授开发之益抗顔师席可无怍也然东廓先生修明正学方家居正便于执贽请益不可不知所师以求进于性命之传无徒自珎其所得而偃然为多士师而已则安成之行不苟然而区区所望于执事者慰矣
　　与张新江
　　鄙人闲居不敢自废于无用聊寄于方册以用其心亦庶以不虚过此白日耳岂诚能有得于古人之言耶既与古人相对久亦时有所契又未知果与古人合否故欲质诸同防以定其是非盖古人此心本可以上考下质者合于当今则其合于古人尤可以无疑矣故乐与同辈之聪明者讲盖将以自决是非而非敢云有孟于人也然以吾之志不切力不足无以来众人之益于是同游之是非亦不足以自决而姑信吾之所知以自附于古人而岂可谓真能与古人合耶吾之孤陋専僻而不能有进也亦可知矣辱兄见问犹若以聚徒讲学之事相望吾岂敢任此哉如兄为此官乃其事矣非但其事也又有责焉而不任其事则为不副其责此兄之所当自力者也愿努力为之
　　与黄晓江
　　兄遣语竒崛险刻自有一段出尘之气成其为隐者之言若文从字顺声比律谐自难以一一论也故予于兄之请但取其过人者而不复置论其间兹示聮句尤制作中之末事更勿用详评况又最短于此亦何以相正耶必欲不虚见命则亦有可论者大抵对聮只是品题形容某山水某台寺之风物景象不合把自家意思来用惟自题斋舍室庐则有之上洞对云濯足未成星海去振衣间啸阆风来此纯是説自家矣当易无疑如爱其句佳不忍弃则足成一絶留题壁间可耳赠吴道士聮以玉屑对庚申非徒不得道家经典元无玉屑之文乃妄杜撰三彭对一洞尤不得妄意欲易之日甲子欲言双树知盖云欲问吾嵗若干请观双树耳盖树古则嵗阅多也但双树是佛家事莫若双鹤知似为无憾令威化鹤本仙家事鹤固夀属可以谕年也南台一聮如封阁住甚生地中日月意虽未尝不可防而语已难通不如人间日月字面平正且不谕也然到山髙则无味山本是髙何须着此模写若云人间日月此中间则语不迫而味可想如此当尽换却母句不审于尊意云何耳细故闲费此评论病中未敢有作聊以解烦顿故不觉刺刺盈纸矣可否见示不妨也
　　与欧阳明府
　　往日相与于济上情谊意气亦云至矣第惜其时学未有闻徒守形器诵查滓以自烦劳而执事所以教我者尚未悟也惟其不悟故尚偃然以其所诵守督责诸生而妄以为有以教执事也以今追思之乃觉其未闻而执事真可以师我也既无由相见质以吾今所悟者而尽叩执事之所得以为吾助徒追记往时相与之义而增惓惓耳久废林泉絶不知士夫除拜动静比因送吾友人柯雷州之别于其袖中出书一编所谓缙绅一覧者阅之终编而见执事之名实在髙州又知雷州之道必出于茂名而向日惓惓之意益用怃然遂作附柯君往致吾意临楮慨慕无限方欲言然何由得尽也柯君虽久宦于外今调官还家已数月不肖居家信道不笃讲学不精身心根本之地极多疎阙放过而徒以文字招趋向之名以言语致浮伪之讪柯君亦略知之倘官守有聮相谈颇洽柯君当能为执事言我之实惟愿执事犹以旧爱之义尽以向日之所欲教我而未得悉者一一为我言之因风见惠仆今能领略不至顽然悍然如向日也赠章刘二尹序文稍见仆之所得谨录以往余稿不及多录惟有刻者数本并徃此乃妄招趋向罪过本予故不敢隠于执事也千万教之
　　与纪郡博
　　此郭生仲实之文也仆方食时得此文为之辍筯而读读之愈喜因而忘食人报食寒者数四不自觉也卒为读此文竟废食矣好文字不觉令人目餍亦令人腹餍信竒事也仆阅此生之文五嵗之间一嵗一进兹又将益进而不已耶凢后生小子仆见其进者有之未有老成之士猛进如此者惟在京师时见黄三公老而益进然三不过于文进耳不如此生之进于理而兼于文此事尤可以励后生不独其义理纯明经学精到可为后生法式而已然今浮夸之习方盛剽窃之工炽行不但见此生之文未知何物且将并诟不肖之评以为腐语矣惟公深于经学而论文又具上乘眼故以呈覧庶与我同好自可快矣凢今人为文而无明者赏之则为文者不乐有明者能赏而无同者则赏者亦不乐故仆求与公同而非以重此生也倘有不合亦希示及贵庠诸生之文想已収齐得一借观尤望
　　与王武阳
　　不肖荒惰如旧且有加焉虽防诱激切至而自安于力之不及知负贤者相责相勉之盛心矣今之士难与言学非独泉之陋然也恐莆之多材亦未见人人皆可与语上也然越鸡所不能伏之夘必鲁鸡而后能之如武阳充飬之盛造诣之真开导感发必有夫不同者恨仆之陋不得裹粮摄衣一从诸君之末徒承风慕愿而已惓惓之懐与日俱积而相闻殊疎想在心照
　　寄方晦叔举人
　　以吾子之才而久困于一第论者皆咎有司之不明区区之心窃恐吾子才髙之过于举业程度家法或以髙失之如此则不得独委责于有司也学者固喜于多能而尤患杂用其心意吾子之能颇多而心不免于杂也往日相语于卫水之上言犹在耳如未之忘则所以修敛精神玩索理趣必有日进之益而吾不及叩之如其未是忘吾言矣輙因风便相闻而以此言相勉以见区区之爱吾子虽别数十年而心如一日也区区闲居士之从逰者不少而他方来谒亦时时有之然鄙心常叹无朋盖逰谒之多皆是有资于我而未见有能为我助者所以叹其孤也惟时时为诸人防检举业因吾言而有进者颇多有之使吾子得常朝夕略为防检必有所益而今无由以此毎注心于逺道也区区徳薄受谴于神连嵗遭手足之防长兄幼弟癸丑甲寅夏冬相继不幸哀悼之余视息苟存而精神凋耗日间忽忽若有所遗恐不能复有立矣悲哭未平临柬种种不尽
　　寄徐鳯竹
　　侧闻量移佐郡而得建州岂碧水丹山仙人所宅之窟天借谪籍以宠光之而贤者于胡刘朱蔡诸儒先寤寐有日由此得一入于境问其故居访其遗书而増益所业焉非偶然也仆未由识公而得舍弟为详向往殊切顾公于鄙人亦辱有意其何以当愿言之懐尚俟他日第恐仆防建州而公得环入朝则向往之切终莫能慰耳矣
　　与李克斋
　　庄生与贤郎皆以嫌例不待试春官如贤郎之才戍榜求贤兄弟同登不得豫卜可决也但未知庄生能附骥并驰终讲通家之好否也公在淮阃虽未久而詟憬岛丑绥定海疆功已不细况崇望盈四海巍资阅三纪台省正卿多起后尘末寮者顾公尚已中丞居外殊不惬天下之愿也闽中连嵗驿骚生灵荼毒某幸在邑居苟免窜徙而劳费于公私之间均此忧苦也晩年屯蹇横遭谤诬出于物情人理之外初遭之漠若无有付之一笑而已不谓仇口之言流行而伤善媢正之徒转相传扇上下交疑观其气焰骎骎然有张弧之威殊可畏也防疚危坐遭此毒痛亦命矣今惟有任理恃天以俟有司之明他无可以为谋然古人急难頼友朋之力以纾解拯援者非一平生交谊无如公笃不控于公将谁控哉望留意悯恻凢海内交逰道谊意气能为吾軰善类地者贻书晓譬不至为讹言所感实生死之感也仆虽自知学非曾参徳非叔子然不杀不鸩敢以自保公亦可以身保之也别具仇词请一覧之亦足以烛其无情之甚矣临柬不胜恳迫之至
　　寄道原弟书一
　　得李抑斋传来大选报知是武选此司中事体颇闗系条例甚多往时诸曹郎只以谈文赋诗为髙致其下者以围棋饮酒为乐鲜有留心国事以致吏人作弊贿赂公行大抵京官固贵以文学润身至于职事所掌尤宜加意今日登仕之初便宜立定主意以明习国家事体为要我旧日为曹官亦只是以作文赋诗为第一义故于本朝事体诸司职事不甚通晓后来虽稍闻知亦只是猎涉泛滥不为精切也当时若知此意就使练习典故亦自不妨作文赋诗之功只缘无人提破此端説话因循过日及为吏部验封自掌司事始知典故不可不习稍稍留意而即以权臣之怒谪出矣真可悔也兵部经火之后人籍无存只有李逊庐尚书在部日彚集兵部条例一部甚详我向日已抄得数本但未完而有常州之行今此数本亦不复存可抄得一本寄我又京中有好书无印本及有印本而我所无者时时収得寄来此至切务也李蒲汀家好书甚多其子若相识可时与之借录不必求好只以有此书为贵又要抄字不讹须着吏查考参对大抵蒲汀家书好者第一是板好此不足喜但是宋儒经义及查考制度乐律水利兵刑等项名数之书为上文集次之至于杂家小説又次之此一事须着意如饮食然乃可得若悠悠泛泛决不可得也
　　二
　　大兄囬正值嵗暮除夕元日相聚之乐倍于他时独念吾子耳然所谓有离忧而志乐者故亦不以吾子不在左右之故而其乐有减也初四日正有家集忽得龚家寄来书又知子有得男之喜谒告祖先拜贺慈母叔侄兄弟妹夫一日皆在堂中予虽不喜酒亦不觉引满数爵也髙堂身体强徤更无他忧大兄出门之志甚决再不可沮想二月间行也子书中所云一二名公及诸名流相賛云云此正是予平生吃亏处子乃以为美何也韩文公所谓动而得谤名亦随之此正不知便宜大抵吉凶并门凶常胜吉谤得名随要终谤重于名矣平日颇不喜而人乃不我置何也今已与世絶名已不入于心况谤乎惟有晩来进修之得举世尚以旧日南江相待只以才华意气见誉大是失人如有一二果欲知我者稍以此语之则庶乎不同席而若接谈不对面而可论心矣大兄言子多作诗此亦学者所不可废要当使治经之功多于词华之事乃为不俗予旧亦误此至二十七八而始知反今吾子视予又为晩矣不可不知轻重之等也墓所左畔之工予未尝亡嵗荒用不给亦当勉营只是工程已歇今若有动作须择嵗利耳今又欲督令道皆读书已俟秋试此工恐当待冬来矣予体弱本从禀受比颇完固冬来虽着衣不减而全不近火又旧极不能早起今能见星梳头也文三篇别有论纸偶短不复再幅
　　三
　　翁熈采何佩甫皆是好友既与汝相知故于我亦不薄我亦待之如汝之心但情迹不能数数然耳翁子临行时曾以一本举业文字投我此君我意极以生禀体貌及神情志气中取之决其为我軰人今观其文殊未为佳虽有新美精爽处然大约气不厚力不昌少明目张胆之言而多装缀支吾之态岂文章亦难论耶本欲与言但此日乃其发程万里吉辰而直言其文字不好太不近情故説与汝到京日可与论之还须飬得气厚些方成一有力量文字大抵气厚要神完神完要心纯诸子之病总是心不専精故精神散越而气不得厚中间有厚者又属之所禀矣今既禀不及人便当存心飬性以充之耳家中事体及汝官中情况俱使翁何二君知之盖二君已知意趣不独情谊无间而已到京亦可略当吾面谈也
　　四
　　习斋公为政之美与相知之谊想备闻之渠亦甚慕汝此畨相见便可定交盖此公超迈特絶出流軰真可以前軰事之不徒以一日为官于吾土之故也向时纷纷之妄语万不足信有可以尽心尽力于此公处决当尽之亦以稍见我相报之意也此公在漳州曾以我立论于当涂处颇不见信大抵其人见卑趣浅本不足以知我姑付之于不必问可也汝亦勿用以此太戚戚汝兄已作林下太平民但得精力完徤把学问制作两事结局成家视功名何啻霄壤况区区名宠间哉汝亦当知此意不然徒以此为尽心于兄以为极为弟之道恐于理未极而于情反属私矣此非汝兄迂濶髙论学者常须有此意方不随塲悲喜也平冦诗四首为此公作又士夫文是新山名而我代笔皆我所欲为者汝观之亦可知此公之美矣
　　五
　　邵武举寄来复套疏议刻本覧之未终已见其一团孟浪之气今闻此议中沮如其果为之恐更有可忧者耳中沮之议犹见庙谟然因而谴逐辅臣械系总督则又不得为盛徳事柰何柰何至于圣谕一纸传播逺迩闗涉尤不细惜乎当事者之计失也吾平生常説近时干事主功之才不为不多能议论为文字者直是絶少且如曾公疏内起语外裔之叛服靡常中国之驭制有道此二句就不是请复套事内话头此如向时天方土鲁诸畨乞贡题本可用作话头耳至接二句云图难于易防渐杜微尤不相闗中间文字滔滔二三千言无一语是着实经制事功之文不过一庸举子荅策塲信可丑也至于其中誓不与此贼共戴天之句大为失言此语只东晋南宋人奏中用得如何妄谬至此所用事实如成汤征葛裴度讨蔡晁错削七国之类无一事是当此自有汉唐人经略西北事迹可援何故空疎乃尔至如复河朔之故疆一句兵部覆议亦不察而循用之岂不太潦草耶此偶因谈及文字细故若其间方畧尤为苟简轻率今既不用其策亦不必及之矣汝毎书以成一家之言见勉恐卒无以副汝之望是可忧也吾于此若不副意犹頼汝之才志可托以此事然观汝今日居官其得用力于学又似逺不及我为郎之日吾未暇自忧而且为汝忧之不可不及时努力若度此事不能成家即须弃此不顾絶笔不为如先軰魏庄渠近贤潘朴溪并不作诗文直一意正学岂不尤为斩截超脱不至两失乎贵在早计勿悠泛自误也
　　六
　　目下既为郎事事要有根据而要事不妄须精神聚应接周旋照顾多极分精神便于临正经事体无力故今日尤当断交防而此时只以作郎中一节就变局面未为不可以为郎便有事有事便有形迹便当闗防乗此多闭门少骑马出街则所省亦七八矣为郎官与做外官要通敏活变随时随事斟酌人情荅应发遣而为郎只要记得职掌事例熟守得条格定便是好郎官而题稿与行稿贵有好文字今须日日取旧稿及他时诸公奏牍防议等集阅之亦有可相资益且或可采用者就是近时夏桂洲奏议此已是欠学力根据之文然犹为综练详赡亦可观也若林双台陞早汝调早则仪部无日不是稿又须于典章名物礼乐器数有些查考一部文献通考通志畧杜预通典常要在目矣留心留心
　　七
　　来书所问诗作岂容易谈第一要有学问次亦要才力不弱每见世所称才子所作不但去古人逺虽何李二公尚隔多少层数然今人易足又眼不明或已有轻视两公之心而自谓所作者乃初唐也不知初唐本未是诗之佳者故唐人极推陈子昂以其能变初为盛而李杜继出此道遂振同时髙岑王孟乃其大家今只取此六家诗读之便知其妙而见今人之所为者皆陋浅无足观矣故为诗于今之时者使真做出初唐诗已为择术不髙况又不如初唐今且勿説到骨髓处只説个大槩初唐之诗千篇一律数家之集皆若一人而一人之作亦若一首其声调虽俊美体格虽涵厚而变化终不足盛唐之诗则人人有眼目篇篇有风骨即此以观亦畧见不同大致矣吾向赠宋仲石诗如起句洛阳桥外路万里指长安今赠唐娄江如帝心嘉劳来户口不虚増结句如相送情无已宁因感遗肝莫倚鸾鳯志今当作鸷鹰皆不容易得然知之者少矣旧嵗与方洲逰山诗句句俱是风不涉陈套不守言筌然方洲亦未甚解其妙也信是知之者难如取路非髙足入山力复余畏景在城市聊兹息茂阴此等起语如堪嗟二畆半促促邑中居明归应复望惆怅使顔衰此等结句总是唐人中翻来然何尝涉他成套也意之论是如此然遣字造语亦须知其不同如我所举此数语都是史汉文气一字一字都徤若一时诸作惟荆川时时能出此妙意然句语遣得亦有未到雅徤古老处今只防髙岑王孟杜甫之诗便能知之李太白犹不免轻浮而失伦次也但天才胜人超絶千古不得而肆讥弹耳吾诗自觉于古人合处不如文文则有全篇合或有过之者诗则不能如此然今人窥我门户则犹未耳只自黙黙存记此言日读古人又参防时人所作久之自透露见识出来则虽做不得古人之诗亦论得古人之诗矣但论得就是学力更胜于作得也论得者或不做得不妨为名家做得而见不得终是偶合且亦无不明而能作之事也故凢事先须从识上起因汝来问偶及之恐汝亦未得开晓也
</div>
    <div class="pagination">
<a href="遵岩集_page29.html">上一页</a><span>...</span><a href="遵岩集_page25.html">25</a><a href="遵岩集_page26.html">26</a><a href="遵岩集_page27.html">27</a><a href="遵岩集_page28.html">28</a><a href="遵岩集_page29.html">29</a><span class="current-page">30</span><a href="遵岩集_page31.html">31</a><a href="遵岩集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
