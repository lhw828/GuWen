<!DOCTYPE html>
<html>
 <head>
  <meta charset="utf-8"/>
  <title>
   淡然轩集 - 第 5 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   淡然轩集 - 第 5 页/共 14 页
  </h1>
  <div class="content">
   忻州城记

　　忻州于古为阳曲外控云谷内蔽全晋最称要害而地势平旷无河山为之闗阂有警则凭城为守城仅筑土为之易于溃坏至嘉靖之季敌人无歳不至忻父老子弟时苦蹂躝萧然不支矣议者屡欲甓以砖石而蒿目疮痍之民不任力役又官无见缗议輙寝比和议成益复因循二十余年郊无垒州无城城无守御之备垝垣敝甲以待市而不虞其变万厯丙申巡抚中丞魏公行部至忻慨然太息亟令主者揣厚薄度崇卑量经费凡既具矣与督府王公合疏以闻报可则先斥酒税数干金为经费而部使者治兵使者暨郡守以下各搜其赎锾若大盈库粮银佐之力因戍卒食因月饷费出自公物给以直上不烦科征下不虞赔累经始于某年某月讫工于某年某月城髙四丈二尺石基八尺周一千九百六十丈楼橹埤堄靡弗壮丽役兵壮三千人糜金钱二万六千七百有竒工竣署宁武道事叅伯易君具始末请纪其事盖自予通籍见封疆之臣无岁不报修筑之功无人不受修筑之赏至于足称金汤足资保障者可指数何其饰名之易饰备之难也中丞公实心任事耻以虚名邀功其下吏亦实心应公罔敢以虚文塞责抚晋以来日寻隙漏日思补苴所为缮墪堡修亭障者所在皆然岂但忻之城忻民頼之已哉敌奉约束边人释戈负耒孰不谓可幸无事独公凛凛焉设险固圉若敌旦夕且至者岂故过计众人之见常在事后忠臣之虑常在事先无事不知备事至不及备是终无备也有备无患与患至无备者功相万矣公之心敢自谓吾已兴起吏治拊循士民简练戎伍辑宁疆场可以不待城而固遂博安静之声遗后人以艰乎城中故有白鹤观剙自唐开元间每二月望羣鹤戾止因以得名见元遗山记中兵荒以后不复至者踰三百年城成而羣鹤如期复集观上中丞公纪异诗有胎禽候月雉堞连云之句夫羽族飞类得气之先则忻民获奠枕之安享缓带之乐此其一征已兹城为瑞当与和龙白鹿同符讵独可名其观哉古者庆祥即不必备述而一切工筑无巨细必登于国史予从史氏后当备书之是役也专理者为太原府同知贾一敬分理者为忻州同知邱允升太原右卫经歴柴贡总理者为太原府知府赵彦忻州知州张尧行法得并书

　　鄢陵令何君徳政碑记

　　侍御陈君尝言鄢陵令何君之贤也其言曰予按中州岁大祲人相食胔相鬻也主上忧念特发内帑赈之而有司且有私以自腴者独鄢陵所积榖至万余石何君又周行境内视民空乏者发仓榖为粥食之不足则继以帑金继以俸继以劝分矻矻然穷日夜力若视其家人子弟之阽于危亡也是岁豫之地道殣相望而鄢陵无野殍则何君之力也予心识之意其人必负有材谞者踰年而君以髙等入为西台御史比与君晤则貌无过恭言无过词恂恂真诚君子也退而窃叹天下事惟真诚者为之而材谞自负者不与焉彼有所负必有所饰以自见上好耳则饰听上好目则饰观意无不饰则心无不用固不若真诚者不自负亦不自饰而一心于民事者之有益于民也昔人谓救荒无竒策言用竒策者不可用以救荒而救荒者以实意行之固无所用竒耳则何君之谓也又踰年而鄢陵之士大夫父老子弟列君治状请为文勒石以垂不朽其言救荒大指如陈君言其它言君天性亷自奉无所纷华即鸡豚蔬菜至琐细也亦自蓄自植不以口腹烦民也讼者至庭谕而遣之再至再申谕之申谕不改而后加法焉悯其以无知罹宪网也榜岁赋之数使民周知之为匦于公使自输之恐猾役渔其利而民受其弊也决狱停法予掾吏轻平者其深文巧诋之夫輙斥不用惧奸吏伤官法也北之溱洧南之颍以邑为壑民苦不得耕君督民为堤防躬行畚锸间卒变沮洳为良田贷种具俾以时耕作谓水不障则桑麻不植于野野芜旷民乃菅也新学宫周贫士置乡塾明教化勤恤孤寡表扬节孝谓此师帅之任所以端风化之原示导民之路也种种约已裕民诸政皆材谞之士所视以为不足为不肯为者而君殚心为之亦以令之职当如是非以为徳也彼其时民亦安之不见徳也君既去而后知邑不可无君则思思之不已则思纪君往事之迹以为后事之师夫民心至神饰伪以动之则亦以伪应之其伪应也若感其既往也若亡固不若操其诚以托业于民者能使民之久而不忘也人有持饵以语孺子者曰若徳我我饲若孺子必应既食而复欲其徳我不可得也父母日乳哺之未有以为徳者比离怀抱疾患痛痒切于身始呼父母而思也以舍父母无所可呼也思之至也鄢陵之于君何以异此今之吏治病在于不诚如积榖良法也乃取于民者金也而以之上闻则曰榖据其上闻无不有榖也而比其散也则无榖下明知之不敢言上明知之而不言此以为利彼且复然前以为利后且复然至于民饥欲死即有金钱无所得榖坐视其流离颠踣而无策以苏其困则胡不引何君之事观之也陈君按部时一岁中斥锾金万三千为郡邑籴本此诚心爱民者故于君之实政亟称之而亟荐之夫诚可以动人亦可以率人君且出按郡国矣有如以此心核羣吏某也诚某也否寓鼓舞于激扬人将洗心以象意指惠之所及者大矣岂独被于鄢陵之民何君某曹州人己丑进士陈君某唐山县人丁丑进士

　　光禄寺续题名记

　　光禄寺旧有题名石前光禄卿吴郡章公所置也岁月既久标题已遍今光禄卿维扬李公砻石续之而问记于予予惟光禄所司自郊庙飨祀王人膳羞暨于羣下廪食朝使燕赐盖重且巨亦烦且细矣人情恒谨于重巨而畧于烦细见谓清卿不当亲细事輙诿曰自有主者不知至难诘至不可诘至为弊窦者即在于至烦至细之中夫吾既为之长贰乃以清贵自逸令民脂民膏日屑越于弊窦而莫之省忧职守之谓何闻有蔚公者在光禄三十年无一事自诿无一物自私有弊必核有诘责必引咎自归当世贤之声称至今呜呼由前而观有不为蔚公者亦有不能为蔚公者可指数已然此其斤斤举职者耳昔屠蒯语晋侯曰味以行气气以实志彼人主斟酌元化调剂羣品者惟有此志而志实于气气行于味大哉味乎所飬系之矣故周礼膳夫飬王后世子馈食膳饮皆有定品而其式一掌于太宰又王日举食膳夫授祭品尝食王乃食以天子之玉食何所不足而太宰乃为之式其左右便嬖岂曰乏人而膳夫乃为之主膳为之尝食古人所为防微杜渐意深逺矣此职渐废而大官膳羞至易为金钱说者遂谓金钱之可会也犹愈于膳羞之不可会是未逹于古人之意者矣夫王人之馈食必有职之者不于外必于内内寺之爱君不如外臣彼且从君之欲安敢为之节彼且逄君之欲又安肯为之节无以节之而惟欲之适欲亦何厌之有诚令举周官之典修膳夫之职定品物之式明尝食之义甘瀡醲鲜不纵其欲饮食醉饱必适其宜则以物飬性不以性飬物不鞔其中不滑其和君志清明君身强固由是执珪而飨上帝吉蠲而亲祖考御明廷而燕赐羣臣清庙明堂之颂作鳬鹥既醉之风洽叶气薫蒸宇内太和此其效岂独斤斤举职者比哉李公慷慨有大节方按畿辅时以直道结知人主再起而至今官盐梅之具其所素蓄兹举也倘亦有调鼎之思乎彼美恶惩劝之说前记已详不具论论其大者以望公并致望于同事诸君子

　　林天廸榷税清源记

　　予荐乡书出大宗伯文恪公林先生之门先生伯子天廸能文章明今昔之故为民部大夫声藉甚甲午岁大祲司农告诎上诏廷臣策之天廸应诏陈便宜娓娓千余言天子以为辨令榷税清源踰年而清源族贾愿藏于市税入溢徃额会得代乃更为圗歌颂之复谋镌之石为后事师以予善天廸介门人江选部请纪其事予惟清源海岱都会五方之辐辏而万货之薮也语云翡翠盛而贞姬惑士君子处泉货之境盖难言哉且其俗儇黠纎薄非若愚氓之可绐也其驵侩侦夫影射干没非一耳目之所能及也榷斯地者亡论墨夫即自处洁矣而闗市之征人各为政纵洁其身何禆国计故箕敛陨名薪束招谤所从来矣天廸何术而得此于清源哉江子曰鄙人何知向其利为有徳彼熙熙攘攘以利来也以利来必以不利往往则见谓厉已而诅来则见谓利已而欢情固然耳使君之榷清源也甫下车即宣言于众凡吾所以来务在利若曹耳往昔清源榷额纔四万今已倍于昔化居萧条又十倍于昔岁有登耗必欲按籍而取盈人且望望然去之皮之不存毛将安傅今与若曹约第闗无阑入货无悖出法外无征已又宣言于众廉贾五之贪贾三之贪生奸奸生与其惩于既弊孰若禁于未然今而后阑入者罪无赦悖出者罚有差众闻而色喜复相戒使君神君乎无自速戾矣于是逺者近者推挽而至者锱锱铢铢罔敢作奸犯科竿牍不及门筐篚不及境称使君平者如出一口予习天廸不知其榷清源能若此刘劭曰清节之流不能弘恕大抵不廉者嗜利不平者嗜名廉以名取每以夷自视而以跖视人其究也民无所措手足故不平之害甚于不廉天廸世禄之家不患不廉患不平今能平矣予与天廸游见其含毫濡墨蔚为声诗意谓文士耳今乃为能吏说者每谓文人不习吏事授之握算不知纵横以今观于天廸非然哉

　　金龙四大王灵应记

　　万厯戊子予承乏祗役周藩四月二十六日偕大行林公寅宾陛辞南发五月二十一日抵大梁行册封礼二十三日北旋先是过封丘封丘疫甚至市空无人予不忍再经其地乃取道陈桥以归是日日晡见有孤舟维于野岸舆人指曰此渡处也予登舟促之觧缆舟人漫应曰暮矣请俟明日再促之寂无应者仆人告予河濵故多盗此野渡非停泊处予曰可觅一民居予将寓宿焉既而日渐暮咫尺不辨东西数里内无居人左右益惴惴予觧之曰盗者不过利人财耳予一介行李原非宦游在汴纔两日又馈遗无所受彼中役人当自知之奚虞盗为遂假寐舟中诘旦舟既发闻波涛撼舟舟与水敌湱然有声声渐猛如鐡骑千羣衔枚而疾趋也如万章之松怒飙吼而为涛也又如雷霆震发而岩崖摧裂也予异之以问仆人风乎曰恬无风也逆流乎曰顺流而下也予益异之问济乎曰未也数问对如前时舟已向危予讶问故仆人含泪而前曰事不济矣予曰何故曰舟已胶柁已折如斩诸维舟具俱沉波中矣予念舟之所恃以行者柁也急流中而柁折奚恃以济仆人将言而嗫嚅者三予诘之曰舟人祈予祷于神而未敢言也予笑曰孔子不云乎丘之祷久矣予生平有愧于神正宜投之浊流不然神与予何雠与鱼鳖何亲哉左右皆泣泣下沾襟予复笑曰若勿恐予为若祷乃具衣冠将望祷焉舟人曰此自有神无庸望祷也导予至神所神可尺许为武夫状而容甚雅予再拜祝曰予小子以使事既竣道于河以归逄神之怒舟胶不渡予小子罪也然以予小子之故而震惊龙节岂惟予小子之罚亦惟神之罚惟神其图利之祷毕坐舟中忆杜子美曽有诗云苍茫不晓神明意若为予今日设者因自检此心所繇以获谴于神者不可得独望汴中曽戏为二絶云驱车过夷门怀古三叹息可怜虚左宾独有窃符策又云朱亥诚勇士侠气薄秋云何事袖中椎不椎秦将军岂以口语遭二侠怒耶审若是神亦不能为之辞矣复意神者聪明正直而依人者也故非人不因遂召舟人谋之一舟人至年七十余与之语聩甚不能辨予曰再召一人来曰尚有一人在河中拽舟矣予大讶之问他篙师何在曰舟人十二祥符令摄去其四五人疫一人病一人老其壮有力者一人即拽舟者也予令之上谓之曰汝奡荡舟乎在中河何为其人叩头太息曰知无能为然不敢坐而待溺予问曰此中有他小舟可取以济乎曰有然甚逺恐不能待予曰予不能待能飞渡乎第徃取之其人浮水登岸而去时按中州者同年王公世扬所遣送役亦在舟中恐甚向予泣甚哀予慰之曰命也泣可济予将泣泣不可济即泣奚为其人抆泪而去予兀坐有顷舟忽震动座几倾予意此舟破矣恐怖顾左右问曰谁运舟者乎曰老者病者力不能执楫谁其运舟曰舟行乎曰行矣予起视之舟果望陈桥行如有挽之者前之水声不复闻矣舟中老人跪语予适祷于大王大王有灵舟今果不操而发予问大王何神曰金龙四大王也予地旧有此祠然不知其灵应若是此时操舟无人舟秪自运虽发而甚迟去岸不半里而中隔一洲洲长可八九里日将午前所遣舟人以小舟至予登小舟波浪顿息水平如掌鼓枻中流亦一竒观也湏臾抵岸岸侧维一巨舰旁繋一小舟乃宪副赵公耀所夙戒者其遣役言久已泊舟于此候渡奚为自上流发也既而诘其故乃祥符舆人令舣舟于彼以省陆行之劳而舟人不敢违也予既望陈桥进发因忆未出都门时每心念黄河之险比登途一二相知者言河当夏秋之交诚险而难渡今无难也暨至河果不踰时而渡心颇易之及归遂为数舆人所误几塟河鱼腹中天下事险不在难危不在大类如此愯然自失者久之既过里中乃伐石于山勒其事于祠下以纪神庥且以谂夫后之人使知易不可忽而小不可畧也

　　新建天津葛沽镇兵营记

　　万厯壬辰倭入朝鲜破其国走其名王杀掳其民人据其城邑狡焉有内讧之势议者谓津门咽喉要地倭乘汛扬帆则患首津门津门被患则畿内恇扰大司马竭心而谋博采羣议乃征诸近卫兵屯海上又奏遣大将京卿各一人募内地少年子弟可为兵者得数千人练习之以益壮军势时倭不犯东北者百数十年屯守不设营垒尽废宿兵于斥卤之地又盛夏瘅热滛雨日侵众无所栖息疫疠时作人情大扰巡按侍御刘公疏言其状乃得罢遣诸卫兵独留募兵三千余人统以偏帅以备不虞于是巡抚大中丞刘公备兵副宪梁公郡守刘公惩前虑后议于天津近地剙立营堡屯诸募卒而推择予邑侯刘君俾经理其事守乃由天津而东往来海畔览其形势周视审度得地于所谓葛沽者东去海西去津门大约各五十里地既适中而形复髙敞侯为相方画制命日量工以授诸佐者遂略基址称畚筑具财用费取诸抚院积扣民兵工食之余不以烦有司工役取诸饥民之应募者不以烦闾里始于癸已仲春至季夏而讫工中为帅府左右翼为兵营稍上为中军厅事绕以长堤环以潮水而又演武有所观兵有台箭垜旗墩碁布星列巍然津门之支辅海邦之重镇矣事既竣邑侯以中丞公命俾继登纪其岁月盖窃叹诸大夫此役有数善焉可以赈饥可以省费可以圗目前之安可以免日后之扰可以为久逺之计可以御外患可以销内患夫滨海之民频伤于岁至无以为生而春夏之交尤甚今悬直而招俾得以日工博日直以日直充日食比及终事麦已有秋是以数千金之费而活数百人之命也故曰可以赈饥凡役出于征泒者五不当一出于平常召募者三不当一惟贫民则所余者力所急者食急于得食必不缓于用力彼因力以就食吾因食以就功役无旷日工不踰时故曰可以省费且新募之兵非贫无资即豪有力者可以猝聚而不可以猝散不可猝散而欲使之散不能猝散而又不能使之常聚此近忧也帅以训之营以聚之则虽未见聚之利而亦无散之害故曰可以圗目前之安今之倭夷尚伏海岛不能逆其必来不能逆其必不来彼如不来聚兵何为万一或来兵将复聚与其散而复聚毋宁聚而不散盖散而复聚者不习而扰聚而不散者不扰而习故曰可以免日后之扰夫营未建则安之难营既建则给之难今既已择海滨髙敞之地立为屯营以妥其居何不择海濵闲旷之地画为屯田以为之业使彼时而耕耨时而畋渔时而肄习彼能自给庶不烦饷于官官不给饷庶几常得其用始为募兵渐为土著故曰可以为久逺之计小人出力以卫公家必不如自卫其家诚令屯营之卒各有恒业以渐广其居室畜其妻子聨为什伍结为婚姻常则相亲变则相恤即一旦倭至将家与为敌人自为战非徒以徳上也将以完室家而全其亲戚也此其与乌合之众谈敌而心怯望敌而色战者功相万矣故曰可以御外患今饿寒困穷之盗所在实繁假令奸人乗之以弄兵潢池则一夫大呼千人立致于时欲借见兵则急不可用欲募新兵则缓不及用孰与聚数千训练之卒于近地将与卒相习卒与卒又相习用之即调发不用即罢遣犹足待缓急而慑奸宄乎故曰可以备内患嗟夫古之为备者常在事先今之为备者常在事后备在事后诚无益于事然先事之后后事之先也事未来而不能备事既过而不知备将何时而备乎备而无用不愈于用而无备乎今兹之役备之道也然亦难矣何者天下之事毎难于创始而易于鲜终盖有事则有扰易人亦易虑故非前之人以后人之心为心将以事不在已也而诿之非下之人以上人之心为心将以事在已也而玩之非后之人以前人之心为心又将以事不由已也而败之如此则功何能立又何能立而不废哉予因纪其事之始末而抒一得之愚以告夫嗣来者中丞公名东星山西沁水人副宪公名云龙广东琼山人郡守公名敏寛山西安邑人侯名冠南江西庐陵人分委者为县丞秦应光魏鳌典史刘守学千户宋璞百户韩继业王守成吴承勲法得并书

　　饶阳令杨公遗爱记

　　饶阳当滹沱之冲滹沱善泛泛则东西所适无定势坏人庐舍没禾稼百姓患苦之嘉靖丙申大梁杨公为邑令喟然叹曰河可防防河河不可防吾其防邑居乎或谓公民不可与虑始泽门之讴公独不闻公曰大人举事劳民而利民则为之劳在一时利在百世则急为之等劳耳自我则事半而功倍自后人未可知也见民之害不能祛已不任其劳而以遗之后人令职之谓何乃以次第就役先为堤于隍之内外而后为堤于郭门之外蜿蜒八里涧一丈髙视涧加十之五堤既成督民杂树其上者以千计公役民以时均其力而不亟其成故民无怨公者而亦未有以徳公也当其时所为徳公而播诸舆人之诵者可指数已岁丁酉饶不雨自春徂夏禾尽槁公为斋沐歩祷于方台龙祠祷毕雨大至槁者起岁以有年戊申秋大蝗食成禾立尽公谕民捕蝗发仓粟易之所发纔六百蝗遂灭不为灾饶故编有羣长诸费之所取给公自奉约减斥去不用岁所省常费凡数百缗饶十九社社长倚赋役为奸利公廉得其状召诸社长各按田而赋按丁而役按赋役而籍按籍而征诸长蹜趾无所售其奸饶民故食啇盐富商挟赀而结贵势挟贵势而撼有司有司散其盐于民厚其直而急其征期民大困公乃教民煎斥卤为盐盐既成遂为白之监司岁输盐课而罢诸商人邑无頼不治家人生事又不能仰食糠窍徃徃作奸犯科公令户为之长长得察其户之人户之人无常业者长以告治其人有而长不以告治其长人无逰食盗贼屏息公之政不能具述即此种种岂不称便利哉然政之所以移风易俗者则利在目前而治堤防河则利在数十年之后目前为徳显数十年后为徳迟显则沐其惠即思歌诵其徳迟则不见利故不见徳也比公去饶十余年而岁饥民相聚伐堤树为薪食其皮始思公曰非公吾安所取资乎又二十年而河水大溢水囓堤邑民日夜荷畚揷集堤上力与水敌城得不损始大思公曰非公吾其鱼乎始思建祠祀公报公徳则相与鸠金钱治材木月累岁积度费已具则列公治状暨所为祠公者言之今邑侯闵公闵公曰有功于民则祀之此长令事乃勤苦父老吾为若成之又明年公子今侍御廉峰公为畿内督学使者民又益喜其小人曰方公为吾民归也吾固祝天报公公果有子其君子曰我有子弟公昔教之公今有子其世世有大造于吾邑盖公先治饶时时进诸生训诲以性命之学曽掲一聮于学宫期以参赞天地体认圣贤有不及者复为惜阴歌励之嘉靖乙未肃皇帝南狩道真定当道者才公檄公主诸供应诸中贵索例外不得大訽詈公正色拒却之公度忤中贵人或中以他事即拂衣归邑民卧辕下留之不可曰吾为尔民归归无所恨故邑人言若此犹若以一邑私侍御公者而不知侍御公非一邑之私也未几侍御按部过饶饶父老故尝逮事公者争逆侍御公于堤下愿望见颜色指曰是先公所筑乎指堤之林木曰是先公所树者乎盖诸无能名公而所为名公者独以此言輙泣下侍御亦泣予同年王君为予道之如此呜呼盖公所为树徳于民者今始见之亦犹之西门公之渠矣昔者邺苦河患西门豹发民治渠引河水灌田而杀其势民苦治渠之烦而不睹其利也百岁后害除利兴民以富足乃感而思之曰是贤君之法式不可更也鄙人有言已向其利为有徳饶民于公何以异此然豹之治邺以术而公之治饶以实心史不载豹有贤子孙而侍御公能世公之业益恢而大焉则公实胜之矣孰谓古今不相及哉奈之何今之牧民者多不利民而自利即知利民率不能计久逺而圗近利其心亦以有近利即有近名彼没世之名吾何利而为之故陂池沟渠之务阙焉不讲而屑屑然务于卓诡炫耀之迹民安所恃以攸暨哉而又奚惑乎去后之思寥寥也若公之不有其名而名与泽流无穷已时岂不毅然行古之道者而可概见耶语曰前事不忘后事之师予故因闵侯之请而采拾饶人之不忘公者志之贞石以谂夫后之君子公名东山闵侯名宗舜王君名命

　　重修河间府管河厅公署记

　　运河自山东入郡界逶迤而北至于天津上下盖数百里储峙之所灌输朝贡之所往来冠盖之所络绎至冲要也旧以郡倅一人专领其事然郡去河逺不便临视故别设分署于郡东南百二十里交河县之属镇曰泊头者以其地临河且上下行河道里均也或曰此水部分司后司移张秋乃置府署焉无可稽已厅事大堂南向前为仪门门外折而东为鼓楼即为大门门前为董家店巷巷下为大河于义为宜于势为便自隆庆戊辰大同张公谓大门稍逺不便肃客乃市民居拓其址别为大门于仪门外置寅宾馆于大门之北而鼓楼之门遂为虚设至万厯戊寅凤翔袁公又谓天下公署未有为门不临街衢而居于楼之内者乃益市民居于鼓楼之南别为大门树棹楔于门之外而皷楼遂塞矣至万厯丁酉浙衢赵公以厅址久日渐低下滛雨之后水无所泄墙垣栋宇日就圯坏欲遂撤而新之乃出修宅岁费幷请于部使者黄康两公又得河滩公费若干计可三百金度基市地鸠工饬材中为正厅三楹后为后堂三楹左右为胥役房前为仪门门右为土地祠左稍南为寅宾馆西向又前为大门门左为州县馆折而东移棹楔于临衢榜曰畿辅河防堂之西稍后前后为宅者三前为门其又西为书房者前后亦三或葺其旧或创而新力役于众费出于公经始于丁酉年六月至次年五月而讫工既落成具始末征言以纪岁月予窃叹近之仕宦者以奔走逄迎为能以筐箧刀笔为务玩岁愒月职务且废不讲况官署乎公计以为自今为则材物未大敝坏尚可得什之五及今不为则存者愈少自我为则工力未大糜费尚可省什之五自后人为则糜者愈多故不惑羣议不避众喧而竭蹷为之卒之功成而民不扰身居其劳而居后人以逸公亦何所利哉公之先人中丞公以精勤举职为世名卿公习见家庭之训故居官所至不敢自暇自逸此其一事也观治居而所为治河者可知矣使世之仕者而皆视官如家视官事如家事若公也者则天下可几而理哉

　　淡然轩集巻五

　　●钦定四库全书

　　淡然轩集巻六

　　（明）余继登 撰

　　○志铭

　　明通奉大夫光禄寺卿少洲冯公墓志铭

　　庄皇帝之壬申岁三月二十又一日光禄寺卿致仕少洲冯公卒子子临辈以其年十一月二十日葬公于尧山之原越十五年公仲孙琦官太史始以公仲兄海浮先生状来请铭登谢不敏而重违太史之命乃按状志而铭之状称冯氏之先世为青临朐人高祖思忠徙家辽左自辽左复归于青则公父宪副公始也宪副公有丈夫子五人四登科第并以文章政事擅名于时东海冯氏遂有声称于天下公讳惟讷字汝言别号少洲正德癸酉宪副公为萧令生公于萧公生有竒质风神秀彻既长开敏沉毅辨悟絶伦名起齐鲁间一试辄受廪领嘉靖甲午乡荐登戊戌进士庚子除宜兴令宜兴多大猾持吏短长善逋赋有逋至数十年者公至刺诸猾抟击之按籍而摄逋者逋赋大集以数万计输之郡郡守大竒之谓令纔弱冠耳乃老吏不如邑中咸惴惴无敢以少年易公者矣公尝督诸生就试江阴廵江使者某以其间行县至邑阳怒不候已而阴有所觊公若为弗闻也者弗应也使者愈怒摭它事中公调魏令会边警沓至烽火彻郊关畿南震恐公计久逺调经费为城双井鎭以备之未几迁蒲守魏人拥车下不得发乃为更定牧马法而去蒲剧州多宗室纷沓难治公治之甚容与暇尝晋博士弟子俾执经问难为剖疑义士争奋励举于乡者视昔三倍之乙巳晋丞维扬摄守事扬当孔道繄公是頼而公寻以外艰归服阕补松江迁南京户部员外郎郎中壬子丁内艰复补北驾部出为陜西佥事分廵陇右兼督学政在鎭五年武备文教种种毖饬边圉无事升河南右叅议分守河北壬戌擢浙江提学副使公念两浙士风为海内嚆矢广布条教以示左质右文之意士习翕然咸归于正癸亥升山西右叅政即自其省为按察使公既秉宪一以强明裁之吏民见者语次寻绎皆得其阴伏凛然无所受私三晋号曰神君丙寅升陜西右布政使秦中多豪强驰骛闾阎锢屯田之利令籍不得稽公乃以法按其豪大搜诸伏田得万余顷事闻受白金文绮之赐戊辰转江西左布政使藩司总钱榖日入以巨万计吏弊猬集公为立抽名验收之法额外无毫髪余羡宿弊顿袪江右岁输诸瓷器及它经费甚伙皆当出于民又吏縁为奸公私困耗公乃议令民畆出一钱以给诸务而诸絶簿书盗财物者率以轻重受刑远近称便焉辛未入觐阙下精核下吏能否无所依违天官郎亟称之曰诸方伯考核言事凿然有执不存两可者独冯伯也是岁诸方伯去位者过半公名益起缙绅大夫咸以公辅期之而公请老之志坚不可挽矣疏上天子惜之特进光禄寺卿予致仕云既归始构室垦田习静逺嚣为终老计而天不愸遗不踰年逝矣公天性孝友歴官所至皆奉太夫人以行即倥偬夜归必徐候户外问寝食然后退其奔丧也徒跣数千里外柴毁逾礼兄弟之间自相师友友爱备至教育诸孤无异所生以至宗戚闾党缓急皆以时周之咸得其欢心交游遍天下悉当世闻人相与考徳问业各取所长然性严重不可干以私仕宦三十余年圗书诗巻外无长物无疆外之交束修之馈督浙学时大学士袁公遣官致书谢而不发其介如此幼服庭训用亷平为理所至吏民畏而爱之在魏有徳政碑在蒲在陇右咸有去思碑在江右则士大夫叹服谓二百年所未见若小民又人人肖像于室饮食必祝矣公虽精于吏治而雅志如儒生生平嗜书无所不读每政暇即手一巻不置博涉而深思闳积而约取发为文章温醇尔雅古诗取则建安近体在天寳大厯之间所著有风雅广逸楚辞旁注选诗约注汉魏六朝诗纪文献通考纂要唐音翼杜律删注冯光禄诗集若干巻行于世公祖讳振父即宪副公讳裕并以公贵累赠通奉大夫陜西布政使司右布政使祖母李氏母伏氏并累赠夫人配熊氏四川右布政使佑之孙累赠夫人先公卒继魏氏肥乡县令升之孙累封夫人子三长子临县庠生娶李氏光禄卿用敬女次子蒙县庠生早卒娶张氏凌川县簿鉴女继娶刘氏衡府引礼仲进女次子节府庠生娶刘氏庠生生儒女继娶赵氏天佑女女二长适汉中府同知李尹耕之子一本次适卫辉府知府李用和之子延绶子临熊出余俱侧出孙男二长珣临出县庠生娶张氏庠生灿女次玮蒙出聘庠生周杜女孙女四长临出适开封府知府宋伯华之子庠生绳武余尚幼俱蒙出曾孙一铨曾孙女一俱珣出史登曰立功立言古今胜事志士杰人毕力而思趋者也然狥俗之士往往不顾才质之有限官无崇卑必蕲卓诡业无工拙必蕲表炫至强役其心以争兼能之胜■〈牜骨〉■〈牜骨〉然用力日劳所至日诎公少通仕籍循资累级数十年始长藩司而一旦弃去如脱屣结发攻文词凌厉作者而冲雅和平无一切瓌竒竞胜之气举世所共艶羡者一不入其心故操之无所强而出之常有余不求声而名我随不务胜而人我归可谓有道者矣是宜铭铭曰祠于闾碑于衢是至徳之孚而寔公之麤风雅既愈爰示之模是不朽之圗而寔公之余生与道俱殁与化徂尧山之墟有阡而吁过之者趋曰明光禄大夫

　　庆府右长史棘亭王公墓志铭

　　棘亭王公以庆府右长史致仕归归二年而卒卒三十年而公子大理左丞世扬以侍御马公状谒继登请铭公墓道之石继登梓里后学又与大理君同奉轩对谊不敢辞谨按状志而铭之状称王氏之先本山右人其先世有讳贵者自山右徙居广平之李排营村遂为广平人贵生柔柔生玘玘生友友生臣臣攻文章有大志竟以诸生赍志而殁娶于张有二子次即公也讳允武字殿邦别号棘亭公生而敏恵才质过人长厉志读其父书为文儁朗多奇气既隶学官毎试辄冠其曹性严重不与羣曹伍即其曹亦帖然咸服之顾数试数不售晩乃以明经入太学嘉靖庚戌谒选铨曹除江西南康府通判南康地故瘠薄而俗善逋赋毎郡吏督赋者至黠者辄醵金钱前为寿一入其贿即噤不敢复有所问以故赋恒逋多者或至八年公廉直不受私谒既视事前行金者徘徊门下不敢入公乃召诸逋者按缓急为期日而遣之诸黠凛凛以次输赋无敢后期者部使者奇其能疏闻于朝为下玺书褒予之会守缺即以公摄守事时粤西狼兵入内地剿倭者所过横甚百姓患苦之以次当至南康郡人甚恐公乃预为檄檄其渠率曰以尔剿倭奈何乃自为倭今与尔约馈饷不时罪在有司馈饷时而尔横如故惟尔罪三尺法具在吾知用吾法耳率己前闻公名既得檄颇惧而戢其下公亦勑属邑为具以待竟过南康无敢纵者郡濒湖盗贼之所出没旧有游徼船若干艘岁时缮治郡任其费而主者任其劳守备某匿其费而责缮治于郡公持不可某恚甚谮公于巡抚都御史都御史怒公废格为停公月俸公乃徐条故事暨所为侵匿状上之都御史内媿公卒褒公治行为江右第一饶万年令某以朘削机兵月粮为机兵所讼谳者受赇右令而重绳诸讼者众兵怒遂歃血以叛饶郡戒严时直指徐公方行部至饶仓卒无以为计适公以它务至徐公喜曰王别驾来事其济乎即令公停它务而抚乱兵诸乱兵闻公来亦相戒无动王公治我吾属当无患矣前谳者谒公为地公不应既绳诸乱首而令亦论如法众心始安直指益奇公即以公署万年事公更约束严稽核省一切烦费盐米琐屑一取给于南康壮兵某讼其队之长而所株连甚众公心察其寃为争之御史竟反其成狱万年民为歌以诵之详见翰编浮梁金公所为去思碑中公治万年凡六月以考绩赴阙下民攀留不可得则相与圗公像尸祝之公既以最闻名益起复移公景徳镇董陶事公愈孤立行一意自贡额外诸造为滛巧以赂遗权贵人者槩从禁絶岁省工费数千百缗景徳人徳公如徳父母浮梁尉某以巡徼至镇而纵其徼卒有所剽取于民民不胜忿鼓噪围尉将甘心焉尉恐避匿公署中公为尉慰民民乃解散去庚申升两淮盐运司副使公日讲求利弊择通商恵民便利国家者佐其长次第举行之或有讽公为囊槖计者公峻词以谢其人惭而退都御史鄢某以严相私人得总海内盐政大以赂闻盐政壊乱淮商黄某鸠金数万将逆诸境上公廉得其实亟置诸法淮扬盐赋甲天下都御史视为外府比至无所得大恨公会公迁庆府右长史犹未释恨嗾所厚善御史伺公隙无所得竟以老落公职致仕时年五十七耳公既归杜门谢客布袍蔬食无异寒士又踰年壬戌秋七月三十日以疾卒距生弘治甲子十月二十三日得年五十有九初配都氏嘉靖某年随公游太学卒于旅舍赠宜人继赵氏能以勤俭佐公廉者今封太宜人子男二长对扬娶胡氏都出次某即大理君娶某氏封孺人女一万秀适医官龎朴俱赵出孙男四三省三乐三槐三聘俱邑诸生孙女二人古人有言廉吏可为也而不可为夫廉者任气多亢厉不能忍人难与共理其不然者又无能引当否至耗废官事此安可为也公歴官所至常禄外毫不以自污非宾客不御酒肉驺从敝陋不治郡人见前导不问而知为公也岂不廉然无务凌人常有以自下者蔽人之过且调护之甚厚推其廉平人不忍欺故能片词而销兵民之变此非可以口舌争也仕而俎豆于郡殁而俎豆于乡有由然矣呜呼若公者亷而可为者耶是宜铭铭曰亷于财或短于才公才恢恢以剸以裁如郄斯开亷于身或以矜人公则恂恂若芒若芚饮人以醇世竞于贪贪以趋炎而公独亷以廉见严故终仕而淹淹公之位不能淹公之世是生哲嗣为时廉吏以继公志摭公遗迹铭之贞石纳于幽宅俾子孙承藉世其清白

　　明资德大夫南京兵部尚书赠太子少保晋庵戴公暨配田夫人穆夫人合葬墓志铭

　　万厯丙戌秋前资徳大夫南京兵部尚书晋庵戴公卒于家守臣以闻天子为悼惜诏太宰予赠宗伯予祭司空子塟于是赠太子少保祭二坛遣官营塟如令甲公子太仆丞绍科軰将以岁戊子四月二十日藏塟事而以纳言李公状来征志若铭按状公讳才字子需别号晋庵其先景州人五世祖曰荣者当文皇帝时以富民徙实沧州遂为沧州人荣生庆庆生宣宣生臣俱以公贵赠资政大夫都察院右都御史兼兵部右侍郎宣配冯臣配萧俱夫人戴自徙居以来世孝弟力田为徳于闾而发祥于公公生而颕异沉静始就外傅即端重如成人年十二试于郡郡守姚江吴公大奇之曰此公辅器也声籍籍起嘉靖癸卯举于乡明年甲辰成进士授行人巳酉擢户科给事中庚戌之秋京师戒严时事起仓卒军需匮乏大司农请一切加诸道赋公抗言今畿辅山陜诸郡连岁苦募兵市马甚劳费矣而复议増马江南诸郡每先期输纳料银又豫输机兵民快一岁已皆目前权宜之计而复议増赋是竭泽而渔以重困吾民也部议竟格不行已巡视光禄纠核伏蠧条为四事上之岁省大官金钱十二壬子转史科右癸丑转本科左以内艰归服阕补工科左寻升兵科都公以倭夷猖獗闽广用兵无虚岁乃疏陈三事曰亟剿灭慎防守驭客兵言言中窽下所司行之公之在谏垣也毋务以鹰击毛举为名髙然数引当否耻趋和承意久之升南京太仆寺少卿公亦无少望循行郡国精心牧政踰年以外艰归服除升都察院右佥都御史巡抚甘肃甘肃新用兵无见车骑即羸卒乗亭障者半菽不给公至抚其疮痍而乳哺之首为请帑饷垦荒田兴水利乃次苐简兵将习击技饬烽堠敌至辄遭创去而红栁林鎗竿岭之捷甘镇向未甞有也敌既数不利逺去则以其间建学明教振废省刑种种具抚甘议中公抚甘五年斩首捕获数十百人修筑墩墙以千百计招徕降口若干夺获羊马器械无筭而公亦以积劳晋副都御史巡抚陜西五郡父老及诸畨夷卧辙攀留有謌者诵者感而泣下者肖像而尸祝者于戏此足以知公矣公甫至陜有秋防之役即移镇原州储刍粻守要害比及瓜期既撤防套敌兵忽入延绥杀总兵郭江执副总兵时銮以去科臣列失事状词连公夫敌所出入定边瓦楂诸路非公所辖地言者误及公耳公不自明也诏公归就核明年隆庆丁夘公事大白仍以原官巡抚河南三月入为大理卿己巳升刑部右侍郎寻转左公再为法官持法平亭所定买休卖休诸律着为令庚午八月宣大总镇臣以谍者言东西诸番当大举入寇京师戒严庄皇帝饬大司马修战守具诏诸镇整兵待援乃起前都御史带川刘公守通州提督援兵而改公户部左侍郎兼都察院左佥都御史督理饷事公言敌情叵测征发贵豫请令密云诸处司计之臣悉心经画益广储蓄俾应援兵马在所闗支如取诸寄此与辇辎重而追劳军者功相倍也既而敌侦我有备旋解散去然天子益心重公遂以其年冬升都察院右都御史兼兵部右侍郎总督陜西三边军务公三莅陜益熟其地利弊某帅勇某吏贤亟露章荐之某帅贪残若选懦不任事某吏墨亟劾罢之某费冗亟节之某饷宜増亟増之某屯田盐法可以佐军需者亟议之某路畨众所窥伺亟檄镇兵防御之某城隍墩台可修浚者亟以时缮治之而其大者曰永安堡堡在靖虏之北中卫之南曰裴家川者腴田可万顷民苦乏不得田作公为相度地形筑墙建堡疏于朝更今名且请以固原守备某督兵营田以苑马寺少卿兼佥事某移靖虏整饬兵饷而秦陇之间屹然成巨镇矣会俺酋欵闗乞贡市庄皇帝采议臣言报可而河套吉能者俺酋枝属也援例以请下羣臣议公言东西各为雄长授职宜均通贡宜随俺酋进入为便若互市则陜西重镇既不可招之内地甘肃畨回开市已久又不宜令强敌混入以滋祸阶惟延宁二镇颇为近边然阑出之禁甚严亦不宜因市启衅互市第可行之宣大不可槩陜西也有旨切责公公卒主延宁二市且疏改延绥市于红山闇门之外复宁夏清水营旧厂以备不虞乞桩朋马价以充市本列卒环市以摄众心故逺人爱如冬日而畏如怒霆竟公在事无敢一哗于市者天子亦以酬功之典进公兵部尚书兼都察院右副都御史总督如故两岁中又升俸者一白金文绮之锡六今上念公久劳边事乃命以原官掌南京都察院事未抵任改南刑部又改兵部参赞机务公按江防缓急为饬兵卒部署方畧巡盐御史某奏改浦子口五卫隶御史节制公言南畿各卫分列六营以藩篱根本统领则以内外守备巡视则以科道其来已久一旦改隶御史使堂堂六师下同郡伍非建制意也事遂寝葢公习掌故持大体伉厉守髙时方倚以为重而公以继妣刘夫人之忧归矣状言方公争互市时或讽公第开四市如贵人指延赏可立竢公正色曰市之利害筹之熟矣狥下而谩上便身圗而不计国是有臣如此将焉用之谢絶其人去公既去镇喜事者卒开甘肃之市令畨部交恶为国家生一边隙葢十余年而公之言竟成左劵云嗟夫天下有任事之臣有喜事之臣喜事者机圎志鋭见利而不见害故甞试暴施卒之利一而害百任事者老成持重审较利害每却顾重发故多利而少害若公者所谓任事者非耶公家居久督抚台省交章而推毂公者六七公大都言公经济长才不宜久弃林壑而公顾以老无意于世往岁西人内讧主上厪西顾忧未始不念公言效而公逝矣惜哉公长身岳立望者知为正人君子居常恂恂饮人以和至当大事决大议则天动星回而公不可夺也性至孝居丧柴毁过礼甘恬澹薄嗜欲仕宦四十年自奉甚约终其身无世俗声色之好阖门养重无一语挠守牧权亦无尺一走长安道中舆论髙之先是太仆君念公老谋归侍食饮公贻书止之曰勉修职业老人善饭无恙勿以为念一日坐斋中室无人忽布几焚香嘿有所祷俄呼四缣充犒左右惊入问故不答又某姓者梦羽旄鼓吹导从甚都公乗肩舆出翌日遂卒易箦时惟言生无益县官死勿请恤而已时万厯丙戌九月二十五日也距生正徳甲戌十一月十有三日得年七十有三配田氏佐公起诸生供养姑舅得其欢心篝灯侍公夜读比公贵身膺纶命而勤俭益甚独好施内外姻族以及臧获无弗戴徳者事具维扬陈公尧志中先公三十五年卒卒于嘉靖壬子十二月初三日距生正徳甲戌年八月初一日得年三十有九累赠夫人继穆氏凝重婉嬺事继姑刘能先意承志抚太仆君如已出公驰驱王事而无内顾忧者亦以内徳茂也先公十四年卒卒于万厯癸酉九月三十日距生嘉靖甲午年五月十六日得年四十累封夫人两夫人之卒尚在浅土今将祔公于城东祖茔之次合塟焉官所营兆也子男二长即太仆君娶于常赠孺人继张封孺人田出次绍庭娶于刘穆出女四田出者适生员张继周吏部主事王显仁侧张出者适举人张惟曜儒士马惟断孙男三世懋世愈科出世悳庭出孙女三俱科出铭曰古之大臣谋不先身动不狥人维社稷是计用康乂民葢嘉隆之际若戴公者庶古大臣之伦矫矫戴公质有其文爰自琐垣暨于开府柔亦不茹刚亦不吐上帝曰咨维远人弗靖蹂我疆圉女其予抚女式遏乱畧以保厘西土公八载于征蹇蹇匪躬四方来同及彼畨戎莫不率从帝用是大赉念兹戎功呜呼生而显庸殁而追崇匪私公以恵允徳克终公之好逑嫓徳俪美先公而归以身蓐蚁东城之原郁郁佳里以庇尔孙子百千万纪

　　明行人司行人赠承徳郎兵部主事芹泉冯公暨配蒋太安人墓志铭

　　芹泉冯公讳惟重字汝威贵州副使闾山公仲子也冯氏之先青州临朐人洪武初有思忠者徙实辽左之广宁闾山公既显念生子当置齐鲁礼义之乡况家本齐也因携其五丈夫子复归临朐卜居郡城家焉公生而敏慧十岁能文有隽誉方居辽时已为广宁诸生既徙家即复为郡诸生郡诸生闻公名竞走问业公人人为剖析疑义无弗满意去者闾山公官留都公从而南讲业青溪一时名公如许石城邢雉山辈与公游者皆逊谢以为不及名益日起嘉靖甲午举于乡归从家燕时广宁苦兵闾山公顾念先人丘垄临食而嗟谓诸子谁其展视者公请行间闗烽火中逾月始得达竟芟荆蔓筑垣立石而还戊戌举进士授行人会肃皇南狩简命公往告湖湘湖湘暑湿盛夏瘅热公日夜驰驱风雨罢劳不少休至庐而病疽发于背同年张公董公来视疾谓公宜急归就医药勿令卒有不可讳以忧子父母公毅然曰使臣不任及于踣顿废天子成命死不偿责懐首丘而亏死职之义滋贻吾父母忧耳疾且亟犹思经营役事遂卒于庐状称公丰頥修干望之俨然虽整峻自持不失尺寸而真率洞夷不为崕岸崭嶻之行工诗善书才睥睨一世而意尝有以自下者是皆不宜死胡遽死也公既死而蒋太安人以节显蒋太安人者故清河令蒋公女也初蒋公读公文奇之既见公矩歩便旋益大喜谓此真快壻遂以太安人归公归逾月而闾山公将南迁独难太安人曰吾方谋归故乡独奈何令新妇长去其乡土太安人顾无难色急装为行于是归计遂决公之行役也太安人留守官邸生今宪副君子履遣使驰报公未至而公卒矣太安人闻讣一恸而絶絶而复苏苏而顾视宪副公羸然襁褓也复大恸曰嗟乎死易耳如生者何又何以慰死者吾其为死者抚生者令死者复生生者不媿以明吾志耳乃勉就食饮携宪副以归闾山公廉吏家无余赀而公之使也又一切馈遗谢不受比丧还发槖中装萧然无有也太安人乃斥簪珥藏塟事至自操作以给饘粥日抚宪副君而泣稍长遣就外傅归则躬秉机杼伴夜读一灯荧荧母子形影相吊也宪副君成进士太安人喜且泣谕之曰若大父若父以清节显吾与若几不能自存而卒再世官者若大父若父所遗也若毋以宦时忘吾与若几不能自存时则毋忘若大父若父所为矣宪副君泣受教故自令方城入为职方出备兵云中兢兢以廉平为理则太安人之教云太安人性简重自少无所纷华既称未亡人服食益自贬损与家人语未始不称先君而继以泣也宪副君既上书阙下言母守节状诏旌其门众方贺有令名太安人独泣曰夫子不幸吾忍而就此吾独何心忍以夫子之不幸为吾名乎宪副君为职方得赠父如其官太宜人如今封制法服以进太安人服之望阙谢辄却不再御及孙琦官太史以使过里中从宪副君拜堂下起率孙曽前为寿太安人喜为一举觞已而惨然不怿曰惜哉不使若父见也言与泣俱葢黄鹄之悲四十年如一日焉公生于弘治十七年正月七日卒于嘉靖十八年十月二十八日享年三十有六太安人生于弘治十六年十二月二十八日卒于万厯十年十月五日享年八十有一父即闾山公裕祖振并以公弟惟讷贵赠布政使妣皆为夫人子即今整饬易州兵备山西按察司副使子履娶宋氏封恭人女二一适石太守继芳一适石茂才茂元孙二长琦右春坊右谕徳兼翰林院侍讲娶姜氏封孺人次珂聘李氏孙女三许聘张元豸迟一梧蒋弘胤曽孙女一俱幼宪副君以太安人卒之明年正月二十二日启公兆合塟而以太守宋公状来乞铭予谓方公盛时兄弟四人俱以文章科第擅名海内公独未究其用以死死数十年而公子宪副君以才名为众所推毂行将秉钺建旄议功名于世而公孙太史氏方且执经■〈施，冉代也〉厦负鼎铉之望此公诸兄弟所未有也或言太安人有余于年故能辛苦立门户长子孙葢天之报太安人如此呜呼太安人之余于年正天之报公所不足于年者也是为铭铭曰谓天有知乎公乃死谓天无知乎太安人乃不死公其死矣太安人可以无死太安人不死公可以死呜呼公有子子复有子昌公之绪百千万祀公乎太安人死而不死

　　明奉政大夫宁国府同知中里崔公墓志铭

　　中里崔公讳良贵字徳卿安平人也安平故博陵地博陵崔氏有声于徃代明兴居邑西黄城里者谓之黄城崔氏八世祖有文明者生冈为岢岚学正冈生征征生翱翱生辅辅生儒儒生仲诚号河滨即公父也崔自学正以来世有隠徳为乡里所推重邑大夫或宾之学宫以至于公生而颕秀少从其伯父学即能厉志诵读伯父喜曰此吾家千里驹也年十四补邑诸生学博李君奇之念其贫数却其馈遗且以岁时资给焉邑令王公有所善闽人吴生者以博学著称来省令令为立校舍俾正讲席选诸生髙等通经术者受业其中公与焉学日益进每试辄冠其曹而数困于有司乃奋发曰夫士也安有不博极载籍而能取髙第者乎于是下帷专精经学旁及子史百家以至禆官星厯无所不窥嘉靖甲子举于乡再试春官不第时公大父母父母并春秋髙而公又贫至不能具甘旨因叹曰俟河之清人寿几何乃投牒铨曹得永寿谕永寿山邑俗薄于艺文先博士率倚席不谈朋徒偷怠公至为聚徒众陈敦学之宜诸抱坟策来就业者彬彬始盛既而视篆武功适有修城之役公为量功命日平板干程土物越月城成不愆于素又为定婚姻之礼旷然一变其俗适督学曾公过武功课诸生谈说经义无称者公从旁代说甚悉曾喜曰说书不当如是耶因命公主正学书院公益以奬进人材为志日次其程品而劘其徳业曾公雅重公时倚公以校文之役所成全为多故一时丽正学者咸争自祓濯号称多才岁庚午公分校留都士所甄录又独多才公名益起遂以其年冬升国子助教寻以病请告归既还职值今上临雍受金衣之赐公在太学数年能以精勤举职丁丑升户部四川司主事监督草场草场岁报纳数多商人擅为弊薮往往结猾胥与共为奸主者或不及知即知又格于中贵人为地不能问公视事首汰胥役骫法者塞诸弊窦干请者懐刺不敢入诸商凛凛无得虚入以牟利由是怨声哓哓至为飞语以恐喝公公曰吾求不溺吾职安得复恤吾私乎比终事行一意如故司农卿以公廉难干以私推择公榷清源闗税公既行怨者恨公不置嗾其乡人某给事疏公前督草场时受贿有迹有诏核实以闻核者言崔某实以严贾怨给事所指无事实然犹调公外任得卫辉通判主督赋公益自奋约已奉公旧所称常例咸谢絶之文诸邑田一禀于至公大搜伏匿郡人慑服署辉县事值岁旱公精心祈祷为民请命澍雨辄应人以为至诚所致又二载升宁国府同知会守缺以公摄守事一切公费悉为条记毫不入私槖癸未入计旌下吏能否酌去留锱铢不爽大吏某以私忿将甘心某令公持不可竟赖以全其介如此邻郡有大侠某前后二千石不能制操江吕都御史檄公治之立伏其辜公虽辅法而行然折狱平恕时称无枉部使者以为能诸司理所谳有不当者即改属公公一一湔涤之无所顾于时大江以南称贤郡丞者首推公而共事者皆目摄之矣乙酉秋公入贺万寿圣节又满一考当报政会病留滞都门前摄公者于丙戌计吏时摭它事中公主爵吏素知公贤止镌公二秩而公遂拂衣归无意于世矣方公之病也予省公旅舍公言予病如斯惟有去耳予谓公心事磊落敡歴已久众方信向公何遽圗归计公曰如命何葢公精于命数者未几卒如公言则人之成败利钝岂不有命哉公生于嘉靖丁酉八月十二日卒于万厯庚寅某月某日享年五十有四父河滨翁仲诚以公贵加封承徳郎户部四川清吏司主事母王氏封太安人配王氏封安人子二长敏増广生娶庠生王嘉臣女次敬附学生娶庠生彭居安女孙男三广旭广昕广旦俱敏出孙女三二敏出一敬出公天性孝友禄入虽薄常倾囊以周其昆季自奉则食无重味室无侍姬既归日伏在床褥犹时课二子于学或召所善故人与对饮为歌诗相娱乐自少至老手不释巻所著有仕余稿中里遗草方公之家食也教授里中四方士从之游后多去为达官状公者太常王公亦其一也公二子将以公卒之明年某月某日塟公子某处而以公治命请铭于予予与公同举于乡知公颇详谨按状志之而系以铭铭曰处己若愚抱璞以居处世若迂择地以趋家不必腴而志不逾仕不必膴而行不污是之谓君子儒而异于世之夸毗者欤

　　明赠中宪大夫大理寺右少卿青岗傅公墓志铭

　　万厯癸巳春少司宼仁泉傅公以其先大夫中宪公状请予志而铭之葢中宪公生二十有五年而殁殁之日犹处士也殁后数十年始以司寇公贵累赠中宪大夫大理寺右少卿故称中宪公云司寇为侍御时督畿辅学政适当路者欲汰海内士如永嘉故事令严甚而公不为动试士如故繇是郡国督学使者咸以公为式即有一二媚子欲奉意旨希宠荣者亦羞缩而不敢肆予心壮之乃今有命何敢辞按状傅氏之先当唐季世有枢者为临江教授始卜居清江之石头七传而生雱宋政和八年进士以工部侍郎充和金通问使授朝奉郎尚书考功贠外郎又五传而生棻建炎间为髙安丞遂占籍易俗乡之珠湖世多文学之士载在郡乘又十三传而生伟洪伟洪生孔川孔川生崇圣崇圣生成号青岗翁娶于漆而生公公讳舜字汝华别号绍岗公幼而聪颕其族伯郡丞公尝试以对句即应声作对语语辄惊人郡丞公大奇之比就塾师受章句即奋志占毕至夜分不寐父母以公赋质孱弱每怜而诫之不欲竟其业会漆孺人善病病则日夕侍汤药奉起居必安而后己缘是辍业又县有繇次及青岗公公闻之曰吾即少幸识握筭奈何当吾身而勤吾父吾奚赖焉即挺身代往转输吴城时族叔敖朋役以疾归公兼理其事既竣役解槖中羡金分之无私藏焉其质行如此从伯质早卒三子幼不任管钥以付其仆仆有黠者匿其籍而盗鬻其田田鬻而税存公廉得其状发其奸仆乃慑服公复校其产而籍录之诸仆遂缩趾不敢肆三孤成立公之力也公内行修饬事诸父昆弟恭谨孝友情意笃挚而少年负奇不难以其身为人解纷排难舅氏漆翁其人长者为宗人所陵构公曰我在而人皆藉吾舅可视其鱼肉之乎即往居间众素知公曲聴其请事乃释闻族人里人有空乏者辄请于中宪公各以缓急周恤之有贷子钱者量力所能办假予之未甞以无为解诸所假予者又薄其息而缓其入以是人皆向之司寇公言生也晚不幸不睹公之行事其得于传述者仅仅若此意若重自伤者嗟乎睹一斑而知豹即前所云为徳于闾者足以知公矣公卧病三月不起乃执刘恭人手以两尊人弱子为托而卒时嘉靖巳丑秋八月也生在弘治乙丑四月十八日配刘旌表节妇以司寇公贵累封太恭人自有志子一即司寇公万厯乙丑进士歴官刑部右侍郎娶廖处士启熈女封孺人赠恭人继娶胡通判汝融女封恭人女一贞仲适来苏刘孟仲栢舟之操不愧其母孙男四铉县学生娶庠生吴一性女钊县学生娶呉汝振女继娶胡显楚女钶娶文通判似韩女釴国子生娶刘廷用女继娶呉知府一惺女故大宗伯文端公孙也孙女三菊贞适敖训导镗子庠生浅常贞适王佥宪许之子庠生淑俱廖出金贞字陈侍御邦科子某胡出曽孙庆铉子甘钶子聘陈主事良材女曽孙女洁贞史氏曰书载传岩之叟为时霖雨有功于生民甚大珠湖之傅岂其苖裔耶何千余年而代有闻人也以中宪公之贤假令资适逢世当必有表见者即渉世不长而迹其行谊亦可以长世矣太恭人抚五月孤竟底成立又能诵其先人之义以训诲之俾守遗范着功名于当代积徳于六十年之前而食报于六十年之后若左劵然修之于乡其徳乃长人可不务修徳哉万歴巳丑九月卜塟公于烟霞祖茔先是太恭人之卒司宼公为疏请于朝得并予祭至是司寇公请告归始欲备阐幽之典乃始为志而铭之铭曰人亦有言唯义尽齿斯言而信公胡以夭死人亦有言唯徳及世斯言不信公乃昌其嗣呜呼齿所寄也嗣所庇也尽其齿弗及其世毋宁嗣也公之嗣人为时名臣宠命三申贲公之窀是不死者存而何必于其身

　　明奉政大夫南京刑部郎中丰溪闵君墓志铭

　　葢正嘉间吾郡以仕宦显于时者任原闵氏为最着自予通籍己不及见闵氏之显者独于稠人中识丰溪君君仪貌闲雅进退不失尺寸前问之知为水东先生子也心窃自念古称世禄之家鲜克由礼不尽然哉既而君移官留都又移疾家居荏苒数载而君以讣闻矣异哉予虽不深知君然以所睹君之外岂遽若是已哉又越岁君之子鉴介同年友张选部以状来请铭按状闵氏之先上海人由上海徙家任丘自宗礼始宗礼生彝彝生琦琦生定定生槐楷楷官南京礼部尚书琦定皆赠尚书琦配王定配卞皆赠太夫人槐举弘治乙丑进士官按察副使以子煦贵赠通议大夫兵部侍郎配颜氏封太淑人煦即水东先生君之父也累官资政大夫刑部尚书配李夫人以嘉靖壬寅五月十四日生君讳升字思充别号丰溪君生而朗慧始就外傅即勤于诵习众咸以大器期之会水东先生巡抚山西时有斩首捕虏功诏进一阶予世赏即以君受荫时君年十有四耳君虽就荫而诵习不辍博览载籍尤工书法为时所重隆庆辛未除后军都督府都事五府惟后府号为烦剧君名家子习今昔之故凡一切门卫之闗防符验之稽发文移之考核若其所素习者日以精力佐其长事无停阁壬申督饷于边便省其两尊人万歴甲戌晋右军都督府经歴闻其母李夫人病即以病自免归日侍食饮尝汤药踰年夫人卒哀毁骨立丧塟如礼既禫除当赴阙念水东先生春秋髙依依不忍离子舍乃疏请终养陪杖屦晨昏温清者又三年而水东先生卒方先生之疾也君毎夜祈天愿以身代比卒哀毁如丧李夫人时人服其孝壬午服阕复除后军都督府葢君先佐后府有声故主爵者以幕篆畀之君益为厘奸剔蠧积弊一清君虽一意効职然念其先大夫尚藁塟乃从阙下上书以请上嘉其有边功予恤典如制于是君乞恩归启李夫人之兆合塟焉丙戌正月晋宗人府经歴四月晋南京刑部广东司员外郎明年丁亥晋四川司郎中南中诸曹多称闲局独爽鸠之属主谳狱或时治爰书君所受谳咸辅法而行不任已喜怒为重轻不狥人爱憎为出入一时称明允焉南土卑湿入夏瘅热君北人久居为所中遂以疾乞休庚寅春疾复作忽召鉴等语之曰吾生平无以踰人但谦慎廉勤不忝先人耳若軰勉之毋堕家声也诸子异其言然谓君方壮年又素健可期勿药而君竟不起矣是年七月廿八日也距生得年四十有九娶谢氏都御史淮女赠孺人先卒继李氏叅政玳女封孺人子男五铨官生娶冯氏知县治孙女早卒鉴廪生娶屈氏都给事中伸孙女继王氏监生良翰女钦娶韩氏同知垲女俱谢孺人出铣聘田氏叅政乐女李孺人出銮侧室李氏出女三长适通判胡思恭子庠生守寅次适举人于登龙子知章俱谢孺人出次字前兵部尚书郭公干孙茂然李孺人出孙男二洛济俱铨出状称君恬淡寡嗜欲自少不亲声妓与人燕饮未尝及于沉酣于族人之贫者能以缓急周之有纷辄为之解故其卒也逺近亲踈无不悼惜嗟夫以君之才行岂不能自致青云而所得乃仅仅若此如天道何然鉴也多才而诸子竞爽则天之报君者尚未艾也鉴等将以壬辰二月某日塟君于勑建祖茔之次予为志其大而系以铭曰禄以世乎君乃仕仕浮于禄乎视君履位弗当才胡以止寿弗配徳胡以死公侯之后复其始不于君乎于君子

　　茂才槐征王生墓志铭

　　王生卒其父鹤程君走书于予圗所为不朽生者嗟乎嗟乎予方冀待生以不朽而生乃待予以不朽哉悲哉葢毎想象生生平而泪淫淫交睫笔阁而不得下也悲哉悲哉造物者何以生生又何以死生哉生之先为饶阳着姓奕世载徳以至于今其先有名让者得遗金于路携以适市大呼里巷中卒得其人归之人服其义祖文学举嘉靖庚子乡荐令延津清介方严有恵政延人俎豆于学宫官行太仆丞父即鹤程君命嘉靖甲子与予同举于乡者刚毅有其父风生幼时祖太仆公竒之曰此子神情雅亮当是后来之儁因名曰亮芳字以槐征葢取王氏槐堂之意也万厯戊寅鹤程为生求婚于予予许以次女字之时生纔八龄耳岁丙戌予女归生生亦时时过予舍择言而发择地而蹈粹衷雅致有先民之矩焉久而察之即造次未见其有疾言遽色者予心异之戊子试有司为博士弟子庚寅鹤程遣生来受学于贞复杨先生由是恒止予宦舍毎自杨先生所来輙充然若有得者日坐斗室中手一编伊吾不辍予尝谓生流水不腐户枢不朽久坐久视皆能伤人非所以疏鬯形神而导引和气也生颔之然亦饱食后散步中庭而止其沉静如此生家饶裕而自奉甚简澹食无兼味衣不重帛一切声色不入其心质任自然无所矫饰性至孝母李卧病阅岁生日侍起居奉汤药寒暑无倦容比卒朝夕哭奠号踊数絶寒犹寝苫呕血不已思慕之极至黙祷于母期以梦寐相见而自屏于静室以俟闻者悲伤其志焉生资性聪敏为文多奇气而居尝恂恂意有以自下者接人以礼遇臧获有恩即宗人至桀傲者亦望之而内愧折服也语曰天道与善人以生行事所谓善人非耶乃素强无疾一疾而逝遂不可捄药所举三子相继而夭今所存者两弱女耳嗟乎既促其生又絶其世天之报施何如哉痛哉痛哉生生于隆庆辛未五月十有五日卒于万歴壬辰十月六日得年二十有一耳卒之日识与不识无弗流涕即村妇羽流亦且有凭棺而哭者呜呼此可以知生矣鹤程将以癸巳岁三月十五日塟生于祖茔之次因志其槩而系以铭铭曰谓仁不匮而祖良吏谓才必试而生国器岂造物兮忌完胡大命之奄至吁嗟乎倐来若寄倐去若弃閴閴重泉千秋永閟俾也不亡太史之志

　　潼川守桥南胡公暨配周宜人墓志铭

　　潼川守桥南胡公以嘉靖戊午卒于官后十年隆庆丁夘而公子应辰举于乡至十五年万厯壬申始卜地于冯家冈蒇葬事明年癸未应辰举进士官户部主事满考赠公为奉直大夫配周为宜人既而应辰由户部晋四川按察司副使乃手叅伯吴公明卿状请志公暨宜人墓而铭之宪副君予礼闱所举士也谊不得辞按状公讳希瑗字子翼别号桥南其先世有烈者仕元为襄阳守占籍通城之白马乡后由通城徙居大冶自寿二始寿二生道贵道贵生守高守高生文瓉文瓉生玉堂玉堂生逺是为公父东泉公胡氏世隠于农自东泉公始业儒以儒名娶于孙而生公公生而羙丰仪颕异秀发比就塾师日记常数百言邑有宜山令周公者见而竒之许字以女即周宜人也周公有人伦鉴公以此喜自负益肆力于学为文有竒气补邑诸生每试辄冠其曹名大起嘉靖丁酉举于乡明年试南宫不第去游太学诸海内名士交驩公者咸自引以为弗及即公自视亦不出诸名士下也归而愈自奋周宜人复从臾之乃深入白雉山中携其弟常州公希寅与宜人弟宪副公大烈以经术相授受无间寒暑比两公先后得隽而公犹不第壬子当计偕东泉公语之曰若第也不至今日至今日不第命也若不能俟若命又安能俟吾年乎公跪受教明年癸丑复不第乃投牒铨曹授四川巴州知州公为具冠服谋奉两尊人就养宦舍比归而东泉公已先逝矣公大恸曰儿所以隠忍徼一命者谓何而翁弗逮也号而絶絶而苏哀毁骨立人服其孝服阕补四川潼川州潼川地冲而土硗民贫甚苦供应公曰吾安能瘠吾民以称过使客也厨传廪饩一从节缩民甚便之俗故善讼吏縁爰书为奸利公列两造于庭词组辄得其隠情是非立决吏抱牍受成事无能上下其手黠民懐讼牒徘徊公门不敢入讼为之清州有盐井盐有税课富者擅其井而匿其课贫者井已前废无所得课课岁以逋公里设一长俾按里而稽井按井而赋课逋课乃集时重建三殿采木使者期会甚严有谋伐孔庙前数百年大木以应令者公持不可择胥吏有干局者董其役庙木不毁而所得材木较比邑独先御史某者罢家居势张甚诸豪奴怙势凌轹其乡挠守牧权公察其尤黠者绳以法无所假借诸奴遂戢公在潼川踰岁其善政不可殚述其槩如此两台使者交荐其贤期大用而公病病三月而卒卒之日州人为罢市巷哭涕泣送舆衬还此足以知公矣周本宦族宜人祖父皆仕宦于时其归公也资送颇饶宜人顾淡泊无所纷华若素居约然者性柔恵处诸姒间下逮臧获无尊卑少长各得其宜公上春官游成均读书山中宜人洁醴精馔以奉其两尊人能顺适其意如公之在侧也即公亦谓吾有妇在犹吾在两尊人侧也其一意本业不以家累分其念则宜人之力多矣宜人既以身任子妇之事又诸所举子女皆躬亲乳哺之劳积瘁成疴遂疾作乃谋为公置副室公不许第广延医药竟不起先公三年卒公生于正徳癸酉卒嘉靖戊午得年四十有六宜人生正徳丙子卒嘉靖乙夘得年四十子男五人宾廪生娶尹氏曹氏继汪氏廪早卒定娶许氏宸即宪副君今更名应辰娶袁氏封安人寀廪生娶黄氏女四一适尹榛余殇孙男四允淳定出允忠允悫寀出同祖应辰出孙女十人向露刘子桢吴正经尹士翘向日鸣萧世聘李胜荐其婿也余尚幼铭曰学也而时不能待禄也而亲不能待仕也而身不能待噫嘻胡公其真不能待耶抑将有所待耶有子而昌先徳用光三十年后双玉偕藏噫嘻此公之所为有待者耶

　　南京刑部尚书行庵陈公志铭

　　大司寇陈公讳其学字某别号行庵登州蓬莱人也陈之先为宁国宣城人其五世祖靖献公迪当建文时为太子少保礼部尚书靖难兵起抗节不屈与其配管夫人并六子七孙同日死幼子珠生甫五月乳母芮潜置沟中得免至八岁为怨家所讦文皇帝特宥其死诏戍抚宁寻徙登州遂为登州人又三传而生鼎即公父大竹公也登弘治乙丑进士为给事中以疏劾权珰系诏狱嘉靖初用言官起家累官应天府尹廉介刚正所至有声称以公贵赠都御史母某氏赠夫人公生有异质博闻强记为文切理一铲浮靡之习嘉靖某年举于乡甲辰成进士授行人诸士或广交修名公独沉静自守闭门不事趋谒太宰许公松皋尝语人此君悻直大有乃父风节丁未选湖广道监察御史纠弹不避权贵缇帅陆炳倚势作威纵诸校乗涂绎骚道路以目至自立钱法禁民间钱不得行民为罢市又使其私人徐某结京山侯元专擅盐利以挠鹾政人无敢言者公数其罪亟攻之有诏下徐某狱而责炳元各对状事虽得释而权奸凛然敬惮之戊申巡按两淮盐法两淮盐利甲天下弊窦百出公廉得其窽要为四事上之悉报可公在维扬职以内无言不行职以外无事不言如请增通泰之堰清过淮之税减余盐之价值禁江滁之私贩种种皆一时实政而总兵李某纵容羣盗则有疏奉御王某骚扰驿逓则有疏于吕梁二洪夫则疏其额设之滥于河漕二大臣则疏其迁转之非诏皆允之庚戌升陜西按察司佥事镇庆阳复升榆林叅议敌人惮公威名敛不敢纵公亦严为之备五载秋防边境无事而所缮修边堡两镇赖之某年升兵备肃州副使时哈密诸夷倡乱公躬擐甲胄出嘉峪闗三百里直抵炖煌防其猖獗边闗恃以无虞升本省叅政守花马池秋防者三无饮马之寇其为敌所慑服若此寻升山西按察使晋左佥都御史巡抚大同是年适谙达乌绅入犯左卫公督将军刘汉等亲冐矢石并授方畧斩首捕获甚多遂遁去癸亥升右副都御史巡抚陜西适北兵入中部洛川等处公督叅将孟鸾大败之斩首百余人先是韩藩初建岁禄纔六万而宗室日繁渐増至十二万岁额不及其半积逋至六十万至是奉国将军融燸等百四十人至会城大噪公不为动徐檄藩司借帑金四万七千分给之又疏请留赃罚盐钞年例课税诸银以赈其急并列其状得旨悉如公议而废融燸为庶人既而融燸不受诏逐逮者且执平凉知府祈天叙殴之百姓恇扰竞言诸王子反卒之不动声色戢乱而正法者公之力也某年以本官总督南京粮储公条上三事皆切漕务至请本折兼收民尤以为便寻升户部右侍郎兵部左侍郎总督陜西军务以考绩升右都御史兼兵部左侍郎总督如故敌兵大举入花马池等处号二十万公提兵御之斩获三百七十余人会别部偏将有亡失士马者词连公公归待勘事既白即以原官总督宣大诸军务适丘富等入犯宏赐堡公督赵总兵迎战败之斩首一百七十有八议者以公久歴封疆乃诏理京营戎政复升南京刑部尚书以积劳三上疏乞罢政上悯其劳特予致仕公自藩臬至制府身不离塞垣先后擒获至九百有竒招降二千三百余人夺获马牛器械甚众修完墩台凡二千四百余座缮修濠墙凡八十四里又五万四千余丈修筑营舍凡六千余间加一品俸荫子侄各一人赐金币者九声闻敌国名在海隅而退归田里絶口不言兵事门巷萧然课耕课读之外无一切声色之奉若初未尝显贵者耕入有余则倡族人剏大忠祠以祀靖献京兆两公其又余则市学田以周士清风笃行望庐者式焉两台使者荐剡无虚岁天子嘉之予月米特赐诏存问万厯二十一年正月十日以疾终于正寝距其生某年得年八十有竒配王氏封夫人先公卒子一人登庚午举人真定府枣强县知县娶梁氏封孺人孙男九梦琛官生娶王氏梦玮庠生娶郭氏梦璁梦珍梦琦梦琎梦珑梦璟梦珩咸业儒孙女四诸所嫁娶皆名家先王夫人之卒也已诏司空营塟公讣闻天子悼惜俞宗伯请命合塟致祭如例仍赠谥恭靖哀荣之典终始有加焉人豋将以某年月日开王夫人之圹庀丧事而手公行状俾予志之予与公素昧生平而髙山在前久切仰止敬广询故老博采故实志其大者如此而系之以铭铭曰矫矫靖献壮节凌虚一死自誓百口为屠天遗其胤帝悯其孤再迁海上以备执殳公侯之后必复其初亦越三世陈宗以吁直哉京兆舍命不渝司寇继之益弘令圗猗欤司寇蹈道而趋守高似拙直已若迂峩峩冠豸触彼城狐风生白简勇伏青蒲于藩于臬载驰载驱望髙分陜功着防胡获丑执讯玁狁于除一月三捷王忾用纾崇墉言言边陲宴如公不言劳敛而若无维帝念功晋理戎枢爰正八座于彼留都人期秉轴公志悬车东山归卧奚以自娱朝耕暮读左圗右书醇源既竭维醨则酺畴哉边臣身不处腴畴其若公家无赢余畴哉世宦众不苦渔谁其若公为徳于闾先民矩矱后世楷模哲人其萎天子悼吁易名营兆皇恩载敷寂寂玄堂妥公之躯史氏有铭用比钟鐻以阐丰功以敦薄夫

　　叶梦林暨配常合塟志铭

　　嘉靖之初徳郡洞庵叶先生以进士为名谏议而吾邑中水常先生亦以进士为侍御史两先生举同籍仕同朝相得至驩也谏议有子梦林公者今阳城令敬愿父也生而颕异年十四即补博士弟子有声称谏议最怜爱之而是时侍御长女亦以婉嬺贞静为戚党所重諌议为梦林公委禽焉是为常孺人公固名家子乎而雅自敛饬躬素士之业闻常富于财心不谓善比孺人归服御简淡无所纷华始喜曰此真吾妇也公性沉重居室无惰容与常孺人相敬如宾事谏议及母张备极孝养遇疾病相与调汤饵浣厕牏或共祷于天祈以身代以是危疾辄安比先后殁执丧哀戚甚悼敛塟如礼人服其孝公一兄四庶弟兄殁遗两孤侄事寡嫂谨抚二孤如所生各随其质而成立之与诸弟极友爱每以岁时相聚会饮食笑语欢洽弥日名其会曰天伦而孺人为具醪糒丰俭适宜且处诸娌姒间人人得其欢心无后言公处已庄而遇人恭谨意常有以自下者故与物无忤即下至臧获不加谯呵曰彼亦人子也公既久踬有司而阳城令兄弟试辄利公进而语之曰夫立身行道扬名以显父母孝之大也吾叶自上世以功名显至予而中衰命也夫孺子勉之是当续若祖矣乃谢去举子业钥键纲纪之司一委诸常孺人兀坐一室发古今载籍读之遇格言懿训即书揭于壁久之壁皆满而常孺人亦乐闻古孝妇贞女之行以自淑及阳城令举进士公喜曰是竟予志已晚年冲夷闲旷慕陶靖节之为人其所作梦林漫稿亦畧似之阳城令奉庭训治邑多恵爱几满一考行且有恩命逮公而公不逮矣疾且革执孺人手若永诀者孺人先抱微恙公既卒哀痛特甚越三日亦卒公生于嘉靖三年五月二十日卒于万厯二十三年十二月十六日孺人生于嘉靖三年六月十五日卒于万厯二十三年十二月二十日享年俱七十有二子敬愿即阳城令万厯壬辰进士娶曽氏陜西苑马寺少卿鉴女继石氏黄州知事岱女程氏江西右布政使珤女堵氏处士一松女敬思廪生娶王氏武安簿宷女女三一适庠生张近思一适赵守基一适鸿胪序班丁庚荐孙女五敬愿生者一许聘庠生赵见熊敬思生者四长适庠生李之盛次适瞿胤荣其二尚幼敬愿軰将以万厯二十五年某月某日合塟公夫妇于州南祖茔之次而以方伯静泉程公状来请铭程公举嘉靖壬辰进士耆年硕徳海内无两所言当不妄予谨按状志其畧而系之以铭曰父为大谏青琐趋于繇髙第宰名都维公龆年读父书居丰履约恬以愉内行谨备称醇儒亦有淑配名家姝如宾之敬老不渝生也同室死同徂玄堂郁郁风气殊双玉偕藏妥其居我铭于石词匪谀昭徳阐幽为世模

　　嘉议大夫巡抚山西都察院右副都御史临江李公墓志铭

　　大中丞临江李公卒之明年其子重光軰以公弟西江公所为状诣予言先大夫仕宦几三十年其治行在人耳目卒以微文诖吏议至不得徼恤死之典为地下光荣惟先生志而铭之先大夫死且不朽予辱交公兄弟不敢辞公讳采菲字君采别号临江其先江西新喻人永乐中有戍沈阳中屯卫者遂家于河间髙祖荣荣生琼琼生平定知州锐琼鋭俱以公伯父叅戎公贵赠昭勇将军都指挥佥事琼配张鋭配髙董俱淑人鋭两子长即叅戎公某次涵即公父也公生而警敏十岁能属文总角为弟子员明年廪于庠嘉靖辛酉举乡试第八人与其祖鋭先后辛酉同名第又同人咸异之乙丑成进士授行人丙寅册封徳藩隆庆丁夘赍庄皇帝即位诏于留都江右及广之东西戊辰今上为太子复赍诏于畿之南山之西车辙几半天下于馈遗无所受事竣丁内艰庚午服阕选四川道监察御史辛未清戎闗中万厯甲戌巡按西域所至俱以风裁称而在粤尤表节义兴学校不独用威严也丁丑掌河南道大计外吏汰斥惟精既乃升陜西副使分巡河西河西地邻敌公所为安边固圉计者甚备戊寅升山西行太仆寺卿兼整饬宁武兵备踰年以外艰归公之行也两地人皆遮道泣留其得人如此壬午起甘肃行太仆寺卿未几升山西布政司叅政分守冀南道越四日改冀北时款议久疆事刓敝公为积刍饷简卒乗常若有意外缓急之虞者从容愉愉边境无事屡荷金币之赐乙酉以积劳升按察使视事如故丙戌升本省右布政使戊子晋左布政使巳丑以考最得赠其祖父如其官祖妣妣皆夫人即以其年升都察院右副都御史巡抚山西公在晋久于闾阎疾苦长吏贤不肖边闗隘塞夷情向背如烛照数计故诸所措注无弗当机宜协舆情者先是矿徒张守清聚众豪里中公恐其久而犷悍也编其众而什伍之会大珰祀五台者有所要求于张意弗■〈厌外足内〉归为上言守清作奸状上间以语辅臣闻者因劾公纵冦殃民诏公归公归而代者捕守清于狱讦之无事实竟死狱中又二年行边者复言公抚晋时曽以公帑充私遗坐是落公职夫抚臣握兵柄力可以制强敌顾难一矿徒哉第抚臣以抚为职者也业已抚之而复殱之此喜事之臣公不为也至于以境外之交束修之馈为公罪则其罪益薄矣葢事有所不可已而罪有所欲加势有所必至而谤无所与分公亦安之而已公家居日惟教耕教读一觞一咏以自适若初未尝显仕者又数载而卒是乙未八月二十四日也距生嘉靖癸未三月二十八日得年六十有三配赵氏累封夫人子男四重光娶段氏诸生承光女重庆庠生娶伏氏安阳簿士毅女重熈庠生娶王氏万泉令荩臣女重华庠生娶朱氏庐州司理世禄女先公卒孙男一人道基重光出孙女八人重光辈将以丙申年某月某日塟公于新卜之阡予既志其畧而复微着其事于铭铭曰李氏之先出自江右北迁于瀛遂称华胄李起戎籍后兴于文谁其兴者曰平定君平定有子仍奋厥武桓桓参戎阚如虓虎至公兄弟益振厥宗巍科接武公则其龙筮仕太行敷宣王命暨冠恵文能平其政清戎秦徼按部粤方绣斧所指春雨秋霜丁丑之春大计吏治公核羣品众受成事遂为怨府遂为祸梯一麾而出分宪河西延鄜之区是循是拊饷盈于庾士腾于伍既迁宁武则以冏卿备兵兵饬考牧牧成再起仆臣于彼张掖世需公才乃晋参伯两冀之任维公宜之两冀之民惟公绥之酬公之庸进公于位秩长宪台宦仍朔地终畀公晋以慰晋人右辖左辖锡命重申三载承宣曰民父母升华中丞保厘西土人望方系烦言载兴为市之虎为樊之蝇公曰噫嘻惟有归耳以微罪行臣愿足矣优游容与乐彼林泉欣欣易箦终其天年公生矫矫长身玉立人言台鼎需次以入抚臣尊贵未究公才方期论定遽返泉台郁郁佳城于瀛之野我铭公石俟知公者

　　明太子太保平江伯赠少保谥武靖万峰陈公墓志铭

　　万峰陈公卒之明年其子胤征暨长孙启嗣以太原守徐君维楫所为状来请铭状称陈氏之先系出有虞自胡公封陈以国为姓陈公子入齐遂雄山东六朝时有入金陵者复为金陵人后从金陵迁濡须坞又卜塟神龙乡大蜀山之阳故又为合肥人始祖瑄以功封奉天翊运宣力武臣特进荣禄大夫柱国平江伯卒赠平江侯谥恭襄五传至太保兼太子太傅赠太傅谥武襄公圭即公父也娶张夫人而生公公生而英迈不羣自武襄镇粤即随侍行间习兵事及地里险易声望蔚起嘉靖乙夘袭祖爵丙辰佥书后军都督府事戊午管禁兵侍直庚申充总兵官镇守两广时逆贼张琏伪称号所至攻城屠邑杀掠甚惨三省绎骚公会提督张都御史臬调发汉达兵及诸土目十余万约江西南赣福建三巡抚兵为掎角躬擐甲胄亲抵贼巢前后擒斩琏等一万四千三百八十名级获贼属一千九百夺回被虏男妇八百八十招降一万五千余人得伪飞龙传国之寳一器械马牛甚众露布岁凡十二上肃皇帝嘉之赐白金文绮晋太子太保荫一子锦衣百户公用兵务在明号令严法纪使人不敢犯有土兵强市人物者即馘以狥土酋凛凛至斩其兵以谢过乃已贼既平议者谓近贼之民阳顺阴逆不除之无以善后公力持不可议乃寝所全活凡数万人是时倭势张甚诸将遇者往往不战而溃公先所擒斩倭至七百七十余名颗倭畏之比兵行度岭倭有前据岭者众谓此残寇也胜之不武不胜且损威公曰吾提大兵荡巨寇顾避小丑不击耶麾其兵进距岭一舍止令诸军蓐食接战倭侦知为宵遁去隆庆庚午佥左军都督府事旋提督神机营时营制新定公请置协理立备兵所为区画甚悉未几复充总兵官提督漕运镇守淮安万厯甲戌掌前军都督府事方公之镇粤讨贼也深入山箐为瘴疠所中遂患痹疾每举发至废朝谒因请假调理又十年以疾终于正寝是戊戌八月二十七日也距生嘉靖壬辰三月二十四日得年六十有七讣闻天子为辍朝治丧塟予祭十五坛赠少保谥武靖葢备典也公性孝每公退必先诣张太夫人问起居始就私室凡赐予及岁禄租入悉以归太夫人室无私藏待诸弟妹亲族恩义笃至俟公举火者至数百人元配崔夫人驸马都尉京山侯元女继柴夫人太医院吏目英女子十四人胤兆勲卫娶张氏英国公溶女继吴氏恭顺侯继爵女崔出先公卒胤征锦衣卫指挥佥事娶李氏安国公伟女胤嘉娶孙氏恩荣官清女胤芳娶栁氏安逺侯震女俱柴出胤望胤暐胤美胤光胤大胤丰胤隆胤禧胤祉胤吉俱侧室出女十一人宁晋伯刘应元锦衣卫百户徐维扬成山伯勲卫王允廉锦衣卫千户黄时谦锦衣卫百户王椿顺天府生员王懋赏真人应袭张显祖其壻也余未字孙男五人启嗣袭封平江伯启奕兆出启善启庆启徳征出女孙十四人孙壻则新宁伯勲卫谭懋勋武定侯勲卫郭应麒锦衣卫千户蒋绍周庆都伯子杜惟孝宁逺伯仲孙李懋忠余尚幼胤征辈将以某年某月某日归塟应天府钦赐大宁山祖茔之侧启崔夫人兆合塟予为叙其大者而系以铭铭曰陈自恭襄起江东开土肇建平江封聫蝉奕叶称亢宗公也绍之业弥隆桓桓武畧如彲熊入典禁旅出总戎创倭灭寇成肤功捷书飞奏惬宸衷骈蕃三锡酬其庸俾公灌输佐司农长河巨舰泛秋风千仓万庾靡弗充维公所至咸靖共蛮烟瘴雨瘁厥躬十年抱疴頥天冲优游返真归太空天子闻之为悼恫赠赗易名恩始终大宁赐域形穹窿官与营之祁连同史臣载笔铭公宫千秋万■〈礻冀〉无终穷

　　明文林郎河南道监察御史南滨陈君墓志铭

　　陈君讳登云字从龙别号南滨顺徳府之唐山县人万厯丙子举于乡明年丁丑成进士与予同籍予始识君于俦人中见其论议慷慨有烈丈夫风谓此少年英气耳徐叩其中则古今善败犂然毕具下笔滚滚数千言可立就问何以能尔君曰吾少病痞百疗罔效为家大人忧窃自念痞者否也可以通否惟穷理乎因下帷日发诸载籍读之更无他念葢二载而病如失遂有今日予笑曰固不闻书能疗疾君既以此治身矣今渐服官可以此治人乎君亦笑曰吾志也誓必不负予壮其言戊寅除鄢陵令君至鄢见细民苦于豪强文法舞于奸吏冗费无节赋役不均田野荒芜学校颓废河水为患流亡载涂叹曰此一邑之病也首黜积役数十人捕所谓五虎者置之法躬履畎亩度境内田为三等赋役以是为差变大班坐月为会银岁所省以若干计令讼者得以垦田赎罪所垦岁百余顷为建屋宇置器具牛种以招复业者来者既众复教以种植桑榆以益其生业洪沟青泥诸河为扶沟所壅岁溢为灾即力争于部使者卒令邻封毋得壅激而河患顿息斥俸余捐赎锾新学宫给学田兴除之外一意以教化为务详见绘徳吟仁编及政事纪畧中癸未拜监察御史君为御史初按辽左次按晋后按中州按辽时适当大阅上罢遣大臣以属君君为悉心稽核条上安邉十事而其所特疏者在议赏功之典大畧言首功之赏给发不时贫军不能枵腹以待不得不鬻之富人富人挟其赀以冐功累级多贵至叅游者此其人力不能御敌智不能谋敌而冒滥名器混淆体统役占军士糜费俸给边镇之蠧无大于此在晋在中州值岁大饥晋人犹以木皮草根杂土为食中州则父食子夫食妻以人肉为市以鴈粪为粮矣君皇皇然为请蠲请赈请弛山泽之禁请借留都之储天子手其疏恻然动念为发帑金数十万以至宫闱寮宷咸捐赀捐俸佐之而君亦自清赎金得万三千为郡邑籴本至今为豫人利葢辽左之冐功如人有痼疾牢不可破而晋与中州则譬人病尫羸奄奄待尽非急扶其元气不可复生故君先其要者如此若夫约己率属激浊扬清则君丰裁尝有余勇不能殚纪焉矣君居西台先后侍经筵监会试主计吏筦京畿壮懐直气霜肃风行有触必言有言必尽如疏论陆冡宰罗宗伯徐冏卿胡都谏郑戚畹多人所不肯言不敢言者无所避忌予谓君立朝以正直忠厚为本兹不太甚乎君曰不见吾冠乎触邪吾职也若事闗宗社祸伏隠微吾知而不言则吾痞将复作死矣岂必机穽之间斧钺之下能死人哉君独立行一意大率若此信阳王太史素不识君见其祈天永命疏嗟嗟叹赏谓为隆万以来名臣奏章第一忌君者争欲甘心于君而主上明圣竟无微谴加君者君几满九载推少京兆廷尉丞俱不报君度不为世所容即以假自劾归君所居当孔道行李徃来慕君名多就问者君虽抱疾犹喜肃客每语及时事意有所不可辄不胜愤至强起坐榻上语刺刺不能休以是病转増予尝贻书戒之谓身既隠矣自宜杜门谢客不当复问理乱黜陟事君是之而不能从也病剧犹口占云一死宁堪惜终懐世道忧谤从直上起官耻曲中求因索竹叶茶啜其半以其半酬地曰天下事尽付此杯中矣遂卒是万厯丁酉六月二十五日也距其生嘉靖庚戌七月二十八日得年四十有八耳君严于饬吏治而厚于恤民隠急于崇节义而勇于折奸雄使竟其用则其敢为敢当之才不回不挠之气将大有所树立而有志未就竟郁郁以死葢君之少也痞在一身通塞之权自已操之故塞者能通而君病已君之仕也痞在世道通塞之权不自已操故塞者卒不能通而君病死柱石王君状君谓君忧国忧民死而后已信哉君性孝友闻太公讣水浆不入口者三日哭泣几至丧明事太孺人能先意承志陈之先本柏乡人张姓其姑有适陈氏者无子以太公为子遂从今姓君既通籍言于太公请归其宗太公以受陈父恩不许君不敢复言乃构祠堂一区置祭田二百亩择近属二人主祀事又割腴田百亩赡其族以报陈复置田三百亩付工本牛只银百以报张匾其堂曰景范葢慕文正公而思效之也至其所置义仓置学田置义塜种种厚施不可枚举呜呼君岂一于謇谔者哉君父志大封文林郎鄢陵县知县母施氏封太孺人配张氏封孺人子二诰廪生娶柏乡魏上舍大用女司马槐川公之孙女也诏娶内丘庠生乔国英女女二俱夭孙女一许聘南宫周太守友程子某诰辈将以岁己亥某月某日塟君于泜水之阳而以状来请铭予谨抆泪为志其大者而系以铭曰矫矫陈君雄才迈众性惟伉直心则空洞志厉鹰鹯政成鸾凤鸾凤伊何加恵穷民视彼痌瘝不啻切身冬日比爱乳哺称仁鹰鹯伊何澄清揽辔有轮斯埋无器可忌白简生风乌台树帜世尚媕阿疑君若刻读君之疏孰不动色太史有评可称遗直上竞贪残下苦雕瘵以拊以循繄君是赖小民有编何惭遗爱道之将行君痞乃痊道之将废君命弗延于人何尤行止惟天自君大还时政日秕使君而在徒益其痞吁嗟陈君可以死矣

　　陜西布政使司左布政使云田寗公墓志铭
  </div>
  <div class="pagination">
   <a href="淡然轩集_page4.html">
    上一页
   </a>
   <a href="淡然轩集.html">
    1
   </a>
   <a href="淡然轩集_page2.html">
    2
   </a>
   <a href="淡然轩集_page3.html">
    3
   </a>
   <a href="淡然轩集_page4.html">
    4
   </a>
   <span class="current-page">
    5
   </span>
   <a href="淡然轩集_page6.html">
    6
   </a>
   <a href="淡然轩集_page7.html">
    7
   </a>
   <a href="淡然轩集_page8.html">
    8
   </a>
   <a href="淡然轩集_page9.html">
    9
   </a>
   <a href="淡然轩集_page10.html">
    10
   </a>
   <span>
    ...
   </span>
   <a href="淡然轩集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
