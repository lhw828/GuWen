<!DOCTYPE html>
<html>
<head>
    <meta charset="UTF-8">
    <title>晦庵集 - 第 103 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 103 页/共 166 页</h1>
    <div class="content">　　集注解回也其庶乎屡空章言其近道又能安贫也窃疑又字似作两截葢乐道故能安贫而安贫所以乐道也
　　世间亦有美质而能安贫者皆以为知道可乎更思之论笃是与章集注【云云】详此文义恐只是説不可以言取人下文又言不可以貌取人何也
　　色庄便是兼着貌字
　　祭义
　　深爱和气一节承上文孝子之祭不诎不愉不欲等语而发非独为敬齐之色一句也其下乃迤逦杂记孝事未必为祭发也所编者但取其相闗者附之经下其全篇且与泛存祭统先于祭义亦无害也
　　乡饮酒义谨按此篇自乡饮酒之义而下先儒以为记乡大夫饮賔于庠序之礼自乡饮酒之礼而下先儒以为记党正饮酒于庠序以正齿序之位今详考其文由前之説则有所谓古之学术道者将以得身也【云云】固足以见賔兴之意由后之説则有所谓六十者坐五十者立侍以听政役之类亦足以证序齿之事但某窃疑仪礼所载乡饮只是乡大夫兴其贤能而以礼賔之不知説礼者何取于党饮而记为是义据郑注云汉郡国以十月行此饮酒葢取党正之説然则自乡饮酒之礼而下岂自成一章之文乃世儒述其所以有取于党正之义而因以傅益之耶浅陋未得其説
　　此无他义只是作记者并举之耳
　　燕义首载庶子官一节未详据文势恐当以诸侯燕礼之义为篇首而置庶子官一节于篇末乃成文耳
　　当如此
　　内则一篇文理宻察法度精详见古先圣王所以厚人伦美教化者无所不用其全某疑中间似有难看处如饭黍稷稻梁【止】大夫于阁三士于坫一一节与上下文似不相蒙岂特载此因以着夫贵贱品节之差耶又凡养老【止】衣而养老一节疑王制文重出不然亦岂先王之成法因子事父母而达之天下以及人之老哉又曾子曰孝子之养老也【止】至于犬马尽然而况于人乎一节虽承上章养老之文而云然此篇既曰后王命冢宰降德于众兆民则是古昔盛时朝廷所下教命恐不应引到曾子之言疑是他简脱误在此耳又凡养老五帝宪【止】皆有惇史一节疑错简恐或当在上文衣而养老之下又淳熬【止】以与稻米为酏一节亦疑错简恐或当属上文冬宜鲜羽膳膏羶及雉兔皆有芼之下自此外数节上下井井有条独此未易晓畅
　　养老一节旧亦疑之似当削去【曾子惇史两节亦然】但説饮食处未知如何更详考之【所削去者亦须别收勿使漏失】
　　某比在侍侧见余正甫云奔丧投壶两篇可补仪礼之阙心甚喜之近见礼记释文引郑氏篇目注独此二篇注云实曲礼之正篇也余皆否某窃详谓之正篇则非先儒杂记之文又按仪礼疏云仪礼亦名曲礼又礼器注云曲礼谓今礼也礼篇多亡本数未闻某谓郑氏所谓今礼即指仪礼而言然则可补仪礼之阙似无疑矣内则附昏礼后作传文亦善少仪附相见礼则疑未安葢其间数节见少仪已编入本篇矣余为杂记恐不足以相证而徒足以相乱耳未知是否礼经残缺可疑者不能一二数凡此非敢泛然烦渎师听但据眼前编集文字因致愚虑于其间理既有疑问不容已自余不惟不敢肆其狂斐即亦未暇及悉告尊察
　　少仪亦是无收附处且因篇首之言而附之耳若以为疑不知却合如何区处幸批报也
　　答赵恭父
　　所喻数条皆善然当实用其力乃见意味徒为空言虽多无益也大学或问所改首尾兼该本末具备若只读一半截便下注脚宜其不能不有偏倚之疑也鄙意却嫌全提直指四字近禅学语未暇改也又论亦有真知而自欺者此亦未然只此自欺便是知得不曾透彻此间昨晚有尝鼠药而中毒者几致委顿只此便是不曾真知砒霜能杀人更何疑耶然又不是随众畧知之外别有真知更须别作道理寻求但只就此畧知得处着实体验须有自然信得及处便是真知也所谓退人一步低人一头者此则甚善致道恐亦不可不闻此説可更相勉励今已是不得已而从官唯有韬晦静黙勿太近前为可免于斯世耳一或不幸为人所知便不是好消息也
　　答赵恭父
　　所论大学则似不必如此致疑此等大槩讽咏畧见经意以助知新之功耳如此拘滞却成支蔓而堕于异学之所诃矣要之淇澳言其明德而可以新民以见明德之极功烈文因言非独一时民不能忘而后世之民亦不能忘以见新民之极功自是语势当然况又无可疑耶亲贤乐利上四字皆自后人而言下四字或指前王之身【亲贤】或指前王之泽【乐利】又皆毫分缕析无可疑者可试考之当自见得也
　　答赵恭父
　　道心虽微然非人欲乱之则亦不至甚难见惟其人心日炽是以道心愈微也
　　人之所以为人以其有是性耳若云性之所以为性则语意大重复矣
　　君子之时中与索隠行怪两章未是可更将章句反覆体认不须便如此立説也
　　体羣臣子庶民子字与吕説不异体字虽小不同然吕説大意自好不欲废也劝者所以致吾亲爱之心而慰悦其意也亲亲似多一字然非大义所系不能深论也前知之説章句中説得已自分眀
　　经纶大经立大本似亦是看得章句未熟
　　知逺之近亦不必如此迫切却有不实之病知风之自一句尤无着落须看教寛平着实乃佳耳
　　大学若从物格上看下去即不可不如此之意甚少更详之
　　答赵咏道
　　熹求道不力衰晚无闻辱问之勤不知所以为报然少尝闻之天下有正理唯博学审问慎思明辨不先自主于一偏之説而虚心以察众理之是非乃可以自得于一定之説而无疑若得一先入之言而媛媛姝姝自以为足便谓天下之美无易于此则不唯不足以得天下之正理亦归于陋而已矣胡子曰学欲博不欲杂欲约不欲陋此天下之至言也愿明者以是思之若曰佛老之説众人亦知其非岂以彼之明智而肯取以为用此殆侏儒观优之论今固未论有见于吾道者之如何但读近嵗所谓佛者之言则知其原委之所在矣此事可笑非面见极谈不能尽其底里然为学之初便欲穷其説之是非而去取之则又恐緑衣黄里之转而为裳也如渉大水渺无津涯要当常以圣贤之言为标凖则不至于陷矣令弟致道在此相聚数月虽未能悉力鋭进亦似颇识为学之门戸经由必能具道此间曲折凡此所未及言者可问而不暇尽布也
　　答赵致道【师夏】
　　所疑理气之偏若论本原即有理然后有气故理不可以偏全论若论禀赋则有是气而后理随以具故有是气则有是理无是气则无是理是气多则是理多是气少即是理少又岂不可以偏全论耶
　　答赵致道
　　周子曰诚无为几善恶此明人心未发之体而指其已发之端葢欲学者致察于萌动之微知所决择而去取之以不失乎本然之体而已或疑之以谓有类于胡子同体而异用之云者遂妄以意揣量为图如后
　　此明　　　　　　　此证　　　　恶几周子　诚几善几　　胡氏　　诚几
　　之意　　　　　　　之説　　　　善几
　　善恶虽相对当分賔主天理人欲虽分必省宗孽自诚之动而之善则如木之自本而干自干而末上下相达者则道心之发见天理之流行此心之本主而诚之正宗也其或旁荣侧秀若寄生厐赘者此虽亦诚之动则人心之发见而私欲之流行所谓恶也非心之固有葢客寓也非诚之正宗葢庶孽也茍辨之不早择之不精则客或乗主孽或代宗矣学者能于萌动几微之间而察其所发之向背凡其直出者为天理旁出者为人欲直出者为善旁出者为恶直出者固有旁出者横生直出者有本旁出者无源直出者顺旁出者逆直出者正旁出者邪而吾于直出者利导之旁出者遏絶之功力既至则此心之发自然出于一途而保有天命矣于此可以见未发之前有善无恶而程子所谓不是性中元有此两物相对而生又曰凡言善恶皆先善而后恶葢谓此也若以善恶为东西相对彼此角立则是天理人欲同出一源未发之前已具此两端所谓天命之谓性亦甚污杂矣此胡氏同体异用之意也
　　此説得之而图子有病已畧改定更详之
　　四子言志一条程子曰夫子与防葢与圣人之志同便是尧舜气象故子路若达为国以礼道理却便是这气象也何也葢为国不循理道则必任智力不任智力则循理道不能出此二途也曾防有见乎发育流行之体而天地万物之理所谓自然而然者但吾不以私智扰之则天地顺序而万物各得其所此尧舜事业也子路则以才气之胜自以为虽当颠沛败壊不可支持之处而吾为之亦能使之有成子路诚足以任此矣然不免有任智力之意故志意激昻而气象勇鋭不若曾防之闲暇和平也然不曰理而曰礼者葢言理则隐而无形言礼则实而有据礼者理之显设而有节文者也言礼则理在其中矣故圣人之言体用兼该本末一贯若曾防则见其体而不及用识其本而违其末所以行有不掩而失于狂矣
　　得之
　　上蔡云佛氏之言性如儒者之言心释氏之言心如儒者之论情葢释氏以作用者为性而儒者以主宰为心所以相似也释氏以縁景而生者为心儒者以感物而动者为情所以相似也大要释氏不识理故其言递低一级故虽欲归于清浄寂灭而卒不能离乎形而下者也然虽递低一级而仅相似即其仅相似者实大不同何也其于作用则不分真妄而皆以为真其于感物则不分真妄而皆以为妄儒者则于其中分真妄云耳此其大不同也
　　大槩亦是
　　荀子言性恶礼伪其失葢出于一大要不知其所自来而二者亦互相资也其不识天命之懿而以人欲横流者为性不知天秩之自然而以出于人为者为礼所谓不知所自来也至于以性为恶则凡礼文之美是圣人制此以返人之性而防遏之则礼之伪明矣以礼为伪则凡人之为礼皆反其性矫揉以就之则性之恶明矣此所谓互相资也告子杞栁之论则性恶之意也义外之论则礼伪之意也
　　亦得之
　　答赵致道
　　人心道心一章其上三句只循中庸章句叙説看未有所疑所谓允执厥中之中不知指何者而言若言时中恐于提纲挈领处未遽及此若言未发之中则所谓人心道心正是因已发而言兼未发之时亦难以言执今欲于人受天地之中上看未知可否
　　程子曰惟精惟一所以至之允执厥中所以行之如此则所谓允执厥中正时中之中矣惟精惟一正是提纲挈领处此句乃言其效耳
　　程子言仕宦夺人志或言为富贵所移也愚意以为不特言此但才仕宦则于窒碍处有随宜区处之意浸浸遂入于随时狥俗之域与初间立心各别此所谓夺志也不知程子之意果出于此否又不知人未免仕宦而有此病又何以救之敢乞指诲
　　所喻夺志之説是也若欲救此但当随事省察而审其轻重耳然防微之间大须着精彩也





　　考异
　　荅汪叔耕来书【书有】熹扣首啓前此人还奉书草草深以未得面论为恨专人至此荐辱枉书获闻新岁以来起居佳胜为慰
　　少仪亦是无收附处【一无收字】










　　晦庵集卷五十九
　　钦定四库全书
　　晦庵集卷六十　　　　　　宋　朱子　撰书【知旧门人问答】
　　答朱朋孙
　　长书垂示尤荷不鄙所论为学之意又足以见雅志之所存也夫学非读书之谓然不读书又无以知为学之方故读之者贵专而不贵博葢惟专为能知其意而得其用徒博则反苦于杂乱浅畧而无所得也今一旦而读八书则其茫然而不得其要也岂足怪哉愿且致精一书优柔厌饫以求圣学功夫次第之实俟其心通意解书册之外别有实下功夫处然后更易而少进焉则得尺得寸虽少而皆为吾有矣欲为沙随程丈立祠甚善但衰病不堪思虑曲折已报余正父矣幸察之
　　答周纯仁
　　彼中既有故旧可以相依气候亦须差胜岭外又在乡里逺亦时得亲闱安问于理似亦可少安年来时论似亦渐平昨日又闻庙堂一畨除拜固不足为吾道之重轻然于故旧或畧能垂意但在自己分上只合闭门坚坐听其所为切不可因此便起妄念徒尔纷纭有损无益也所欲买书偶小儿赴铨未归己为托相识置到付之来人数在别纸可自检防付来楮券殊少不足于用已为兑数券买去然尚有不能尽买者及所补印汉书不知是要何等纸板様大小如何其人未敢为印有便子细报及当续为印也闲中无事固宜谨出然想亦不能一并读得许多似此专人往来劳费亦是未能省事随寓而安之病又如多服【阙】热药亦使人血气偏胜不得和平不但非所以卫生亦非所以养心窃恐更须深自思省收拾身心渐令向里令宁静闲退之意胜而飞扬躁扰之气消则治心养气处世接物自然安稳一时长进无复前日内外之患矣
　　答周纯仁
　　神也者妙万物而为言者也【止】既成万物也本义【云云】某窃谓上言六子用文王八卦之位者以六子之主时成用而言故以四时为序而用文王后天之序下言六子用伏羲八卦之位者推六子之所以主时成用而言故以隂阳交合为义而用伏羲八卦之序葢隂阳各以其偶合而六子之用行所以能变化尽成万物也伏羲八卦则兑震以长男而合少女艮巽以长女而合少男皆非其偶然故自动万物者莫疾乎雷至终万物始万物者莫盛乎艮皆别言六子之用故以四时之次言之则用文王八卦之序下则推其所以成用于隂阳各得【阙】　故用伏羲八卦之序若上用伏羲卦次则四时失其序下用文王八卦则兑震艮巽皆非其偶矣伏羲卦序与今卦序不同不知是孔子创为之而作序卦耶抑自文王周公系辞之后已更伏羲之序如此而孔子特以序卦明其义耶
　　伏羲自是伏羲卦序文王周公自是文王周公卦序
　　答周南仲【南】
　　往嵗湖寺虽尝获一面而病冗不能款扣余论后乃得见廷对之文切中时病深以叹服益恨相去之逺不得防聚以讲所闻也兹辱惠书又见季通具道游从切磋之益深以为慰比日雪寒德履佳福熹顽钝之学晚方自信每病当世道术分裂上者入于佛老下者流于管商学者既各以其所近便先入者为主而又驱之以其好髙欲速之心是以前者既以自误而遂以自欺后者既为所欺而复以欺人文字愈工辨説愈巧而其为害愈甚不有明者孰能舍其旧而新是谋哉来喻许以所疑下询幸甚大抵圣贤之言已是明白真实説尽道理读者但能虚心一意循序致详使其句内无一字之不通则其道理无一毫之不察矣切不可为人大言相诳如九方臯相马之説者而妄意驰逐于言语之外也方賔王每书来説得道理尽有归着知与游从可谓得友恐今已归嘉禾也周叔谨行草草附此不能究所言政逺切祈珍重
　　答周南仲
　　承喻教学相长之意尤副所望但为学之序必先成已然后可以成物反复来示似于自己分上未免犹有所阙恐不若且更向里用工也此心此理元无间断亏欠圣贤遗训具在方册若果有意何用迟疑等待何用凖拟安排只从今日为始随处提撕随处收拾随时体究随事讨论但使一日之间整顿得三五次理防得三五事则日积月累自然纯熟自然光明矣若只如此立得个题目顿在面前又却低徊前却不肯果决向前真实下手则悠悠嵗月岂肯待人恐不免但为自欺自诬之流而终无得力可恃之地也何程二君能招致之甚善甚善来书已报之矣【阙】　书中问及三事虽未要切然已是能着实讲究若【阙】　　未可量也后来之秀未见有能勇往直前探讨负荷以续传道之脉兹为可叹耳
　　答周南仲
　　诚其意者自修之首也毋者禁止之辞自欺云者知为善以去恶而心之所发有未实也慊快也足也独者人所不知而已所独知之地也言欲自修者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于已不可徒茍且以狥外而为人也然其实与不实葢有他人所不及知而已独知之者故必谨之于此以审其几焉
　　答周南仲
　　此言小人隂为不善而阳欲掩之则是非不知善之当为与恶之当去但不能实用其力以至此耳然欲掩其恶而卒不可掩欲诈为善而卒不可诈则亦何益之有哉此君子所以重以为戒而必谨其独也
　　答孟良夫【猷】
　　示喻为学之意甚善但伊洛垂训以持敬为先此要切之语若不于此处立得根本即读书应事思惟计度徒成纷扰卒无归宿之所也若能于此用力则动静之间无适而不为学矣有书数册托茂实送学中与诸生共之能往一观当有益也闻当路有奉荐者足见公论之不泯甚慰然更深其本以须时用乃所望耳
　　答许生　　【中应】
　　去嵗陆【阙】先过此极道左右贤德令闻之美甚恨跧伏无因縁相见今者乃承惠书一通反复读之益见所以求道乡学之意深以为幸至于称引前辈比拟非伦则有所不敢当也左右以应举覔官美名好事之学为不足学而欲讲乎义理以求修已治人之方固已不缪于所趋矣夫道之体用盈于天地之间古先圣人既深得之而虑后世之不能以达此于是立言垂教自本至末所以提撕诲饬于后人者无所不备学者正当熟读其书精求其义考之吾心以求其实参之事物以验其归则日用之间讽诵思存应务接物无一事之不切于已矣来喻乃谓读书逐于文义玩索堕于意见而非所以为切已之实则愚有所不知其説也世衰道微异论蠭起近年以来乃有假佛释之似以乱孔孟之实者其法首以读书穷理为大禁常欲学者注其心于茫昧不可知之地以侥幸一旦恍然独见然后为得葢亦有自谓得之者矣而察其容貌辞气之间修已治人之际乃与圣贤之学有大不相似者左右于此无乃亦惑其説而未能忘耶夫读书不求文义玩索都无意见此正近年释氏所谓看话头者世俗书有所谓大慧语録者其説甚详试取一观则其来厯见矣若曰儒释之妙本自一同则凡彼之所以贼恩害义伤风壊教圣贤之所大不安者彼既悟道之后乃益信其为幻妄而处之愈安则亦不待他求而邪正是非已判然于此矣又如所谓宁有人皆得见之过无或有不睹不闻之欺夫中庸之言正谓道体流行初无间断是以无所不致其戒惧非谓独戒惧乎隐微而忽畧其显著也若如来喻则人所共见之处间断多矣而曰循是存养不疾不徐吾恐其未免为好髙欲速之尤者也至如孟子所谓非义袭而取之文义本自分明而今学者未尝细考但据口耳相承以至施安失所者葢十人而二五也既勤下问不敢不尽其愚然亦未暇详究其曲折幸深察之当否俟报也近至富沙见陈安舍人説及建阁藏书事欲以记文见委而未得其详今收张卿元善蔡兄季通书备见首末偶数日脚气发作不能饮食而右臂亦痛至不能亲执笔惫卧支离口占布此知代期不逺他日病起草得记成当因薛卿转达代者或同官中必有能竟其事者但恐文词鄙俚议论不同未必可用耳
　　答章季思【康】
　　辱书具悉雅志大抵圣贤之教不过博文约礼四字博文则须多求博取熟讲而精择之乃可以浃洽而通贯约礼则只敬之一字已是多了日用之间只以此两端立定程课不令间断则久之自有进歩处矣
　　答顔伯竒昆仲【椅柖】
　　圣门设教具有科条持守讲习要当各致其功无所偏废而不使有顷刻之间断焉则当有以自得其趣矣
　　答杜叔髙【游】
　　往嵗辱访于湖寺且以佳篇为赠读之知所志之不凡然恨去国怱怱未得从容罄所懐也兹辱枉书并寄两论词意竒伟则所以知足下者益以深矣顾念顷与仁里诸贤屡讲此事尚多未契足下必已闻之若以愚言为是则固无今日之辨若以为非则又何以见语为哉圣逺道湮人心颇僻险词怪説杂然并起不惮于诬天罔圣诡经破义而务以适其利欲之私自非刚健明哲之才确然以胜私复理为己任者鲜不惑焉率兽食人人将相食其兆已见于此甚可惧也足下试以愚言思之反诸其身而验以圣贤之明训必有以得其本心之正然后可以烛理揆事而无不合毋徒苦心劳力为此附防穿凿而卒以陷溺其良心也
　　答杜叔髙
　　示喻克已之説甚慰所望道理分明本如大路圣贤又如此指示提撕不为不切今人都不理防却别去千生万受杜撰百般胡説乱道于自已分上了无分毫利益只可诳吓他人然亦只诳吓得不识底人若被识道理人旁边冷看成甚模様此区区所以于前日面论之际不能不失笑于贤者之言也今承来喻乃知后来思之有得力处此又见贤者资质本自过人但从前本欲诳人却反为人所诳今日一闻逆耳便能发悟于心不易得也然克已固学者之急务亦须见得一切道理了了分明方见日用之间一言一动何者是正何者是邪便于此处立定脚根凡是已私不是天理者便克将去不但轻躁二字也辛丈相防想极款曲今日如此人物岂易可得向使早向里来有用心处则其事业俊伟光明岂但如今所就而已耶彼中见闻岂不有小未安者想亦具以告之渠既不以老拙之言为嫌亦必不以贤者之言为忤也
　　答程生【珙】
　　示喻正名之説胡氏所论固有未尽然其大义谨严而圣人之妙用变通又自有不可测者不可以私情常识议其方也如以为疑则食肉不食马肝未为不知味姑置此而议其切于吾身者焉可也
　　答王南卿
　　熹方幸闲中得与一二学徒整理旧书而忽蒙恩收用虽实衰老不敢以逺为辞但恐迂疎议论多与时背一辞不获比已再上传闻诸公亦无相彊之意计必得之矣万一未遂则又未知所以为计也示及队图虽不知兵然顷读曹公杜牧孙子见其所论车乗人数诸儒皆所未言唯友人蔡季通每论此事以考周礼军制皆合今得此书乃知前辈已尝用之而有效矣是其可传无疑也跋尾所论皆精当卒章辨荆公事则恐未然家有荆公与襄敏公手帖数纸见当时事若非荆公力主于内则羣议动摇决难成功但是后来襄敏见其他政事多出于聚敛掊克之意故不免有异论耳若论熈河之事则二公实同心膂无异説也幸试思之恐须畧转换过乃可取信其帖今録以上呈荆公政事固多失然此一事却是看得破也
　　答王南卿
　　长沙除命深感上恩但老病衰懒昏塞废忘恐不能堪一道之寄而再辞不获上语丁宁伏读皇恐遽欲起拜而鄙意尚有少疑又苦足疾未容拜受遂且宿留更须旬日可决去就万一可往不知老兄能一乗兴相过否所欲扣者千条万端非面不能究但恐不成行即此防又未可知承所改后语甚佳但恐金人立嘉勒氏后一节恐不足深辨耳彼于我为外臣而反连夏防以为边患则我之讨伐自为义举彼于金人非相吞之国则金人立之以树党在彼不失为逺交近攻之计而外假存亡继絶之名又足以使之怨我而德彼亦其狡计之过人也岂足为义举哉且嘉勒斯赉既有罪则当时讨其所立之子自不为过正不必以讨其叛孙自解虽或金人能立斯赉所立之后亦未足以愧我而为贤也又谓因进阵法而或以咎荆公亦不记是谁説然此事只合论其取之是非而其琐细皆不足较若果是矣则虽进阵法亦何不可之有耶又云今为荆公之累恐此句亦未甚稳不知盛意是谓我累彼耶彼累我耶若我累彼则此语可用而非所为立説之意不然则恐当改之为安或云今以荆公为累语意似觉深厚也妄论如此目昏不见字潦草勿怪而并详之幸甚幸甚阵法印本有便求数册
</div>
    <div class="pagination">
<a href="晦庵集_page102.html">上一页</a><span>...</span><a href="晦庵集_page98.html">98</a><a href="晦庵集_page99.html">99</a><a href="晦庵集_page100.html">100</a><a href="晦庵集_page101.html">101</a><a href="晦庵集_page102.html">102</a><span class="current-page">103</span><a href="晦庵集_page104.html">104</a><a href="晦庵集_page105.html">105</a><a href="晦庵集_page106.html">106</a><a href="晦庵集_page107.html">107</a><a href="晦庵集_page108.html">108</a><span>...</span><a href="晦庵集_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
