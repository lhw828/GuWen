<!DOCTYPE html>
<html>
<head>
    <meta charset="UTF-8">
    <title>筠谿集 - 第 4 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>筠谿集 - 第 4 页/共 26 页</h1>
    <div class="content">　　吕本中太常少卿
　　礼乐政化之所自出后世文胜道隠寖失圣人之防朕欲息邪距诐而反之正思得好古博雅之士以辨明之尔操履之正克世其家问学之醇不悖于道发为词章炳然其华顷由柱史遽起丘园之兴真祠均逸亦既逾年今予命尔以秩宗之事昔鲁不弃礼而齐亲之治乱一轨百世可循益尊所闻追还邃古之风以成予治朕之所以望尔顾岂钟鼓玉帛云乎哉
　　李光知洪州
　　朕据险阻以制强胡倚循良以安逺俗眷豫章之重镇实江右之名区非兼文武之资曷副兵民之托载畴在服允得其人具官某操行直方秉心端亮备罄匪躬之节屡陈告后之谋入冠六卿出当一面忠嘉自许见松栢之后雕威名所临信藜藿之不采其往厘于南土以坐控于上防方淮楚环多垒之师章贡羣弄兵之冦先事而预防则近扰患至而无备则易危尚赖折冲用寛忧顾克祗明训益状逺猷
　　任申先徽猷阁待制
　　左右持槖之臣皆得以陈天下事而献其可否惟克用常徳防非吉士则于予一人有尽规之义具官某名臣之裔端亮不渝自信独行险夷一节朕起诸沦落之中寘彼荐绅之上载笔螭陛代言纶闱书法摛词无愧前识逾年去国有郁公言其还近班晋寓西清之直惟乃父正色立朝危言悟主遗风凛然久而弥着今朕亦以此望尔尔其益懋贤业勿替家声以永无穷之誉
　　辛次膺湖南提刑
　　具官某頴考叔一言而施及庄公人心所同若执符契傥得其合孰不为之动听尔才通而有守言髙而可行久司谏垣赖其朝夕之益将母之请实隠予懐朕方以孝治天下忍违其欲使不得致养于亲哉寓直道山以为尔宠按刑湖外以便尔私若夫扬清激浊而厉在位布徳施仁而绥逺俗斯尔畴昔之所勉朕者尚奚多训
　　李公懋湖北提刑
　　具官某书曰本固邦宁易曰厚下安宅朕履危思安稽于古训凡立政造事必求所以厚下固本之道尔端劲不拔质直无华言必及民志先体国虽纪纲之地不可去贤然欲禁暴戢奸以除民害非有惠爱之术而深达朕言意者不能也湖湘之间残于摽掠困于征求肆予命尔按兹祥刑一方之治悉所当察尔惟力行所见之学能践昔日之言则朕于斯民复何虑焉
　　任申先转一官致仕
　　亏盈益谦者天之道难进易退也士之常惟富贵贫贱不以动其心则用舍行藏皆能适于正具官某承家有端直之誉治已以防劲之规善刀而藏几老于世韫玉而待卒闻于朝朕寘彼周行擢之法从虽陈蕃之志未遂而贾谊之言畧施逺揽抗章恳求谢事既独髙于止足俾交养于智恬肆颁増秩之荣姑遂挂冠之逸冀无妄而勿药庶厥疾之有瘳尚体眷懐勉思后効
　　胡铨保守吉州转通直郎
　　乘障之功非所以责贤腐儒之説或至于败事尔以文艺擢寘甲科下帷穷经十年不调当胡虏乱华蹂践郡邑而能率众仗义壊其机牙使奸不得发一方以宁朕甚嘉之其进官资以示褒宠
　　阎亮等承节郎
　　胡马乱华列城震扰尔等被坚御侮贾勇鏖战具有劳绩爰陞品秩再锡命书往服恩荣益思报効
　　李光封赠故父
　　朕大飨合宫受厘宣室诞布自天之佑普霑在服之臣具位某父某韫玉积躬籝金垂训流风甚逺于公之门既髙种徳方兴毕万之后必大是生俊杰为予忠良属兹俎豆之陈方倚藩维之寄肆颁茂典追贲幽扃慰其罔极之思示我无私之泽
　　张俊封赠三代
　　曽祖
　　朕稽三代之礼文参九筵之遗制大飨上帝并侑祖宗用答神明之休均锡中外之福具官某潜徳不彰庆流后裔是生贤杰为予虎臣兹禋祀之克修宜厖禧之咸被进阶帝保时国上公尚其有知歆此殊宠
　　曽祖妣
　　朕卜季秋之吉有事合宫爼豆既彻爰锡大赉矧予上将之先可后褒崇之礼某氏妇徳淑慎流福后昆有孙而才为朕信布是用延敷帝祉肆锡命书进加大国之封式示重泉之宠魂其不昧尚克钦承
　　祖
　　朕尝胆艰难注意将帅廼者受厘宣室昭答神休念予推毂之臣不预执笾之事申及先世咸锡异恩某官慎行修身隠躬不耀惟时上将系尔闻孙肆予飨帝之成广霈荣亲之泽位隆帝傅宠及九泉朕之待将帅之礼无不极矣尚祈精爽不昧钦承
　　祖妣
　　源深者流必长本大者末必茂国有上将功葢一时推荣其先可后褒典某氏徳配君子行着闺门遗芳流祉至孙而大兹者肇隆新礼均锡鸿禧爰増大国之封以正小君之位时为茂宠用贲泉扃
　　父
　　朕念飨亲尊祖莫大于配天故绵蕞新仪参稽古制荐馨神灵上下昭格是用推亲亲之恩以慰天下之为人后者况予寄阃之臣乎具官种徳不遇为时遗贤义方之训知以教子俾予登坛仗之将忧君许国忠贯日月者其来盖有自矣逮兹毖祀宜亨神禧进位公师用昭异数精诚如在服我宠灵
　　母
　　朕思考叔之孝咏南陔之章则知人情生以养亲为先死以显亲为重也故礼成太室泽浃在廷爰及幽冥悉加叙进某氏积行于躬克配令徳粤有贤嗣辅我中兴兹大飨之既成宜洪休之咸被是用大汤沐之封涣夜台之宠尚其不昧歆此恩荣
　　黄积厚都官郎中
　　列曹诸郎各有秩叙至于用人则无重轻之间然非不得已不使后来者居上也尔学行之懿自朕亲擢优防省戸强敏有闻姑从次迁以俟褒识往钦乃事勿怠厥修
　　吏部侍郎刘宁止落权字
　　力久则工能善其事因任则人能尽其才朕率是道以驭羣工故虽侍从之臣亦或序而后进具官某才优而有济学博而可行蚤稽公言寖寘显路自摄卿贰于铨部亦将两阅于星周载畴试可之功就锡为真之命方今仕流甚冗而朝或乏才官曹虽多而士或失职朕甚惑之夫任既久则见益尽名既正则责益专献可之猷勿俟朝夕
　　王绹赠官
　　委质策名当尽匪躬之节饰终隠卒必崇归厚之风怆予旧弼之良遽起哲人之叹肆颁命典庸示褒懐具官某奥学造微闳才经世早赴功名之防遂登丞辖之司许国以忠亦艰难险阻之备至保身而退知用舍行藏之有为朕方体大舜之同人稽成汤之圗旧亟闻沦谢良用防伤锡以崇阶用追贲于泉壤禄及后嗣将益大其门闾尚克有知服我休命
　　押马毋丘防转一官
　　尔驰驱王事道阻且长能使牧人去其害马进官一等以旌汝劳
　　彭大节补承信郎
　　毁家以纾国难麟经褒焉尔祖以赀奉公军用不乏一官及汝以报其忠往服宠休益务恭恪
　　范璿枢宻院检详
　　国家多事而来政令赏罚自右府出较之中台或相倍蓰故张官设属必得明慎通练之吏庶几事举而奸弊不作以尔言行有则悃愊无华久于郎潜有蕴未试往聨宥宻之属凡政令之出纳赏罚之重轻必致详焉毋使善誉减于为郎尚慎之哉
　　王迪左司郎官
　　文昌天府众务泉薮左右置属分掌列曹凡事之出纳皆得折衷之而听于长得其要若挈裘领不然治丝而棼之不胜应矣尔才可剸烦知能挝伏弥纶省闼强济日闻爰因其能就陞厥次并恭乃事以审法令以明辨诉以谨文事案牍之程度毋习故常惮于绳纠驯致庶政之则惟尔休
　　魏安行大理寺丞
　　汉朝先经术以用人仲舒本春秋以议狱尔文雅饰吏平易近民因其所长必能为朕持天下之平使刑不滥而民不寃廷尉之属肆予命尔尚往钦哉
　　知邓州穰县杜琮转二官
　　朕慎惜名器不以假人惟时战功无小不録尔备吏百里廼于拔城防阵具有劳焉进官二级増气三军毋怠钦承往思报称
　　乔仲福赠正任承宣使张景正任观察使刘承衡友遥郡观察使
　　朕以节义望天下士于今有年而见危致命求之荐绅尚不多得于吾行阵之间乃有人焉具官某勇冠三军身鏖百战夙赖干城之畧方迟敌忾之功属叛党背鼔众不返而能懐忠守节义不俱生视死如归不为国辱峻陟使名疏恩后嗣岂独重义为九泉之荣盖将显忠为三军之劝尚其不昧歆此宠休
　　郭沔閤门祗
　　祗事上閤出入禁庭右列髙选也尔勤劳王事茂着厥功肆予命汝是为异恩益务恪恭以思报称
　　杨举直循一资
　　昔者王师致讨运营淮上飞刍挽粟人用告劳尔令行百里运不絶道使军不乏而士益振以迄有成赏可后哉进资一等以示褒嘉
　　王俣防路提刑
　　朕钦慎庶狱宁失不经常恐一夫不被其泽必慎求于成徳以总治于祥刑以尔忠厚有余靖共自守早冠多士尝参迩聮久分剖竹之符屡下赐环之命谓不容于俟驾乃未闻于造朝爰锡命书按刑巴峡惟吏克知畏而民以不寃则为称职尚往钦哉
　　曽开中书舍人
　　两掖极诸儒之选中书本庶务之原宣徳意以形四方孚号令以鼓天下任人圗旧出命惟新具官某端靖不渝冲和无竞辞有典要徳为老成忠节着于三朝威畧伸于两镇兹起真祠之秩来归禁路之华惟坦明之文动于羣听深切之论沃于朕心使老癃扶杖以期生悍武闻风而思奋时汝称职助予圗功
　　赵思诚中书舍人
　　【上词同】具官某学博而资深辞华而知要早擅翩翩之誉备输蹇蹇之忠廉靖有常笃信无倦兹赐环于祠馆归持槖于禁林【下词同】
　　马士存赠两官与一子恩泽
　　朕求节谊之士于戎马以来固未多得盖处死之难人情所同尔许国以忠久从金革临难不夺至于陨身可无褒荣以慰泉壤晋官二级禄及后昆尚克钦承毋防结草
　　霍兴赠承信郎
　　舍生取义知命者所难而尔能体国奋忠殒身王事锡官一等追贲九原魂其有知歆此殊宠
　　章承祖循一资
　　千里馈粮师不宿饱其责甚重顷者淮壖转饷为急飞挽之事尔或有劳进资一等姑以示劝尚其勉之
　　燕仰之大理评事
　　万方之狱决于廷尉而左右平专可否于情理之间一失其当死者不可复生矣尔以才称习于法令往居是职可不慎哉
　　防州通判崔仲通转一官
　　坚壁挫敌兵家所难虽曰金汤可恃而临敌不惧失之毫厘民不堪命矣尔顷丞蜀郡多垒在郊御侮之功克全千里其増命秩用劝为臣使知夫仗节死谊临难毋茍免也
　　李发转三官
　　尔忠勇自奋万里一身能致敌情助我制胜夫责之难则报之重晋官三等是为异恩往服宠荣益思勉励
　　郭贵赠两官成忠节
　　春秋之法死王事加二等尔临敌致命奋不顾身朕何惜不追进官资以为尔地下之荣乎尚其有知歆此殊宠
　　陈珍转一官
　　尔比整舟师备御海道淹留嵗月灼见宣劳进秩一阶以示褒劝
　　张安国换给承节郎
　　尔以劳入官越时既久比加考覆载锡命书祗服恩荣益恭乃事
　　衡州茶陵县广泽公封明灵广泽公
　　朕以道御世无间幽明有功于民必加崇奬尔威行千里惠及一方雨旸以时无祷不应虽民和降之以福惟正直则依人而行其锡隆名用旌灵贶益敷利泽以答宠荣
　　曽慥湖北兼京西路运副
　　襄邓疆理之初荆湖剽掠之后疮痍未合师旅荐兴所以饷给而拊循之非通敏忠厚之吏不以轻付也尔蚤以材猷见推士类久司计漕绩用有闻其进官聫兼荆襄转输之任俾惟新之俗民不告病既老之师士不阻饥时为汝职尚其勉之
　　朱松校书郎
　　朕寤寐求贤思得天下之士未见君子犹恐失之尔学行有闻达于予听便朝赐对敷纳可嘉肆颁命秩之荣分职书林之秘麒麟天禄尔所旧防勉副简求益务涵养
　　常明秘书省正字
　　朕储书中秘以萃羣英推择成材出为时用尔绩文种学望誉甚休尔雅之词见于已试其往逰于藏室以纵览于秘文藏器待时嗣有褒宠
　　霍蠡总领荆湘财用转一官
　　朕宿兵边隅坐制羌虏预为足食之计曲尽理财之方而吏或侵渔军多冗滥致餽饷不继于道征求荐及于民朕甚病之尔以才猷列于郎位将命以往知无不为力究原不畏强御连营尽得其军实列郡悉知其吏奸风力隠然济以心计有臣如此朕何虑焉超进一官姑以示劝益恭乃事朕不汝防
　　勾涛起居舍人
　　朕统临兆民若驭六马言动之间防不抑畏故左右置史簮笔对仗分侍便坐系日而书之所以警今垂后其任顾不重哉以尔老于文学辞华蔚然好是正直气节不挠力求古人之心有意当世之务雍容省闼望重一时肆予命尔以记注之事往践右省职清而地近其体东注之意益励乃为嗣有褒宠
　　李擢袁州李正民筠州
　　筠袁之间盗贼连壤戸口耗于剽掠郡县为之绎骚必择循良之臣以施安集之政具官某嘉猷敏济懋徳纯成被遇两朝罄献纳论思之益周旋一纪宣藩维屛翰之劳念方圗旧而与之赴功岂容遗贤而久于均逸往分郡寄共拯民艰广汉之治在頴川力回犷俗龚遂之安于渤海坐致淳风其酌猛寛以圗治効
　　蒋璨淮东运副
　　朕疆理淮甸克复神州环冦之师殆将百万致粟一石率当几钟维兹转给之功必得开敏之吏尔儒雅自将材猷可倚总挽粟飞刍之任无伤财害民之讥奏言便朝灼见心计载颁宠数増重使华其上体于眷懐益务修于职业俾粮不絶道赋不加民而用度足则予汝嘉
　　赵子岩广东运判
　　五岭以南无虑数十百郡县分命部使者察之惟时计臣虽摠转输而吏奸民隠皆得上闻实耳目所寄流惠于万里者也尔蚤以材能寖被器使祥刑南服誉处甚休就易使华往按东道其奉诏条宣徳泽治财赋明刺举毋以接荒徼而怠拊循毋以逺廷朝而畧法度靖共尔位称朕意焉
　　知荆南府王庶复徽猷阁直学士
　　荆湘万里实国上防师帅一方为时重寄爰择西清之之望往绥南服之民善最既闻褒嘉可后具官某才猷敏济气节刚方洞明韬畧而本之诗书妙达权谋而由于法度肆畴嘉绩作镇钜藩迨兹报政之优备着宣劳之効流庸自占仁风浃于遗黎桴鼓不惊威名憺于隣敌允资控制以寛顾忧载陞延阁之华用益帅旄之重虽尔旧物惟予茂恩勉圗终功嗣有休命
　　长入祗陈胜转一资
</div>
    <div class="pagination">
<a href="筠谿集_page3.html">上一页</a><a href="筠谿集.html">1</a><a href="筠谿集_page2.html">2</a><a href="筠谿集_page3.html">3</a><span class="current-page">4</span><a href="筠谿集_page5.html">5</a><a href="筠谿集_page6.html">6</a><a href="筠谿集_page7.html">7</a><a href="筠谿集_page8.html">8</a><a href="筠谿集_page9.html">9</a><span>...</span><a href="筠谿集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
