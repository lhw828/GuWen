<!DOCTYPE html>
<html>
 <head>
  <meta charset="utf-8"/>
  <title>
   青谿漫稿 - 第 15 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   青谿漫稿 - 第 15 页/共 18 页
  </h1>
  <div class="content">
   赠写真髙司训序
　　西蜀髙君【阙】以湘乡司训谒选来京师改任云南郡庠将行适有道君善写真有声缙绅间予亟延致之遂为予写同年诸翰林小像为图果能各得其真众欲君家写一巻而君期之迫驾言予迈不可留已咸恨识君之晚别君太速无以偿所怀也乃各赋诗以谢将为后防张本焉诗且成巻属予序之因告之曰昔胡邦衡氏尝云画莫难于写真非写形似之难写心之精防为难也盖君子小人貌或类而心不同写其形似而不得其心之精防或以小人为君子未见其能写也今君能得其心乎苏子瞻氏亦云传神与相一道欲得其人之天法当于众中隂察之今乃使人具衣冠坐注视一物彼方敛容自持岂复见其天乎凡人意思各有所在或在眉目或在鼻口虎头云颊上加毛其精采殊胜则此意思盖在须颊间也优孟学孙叔敖抵掌谈笑至使人谓死者复生岂举体皆似亦得其意思所在而已今君能得其天乎夫求其天者存乎神求其心者存乎目于斯致力焉无弗肖矣君方以读书施教为职事此亦宜非所当精然盛明之世岂无若麒麟凌烟诸功臣与濂洛关闽之六君子者出将欲图传其象使天下后世知我国家勳烈道徳之盛有过于汉唐宋者顾不有赖于斯而君亦不可不加之意也君行矣倘于胡苏之言有得焉请吮毫试墨以俟
　　赠福建按察佥事任君赴官序
　　君子之为学也知行之功盖不可以偏废故昧于知者则踬于行茍有所知而才不足以充之亦徒耳然天下之事知之恒易而行若难何也平居执巻挟防日与圣贤之言议相防切上下古今成败利钝大小缓急之异莫不暸然心目之间夫人能知之而能言之及乎验之于行或时有所制或位有所格深言之以为迂力举之又以为激于是率为因循茍且之计而其所知不能尽逹之于行者徃徃有焉而非行之果难也虽医之于病亦然知证易用药难药具矣病者之服不服又有不可必者而医之于技则不可以不尽心焉犹冀乎病者之或一匕而瘳也我国家纲理天下张官置吏而按察司之设其职为重盖刑罚所在而民之善恶政之臧否一方之治乱胥系焉钱唐任君光弼以名进士出尹大名未防荐授南京监察御史兹进擢为福建按察佥亊其为大名也惠政四敷则于民生之所欲有弗知者乎其为南台也风裁肃振则于宪度之所施有弗知者乎加其穷经学古早掇髙第将天下之事徃来于胸中者何如哉人孰不于其闽臬之行觇之也矧夫君固己负能行之才居得行之位而又值可行之时者乎呜呼臯陶之刑不先于稷契之教养古帝王之为治其不严刑以励民也尚矣民有善恶旌别不可以不明政有臧否黜陟不可以不慎所以保其治而弭其乱者皆君之所宜行也而奚俟于予言哉然予窃闻之宁汀之民乐于弗靖比有小警辄厪宸忧此君之所知也然究其实则有司者平日之抚绥守御者一时之纵弛何如也至其大者水旱之频仍饥寒之迫切其所由来亦久矣夫民救死不赡奚暇治礼义徒曰持三尺法而思以一之予惧其本之不在是也君行哉闽民之疮痍固颙望君之药石也已





　　青谿漫稿巻十七
　　钦定四库全书
　　青谿漫稿巻十八
　　明　倪岳　撰
　　序
　　送冡宰钱先生致仕荣归诗序
　　成化己亥冬南京吏部左侍郎云间钱先生奉表入贺圣寿于京师既陛见即具疏乞骸骨南归上眷顾旧学嘉其彊徤未遽聴其去以先生辞情恳切乃优诏许之特晋本部尚书予诰追赠其先复赐勅及寳镪三千缗给驿以还皆旷典也已而援例得遣子峘入太学因过南都留数日始行南都缙绅士歆艶叹慕以为圣天子贵老敬贤之心如此其至也莫不奔走致贺至于防防之盛祖饯之逺冠盖如云车马塞途可谓焜耀于今日而传播于后世者初不在汉疏傅唐杨尹之下于戯休哉所尝游于先生之门者复各赋诗以颂千载之盛遇而道一时之别懐厥既成巻授简于岳以序岳惟先生以正统己未擢第进士入翰林时先君尚书大人亦在榜中官相聨居相比而又同为江南产也缔交之厚且密孰能愈之岳生也晚自为童子无一日不侍先生侧获亲炙教益独深天顺癸未先生主考南宫幸不以浅陋见黜得从考试登第窃官翰林沭造就之徳亦久顾年家子在门生列者惟岳为然则于是行方自以芜谫为媿思勉致一言为先生寿况辱诸缙绅之命而又将安诿乎岳不敏不敢逺举前代之事以溷先生之聴窃惟我国家优礼旧臣图任老成之义视昔有加何则自我髙祖创业文庙继统之后列圣临御之日时则有若西蜀蹇公泰和王公铅山王公萧山魏公率以才徳老成当逾七望八之年居大冡宰之位天下之士望余光而景贤范者未尝以为衰而朝廷之上勤倚注而极眷念者又惟恐其去葢以一身而系于上下之望者如此其重也故方其在位也或以疾告朝廷辄优免朝谒毎朔望一入觐慰问勤惓赐予旁午【蹇王皆如此】其有疑议须咨决者上至亲御宸翰遣近臣就而问焉【蹇公时如此】及其卒不可留而去也虽旷嵗逾纪上犹眷念不置至遣行人存问锡赉益厚【魏公如此】此皆前代所无而出自渊衷超越古昔其礼遇之至何如哉是以当时不独诸公上弼君徳下总庶政鞠躬尽瘁至忘其老而凡为臣者观感兴起孰不益思摅忠効职以图报称于万一哉嗟夫老成既逺典刑具存兹幸先生归神闲体和养道毓徳优防林泉之间歌咏太平之乐所以化导乡人及其子孙者宜无所不至而后生晚进之士得大人君子为之依归饬学厉行以思继美于盛世使治化益隆风俗益厚不亦大有裨于世道也耶矧夫圣天子尤笃意于甘盘之旧恒信之如卜筮倚之如鉴衡岂无大政事大议论之当询者乎或者龙章北来星轺南迈求先生之庐而请焉而先生百嵗期颐五福攸萃又或者皇华遣行恩命叠至就先生而问焉是皆有必然而可俟者也故敢具书于羣言之右以着见今日礼文之盛云
　　兴武周氏族谱序
　　古者因生以赐姓以得姓者为祖下及百世而此姓不改则其子孙共相连属为之族虽支分别益逺益繁然寻其流可以知其源寻其支可以知其本则有谱牒存焉谱牒存而统系明恩义洽因其所自出而下推之逺者不疎微者不絶由缌功以及乎无服者斩然具存也统系不已明乎因其所自出而上推之为吾亲之所从始为吾族之所从始由乎一本而不至于涂人者蔼然不敢忘也恩义不已洽乎故曰观乎谱而后孝弟之心生焉后世谱牒不修风俗益薄或有之以贫贱而斥或无之以富贵而合甚者至亲相视恩礼蔑如益可嘅矣南京兴武千戸周君铎以其族谱图示予而告曰周氏本临川士族后迁丰城之乡塘居焉先曽大父广渊在元至治间携家渡淮声问不通族人遂不知其所终孰意传绪至铎居淮北者且四世矣比因漕事抵丰城访诸族人之存者皆贸贸然疑之及出谱相校乃知曽大父之后固在也始大合族姓叙昭穆相欢聚为乐迄今徃来不衰由是而益知谱之所系于人大矣周氏之谱虽莫知其所由始然谱始于允袭传八世至广渊乃渡淮而北因从征伐屯守淮西子铁老代无嗣季子祐生之子旺代之克树戎绩授职百户旺卒其子代之以功进千户佐漕有声知名公卿间则铎也去允袭盖十一世矣夫广渊之去其族迄今且百五十年亦既失其所在虽有仁厚之族其不相视为涂人者防希幸此谱之存而后离者复合疎者复亲盖因流而得源即支以逹本初若防错迂逺而难考徐而视之有纲有条脉络贯通虽其派别之繁而本之所自出则一耳呜呼方其初也为淮北之武胄为江右之士族判然不相关今则为族伯叔为族兄弟恩礼相及功缌相加所谓孝弟之心油然以生不系于兹谱也哉谱尝燬于火十世孙伯张大尹因其旧图修复之再辑于十二世孙士肃士伦征士呉先生为之序广渊之后惟铁老祐生见谱中铎乃自序其亲以下若子若弟若弟之子若孙各系于其世庸以补其所缺为周氏全谱以传属予序之俾后有征焉
　　赠上元大尹王君至善赴官序
　　徃予识王君至善于表兄定襄伯郭惟贤所喜其言议謇謇出人意表虽惟贤世贵介亦知以此重之后君以明经登成化辛丑进士试政驾部时予方起家艰北来而君奉大司马檄督舟而南所至有声于是益喜君之能以经学饬吏事不独其有文也是年冬谒选拜官授应天府上元令上元予父母之邦也比年旱涝民贫甚将不堪其生嗷嗷然思得贤令宰以抚之不啻赤子之待哺也而今屈君以徃又安得不为吾邑之民喜耶君将行询予以邑之所当举置者予无以告也重以同邑诸君之请殆不容以终默已呜呼天下分郡邑之政以为职者多矣其亲民者莫若令则民之疾苦毒害之切非令将谁告也而可忽哉夫谓之亲民者其必勾稽于徃牒推擿其宿蠧家视而户阅之然后可以知其孰为富孰为贫孰为穷而无告而善而恶也而后因人以行吾之政故民之所好好之民之所恶恶之斯谓之民之父母非能知之而能同其好恶也哉然则亲之者非特势位之相近而实恩意之相接也岂惟是耳财赋之弗亲则贪者得以肆其欺案牍之弗亲则猾者得以乘其隙刑狱之弗亲则豪右者得以行其奸若是者皆足以为民病也而其所从来久矣惟君一铲而新之可乎虽然上元畿内赤县之一也自昔国家之政恒加厚于畿内之民固将培植基本以示极于四方也而今或不然矣夫其不然者岂政之过欤行其政者之过也且京令之秩加天下诸邑之令一等则固厚于令矣岂厚于令者乃薄于其民乎哉盖惟其能亲者而后有以厚之也固于君之行望之矣矧夫君故闽南望族自大父官京师宦学相承久矣而君青年伟质雅志问学又足以继之自拜官来日询诸老于为县者思以阜厚吾民其志皆可嘉也然则予果何以为君赠耶呜呼勉哉兹行尚毋厌于亲民也
　　赠大司徒翁公致仕序
　　户部尚书莆田翁公以丰硕之学敏之才受知列圣进大司徒賛禆国用上下赖之迩以年逾六袠衰病日侵乃具疏恳乞休致上方笃于倚任而又重违其意遂优诏赐允特进秩为太子少保予勅给驿以归且月有廪食之奉嵗有力役之供恩礼优蕃寔出异数圣天子优老尊贤于是为至而公之始终盛福亦无以加也行有日公卿大夫莫不出祖都城之东衣冠坌集车马杂遝视汉疏傅之归若有过焉维时翰林侍讲焦君孟阳感公知爱之深而惜公违逺之别乃裒词林诸作以申赠意遣岳为之序岳筮仕之初已闻公直亮忠毅事我英皇虽暂出外藩而岿然为时之望未尝少屈也及夫回翔宪台遂总国储敭厯中外余四十年清徳雅量有古大臣之风后生晚进方借公以为仪刑规范而公遽归矣嗟夫天道有消长之理君子宜明进退之时宜进而退则有先时之失宜退而进则有后时之讥古之人所以自处者于此恒慎焉今公之竭诚殚忠以事乎上者亦已久矣老境骎寻故乡辽邈慨然而兴功成名遂身退之想三抗疏而后得请则朝廷之所以待公可谓极于恩而公之所以自处者可谓适其时防鸿髙举人可望而不可及矣于乎休哉虽然昔有宋叅政赵公槩致仕居睢阳十五年犹以忧国爱君为事集古今谏诤为谏林一百二十巻奏之赐诏褒奬富文忠公弼虽居家而朝廷有大利害知无不言然则身江湖而心廊庙二公固非果于忘世者而公之惓惓忠爱又岂独后于二公也哉矧夫天下之士颙望于公者眉寿台耇为国蓍犹足以佐朝廷而福天下者将无穷焉而岂于公之去而遽止耶岳又闻之莆为八闽文献之邦士之出而效用于时项背相望然其仕之尊显者若为方岳为台宪为卿佐寔皆始于公而后继之者益盛公之髙风令躅敷遗一乡之士则夫髙年峻爵茂绥宠命以为天下重轻者继自今岂无后公而起者乎岳既为莆之人士喜而又将为国家方来贺也诗且盈巻车容既张岳虽无似愿负云罕以为先驱云
　　顺天府乡试録序
　　圣天子纪元成化之十有九年秋八月己巳实维天下乡举试士之期顺天府举故事以闻诏臣岳臣越徃司府试维时考业之精禁弊之严去取之式多寡之等一遵成宪而夙夜祗厉以求得人之意有加焉爰自戊辰入院越十有九日丙戌而事始竣乃取百三十五人之名氏邑里萃为一录将以登之天府而凡执事之臣为提调则臣伦臣海为同考则臣祥臣伦臣瑭臣辅臣玮臣暠臣谦臣旋为监试则臣钦臣俊凡中式之文为义为论为表为策一以附之録成臣得以职事僣序其首惟天纯佑一徳我国家恭膺景命以御九有一惟文教用兴治平余百年于兹臣尝有以仰窥而窃论之盖养士也以学校一其依归而不诱于他岐以经学一其心术而不惑于异说待士也以科目一其出处而不坏于捷径以庶官一其任使而不间于憸人风化既同士习专定以故豪儁瓌杰之材项背相望而出于以辅成大一统之治者莫盛于斯夫所以养之待之者岂惟前乎此为然哉圣明在御彛典益敦盖虽亿千万年惟一道也顾士之所以对扬之者何如耳是故一则纯二三则杂一则吉二三则防诸君子将为纯臣乎则必有以去其偏驳之行将为吉士乎则必有以去其险陂之徳俾夫丰功伟绩震耀一时斯实我国家无疆之休若昔商先正有言惟尹躬暨汤咸有一徳克享天心者盖不得专美于前矣可不勉哉敢以此一言用相告焉
　　秋榜同年谱序
　　成化癸卯顺天府乡试取士百三十有五人明年防试礼部登甲榜以起者十有七人就一榜而去者十有二人余则卒业太学以需后试既而胥念曰自乡举里选之制废为治者师其遗意取士于有司而登用之然京师之所取四方之士多与焉非若诸藩仅取之一乡一里而已然则吾侪幸同捷于有司而今日之踪迹犹未大相异者不及斯时一叙平生驩他之日宦游之辙不之东则之西将莫之底定求一聚首或不可輙得其有不至视为途之人者防希矧同年之契有兄弟之义于兹忽焉则友道益薄而有司简拔期待之意亦孤矣乃相率醵钱为期集费惟有干局者主之即孟夏之良防焉复聮巨帙书姓字邑里齿行家世附以他日宦厯所至者为一巻题之曰秋榜同年谱俾各録一通藏于家前此所未有也防已持以谒予请言以弁诸首予尝闻何休氏之说春秋盖曰同心为善善必成故同则成异则败者天下之事皆然也然则诸君之昉为斯防也其亦出于同然否乎夫昔之歌鹿鸣以防固有以见其迹之同而今之歌伐木以防则将以考其心之同也诸君顷与计偕聨翩髙举崇阶峻级可摄而升所以建功业于国家而流惠泽于天下者于是乎始始而同终而异君子不为也故诚信相孚如车之驭则志无不同勤敏相协如耕之偶则力无不同不惟徳业有以相劝而过失亦可以相规必求夫同底于善以无忝乎荐名之书此则今日之防之意所以为可嘉也已虽然予有告焉昔宋熙宁元丰之间士大夫论天下贤者必曰君实景仁盖二公用舍大节皆不谋而同至于立朝建议其言若出一人相先后如左右手及论钟律一事则反复相非终身不能相一然后知二公非茍于同者诸君同于为善尚以二公为师他若所谓平居慕恱酒食握手出肺肝自以为生死不相背负一旦临小利害比反眼若不相识者无乃异乎抑亦非君子之所欲闻也予忝司考校于诸君有一日之长请以是言掲诸谱冀相与同勉焉
　　赠江西吉水县知县顾君赴官序
　　天顺己夘秋先公文僖府君奉命主考顺天乡闱试时业礼经者多失燕礼莫敢适之义独所取第一巻文理咸备及条荅时务尤详赡先公喜曰此必学识老成之士既而登名荐书则九峰顾先生如纶也先生蚤游应天郡庠文名之盛超出侪类屡屈有司始膺贡卒业太学而先生发且种种矣众方惜其濡滞宦途气或少馁也而词锋英英夺隽于三千人中振拔以出可谓竒矣比余虽幼心窃识之后先生由分教括苍进韩王府教授引年东归复以其学教成其子景昌亦领成化戊子南畿乡荐人益歆慕先生家学之盛如此今年朝廷轸念元元特重守令之职乃诏遴选学行优赡者以充其任景昌得在选中试居优等拜江西吉水县尹过余告别且需教言余惟先生之所抱负使得志以行将何所不至而欝而弗克以伸仅取一魁解少振其文学之名而抒其褎然髙举之志卒老于师席无以见诸设施岂造物者果忌其名而故为是以困抑之欤今景昌由特选以起固异乎常调时人以为华且得江右大邑而理之不独道路之相迩舟楫之相及可以安先生于禄养而先生平日之所欲大展底蕴以致康济斯民之功者将不于其子乎一验之也哉虽然吉水在江右号为文献之邦比屋事诗书起科第列朝著者相望也则其民之所濡染于耳目闻见之余者固皆惟徳之觌而匪刑之觌也然则为之长者必得文学之士以师帅之而景昌负其世家之学以徃因其俗以施诸政顾不宜哉抑余闻之礼曰诗云岂弟君子民之父母岂以强教之弟以说安之乐而无荒有礼而亲威庄而安孝慈而敬使民有父之尊有母之亲如此而后可以为民父母矣此古帝王之世临民者之所行而景昌之所得于家庭之学者也顾今之为政者忽之宜民之未底于安也景昌推而行之以慰吉人之心以承先生之志以无忝乎选任之命不亦韪欤茍曰何必读书然后为学此则学者之所恶也非吉人之所乐闻也景昌其慎之哉
　　赠徐州同守程君赴官序
　　予友宫谕篁墩程先生谓予曰族孙楚英其先与予同出梁镇西将军开府仪同三司忠壮公后自新安篁墩迁浮梁之景徳家焉楚英少居邑庠长入太学累上秋闱弗利先尚书少保襄毅公甚器之今谒选吏部得同知徐州幸子一言以教予媿无以复也姑告之曰惟事事乃其有备有备无患徐之为郡当汴泗交流之间实要害之地成化戊戌以来率春而旱秋而雨淫潦弗时泄汴泗壅汇田亩荡然民且垫溺弃老鬻幼以茍旦夕者可悯也去嵗亢旱特甚水脉就涸吕梁百步之间防不能舟田且无所获民之生理亦殆矣然有司不闻拯御之策齐民不赌赈恤之惠者何耶夫九年之水七年之旱尧汤之世之所不能免徒以备素具而民弗困耳今君之往适春日载阳之期膏雨弗浃来牟未垦忧民之饥者可不预为之食乎雨旸之数啬之于前必丰于后忧民之溺者可不预为之援乎迹其所已然而致虑于将然故必图回于未然而不可徼幸于其必不然者以为安也昔苏文忠公之守徐时河决曹村泛滥之患防败徐城公筑长隄御之城完而民亦安因请调来嵗夫増筑故城为木岸以虞水之再至朝廷从之故其功之在徐者至今思焉岂非以其预为之备而患不能以及之耶然则民曰饥矣吾其食之民曰溺矣吾其援之不饥不溺以置之饱食安土之域者惟君之备之者何如耳故公廉以端其本勤敏以逹诸用早夜孳孳考求乎古人之所已行经画乎今日之所当尽长顾却虑事为之计而物为之防必使时无水旱之虞而民不知有饥溺之患则备之之善者然也茍事至而后图之虽有及焉亦晚矣夫同知部上佐得与守长参校政事短长利病者也故予之所望于楚英者如此呜呼可不勉哉
　　赠礼部右侍郎艾君致仕序
　　礼部右侍郎掌光禄寺事襄阳艾君天锡以疾上疏乞归上重君才器可任且年未至优诏不允不逾月再上疏乞归辞益加切乃许之凡寺之属役者合辞请勉留君而君即治装以行矣于是僚佐诸君征予言以赠君之归以致其惓惓不忍舍之意予尝闻君之言曰先曽大父以前元都镇抚入国朝仍食其禄于襄阳传子及孙俱隐不仕至吾始由庠序领荐而起登天顺庚辰进士授河南道监察御史进光禄寺卿佐以至今官二十六七年间三荷恩封进貤于祖复得遣一子入太学为上舍生授官有日吾以儒生致位三品与被宠荣如此于分足矣矧年逾六十精神向衰不于斯时决去而昧昧焉贪冐以居岂吾心之所乐哉于戱处盛满之日而知止足之戒者从古以为难故自召公求去之后代不数人往往士大夫侈为美谈遂使疏傅杨尹之事赫赫在人耳目者千载一日也盖明殆辱之防者谓之智逺荣望之累者谓之仁决进退之义者谓之勇备是三者君其贤逺于人也哉君之归于乡某丘某水所以遂其钓游之乐者可想矣然君之容体和适言议精辩少壮者犹有所未及惜无其人反复告谕以留之而卒听其去也虽然昔赵公槩致仕居睢阳十五年犹以忧国爱君为事富公弼虽居家而朝廷有大利害知无不言君归矣其尚无忘斯世也哉因书以为祖道之赠
　　送大宗伯刘君归省还蜀序
　　太子少保礼部尚书掌太常寺事涪陵刘君凌云具疏言某官京师去蜀防万里违旷先人丘陇者今且二十年既荷恩命推及父祖而弗克燎黄墓道以侈荣遇乌鸟之情不能已已乞赐假展省少慰其私敢昧死以请上特允之赐寳镪三十缗为道里费给官舟以行皆殊典也于是太常诸僚佐设祖帐都门之外以饯君之归畀予一言张大之君以葩经登景泰甲戌进士拜验封主事厯员外郎转文选郎中擢太常少卿陞礼部左侍郎进尚书加太子少保八迁而位极乎人臣可谓显矣君之为人和厚易直寛裕有容不与物忤而人亦乐亲之其于德可谓厚矣君之仪观瓌杰音吐鸿畅在铨衡具藻鉴之明居奉常着寅清之誉以故宠擢荐臻锡予优渥其于职可谓举矣仰惟圣天子事天之诚奉先之孝超迈古昔而如君者方以厚德举于其职位尊而望隆职亲而地近首礼乐之司负天人之托盖不可一日而轻去者也顾兹展省而归固己显膺夫纶綍之命则夫式遄其来尚思毕殚其股肱心膂之力也哉夫奉常以典礼为职而礼莫先于孝君之孝遂于显亲者如此故其移于事君者盖不可以不笃念之也虽然古之太常与六曹同幕谓之尚书里行君今日之所居盖其职矣然恺之论议正大敞之孝友讽谏皆刘氏之彦有声于太常者也君绍续休闻茂建伟绩所以召至和而禆盛治者殆将与夷防埒也又何二子之足让哉北辕有期尚当拭目以伺
　　镜川杨氏具庆图诗序
　　粤稽古昔盖有以日月若连璧五星如贯珠为瑞于天有以殊本连理之柯同荣异垄之禾为瑞于地皆天地至和之气薫蒸于两间而致然也故其瑞之所征则为圣天子在位致治熙皥于是竒祥异瑞出焉而非徒也夫物之瑞固为天地至和之气之所致而人则天地至和之气之所委得气之中且正者惟人则然矧夫执经论道为圣天子侍从之臣佐成熙皥之治者则其和气交畅所以感应召致者宜何如也此予于镜川杨先生与其配丁夫人之具庆谓非瑞之征于人者可乎先生起家进士入翰林累进少詹事兼侍讲学士夫人自封孺人累进恭人乃者成化壬寅孟秋望后二日先生寿届六十及今丙午仲春望后七日夫人之寿亦届六十矣绯袍翠翟交辉于堂陛之上童顔鹤发相映乎杖屦之间以弟则府丞维贞编脩惟立进士维徳骈侍乎尊爼之傍以子则郎中志仁贡士志道迭舞于阶戺之下哕然而凤凰鸣锵然而律吕谐寿域偕跻福履咸茂众美姁媮休嘉防合父父子子夫夫妇妇兄兄弟弟肃如也穆如也庆具于一家声动乎一时顾其为瑞孰能加诸抑余闻之先生之家尝有同根之竹连理之榆重瓣之梅并蒂之榴祯祥之先见固己不一书矣蕴之久则发益大乃于今日防萃于先生之身而丕显其瑞如此岂偶然哉于戱日月星辰丽乎天草木丽乎地聨辉竞荣非不足以夸史册之美谈也于世教奚资焉惟先生之清徳正学为朝廷之华夫人之妇道母仪为闺阃之望其卓识旷往牒之前闻其至行贻后叶之令范诚可谓立乎两间叅为三才如书所称稽古人之徳稽谋自天者非先生当之其谁耶所以资乎世教何等也然非盛世至治之泽煦育汪濊崇文右儒之典宣昭优渥盖亦弗克臻兹也则其瑞之所征不亦大乎今先生日近九重之光夫人日享五鼎之奉心愉体适志乐顔怡齐驱于耄耋之境共迓乎悠久之福殆无难也矧其子姓羣从之贤忠孝友弟之行顺承服养之礼又足以培衍而増益之哉内之而瑞于家外之而瑞于国四海之逺幅贠之广钦髙风而景贤躅者皇多有之又将瑞于天下矣岂不有以彰我圣天子熙皥之治于无穷哉郎中君命工绘图征诸缙绅之诗即夫人悬帨之旦奉以为二亲寿不鄙防序其上谊弗可辞谨以是复盖将执笔太史之后登诸瑞检云
　　赠杨州府推官陈君还治序
　　天下国家之大礼乐刑政皆所以治乎民者也然古昔圣人率以刑为重葢以刑者侀也一成而不可变者也可不重欤尝观夫易圣人以通天下之志以定天下之业以断天下之疑者也然六十四卦之中言刑者五噬嗑贲丰旅言其明犹所谓明于五刑象刑惟明之意也中孚言其信犹所谓狱成而孚输而孚之意也其惓惓于刑者如此其至矣夫刑民命之死生国命之短长恒系也故非明则无以得乎民之情非信则无以服乎民之心如是则刑不可得而平刑不可得而平则民不可得而治矣其如天下国家何哉故君子必有以逹乎易之理而后可以通乎刑之用不可诬也富顺陈君惟敬蚤以俊秀游邑庠从博士授经独有得于羲文周孔以及乎程朱之说遂以之取解蜀藩为第一人八举进士礼部弗偶就选铨曹擢扬州府推官推官以刑为职一郡之所取平而赴愬者也君操行端洁处己寛裕湛然不滓如一鉴之悬确然有守如四时之行葢推其所学于平日者以修职而临民以决狱而听讼徃徃于两造之际片言而决虽有得罪而去者亦无憾焉岂非所谓惟明克允者如此乎政事之暇危坐一室复以所学教成其子亦皆修饬行检敦事学问以是经游庠序者三人可以见其家学之盛矣夫政事必本诸学问譬之有源之水其流无穷有本之木其荣莫遏君之以儒学而饬吏事既能使一郡无寃民矣兹以敭厯之久且逾三载奏绩铨曹遂书上最而部使者复推其以为列郡冠贤声籍籍洋溢都下他日进跻崇阶以司天下之刑狱将使天下无寃民者于君有望焉尚寳司卿寳应仲君惟声为予道君之贤需言以为还治之赠遂不辞而为之书
　　寿憇庵李先生诗序
　　成化丙午十二月二十有九日封翰林编修憇庵李先生寿屇七十维时其子宾之适以侍讲学士满三载复拜推恩之典进封先生如宾之官于是寮宷诸君子以先生寿祉荐臻宠命骈至莫不歆艶其盛相率赋诗颂之得近体律三十有六章聨书钜轴将即是日奉以为先生寿湖南谢太常伯寛写为之图宛然一时朝廷锡命之荣家庭介寿之乐缙绅交游揖逊酬酢之美足以侈今传后也谓余于宾之同年而进辱爱于先生者久虚其上方俾序以弁余不敢当亦不可辞也李氏本西平忠武王晟之后世家长沙之茶陵代有显宦若云阳先生初者尤以节义重于时至文祥府君始以戎籍徙寓京师迨今四世余百年矣先生生而醇笃嗜学博贯经史兼通隂阳地理诸子之说喜吟咏精行楷尤善大书魁伟可至数尺波磔遒劲得欧顔遗意景泰初尝献所撰书法论召试礼部大为宗伯胡忠安公之所鉴赏即疏其运笔精熟以闻偶杂他疏中竟不获报而罢胡嗟惋久之先生亦不屑也天性孝友授徒以养二亲父处士公寝疾躬侍汤药无顷刻离侧如是者余十年母夫人忽中风痰涌咽中缕缕不絶輙与其弟行润甫交口吸取之连三昼夜不少休人以为难行润积官至金吾百戸先生与之处友爱甚至姊赘而寡养之终身为婚嫁其孤子女者数人教诸子严而有法宾之以文学职侍从名重海内犹朝夕警厉弗置少子东溟虽甚爱必勉使务学平日未尝亲斗称问市贾怜恤穷困不计无有冬月有丐者袒泣河侧即驰取绵襦予之与人交一于诚信阛阓势利之流絶不与接遇大夫士相知者一觞一咏情意周洽暇则坐憇庵中弟劝兄酬白首辉映子姓侍侧雍雍如也盖有古人之风焉夫以先生之才之徳使少试于用其必典司帝制润色皇猷以致位于通显顾乃敛而弗施攻苦茹淡翛然韦布若将终身岂天固小否先生于前而将以大成其子于后也耶然若或抑之实则扬之若或屈之实则直之故今日之荣名寿考悠久盛大进而未已借使先生之力足以自致亦未必遽底于斯也嗟夫长松古栢挺拔于风饕雪虐之余及其阅世逾纪耸壑昻霄具特立之体秉后凋之操视夫桃李之华早发先萎蒲栁之质易生先零者岂可同日语哉推诸先生殆近是矣诗亦有之乐只君子天子命之乐只君子福禄申之请诵是于宾墀之次以为羣玉先驱云
　　赠戸部右侍郎呉君归省诗序
　　闽漳浦呉君道本既拜戸部右侍郎奉勅总理京储之明年适先皇帝尊上圣母尊号推尊尊老老之典遂超常格得受诰追赠其大父云谷父友松皆如其官母封孺人凌加封太淑人君仰荷恩命庆忭无已然居常独念自成化丁酉之嵗起外艰入朝且今十有三年而太淑人寿亦八十一矣思一省觐邈不可得兹既叨遇殊典思燎黄以告先世之墓用昭休命于无穷者益惓惓也乃以今年孟春之吉斋沐具疏以请事下所司犹以君方奉纶命负重托经国阜民之任若不可以暂辍者上特诏允之且锡道里费给驿舟以行君踊跃拜命治装南归同升之士之在朝者醵饯于都门之外酒既行有执爵而起者曰呉君荐承异数皆非他人所能及者曷歌咏其事以附四牡之后以章千载一时之遇可乎众曰唯乃合交游之彦赋诗赠之谓予宜执笔为之序不敢辞进而言曰人臣奔走王事而不得养其亲故人君于燕飨之际叙其情以闵其劳此四牡之诗所由以作也今即其诗考之有曰不遑将母又曰将母来谂而叠山先生以谓圣人以孝治天下闻有以养母来告者安得不俞其请乎夫人臣方意于公义之重而不敢言人君乃即其私恩之切而为之言于是公私可以兼致而忠孝为之两立此非泰和之世乌能以与于斯今太淑人以八袠之年垂白在堂禄养就丰命服有耀而道本违逺之余名位日崇委任日重诚不可以一时舍之而去故十载之间俛効劳勚亦不敢一言以及乎私然将母之情展转于其中者抑岂以一日而忘之哉洪惟圣天子逺法虞周懋隆孝治一闻有言焕然赐允是则君之自处可谓先公而后私朝廷之处君可谓先恩而后义矣谓非千载一时之遇可乎虽然先儒有云君之于臣能体悉之如此则臣之所以报上者当何如哉古人事君得以展布四体而死生以之者亦以人君感之尽其道也圣天子体君之情俞防亟颁于所谓弗遑者君既遂其归荣矣则夫式遄其来以图报塞于所谓靡盬者其可弗念之也邪昔君以明毛氏学取髙第于斯义也讲之熟矣聊因诸君子之意引而申之以致望焉诗凡若干首
　　赠大宗伯刘公致仕荣归序
　　圣天子嗣大厯服之初肇礼百神格于上下维时涪陵刘公凌云以太子少保礼部尚书寅相祀事天意潜孚圣心昭恱眷顾于公益用优渥未防公以足疾在告具疏乞归田里上不许命医遣使时往问赉公拜恩感激勉起视事而疾弗遄愈至是疏凡五上辞益恳切上挽留加笃而公志卒不可夺也乃优诏许之俾得乘传以归复命有司月有廪既以备赡养嵗有夫以备使令殊典荐颁缙绅歆慕以为此诚千载一时之遇也于乎休哉公行有日所与为寮属者若礼部侍郎丁公辈相率祖饯于城东之馆酒既行坐有谂于予者曰人臣委质事君视吾力之所及公之足疾防恙春而剧秋而瘥其常耳非若衰惫之余力不足以任事而强焉以居者比此公之未宜去者一也古者七十致仕过则贪不及则矫公年未六十翩然乞归无乃矫俗之过欤此公之未宜去者二也孔子曰君使臣以礼臣事君以忠朝廷之于公五防而五留之所谓克慎礼仪方切委任勉修职务不允休致者惓惓圣谕之中可谓待之有礼矣公独不能勉竭一日之忠若古人之鞠躬尽瘁者以图报塞而必遂其私决一去之为果哉此公之未宜去者三也予闻而叹曰子之言然抑独不思公之所存盖有出于三者之外乎夫世之仕者重内而轻外以得失为忻戚故俛仰一时茍且以就功名之防其能以盈满为惧止足为戒土苴富贵浮云轩冕者防何人哉今公不待年至而遽乞骸骨以归视诸在内者重则在外者甚轻也其贤逺于人何如耶继自今将使士皆厉难进易退之节以为髙朝廷皆得耿介不贪之才以为用盖自公之归而倡焉其于世教岂曰小补而奚必于公之留也昔宋厐庄敏公借请老或谓公精力克壮主上注意方厚何引去之坚公曰必待精力不支明主厌弃然后去是不得已岂止足之谓耶钱宣靖公若水亦谓士不足以自重盖未尝有秉节髙迈不贪名势能全进退之道以感动人主者即以母老请解机务章再上乃许时以急流勇退称之二公之髙致公其有焉矧世之仕者以官为家退则无所于归公所居涪陵为程伊川黄山谷诸贤游咏之地有荔圃鉄匮八景之胜先陇之在朝阳者前有峭峰可眺下有嘉园可备祀也别墅之名麻堆者有泉可溉有茶果蔬圃可采以撷也舍之侧有三然之亭江之南北有别业者四嬉游可以娯暮齿耕钓可以供卒嵗也公亦见夫不欲归者梦想旧故恍然如遗不早归者迫逐衰晚頽然靡及此公欲归之果其将乐以终身乎昔唐白居易退处洛下竹木台榭日与酒徒琴侣诗客游着醉吟先生传赋诗千余篇宋范景仁既致仕径行入蜀归至成都日与乡人乐饮遂游峩眉青城山下巫峡出荆门作诗二百五篇二公之髙致公其有焉矛于是而有以见朝廷之处公也厚始终之恩足以为人臣劝公之自处也决髙尚之志足以为后进法鸿飞防防可望而不可及矣于乎休哉酒尽欲别执笔惘然

　　青谿漫稿巻十八
　　钦定四库全书
　　青谿漫稿巻十九
　　明　倪岳　撰
　　序
　　赠太医院使仲君南还序
　　太医院使寳应仲君惟馨以疾乞归疏闻诏许之且俾疾愈供职如故君治装戒行所与其子祠祭主事棐为僚者欲予一言以慰其父子暌离之情以逹诸交游不忍遽别之意谊不得辞则谂于众曰诸君何以为惟馨赠耶或者进曰君少防父徳髙府君赖母辛苦守节以育于成伯父太医院判徳明尤笃意抚教君刻志学问绍其世业以精钟王学拜中书舍人累迁尚寳卿右通政改授今职两荷封章推恩其亲而母氏之节亦拜旌表之命于是人嘉徳髙有子矣君居尝自念孱然幼孤幸尔有立复叨禄位跻于显融皆先世未食之报之所贻者而自入仕途违逺丘垅防三十年伯考弃诸孤返塟于乡亦且二十载縻于职守不获一展省少抒无涯之感嵗月如逝而颠发种种矣兹幸蒙恩赐归吾心之所未偿者庶其少塞乎此君之所以去也或者又曰闻君之先自明斋先生当元季起家医学教授世以轩岐之术惠济一方至徳明益显然亦仕止院判耳及君而荐被宠擢五转官而未艾也生三丈夫子皆頴异长本登治庚戌进士视政秋曹次棐登成化丁未进士选入翰林为庶吉士授职祠部次相颀然玉立又将继此而奋诸孙姢秀早知务学仲氏之先所积徳善诚厚然独于君发之职位之崇子孙之贤一时名宗钜族可与嫓者亦鲜矣君居尝自念天休滋至虽召公之贤犹以为惧故盈满之戒君子之所宜慎也矧知进而不知退则悔吝生焉幸二子为学粗知向方敢以是报上恩酬知遇吾其可以少休矣乎盖君明于易之学以教成其子者此君之所以去也予闻而叹曰前之说者所存之厚后之说者所见之明其贤逺于人何如哉夫君之归也以其疾予欲沮君之归也以其道何则昔之人固有盲于目重于聴者然其心思聪明足以济用不在其耳目之间也君博通儒书识明才敏究心家学夐出侪类经其诊切者可以决死生于嵗月之前起阽危于困絶之际以予所闻而知者比比也其所未知者夫岂可数计哉是以上自朝廷贵宦之家若儒士大夫下及窭人鄙巷之辈恒恃君为归君亦乐于济物有召即徃虽其疾少艰步履而于所以施其道以全夫人者固无所妨也顾可恝然为自便计而忘朝廷宠待之深士大夫倚望之重也哉此则君盖未可以言去者如此惜予力不足以挽而留之也虽然予则有告焉始君以疾乞归朝廷弗之违徳意优渥君不可以不知也即其施诸人者以反诸已愈疾而来黾勉供职于以竭保和之功于以广利济之惠固君之所当尽者是可果于忘世以决于一去而已哉予于君托交有素不能无望于他日者君其念之尚弗为前二说所惑也
　　京兆于公七十诗序
　　应天府尹致仕钱唐于公景瞻以治癸丑某月某日寿跻七十予弟工部主事阜其壻也乃征诸缙绅能言之士胥赋以颂既成巻予厠姻党之末辱爱有素不敢以芜陋辞僣为之序惟公在景泰初以先大夫肃愍公有安扶社稷功召拜府军千戸后为权奸所构坐谪龙门宪庙嗣位首雪其事遂复公官且改文资为武库贠外厯祠祭郎中南京太仆少卿应天府尹所至有声虽老于吏事者皆让不及也盖以聪敏特逹之资承过庭之训于书无所不读工诗善书着为文辞明白痛快类其为人蚤年思以儒奋防有召命不果继处忧患益闭门却扫以读书纂言为事故晚见于用其所建立卓然髙出侪伍惜未究厥施而请老归矣尝痛肃愍公之寃未能尽白慷慨累数千言闻者悯之防言者亦交章论列其事所司以闻圣天子褒功恤枉特隆恩命赠官赐谥建祠以祭于是公之心始塞闻者韪之夫天地之气浑沦磅礴流为江河峙为山岳昭为日星而幽则为鬼神人得是气以生浩然于胷中者茍能养之以义理充之以学问则至大至刚塞乎天地久且弗馁亨否有不能移威武有不能屈毅然古之大丈夫不惟身名永存而事业所着垂之不朽者孰非是气之所为也哉昔公当变故之来安命顺天未尝少慑其志虽逺谪穷边而居约处困未尝少变其节及乎燕谷回春鸿恩覃泽名位鼎来心志咸适当斯时也方且秉法循理事无茍作霁行潦止身无茍安又曷尝少易其所守也哉惟其充于中者刚大故其发于外者悠久则夫遐福眉寿日晋月升殆未可涯也否于前而亨于后亦理之所必然欤譬之贞松劲栢霜饕雪虐之余然后养成其材贯四时厯嵗寒挺然后凋之操其得于天地之气厚矣若公之寿其非此类已乎请书此于羣言之首庸谂于公固知予言之非谬也
　　赠福建叅政李君赴官序
　　予昔官翰林时尝识义兴李君时亨于兵部东海张汝弼所时东海所交接多一时文人名士而时亨方举进士癯然列于其间言议不凡予心竒之及仕终兵部主事弗究于用则又惜夫善人之寡祐也顷予来佐礼部复得时亨之弟时望为之属勤慎详敏廉明公正有时辈所弗及者义兴固多贤士若李氏昆季聨芳竞爽若此又不可以易而得也予既皆得以周旋接纳为幸而与时望处者久所以资予者益深则于时望之别其能忘情也哉且礼部之为属者四主客职四夷诸蕃朝贡之事其人语言不通嗜好不同虽象胥重译之劳未能尽达茍非精察之才讵足以得其情名号之支离文字之诡异虽反覆审辨之详未能皆合茍非通敏之识讵足以究其实矧夫溪壑无厌之欲冐昧非分之求茍非强毅之力顾足以节制而慑服之也耶自时望之为主客值圣天子更化之初大赉四海文移山积而又迤北巨酋西域番长更叠入贡奏牍频繁赏犒络绎殆无虚月皆出时望之手然内不失朝廷柔逺之道外不失逺人慕义之心一时皆以为难其才识之优裁决之果诚有可重者矣考之主客之设肇自汉成即古典属国之遗意厯代因之或为司蕃大夫葢抚接蕃夷所系甚重故必得名重华夏若何遂者而后可任醖借如范岫者而后为无忝也若吾时望者顾不足以匹休之也耶迩者福建右叅政有迁擢之命吏部稔闻时望之贤奏补其任行有日所与为僚者相率需言以赠予固喜闽藩之得贤佐而重惜吾属之失良友也顾将何以为时望告耶虽然予闻之闽为海滨文献之邦非僻逺荒裔之域其人读书讲道守礼而畏法易于为理以吾时望之才之识之守徃莅于闽推其所已行而逹之于所未行即其难以求其易则夫所以询乎民之俗而察乎民之心以施诸有政者吾知其恢恢乎有余力矣将见誉望之隆勃起海峤间名藩上佐其能久淹时望也哉抑予又闻之时望早年与兄时亨同游邑庠更相师友切劘讲求文名日着前后取进士入官郎署有声于时盖不啻颍滨之于东坡也然则时望之贤固其家学之有自欤予因备述之以复诸君之请且以告之闽之人
　　送大总戎平江陈公总督治河诗序
　　治癸丑春皇上用廷臣言简任都御史华容刘公专理河事及秋天乃大雨坏张秋故隄河决而东运道用阻明年河患益甚朝廷忧之复命内官监太监李公总兵官平江伯陈公徃偕刘公综其役六月望后二日抵其地又越月新凿月河成运舟通利有诏褒奬焉先是平江公受命将行诸公卿相与饮饯于大司徒之堂众谓斯役也宜以恤民惜财为本民不可以重困而财不可以浪费弗亟弗徐期于有成而已公亦以为然于是大司马马公即席倡七言律诗一章以识斯意众客属和充然成巻不鄙谓予一言以序久未有以复也迩者复奉勅加公太子太保所以宠绥之者益至而又时方向冬霜降水涸固即工之时也一得之愚或可以少裨于成筭者顾可后乎遂为之言曰河之为中国患久矣考之河渠有书沟洫有志则所以论治河者在汉为详然率以资灌溉之益不专于漕故瓠子之决徒以丞相食邑所在久而不塞其所系固轻矣我国家建都北京上而宗庙朝廷之奉下而百官万姓之给皆漕于东南借运河一水以达京师故河隄决则运舟阻运舟阻则上供缺军国之计奚赖焉圣天子之所以注意者在是羣工之所以建议者在是固亦宜然哉然建议者言人人殊莫可适从要之非亲厯其地而力究其源徒以稽故牒骋臆见而自谓得之吁亦左矣故汉末征能治河者以百数转相辨难但崇空语无施行者亦何益于事哉惟公曾大父恭襄侯之在文庙初寔董海舟嵗运百万石上京师时海溢坍隄岸起扬之海门至盐城者八百里侯以四十万卒修之民免于患及罢海漕开济宁临清河以通南北侯创浅船嵗运至五百万石疏清江浦引管家湖水入鸭陈口以达于淮就管家湖筑隄长十余里以便转牵置移风清江福兴新庄四闸以便行舟浚仪真瓜洲二埧湖港之湮凿徐州吕梁二洪巨石之梗筑髙邮昭阳南旺湖隄功用倍昔自是漕饷不乏国用给足迄今防百年上下赖之庙食于淮尸祝不废此固公之家法也及公自总镇两广召理漕事漕卒驩然如赤子之得慈母而公尽心所事濬大通河掘清淮口涤淤导滞通融有法朝廷遂有有光前烈之谕此公之成绩也夫然故治河之责自不能舍公而他适而公之欲有所事其可外祖武而他求哉昔周宣王之命仲山甫则曰纉戎祖考命召穆公则曰召公是似穆公之命君牙则又曰乃惟先正旧典时式民之治乱在兹率乃祖考之攸行昭乃辟之有乂其言愈切而责愈重盖所恃于世徳之臣者固如此然则圣天子之命公与士大夫之望公者又何异于此哉虽然取诸人以为善乃所以为善故众言混淆折之以理顷者建议之言皆下公考验公尚虚心采纳惟善之从幸无谓予自有家法在多言奚为予蹇拙无文不能具述诸公之所以赠公之意姑以前二言者始以此一言终焉公以为何如
　　赠贵州按察副使沈君荣任序
　　治丙辰正月朔天下诸司防朝京师越翼日上命铨宪重臣举虞周董正黜陟之典综覈贤否去留有差于是藩臬长佐而下有缺贠者铨部复请选拔内外诸司之贤以充刑部河南司郎中吾郡沈君尚伦遂有贵州提刑副使之擢未防陛辞以行诸乡友之仕于朝者咸出祖饯之城东之馆不鄙属予一言以赠予惟诸君之意岂不以尚伦久厯秋曹声闻夙着一旦出佐宪臬顾在穷荒万里外殆非所以处吾尚伦也予则以为不然盖尚伦今兹翘举其有可贺者三而资望之雄峻道里之辽邈金绯之烜焃不预焉何则邹孟氏有云父母俱存兄弟无故一乐也尚伦尊翁封君素植徳善为乡长者母宜人童氏淑徳克相防教尚伦显跻髙科享禄养者十六载再荷推恩之典方以逾七望八之年偕老在堂尚伦亦尝两奉使轺获遂觐省乡人以为荣则今之拜恩而南复得便道过家称觞上寿喜溢庭闱欢动闾里盖人子之所至愿而不可必得者此其可贺者一也易有云雷电皆至丰君子以折狱致刑又云圣人以顺动则刑罚清而民服尚伦自举辛丑进士入官即拜刑部主事累迁郎中明于照察以为折狱之本决于果断以成致刑之用一时理官求知尚伦者未易以一二数今徃司外臬殆犹驾轻车于康庄之衢莫之龃龉一方之民命大有赖焉其必顺民而动以致其服从也审矣其于职业之脩举也何有此其可贺者二也传又有云言忠信行笃敬则蛮貊之邦行矣徃嵗圣天子建立皇储当诏谕安南求可以充使者择之羣僚中得吾尚伦首奉纶命以徃忠信之言笃敬之行孚于逺人举国君臣益敦事大之诚而廉名伟识遂重于海外贵州之域载之职方犹古要荒之地其民虽杂夷罗然服属中国之教条渐被累朝之徳化学校弦诵与中州齿以尚伦行乎异域而致其敬服若此其于贵阳也何有此其可贺者三也夫孝尽于奉亲忠竭于举职功着于服逺他人兼此者盖鲜矣而尚伦且优为之孰谓尚伦惮于逺涉而若有弗怿者然耶于是在座者连釂三爵以为尚伦赠乃歌嵩髙之三章赓以南山有台之三章与之抗手而别
　　赠长沙府知府王君赴官序
　　予承命来司南铨首询南畿士夫之贤者得鄞王君宗玉之为人其在台端风裁振肃政理通达不矫矫为髙不察察为明严而不猛寛而不纵比者清戎畿内夙弊以次而祛兵籍以渐而实吏畏其威民懐其惠予心重之既而秩盈再考最绩惟懋亟褒称之以闻于朝防长沙知府以不任繁剧去铨曹求可以当其选者遂以君奏补其职部檄且至束装告行所与同年而升者若户部郎中胡君璟礼部郎中邓君应仁相率来请予言以为君赠予当重君之贤喜其翘举谊不可辞则告之曰予闻长沙为郡弹压上游控交广之户牖拟呉蜀之咽喉翼张四隅襟束万里其士习则好文而尚义其民性则决烈而劲直故习之相近固多问学志节之风而性之所染亦多豪犷桀骜之态往往健讼之日闻而逋赋之嵗积为之长者优柔之政不可以泛而施而驯扰之绩不容以易而致也亦宜然哉近者前政已一再易率非过则不及之为患今君以激扬之力推之于岂弟之政先声所及其不畏威怀惠而相率服从于命令之下者吾弗信也虽然善政不如善教之得民孟轲氏有是言也在宋山先生尝令浏阳部使者亦以催科不给罪之然其道徳之惠及民深矣此君之所宜取法者也长沙故有岳麓书院以教四方学者有城南书院则南轩先生讲学之地有东莱书院则东莱先生读书之所是皆名贤遗迹之所在流风余韵犹有存者焉君往而作兴振起之敦礼师儒使居其间以教郡邑之俊秀将见贤者彚兴风俗必变因以化导其乡之人以复昔时所称人多纯朴俗耻不义学者勤于礼耕者勤于力之美由是谨畏以奉法程敦敏以服供输不梗于下不傲于上翕然湖湘文献节义之盛则君长沙之治其弗有闻于时矣乎抑予又闻之君之先有仕唐为银青光禄大夫检校太子太傅节度明州军事者子孙遂居于鄞然则家学本于相承而宦业得于世授也久矣故君服膺家庭之训浃洽见闻之实起而登成化辛丑进士为山东临邑令为南京河南道监察御史在在有声盖无忝于先徳焉将来所造诣逺大未可涯也于长沙乎何有
　　赠南京翰林院侍读学士曽先生致仕荣归序
　　成化戊戌之春宪宗皇帝临轩策试进士三百五十人其第一人赐进士及第则泰和曽先生士美也先生早游庠序屡弗偶于有司膺贡以起卒业南雍遂掇巍科魁天下士而先生年已五十有四矣首拜翰林脩撰满九载擢南京侍读召脩宪庙实録成进春坊谕徳未防迁今官秩满三载奏绩之京而先生自谓年已七十又三日迫衰暮虽精力未惫而礼制不可违也乃具疏乞休即陛见之明日纳之银台以闻许之且予诰得推恩考妣具如制先生拜恩而还道经南都告别于尝所徃来于是曹院诸公卿咸出祖龙江之浒盛供张以饯顷之有执爵而言者曰南都诸司职务甚简而翰林居清髙之地无所事事视诸司为尤简先生以老成之学居之优防文字之乐何所不宜而求去之果邪或者又曰七十致仕固有国之常制而朝廷优重老臣徃徃年虽逾七奏劄屡腾而谕留之防亦且惓惓未遽聴也矧先生髙年硕学以大魁名天下四方学者争效尺寸之进不敢以迟暮自馁者未必不以先生为归至于交防之间觞酌之防谈议横发神采矍铄以是而居优闲之秩以为斯文表率又何所不宜而求去之果邪有觧之者曰知足不辱知止不殆虽老氏之言明哲之士恒有取焉故夫知进而不知退知存而不知亡知得而不知丧大易之明戒也先生博学洽闻髙科晚逹敭厯宦途既久谙练世故益熟则所以自处者固已审矣其于职任之重轻功名之去就又何校焉盖深逹夫止足之机克慎乎满盈之戒故当引年之期即有乞骸之请其视钟鸣漏尽夜行不休者顾可同日语哉昔宋厐庄敏公籍请老或谓公精力克壮何引去之坚公曰必待精力不支明主厌弃而后去是不得已岂止足之谓邪先生其有见于此乎此先生求去之果而非夫人之所能知也然则先生其贤矣哉防鸿矫矫酒尽欲别众谓予其致一言以为先生赠予不能言聊述所闻以告先生以为何如
　　送吴次翁还朝序
　　江夏有倜傥不羁之士曰吴君次翁者少有竒志侍乃祖大名太守及乃尊上舍君得于家庭之训读书绩文期以儒奋蚤失怙恃不果进取乃放浪江湖遨逰两京乐与贤士大夫游平居喜吟咏嗜笔札毎酒酣兴发肆意挥洒顷刻而成运笔如飞左右睥睨旁若无人虽王公贵人之前藐如也尝用马夏法作山水匠意豪迈如龙腾凤翥开阖挥霍不可拘束人争寳之然非其志也恒曰此翰墨防戱耳胡足尚哉遇名山胜水飘然而徃逰览登眺尽日忘归人望之若神仙中人乃号之曰【阙】仙因亦以自号云顷以知者荐召入直便殿时有所作徃徃称防锡赉有加尝抗疏辞归不愿禄仕有诏不允寻以塟亲故乡为请许之既襄事已复来南都寻访旧游留将一载部符络绎促迫还朝将以春和景明拏舟而北交游者相率崇酒载殽送之龙江之浒酒尽将发乃扣舷而歌曰春风畅和兮芳草芉绵栁条可折兮袅袅晴烟江流浩渺兮鱼龙在渊扁舟欲渡兮波浪恬然嗟吾安徃兮蓬莱巅瀛洲弱水兮相后先可望而不可即兮吾其仙怀故人兮离情牵旷良晤兮知何年歌罢欲别客有追而和之者曰送客送客兮江之湄东风皷枻兮画鹢驰青尊未罄兮倒一巵栁条在手兮牵柔丝子之去兮系我思望登仙兮此其时渺蓬瀛兮随所之际风云兮光陆离嗟故人兮不可遗迟君早办兮归来期时予亦在座间闻是歌而叹焉盖以其有得于古人赠与处之道者矣有感于离合去住之情者矣有合于朋友之谊者矣遂命笔次第之以为送吴次翁还朝序
　　赠南京礼科给事中彭君考最序
　　南京礼科给事中番阳彭君君实秩满三载将奏绩上闻京师寮友户科给事中张君尚寳卿韩君合诸交防者相与设祖饯之龙江之上先期谒予一言以为行李赠予承命来典南铨毎咨询一时才贤因知彭君之在谏垣盖表表者恒喜谈而乐道之则于兹请也夫何辞予惟古人之论世家而必拟之以乔木者盖以培植之久条逹之盛以致成材之多故前后之相继小大之相续而逺近之相符者殆非止于一时一世而已以今彭君观之不信然哉始君以頴敏之资日务于学博通经史旁及刑名地理之书为诗文典雅清丽有闻于时遂领成化丙午乡荐登庚戌进士髙第擢授今官履任之初即毅然以言责自任持已方洁抗论绠直不以祸福利害少为屈挠且临事有经济才一时政务弛废輙振起之尝给赏京卫推剔奸弊人沾实惠时以内帑嵗久弊滋朝廷命官覈实逾数年人率畏惮不以时闻事竟不决君至首具疏劾之事干典藏内臣及官吏辈防九百人请悉置于理报可虽以人众夤縁祈恩宥免然自是夙蠧少戢人知严惮矣君在官遇事敢言尝疏论端大本以脩时政者六救弊安民以囬灾异者五急先务以御边患者十皆关军国之重其他禁僧道之滥度劾中官之怙势论京尹之逞忿率切中时弊有补于世于乎若君者列职既逺厯官未久而封事屡腾剀切直亮如此良无忝于谏诤之职也哉虽然予闻之君之宦学相承其所由来逺矣盖彭氏之先系出安定王玕之后世居吉州庐陵山口五世孙尧任御史中丞尧之孙应求登宋端拱二年进士第仕至太子中允银青光禄大夫尝题崇圣院濂溪先生谓其能觑天巧号南国诗人子思永登天圣丁卯进士终戸部侍郎明道先生妇翁也思永子仲逵神宗时总管饶州路因籍于番芝山之阳家焉仲逵四子长忠敏哲宗时守长沙次忠泰判安福州忠敏五世孙大雅嘉熙间任四川制置使披荆棘冐矢石城重庆以御利浪蔽防峡为蜀之根底朝廷玺书褒之及赐告归番营莬裘于邑东百里许曰利阳镇始为利阳镇彭氏是时番之大姓惟彭黎周张四族而他人不与焉大雅四世孙绍仕元元贞间守福州既休政复去利阳镇半舍曰陇口治别墅以居绍孙裕判常徳自是兵燹散而复聚裕孙济川入国朝以书经领洪武四年乡荐掌湖阳学事济川孙元逹隠居不仕工诗有畊闲杂稿藏于家元逹孙坤景泰间举人材授山东盐运司经厯上章诘僚属赃罪其党隂中之谪场官未防奔厥考丧终制弗起今待封南京礼科给事中即君实父也其家乘之渊永盖培植而条逹之者非一世成材而继续之者非一人传绪至君而益大以显有如此谓非乔木世家其能然哉今君秩方小满而厥有成绩炳炳振耀于时尚益拓大先业若户部之议论清赡抗言立朝若制置之捍御疆圉建功全蜀所谓公侯之世必复其始则君他日之所造诣其可涯涘窥也邪君其勉哉予日望之
　　新刋地理四书序
　　新安谢昌子期素明地理之术顷来南都谒予世翰堂首出篁墩程学士所着先茔碑隂记以示其术之精继出其所自注雪心赋发微囊金三书以示其术之有所本也时予将营乐丘方欲求其人而访之而雅闻子期名窃以一见为慰因留馆谷于家朝夕与论率正而不谬不为僻陋之说视世之假是术以聋瞽愚俗者诚不可同日语也未防别予南归乃需言以序于其所褎辑地理四书之首且告予曰世传塟书出晋郭景纯者其凡二十篇中多后人附防之言偏驳不伦惑世滋甚传用既久人亦莫之觉也至宋西山蔡季通氏始为删定去其谬妄者为内外八篇元临川呉草庐氏犹以其择焉未精复别其不伦者析为杂篇二以附于后由是郭氏旧书始为精善而世俗所传星卦诸说依仿芜秽之术一扫无余金华郑谧为之注释反覆辩论尤为明白将使天下后世用是术者无所惑而行是术者不敢欺其有益于仁人孝子者非浅浅也况宋牧堂蔡神与氏实始着为地理发微十六篇其论一本景纯而推衍其所未补者尤切遂为传家之学而唐卜则巍之着雪心赋宋上牢刘谦之着地理囊金亦皆宗主郭氏后之学者遂合四书于一号曰地理集要顾璞书仍二十篇之旧既无所定正而三书皆未训释微词奥义亦无所发明盖两病焉昌学疎才浅而窃闻于父师之训敢以一得之愚取三书者字为之释而句为之解其间考据之必精引用之必切而一毫附防之私穿凿之弊不敢有存焉由是三书之言推之郭氏靡不合者遂以附于西山草庐二大儒考定塟书之后更名之曰地理四书将图锓梓以与四方学者共之此昌之志也再拜以请予授而读之为之叹曰自有此天地即有此山川人物所谓卜其宅兆而安厝之在上古已然盖仁人孝子不忍死其亲欲以求其亲体魄之安而已非如后世所谓祸福吉防率系于此遂有暴露其亲久而不塟者不仁亦甚矣此皆野师俗巫剽窃璞言以欺世罔利之罪而非其书之过也然自晋迄宋而元而后得二先生者为之芟讹正谬以祛千数百年之大惑可谓难矣子期复能奋乎百世之下训释三书以与璞书并传其用心亦勤矣哉惟是四书前后所得诸大家序说甚富兹将并附于梓予独嘉子期今日之所从事者遂撮其槩以着于篇端云
　　赠总兵官东宁焦公镇贵州诗序
　　东宁伯焦公世英顷自京营推掌南京前军都督府事提督操江训练有方什五无扰上下安之越三载朝廷下询访大将之命诸司难其人久未有应诏者于时南京守备魏国徐公谓公宜膺是选首疏公名以闻适贵州总兵官都督王通以疾去镇大司马合廷臣推荐其人代之复谓公宜膺是任遂疏公名以闻诏可即降制谕给旗牌符验俾驰驿以徃南都诸公卿素重公敦诗说礼爱好斯文今兹荐承佥举荣荷简命逺兹中土式是南邦宜图所以为赠于是大理卿杨公尝与公同事江上鸿胪卿陈公又与公同学辽左尤相厚善者乃请各赋一诗以继古诗人美宣王所以命召穆公之意复俾予执笔卜商之后为之序尝即江汉之诗考之宣王以淮夷弗靖故命召虎徃平之而诗人之意第述其于疆于理来旬来宣式辟四方匪疚匪棘而已卒之以明明天子令闻不已矢其文德洽此四国盖劝之以文徳而不欲极意于武功视世之徼幸边功穷兵黩武者不可同日而语此山先生以为圣主得贤臣而功业古之人皆然此宣王中兴而有得于召虎诸臣之力如此方今圣明临御海宇宁谧正所谓四方既平时靡有争之时贵州虽曰越在荒服之外蛮夷杂处然自永乐甲午肇建藩臬以来服习声教比于中州徃者清匀之地苖夷弗靖六师所指不日削平厥既震慑以武功所宜绥柔以文徳惟此时为然然则公之徃镇其地又岂在于他求哉虽然予尝闻之矣公之祖襄毅公自正统初握兵镇辽东累战沙漠多所擒获勳绩茂着边圉辑宁英庙复辟之初驿召至京亲垂奬谕疏封伯爵锡以诰劵仍俾还镇以遐寿终公幼侍庭训从事儒业亲贤取友养成徳器故嗣爵之后日承简任统率禁旅尝挂印徃镇甘肃有仁祖山山丹之捷赐勅嘉奬未防移镇宁夏所至克脩武备尤重文事有古儒将风固知贵阳之行殆轻车就熟路而王良造父为之先后耳诗尚有之文武受命召公维翰无曰予小子召公是似肇敏戎公用锡尔祉勉之以先人之业期之以后日之报此国家所望于世臣者固如此惟公其念之哉请遂书此于羣言之右以俟
　　送洗马梁先生南畿校文还朝序
　　圣天子纪元治之十有一年嵗在戊午适乡举取士之期惟时司经局洗马梁先生叔厚翰林院侍读刘先生世衡适奉上命来司南畿考校之事既至即如故事入院荐棘封帘昼夜繙阅殆忘其劳比掲晓逺迩翕然称曰得人于是南都诸公卿相与醵防盛供张于神乐道观咸以丕显斯文为二先生贺应天府尹韩公淳夫府丞吕公丕文则以先生事竣还朝宜有言以为之赠猥以见属予惟朝廷设科以言取士盖彷诸虞周敷纳以言之遗意其所由来久矣而知言之道从古为难然言者心之所发故求之言语文字之间而可以得其精神心术之妙于是因言以求其人将失之者亦鲜矣姑即予所知者论之日者试事将撤棘太常吕卿秉之袖一巻过予曰此呉中唐生寅所业以赴京闱试持以为贽先生试一鉴定以为何如予受而读之为古赋二篇为古选为演连珠各若干首辩博之学充赡之气词锋差差殆不可婴也予大惊喜以为后来之英乃有斯人耶主司得士如此固当以魁解处之下此非予所知已不数日京兆以贤书至亟展阅之其第一名果唐生也乃跃然自庆鄙见之非左而二先生藻鉴之明南畿得人之盛亦于此见之因忆曩者癸丑之嵗予承乏礼部忝知贡举因得遍阅天下之士之言于三千七百人中得二人焉皆能言之士也时监试二豸史谂予曰二人者孰为优予曰此殆难为伯仲无已则某其一某其次乎请相与试之行且验焉掲晓之夕视主司所取果与予合乃相视一笑二人者诚天下知名士也夫以言取士乃朝廷求贤图治之典而人臣以人事君之忠亦惟此乎尽焉诚不可茍也于羣言之淆而思精以择之得一士焉亦足以自慰矧数千里将命而来而又得夫瓌特非常之才文名之夙着舆论之同归如此则斯行为不虚矣方叔厚以明经起海南入魁天下士当时主司固以得人为斯文贺也则今日得士而归其所为忻慰者宜何如邪见诸旧寅姑以予言谂之将见知言之果非难而求言固足以得士也
　　扬州鹾司瑞乌诗序
　　乌以瑞名志非常也莫黒匪乌而有白其雏非常乌也斯谓之瑞欤粤稽古昔乃若国君以之纪元孝子以之名邑诗有爰止之瞻传有人屋之爱而或者遂谓鸟之灵大者凤小者乌则乌之重于他鸟亦久矣两淮都转运使济南毕君嘉防尝植槐于防事之前有乌来巢其颠今年忽产二雏一白一黒取而蓄之驯扰不惊维扬之人咸以为瑞或曰君廉于守己清白弗易其操其征则然欤或曰君明以烛理黒白弗混其施其征则然欤于是相率颂歌之褎辑成巻乡友贝君珙持以畀予且道之故遂需一言弁其端夫凡物世以为瑞者必有其时得其人而出而后足以为瑞故麟之出于春秋厄于鉏商虽曰非瑞亦可也方今圣明在御徳被万物生生育育各遂其性乌之为瑞于斯时也固宜毕君起家髙科敭厯显宦考功着综覈之明京兆敷岂弟之化迨司国鹾清慎明决富国裕民精强有为则乌之见瑞于斯人也亦宜况夫古之善政固有以孚草木格鸟兽者史册炳然具可称述然则兹乌之为瑞将表着毕君之政绩以与古人嫓美于无穷者岂偶然哉抑昔尝有赋灵乌以喻贤执政者盖假物托辞以致意焉孰若兹乌骇异乎见闻超轶乎徃牒遂为希世之瑞若此岂无能言之士执笔为赋以揄扬毕君之贤者乎岂但颂歌之而已予虽謇拙尚能拭目以俟
　　引
　　送严大纯秀才菊花诗巻引
　　金陵严纯大纯少尹南斋先生之子翰林侍书大用之弟也青年志学雅重缙绅间今年春以先生命视兄京师交游者写黄花为图且歌咏之以赠其别既成巻属弁一言昔人之于行者或为图或为诗以赠皆所以状一时之景物以识不能忘情于离合之防之意也今兹大纯之行栁色初黄江波始緑正春韶明媚之时而遽有黄华之赠顾安所取也岂将期其晚节之同坚而要嵗寒之弗爽邪亦将望其逺纷葩之浮艳而安澹泊之素守邪抑亦春而徃秋而返固因其行迈而遽儗其遄归以无旷定省之礼或致违逺之思邪诸君之意则厚矣然大纯兄弟素相友爱且俱有能诗声兹以久别之余一旦获聚处之乐埙倡篪和篇聨巻续流光易迈离怀难判大纯于此固何以为情也哉昔王维以兄弟在客因时懐亲形之于诗至今读之犹有感焉则夫秋风既髙黄菊且华景物触目节序惊心怀逺游之微言起髙堂之深念翩然南辕以慰诸君子今日赠言之意则孝友之谊斯两尽而无媿矣不亦韪乎予将有冶亭登髙之作迟子归而和焉尚竚立龙江之滨望子矣
　　秋田姚君廷器小像引
　　吾邑姚君廷器其先自杭徙上元数世矣至君而拓产日裕商于江湖乐友天下之士晚而佚老林泉别号秋田以示乐成之意遂闭门却扫寡与物接胜日则拉一二知已携壶挈榼或山颠水涯或琳宫梵宇寻幽吊古以自适意泊如也君年四十当倦游之初尝命工写小像以纪嵗月大理夏公季爵方居南台雅知君名遂为之赞及寿跻七十童顔未凋而颠发种种矣适朝廷有召民输粟之命君捐所有输粟若干石以备赈贷遂膺章服之荣郡举乡饮礼为上宾乃复命工写小像曰吾力田有年兹殆及秋而有成也已噫孰意老之将至耶时人闻而贤之因谒大司冦张公廷玺为赞于其后装裭成巻属予表兄姚君仲武携之至京间以示予一展玩间喜其逼真既为数语以识复要诸缙绅之言以咏歌之未防君抵书于予曰秋田之像赞咏富矣幸表着之以引其端予惟古之人因年齿之既増则容貌因之而变故为纪年之像俾后有考焉然像以求诸外讵能究其中故胡邦衡云非写形似之难写心之精微为难也今观君之像壮而江湖之逺游殆天马之不羁老而丘壑之嘉遯若防鸿之矫矫不但模写其形似而已并其精神而尽得之诚可谓良工矣然君之貌虽因壮与老而或变而君之心则不以壮与老而或渝此则人能知之而良工之笔固不能穷也予闻君忠厚恻怛制行端谨孝于亲友于弟读书好礼轻财重义和于乡党惠于宗族周贫济急如饥渇之于饮食年弥髙徳弥邵少壮如一始终不二此其心术之微岂研硃吮粉之迹所可尽邪裴晋公云一片灵台丹青莫状斯信然矣予故掲此于巻之首使后之人欲识君之貌者求诸像欲知君之心者其考之余言哉是为引




　　青谿漫稿巻十九
　　钦定四库全书
　　青谿漫稿巻二十
　　明　倪岳　撰
　　书
　　荅友人下第北归
　　九月望前一日闻故友某将北归乃缄书而走告之曰以予观所尝试于有司而为文者其所以黜者有三而命不与焉理或之舛一也词弗之逹二也纷纶湮欝羙恶并陈如山人食客园蔬野防乱列无序而适口者絶少三也若是者岂直命之过哉夫擿之无瑕也举之无疵也可以上而不可以下可以前而不可以后确乎其弗可移也者盖望而知其为善闻而知其为羙夫孰能下上其手哉于是而犹有利不利焉举而归之命也斯信然矣今子之于文其已试者如彼而未试者如此而曰命也命也其可哉予因子欲进之心而告以勉进之意则所以抑之者固以有申之也夫登于山者中道而或倦焉趋于下而已非一奋屐而往不能极其巅也逰于水者中流而或息焉止于近而已非一鼓棹而前不能穷其涯也则今日之所以防厉猛省岂容或后也哉故必戒暇逸之私而攻勤苦之役去昏惰之气而作明敏之功革因循之缪而益奋激之力絶自满之失而广容善之量舍自是之非而効从人之羙祛自欺之而切责己之诚涵泳圣贤之遗言切磋师友之忠告而熟复父兄之善教朝焉于斯暮焉于斯蚤作而晚辍夙兴而夜寐责之强勉之余积之嵗月之乆由是徳崇而业广知类而通逹不至于大成矣乎记曰凡学官先事士先志则子之志不可以不立也又曰时过而后学则勤苦而难成则子之时不可以或失也及可为之时立有为之志及其成也将无施而不利无行而不逹者矣诗曰左之左之君子宜之右之右之君子有之维其有之是以似之夫孰能龃龉于其间哉至是则君子有性焉不谓命矣乌可以小试不获者芥蔕于中而遽摧其英鋭之锋也哉子其勉之幸毋以予言为渎也抑余又有告焉余言诚渎矣然子之药石也能已疾者也彼有以膏梁之言进而欲己子之疾予恐弗之能瘳也而适以甚之子其慎择之哉
　　寄慰李士常
　　乆不奉晤懐想拳切谅惟士君子读书见理明白应不以忧寂之故少累其中抑不知吾兄于此亦一刋落否向者賔之方有鼓盆之戚计吾兄必为之恻然不日闻賔之言竟亦坐此善人寡祐理不可诘而何天之困絶蒙泉者至此极也每与賔之言及未尝不累叹终日也尝欲作一书奉慰懐事総総词不足以尽一二輙复中止何则譬之乔木其植根既乆且固则其枝蔓畅逹日不可御已若李氏之宗何以异此夫以累世功徳之懿不可谓非乆且固者在今日正畅逹而不可御之日奈何数年以来其摧折至于如此其亦谓之何哉虽然木之底于成材者雨露之润泽无防而氷霜风雪之所摧折者已非一日于是其材大成而置之大用不爽也然则天之于李氏岂非氷霜风雪交至叠加以玉成其后日之材者乎在吾兄勉之而已秋雨新霁逺思飘飘聊此草草以谢疏濶近得伊洛渊源一书奉为闲中检阅肃然与诸君子相对庻防忧患之心亦可以洒然忘矣如何如何
　　字説
　　王敏字逊之説
　　天顺庚辰冬予侍亲寓宣城时则有若王君者枉顾予于馆舍肃然其恭薫然其和予覩其仪度聆其言议知其为诚笃君子而富于文学者也遂与之为莫逆交又明年壬午予领荐入官为别防二载矣今年秋君以事至京师胥晤客邸叙好甚驩顷之过予言曰予素欲有请于足下第时有科举累未敢言也兹既暇矣敢固以请因而诘之乃曰予始长父名之以敏既冠賔字之以逊之然少寄迹于戍伍长从事于章句因循嵗月未有为予发其名字之义者丐一言释之可乎予不敢以不文辞为攷商书説命篇有曰惟学逊志务时敏厥修乃来则敏而字之以逊之也义本诸此夫骄与怠最害于学者也骄则志盈善不可入怠则志惰功不可进故为学而不谦卑退逊则无以为入门一于谦逊而不务时敏则又不能进歩逊则不骄敏则不怠逊而济以敏厥修所以来也賔父名字之义而有取于此非欲君佩服而力行之乎今君虽戎伍而事诗书且又虚以受人不骄不盈若深藏之良贾然君之志可谓逊矣自食其力研穷道奥盖惟日不足焉君之学可谓敏矣然则君之所修盖有如泉之始逹源源乎其来者徳之积也行不萃于厥躬而道之充也得不造于罔觉耶优游自娱俯仰无怍则其所造又可觊量之耶若夫他日掇科跻仕以尧舜君民使道济当时泽被后世者不过举此而措之耳则于賔父名字之命抑亦何负之有予非能言者重君之请庸书此以复且以致望云
　　説字赠张徳虚南归
　　京口有以医世其家者曰钱宗嗣氏顷被召职医上方将奉檄北上念母氏垂白在堂义不可挈妻子以行则留以奉其姑既逾年宗嗣日见任用求归省不可得始以其母之命托诸其内子之兄张咸吉者送之京师宗嗣徳咸吉之笃于友爱而不计其劳如此来谓予曰咸吉吾邑名家子读书尚义循循然惟干蛊以养兹乃防渉数千里之逺遂致吾家固其敦于兄弟之义而于吾心将何以报乎然尝闻之咸吉以为未之请字将无以尊其名而饬于行也思得大人君子一言以为终身诵倘有以命之则咸吉知所以教而吾之报亦庻乎其塞乎予曰易有之山上有泽咸君子以虚受人夫咸者感也物皆有相感之道故自君臣上下以至父子夫妇亲戚朋友皆情意相感则和顺而亨通然而相感之道利在于正不以正则入于恶矣故咸得其正则吉此其名之有取于易者如此予请因传易圣人之意而字之以徳虚可乎盖山以虚故能受泽心以虚故能受人此山泽之气所以相通而人物之情所以相感也故人之于心必当充其本虚之体而扩其有容之量不使一私之或存以至众理之能受然后有感必通无不出于正而底于吉矣茍以私意实之则必不能以正相感夫何有于吉乎今咸吉之于钱氏之弟所谓情意相感而能得其正者矣尚益虚己以为受善之地则其徳之所成讵可量耶咸吉其勉之遂书以为南归赠
　　钱氏三子字説
  </div>
  <div class="pagination">
   <a href="青谿漫稿_page14.html">
    上一页
   </a>
   <span>
    ...
   </span>
   <a href="青谿漫稿_page10.html">
    10
   </a>
   <a href="青谿漫稿_page11.html">
    11
   </a>
   <a href="青谿漫稿_page12.html">
    12
   </a>
   <a href="青谿漫稿_page13.html">
    13
   </a>
   <a href="青谿漫稿_page14.html">
    14
   </a>
   <span class="current-page">
    15
   </span>
   <a href="青谿漫稿_page16.html">
    16
   </a>
   <a href="青谿漫稿_page17.html">
    17
   </a>
   <a href="青谿漫稿_page18.html">
    18
   </a>
   <a href="青谿漫稿_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
