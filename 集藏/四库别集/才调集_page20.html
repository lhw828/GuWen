<!DOCTYPE html>
<html>
<head>
    <meta charset="UTF-8">
    <title>才调集 - 第 20 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>才调集 - 第 20 页/共 45 页</h1>
    <div class="content">　　深院无人草树光娇莺不语趁阴藏等闲弄水浮花片流出门前赚阮郎

　　所思

　　庾亮楼中初见时武昌春柳似腰肢相逢相失还如梦为雨为云今不知

　　又

　　鄂渚蒙蒙烟雨微女郎魂逐莫云归只应长在汉阳渡化作鸳鸯一只飞

　　莺莺诗【或混刻离思诗六首】

　　殷红浅碧旧衣裳取次梳头闇澹妆夜合带烟笼晓日牡丹经雨泣残阳依稀似笑还非笑彷佛闻香不是香频动横波娇不语等闲教见小儿郎

　　杂思诗

　　自爱残妆晓镜中环钗谩篸绿丝丛须臾日射燕脂颊一朶红苏旋欲融

　　又

　　山泉散漫绕阶流万树桃花暎小楼闲读道书慵未起水晶帘下看梳头

　　又

　　红罗着压逐时新杏子花纱嫩曲尘第一莫嫌材地弱些些纰缦最宜人

　　又

　　曽经沧海难为水除却巫山不是云取次花丛懒回顾半缘修道半缘君

　　又

　　寻常百种花齐发偏摘梨花与白人今日江头两三树可怜和叶度残春

　　杂忆诗

　　今年寒食月无光夜色纔侵已上床忆得双文通内里玉拢深处暗闻香

　　又

　　花笼微月竹笼烟百丈丝绳拂地悬忆得双文人静后潜教桃叶送秋千

　　又

　　寒轻夜浅绕回廊不辨花丛暗辨香忆得双文胧月下小楼前后捉迷藏

　　又

　　山榴似火叶相兼亚拂低墙半拂檐忆得双文独披掩满头花草倚新帘

　　又

　　春冰消尽碧波湖漾影残霞似有无忆得双文衫子薄钿头云暎褪红酥

　　有所教

　　莫画长眉画短眉斜红伤竖莫伤垂人人总解争时势都大须看各自宜

　　襄阳为卢窦纪事

　　帝下真符召玉真偶逢游女暂相亲素书三卷留为赠从向人间说向人

　　又

　　风弄花枝月照阶醉和春睡倚香怀依稀似觉双环动潜被萧郎卸玉钗

　　又

　　莺声撩乱曙灯残暗觅金钗动晓寒犹带春酲懒相送樱桃花下隔帘看

　　又

　　瑠璃波面月笼烟暂逐萧郎走上天今日归时最肠断回江还是夜来船

　　又

　　花枝临水复临堤闲照江流亦照泥千万春风好抬举夜来曽有凤凰栖

　　初除浙东妻有沮色因以四韵晓之

　　嫁时五月归巴地今日双旌上越州兴庆首行千命妇【余在中书日妻以郡君朝太后于兴庆宫猥为班首】会稽傍带六诸侯海楼翡翠闲相逐镜水鸳鸯暖共游我有主恩羞未报君于此外更何求

　　会真诗三十韵

　　微月透帘栊荧光度碧空遥天初缥缈低树渐葱胧龙吹过庭竹鸾歌拂井桐罗绡垂薄雾环佩响轻风绛节随金母云心捧玉童更深人悄悄晨会雨蒙蒙珠莹光文履花明隐绣栊宝钗行彩凤罗帔掩丹虹言自瑶华浦将朝碧帝宫因游洛城北偶向宋家东戱调初微拒柔情已暗通低鬟蝉影动回步玉尘蒙转面流花雪登床抱绮丛鸳鸯交颈舞翡翠合欢笼眉黛羞频聚唇朱暖更融气清兰蕋馥肤润玉肌丰无力慵移腕多娇爱敛躬汗光珠点点髪乱绿松松方喜千年会俄闻五夜穷留连时有限缱绻意难终慢脸含愁态芳词誓素衷赠环明运合留结表心同啼粉流清镜残灯绕暗虫华光犹冉冉旭日渐曈曈乘骛还归洛吹箫亦上嵩衣香犹染麝枕腻尚残红羃羃临塘草飘飘思渚蓬素琴鸣怨鹤清汉望归鸿海阔诚难度天高不易冲行云无处所萧史在楼中

　　○郑谷【十一首】

　　登杭州城

　　故国江天外登临返照间潮来无别浦木落见他山沙鸟晴飞逺渔人夜唱闲岁穷归未得心逐片帆还

　　曲江春草

　　花落江堤簇暖烟雨余草色逺相连香轮莫碾青青破留与游人一醉眠

　　十月菊

　　节去蜂愁蝶不知晓庭还绕折残枝自缘今日人心别未必秋香一夜衰

</div>
    <div class="pagination">
<a href="才调集_page19.html">上一页</a><span>...</span><a href="才调集_page15.html">15</a><a href="才调集_page16.html">16</a><a href="才调集_page17.html">17</a><a href="才调集_page18.html">18</a><a href="才调集_page19.html">19</a><span class="current-page">20</span><a href="才调集_page21.html">21</a><a href="才调集_page22.html">22</a><a href="才调集_page23.html">23</a><a href="才调集_page24.html">24</a><a href="才调集_page25.html">25</a><span>...</span><a href="才调集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
