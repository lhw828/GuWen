<!DOCTYPE html>
<html>
<head>
    <meta charset="UTF-8">
    <title>临川集 - 第 18 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 18 页/共 155 页</h1>
    <div class="content">
　　忆昔与胡子，戏娱西城幽。放斥仆与马，独身步田畴。牛竖歌我旁，听之为久留。一接田父语，叹之胜王侯。追逐恨不恣，暮归辄怀愁。顾常轻千乘，只愿足一丘。子时怪我少，好此寂寞游。笙簧不入耳，又不甘醪羞。那知抱孤伤，罢顿不能遒。世味已鲜少，但馀野心稠。乖离今十年，班发满我头。昔兴亦略尽，食眠常百忧。每逢佳山水，欲往辄复休。方壮遂如此，况乃高春秋。

　　【送孙叔康赴御史府】

　　古人喜经纶，万事惭强聒。时来上青冥，俯仰但一节。危言回丘山，声利尽毫末。由来治乱体，宿昔心已达。肯随俗好恶，议论轻自决。遗风何寥寥，梦寐待豪杰。天书下东南，趣召赴严阙。长材晦朝伦，高行隐家闼。新除酬问望，宿蕴行施设。念吾非忘形，此理未易说。

　　【别马秘丞】

　　伯夷恶一世，季也皆乡人。吾尝论夫子，有似季之伦。人情路万殊，近世颇荆榛。唯君游其间，坦坦得所循。意君诚恺悌，慕向从宿昔。奈何初相游，首已云北。莓莓郊原青，漠漠风雨黑。冠盖满津亭，君今去何适。

　　【到郡与同官饮（时ヘ舒州）】

　　泻碧横带郭，浮苍霭霭遥连阁。草木犹疑夏郁葱，风云已见秋萧索。荒歌野舞同醉醒，水果山肴互酬酢。自嫌多病少欢颜，独负嘉宾此时乐。

　　【自舒州追送朱氏女弟憩独山馆宿木瘤僧舍明日度长安岭至皖口】

　　晨霜践河梁，落日憩亭皋。念彼千里行，恻恻我心劳。揽辔上层冈，下临百仞濠。寒流咽欲绝，鱼鳖久已逃。暮行苦回，细路隐蓬蒿。惊の出马前，鸟骇亡其曹。投僧避夜雨，古檠昏无膏。山木鸣四壁，凝身在波涛。平明长安岭，飞雪忽满袍。天低浮云深，更觉所向高。

　　【招同官游东园】

　　青青石上蘖，霜至亦已凋。冉冉水中蒲，尔生信无聊。感此岁云晚，欲欢念谁邀。嘉我二三子，为回东城镳。幽菊尚可泛，取鱼系榆条。毋为百年忧，一日以逍遥。

　　【九日随家人游东山遂游东园】

　　暑往讵几时，凉归亦云暂。相随东山乐，及此身无憾。聊回清池，更伏荒城槛。采采黄金花，持杯为君泛。

　　【秋怀】

　　城南平野寒多露，窗壁含风秋气度。邻桑槭槭已欲空，悲虫啾啾促机杼。柴门半掩扫鸟迹，独抱残编与神遇。韩公既去岂能追，孟子有来还不拒。

　　【既别羊王二君与同官会饮于城南因成寄（用药名）】

　　赤车使者白头翁，当归入见天门冬。与山久别悲匆匆，泽泻半天河汉空。羊王不留行薄晚，酒肉从容追路远。临流黄昏席未卷，玉壶倒尽黄金盏。罗列当辞更缱绻，预知子不空青眼。严徐长卿误推挽，老年挥翰天子苑。送车陆续随子返，坐听城鸡肠宛转。

　　【试茗泉（得月字）】

　　此泉地何偏，陆羽曾未阅。坻沙光散射，窦乳甘潜泄。灵山不可见，嘉草何由啜。但有梦中人，相随掬明月。

　　【跃马泉】

　　古水缩蛟螭，憎山欲隳突。山只来伐之，半岭跳啮膝。玉珂鸣塞空，组练光照日。崩腾赴不测，一陷常万匹。神战异人间，千秋为忽。泉旁往来客，夜寄幽人室。但听鸣萧萧，何由见神物。

　　【白山】

　　白众山顶，江湖所萦带。浮云卷晴明，可见九州外。肩舆上寒空，置酒故人会。峰峦张锦绣，草木吹竽籁。登临信地险，俯仰知天大。留欢薄日晚，起视飞鸟背。残年若局束，往事嗟摧坏。歌舞不可求，桓公井空在。

　　【七星砚】

　　余闻星堕地，往往化为石。石上有七星，此理余莫测。持来当白日，光彩不为匿。恍如起鸿蒙，俯仰帝垣侧。当由偶然似，见取参笔墨。豪心荡珍异，乐以万金得。南工始为伪，传合巧无隙。亦时疑世人，故自有能识。

　　【九鼎】

　　禹行掘山走百谷，蛟龙窜藏魑魅伏。心志幽妖尚觊隙，以金铸鼎空九牧。冶云赤天涨为黑，风馀吹山拔木。鼎成聚观变怪索，夜人行歌鬼昼哭。功施元元后无极，三姓卫守相传属。弱周无人有宜出，沉之九幽拆地轴。始皇区区求不得，坐令神奸窥邑屋。

　　【九井（得盈字）】

　　沿崖涉涧三十里，高下荦确无人耕。扪萝挽茑到山趾，仰见吹泻何峥嵘。馀声投林欲风雨，末势卷土犹溪亢。飞虫凌兢走兽栗，霜雪夏落雷冬鸣。野人往往见神物，鳞甲漠漠云随行。我来立久无所得，空数石上菖蒲生。中官系龙沉玉册，小吏磔狗浇银觥。地形偶尔藏险怪，天意未必司阴晴。山川在理有崩竭，丘壑自古相虚盈。谁能保此千世后，天柱不折泉常倾。

　　【寄题众乐亭】

　　陵阳游观吾所好，恨不即过众乐亭。尝闻仿佛入梦寐，吟笔自欲图丹青。千峰秀出百里外，忽于其上峥檐楹。朝云嘘岩日暖暖，夜水落涧风泠泠。春花窈窕鸟争舞，夏木荫郁猿哀鸣。潦收叶落天地爽，海月影到山川明。篮舆晨出谁与适，坐与万物观虚盈。令思民事不忍后，田间笑语催蚕耕。吏休归舍狱讼少，墟落饮酒欲秋成。唯愁一日夺令去，出郭老稚交逢迎。彼民安知方禄仕，徒喜使我宽逋征。令知道义士林服，遗爱岂用吾诗评。

　　【书会别亭】

　　西城路，居人送客西归处。年年借问去何时，今日扁舟从此去。春风吹花落高枝，飞来飞去不自知。路上行人亦如此，应有重来此处时。

　　【题舒州山谷寺石牛洞泉穴】

　　（皇三年九月十六日，自州之太湖过怀宁县山谷乾元寺宿，与道人文锐、弟安国拥火游石牛洞，见李翱习之书，听泉久之，明日复游，乃刻习之后。）

　　水泠泠而北出，山靡靡以旁围。欲穷源而不得，竟怅望以空归。 
　

　




　

　
●卷十三
◎古诗
　　【泊舟姑苏】

　　朝游盘门东，暮出阊门西。四顾茫无人，但见白日低。荒林带昏烟，上有归鸟啼。物皆得所托，而我无安栖。

　　【昆山慧聚寺次孟郊韵】

　　僧蹊蟠青苍，莓苔上秋床。露翰饥更清，风花远亦香。扫石出古色，洗松纳空光。久游不忍还，迫迮冠盖场。

　　【如归亭顺风】

　　春江窈窈来无地，飞帆浩浩穷天际。朝出吴川夕溪，徊首乔林吹岸荠。柁师高卧自啸歌，戏彼挽舟行复止。人生万事反衍多，道路后先能几何。

　　【垂虹亭】

　　三江五湖口，地与天不隔。日月所蔽亏，东西渺然白。漫漫浸北斗，浩浩浮南极。谁投此虹霓，欲济两间厄。中流杂蜃气，栏相承翼。初疑神所为，灭没在顷刻。晨兴坐其上，傲兀至中昃。犹怜变化功，不谓因人役。今君持酒浆，谈笑顾宾客。颇夸九州物，壮丽此无敌。荧煌丹沙柱，璀璨黄金壁。中家不虑始，助我皆豪殖。喟予独感此，剥烂有终极。改作不可无，还当采民力。

</div>
    <div class="pagination">
<a href="临川集_page17.html">上一页</a><span>...</span><a href="临川集_page13.html">13</a><a href="临川集_page14.html">14</a><a href="临川集_page15.html">15</a><a href="临川集_page16.html">16</a><a href="临川集_page17.html">17</a><span class="current-page">18</span><a href="临川集_page19.html">19</a><a href="临川集_page20.html">20</a><a href="临川集_page21.html">21</a><a href="临川集_page22.html">22</a><a href="临川集_page23.html">23</a><span>...</span><a href="临川集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
