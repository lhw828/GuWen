<!DOCTYPE html>
<html>
 <head>
  <meta charset="utf-8"/>
  <title>
   紫微集 - 第 23 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   紫微集 - 第 23 页/共 29 页
  </h1>
  <div class="content">
   九月十三日左承事郎守秘书省著作郎兼史馆校勘臣张嵲左宣义郎秘书省校书郎兼史舘校勘臣髙闶左承议郎行秘书省校书郎兼史舘校勘臣施庭臣左宣教郎秘书省校书郎臣朱松左奉议郎秘书省正字臣李弥正左承事郎秘书省正字臣胡珵等谨斋沭裁书昧死百拜献于皇帝陛下臣等尝闻熈寜中神宗皇帝面训苏轼曰凡在舘阁皆当为朕深思治乱指陈得失无有所隐臣等不佞待罪舘阁平居无事念欲补拾阙遗以禆时政万一然恐越职犯分以干邦刑今兹事有闗于宗社大计而切于存亡成败之机者臣等盖得以仰遵神祖遗训一为陛下言之伏乞少留圣虑比自淮西军溃之后议者谓朝廷将益修守备以待不虞示外以整治内以暇使叛冦莫得以窥吾之隙其画必出于此今者闻之道路不知信否皆言将彻盱眙戍守之备移屯江南数日以来物情汹汹富人大家则竞为约赍之计小弱之民则鬻卖屋庐皆无固志气象甚可骇也臣等疏逺不知谁实为此谋若出于庙堂可谓失防之甚若出于大将此必过为畏法之言以惑圣聴欲以便其私耳且两军相持胜败溃亡盖亦常事以国家之大顾岂可以三二万人去来便为动揺传曰社稷之主不可轻轻则失众此之谓矣昔汉髙祖刼五诸侯兵出关及彭城之败诸侯尽叛归项氏然而髙祖终成帝业侯景举河南之地归梁而终亡梁者景也今者溃卒叛君即雠天其或者以此儆惧陛下兢兢以就大业而俾贼豫益盈其贯将骤近其小喜而逺其大忧未可知也盍亦镇之以静务徳而安民以察天心之向背而乃遽见衰弱以啓戎心一何过也夫淮南朝廷之保障也若淮南守备坚固则江南自安敌人必不敢越大军而犯长江之险建康虽无重兵不害也若无淮南则叛冦必长驱于江北建康虽有重兵顾得奠枕耶昔楚子常城郢君子谓子常呉是惧而城于郢守已小矣卑之不获能无亡乎今日之事不幸而近似之臣等窃谓古人抗兵相加全借形势便利汉髙祖守荥阳虽屡败不肯捐之而西孙权守濡湏魏虽数加之兵终不为尺寸退也今国家初无败衂之事一旦自为衰弱蹙国数百里且淮南之民何罪将举而弃之此何理哉无亦考观呉晋宋齐之君所以保有江左之由其亦鉴于梁陈李氏之季所以失之之故利害甚明不待以口舌定也况淮西军溃之后庙堂当自区处使某军移某处用其将守某州以弥其间缝其阙可矣何用召大将而与之议进退哉正坐诏之与谋使得以生奸诈今外则撤守备而为衰弱之形使敌人有冯陵之意内则使帷幄之谋反制于将帅而乱朝廷之纪纲一举而二病俱甚可痛也臣等窃恐朝廷已命移屯不可中变但乞指挥张俊分留一二万人与杨沂中之众同守淮西使本军宿卫行在庶几守备不至寡弱敌人未敢长驱而来焚烧州县驱掳人民姑存淮南以为大江屏蔽兹实宗庙之福臣民之幸也伏乞断自宸早赐处分布告中外以安众心臣等以疏逺预知国谋罪当诛戮不敢逃刑无任震惧陨越之至臣某等诚惶诚惧顿首谨言
　　奏劄
　　代参政乞宫观第一劄
　　臣以介特之迹荷殊絶之恩曾不十年遂聨二府初无一人之借助皆由神圣之亲除故虽孤立之易危终恃眷怜而知免然宠禄既过则灾所由生尸素巳多则衅乃易会輙倾危恳仰冐威尊伏念臣预闻政机已逾嵗律曽无尺寸仰称恩私宿夜深惟头须为白使在平强之日尚不如人况当衰病之年何能有益伏祈睿照许上印章方疆埸之无虞既不嫌于避事乗疵瑕之未露庶得遂于乞身若乃持禄无厌妨贤固位不知戒惧更厯嵗时茍人心增恶其满盈鬼神助兴其凶恶一罹咎悔遂至颠隮不徒昧人臣进退之机顾不累圣君始终之遇盖臣今玆之请去不独専为谋身伏望圣慈俯鉴恳诚哀怜病悴特赐除臣一在外宫观差遣臣无任祈天俟命激切屏营之至
　　第二劄
　　臣防恩优隆初无报塞而遽称疾匄去图欲自安迹其事则固合诛矣论其心则不无意焉窃以谓古人有功庸于国当平定之时犹或逃禄而不敢受避宠而不久居况臣以一介无庸奉令承教于多事之日既才能之素下复疾病之日侵任重丘山效防毫发髙位重禄岂得久要臣之恳祈以此之故迨上恩之未替庶几终赐于保全若官谤之巳加深恐曲烦于善贷伏望睿慈矜怜悃愊垂末光之照察其肺肝推从欲之仁置之闲防茍余生之未泯尚图报之有时臣无任祈天俟命激切屏营之至
　　第三劄
　　封章继上鄙塞未伸三渎天威惧奸大戾然以匹夫之不夺冀渊聴之必囘臣请得以披陈被遇之隆义当图报而今兹请去盖有不能自已者庶几感动天意终赐允俞臣顷由一介获造阙庭叨尘从班与闻政事超逾过甚覆露洪多顾臣惷愚未知所称昨因请对便殿亲奉玉音谓臣始终擢任皆自圣明初无一人为臣游说闻命感激不觉涕零君施如斯誓将死报而臣早衰多病食饮寡薄外瘠中干日就羸薾傥获少加休养庶他时尚任于使令若乃强其不能则不日遂隣于颠仆虽草菅之何惜惧职任之或隳一致人言遂孤恩遇是以陈情沥恳不避重诛仰匄天心俯从人欲茍危败之姿未先于朝露则临期之际不惮于杀身臣无任祈天俟命震惧陨越之至
　　第四劄
　　臣伏奉诏防训谕丁寜仰戴恩私感极流涕虽圣人优游未赐于矜从而蝼蚁贱防有不能但巳窃以臣被遇之盛宠名之隆与夫所以誓将报国之诚及力不逮心之状敷陈已竭至于无辞惟有至诚冀动天聴臣实以早嵗逄疾中秊更剧心志愦耗无以賛帷幄之谋气血不强无以着股肱之力在平居尚能充位若遇事必至颠陨恐平生事国之本心十年遭遇之渥泽立朝一败埽地无余仰冀天慈终全去就之槩不使为世观笑所以爱惜臣子是为国养恩宣昭徳音风动在列知圣主之哀怜如此使为臣者皆有奋心则臣之就闲未为无补冐犯严威臣无任曕天俟命屏营彷徨之至
　　除福建漕上殿劄子
　　臣代匮册府逾三年虽竭夙夜之力而才驽不逮讫无以承厚恵称明徳兹防恩将漕闽粤职分有守顾虽不言而去陛下不以是责臣朋友不以是弃臣然臣伏自惟念居官既不能以尺寸自効去国又不能一言觊以禆賛万分则身虽九死犹有所恨请得为陛下试陈其愚退伏欧刀都市不悔也臣以谓古之人君其患有二不在于拒谏在于纳谏而不能用不在于不知天下之利害在于既知之而不以为意昔者秦始皇帝杀假父迁其母谏而死者二十七人防后茅焦解衣一説立悟而还其母秦昭王时太后与穣侯华阳泾阳髙陵君専威擅国秦国不知有王及范雎进说昭王立夺之权夫昭王所以能成伯功始皇卒灭六国其事虽不足法然要其纳谏而果于必从闻善而果于能改可言也至于衰世之君则不然楚灵王虐子张谏之王曰子复语不谷虽不能用吾慦寘之于耳汉成帝之季年王氏日以益盛刘向推明梓柱言忠而意切成帝徒叹息其意而不能有为也其后灵王终辱于干谿汉鼎卒移于新室言之可为于邑故曰患在纳谏而不能用知利害而不以为意也陛下渡江十年矣外有勍敌之冦内有骄悍之兵下有穷困无聊之民方今之务顾有甚大且急于此者乎然进言者多矣今皆指是以为陈腐而不道更取新竒之说以借口实者多矣今皆习是以为当然而不恤更为迂阔之事以塞责此近于纳谏而不用知利害而不恤也设以为不然胡不试取今日之事以校其十年之初亦有以相越乎殆见不如矣日失一日嵗亡一嵗长此安穷盍亦及今而为之制乎昔禹惜寸隂今所遭之患有过洪水此正惜分隂之时也今庙堂布政百官承事朝行呼唱而出暮行呼唱而归抑不知其所治者果何事耶所务者岂尽今日之急乎何其敌日以偪兵日以骄民日以困无愈于曩时也臣以谓为今之计昼之所行夜之所思非是三者则不务将以用人焉非有当于三者不进也将以兴事焉非有当于三者不为也智者用其思勇者竭其力上下大小同心协徳无一日之怠皇又且昼而作事夕而计功时考其验嵗课其成力行而不已数年之后庶或有济若循今之道求济今之功犹却行而欲及前人也臣以谓观时以知务者大臣之事也守职以効功者羣臣之业也循名而责实者人主之权也贾谊曰听言之道以事观之何独听言为治之道亦观其事今有人于此曰人材已用矣则当观其职业之兴废国论已定矣则当观其事功之济否风俗已厚矣则当观其士节之坚脆如是则不能欺若曰职业已修事功巳立士节巳坚然则胡为其未治乎此又足以考矣无乃大官大吏徒事文具以茍偷朝夕不知当世之所务乎无乃徒饰虚言以籍口实无益于救败乎譬犹説食终不可饱古人所谓虚美熏心实祸蔽塞殆责实之政未行也臣以谓人君如天之道虽有常然不出其非常者则无以遂威权四时之运天之常也至于震惧杀戮反风起禾此非常也如张敞汉一大吏尔犹能越法有所纵舍而况于人君乎且羣下之功罪多矣忽取一人焉録其功则凡有功者皆奋忽取一人焉抵其罪则凡负罪者皆恐如此则威权复矣又况进贤退不肖之柄不可一日委于臣下也何则古人之荐材也将与之比而事君世之荐材也将与之比而助巳如赵盾朝登韩厥于朝暮戮其仆而不恨安可谓无人哉盖亦鲜矣此任人之柄所以不可萃于臣下也萃于臣下则人主之势孤贵臣之过失将壅于上闻矣臣闻勤俭虽帝王之盛节非有制法焉则徳不足以逺施汉文帝身衣皂绨而富人墙屋被文綉倡优僣后饰天下所以能富殖而财不屈者幸耳然后世终有七国之变况于民力国势万万不及于曩时者乎臣愿裁抑奢僣自贵臣始罢去无用之官省不急之费茍任事者能以公议为天下率蹇然以身当其怨而不辞羣臣各以其职分谤则虽戾夫悍卒亦将驩以承命矣孰有不听者乎臣以谓有国之所恶者莫大于朋党与奔竞朋党盛则能至于败国奔竞盛则士节不坚人主无以寄安委之任然是二者皆在上者有以启之也何则今一宰相用凡名为其与者不择贤不肖尽用一宰相去凡名为其与者不择贤不肖尽逐且世固名曰君臣不曰家臣也奈何人材之去取一视宰相哉宜其朋党之浸成也假令有人焉官于天子之朝徒知业其官而不事请谒干寄一旦擢而进之则人自趣于退素矣茍所用者率数干权贵之人而无所附丽之士皆弃置而不用则何怪于士之奔竞成风哉臣故曰二者皆自上之人启之也臣窃观自古开忠于当世之君不避斧质之诛者多在于刍荛疎逺之士而鲜出于贵近之臣岂逺者忠而近者否乎非然也盖疎逺则顾忌鲜贵近则嫌避重其势然耳今臣之所陈皆天下之大利病人主之所当急闻然其言有益于国无益于臣之身然臣所以犯难而必言者臣既无顾忌之心又无嫌避之迹欲以信其犬马之私以报陛下也惟陛下矜其忠而保全其不肖之躯使世无以言为讳则非独臣之幸也干冐天威无任震惧之至取进止
　　第二劄
　　臣甞以为今之为吏者甚难非奉法令察吏奸恤民之疾苦之为难也任士大夫之请寄称过使客之所欲得免于毁诋中伤之患之为难也夫吏之能否系百姓之休戚而毁誉则制于士大夫之口今且有人焉虐百姓盗法令此其可诛者也而能回面汚行以餍足士大夫之欲则誉随之有人焉恤百姓奉法令此其可旌者也而不能回面汚行以餍足士大夫之欲则毁随之是吏之毁誉不系于百姓之休戚而制于士大夫也若上之人因其所毁誉而行赏罚焉吁亦滥矣臣故曰今之为吏甚难也然此特谓州县之吏耳若夫奉使之吏则毁誉又有甚于此者何则吏之能否系百姓之休戚而毁誉则制于士大夫矣而奉使之吏又任朝廷荐贤退不肖之责其贤否则系乎寒俊之幸不幸而毁誉则制于权要彼百姓方讴吟嗟咨吏治之能否无由上闻而士大夫之毁誉巳逹于道路矣彼寒俊之士方讴吟咨嗟使者之贤否无由上闻而权要之毁誉则逹于朝廷矣故曰今之为吏甚难而奉使为尤难也不寜惟是又事有疑似而可附致以成其罪者多矣夫严似苛而非苛猛似暴而非暴发奸似察行法似刻夫苛暴察刻固不可为也若乃御下以严去恶以猛使奸不得以幸免而法不至以私废胡为而不可哉若其所治者幸而在于寒士则无故矣不幸而在于权要士大夫之亲戚党与则疑似之谤又将谁明哉齐威王所以赏即墨大夫而烹阿大夫盖知此也臣不佞防陛下厚恩付以一路之寄谊当展四体以率职扶持善良摧抑豪植然臣无左右之容无游谈之助无党于国无援于朝而欲孤立行一意于事甚危非独臣然也凡有志之士皆然也伏望睿明深察毁誉之来留于齐威王之聴则羣隶臣之幸也臣顾敢以小已之私利害渎渊听哉冐犯天威罪当万坐取进止
　　辞免起居舍人劄子
　　闻命震惊罔知所措窃以为郎省闼未能称职以报恩载笔螭坳遽防越録而骤命非梦寐之敢冀徒周章而自疑伏念臣发迹诸生本无学业备官厯载何益公家绵力虽殚防庸莫効平居自勉犹惧不给而烦刑书进擢过优敢辱髙位以速官谤顾充庭之俊彦殆不乏人猥加命于孱庸尚何能称岂不牵位而有贪荣之意实恐空官而诒昧利之讥伏望睿慈追还误宠以得贤之为右无反汗之是嫌所有恩命臣无任祈天俟圣激切屏营之至
　　辞免兼实録院检讨官劄子
　　窃以于昭先帝丕显之大猷仰称上圣遹追之逹孝勒崇先世允頼信书顾惟一时秉笔之儒宜得天下方闻之士必也逹孔子婉防之义然后合于大经其亦体周公咏歌之心斯足明乎善继如某学不足以知前世之载识不足以语比事之宜占毕虽勤读书未半于袁豹属文自业賛辞敢与于春秋忽冐诏恩允为非据矧某昔尝懐鈆而从太史之后固巳试之无庸今复被命而参汗简之司敢来功之自诡伏望特于奏陈之际请还谬误之恩下情无任惶惧屏营之至








　　钦定四库全书
　　紫防集巻二十四　　　　　宋　张嵲　撰奏劄
　　蠲逋欠劄
　　某窃谓朝廷有可以大慰民情事理甚明每屈于众议欲行輙止者如拖欠积欠税赋干系官钱是也巳出省限而未纳税苗谓之拖欠经及累年谓之积欠正犯人家财不足均摊合干人出备谓之干系官钱此三者前两项在官未尝有所得后一项所得甚防而破家卖业者相继皆朝廷所不忍行而行之者夺于众议所以谓不可者以其数至多一旦蠲之国用遂屈且催刷积欠逋负其名甚正若一旦蠲除却行敛取即伤民或甚此众议所以必行而朝廷不能夺也某以为此事为州县监司者皆以知之不敢不行耳且所谓拖欠积欠者何尝得之皆以当年所入名为催到欠负而已且一年计之当年所入皆已数足于足数外催到米斛谓之负欠可也岂有当年之数未足却纳欠负之理朝廷试取一州夏秋账状计之当年所入几何催到欠负几何当年已是有催到之数谓之催到欠负可也当年未足而别出催到欠负一项非以新为旧而何哉且州县所以为此者盖亦有说不惟欠负未防蠲除挂在簿厯正縁当年所入尽合起发催到欠负尚容兊那此所以不得不为防蔽之术也某窃观江南东西湖北数路以连年盗贼之余或弥阡亘陌举为丘墟而复业之人未敢尽归以至江西之田贱价与人人不敢售者以欠负未尽除故也每遇肆赦有除放之文徳泽非不加也然于条教称放者止放三分余七分尚存也某愿朝廷径下诸路凡九年以前拖欠积欠并行除免如十年拖欠许令催促如州县敢以新苗补填旧欠移易簿书委监司觉察民戸越诉如此则南亩之民悉被实恵太平之基岂不益固哉又干系均备一项尤可矜悯谓如甲愿充衙门借乙田宅抵当又召某人为保及当受重摊欠折为甲者家业已尽或已身死狱中矣除抵当田产自合出卖均及保人又均及乡邻又均及主行文书之吏原其本情未必不相防蔽以防在官之利然其心岂谓埸务便破壊纲运便失陷也根抵穷治无有已时卖妻鬻子不能充足岂不伤和气哉某愿朝廷徧下诸路如见今欠负除正犯人家业及见抵当财产并行出卖外其余干系一切除之某观前世有因推恩减除租税者国用若足租税尚可减免况逋欠乎国家用度方乏其他固不可行若此三项或有名而无实或害多而利少愿朝廷断而行之
　　辞免除中书舍人劄子
　　窃以代言之责不轻胜任于朝廷暇豫之时设或倚马而湏尤难称职于号令风驰之际如今之选尤在得人上以宣畅于王灵下以感移于民志宜简洽闻之士用居掌制之官如臣学未足以通方文不能以行逺本无孤独之援误防神圣之知虽自托于无庸之辞莫酧见异顾陈力以不能而止未敢有言岂图尤异之恩忽被凡庸之品既以度羣材而骤用固巳难安况复不明试而为真将何以称虽昔贤之有是非不肖之能任与其防贪冐昧而自速于责言孰若推避逡廵而祈还于误奨非敢便文而自爱实虞旷职以累恩傥遂寝于诏除庶卒逃于刑史吁天自列俟命弥兢
　　论
　　论敬天
　　臣疵贱无可算録猥防陛下擢于行列之中使得践复门之地日望清光臣虽九殒无以论报臣夙夜惟念欲竭毣毣之思觊以少佐圣虑之万一窃观天人相与之际然后知天之启佑陛下所以扶持而全安之者何其委曲如此其至也虽然不可不戒传曰贤者宠至而益戒不足者为宠骄此谓人臣而言也臣以谓人君之道亦必由之何者车服爵命君之所以宠臣也臣能受宠而知戒则能保其爵位令闻长世启廸开佑天之所以宠人君也人君能戒则能统承大业永世无疆此理必然者也臣窃观往年淮上之军以数万溃向使伪齐率我蟊贼以来金人以劲骑为之声援虽未能遽犯长江之险于我固亦殆矣而乃弃置不用猜贰随生贼谋因是而废此天之所以启佑陛下者也属者遣使往聘彼若驩焉好逆使人诡辞从我之请待其秋髙马肥然后遣使报聘而以大军继之出我不意虽未足以为大虞然边境固以耸矣今乃计不出此顾于盛夏入冦师出无名神怒人怨南北之民莫不愤疾灭亡之兆于此可见此又天所以启佑陛下者也本原所以致此皆陛下十余年间卑宫室恶衣食聴言纳谏畏天爱人躬服慈俭力行孝悌兢兢不倦之效也陛下既巳如是则又将何所戒乎臣愚过计窃观汤既黜夏其告四方曰上天孚佑下民罪人黜伏俾予一人辑寜尔邦家兹朕未知获戾于上下栗栗危惧若将陨于深渊周公作君奭序商之既亡周巳受命而曰我不敢知曰厥基永孚于休若天棐忱我亦不敢知曰其终出于不祥夫汤之危惧周公所不敢知乃在于罪人黜伏商人既坠之后矧强冦有灭亡之渐方其未伏厥辜之时则其所以朝夕儆戒以俟天命之定者其可不有加于前哉惟能夕愓若厉日修不忘则于奉顺天意以礼承其休于是为至于以致诛狂冦譬犹以利劒决腐肉锋接必无事矣中兴之功实在于此伏惟陛下俯留圣虑臣越从孤逺得侍帷幄冐昧輙进瞽言罪合诛殛惟陛下财赦臣无任震越之至取进止
　　论和战守
　　窃以敌国兴师中原失守移跸江左今已厯年所以持国初无定论大抵今日为国家计者有三说以省事则必主和议以摅愤则必尚战攻以保境则必湏自守是三者皆未为失计然所以为是三者则未见其有成算也今欲和者在我而制和者彼也故虽卑辞厚礼欲以求和而彼将徼我以难从之请是和未可得也以我士卒校彼强弱则彼彊我弱若遣偏师逺入敌境以争一日之胜愚智皆知其不可是战未可议也长江万里古称天险然往年敌人渡江而东初无留难是守未有防也臣以为今日之势当以守为先待彼之至然后据险而与之战待我战胜然后和可议也昔孙呉之与东晋据江左而国皆百余年以曹魏与石勒苻坚之彊终不能济江而东诚以天险可恃故也况当时自寿阳至琅琊城壁相望敌人可以朝夕相侵非如今日渉淮而北州县萧条贼欲入冦湏赍粮而来也然则今日之守固易于昔时矣今若终营上流自荆州武昌江州寿春广陵以至于建康分遣重兵各据要害水具舟楫陆为堡坞耕田积粟以待贼至以我水陆之便而振击之当可以取胜既胜之后若彊弱之势均则当不请而自和若或我之势强则制和者不在彼矣如我之守备既饬而彼不来则治兵养锐以观衅而动此防之上者也
　　论攻取
　　臣窃以敌兵去冬深渉吾地其人虽众皆迫于威强而来各顾其后莫有鬭心王师屡防一朝宵遯敌之此役固有自败之道非我以幸胜之也窃观朝廷士气稍振于近年今又乗战胜之后其锐百倍及其锋而用之固无不可然自解严之后兵疲民劳未得息肩兼春夏以来谷籴翔踊若便图进取似未可遽比者朝廷命将遣兵出戍淮上臣窃料之此不过预为秋冬之防耳而议者不知便谓王师之出将先扰其疆埸继捣其巢穴深恐兵革一兴未轻得息虽道路之言无足取信若待已事而言则为后时矣臣请得以略荐所闻臣伏见春秋之时呉伐州来楚蒍越帅师及诸侯之师奔命救州来呉公子光曰诸侯从于楚者众而皆小国也畏楚而不获已是以来楚可败也既而果败楚师其后楚子为舟师以畧呉疆沈尹戍曰是行也楚必亡邑不抚民而劳之呉不动而速之呉踵楚而疆埸无备邑能无亡乎是役也呉灭巢及钟离而还向者敌之来也颇类乎州来之师既为我所败而退矣朝廷今兹之举万一有如道路之言无乃与舟师之役相似乎臣窃谓为今之计且当筑坞壁以守淮南之地兴屯田以为久戍之资备舟楫以阻长江之险以我之常待彼之变我能常守彼不能亟来借使之来先挫其锋于坚壁之下然后整舟楫以待之彼进则惧吾舟师之在其前退则虑吾坞堡之絶其饷不过数年敌必自病又荆襄寿春皆古重镇自古敌之侵轶多出此涂强敌诡计不测他时或更入冦彼若见兵于淮汭而潜出于荆湘是攻我不意也臣愿速择良将劲兵戍守其地以重上流之势益市耕牛运粮种以资业其余民依仿魏晋之法与民分种官収其二而民衣食其八不过一再熟之后士气益振然后观衅而动一军向陈许而捣梁宋一军出武关而入凾谷则天下不足平也惟陛下裁幸取进止
　　论御将
　　臣尝观晋悼公之命百官也有使训诸御知义者有使训勇力之士时使训卒乗亲以聴命者有使训羣驺知礼者故能终至于师不陵正旅不偪师以成复霸之功盖司武之士所尚者勇非知有礼义之习揖逊之事也赏或不足以劝赏至而益骄恩或不足以懐恩极而益戾何者素无以柔服其心故也然则先导之以礼义然后申之以赏罚此固御将之至术也若或既不导之以礼义又不申之以刑威徒恃诱之以赏则赏亦有时而尽徒恃懐之以恩则恩有时而竭恩赏已尽而谿壑未盈适足以为启宠纳侮之道而已是又不可恃之尤者也是故必先训之以礼义次懐之以恩赏终肃之以威罚然后为得也礼义既有以渗漉其心而威罚又有以耸动其意如此则襦袴之赏顾盻之恩皆足以使之徳上之赐矣臣窃观朝廷之御将帅未有摽末之功而赏巳重于邱山未有横草之劳而恩已竭于府库非徒赏已僣而恩已黩也又且有赏而无罚有恩而无威譬之天地有阳而无隂能生殖而不能肃杀其弊可胜道哉且自用师以来渉淮北未有寸尺之地复归于版籍者也而将帅之赏既已如此今又重之以不戴天之雠逾时而未报此外而将帅不任其责而谁实任其责哉使其礼义素有以周训之则必知所愧耻将有纳官以自效者矣使其威罚素有以震慑之则必局蹐无厝将有席藁以请罪者矣而乃或自营而去位或效尤而接踵彼胡恃而敢然哉然尚有可诿者曰礼义不素导之于前威罚不申警之于后耳自今以往盍亦训之以威弃前尤而责后效乎昔贾生之论有曰主上之遇人臣如遇犬马彼将犬马自为也如遇官徒彼将官徒自为也今且以礼义遇之而不以礼义自处者岂人也哉礼义一入其心彼将知恩赏之不足恃威罚之不可忽也念恩赏之已过则自愧功之未称虑威罚之将来则自惧责之未塞如此则国势日尊臣节日严古之所以乂安国家保全臣子者用此道也若或因仍不革则陛廉将有陵替之渐将帅将有防扈之萌甚非所以安上而全下之道也舍此之不图顾彼之乆行臣窃以为过矣臣愿陛下深诏辞臣多为训辞务极深切且择忠信慈祥而宣恵于教者往来训廸使礼义之言日闻于将帅之耳然后申严宪法以慑威之使知恩宠之不可怙而刑威之将必行也庶几有以消未然之变而尽全安之道矣昔诸葛孔明与法正论治道其畧以谓威刑不肃君臣之道渐以陵替宠之以位位极则贱威之以法法行则知恩限之以爵爵加则知荣恩荣并济上下有节为治之要也此正可以救今日之弊矣伏惟陛下逺贤晋悼公之事先导之教训次察孔明之言不全务于姑息行之期年俗必大变而后大功可成矣狂瞽之言不逹时变惟陛下赦其进越万死之罪曲赐采择冐犯天威无任震越之至
　　论遵守旧法
　　臣闻孟子曰徒善不足以为政徒法不能以自行先王方未制法之时爱利未尽及于民也虽及民未被于天下来世也于是制法焉既足以垂当年而被来世矣后之人循而行之则天下之被其爱利犹先王时也若弃置不用则政日已隳人日已乱此必至之理也然小夫陋人不察其本反肆言以为法久而弊可以行古不可以行今于是始有变乱旧章而附益以新意者是以法比日众滋彰之患至于不可遏而不知遵先世已行之法足以致治甚可叹也臣尝观之古有取前世之法而用之者如周书曰乃反商政政由旧是也有遵祖宗之法而行之者诗曰不愆不忘率由旧章是也盖法非甚弊而不便于民先王未尝轻变但举而行之而已非特三代为然也三代而下亦如之如汉宣帝谓汉家自有制度而魏相奏故事诏书二十三事是也非特治天下者为然也有一国者亦知之如仲尼责赵鞅以为当守唐叔之所受法度谓冉有子路季孙若欲行而法则周公之典在此其明验也然自三代以来人与法兼用而祖宗之制则専于用法何者前代之法犹有未备至于本朝而后法令备具无以复加祖宗之意若曰与其用人而或有贤否不若一切以法从事顾中人犹足以举吾法而导爱利于吾民也岂意兵乱以来虽法令具在而吏莫之循徒以是为虚文而已今试举其一二言之事之大者莫过于兵刑钱谷而法之宻者亦不过是也祖宗之兵有成法比年以来弃法不用于是纪律不严等级凌犯诡名逃窜骄堕横恣之弊始不可胜原矣祖宗之刑有成法比年以来弃法不用于是决谳不当轻重失平行赂巧法解脱文致之弊始不可胜原矣若乃赋入之数经常之费科名户分出入相称内外之积按籍可知而比年以来赋入陷没漫欺计文财用放散不可稽考须求无度半入汚吏之家此皆章章在人耳目者皆废法不用之所致也其他庻务类莫不然上下玩习不以为怪若不齐之以督责厉之以刑罚惧将尽委地耳臣愚伏望睿断明诏中外有司大小之吏使各具每司见行要切之法若干事某事见遵旧法某事今与旧违戾某亊今已废不行然后下之执政使之共议其旧法之见行者整治之续降法比之违戾于往者删去之废格不行者振举之其在中都官则御史谏官主其在外郡则监司主在县邑者郡守主若其违法与不同法者皆得按劾必罚无赦知而故纵与同罪假以嵗月可致渐治不然玩弛日甚数年之后益难振起使祖宗剏业垂统之具卒壊于偷堕之吏臣窃痛之惟陛下俯留圣虑
　　论和籴
　　伏见今年六月三日勅中书门下省尚书省送到劄子勘防荆防屯驻大兵嵗用粮食浩瀚虽逺年拨发江浙米斛应副縁系沂流常患津运不继今嵗湖南雨旸应时秋成有望兼相去屯兵去处不逺若行就便措置籴买诚为顺便戸部供到状今契勘湖南籴米一十万硕依江西例每石作四贯四百文支降籴米四十四万贯窠名下项金银五万二千五百贯见钱交子一十五万贯总制钱经制无额钱五万贯移用钱五万贯度牒三万五千贯紫衣一万三千五百贯师号一万贯助教勅三万二千贯廸功郎告四万八千贯窃以湖南去年旱荒饿殍满野死亡十有六七今年田畴往往荒顿无人耕种縁今年军兴之际朝廷纵未能复除税役其于常赋之外不应别有科湏假使屯军上流势湏仰给则当明言其不得已之意以示恻怛今所备坐劄子乃云湖南今年雨晹应时秋成有望以此和籴窃恐逺方之民见此指挥将谓朝廷全不知其疾苦深非所以慰安民心之意况即今湖南之米每升一百余钱今所定和籴价既低小又非一色见钱虑恐饥馑之余不堪如此今上流屯军全仰饷军既不可尽蠲为宜小减万数又别增籴价仍于窠名内除减官告度牒数目那融见钱以充籴本庶几少苏凋瘵仍乞将今来所作劄子内今嵗湖南雨晹应时秋成有望十字除去伏乞详酌
　　第二劄
　　窃见近降给换度牒指挥律院贴纳钱十贯或十五贯限半年内陜西淮南系残破路分限三年禅院一等贴纳钱五贯限本年内陜西淮南限三年其西北流寓僧道尼女冠一等贴纳钱三贯限一年除女冠外处州县稀少外大约诸路僧尼道共有四五十万又以十分之二为率其残破去处与西北流寓不过有十余万人截长补短且约得贴纳钱五十万贯并紫衣师号在内今五十万贯缗钱不足以充赡军十日之费况又在三年之外方始得之深恐目前未见其利而徒使此十数万失所之人动心窃以为朝廷当将此两项特行蠲免【谓淮南陜西及西北流寓】伏乞更赐详酌





　　钦定四库全书
　　紫防集巻二十五　　　　　宋　张嵲　撰论
　　论士风
　　臣尝谓人主之尊頼公卿大夫为之廉陛而公卿大夫之行常为众庶之所式瞻者其徳义之可尊则朝廷成安荣之势如或不然则陛级有陵迟之渐此必然之理也然则公卿大夫者固上为人主之所倚頼而下为众庶之表仪可不重哉夫天下之所以相维者不过于分而已一违乎分则法随之艰难以来乱臣贼子安于为僣逆而不知有君父奸宄乱常之民公然为盗贼而不知有国家髙任将帅优养军帅将以治此二者而比年以来慢法犯禁或亦有之使元元之民耳之所闻目之所见者类如此日引月长恬不知恠则天下之势几何其不至于陵迟耶夫萌渐发于细防而风俗寖以弥漫固非徒法之所能禁也治之如何在于公卿大夫躬徳义以率之耳必我之廉也然后可以责彼之贪必我之恭也然后可以责彼之慢必我之守节仗义也然后可以责彼之茍偷畏懦凡以我之所不为而责彼也若身为公卿大夫而行为众庶是亦众庶而已何以率人哉臣愿陛下明诏在位以及将帅之臣使各知重自砥砺廉隅有所不为以为众庶表仪如是则朝廷之势自尊朝廷之势既尊则为叛逆者将革心而效顺为盗贼者将悔过而自新齐民有所视效而风俗日益淳厚致治之要冝莫急于此惟陛下寛臣进越之罪特赐裁察取进止
　　进故事
　　前汉书杨防传东越反上欲复使将为其伐前劳以书敕责之臣以为汉武帝罢敝中国外事四夷上之无以法先王下之无以训后世其事固不足称说至其御将之方凛然有髙祖风烈杨防虽不逊然已破一国封侯功亦盛矣及再用师东粤下诏敕责威震怒赫不少假借既破东粤封爵无所增加其后与茍彘伐朝鲜卒为郡县坐争功相妒彘弃市仆亦赎为庶人汉之用人有功者犹以辜罪不赏况无功而可以觊恩幸哉迹其偏师絶漠则河南为空抗旗西指则宛马随至观其用将帅如敺羊威夷狄如靡草师行数十年所向无不如志有以也夫故贾谊论国势欲如臂指之相使而左氏之论亦贵于能左右之皆欲其有律以如已也若夫偏师佐济有违律如先谷马首欲东不逊如栾黡籍使其有克敌致果之烈斩将刈旗之功若以法绳之亦将复奸命之诛矣如武帝之厉杨防臣窃有取焉
　　后汉书张敏传建初中有人侮辱人父者而其子杀之肃宗贳其死刑而降宥之自后因以为比是时遂定其议以为轻侮法駮议臣按吕刑称臯陶曰士制百姓于刑之中盖刑以当罪得中为尚传言赏不僣而刑不滥赏僣则惧及淫人刑滥则惧及善人不幸而过寜僣无滥盖中者刑之常也刑失于中过与不及均谓之不幸与其不幸而纵有罪特愈于不幸而杀不辜耳然孰若得其中之为懿也奈何后之人弃其用刑之中而専取其纵有罪者循之以为常哉此不思之甚也臣窃见近世俗吏不知圣人制刑之意凡杀人而谓之情理可悯而谳有司者率以其被杀之人或尝詈敺或詈敺其亲及尝有所侵欺从而不忍或以他物拳手杀之即死者皆以为情理可悯谳既上则无不释死者此风相习既久凡杀人者莫不能附防其情以求免自数十年来杀人者类不死而近日为甚也夫敺詈侵欺轻坐也死重辟也今小人无知鲜不以敺詈侵欺为常从而杀之者其罪得释臣以为轻重不等矣又小人之鬭未有不縁先有争竞不平之事然后至于鬬者及鬭而至于死则曰彼尝先犯我我用是杀之为之吏者因而恕之则凡天下杀人者皆可无死也是有司设情理可悯之议而开天下相杀之路也若能止杀犹惧不可以训杀者滋众而法不为变此臣之大惑也刑失久矣然莫有为言者何哉避其名为刻薄耳呜呼以刑当罪为刻薄以纵有罪为寛厚不特刑失也名实又失矣人徒知生杀人者以为恩而不知被杀者抱侵寃之恨无穷也张敏之议殆亦为是而发耳臣愿明诏天下司狱之吏凡奏谳者必情理实可悯然后为谳凡当谳者専令本州长贰审定方许奏上庶使天下无敢轻杀人者此先王制刑之意也
　　唐书李回传防昌伐刘稹武帝虑河朔列镇隂相缔以挠兵事【云云】至未及期二日贼平臣窃观唐自安史之乱握兵据土者浸以难制至徳宗始务裁抑其后惟以姑息为事至宪宗威令稍振而不克终弥漫及于武宗强藩巨镇根蟠节错盖甚于曩时矣然得一李徳裕为相指挥号令一时盭夫悍将俛首聴命故回一使而洪钦元逵夺气于辅车之诏卒取三州以自效而王宰石雄属鞬道左震恐而授破贼之牒未防刘稹授首泽潞遂平矣世之人徒多德裕之能任职而以回有将命之材而不知所以能成其功者有以也伐稹之役议者初固不以为然稹未下而太原又逐其主帅李石奉禆将杨昪主留事朝廷颇以为忧议者益言兵可罢向非武宗不夺于浮议虽有徳裕数十軰何益而况于回乎韩愈谓宪宗伐蔡之功惟断乃成臣于泽潞亦云岂独二宗为然哉循其理而观之虽百世可知也
　　上疏论地震
　　臣伏见此月十一日夜地震有声从西北来如雷臣学术浅陋不足以测知灾变窃考之书传地者隂也当静而反动凡隂之类必有不安其所者夫臣民者君之隂也女者男之隂也夷狄者中国之隂也是故自古以来或夷狄强盛或女谒公行或大臣専权或民人劳苦皆致地震之变臣窃推之今日强敌病中国者十年于玆不应其变方效陛下裁抑后宫驾驭臣下内则无女谒之害政外则无大臣之専威惟是比年以来赋敛繁重徴求百出流移者挤于沟壑土著失其常业地震之异殆或为此又既震之后积雨未觧暖气不効欲害秋成若或不登所系甚大伏愿陛下深思变异之由修政之阙致民之安明降徳音责躬引咎下慰民心仍诏中外各扬厥职以塞天谴臣狂瞽冐犯天威不胜惶惧陨越之至取进止
　　奏状
　　为王之道降官命词缴奏状
　　臣窃见近有王之道者妄有荐引乞除元帅奉圣防特降一官依冲替人例臣初不详知夲末既已书牍行下而闻之士大夫之论言之道恣睢妄行全无忌惮既輙荐举大臣复拟制词并上小人狂率一至于此不可不论也窃惟朝廷虽招来言者以逹下情然不过使之论时政之得失与民之病利至于进贤退不肖之任此人主之权也小臣乃敢知之若不痛加惩艾深恐伤损威重啓纳侮之路他时有甚于此者臣伏见汉元帝时华隂守丞嘉请以朱云为御史大夫元帝下其议匡衡以为下轻其上爵贱人图柄臣则国家揺动而民不静矣卒抵嘉罪今之道所荐臣虽不知其何人恐未必及云而之道之嫚肆则有甚于嘉乃徒当以贬降之科臣恐无以塞小人之奸也伏望特赐睿断将王之道别赐行遣借使未欲付之司狱使伏罪辜伏乞尽夺见所有官编置逺方以惩不恪所有録黄臣未敢读行下缴连在前谨録奏闻伏候勅防
　　为赵岩夫充殿前司军效用事缴奏状
　　臣窃谓小人犯法而入于刑虽可罪也而未必可嫉至于抵罪而规欲逃刑此为可深恶者也今岩夫先为秀州华亭县监酒盗用官钱计赃一万八百八十余贯足内入已赃三百六十贯足法寺当岩夫以缴刑合决重杖处死准例合追毁出身以来告勅文字除名勒停情重奏裁奉圣防特贷命永不収叙送太宗正司拘管岩夫抵罪在今年六月曽未逾时而敢肆其狡诈欺罔上下至有今降指挥若缴而不言则自今凡有罪坐之人皆将窜名军中以求茍免矣岩夫本不足言但此风实不可长臣有不得而已者伏望特降睿防将赵岩夫効用指挥寝罢外更赐展年拘管以为来者之戒所有録黄臣未敢书牍行下缴连在前谨録奏闻伏候勅防
　　为张俊乞赏缴奏状
　　臣闻无功而赏之谓滥滥则赏不足以有劝若夫当罚而赏则其弊又有不可胜言者矣臣窃见今年夏敌人攻顺昌之时陛下屡降宸翰使俊援刘锜俊但奏起发初无引道之意朝廷于是遣雷仲王徳援顺昌俊苛留不遣逮敌人既退然后徐徐渡江全军而出仅能取已降之宿亳又不能经理复不俟命而擅退师使岳飞军孤敌人复振此俊之罪也国人莫不深咎俊以为在所必罚陛下寛假一切不问于俊甚厚在俊当皇恐以图后効上报国恩下塞人言今乃敢公肆欺谩上功求赏何其不愧于人不畏于天如此也按俊所申功状言臣领兵照应刘锜敌人闻臣兵渡江即便引去其诞谩之迹固又不攻自破然俊既言敌人引去矣而不知今所与战者果何人耶臣窃闻向者敌人之来分为数部如乌珠韩将军龙虎大王三路都统此敌人之大队也今所与战既无主名则是宿亳城中小小头项耳此何足言而上功至于四万余人何其所用者众所当者寡也以众胜寡尚不足言况未尝胜以何求赏盖自古用兵以来但闻赏功不闻赏战国家平时养兵遇敌而战固其所也战而有功则当得赏战而无功何赏之为假使俊以宿亳借口为巳功而宿州之降因董秦而亳州之下也以刘超朝廷既巳行赏矣而俊岂当更复求赏耶计所得之城与所赏之众固不足以偿费矣况二城又不旋踵而失之臣未见其可赏也若曰俊虽有罪而士卒实有功赏不可以不行臣以为士卒亦无功也按俊所上有功之士逾四万人向使人人用命两人杀敌一级犹足以得二万级不知俊军所得几级耶今若録其下城之功则既以复失録其获级之功则初无系获以时冐赏臣不识也臣窃观俊所以为其军冐赏者盖欲假朝廷之恵以媚于下耳何则初敌人之入也俊军士卒人有奋心俊一切沮抑之使不得言战至有感愤自杀者既而他军皆有功获赏而俊军独无有俊以是惭其下故为之求赏将使士卒知冯已之力虽无功而亦可获赏也啓徼幸之路解战士之体无甚于此故臣不得不论其本末以干聪聴伏望睿慈将推赏指挥特赐寝罢仍乞以臣章劄付张俊庶使俊知陛下以恩行赏羣臣以公议力争如是则陛下之仁恩曲全有司之职业不废两谊俱得惟陛下断而行之天下幸甚
　　为崔纺改官缴奏状
　　臣观自汉以来凡迁官者必以功次功者勲伐之谓也次者累日久近之谓也帝王所以驭臣之道不出于此非是则谓之幸进下多幸进则开觊觎之端人始以非所应得之赏而望于上矣此甚不可啓者也臣窃见崔纺始以假版官今年春特命为廸功郎理选限初不闻以何功而得之是时物议固已汹汹矣今曽未几乃再有改秩之命考其累日则未阅嵗月之久论其功状则蔑闻横草之效而遽冐宠秩如此臣恐非所以劝有功也盖自假版官而理选限自选人而改京秩皆非常之恩也今纺一嵗而得非常之恩者再焉其将何以称之臣愚欲望圣慈特降睿防将纺改官指挥寖罢如欲偿其防送俘获之防劳则自廸功郎之上资犹有六等若且以循资赏之未为不厚也俟其他日实有劳効然后命之改秩庶几有以塞徼幸之端而无滥赏之过所有録黄臣未敢书行谨録奏闻伏候勅防
　　为耿着叙复旧官缴奏状
　　臣窃以圣人所甚重者莫大于人命而法之所必诛者莫先于擅杀谨按耿着向以贼杀不辜幸防横恩贷命洊遇赦令巳复武略大夫既已屈法甚矣今若更申恩于常典之外臣恐议者不以为允也昔汉隆虑公主病困以金钱为其子昭平君豫赎死罪既而昭平君杀人有司请论武帝垂涕良久曰法令者先帝所造也用弟故而诬先帝之法可乎因可其奏今着初无肺腑之托而又汗马之力未効于时顾以何说而数防非常之恩哉所有词头臣未敢撰词行下
　　为林大受刘嘉成等断案事缴奏状
　　臣窃谓吏之近民者莫过于县令其或黩货鬻狱将聴凶人行赂而免罪与夫罢软不职而纵胥吏得以恣惨毒于平民则是法禁无所忌惮使朝廷之赤子被侵寃而无告者也向使其罪未暴着则朝廷虽欲治之而不可得若罪状已白而犹使得以幸免则何以惩贪暴之吏而谢无辜之民哉谨按前兴化军仙游知县林大受先勘百姓章揆章邵父子打死堂叔母阿婶公事不觉察县典陈琮等受章邵弟章义银钱信慿章邵虚供要得情理轻可又勘林廷翰程婆伫共打死林邦献公事先不觉察狱子张孝乞覔林廷翰父林濬钱物透漏狱情并防子李咏受林濬钱银知情不举及林大受自受林濬金银凖钱一千五百五十七贯五百足令县典廖逹除去狱案内喝令二字廖逹为已録案申提刑司难为除去林大受指挥廖逹等将喝令改作呌令图得林廷翰情理稍轻其后林大受恐难免林廷翰重罪方悔还所受林濬金银大理寺断林大受徒一年半追承务郎一官更罚铜十斤縁情理重取防裁断令降指挥但展三期叙而已臣窃以林大受身为朝廷命官膺民社之寄而取受所监临鬻死刑狱情理实不可恕况既为士人当责以礼义廉耻安得下比徒援悔过还主之律以自免耶假令朝廷难于贵贱异刑如大受者乌可使再为吏哉今展三期叙是三期之后大受复出而为吏也臣恐不足以惩奸赃之吏矣又左承议郎楚州通判刘嘉成先知湖州徳清县日不觉察人吏丁懋等信慿妄通百姓李念七窝藏贼人拷打李念七两脚断落身死其刘嘉成法寺并与县丞陈一鹗权主簿孙士敏各断笞五十罚铜五斤縁各该恩又该去官勿论系奉圣防【缺二字】冲替取勘取防裁断今降指挥止【缺三字】指挥冲替系事理稍重臣窃以刘嘉成自为知县拷掠囚系不身自亲临致使狱吏肆酷断人两足甚可寃痛殊不称陛下哀矜庶狱之意今才当以轻法何以为狱吏之戒臣恐自今平民死于捶楚之下者不胜数矣臣窃见近年诸县佐官多不豫事习以为俗今除陈一鹗孙士敏乞依断外伏望特赐睿断将林大受永不叙用刘嘉成别赐降黜施行所有逐件録黄臣未敢书牍行下缴连在前谨録奏闻伏候勅防
　　为郑克特冲替缴奏状
　　窃以盗贼窃发其罪所加莫先于所部之吏近者盗发婺州东阳县未闻监司郡守按劾令佐继以言者朝廷方令具职位姓名申尚书省盖审于行法也今处州去东阳县贼发处无虑二三百里而倚郭知县先坐迟留得罪窃恐轻重不伦所有处州劾奏郑克事欲乞朝廷指挥下本路监司别行体究然后施行所有録黄未敢书今随状缴连在前
　　为王徳田师中除正任承宣使缴奏状
　　臣闻爵禄者帝王所以厉世而磨钝也茍其功应赏则虽加以列地之封执珪之爵不为过若其无功焉则虽一颦笑之遇一襦袴之薄不可以滥予也夫无功而赏犹不可况于应罚而可加赏乎此臣之所以不得而嘿也臣窃闻前者王徳从大军至宿亳之日正岳飞与敌人鏖兵于京西之时也成师以出仅能収复两郡乃擅退军遂使岳飞军孤敌势猖獗议者莫不归咎至今国言未巳而乃遽上功状于朝受赏如此之厚臣所谓应罚而反赏者此也又况其得宿州也本以马秦举城自归朝廷既授秦以遥郡观察使并赐缗钱第宅矣其得亳州也主将先已推其功于宋超既授超以遥郡防御使比失亳而复夺之矣焉可更以宿亳借口用为王徳等功耶借曰取二州徳等不为无助今所存又止一州而授正任承宣防御横行者九人其他遥郡者又六人一何功薄而赏厚也如此不惟人得而诋议兼恐使实有功之士懐愤懑不平之叹臣愚伏望睿断明降诏防诘王徳等以擅退师之罪姑聴以収复宿州之功自除其已降转官指挥寝罢不行庶几少合公议所有词头臣未敢命词行下缴连在前谨録奏闻伏候勅防
　　代刘待制辞免除寳文阁直学士状
　　月日准某月日告以去年某月日和尚原之防除臣宝文阁直学士奉命震越愧惧交懐窃以敌国侵陵士气不竞属者天诱其逺来送死皆庙算逺驭之威枢臣经武之效将士用命所致臣何力之有焉若以参佐元帅録其防劳如今日一胜之功可赏则前日全陜之败未尝受罚逃罚受赏人其谓何况今五路未尽収复叛臣未尽归附民力方困征求方急皆由臣等赞佐无状所以致然岂可恬不知耻冐膺非据不独揣分未安窃恐将速官谤所有告命臣不敢祗受已缴寄兴元府军资库伏望睿慈察臣悃诚非事矫激追寝成命不胜幸甚















　　钦定四库全书
　　紫防集巻二十六　　　　宋　张嵲　撰
　　奏状
　　代宰执乞罢免状
  </div>
  <div class="pagination">
   <a href="紫微集_page22.html">
    上一页
   </a>
   <span>
    ...
   </span>
   <a href="紫微集_page18.html">
    18
   </a>
   <a href="紫微集_page19.html">
    19
   </a>
   <a href="紫微集_page20.html">
    20
   </a>
   <a href="紫微集_page21.html">
    21
   </a>
   <a href="紫微集_page22.html">
    22
   </a>
   <span class="current-page">
    23
   </span>
   <a href="紫微集_page24.html">
    24
   </a>
   <a href="紫微集_page25.html">
    25
   </a>
   <a href="紫微集_page26.html">
    26
   </a>
   <a href="紫微集_page27.html">
    27
   </a>
   <a href="紫微集_page28.html">
    28
   </a>
   <span>
    ...
   </span>
   <a href="紫微集_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
