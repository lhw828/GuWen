<!DOCTYPE html>
<html>
<head>
    <meta charset="UTF-8">
    <title>御制诗集 - 第 1167 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1167 页/共 1326 页</h1>
    <div class="content">　　宋人雪栈牛车图
　　门对通衢雪压尘冲寒车马往来人佳賔握手清谈处旅况怜他太苦辛
　　题和阗玉璧
　　玉厄疾其俗様深【和阗玉材不乏佳品每为呉市俗工以新様制作斯亦玉之一厄向屡有诗惜之】近多仿旧琢球琳【俗様者多屛弃外间近亦知不为多从古式矣】嘉兹素璧将盈尺来自和阗可号琛谷以为文足古目瑑而起兆究机心【按説文璧上起兆瑑也谓起为垅若篆文之形夫璧琢以谷文犹合古制若多加刻镂不免失之机巧仍由俗匠所重者利是以务在多加工作以求善价即此见返朴之难耳】盖因工重斯利重革薄艰哉识此吟
　　微雨【正月廿七日】
　　微雨当春孟春韶已渐融雭欣润土淅沥惜停风扵泽岂知足祈年惟愿丰徂云向南去齐豫或恩防
　　由泉宗庙还宫过大西门之作
　　取路泉宗庙进京大西门外必经行不堪东望黙增恨倐已十年迅可惊昔惧强【上声】称弗忍惧【乾隆乙未秋出丽正门恭迎圣母至避暑山荘诗有不可不知　孔子训我惟知不忍言知之句彼时喜惧交萦而口又弗忍言惧自丁】
　　【酉至今倐已十年回思其惧亦不可得矣】今怦真是切心怦卧碑射中【去声】承欢识【戊辰九月诣畅春园问　　安扵大西门集近侍诸臣较射连发廿矢中十有九儒臣等侍观赋诗进览因用侍郎齐召南韵成四律勒扵集凤轩壁间越明年己巳四月　　圣母赐膳扵集凤轩是地近大西门侍　　膳之暇陈马技以娯　　慈顔亲发十矢复中九且破的者三　　圣母悦豫复曡旧韵成什并前诗勒卧碑扵大西门长楼下以识嵗月】都作畨畨梦境呈
　　泉宗庙瞻礼
　　御园度节驾言旋有事春祈及讲筵塍稲与与叨去嵗庭松蔼蔼又新年端庄示像肃而叩绥屡希心刻以防撮要名泉三十二【是地淙泉之处不可胜数乾隆丁亥命所司建泉宗庙并为记以证万泉荘应在斯地而不可他属凡庙内外之泉皆与之名而志之碣约举之凡三十二其实不止此数曰万泉者综成数以极言其多耳】弗因缀景为输田
　　题挹源书屋
　　水必有源处挹源实在兹书斋搆庙肋昔日额檐眉讵悦披图目惟廑絜矩思如论切已句二典是吾师【二典实为治之源也】
　　倪瓉江岸望山图即用其韵
　　江乡易雨艰致晴晴景难图润与明能事老迂一亭占寄情秦望两峦横【即用倪迂句意】髙风漫议掩扵画别裁【去声】应知不为名设曰钱塘堪望处【用诗中意】甲辰春跸忆回程
　　题汉玉谷璧
　　璧制由来本自周侵寻率以属炎刘縁邉圻鄂目犹辨围好粟纹手不留珍等圭璋蔵秘府弃同荆棘伴荒邱珍荣弃辱原无定圜器何曽意少投
　　二月朔目坤宁宫食胙肉六韵
　　受胙遵
　　家法肆筵合雅诗【祭而食胙周雅屡称之后世莫之行也惟本朝　　家法春秋大祀神后必合王公大臣进坤宁宫食胙肉犹满洲淳朴风也】春秋钦大祀上下沐
　　鸿禧割肉躬为倡【敬忆我　　太宗尝御翔凤楼谕王贝勒大臣等曰先时儒臣巴克什逹海库尔禅屡劝朕改满洲衣冠效汉人服饰朕不从輙以为朕不纳谏试思设我等寛衣大袖右佩矢左挟弓忽遇硕翁科罗巴图鲁劳萨挺身突入我等能御之乎若废骑射寛衣大袖待他人割肉而后食与尚左手之人何异朕此言实为子孙万世之计恐日后子孙忘旧制故常切此虑耳乾隆壬申因恭读　　太宗实録敬述此　　谕立卧碑扵箭亭镌示子孙臣庶用垂万禩是以每食胙肉必以佩刀亲割躬示倡率冀世世无忘家法也】颁糕逺莫遗【满洲旧例晨祭之胙必扵室中亲友共食毕之不令出户其福酒福】
　　【糕则遍遗未至之亲友敦睦纯俭曲尽情理应世守之】睦亲兼寓俭逮众是为慈【大祀执豕博硕肥腯王公大臣共食弗尽仍命入直侍卫等入坤宁宫食之】扵此应言吉【满洲旧俗扵祭神房内最忌伤感】无端亦缱思【忆丁酉以前凡遇大祀神必恭进　　慈宁宫糕酒兹十年无其事矣】述
　　先示后世勿漫视常辞
　　古玉博山顶
　　丁缓作博山镂奇禽恠兽【见西京杂记】山顶饰以玉写物胥腾透不可识其名纷罗绕琼岫铜或一再见玉惟此独然非象海形温润香艰凑祗可作玩器慨古难返旧
　　仲春经筵即事成什
　　依例经筵举仲春耄龄肯便谢躬亲虚名宁渠徒数典实践由来在淑身与子与贤凛天命畜人畜已慎时新【是日讲孟子天与贤则与贤天与子则与子易经大畜卦刚健笃实辉光日新其徳】无心立异以著论亦弗泥乎疏者伦【予谓与贤与子天命胥不可恃惟在君人者敬天爱民慎守其器以为凝承之本耳至解大畜者注家俱以不家食为养贤而贤者不食扵家予意当以家为私以不家食为去私又九二六五主柔臣刚之解亦近曲説兹所论非有心立异但折扵理而已】










　　御制诗五集巻二十八
　　钦定四库全书
　　御制诗五集巻二十九
　　古今体八十四首【丁未三】
　　题明世子朱载堉琴谱
　　忆昔于香山曾听唐侃琴穆如余古风谓胜筝琶音其后定韶乐
　　皇祖书沿寻乃悟古在兹一字一弦吟【唐侃内府旗人曽出兵受伤善弹琴任副都统后年老乞休居香山乾隆辛酉年曾听伊弹琴音节抑扬谓即古乐屡有诗嘉之及后厘定中和韶乐细绎　　皇祖钦定律吕正义考订精审一字一弹乃知古乐琴声均属一弦一字非如侃所弹世俗之繁音促节也】虞书律和声何有扬与沉【虞书依永和声虽有清浊长短之节合之五声六律而总不外一字一弹若一字数弹则有抑扬往复以图悦听之为是俗工曲调非古乐矣】兹翻载堉谱亦可谓用心指法虽辟俗十六烦弗禁【叶】甚至谱【读作七世俗琴谱所载指法右手有二十四势左手有二十九势合数字减笔为一字其上半记左手指法及徽数其下半记右手指法及弦数如曰卝取散字起笔谓右手散弹左手不按徽也曰七谓七弦也曰乙取挑字一乙谓右手食指挑弦也字典中实无此等字可知非古矣】□【读作三如曰火谓左手大指也曰九谓大指按九徽也曰勹取勾字一勹谓右手中指勾弦也曰三谓三弦也今载堉亦用此指法何异俗谱所载乎】几不隣哇滛古人幼而学操缦胥所任授此谱以习安能喻林林【操缦所以和性情人人皆可学而能者以其简也若如俗谱所为必久工斯伎方可岂人人所能乎】揉绰在所摈四字【谓正应和同】长何堪【叶　朱载堉琴谱所载闗雎章虽一字一弦不用吟揉绰注抹擘撮抡等五十三势然一弦之内用正应和同四声长至十六弹已不胜其冗而一音之中已有抑扬髙下不免烦手之讥且扵琴尚可令配以金石竹匏之类则不成章此实近日命乐工亲试而知之者载堉之意亦欲复古不知古人之律原有清浊长短之节然亦只扵一句数字之内分抑扬髙下不得扵一字一音之内复有抑扬髙下转致趋扵繁缛徒为悦耳之具而扵诗歌字义究不能晰则古人所谓感人心而天下和平者又要在乎是载堉所谱欲避俗而仍不免扵引古入俗也】韶乐用正声应和同弗侵【今中和韶乐一字一弹只用正声不用所谓应和同三声非特迥异俗乐之一字数弹即朱载堉琴谱之十六弹亦未可同日语而所谓应和同者实亦后人所阑増者岂虞书所有防】宜引今合古戒混古杂今今琴较琶古然非古琴谌韩苏大手笔可曽此酌斟
　　按昌黎东坡二人实博古大雅士也其听颖师贤师之琴胥可谓极力摹写然亦何尝不可用扵筝琶之类则与白居易之琵琶行无大殊也颖师贤师不究其禅律而习琴焉不可谓务本而其所弹想亦俗调韩苏未尝辟之且一弦一音与一弦数音并未明论其与古合否也以致西清诗话及彦周诗话辨论弗已入者主之出者奴之予以为愈去愈逺而揔亦未曽指出韩苏之实未臻处也予翻悔向之以唐侃俗调为古乐而今方知一字一音之为古乐无取繁音悦听较筝琶略清之俗调琴也夫学问之道无穷止之日设非今之细心审订即以昔之俗调琴为古矣推之万理万事孰不如是余是以老而益勤扵学耳再题朱载堉乐律全书
　　琴谱蹖知古乐非【见前题载堉琴谱诗】全书更与辨渊微欲求广博失精覈
　　圣制由来总范围【载堉所着乐律全书扵定律审音之道不能防通原委误解古书师心臆説是以律吕杂用清浊不分其蹖驳不可枚举兹命皇六子与馆臣等钦遵　　皇祖御定律吕正义详加校覈逐一指驳订正益仰见　　圣制精微理明数备为千古不易之凖而载堉之谬亦一览了然矣】谱书工尺漏宫商数典徒令意茫只备一家言或可束之髙阁正相当【载堉谱中有工尺而漏宫商则是其混古杂今也】
　　小令由来格已卑烝民那得强【上声】填词【载堉谱中有立我烝民章思文后稷章以豆叶黄金字绖曲牌分谱夫取古歌颂配以时曲小令是援荘雅而入扵里俗矣即此一端可该全部其错杂舛谬不足与言乐不待深辨耳】一端已足该全部不可与言乐可知
　　乙夘重题朱载堉琴谱并命入四库全书以示辟识事
　　载堉此谱丁未曾题其以俗琴溷古乐且訾韩苏之未议及也详见御制诗集兹偶翻旧稿尚有未尽之意是以重示辟而识其事
　　夫琴无可辟也琴之有谱不可不辟也经之言琴者其制曰五弦之琴【乐记】大琴【明堂位尔雅】中琴【明堂位】颂琴【左传】其名曰龙门空桑云和【并周礼大司乐】其用曰鼓【诗】曰弹【檀弓】曰操缦安弦【学记】如是而已曷尝有所谓指法手势吟猱绰注之哉向扵香山听唐侃弹琴作诗谓即古乐迨后厘定中和韶乐始悟一字一音之为古而今琴为俗故曾题朱载堉乐律全书再三辟其蹖驳并令定全诗乐谱颁播海防矣近阅四库全书着録有明严澂松弦馆琴谱本朝程雄松风阁琴谱二种纪昀等不入之经部乐类而附之子部艺术类虽本宋陈旸乐书列今琴扵俗部之意微足示雅郑之别耶然今之言琴者但知烦手滛声日引月长习今古经部子部乐类艺术类其谁辨之故不得不重辟之俾人易晓也盖琴之有书自西汉其指法自蔡邕着谱自唐以前谱手势自赵耶利谱作半字自唐以至扵宋虽汉迄今二千余年亦云古矣然今琴所述者尧之神人畅舜之南风文王之羑里周公之越裳孔子之龟山亦均汉后之法传三代上之事其然岂其然哉且其所谓神人畅诸操亦必非当时圣人之所作也明冯惟讷编诗纪一书备载扵古逸一门盖亦攟摭旧闻以见赅博其间真伪不暇考覈惟讷去古益逺其所编集无足置论夫唐虞之书惟二典三谟实有可信若神人畅不过就尧时任禹之事敷衍成文辞意又多不类即南风歌虽见扵家语而家语世已疑其多伪其他羑里越裳龟山等辞想亦皆后人就当时之事撰拟之三代以前恐无是辞也三代以上之琴曰五弦【舜之琴】曰七弦【文王之琴】如是而止予惟信三代以上之言至如三代以下之言皆如孟子所谓不可尽信也其指法若勾挑剔抹者十二律无是音其赝字如【读作七】□【读作三】之类篆籀以来无是字所谱之诗毛郑以来无是解故朱子以为尤谬郑樵以为异端陈旸以为诡説曽是大乐与天地同和而可为所夺哉即以事理论之礼云士无故不彻琴瑟盖人人能之今之琴谱人自为师家自为学彼之所谱此不能通其法甲之所弹乙不能喻其辞琴工学之数年至血指或不成声古之教者春诵夏弦一时之课而已人生年十三即学乐诵诗使如所谱其必三代之为士者皆胼手重茧溺音废业而后可仪礼乡饮酒礼工歌三终笙入三终间歌三终合乐三终凡诗十有八篇雅之文王大明皆以祀先王颂之长发奏之大禘章句最多使如所谱用之燕飨必卜其昼又卜其夜用之祭祀其不跛倚以临者几希矣审是则今谱之不可行必非古乐昭昭矣然则琴无谱乎曰有虞书曰诗言志歌永言声依永律和声乐记曰比音而乐之谓之乐此古乐之精言也今诗经乐谱诸器皆胪正声此乐之合于古者中和韶乐大典尊严行用此乐之宜扵今者皆一字一音庶几得赵彦肃所传之遗不至如杨杰所讥之失矣尚何琴谱之足云总之古今之界不可不明言乐非自予定实乃自予而显制作之事戒泥古更戒徇俗即井田封建之必不可行而辟雍之必宜复均是道也识成以冠两谱【经部乐类子部艺术类】之首并命补书入朱载堉琴谱
　　识辟成因命内廷翰臣为简语以申琴之古今经俗之概而诸臣捜罗所以举约者几扵目迷五色然既费苦心亦足撮要究胜古今议琴充栋之緐言并命附録
　　内廷翰林等攷据琴谱指法按语
　　琴操曰伏义作琴桓谭新论曰神农氏王天下始削桐为琴通礼纂曰尧使无句作琴五弦杨雄琴清英曰舜弹五弦之琴尧加二弦吴仪琴堂序曰武王増变宫变征而为七　按乐记曰舜作五弦之琴其言要为可据又广雅云文王増二弦曰少宫少商隋志云周文王加二弦帝王世纪云文王复増二弦是七弦之琴实始扵文王也至各家谓文王武王各加一弦其説虽多殊不足信若文王武王先后各加一弦则文王当有六弦之琴而古来从未有此説至吴仪谓武王所加尤为无据微论仪一人之説不足凭且二弦自来相传为少宫少商不闻为变宫变征也自当以五弦为舜之琴七弦为文王之琴
　　汉书艺文志雅琴赵氏七篇师氏八篇龙氏九十九篇　按此琴有専书之始赵定师中龙徳皆汉宣帝时人至光武帝命极谭鼓琴爱其繁声宋宏即以为耽悦郑卫矣
　　玉海唐以前有刘氏周氏琴谱四巻陈懐琴谱二十一巻　按此琴有谱之始其谱已不可考
　　崇文总目唐赵耶利琴手势谱一巻载调弦用指之法又弹琴右手法一巻论指法四百余言　按赵耶利唐太宗时人以手法为谱始此其后赵惟则注明蔡邕指法赵希广作指法宋王大方述琴调操名琴様指法后代琴谱多因之
　　蔡邕琴赋左手抑扬右手徘徊指掌反覆抑按蔵摧按此所赋乃用指法郑樵云古者手势所象本蔡
　　氏五弄赵耶利所修也朱长文云蔡氏五曲所谓防春渌水坐愁秋思幽居者也今人以为竒声异弄难工之操而叔夜时特谓之謡俗之曲【嵇康琴赋云下逮謡俗蔡氏五曲】且曰乗间簉乏亦有可观盖言其非古也汉儒所制尚且非古况扵魏晋之曲乎宋世有琴工嵇元荣羊盖之俦率造新声去古益逺栁吴兴【恽】尝以叹恨着清调论并上乐议唐世琴工复各以声名家曰马氏沈氏祝氏又有裴宋翟栁诸家师既异门学亦随判至今曲同而声异者多矣长文所着琴史源流甚详所谓曲同声异盖人自为之益征非古矣
　　琴史谢安石弟谐颇有文学善鼔琴以新声手势京师士子翕然从学　按指法始扵汉至晋时尚以为新声明非古乐
　　乐书雅琴之制自汉始也韶乐部中有正声翻译字谱又令钧容班部头任守忠注入唐来防乐半字谱按今所传琴谱即半字谱之遗以声緐字多不可
　　胜书故取其字之半或至一两笔如卄即散声之起笔也乚即挑之一笔也勹即勾之一笔也丁则打之半字巾则带之半字弗则拂之半字至撮为早反撮为□全扶为□半扶为尖则合两半字又少息为省连为车则有全本字其大指为大中指为中则本字有义食指为人无名指为夕则半字无义近世指法閳微一书列右手指法七十有二左手指法九十亦云多矣及别以一谱较之又复不同非有定也窃以谱本非字乃号记耳如曲家之工四上尺算家之甲乙丙丁皆非有义然各有本字也至以声緐之故而防衍攅簇殊形诡状不特字书无此字抑且律书无此音虽自唐有之而不可以入古审矣
　　乐书古人论琴声有经有纬有从宫商角征羽文武以上为经声黄钟及大吕闰徽以上十三声为纬声风雅声等二十四声为従声　按经声主弦为七音纬声主徽为十二律及闰每弦十三徽积九十一声乐之道备矣二十四从声中有笳声岂古乐所有今之指法又在二十四声之外转益支离陈旸所谓世罕知音反以筝势入琴谱録虽存其无益乎
　　古乐书琴主散声【左手不按弦惟以右手弹之】实音次之泛音郑声君子弗贵是以左手绰注吟猱右手疾徐轻重雅乐禁焉琴理虽渊雅音尚简指法大略可得而论右中指向内为勾向外为剔食指向内为抺向外为挑大指向内为托向外为擘勾挑同声为撮抺擘同声亦为撮上生下生逓互鼓之散实相应　按此虽亦有勾挑诸法而较之琴家为简其琴主散声之説细按従来琴谱虽至数十音而发手多作卄字盖散声为字之本音也【今中和韶乐皆用散声】至云雅音尚简足征緐声之非而一字一音之为古矣
　　宋史乐志杨杰言大乐七失今歌者或咏一言而滥及数律或章句已阕而乐音未终所谓歌不永言也请节其烦声以一声歌一言且诗言人志咏以为歌五声随歌是谓依永律吕协奏是谓和声先儒以为依人音而制乐托乐器以写音乐本效人非人效乐者此也　按此扵尚书依永和声之义为得解所云以一声歌一言即一字一音也今松弦馆琴谱以闗雎一诗八十字演为十叚緐至数百声未免蹈杨杰所讥矣
　　吴仪琴堂序今之为琴一切异古或一操而变用数律或一引而涉厯数徽其度曲之无制流声之不依永徒烦手摇音播美听而己　按此切指今琴异古之弊
　　律吕精义俗谱惟禁小指太古雅琴连无名指亦禁若夫左手吟猱绰注右手轻重疾徐古所谓滛声雅乐不用也　按吟猱绰注乃琴家俗谱所最尚者谱中亍即吟犭即猱卜即绰氵即注也朱载堉亦知其非但不免以郑乱雅耳
　　律吕阐微郑世子乐谱一字例引十余声平时操缦拈弄可也若用之燕享祭祀古人礼文甚緐如歌文王大明緜诗句又甚多若字字如此引长穷日之力不足以给矣　按阐微颇遵朱载堉之説而此条独加驳难殊为近理
　　通志乐略琴操所言者何尝有是事　按郑樵极贬琴曲之十二操并韩愈所拟十操非之以为为邪説异端所袭愚师瞽史所移考琴操晋孔衍所编吴兢谓其纪事好与本传相违朱子谓琴操一书载尧舜文武孔子之词尤谬智者可一览而悟也陈旸谓古琴曲有歌诗五篇曰鹿鸣周大臣伤时在位而作曰伐檀魏国女悲伤怨旷而作曰驺虞召国女伤失嘉防而作曰鹊巢召国男悦贞女而作曰白驹衰世失朋友而作以诗推之説皆不类岂好事者妄取其名而诡为之说欤今琴家所谱皆自为一种音声借古立名耳如松弦馆琴谱内涂山乃禹事渭濵乃太公未遇事安得有七弦琴而三人以为论音不论事且如闗雎十叚微特与赵彦肃所传一字一音者不同并与朱载堉所谱一字十六弹者不同然则载堉一闗雎严澂一闗雎岂得为古乐乎
　　仪礼经传通解唐开元乡饮酒礼所奏乐有鹿鸣四牡皇皇者华鱼丽南有嘉鱼南山有台闗雎葛覃巻耳鹊巢采蘩采苹十二篇之目而其声亦莫得闻矣此谱乃赵彦肃所传云即开元遗声也　按彦肃所传十二篇谱皆一字一音诸谱中仅见此耳朱子疑以为直以一声叶一字则古诗篇篇皆可歌矣夫乐与诗相比篇篇可歌何所致疑即朱载堉亦有周召二南一字一音谱而其他仍循俗乐何哉
　　琴史孔子之删诗也皆弦歌之三百篇皆可以为琴曲也至汉世遗音尚存者惟鹿鸣驺虞鹊巢伐檀白驹而已其余则亡近世琴家所谓操弄者皆无歌辞而繁声以为美其细调曲虽有辞多近鄙俚适足以助欢欣耳　按郑樵通志谓琴之九操十二引皆以音相授并不着辞琴之有辞自梁始至今琴家诸谱皆以无辞者为胜【松弦馆谱无辞皆古操名松风阁谱有辞且襍入同时人所作小词】朱长文谓三百篇皆可为琴曲诚为卓见然则以三百篇为琴曲断不可以琴家操弄及细调琐曲谱之明甚
　　琴防派别流传有曰中州曰吴曰浙曰闽吴又分为金陵虞山皆各立门戸互相诋諆　按撰松弦馆琴谱之严澂乃明大学士讷之子即虞山派之祖故其谱琴家以为师法琴防谓其刻意复古者仍属彼法非古乐也至松风阁琴谱乃襍抄前人叚数凡十一而以曹溶等赠彼小词附入真鬻技之人所为耳臣王杰臣董诰臣彭元瑞敬识
　　仲春瀛台即景
　　视朝讲学胥蒇礼三日犹迟斋坐迁有暇趯台试逰豫无何太液漾沦涟苔茵阳砌緑烘旭栁线横隄黄染烟瞥眼补桐读书处【补桐书屋为余少时读书之处庭有双梧其一为风雨所摧乾隆甲子嵗命奉宸补植之因顔以今名回忆当时典学緑阴中静观佳兴已六十余年矣】对来乔木古稀年
　　同豫轩
　　书轩同豫名豫义绎思精彰矣元贞嬗艰哉刑罚清合惟公以溥【谓同也】戒在满斯倾【谓诩丰亨豫大之説也】观象廑无逸遑云际泰亨
　　遐瞩楼有防
　　楼窻俯液池乆矣称遐瞩遐瞩岂易哉五字摅衷曲一指当乎前泰山不见目何况万里遥敢言胥洞烛遥蔽犹其可近蔽倍为毒循名益増慎讵惟赏春淑
　　春及轩口号
　　清逰必有清吟句春及犹怜春意悭题额偶同五栁逸对时祗切万民艰
　　植秀轩咏事
　　植秀昔名轩实因种修竹北方殊南方侵寻萎淇澳苑吏知其然易以松柏木兹亦茂成林秀色暎眉目因悟顺时气粤宛所为淑
　　虚白室口号
　　石缝之中得路脩三间老屋朴而幽如斯閟景真佳处一嵗无过一度逰
　　绮思楼
　　绮思楼顔嵗已深少年扵此学为吟【雍正二年予时年甫十四曽扵此处读书至乾隆辛酉嵗始题此额迄今亦四十六年矣】至今韵语虽无戒不向唐家温李寻
　　直总督刘峩奏报得雨诗以志慰
　　春正下澣逢微雨【正月廿七日京师得微雨不及寸】却喜膏霑南与东【前据刘峩奏保定防城扵廿七日得有微雨所属之满城东鹿二县各得雨一寸永平府属之卢龙抚宁滦州迁安宣化府属之宣化龙门西宁懐安正定府属之井陉大名府属之大名元城遵化州并所属之丰润玉田等州县均扵是日得雨二三五六寸不等续又据奏永平府属之临榆乐亭昌黎三县得雨三四五寸不等又顺天府属之宁河县得雨二寸等语】陆续披章真是慰麦麰继润更希同【京南京东州县同日得雨正当麦苗长发之时获此甘膏实为有益惟近畿得雨分寸略小欣幸之余不免又深颙冀耳】故知冬泽已称渥亟望夏收仍切衷昨每轻风即深惧自怜患失意无穷
　　咏和阗玉观泉图
　　移风颇有玉工俦俗様改为圗画售【向因玉工制器多俗屡扵题咏中及之迩来有改作圗画者虽未能仿古较近雅矣】髙士厜防骋望处飞泉真是玉为流
　　陆师道吉祥庵图即用其韵
　　追图旧迹偶乘闲【用师道识语意】坐对禅僧谈八还何必思师更忆友【师道并和文衡山刘协中二人皆此韵】试看不变者青山
　　河南巡抚毕沅奏报得雨诗以志慰
　　豫收一麦三秋谚【豫省农谚有一麦抵三秋之语】泛胜频霑渥泽殊春雨兹欣沐中澣新苗更报润连区【毕沅奏据开封归徳河南卫辉南阳陈州各府属禀报正月初九十七等日得雨二三四寸不等又委藩司赴兰阳查勘河工督缉逸匪报称经过地方均扵十七八等日连得雨泽二三寸去冬祥霙优渥宿麦蟠根深稳兹序入春和土膏萌动麦苖剡发渐见新青寔为丰稔之兆】灾余已庆昨年稔丰屡益希今嵗符不接青黄粮价减【毕沅又称河南各属腊尽春初乡城景色防之前嵗大已改观各处市粮充裕现际青黄不接价值有减无増小民生计展舒舆情欣庆等语览奏为之忭慰】南瞻额手幸民苏
　　咏古玉瑗
　　好倍肉为瑗抚无留手揩虚心银月朗通体绛云皆蒲谷制非匹璧刀序或偕循名忆蘧伯寡过亦吾懐
　　防雨【二月初九日】
　　四更报雨零不寐眼常醒问有霏防落听无飒沓聆达晨犹未止逮已遂云停劚地刚及寸畧欣敢即宁
　　仲春
　　社稷坛礼成述事
</div>
    <div class="pagination">
<a href="御制诗集_page1166.html">上一页</a><span>...</span><a href="御制诗集_page1162.html">1162</a><a href="御制诗集_page1163.html">1163</a><a href="御制诗集_page1164.html">1164</a><a href="御制诗集_page1165.html">1165</a><a href="御制诗集_page1166.html">1166</a><span class="current-page">1167</span><a href="御制诗集_page1168.html">1168</a><a href="御制诗集_page1169.html">1169</a><a href="御制诗集_page1170.html">1170</a><a href="御制诗集_page1171.html">1171</a><a href="御制诗集_page1172.html">1172</a><span>...</span><a href="御制诗集_page1168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
