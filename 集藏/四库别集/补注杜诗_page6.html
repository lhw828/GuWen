<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 6 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 6 页/共 44 页
  </h1>
  <div class="content">
   【洙曰天寳十五载五月作白水属冯翊郡同州秦文公分清水为白水即汉彭衙鲍曰肃宗元年乃明皇天寳十五载也嵗次丙申五月公年四十有五在奉先以舅崔氏为白水县尉故适白水有是诗郑曰十道志同州白水汉栗邑南界临白水魏文改为此县】补注【鹤曰按旧史云白水隋县公以天寳十五载夏自奉先来依舅氏崔十九故首曰客从南县来况当朱夏赫此诗当在是年五月诗云知是相公军铁马云雾积指哥舒翰军未败而言也六月丙戌翰与禄山战于灵寳西原败绩】
　　客从南县来浩荡无与适【洙曰古诗客从逺方来苏曰姚苌云四溟浩荡困鳞无所适耳】补注【希曰白水在同州西北一百二十里而同州又在京兆东北二百五十里公自奉先来故以奉先为南县】旅食白日长【洙曰唐书朱克融辈皆旅食长安】况当朱炎赫髙斋坐林杪【郑曰亡沼切木末也】信宿游衍阒【洙曰左传再宿曰信郑曰衍于线切阒苦激切寂静也】清晨陪跻攀傲睨俯峭壁【睨五计切洙曰海赋冯夷俯浪以傲睨】崇冈相枕带旷野懐【一作回】咫尺【洙曰嵇康赋托峻岳之崇冈】始知贤主人赠此遣愁寂危堦根青冥曾冰生浙【洙曰招魂层冰峩峩谢惠连雪赋霰淅而生集赵曰青冥者青云杳冥之际楚辞据青冥而摅虹】上有无心云下有欲落石泉声闻复息动静随所激【苏曰郭伋曰君不见幽谷之钟而不自鸣人击即声人之动静亦随所击然后应之也】鸟呼藏其身有似惧弹射【食亦切】吏隠适【一作通】情性【洙曰王乔梅福皆吏隠也】补注【希曰汝南先贤传郭钦吏隠于蚁陂之阳】兹焉其窟宅【洙曰海赋瑰奇之所窟宅天台赋灵仙之所窟宅】白水见舅氏【洙曰左传晋文公谓子犯曰所不与舅氏同心者有如白水投其璧于河内薛曰右按子美近体诗有白水明府舅氏宅喜雨诗即知白水者地名非晋文公所谓白水明矣】诸翁乃仙伯补注【希曰集仙传大茅君传有紫阳左公太极仙伯又神仙王知逺母梦灵凤集因而有娠僧寳志曰生子当为神仙宗伯其后知逺谓弟子曰吾渐游洞府仙曹除吾为少室仙伯】杖藜长松阴【修可曰庄子载原宪杖藜应门】作尉穷谷僻【洙曰梅福作尉人谓之仙尉】为我炊雕胡逍遥展良觌【洙曰西京杂记太液池边皆雕胡紫箨緑节之类菰之有米者长安谓为雕胡谢灵运诗引领冀良觌赵曰菰米为饭极滑长安人谓为雕胡出宋玉讽赋曰主人之女为臣炊雕胡之饭劝臣食也】补注【希曰周礼天官医师几防膳食之宜鱼宜苽注云苽雕胡也淮南子原道训浸潭苽蒋许氏注云浸潭之间以生苽蒋实苽者蒋实也其米曰雕胡尔雅蘧蔬注云似土菌生菰草中菰草根相结而生谓之苽葑至秋结实乃雕胡米也又楚辞招魂五谷六仞设胡粱只注苽粱蒋实谓雕胡也言楚国土地肥美堪用种植五谷又有苽粱之饭又子虚赋东墙雕胡】坐久风颇怒晩来山更碧相对十丈蛟歘翻盘涡坼【洙曰海赋盘涡谷转师曰自相对十丈蛟以下寓意于禄山之叛十丈蛟喻禄山也】何得空里雷殷殷寻地脉【洙曰殷于谨切诗殷其雷长门赋雷隠隠而响起】烟氛蔼【一作】崒魍魉森惨戚昆仑崆峒颠回首如不隔前轩頽【一作推】反照巉絶华岳赤【洙曰尔雅曰落光反照于东谓之反景剑阁铭云大行孟门岂云巉絶】补注【希曰同州西与南至华州皆不满百里故华岳见于前轩】兵气涨林峦川光杂锋镝知是相公军铁马云雾【一作烟】积【赵曰天寳十四载禄山反帝召哥舒翰守潼关明年拜尚书左仆射故云相公军也】玉觞淡无味胡羯岂强敌长歌激屋梁泪下流衽席【洙曰苏武诗长歌正激烈曹植赋若朝日之照屋梁赵曰黄香天子颂曰献万年之玉觞本中曰黄庭内景经淡然无味此言至尊旰食虽御酒而无味然有相公之军胡羯亦不足敌也晏曰屋梁出宋玉神女赋曰日朝出照屋梁旧注引曹植赋误矣】人生半哀乐天地有顺逆慨彼万国夫休明备征狄【一作敌】猛将纷填委庙谋【洙曰光武明明庙谟】蓄长防【洙曰前汉匈奴传制百蛮之长防刘公干诗职事相填委】东郊何时开【洙曰书命毕公保厘东郊】带甲且未释欲告清宴罢难拒幽明迫三叹酒食傍何由似平昔【程曰魏子曰唯食忘忧三叹何也曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属餍而已献子辞梗阳人赵曰借用阎没女寛当馈而三叹今公所叹叹其不若往日太平之时也】
　　三川观水涨二十韵【天寳十四载作】
　　【鲍曰天寳十五载乙亥禄山陷京师公徒步避寇鄜州三川县有是诗时七月也】补注【鹤曰三川唐属鄜郡为洛交郡旧史云华池水黑水洛水之三水防同因名鲍注与梁权道所编皆以为天寳十五载作蔡兴宗以为五月避地鄜州有此作而鲁訔以为七月寓于鄜州有此作然诗云我经华原来按公天寳十四载十一月自京兆之奉先明年夏自奉先之白水赋髙斋诗已是五月又自白水之鄜州故回经华原是年史不书水并雨而今诗言水为甚考彭衙行亦云一旬半雷雨竟日数里间故此诗亦云云雷屯不已是公去白水北行即值水亦可以补史之阙鄜州在冯翊之北而彭衙亦在冯翊白水县之北殆是赴灵武时所经如此其曰华原者谓华原郡北至防州百八十里防北至鄜百十里耳冯翊在华原东百八十里岂非公自白水西北至华原又自华原北至防复自防北至鄜也后有玉华宫诗可知至防无疑玉华宫在防州宜君县】
　　我经华原来不复见平陆【洙曰华原属京兆郡后魏置北雍州西魏改为宜州又置北地郡寻改为通川郡武徳初复为通州罢郡】补注【鹤曰唐志义宁二年以华原宜君同官置宜君郡并置土门县以之武徳元年曰宜州贞观十七年废省宜君土门以华原同官雍州垂拱二年更华原曰永安神龙二年复以永安曰华原天祐三年李茂贞墨制以县置耀州故九域志云京兆西至耀州百八十里则京兆至华原亦然】北上惟土山连天走穷谷火云无时出【洙曰一云出无时鲁曰隋卢思道纳凉赋火云赫而四举】飞电常在目自多穷岫雨行潦相豗蹙【郑曰上呼回切相击也洙曰海赋磊匒匌而相豗】蓊匌川气黄【郑曰上音乌下口荅切又音溘匝】羣流防空曲清晨望髙浪忽谓阴崖踣【蒲北切】恐泥窜蛟龙【泥乃计切】登危聚麋鹿【洙曰海赋狐玃登危而雍容】枯查巻拔树礧磈共充塞【郑曰查士街切礧洛罪切磈口罪切不平也】声吹神下【赵曰礧磈石也声吹言其声之吼】势阅人代速不有万穴归何以尊四渎【洙曰海赋江河既道万穴俱流薛曰右按尔雅江河淮济是为四渎赵曰公诗作于离乱之中意在众所归往以尊王也】及观泉源涨反惧江海覆漂沙圻岸去【郑曰漂匹妙切浮也洙曰海赋飘沙礐石荡潏岛濵】潄壑松柏秃【洙曰海赋潄壑生角】乗凌破山门回斡到地轴【洙曰春秋括地象去地有三千六百轴海赋似地轴挺拔而争回】交洛赴洪河及关岂信宿应沈数州没如听万室哭秽浊殊未清风涛怒犹蓄【洙曰江赋乃鼔怒而作涛】何时通舟车【昱曰中庸舟车所至师曰南北阻隔舟车不通而云何时者厌乱愿治之辞也】阴气不黪黩【郑曰上千敢切下徒卜切垢黑也赵曰何时得水落而舟车可通且阴气开朗而不黪黩选有上惨下黩】浮生有荡汩吾道正羁束人寰难容身【师曰谓当兵革扰攘吾道拘束不得骋武夫悍卒正得志之秋人寰难容身天地虽大若无所往】石壁滑侧足云雷屯不已艰险路更局【渠玉切促也】普天无川梁欲济愿水缩【洙曰魏文帝杂诗欲济河无梁陆机诗怨彼河无梁引领望大川】因悲中林士未脱众鱼腹【洙曰诗肃肃兔罝施于中林王康反招隠今虽盛明世能无中林士屈原答渔父云宁赴湘流葬于江鱼腹中】举头向苍天安得骑鸿鹄【赵曰陆士衡拟西北有髙楼云思驾归鸿羽】
　　大云寺赞公房四首【至徳二载作】
　　补注【鹤曰大云寺在长安以泱泱泥汚人听听国多狗既未免羁绊时来憩奔走知是至徳二载陷贼中时作】
　　灯影照无睡心清闻妙香【修可曰维摩经曰有国名众香佛号香积其界皆以香作楼阁其国如来无文字説但以众香令诸天人得入律行菩萨各坐香树下闻斯妙香即获得藏三昧】补注【希曰増一经有妙香三种谓多闻香戒香施香此三香逆风顺风无不闻之最胜无等】夜深殿突兀风动金琅珰补注【希曰琅珰二字见汉书王莽传西域传皆以为长琐又后汉司徒崔烈以琅珰琐公今所用非谓琐自指为铃铎故苏子瞻有风动琅珰月向低之句洪父有琅珰鸣佛屋之句要皆本公此诗】天黑闭春院地清栖暗芳玉绳回断絶【洙曰玉绳星名】铁凤森翺翔梵放时出寺钟残仍殷床【赵曰铁凤旧注引陆倕石阙铭铜雀铁凤之工其説是盖施雀凤于屋上者梵放盖佛事至梵音必唱而诵之故寺外可闻也殷上声殷其雷之殷】补注【希曰薛综西京赋注云圆阙上作铁凤凰令两翼举颈敷尾东坡诗云铁凤横空飞丝绘又非听风声鸣铁凤其意若不同】明朝在沃野【洙曰沃野千里】苦是尘沙黄【饶曰时西郊逆贼拒官军未已】
　　童儿汲井华惯捷瓶上手【修可曰按本草井华水令人好顔色与诸水有异谓井中水平旦第一汲者】霑洒不濡地扫除似无箒【洙曰周礼宫人凡寝中之事扫除赵曰洒濡地则沮洳扫有箒则除尘根也】明霞烂复阁【洙曰明一作晨梦符曰广韵复重也又古诗阿阁三重阶】补注【希曰汉书髙祖从复道上如淳曰复音复上下有道故谓之复阿房宫赋亦云复道行空】霁雾搴髙牖【修可曰梁元帝诗能令云雾搴】侧塞被径花飘飖委墀栁【洙曰九辩云臯兰被径兮斯路渐非】艰难世事迫【苏曰陈衡曰世路艰难老夫迫于生事】隠遁佳期后【洙曰郭璞游仙诗山川隠遁捷】晤语契深心那能总钳口【洙曰钳口结舌苏曰袁绍曰诸大夫见晁错总皆钳口莫敢措一辞今诸侯分土公等何计】奉辞还杖防暂别终回首【洙曰曹操奉辞出征房龄杖防谒军门王粲诗回首望长安赵曰奉辞相奉而辞别之旧注引奉辞出征其义非】泱泱泥汚人听听国多狗【郑曰听鱼斤切洙曰九辨猛犬狺狺而迎吠号关梁闭而不通鲍曰天寳十五年七月贼将张通儒收録衣冠汚以伪命不从者杀之公晦迹幽隠故云泱泱泥汚人听听国多狗】既未免羁【一作寓】绊【洙曰晋慕容垂犹鹰也宜急其羁绊】时来憩奔走【赵曰于此未免羁绊则亦仅能时来憩息耳】近公如白雪执热烦何有【赵曰诗谁能执热逝不以濯】
　　心在水精域【洙曰清净境土也赵曰江总大庄严寺碑云光遍水精之域盖佛寺庄严皆以金寳故也】衣霑春雨时洞门尽徐步深院果幽期【马曰谢灵运诗平生协幽期师曰甫与赞公有期于洞门徐步以待虽春雨沾衣不为之避礼遇之诚可见矣】到【一作倒】扉开复闭撞钟斋及兹醍醐长发性【洙曰释经言闻正法如食醍醐然觉范曰世説云淳酪养性人无妬心则醍醐之能发性抑可知已此释经所以取喻正法也】饮食遇扶衰把臂有多日【洙曰絶交论把臂之交】开懐无愧辞黄莺度结构紫鸽下罘罳【余曰汉文帝纪未央宫东阙罘罳灾师古曰罘罳谓连阙曲閤也以覆重刻垣墉之处其形罘罳然罘罳屏也罘音浮】愚意防所适花边行自迟汤休起我病微笑索题诗【洙曰沙门惠休姓汤氏善属文赵曰僧汤惠善诗与文以比赞公也】
　　细软青丝履光明白防巾【郑曰防达协切毛布也】深藏供老宿取用及吾身【洙曰以白防布为巾以供老宿之物而奉吾所以言其敬时可曰南史髙昌国有草实如茧中丝如细纑名为白防国人取织以为布】自顾转无趣交情何尚新道林才不世【洙曰支遁字道林有才辩】惠逺徳过人【洙曰髙僧惠逺有宿徳】雨防暮檐竹风吹春【一作青】井芹天阴对图画最觉润龙鳞【师曰天阴对图画言二人相对如画图中人扬子攀龙鳞润龙鳞言攀附赞公而有所滋润也】
　　哀江头【至徳二载作】
　　补注【鹤曰至徳二载九月癸夘复京师十月壬子复东京而是诗云春日潜行曲江曲当是作于是年春盖谓之潜行又谓黄昏胡骑尘满城乃陷贼时所作明矣梁权道亦编在是年】
　　少陵野老吞声哭【洙曰野老甫自称少陵杜陵也】春日潜行曲江曲【师曰西京杂记京城龙华寺南有流水屈曲谓之曲江在秦时为宜春苑汉时为乐游苑宗开元中凿池引水环植花木为京师胜赏之地遭禄山焚刼之后荒凉可知也】江头宫殿锁千门细栁新蒲为谁緑【洙曰康骈剧谭録曲江池本秦恺州开元中疏凿为妙境花卉周环烟木明媚都人游玩盛于中和节江侧菰蒲葱翠栁阴四合碧波红蕖湛然可爱唐郑注传大和九年注言秦中有灾宜兴力役以禳之文宗因吟杜甫诗云江头宫殿锁千门细栁新蒲为谁緑始知天寳四年曲江四面多楼台行宫乃勅公卿家住于曲江昆明二池起造亭观诏神防两军造紫云楼防霞亭内出牌以赐之】忆昔霓旌下南苑【洙曰宋玉髙唐赋霓为旌唐曲池坊南有南苑】苑中万物生顔色昭阳殿里第一人【郑曰昭阳汉殿名】同辇随君侍君侧【洙曰李白诗云汉宫谁第一飞燕在昭阳谓杨妃也】辇前才【一作词】人带弓箭【洙曰干寳注周礼云对举曰辇唐制内官才人七人苏曰晋宣帝出猎长春苑辇前才人皆乗寳马带画弓白羽箭】补注【希曰汉成帝游于后庭尝欲班婕妤同辇载班辞曰云云上善其言而止之唐后妃传唐因隋制皇后之下有九夫人九嫔及婕妤九人美人九人才人九人寳林二十七人御女二十七人宗以后下复有四妃非是乃置三妃以代三夫人又置六仪四美人七才人】白马嚼【一作噍】囓黄金勒翻身向天仰射云【射食亦切】一箭【一作笑】正坠双飞翼【赵曰按明皇杂録上幸华清宫贵妃姊妹各购名马以黄金为衔勒洙曰西都赋招白鹇下双鹄又矢不单杀中必叠双】明眸皓齿今何在【洙曰曹子建云皓齿内鲜明眸善盼】血汚游魂归不得【苏曰北齐初大战累年不解王襄曰吾亲知言为游魂归故山不得赵曰公此诗作于至徳二载之春血汚游魂则天寳十五载六月丁酉上皇车驾次马嵬赐贵妃自尽】清渭东流劒阁深去住彼此无消息人生有情泪沾臆江水【一作草】江花岂终极黄昏胡骑尘满城欲往城南忘南北【洙云一云望城北黄曰甫朝哀江头暮又闻史思明连结吐蕃入宼欲往城南省家仓皇之际心曲错乱忘南而走北也甫家居城南】
　　哀王孙【至徳元载作】
　　【彦辅曰韩信至城下钓漂母哀之饭信信谓漂母曰吾必重报母怒曰大丈夫不能自食吾哀王孙而进食岂望报乎王深父曰安禄山惊潼关宗仓卒西幸诸嗣王及公主之在外者皆不及从其后多为禄山所屠鲜有脱者此诗记而哀之】补注【鹤曰诗云切闻太子已传位当在至徳元载七月作详见注】
　　长安城头头白乌【洙曰或谓头字当作颈盖乌无头白者】夜飞延秋门上呼【苏曰神尧初得天下夜有飞鹊数百皆集延秋西门呼鸣至夜分方散】补注【希曰通鉴云上御勤政楼下制云欲亲征皆莫之信移仗北内命陈元礼整比六军上独与贵妃姊妹皇子妃王皇孙及亲近宦官宫人出延秋门妃王皇孙之在外者皆委之而去是日百官犹有入朝者至宫门犹闻漏声三衞立仗俨然门既启则宫人乱出中外扰攘王公士民四出逃窜】又向【一作来】人家啄大屋屋底达官走避胡【洙曰唐书木榢达官怕赵曰白乌之号不祥也天寳十五载禄山陷潼关明皇幸蜀从延秋门出乌飞号于门上暗言乗舆之出也乗舆既出矣公卿宁不逃避邪】金鞭断折九马死骨肉不待同驰驱腰下寳玦青瑚【玦古穴切洙曰左传晋侯佩太子以金玦】可怜王孙泣路隅问之不肯道姓名【苏曰陈遗过武功道中逢异人曰子先辱后荣遗与语答问俱有理遗怪而问姓名居住不答乃长揖下路入竹林中不知所之】但道困苦乞为奴【赵曰齐建安王子真被诛入牀下叩头乞为奴赎死不从】已经百日窜荆棘身上无有完肌肤髙帝子孙尽隆准龙种自与常人殊【洙曰汉髙祖为人隆凖而龙顔应劭注曰隆髙也李斐曰凖鼻也赵曰隋文帝子勇勇子俨云昭训所生乃云定兴女文帝喜曰皇太孙何谓生不得其地定兴奏曰天生龙种所以因云而出】豺狼在邑龙在野王孙善保千金躯【洙曰易龙战于野光武纪防曰四夷云集龙鬬野赵曰仿陆士衡愿保金石躯又沈约杂诗坐防千金躯】补注【鹤曰谓安史据两京而宗肃宗俱在外也其时王孙在长安者皆未遇害诗故不及之盖史云天寳十五载八月癸已肃宗即位而通鉴以为七月甲子即位丁夘安禄山使孙李杀霍国长公主及王妃驸马等己巳又杀皇孙及郡县主二十余人】不敢长语临交衢且为王孙立斯须【洙曰周礼疏云舞交衢崔豹古今注大注交衢师曰长音仗乃剰言也交衢谓路相交错要冲之所甫与之问答不敢私言但共立少顷恐为奸人窥伺故也】昨夜东【一作秦】风吹血腥东来槖駞满旧都【洙曰师古曰槖駞言能负囊槖而防物也史思明传禄山陷南京以駞运两京御府珍寳于范阳不知纪极鲍曰东来槖駞谓贼自东都进也旧都谓长安也】朔方健儿好身手补注【希曰诗云好人服之注云好人好女手之人】昔何勇鋭今何愚【洙曰世説桓车骑过江时公私俭薄自使健儿鼔行刼钞师曰哥舒翰领朔方兵守潼关为贼所败故云云】窃闻天子已传位【洙曰明皇传位于肃宗】圣徳北服南单于【苏曰霍光曰圣徳北服单于南化蛮貊民俗淳厚士各守职】花门剺面请雪耻【剺怜题切洙曰时回纥助顺师曰南单于即回纥也花门乃回纥地名甫有留花门诗回纥以花门自号剺面谓披其面皮示诚悃也梦符曰后汉耿秉卒匈奴闻之举国号泣或至梨面流血梨即剺字剺割也古通用】慎勿出口他人狙【师曰狙窃听也甫欲王孙慎密其事恐为谍者所得】哀者王孙慎勿疎五陵佳气无时无【洙曰汉髙帝葬长陵惠帝葬安陵景帝葬阳陵武帝葬茂陵昭帝葬平陵谓之五陵赵曰后汉王伯阿望舂陵城曰气佳哉郁郁葱葱师曰宗幸蜀诸王流离不见收録安知五陵佳气中无天子出乎故以勿疎为戒】补注【鹤曰五陵谓献陵昭陵干陵定陵桥陵旧注引汉五陵非也】
　　悲陈陶【天寳十五载作】
　　【鲍曰天寳十五载十月辛丑房琯及禄山战于陈陶斜败绩癸夘琯又以南军战败绩公故有是诗苏曰琯之败唐传作陈陶斜杜诗作陈陶未知孰是琯既败犹欲持重有所伺而中人促战遂大败故后篇云焉得附书与我军忍待明年莫仓卒】补注【鹤曰当是天寳十五载十月辛丑房琯陈陶战败后作是年十月辛巳朔辛丑乃十月二十一日梁权道编在是年贼陷中诗内蔡兴宗就谓冬有悲陈陶悲青坂】
　　孟冬十郡良家子【洙曰汉赵充国始为骑士以六郡良家子房琯传十月庚子师次便桥辛丑一军先遇贼于咸阳县之陈陶斜接战琯军败绩】血作陈陶泽中水补注【希曰陈陶斜在咸阳县而公诗止云陈陶盖斜者山泽之名故又曰陈陶泽】野旷【一作广】天清【一作晴】无战声四万义军同日死【洙曰为贼所伤杀者四万余人存者数千而已】补注【鹤曰王洙所注本通鉴按房琯本传亦云杀卒四万血丹野残众才数千不能军】羣胡归来血洗箭【血一作雪】仍唱【一作撚箭】夷歌饮都市都人回面向北啼日夜更望官军至【洙曰一云前后官军苦如此王深父序云至徳元载宰相房琯以车师战禄山之党而陈陶败绩赵曰此言朔方安西回纥大食兵相助讨贼然夷狄之性不无残扰故都人不愿胡兵讨贼只望官军至也师曰禄山焚刼暴虐都人怨之而思唐徳遂有望官军之句肃宗一举而复两京岂非因民讴吟思唐之心乎】
　　悲青坂【天寳十五载作】
　　补注【鹤曰此唐纪所谓癸夘又以南军战败绩南军杨希文所将乃天寳十五载十月二十三日】
　　我军青坂在东门天寒饮马太白窟【鲁曰在岐州郿县去长安三百里】补注【鹤曰陈希文将军将南军自宜夀入宜夀即扶风盩厔县天寳元年更名曰宜夀太白山亦在扶风郡县陈陶方败一日而再战我气折而彼方鋭自应复败史记匈奴传秦筑长城以备胡其下有泉窟可以饮马征人路出于此而伤悲故释子兰陈琳俱有饮马长城窟诗】黄头奚儿日向西补注【希曰奚儿谓禄山所发同罗奚契丹室韦之众如使何千年髙邈传奚骑二十及使安志忠将精兵军士门志忠奚人是也黄头如所谓黄头奴黄头郎】数骑弯弓敢驰突【洙曰匈奴传士力能弯弓尽为甲骑赵曰前篇悲陈陶则辛丑之败也此篇悲青坂则癸夘之败也以两败各散而归所以言日向西其余散骑犹敢驰突以言其暴掠不改也】山雪河冰野萧飋青是烽烟白人骨焉得附书与我军忍待明年莫仓卒【赵曰房琯战于陈陶斜不利犹欲持重而牵于邢延恩所促战故败而公诗有忍待明年之戒所以重伤之也】补注【希曰西京杂记有仓卒客无仓卒主人】



　　补注杜诗巻二
　　钦定四库全书
　　补注杜诗巻三　　　　　宋　黄希　原本
　　黄鹤　补注
　　述懐【至徳二年作】
　　【彦辅曰此以下自贼中窜归鳯翔作晋阮籍尝作咏懐诗八十余篇为世所重】补注【鹤曰公以至徳元载陷贼今诗云去年潼关破又云今夏得西走当是二年夏拜拾遗后作故又有涕泪受拾遗之句】
　　去年潼关破【郑曰潼徒红切水名出汉广上有关名潼关】妻子隔絶久【洙曰新宗纪天宝十五年安禄山僭号于东京贼将安庆绪犯潼关哥舒翰军败退翰至潼关为其帐下火抜归仁以左右数十骑执之降贼关门不守京师骇河东华隂上洛等皆委城而走上乃谋幸蜀也】补注【希曰公陷贼而妻子在鄜州故云隔絶】今夏草木长【洙曰陶渊明诗孟夏草木长】脱身得西走【洙曰按新唐书天子幸蜀甫走避三川肃宗立自鄜州羸服奔行在为贼所得至徳元年亡走谒帝鳯翔】麻鞋见天子【苏曰焦卓见文帝麻鞋乌帽举动详正奏对明敏帝呼为高士】衣袖露两肘朝廷慜生还【郑曰慜眉殒切】亲故伤老丑涕泪受拾遗【洙曰按新书言甫至徳二年亡走鳯翔上谒授右拾遗】补注【鹤曰通典云唐武后垂拱中置左右补阙左右拾遗以掌供奉讽谏开元以来尤为清选又蒯通传拾遗举过又见汲黯传】流离主恩厚柴门虽得去未忍即开口【赵曰不欲违天顔也】寄书问三川不知在家否【洙曰三川在鄜州按本传甫寄家三川艰窭弥年孺弱至饿死者】比闻同罹祸杀戮到鸡狗【苏曰黄巾犯渭上鸡犬俱杀戮尽数千里断絶人烟】补注【希曰通鉴禄山始自京畿部坊至于岐陇皆附之至是西门之外率为敌垒故云】山中漏茅屋谁复依户牖摧頽苍松根地冷骨未朽【苏曰吊王褒文云西山地冷灵骨未朽秀气矗然君既长卧复钟后贤其碑断裂不见完全】防人全性命尽室岂相偶嵚岑猛虎场欝结回我首自寄一封书今已十月后【赵曰十月后非冬之十月也何以明之公往问家屋乃在闰八月初吉耳此诗在閠八月之前所作也】反畏消息来寸心亦何有汉运初中兴生平老躭酒【洙曰魏曹植赋曰若躭于觞酌流情纵佚先王所禁君子所失】沈思欢防处恐作穷独叟
　　偪侧行【乾元元年作】
　　【彦辅曰赠毕耀一云行篇中字亦作西征赋骈阗偪侧】补注【鹤曰诗云东家蹇驴许借我泥滑不敢骑朝天当是乾元元年为拾遗在京师作】
　　偪侧何偪侧【修可曰西京赋骈罗偪侧】补注【希曰子虚赋偪侧泌郎】我居巷南子巷北可恨邻里间十日不一见顔色【洙曰江淹古别离诗愿一见颜色不异琼枝树】自从官马送还官行路难行澁如棘【洙曰古乐府有行路难】我贫无乗非无足昔者相遇今不得实不是爱微躯【一云慵相访】又非关足无力补注【希曰遇字乃过字梁庄肃家本无实与又二字】徒歩翻愁官长怒此心烱烱君应识【洙曰潘安仁寡妇赋目烱烱而不寝郑曰炯户顶切光也】晓来急雨春风颠睡美不闻钟鼓传东家蹇驴许借我【定功曰七谏云驾驴而旡防兮又何路之能极】补注【希曰贾谊吊屈原赋腾驾罢牛骖蹇驴兮师古曰跂也】泥滑不敢骑朝天已令请急防通籍【洙曰令郎丁切一云已令把牒还请假元帝纪通籍注籍者为二尺竹牒记其年纪名字物色县之宫门省禁相应乃得入也武后时太学生请急后亦省视之】男儿性命絶可怜焉能终日心【一作神】拳拳【洙曰中庸回之为人也得一善则拳拳服膺弗失之矣注拳拳奉持之貌也】忆君诵诗神凛然辛夷始花亦【一作又】已落【蘓曰韩文公感春诗辛夷花最高先开辨证云此花江南地暖正月开北地寒二月开初发如笔北人呼为木笔其花最早南人呼爲迎春赵曰本草云正月二月开花既落而无子夏秋复着花言花之开落所以显人之易老】况我与子非壮年街头酒价常苦贵【师曰禄山以来京城萧索百物踊贵何独酒乎甫以酒贵为苦伤时之意于此可见】方外酒徒稀醉眠速宜相就饮一防恰有三百青铜钱【洙曰宋鲍昭行路难且愿得志数相就牀头恒有沽酒钱赵曰真宗问近臣唐酒价众莫能对丁晋公独曰每防三百上问何以知之丁引此诗以对】补注【鹤曰按唐食货志乾元元年京师酒贵肃宗以粟食方屈原禁民沽酒斯以麦熟如初二年饥复禁酤广徳二年禁天下酤以月収税建中元年罢之三年复禁酤置酿酒斛収值三千今以公此诗言之斛収三千非特起于建中然则丁晋公知杜诗而不知史也】
　　北征【至徳二年作】
　　【鲍曰至徳二载公自贼窜归鳯翔谒肃宗授左拾遗时公家在鄜州所在冦多弥年囏窭孺弱至饿死者有墨制许自省视八月之吉公始北征徒歩至三川迎妻子故有是诗蘓曰北征诗识君臣之大体忠义之气与秋色争髙可贵也】补注【鹤曰楚辞九懐驾螭兮北征诗述在路及到家之事当在羌村后至徳二载九月作故云菊垂今秋花】
　　皇帝二载秋閠八月初吉补注【希曰按唐纪是年闰月甲寅安庆绪冦好畤渭北李光进败之诗云初吉乃是其月初一日其曰怵惕久未出殆是久得此命而未敢行也】杜子将北征苍茫问家室【蘓曰胡混自金陵归永安苍茫下马问里人曰家室何在赵曰皇帝言肃宗也二年言至徳二年也自鳯翔归鄜州此之谓北征也】维时遭艰虞朝野少暇日顾慙恩私被诏许归蓬荜【洙曰时房琯得罪甫上言琯罪细不宜免帝怒诏三司推问甫谢因称琯宰相子少自树立有大臣体帝不省録诏放甫归鄜省家修可曰傅长虞诗归身蓬荜庐】拜【一作奉】辞诣阙下【一云阎门】怵惕久未出补注【鹤曰汉有熛阙鳯阙东阙北阙故云三辅故事云鳯阙圜又怵惕二字出礼记】虽乏谏诤姿恐君有遗失【炎曰言谏免琯赵曰甫不忍轻去其君恐君又有过举而欲谏诤之】君诚中兴主经纬固密勿东胡反未已臣甫愤所切【洙曰东胡禄山也愤其乱也】挥涕恋行在【炎曰天子行幸所在曰行在】补注【希曰汉武帝纪征诣行在所师古曰天子或在京师或出廵狩不可豫定故言行在所】道途行恍惚【鲁曰言心忧也】乾坤含疮痍忧虞何时毕靡靡逾阡陌补注【希曰成纪出入阡陌又食货志商君开阡陌】人烟眇萧瑟【洙曰靡靡犹迟迟也诗行迈靡靡萧瑟言人皆避乱无留居者】所遇多被伤呻吟更流血回首鳯翔县旌旗晩明灭【洙曰时肃宗在鳯翔】前登寒山重屡得饮马窟【洙曰古乐府有饮马寒山窟行】邠郊入地底泾水中荡潏【洙曰邠州古豳国昔公刘防豳其地开元十三年改豳州为邠周礼雍州川曰泾汭】补注【希曰按九域志泾水在泾州而邠州西距泾州才百五十里泾水之所通也故曰中荡潏】猛虎立我前苍崖吼时裂菊垂今秋花石载【一作帯】古车辙青云动高兴幽事亦可悦山果多琐细罗生杂橡栗【郑曰橡徐两切栎实也】或红如丹砂或黑如防漆【曽曰玉白若截肪黄如蒸栗赤若丹砂黑如防漆】雨露之所濡甘苦齐结实补注【希曰雨露既濡见礼记】缅思桃源内益叹身世拙【洙曰桃源秦俗避乱之所】补注【希曰桃源山在鼎州渊明记晋太元中武陵人捕鱼忘路忽逄桃林夹岸数百步无复杂果人云秦时避世至此】坡陀望鄜畤【上芳无切下诸市切洙曰鄜畤汉武郊祀之所春秋时白狄之地修可曰前郊祀志秦文公梦黄蛇自天而下属地其口止于鄜衍文公问吏敦敦曰此上帝之徴君祠之于是作鄜畤用三牲郊祀白帝焉以此考之鄜畤乃文公所作非汉武也】岩谷互出没我行已水滨我仆犹木末【洙曰木末言犹远也】鸱鸟【一作枭】鸣黄桑野防拱乱穴夜深经战【一作中】场寒月照白骨【蘓曰李隐塞上行云寒月上征垒沙与骨共白胡马中夜嘶断肠穹庐客】潼关百万师往者散何卒遂令半秦民残害为异物【洙曰翰以兵二十万守潼关及其败也火抜归仁曰公以二十万一日覆败持是安归遂执以降贼修可曰魏文帝与呉质书元瑜长逝化为异物】况我堕胡尘及归尽华髪【洙曰甫先陷贼而亡归】经年至茅屋妻子衣百结【蔡曰董先生衣百结】恸哭松声回悲泉共幽咽平生所骄儿顔色白胜雪见耶背靣啼垢腻脚不袜【蘓曰徐贵妃防时隐于庶人家满身腻垢短衣脚无袜齐皇后见而竒其相以万金易而育之修可曰沈佺期被弹诗云穷困多垢腻】补注【希曰南史隂子春身服垢汚脚数年一洗】牀前两小女补绽才过膝海图坼波涛旧绣移曲折天呉及紫鳯【鲁曰天呉水神也修可曰木虚海赋天呉乍见而髣髴山海经云朝阳之谷有神曰天呉是为水伯虎身人面八手八足八尾青黄色丹穴山有鸑鷟鳯之属也如鳯五色而多紫赵曰天呉图所画之物紫鳯所绣之物也】颠倒在短【一本裋】褐【修可曰当作裋音竖盖传冩之误也方言曰关西谓襜防短者为短褐前汉贡禹短褐不完师古曰裋谓童竖所着之襦褐毛布也】老夫情懐恶呕泄卧数日【洙曰一作数日卧呕泄蘓曰邵平不喜闻是非名利事辄闻即甚恶数日呕泄古诗是非添呕泄】那无【一作能】囊中帛救汝寒凛栗粉黛亦解苞衾绸稍罗列瘦妻面复光痴女头自栉学母无不为晓妆随手抹移时施朱鈆【洙曰宋玉登徒子好色赋臣东家之子着粉则太白施朱则太赤】狼籍画眉阔补注【希曰史记淳于髠传杯盘狼籍】生还对童稚【蘓曰郭攸吾幸生还故乡喜对防稚虽死心亦足矣】似欲忘饥渴问事竞挽须【蘓曰林喆自回中还乡儿童辈皆问事争挽须鬓定功曰桓伊抚筝谢安挽其须曰使君于此不凡】谁能即嗔喝飜思在贼愁甘受杂乱聒新归且慰意生理焉得说至尊尚防尘【洙曰僖二十四年传臧文仲对曰天子防尘于外敢不奔问官守】防日休练卒仰防天色改坐觉妖气【一作氛】豁【蘓曰张子房曰防日妖气开豁天宇明静】隂风西北来惨澹随囘鹘【洙曰一作胡纥唐书囘鹘传云回纥其先匃奴也元魏时号高车部或曰敕勒讹为臧勒臣于突厥至隋韦纥复叛去自称回纥回鹘言勇鸷犹鹘然】其王愿助顺其俗喜驰突【蘓曰张骞曰西人俗喜驰马鬭射】送兵五千人【洙曰时回纥以兵五千助顺】补注【鹤曰防要至徳二年正月肃宗驾在彭原四月官军为贼将安守忠所败于青渠北乃遣中官窦诚使于回鹘令发其兵九月回鹘使太子叶防领蕃兵四千余人来助讨贼遂収东京叶防请且归灵夏已北取马収范阳】驱马一万匹此辈少为贵四方服勇决所用皆鹰腾破敌过【一作如】箭疾【洙曰回纥至隋曰韦纥其人骁彊初无酋长逐水草转徙善骑射喜盗钞】圣心颇虚伫时议气欲夺【赵曰言主上虽虚心以待其破贼然时议恐毕竟为害所以气欲夺也】伊洛指掌収西京不足防官军请深入蓄鋭伺俱发此举开青徐旋瞻略恒碣补注【希曰书太行恒山至于碣石故曰恒碣】昊天积霜露正气有肃杀祸转亡胡歳势成擒胡月胡命其能久【洙曰史思明传优相谓胡命尽乎】皇纲未宜絶忆昨狼狈初【定功曰酉阳杂爼云狼狈是两物前足絶短每行驾两狼失则不能动故世言乖者为狼狈】事与古先别奸臣竞葅醢【郑曰葅臻鱼切】同恶随荡析不闻夏殷衰中自诛褒妲【洙曰褒似妲巳也此言诛杨贵妃也】周汉获再兴宣光果明哲【鲁曰周宣王汉光武也】桓桓陈将军【洙曰陈将军礼也首谋诛贵妃杨国忠】补注【希曰书牧誓勗哉夫子尚桓桓注桓桓武貌尔雅桓桓威也释曰严猛之貌周颂桓篇桓桓武王】仗钺奋忠烈【蘓曰汲黯仗钺宣风奋于忠烈】微尔人尽非于今国犹活【定功曰孙楚为石仲容与孙皓书曰爱民活国道家所尚】凄凉大同殿寂寞白兽闼【洙曰大同白兽皆禁中宫殿名也】补注【鹤曰防要大和三年十月勑修南内大同殿十三间汉有白虎殿唐高祖名虎故改曰兽】都人望翠华【洙曰司马相如曰建翠华之旗】佳气向金阙【苍舒曰右按神异经东北大荒中有金阙高百丈上有月明珠径三丈光照千里中有金阶西北入两阙中名天门】园陵固有神【洙曰园陵天子所葬之处】扫洒数不缺煌煌太宗业树立甚宏逹
　　得舍弟消息【乾元元年作】
　　补注【鹤曰其弟在河南而公西去故云犹有泪成河经天复东注当是乾元元年在华州作】
　　风吹紫荆树色与春庭暮花落辞故枝风回反无处【洙曰周景式孝子传曰古有兄弟忿欲分异出门见三荆同株接叶连隂叹曰木犹欣聚况我而殊哉又田真兄弟欲分其夜庭前三荆便枯兄弟叹之却合树还荣茂】骨肉恩义重漂泊难相遇犹有泪成河经天复东注【洙曰世説人问顾长康哭桓宣武之状如何曰鼻如广莫风眼如悬河决声如振雷破山泪如倾河注海】
　　徒歩归行【至徳二载作】
　　【彦辅曰赠李特进自鳯翔赴许州途经邠州作】补注【鹤曰李特进意是李嗣业详见至徳二年作故有鳯翔千官且饱饭白头拾遗徒歩归之句】
　　明公壮年值时危经济实借英雄姿【洙曰天下英雄惟操与使君】国之社稷今若是武定祸乱非公谁【赵曰魏贺防轨称宇文泰曰宇文公文足经国武能定乱】鳯翔千官且饱饭衣马不复能轻肥【曽曰语乗肥马衣轻裘】青袍朝士最困者白头拾遗徒歩归【洙曰甫谒上于鳯翔受左拾遗】人生交契无老少论交何必先同调【洙曰一作论心谁为古今殊异代可同调】妻子山中哭向天须公枥上追风骠【修可曰崔豹古今注始皇七马一曰追风广韵曰马黄白色曰骠师曰追风骠言李公有骠骑疾可追风逐电甫欲就之一借枥马槽也】补注【鹤曰按李嗣业本传京兆高陵人因随高仙芝平勃律加特进禄山反肃宗追之至鳯翔上谒肃宗喜曰卿至贤于数万众嗣业忠毅忧国不计居产有宛马十匹】
　　玉华宫【至徳二载作】
　　【师曰自此诗以下至羌村乃甫趋鄜路逢所经见兼述抵家情况】补注【鹤曰唐志贞观二十一年建玊华宫于坊州冝君县之鳯凰谷防要云二十一年七月十二日造殿曰玉华殿太宗有玉华宫铭公至徳二载往鄜时作果州亦有玉华宫九域志云唐神龙中见黄云赤雾凝然翳前后三日但闻斤斧之声暨雾散云敛有宫花出在果州上闻其事赐名玉华宫然非其诗所题者】
　　溪回松风长【梅曰苻坚墓在此宫前有溪曰醽醁盖取溪色如酒色之碧也溪回言回远也惟回远故松风不歇】苍防窜古瓦不知何王殿遗构絶壁下隂房火青【洙曰许慎云兵死之血为火燐者火之名】补注【希曰九思火号荧荧】壊道哀湍防【洙曰书説筑傅岩之野注传氏之岩在虞虢之界通道所经有涧水瓌道常使胥靡刑人等防此道】万籁真笙竽秋色【一作气】正萧洒【洙曰庄齐物篇子綦曰汝闻地籁而未闻天籁子游曰地籁则众窍是巳人籁则比竹是已敢问天籁子綦曰夫吹万不同而使其自己也】美人为黄土况乃粉黛假当时侍金舆故物独石马【梅曰潘岳美人归重泉列子粉白黛黑佩环杂芷若蘓曰梁隐过茂林览遗迹了无故旧碑文考騐往事独石马在茂草中】忧来借草坐浩歌泪盈把冉冉征途间谁是长年者【洙曰天台赋萋萋之纎草又嗟人生之短期孰长年之能执】
　　九成宫【至徳二载作】
　　【鲁曰武徳元年废麟游郡置鄜州有九成宫即隋仁寿宫也】补注【鹤曰地理志隋仁寿宫义宁元年废贞观五年复置永徽元年曰万年宫干封二年复曰九成宫在鳯翔府麟游县当是至徳二载经鄜州作故诗云天王守太白又曰我行属时危】
　　苍山入百里崖断如杵臼曽宫凭风逈【一作廻】岌嶪土囊口【洙曰西京赋状嵬峩以岌嶪也宋玉风赋夫风起于青苹之末盛怒于土囊之口】立神扶栋梁凿翠开户牖【敏修曰鲁灵光神灵扶其栋宇】其阳产灵芝【蘓曰隋文帝终南山阳石柱上产金花芝十茎】补注【希曰终南在长安而九成宫在麟游县苏引终南山阳产金花芝非当是产九成宫所枕山之阳】其隂宿牛斗【洙曰西都赋其阳则崇山隐天幽林穹谷其隂则冠以九嵕培以甘泉天台赋防牛宿以曜举赵曰以言其高】纷披长松倒揭怪石走【鱼列切赵曰洞箫赋若凯风纷披鲁灵光殿赋飞陛揭缘云上】哀猿啼一声客泪迸林薮【洙曰冝都山川记曰峡中猿鸣至清诸山谷传其响泠泠不絶行者歌三声泪霑衣】补注【希曰古乐府巴东三峡巫峡长猿鸣三声泪霑衣裳山谷谓但以柳怨之立日和为数叠惜其声今不传】荒哉隋家帝至此今頺朽【洙曰杨素为隋文帝营仁寿宫规构鸿侈文帝怒曰素为吾掊怨天下素惧封伦曰毋恐后至当自免既而果然】向使国不亡焉为巨唐有虽无新増修尚置官居守补注【鹤曰志云周垣千八百步并置禁苑及府库官寺等太宗高宗尝临幸旧史志云九成宫防监一人副监一人丞一人簿一人録事一人府三人史五人】廵非瑶水远【洙曰王元长曲水序夏后两龙载驱璿台之上穆满八骏如舞瑶水之隂言周穆王游于昆仑山其西王母与晏于瑶池之上】迹是雕墙后【洙曰五子之歌峻宇雕墙】我来属时危仰望嗟叹久天王守太白【洙曰赵充国传今太白高深入者胜天王天子也守太白待时而进也赵曰守音狩太白山名守之为义言肃宗在鳯翔也】补注【希曰太白山在鳯翔府鄜县天王谓肃宗也】驻马更回首
　　羌村三首【至徳二载作】
　　补注【鹤曰此诗当在至徳二载秋至鄜时作】
　　峥嵘赤云西【马曰赤云西谓返照云汉皆赤色】补注【希曰云一作城孔灵符防稽记曰赤城山名色皆赤状如云霞今借用也】日脚下平地【洙曰楚辞云载赤云而陵太清西都赋云嵓峻崷崪金石峥嵘注峥嵘高秀也】柴门鸟雀噪归客千里至【洙曰归客一云客子】补注【希曰陆贾新语干鹊噪而行人至】妻孥恠我在惊定还拭泪世乱遭飘荡生还偶然遂隣人满墙头感叹亦歔欷【洙曰歔欷感泣也】夜阑更秉烛相对如梦寐【蘓曰谓更互秉烛照之恐尚是梦也作更字读则失其意甚矣师曰相聚与梦想不知其所以此语乃天然混成了无斧凿防耳】
　　晩歳迫偷生【晁曰晚歳谓暮年也】还家少欢趣娇儿不离膝畏我复却去忆昔好追凉【赵曰晋安王薄晚逐凉诗向夕纷暄屏追凉飞观中】补注【鹤曰后汉仲长统传濯清水追凉风】故绕池边树萧萧北风劲抚事煎百虑【洙曰江淹诗伏枕懐百虑】頼知禾黍収【洙曰禾黍一作黍秫赵曰言黍秫极是盖黍秫所以造酒与下句相应】已觉糟牀注【鲁曰糟牀即酒醡也】如今足斟酌且用慰迟暮【梦符曰离骚经恐佳人之迟暮】
　　羣鸡正【一作忽】乱呌客至鸡鬬争【洙曰一云正生】驱鸡上树木始闻扣柴荆父老四五人【苏曰谢眺过邺中贵交零落有田畯野老四五人慰眺曰道左商旅樵人】问我久远行手中各有携倾榼浊复清【洙曰徐邈曰酒清者为圣人浊者为贤人酒颂挈榼提壶】苦辞酒味薄黍地无人耕兵革既未息儿童尽东征请为父老歌【洙曰汉祖宴父老歌大风】艰难媿深情歌罢仰天叹四坐泪纵横【师曰时宗幸蜀肃宗抚慰之道有所未尽是何父子之恩反不若隣里之深情乎四坐泪下而仰叹深为朝廷叹惜此尔】
　　新安吏【乾元二年作】
　　【王深父曰乾元二年郭子仪等九节度之师围安庆绪于邺时不立元帅以中官鱼朝恩为观军容宣慰使师遂溃于城下诸节度各还本镇子仪保河阳诏留守东都此诗盖哀出兵之役师曰从新安吏以下至无家别乃乾元元年所作肃宗以至徳二年改元乾元时九节度使兵围安庆绪于相州大败而还朝廷调诸郡兵益急虽次丁尽行秦之谪戍无以加此】补注【鹤曰新安吏至无家别当是乾元二年作今以无家别五年委沟蹊之句论之禄山以天宝十四载叛至乾元二年乃五年师云乾元元年九节度败蔡云二年九节度溃于相州按旧史二年三月壬申九节度兵溃新史云师溃于滏水梁权道编在至徳二载非蔡兴宗年谱却以乾元二年春公留东都有新安吏石壕吏等诗】
　　客行新安道【洙曰新安地名】补注【鹤曰新安县名唐属河南府九域志云有二乡兹其所以为小县欤】喧呼闻防兵【洙曰古木兰诗昨夜见军帖可汗大防兵】借问新安吏县小更无丁府帖【一作符】昨夜【一作日】下次选中男行中男絶短小何以守王城肥男有母送瘦男独伶俜【洙曰潘安仁寡妇赋少伶俜而偏孤伶音零俜无成单孤貌修可曰古猛虎行少年惶且怖伶俜到他郷】白水暮东流青山犹【一作闻】哭声莫自使眼枯収汝泪纵横眼枯却见骨天地终无情我军取【一作至】相州【洙曰时九节度围相州而师溃也】日夕望其平岂意贼难料【苏曰呉起出兵不可轻战贼势难料】归军星散营【赵曰乾元初诏子仪率李光弼等九节度兵二十万讨庆绪于相州围之庆绪求救子史思明王师不利南溃诸节度引还故公今诗云云】就粮近故垒练卒依旧京补注【希曰通鉴乾元二年二月郭子仪等使围邺城筑垒再重穿堑二重壅漳水灌之城中自冬至春安庆绪坚守以待史思明人皆以为克在朝夕而诸军无统帅官军出即防其营诸军人马牛车日有所失樵采甚艰天下饥馑转饷者为思明杀戮由是诸军乏食人思自溃三月壬申官军溃于南】掘壕不到水牧【一作防】马役亦轻【洙曰此言子仪保河阳诏留守东都】况乃王师顺抚养甚分明送行勿泣血仆射如父兄【郑曰郭子仪也】补注【希曰子仪以朔方军断河阳桥保东京东京士民惊骇散奔山谷子仪在河阳将谋城守人又惊奔诸将继至众及数万议捐东京退保蒲陜都虞侯张济曰蒲陜荐饥不如守河阳子仪从之用济役所部兵筑南北两城而守之子仪至徳二载授尚书仆射乾元元年进中书令而此诗第云仆射何也无乃当时人熟于仆射之名故云】
　　潼关吏【至徳二载作】
　　【王深父曰安禄山反哥舒翰以潼关撃贼翰败禄山遂陷长安其后又复长安顿増饰余险此诗盖刺非其人则举以弃之得其人虽旧险亦足以恃不必众而持无益也】补注【鹤曰哥舒翰天宝十五载六月潼关失守京师遂陷今诗云修关还备胡当是至徳二载収京后诗又云要我下马行必归京时作】
　　士卒何草草筑城潼关道大城铁不如小城万丈余【薛曰润洲图经城号铁瓮城呉孙权所筑又世説曰若汤池铁城无可攻之势】补注【鹤曰潼关在华州华隂县河水自龙门南流激华山而东故名潼关天宝十四载禄山反诏河西节度使哥舒翰为王太子前锋兵马元帅令率众二十万守潼关明年六月翰为贼所败关门不守今复筑城故云】借问潼关吏修关还备胡【修关一作筑城】要我下马行【要于宵切】为我指山隅连云列战格飞鸟不能逾胡来但自守岂复忧西都丈人视要处窄狭容单车【苏曰李左车云井陉之道车不得方轨骑不得成列】补注【鹤曰李陵书曰足下昔以单车之使适万乗之虏又后汉来歙以单车来使单车如驿骑单置一马】艰难奋长防千古用一夫【洙曰匈奴赞厉长防劲弩之械剑阁铭一人荷防万夫趑趄蜀都赋一夫守隘万夫莫向】哀哉桃林战百万化为鱼【洙曰武成放牛桃林之野注桃林在华山东西京赋左有崤函重险桃林之塞陆士衡诗眷言懐桑梓无乃化为鱼】补注【希曰陜州有桃林府而此乃指潼关之战当是华山之东者】请嘱防关将慎勿学哥舒【洙曰唐哥舒翰突骑施首领哥舒部落之裔也蕃人多以部落称始以为氏翰至潼关次于灵宝县之西原与贼交战官军南廹险峭北临黄河因为凶徒所乗王师自相挤排坠于河翰降于贼禄山伪署翰司空诸将光弼等皆为书罪不死节后为安禄山所杀师曰今肃宗既収复两京傥不更选贤将事之成败未可知也故甫有慎勿学之句】
　　石壕吏【乾元二年作】
　　【王深父曰驱民之丁壮尽置死地而犹急其老弱虽为闾左之戍不堪也呜呼其时急矣哉】补注【鹤曰观急应河阳役之句当是乾元二年九节度之师溃子仪断河桥以余众保东京时作而梁权道编在至徳二载非】
　　暮投石壕村【洙曰石壕地名郑曰渑池有二崤东壕土崤西为石崤石崤即石壕矣】有吏夜捉人老翁逾墙走老妇出门防吏呼一何怒妇啼一何苦听妇前致词三男邺城戍【洙曰江淹飞盖游邺城王粲歌舞入邺城魏都也】补注【希曰按旧史武徳元年以魏郡置相州天宝元年改为邺郡乾元元年复为相州二年而为邺城孰为旧也】一男附书至【一作到】二男新战死存者且偷生【吕曰李陵曰陵岂偷生之士】死者长已矣室中更无人所有乳下孙孙有母未去出入无完裙【洙曰一作孙母未便出见吏无完裙】老妪力虽衰【洙曰文頴曰幽州及汉中皆谓妪为媪】请从吏夜归急应河阳役【沈曰河阳东都也】犹得偹晨炊【师曰时三节度屯兵于此以御庆绪兵败无丁可抽故老妪请赴河阳之役以供炊防而已】夜乆语声絶如闻泣幽咽天明登前途独与老翁别
　　新婚别【乾元二年作】
　　【王深父曰先王之政新有婚者朞不使政出于刑名则一便众而已此诗所怨尽其常分而能不忘礼义余是以録之】补注【鹤曰诗云守边赴河阳当是乾元二年作】
　　丝附蓬麻引蔓故不长【洙曰古诗与君为新婚兎丝附女萝诗頍弁茑与女萝施于松栢茑寄生也萝兎丝松萝也陆玑疏云今兎丝连草上生黄赤如金合药兎丝子是也在草曰丝在木曰松萝赵曰兎丝当附松栢而乃附蓬麻为不得其所矣】补注【希曰尔雅唐防女萝兎丝释曰唐也防也女萝也兎丝也一物而四名本草并以唐防为一名吕氏春秋云或谓兎丝无根不属地茯苓是也抱朴子曰兎丝之草下有茯兎之根内篇亦云】嫁女与征夫不如弃路傍【蘓曰周述生而怪异父曰不如弃置路傍母弗许后文章有名】结髪为妻子【洙曰苏子卿诗结髪为夫妻恩爱两不疑】补注【希曰诗卫风氓緫角之宴毛传云緫角结髪也又前汉结髪翰墨结髪而战】席不暖君牀【洙曰孔席不暇暖蘓曰王简楼君牀席未暖防弃逐】暮婚晨告别无乃太怱忙君行虽不逺守边赴【一作戍】河阳【洙曰河阳东都也】妾身未分明何以拜姑嫜【梦符曰前汉广川王去为幸姬陶望卿作歌曰背尊章熛以忽顔师古曰尊章言舅姑也吕曰陈琳饮马长城窟行云善事新姑嫜此姑嫜字所出也师古曰姑之夫曰嫜】父母飬我时日夜令我藏生女有所归【洙曰妇人谓嫁曰归】鸡狗【一作犬】亦得将君今往死地沉痛迫中肠【赵曰鲍昭诗沉痛切中肠】誓欲随君去形势反苍黄【洙曰北山移文苍黄飜覆苏曰韩遂形势不可欺军马苍黄撃其左右】勿为新婚念努力事戎行【洙曰古诗努力加餐饭】妇人在军中兵气恐不扬【苍舒曰前汉李陵与单于战陵曰士气少衰而鼔不起者何也军中岂有女子乎始军出时关东羣盗妻徙边者随军为卒妻妇大匿军中陵按得皆劒斩之】自嗟贫家女乆致【一作致此】罗襦裳【郑曰襦人朱切短衣也】罗襦不复施【洙曰淳于髠云罗襦襟解】对君洗红妆仰视百鸟飞大小必防翔人事【一作生】多错迕与君永相望【无方切赵曰宋玉风赋回穴错迕注云杂错交迕也】
　　垂老别【乾元三年作】
　　【王深父曰军兴之甚至于老者亦介胄则又甚于闾左之戍矣】补注【鹤曰乾元三年安庆绪为史思明所杀而思明自河南分为四道防于汴自是东京与郑滑等州相继防没而防守愈急此当是其年冬晩作梁权道编在至徳二载非】
　　四郊【一作方】未宁静【洙曰曲礼四郊多垒卿大夫之辱也】垂老不得安子孙阵亡尽【蘓曰卫隆曰吾宗世业儒值此离乱子孙不惯操戈阵亡皆尽】焉用身独完投杖出门去同行为辛酸幸有牙齿存所悲骨髓【一作肉】干男儿既介胄长揖别上官【洙曰郦食其长揖高祖左思诗长揖归田庐】老妻卧路啼歳暮衣裳单孰知是死别且复伤其寒此去必不归【苏曰主父偃此行断当不复归矣吾吐词与物多忤】还闻劝加餐【洙曰古词上言加餐食】土门壁甚坚杏园度亦难【洙曰史思明传李光弼出土门収常山郡郭子仪以朔方蕃汉二万人自土门而至常山军威遂振赵曰时土门杏园设备以待史思明时思明已杀安庆绪自立为帝矣与天宝十五载潼关既溃之后思明为安禄山攻土门防常山时事皆相逺】补注【鹤曰土门县按旧史土门旧属冝州贞观十七年废咸亨二年又割富平华原蒲城县宜改为美原属京兆若顔鲁公乾元元年歳次戊戌十月庚申祭伯父濠州刺史云二兄杲卿任常山郡太守忠义愤发首开土门擒斩逆竖唐置镇州常山郡获鹿县有土门关即旧井泾关哥舒翰至土门军入浴遘疾及李光弼以朔方兵五千出土门东救常山皆在常山之西却非此诗所指者此与杏园俱在长安乾元元年十月郭子仪引兵自杏园济河南是也公诗多用土门事各不同当以诗意详之】势异邺城下纵死时犹寛补注【希曰邺下城谓相州以土门壁坚非若九节度之师不半年而溃于相州也】人生有离合岂择衰盛【一作老】端忆昔少壮日迟廻竟长叹【洙曰鲍昭诗临路独迟廻】万国尽征戍【一云东征】烽火被冈峦【洙曰蜀都赋冈峦紏纷鲍昭烽火入咸阳】积尸草木腥【洙曰晋天文志太陵中一星曰积尸明则死人如山蘓曰卫绍累年兵戈不解积尸徧野草木皆腥狐骄马肥】流血川原丹【洙曰杨子川谷流人之血原野厌人之肉】何乡为乐土【洙曰诗适彼乐土】安敢尚盘桓弃絶蓬室居塌然摧肺肝【洙曰曹植诗哀哉伤肺肝又顾念蓬室士苏曰张约过金陵回首泪不能止心肝摧折师曰痛念国家急难征戍烽火何乡不有吾岂能独安不虑哉不敢盘桓义也塌然伤别仁也诗之意不忘仁与义此甫防乎风雅之作矣】
　　无家别【乾元二年作】
　　【师曰杜诗言无家者盖离别不成家计尔】补注【鹤曰梁权道编在至徳二载而诗云永痛长病母五年委沟壑殆谓天宝十四载乙未禄山反时调役至乾元二年己亥为五年又曰贱子因阵败正指九节度之师溃相州而言】
　　寂寞天宝后园庐但蒿藜【洙曰丧乱园庐残破也】我里百【一作万】余家世乱各东西存者无消息死者为【一作委】尘泥【蘓曰梁竦贤愚贵贱一死皆为尘泥造化岂有彼此之异】贱子因阵败归来寻旧【一作故】蹊乆行见空巷日瘦气惨凄【蘓曰王齐累日饥肠惨凄觉瘦】但对狐与狸竖毛怒我啼【洙曰苦寒行熊罴对我蹲虎豹夹路啼言田里荒芜人迹罕少惟狐狸尔】四隣何所有一二老寡妻【洙曰四隣所居之隣近也人多死于征役所居者惟有一二寡妇尔】宿鸟恋本枝安【一作敢】辞且穷栖【洙曰人情之恋故乡如宿鸟之恋本枝也虽穷栖且安辞矣】方春独荷锄【蘓曰潘勗见陆机曰今天下三分兵戈骚屑吾当独荷锄山谷采芝术飬此衰朽不复有意于世间事也】日暮还灌畦县吏知我至召令习鼓鞞【洙曰张景阳诗人闻鼓鞞声】虽从本州役【曽曰卢谌诗肯谓乡曲誉谬充本州役】内顾无所携近行止一身逺去终转迷家乡既荡尽【荡徒沆切刘曰谢灵运诗家乡皆扫尽】逺近理亦齐永痛长病母五年委沟谿生我不得力【蘓曰陈渉人言父母生我不得力吾试凭三尺逐秦鹿使羣儿洗目防享富贵见函谷碑】终身两酸嘶人生无家别何以为蒸黎【洙曰伤不得养父母】
　　夏日叹【乾元二年作】
　　补注【鹤曰乾元二年三月丁亥以旱降死罪流以下原之四月壬寅诏减常膳服御旧史又云四月癸亥以久旱徙市雩祀祈雨而梁权道编在至徳二载在鳯翔行在授拾遗时作而史不书其年旱观诗殆与乾元二年事合蔡兴宗年谱却以乾元二年华州作】
　　夏日出东北陵天经中街【洙曰中街黄道之所经也梦符云右按前汉书天文志日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中夏至至于东井北近极故晷短立八尺之表而晷景长尺五寸八分冬至牵牛逺极故晷长立八尺之表而晷景长丈三尺一寸四分春秋分日至娄角去极中而晷中立八尺之表而晷景长七尺六分此日去极逺近之差晷景长短之制去极逺近难知要以晷景晷景者所以知日之南北也】朱光彻厚地【赵曰楚辞阳杲杲其朱光】鬰蒸何由开【洙曰晋天文志夏至极起而天运近北而斗去人逺日去人近南天气至故蒸热也汉书昴毕为天街应璩书曰处凉台而有鬰蒸之烦张景阳诗朱光驰北陆】上苍久无雷无乃号令乖【洙曰易传当雷不雷阳徳弱也郎顗传雷者号令其徳生养号令殆废当生而杀则雷反作其时无歳赵曰言君令之不时】雨降不濡物【赵曰言彼相之无泽】良田起黄埃【蘓曰隋炀帝时大旱任安曰上苍久不降甘雨良田黄埃勃起】飞鸟苦热死池鱼涸其泥【洙曰鲍昭苦热行身热头且痛鸟堕魂家归】万人尚流冗举目唯蒿莱【苏曰鲍昭赋上古垒望蒿莱尽目力沈曰晋灼曰蒿莱荆棘举目皆是】至今大河北尽作虎与豺【洙曰言大河之北民皆饥饿相吞如豺虎也】浩荡想幽蓟【洙曰幽州蓟门禄山境也】王师安在哉补注【希曰按史乾元二年三月丁亥以旱降死罪原之流民给复通鉴亦云天下饥馑又九节度围邺城诸军乏食自溃正与诗合】对食不能飡【赵曰蔡琰诗饥当食兮不能食其余】我心殊未谐眇然贞观初难与数子偕【洙曰君子以为伤今思古之诗师曰太宗贞观初米斗三钱行旅不赍房杜王魏之徒皆当时名臣君臣之间谏行言聴遂使膏泽下于民号令一无乖缪故甫伤今思古而欲与数子偕不可得矣】
　　夏夜叹【乾元二年作】
　　补注【鹤曰同上年】
　　永日不可暮【洙曰刘公干诗永日行游戏】炎蒸毒我【一作中】肠【洙曰言热自中起故毒我肠也】安得万里风飘飖吹我裳【蘓曰相如梦仙引云悠悠梦到无何乡天风飘飖吹我裳洙曰天色久隂滛雨不止潘章曰安得万里长风扫此隂翳也赵曰陆士衡前缓声歌云长风万里举也】昊天出华月【洙曰刘休诗芳年有华月】茂林延踈光仲夏苦夜短开轩纳微凉【洙曰谢灵运诗不怨秋夕长恒苦热夜短】虚明见纎毫【洙曰陶潜诗夜景湛虚明】羽虫亦飞扬【蘓曰李靳杂感月华满院寒飞扬羽虫乱】物情无巨细自适固其常【洙曰诗熠燿宵行羽虫也】念彼荷戈士【洙曰诗人荷戈与役】穷年守边疆何由一洗濯执热互相望【无方切师曰兵革以来雨旸失序甫苦于旱热因覩羽虫夏夜飞扬而适其性乃念彼荷戈之士执热而不得一濯君天下者不能推好逸恶劳之心与众共之岂所谓为民父母也哉】竟夕撃刁斗【刁音雕】喧声连万方【洙曰李广传程不识正部曲行伍营阵撃刁斗至明军自便孟康曰刁斗以铜作□受一斗昼炊饭食夜撃持行名曰刁斗今在荥阳库中也西域传斥堠七百余人五分夜撃刁斗自守】青紫虽被体【蘓曰韩耀虽青紫被体钟鼎列前皆非吾所欲也但得衡山一峯啸卧云间吾心足矣】补注【鹤曰通鉴云至徳二载五月子仪与王思礼合军于潏西与安守忠战败后府库无积蓄专以官爵赏功及清渠之败专以官爵収散卒由是应募入军者一切衣金紫】不如早还乡【洙曰李白蜀道难云锦城虽云乐不如早还乡】北城悲笳发鹳鹤号且翔【洙曰豳诗鹳鸣于垤】补注【希曰公夏在华七月之秦北城指秦而言也鹳鹤言军士】况复【一作怀】烦促倦激烈思时康【鲁曰张茂先诗烦促每有余苏子卿诗长歌正激烈】
　　留花门【至徳二载作】
　　【鲍曰按唐志甘州有留花门山堡东北千里至回鹘衙帐是年广平王为元帅以朔方吐蕃回纥诸兵讨贼公逆知其害故言麦倒桑折辛曰花门既须留原野转萧瑟言其为农桑害也赵曰花门即回纥之别名也】补注【鹤曰叶防请留兵沙苑在至徳二载十月此诗作于是年花门非回纥之别名唐志中有花门山堡又东北十里至回鹘牙帐故以名之】
　　北门【一作方】天骄子饱肉气勇决【洙曰前汉匃奴传单于遣使遗汉书曰南有大汉北有强胡胡者天之骄子也不为小礼以自烦今欲与汉闿大闗取汉女为妻歳给遗酒蘖万石稷米五千斛杂缯万匹它如故约则边不相盗矣又匃奴居北边君王以下咸食畜肉衣其皮而已】秋髙马肥健【洙曰赵充国曰秋马肥变又起矣李广以临古北平盛秋师古曰盛秋马肥健恐虏为防也】挟矢射汉月自古以为患【洙曰书戒蛮夷猾夏诗称戎狄是膺春秋有道守在四夷乆矣夷狄之为患也四子讲徳论夫匃奴者百蛮之最强者也天性蹇骄习俗桀暴业在攻伐事在猎射儿能骑羊走箭飞镞诗人所歌自古患之如此】诗人厌薄伐【洙曰周懿王时王室遂衰戎狄交侵至懿王曾孙宣王兴师命将以征伐之诗人美大其功曰薄伐猃狁至于太原言逐出之】脩徳使其来羁縻固不絶【洙曰语逺人不服则脩文徳以来之赞曰其慕义而贡献则接之以礼让羁縻不絶使曲在彼葢圣王制御蛮夷之常道也应邵汉官仪曰马曰羁牛曰縻言四夷如牛马之受羁縻也】胡为倾国至出入暗金阙中原有驱除隐忍用此物【洙曰王莽赞曰圣王之驱除云尔苏林曰王莽为光武驱除也驱逐蠲除以待圣人也】公主歌黄鹄【洙曰西域传乌孙使使献马愿得尚汉公主汉元封中遣江东王建女细君为公主以妻焉公主至其国自治宫室居嵗时再与昆莫防置酒饮食以币帛赐王左右贵人昆莫年老言语不通公主悲愁自为作歌曰我家嫁我兮天一方逺托异国兮乌孙王穹庐为室兮旃为墙以肉为食酪为浆居常土思兮心内伤愿为黄鹄兮归故乡天子闻而怜之赵曰乾元元年肃宗以防女寕国公主嫁回纥可汗故云歌黄鹄】补注【希曰髙纪女子公主如淳曰天子嫁女诸侯必使诸侯同姓者主之故谓公主师古曰天子不亲主婚故谓公主】君王指白日【洙曰诗大车谓予不信有如皎日皎白也我言之信有如皎然之白日指白日以为誓盟约】连云屯左辅百里见积雪【洙曰左辅冯翊郡也赵曰此指言回纥留左辅之为害也】长防鸟休飞【蘓曰吕布曰长防霜戈鸟亦不能飞渡吴人何患之有】哀笳晓幽咽田家最恐惧麦倒桑枝折【赵曰时残害麦与桑故田夫惧之】沙苑临清渭【洙曰沙苑冯翊郡界】补注【希曰沙苑在同州冯翊南十七里又唐志同州虽不言渭水而同与华邻华隂有漕渠自苑西引渭水可下其临渭】泉香草丰洁【蘓曰王臻至漾陂爱其泉香草木丰洁遂编茅读书精通三传】渡河不用船千骑常撇烈【一云灭没】胡尘逾太行【洙曰太行山名】杂种抵京室花门既须留原野转萧瑟【洙曰丘希范书姬汉旧邦旡取杂种王深父留花门序云肃宗之复两京借回纥之师助焉虽幸成功而朝野更被其毒语曰人无逺虑必有近忧以天子之尊推诚仗顺集中国之智力灭一狂贼岂有不足哉顾引勍虏入于腹心之地卒不危祸其社禝者仅耳】补注【鹤曰叶防奏以军中马少请留其兵于沙苑自归取马还为扫除范阳余孽沙苑在同州同州为京师近辅故前云连云屯左辅也】
　　塞芦子【至徳二载作】
　　【王深父序云彻其西备而争利于东非所以固国者也】补注【鹤曰芦子闗在延州延昌县北以备吐蕃今诗云思明割懐卫秀岩西未巳按通鉴至徳二载十二月甲子史思明以所部十三郡及兵八万来降并帅其河东节度使髙秀岩亦以所部来降则此诗作于未降之先】
　　五城何迢迢【洙曰沈存中云延州今有五城说者谓旧有东西二城夹河对立髙万典郡始展南北东三闗乃知天寳中有五城谓髙始展非也鲍曰唐志延州延昌县北有芦子闗又夏州注长庆四年节度使李祐筑乌延宥州临塞隂河陶子与塞芦子葢五城名也】迢迢隔河水边兵尽东征【洙曰文六年知秦之不复东征】城内空荆杞【洙曰阮嗣宗诗堂生荆杞】补注【鹤曰张说尝为朔方军节度大使徃廵五城措置兵马说之所治灵州灵与延俱属闗内道按旧史注朔方节度使所管有定逺城西受降城中受降城东受降城及丰安军灵距延六百里又通鉴云唐自武徳以来开拓边境连西域皆置都督府州县开元中置朔方陇右河西安西北庭诸节度使以统之嵗发山东丁壮为戌卒缯帛为军资开屯田供糗粮设监牧畜马牛军城戍逻万里相望及禄山反邉兵精锐者皆征发入援谓之行营所留兵单弱胡虏犹蚕食之然则是诗之作葢先事而虑也卒召吐蕃之祸葢由不以此为意】思明割懐卫【洙曰史思明杂种胡人也天寳十四载随安禄山反河阳懐卫尽防于贼】秀岩西未巳【洙曰高秀岩哥舒翰麾下将也后为思明伪河东节度使降肃宗】补注【希曰髙秀岩天寳八载为哥舒翰禆将攻石堡城详知西事故有意于西也秀岩为禄山守大同唐大同军防御使云州刺史领之唐志大同川及天徳为大同城故地在丰州中受降城】回略大荒来【洙曰山海经曰大荒之中有山名曰大荒之山日月所入是谓大荒之野】崤函葢虚尔【洙曰项籍赞秦孝公据崤函之固师古曰崤谓崤山今陜县东二崤是也函谷今桃林县南洪溜涧是也虚言其无偹御尔】延州秦北户闗防犹可倚焉得一万人疾驱塞芦子岐有薛大夫旁制山贼起【岐一作源】补注【鹤曰薛大夫当是御史大夫薛景仙以检校戸部尚书兼尹鳯翔败安禄山】近闻昆戎徒为退三百里【蘓曰萧诜与卫人战日退三百里】芦闗扼两防深意实在此谁能呌帝阍胡行速如鬼【洙曰扬雄甘泉赋选巫咸兮呌帝阍时官兵止知东讨收复河洛而不知芦子之可塞公惧有乗隙而起者故有此作】
　　彭衙行【天寳十五载作】
　　【彦辅曰左文二年晋侯及秦师战于彭衙注遏江县西北有彭城鲁曰冯翊郡合阳县西有彭衙城】补注【鹤曰史记秦文公分清水为白水县即此地汉为彭衙县故城在白水县东北六十里当是天寳十五载适白水后七月闻肃宗即位灵武公赴行在时作故有夜深彭衙道月照白水山句】
　　忆昔避贼初北走经险艰夜深彭衙道月照白水山补注【希曰同州冯翊郡有白水县在州之西北而鄜州亦在州北延州又在鄜之西北不满七十里皆公所经之途也此诗殆是记初避贼时事非谓归鄜如此也】尽室乆徒歩逢人多厚顔【洙曰书五子之歌顔厚有忸怩】参差谷鸟吟【一作鸣】不见逰子还【师曰前年秋七月避贼次年春尚不得还故有此句】痴女饥咬我啼畏猛虎闻懐中掩其口【蘓曰王莽五歳语尤乖父闻之急掩其口抱于懐中】反侧声愈嗔小儿强觧事故索苦李餐【强巨两切】一旬半雷雨泥泞相攀牵【泞乃定切】既无御雨【一云御湿】备径滑衣又寒有时经【一作最】契阔竟日数里间野果充糇粮【洙曰诗撃鼓死生契阔诗公刘乃褁糇粮】卑枝成屋椽早行石上水暮宿天边烟少留同家洼【乌切】欲出芦子闗故人有孙宰髙义薄曽云【洙曰陆士衡文髙义薄云天同家洼芦子闗皆地名】补注【鹤曰闗在延州延昌县北公欲徃而孙宰延之孙其山川之宰欤】延客巳曛黒【洙曰曛黒薄暮也谢灵运诗朝逰穷曛黒】张灯啓重门暖汤濯我足剪纸招我魂【洙曰宋玉为屈原招魂】从此出妻孥相视涕防干【洙曰言涙之堕也防干众多貌赵曰谈薮王元景使梁刘游绰送之泣下元景无泪谢曰卿勿怪我别后防干防干泪不防之貌】补注【鹤曰汉息夫躬絶命辞云涕泗流兮萑兰臣瓒曰萑兰涕泣防干也又左太冲吴都赋金溢磊砢珠琲防干五臣注云多也又曹子建善哉行月参横北斗防干葢星有防干若众多不絶之象所以薛令诗云苜蓿长防干喻其如星长且多也】众雏烂熳睡【师曰众雏指诸子昆弟也】唤起霑盘餐【彦辅曰僖公二十二年晋公子重耳过曹曹大夫僖负羁馈盘飡寘璧焉公子受飡反璧赵曰烂熳言睡之熟也】誓将与夫子永结为弟昆遂空所坐堂安居奉我欢【师曰惟孙宰尚义以所坐之堂而舘我况复以盘飡礼之加恤故甫誓与之结为兄弟示其亲爱之诚不相忘也】谁肯艰难际豁逹露心肝别来嵗月周胡羯仍构患【胡官切】补注【希曰公以天寳十五载避冦入鄜今云嵗月周即是指明年至徳二载而言所谓胡羯仍构患谓史思明等引兵共十万防太原及安庆绪立使尹子奇归擅及同罗奚兵十三万趋睢阳事见通鉴云】何当有翅翎飞去堕尔前【赵曰胡羯之患葢指言安庆绪葢庆绪于正月弑父而袭伪位也公既陷贼而脱身逹行在所故寄此诗感其防懐其人矣】
　　义鹘行【乾元元年作】
　　【彦辅曰感鸟兽犹见义而动也】补注【鹤曰诗云近经潏水湄此事樵夫传当是乾元元年在长安作】
　　隂崖有苍【一作二】鹰养子黒柏巅白蛇登其巢呑噬恣朝餐【噬一作之】雄飞逺求食雌者鸣辛酸力强不可制黄口无半存【蘓曰定逺侯过隍中玉门炖煌氐羌扫殄殆尽黄口亦无存者赵曰隂崖出长笛赋惟钟笼之竒生兮于终南之隂崖朝餐出楚辞胥琼以朝餐也黄口出家语孔子见罗者所得雀皆黄口也】其父从西归【一作来】翻身入长烟斯须领健鹘痛愤寄所宣斗上捩孤影【郑曰捩练结切拗捩也】噭哮来九天【郑曰上古吊切深声下许交切】脩鳞脱逺枝巨颡折老拳【时可曰石勒与李阳隣居争沤麻池日相殴撃及贵乃召阳与酣谑引臂笑曰孤徃日厌卿老拳卿亦饱孤毒手】高空得蹭蹬【洙曰海赋蹭蹬波失势貌】短草辞蜿蜒折尾能一掉【洙曰江赋扬鬐掉尾左传尾大不掉】饱肠巳皆穿生虽灭众雏死亦垂千年物情有报复快意贵目前补注【希曰晋同颖人生几时但当快意】兹实鸷鸟最【洙曰孔融云鸷乌累百不如一鹗】补注【希曰尔雅鹰丑释曰说文隼鸷鸟也】急难心炯然【洙曰诗棠棣兄弟急难】功成失所徃用舍何其贤近经潏水湄补注【鹤曰韵释云潏水在京兆杜陵】此事樵夫传飘萧觉素髪【洙曰潘安仁班鬓彪以承弁素髪飘以垂领】凛欲冲儒冠【洙曰欲一作烈蔺相如怒髪冲冠】人生许与分亦在顾眄间聊为义鹘行永激壮士肝【蘓曰陆逊时政论曰不以典刑善恶焉能激壮士之肝胆耶】
　　画鹘行【至徳二年作】
　　【一作画雕】补注【鹤曰肃宗还京公在扈从之列以至徳二年十月入长安今云见之髙堂是其年作】
　　高堂见生【一作老】鹘补注【希曰楚辞招魂云翡翠帷帱饰高堂些注云张之高堂以乐君】飒爽动秋骨初惊无拘挛【洙曰曹褒传羣寮拘挛犹拘束也潘岳西征赋陋吾人之拘挛】何得立突兀乃知画师妙巧刮造化窟冩此神俊姿【洙曰支道林云怜其神俊赵曰李贺云笔补造化天无功葢出于此】充君眼中物乌鹊满樛枝【洙曰诗南有樛木释文云木下曲曰樛樛下垂也赵曰谢晖诗云樛枝耸复低】轩然恐其出侧脑看青霄寜为众禽没长翮如刀剑人寰可超越【唐曰舞鹤赋归人寰之喧卑】乾坤空峥嵘【洙曰鲍明逺嵗峥嵘而催暮】粉墨且萧瑟缅思【一作想】云沙际自有烟雾质吾今意何伤顾歩独纡郁【洙曰舞鹤赋烟交雾凝若无毛质陆士衡诗纡郁游子情赵曰刘希夷边城梦还诗云沙扑地起烟雾质所以言其真质也】
  </div>
  <div class="pagination">
   <a href="补注杜诗_page5.html">
    上一页
   </a>
   <a href="补注杜诗.html">
    1
   </a>
   <a href="补注杜诗_page2.html">
    2
   </a>
   <a href="补注杜诗_page3.html">
    3
   </a>
   <a href="补注杜诗_page4.html">
    4
   </a>
   <a href="补注杜诗_page5.html">
    5
   </a>
   <span class="current-page">
    6
   </span>
   <a href="补注杜诗_page7.html">
    7
   </a>
   <a href="补注杜诗_page8.html">
    8
   </a>
   <a href="补注杜诗_page9.html">
    9
   </a>
   <a href="补注杜诗_page10.html">
    10
   </a>
   <a href="补注杜诗_page11.html">
    11
   </a>
   <span>
    ...
   </span>
   <a href="补注杜诗_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
