<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 28 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 28 页/共 31 页
  </h1>
  <div class="content">
   宋三百年庐陵士以文章名世者三人六一居士后有云龙刘氏卢溪王氏皆安成人也周益公谓云龙生虽少后六一不害为韩门籍湜刘静春直谓庐陵自六一后惟卢溪可继味二子言则王优于刘可见已予尚友古人每诵卢溪先生送胡邦衡诗刚大之气溢于言外深以不得见其全集为恨及登进士第与安城彭彦实同官翰林而又辱交其兄祠部郎彦衷暇日出其家先世所藏卢溪十帖见示呜呼昔也诵其言今也乃亲覩其手迹之真向也见其出处大节今也乃并得其家庭姻戚间丁宁告戒之防岂非平生一快事哉方先生谪辰时年已七十矣以年老处山穷水絶荒凉寂寞之濵而其帖中乃云我寓此泰然无毫发可虑之事又云若以为老是以众人料我我殊未也噫既不知其所处之非吾土又不自知其年数之不足古人谓老当益壮穷且益坚者先生葢有之矣由是观之则先生非但其文章后云龙继六一而于圣贤慎独之学自强不息之诚葢亦有得焉
　　跋古贤像后
　　羊城黄氏子英越庾岭而北沿章江下大江浮淮泗经齐鲁之域直抵京师又东北至辽海之地所至见先代名贤遗像辄求善工模写之积久得若干幅徧干当世缙绅大夫为之赞装演为一巨帙求淳安商阁老先生序之间特过予求跋数语惟此诸贤或生于汉或生于唐或生于宋相去或七八百年或三四百年或百有余年或七八十年亦或有同时而不相值者今乃于一日之间繙阅之顷而诸贤之威仪容貌俨然聚于目前而其言论风防皆可髣髴而见之噫一何快哉或曰所得之像未必皆真模写之工率非名笔且其间人品不同而趋向各异以为玩好耶则物非竒古以为法则耶则人非伦类岂骛于外而遂忘其内耶予曰不然世之人各有所嗜好有嗜势利者有嗜声色者有嗜驰骋侈靡者有嗜虚幻怪诞者生之所嗜乃不在彼而在此其志亦可尚也哉昔人有言曰高山仰止景行行止虽不能至而心好之殆近于是乎
　　跋江山雪霁图
　　予友顾光禄廷瑞一日出古画一幅示予题曰辋川图乃其宗人宗仁氏所藏者陈太史缉熈目之以江山雪霁图按辋川乃唐王维别墅图维所作也新唐书备载其景有所谓华子冈欹湖竹里舘柳浪茱茰沜辛夷坞之类予尝见李伯时所临本毎景皆有诗题其上史所谓裴迪赋诗相酧为乐者也今是圗于所谓数者之景皆无之亦无所谓诗者其位置布列固非维所作亦非伯时所临无疑矣然其间有如所谓浅山磷磷乱石矗矗山石硗耸车碌碌山势盘斜随涧谷侧辙倾辕如欲覆者又有所谓树老石硬山路廻转高下曲直横斜隠见妍媸向背各有态逺近分毫皆可辨者要之亦一代名笔决非寻常模仿者所能为必求其人以实之而强以附古人之名家者则大不可呜呼天下事岂但画不可哉岂但画不可哉
　　题谢氏先人手书
　　潮阳谢景祥氏以太学上舍生谒吏部选居京师一日过予涕泣言曰某之先君留心古文辞毎篇章出乡人辄传诵之不幸年仅四十三而卒时某甫七嵗遗文散逸弗及收辑而乡先辈知先君者亦相继沦没未有为之发挥者以故名不逺传今所存者仅十数篇某用是深自悲惧恐其愈乆而愈忘且失之也近来京师偶持先君手书一篇乃乡先生某所作以赠先君之文也敬命工装演成轴寘诸座右庶几先人手泽常目见之不顷刻忘也吾子官翰林以文字名敢希一言题于左方嗟乎天地间万形俱有敝能乆而不敝者言与书耳言为心之声书为心之画古之大贤君子所以名世垂后者莫不假是以传其人不可得而见矣于百世之下诵其言观其书徃徃得其为人岂非其精神心术之寓于是欤今观谢氏之先人其心画之庄重劲正如是意其为人亦必称之展观之际令人起敬矧为其子若孙者乎吾知景祥氏朝夕瞻视恒如其先君子之正容肃坐临之在上质之在旁一出言一举歩而不敢有违于理也必矣后之为谢氏子若孙者尚知所爱敬哉【天顺七年】
　　跋万里一归人巻
　　右五言律诗一首七言絶句二十一首乃日本国僧作以送琼之戎士蔡庸秉常者也诗以唐体字以晋书书以茧纸巻以万里一归人为名葢摘其诗中之句而是句则又剽唐王右丞送人下第之诗之句也呜呼观于是巻可以见孝之一念无间华夷矣蘓子曰天下岂有无父之人信斯言也秉常于永乐中随由海将军备倭海上遇贼于万全我军败绩遂为所俘同时被执者皆死刄下独秉常以母老辞得脱间关海东诸夷达日本投其国僧惠歳为师祝发为浮屠乘间言及母在彼僧恻然怜之白其主纵之得归乃率其徒赋诗以送之如此云予于是不独见秉常之克孝而因以知夫孝之在于人心放诸四海而凖也夫倭虏至为不道日本东夷之人也一闻秉常母老之言即惕然兴夫恻隠之心使秉常之母子复得相见孰谓孝亲之心以华夷而间哉彼秉常果如其志养继母朱氏以终天年今秉常亦已七矣尝以是巻见示予毎展诵未尝不三复叹息故书此于其巻末使愽雅君子有取焉未必不足以备太平御览之一也
　　书杨文贞公墨迹后
　　右书二幅计二十字字径寸许少师杨文贞公之心画也公以清徳雅量为一时名臣髙文古学为一代钜儒其谟猷功业著作议论藏在秘府播之天下传诵于人人之口耳者在在而有世世不忘惟字画之在人间者恒少见盖公不轻以予人其所予者必其人之有以过乎人者也今太子洗马西昌罗明仲先生其童稚时公亲书此与之用璟以名又拟明仲二字付之俟其冠授之賔祝以辞而字其名者也于戏公之于明仲盖以已许之第标古人以为的尔古之名相守正不阿为时所仰者于唐有一人焉广平公璟也古之名儒议论英发为世所宗者于宋有一人焉致堂先生明仲也文贞公于古人中择其尤者二人以为明仲名若字其期待之意深矣大矣一以功业显一以文学着有功业者不必有文学有文学者不必有功业合二人之名与字以名字乎一人公之意葢欲明仲兼二人之长以名天下后世也虽然葢自道尔公遭逢圣明荷四朝之隆委擅一代之文名其徳其学盖有二公之所有于一身者也公不欲自言而即古人以为的明仲其顾名与字之义而思所以体公之心以毋负其所期待哉吁为学至于致堂先生辅治至于广平公则为人于天地间亦可以无愧矣明仲其念之哉
　　书百牛图后
　　兽有百而畜于家者六惟牛最有功于世于农用以耕于祀用以牲于宴用以享于器与室之成用以衅于戎于畋于运用以驾迨其毙也其革用以甲以胄以履以带以朴以冒鼓以贯编以箙箭以包干戈以縁席褥以鞍若辔焉其煑而凝之以为胶其用而败者以医其筋若骨若角若蹄则用以弓以觹若簪导其他杂器用之者甚众下至臭秽之遗亦用以滋五谷无一弃焉者呜呼牛之有功于世也其大且多如此非但家畜之不如而百兽亦无与之肩者岂但兽哉人之生也无益于时卒也无用于后尚亦有愧之哉好事者绘为百牛图状牛之形与其牧及其水草牧放之处龁饮踶触卧起搔鸣奔鬭游行之趣殆且十百状可谓曲尽其情态者矣其意亦犹昔人以耕桑为图欲世之髙闲富贵之士居于清幽安乐之地观于此其有以知稼穑之艰难也欤虽然耕而稼穑牛之一事也抑孰知牛之功之大且多如此哉中贵徐君以此图求予跋一言予故述牛之功有益于世也如此而又系之以诗
　　诗曰
　　我本农家子童年曽作牧倒骑牛背上簑笠吹横竹老大客京国乆不见此畜忽然覩斯图心若有所触泛观天下物无物似牛犊既以驾犂耙又用转车毂为我运百货为我生百谷论功固莫比论苦亦良酷云胡世上人甘心肆口腹既然食其力何忍食其肉水陆珍万品物物可充欲孟子有遗言不忍其觳觫书潘克寛十八学士图
　　右唐十八学士登瀛洲图予友潘君克寛所藏者也君以工部正郎出理河道偶于士大夫家见此图因命工临之装演为册暇日以示予俾识其后按史唐髙祖以秦王世民功大前代官皆不足以称之特置天防上将位在王公上以秦王为之开府置属王以海内寖平乃开馆以延文学之士其府僚杜如晦房龄等十八人并以本官为文学馆学士分为三畨更日直宿秦王暇日輙至馆中讨论文籍或至夜分使库直阎立本图像禇亮为赞号十八学士士大夫得预其选者时人谓之登瀛洲云所谓文学馆学士者谓其为文学之士云尔非官称也以学士为官称始于宗开元十三年前此则未有也是时髙祖在御建成为太子固无恙也然髙祖乃为秦王特置天防上将开府置属而王又自开馆以延文学之士彼自延其府僚而各以其本官所谓记室叅军典籖之属相与讲学论治非不可也君父在上乃舍其职名别立称谓至形于丹青着为赞颂互相标榜其意欲何为哉昔汉武帝为戾太子立慱望苑使通賔客从其所好司马公犹谓正直难亲谄谀易合此固中人之常情宜太子之不终也夫太子为国之储贰国乃其国君父为之立苑通賔客谨微之君子犹以为非况太宗乃藩王功高望重在危疑之地而可使之日夜聚徒乎在太宗非遵养之道在髙祖非教子之法而亦非所以安储位定国家也今观此图见所谓十八学士者其遗像虽人人殊然其瓌玮豪迈之气溢于衣冠面貌之表宋人谓真宗为王时其门下厮养皆将相器而此十八人者在秦王门下其气象如此岂终在人下者乎此太宗所以卒有天下也虽然唐家之社稷安危其兆皆具于此始也以房杜之能辅太宗而唐遂以安终也以许敬宗之奸阿高宗而唐几于亡一图虽小所系实大予为之慨然书以归之【成化十九年】
　　跋虞山图
　　钱侍御承徳奉命徃两广理邉储临行出虞山图见示且曰此先世所藏乡先辈王均章所画者既失而复得之盖吾家百年前旧物也敢乞先生一言以识之予谓之曰古人绘画之作所以模写景像必其物世所有或有之而不常见不然则是其物可观可玩而不可以携取者又不然则去其地而思其物有不可以再致故寓之笔墨丹青假其似以存其真君家海虞为邑中旧族自祖父以来长子老孙出入起居恒与山俱举目即见其林壑而歩履周旋不在其顚即在其趾有事出境逾百里外回首望之犹隠隠然见之于林霏烟霭之间既有其真又乌用其似为哉虽然虞山横亘海虞邑中何止数十里居民环其趾而居之面其势而向之者何止数千家有此山以来自天地开辟至今何止数千万年元人王均章者始为此图偶以适其意耳非有意于传世也而适落君家邑中人士非止一家而君家独得之得之不久而失之失之不乆而复归焉造物者亦或有意欤吾闻钱氏世居邑中之昆湖其先世衣冠体魄之藏皆在兹山中意者其冲和清淑之气皆于此聚止而有以养其先世之留骨其子若孙钟其气以生者徃徃蕃衍而多赀厐厚而长年秀美而有文防防之中或隂有以相之者故使斯人为斯图付诸其家世藏之以为符验若世之置田产者必有质剂然此又理之或然者也书以归之俾持归以质诸乃尊未斋翁及其季父方伯公以为何如
　　杂说
　　木説送沙文逺
　　葢尝观夫近郊之木矣出于土也仅数尺茍可以搦或可以把极大而至于可以拱则固已抡于人列于肆登于匠氏之门随其材质而成就之无所遗有弗中焉则揉曲以为直束小以成大非甚朽腐破折不之弃其种之良质之坚与否不暇计也若夫深山大谷之中材之生非不魁然大也脩长且也矧其种良质坚文宻致而臭馨香全用之可栋可梁拆而用之可车可舟凡宫室器具之用若大若小用之无不宜焉者然而僵立万山之中地险巇而水湍驶虽有可用之材卒莫自致万一致之非积以嵗月不可得也及其至也又徃徃有后时之叹士之生逺方出而仕也何以异此吾友沙文逺使其生畿甸之间吴楚淮汴之域出其所有之一二以用于时固已登膴仕而着美称也乆矣然而奔走名利之途年逾强仕而此志竟弗克遂是岂其才力学问之罪哉地也世之论人之出处者咸曰时时固然矣然彼之所以乘其时而我之所以违其时而不偶者得非以其地哉方其时之需才才之见售于时时之所急用人之所争趋而我方漠然于穷荒寂寞之濵罔闻知也及其知而至然时已后矣逺方之士其艰于进取也徃徃如是虽然在我者虽有艰进之叹而亦免夫幸进之讥吾之材诚中宫室器具之用矣用之则必有实效不用亦足以全吾之天其视彼之茍且以备用假合以为资亦既有间矣乎文逺将卒业南雍予惜其有才而滞于用作木说以解之于乎岂独文逺也哉
　　説舟赠林宗敬
　　景防甲戌五羊林宗敬偕予就礼部试予辱在选列而宗敬得校官辞不就去又三年是为天顺元年宗敬复就试礼部又得校官不就买舟将为归计予适得吿与古冈蒋希舜送之都门之外指其所舣之舟而告之曰若知舟之为器乎始之欲作之也茍不采材于山林取銕于冶炼灰以蜃其可以成舟乎曰不可也众物备矣不责其成于工师不假之以歳月不依其度而以意创焉其可以成舟乎曰不可也舟成矣而楼橹之不具樯柁之或阙与夫艎维防篙矴之属有一弗备其可以为全舟乎曰不可也用备矣而或舣之非其地所由者乃防港絶潢其可以达江河乎曰不可也舣得其地矣然或众舟集焉而互系以相轧其可以行乎曰不可也材具而工良制合而用备其舣也得其地其行也无所碍若可以达河入海矣然而风不顺焉则亦不可行矣士之为学何以异诸此乎方其在学校也固尝愽习夫诗书之文讲明乎古今之变印正之以明师积累之以歳月其制作也惟恐不合有司之程度其强记以待问也惟恐一理之不明一事之不知其进也既由其道其用也又适其时若可以得志矣及其羣试有司也则有利焉有不利焉其利也固若舟之遇风一日千里直易易耳其不利也夫何以异于舟之阻风而不得行者乎行不行风也非舟之罪也利不利命也非学之尤也虽然有舟矣然后可以归其咎于风使吾材之不良制之不合度器用之不素具舣之非其地行之有所碍风虽顺也其能行乎哉舟譬则学也风譬则时也有舟而无风固不可行也有风而无舟将何以行之哉然世固有驾敝舟缀败帆遇顺风而侥幸以达岸者矣然不可常也卒然遇鱼龙之出没风波之汹涌吾知其怆惶而归无全舟矣甚者或至于覆溺焉幸乌可常哉嗟乎人患无舟也风之不顺非所患也患无学也时之未利非所患也吾之舟备矣器用足矣惟不遇顺风则已矣茍待之以岁月之久而不轻试焉岂终无一日顺乎使一日得借风涛之便张饱防于长江大河之中鼓枻而歌捩柁以行纵其所如无不如意矣士之积学以待时也何以异诸此乎然此就一舟而言非所以论众舟也舟之制也稍异其形则其所从来也必异其地有来自浙者来自江者来自防吉者自鄞越来者有之自荆襄来者有之其远者或自川蜀来焉所来非一地而作者非一人其创也未必同一时其发也未必同一日其为形也或大或小或长或短或深或浅其载也有人有物所载之物或多或寡而物之殖或贵或贱其间万有不同而期必至于此也则同然其行也或迟或疾或先或后有先发而后至者焉有后发而先至者焉有一路顺风直抵乎此者也有初发即阻而后无不如意者也亦有或行或阻有复行而复阻不知凢几而后达此者也或有发之日同其至也不同或有发之日不同而其至也则同有先发旬月之间或一时之乆或至于朞年而后发者乃先焉由是观之行止迟速皆天也非人所能也达之先者不足喜达之后者不足悲茍吾有舟而又得操之之要今虽未达安知终不达乎彼虽先达安知吾不及乎抑过之未可知也惟无其舟或有舟而无具有具而不能操则终焉而已矣虽然此特舟之小者非其大也特可行之江河也非所以施之于海也舟之大者长至于百尺大可以千围樯如竟天之虹霓防若垂天之鹏翼上可以建五丈旗中可以容万斛粟其为器也大其为用也广非得琼林大盈之材叅天合抱之木付之以公输子之手假之以数十年之久不足以成之也其成也有非寻常舟师所能操焉茍小试于江湖之间则非矣必待夫排山倒海之风吞天沃日之涛然后从容乎渤澥之中出没乎沧溟之表以收万全之功以享无穷之福回视舟楫之在江河间眞不啻泛一芥于坳堂之上也风之或顺或逆行之或迟或速皆不足以动吾心矣孟子曰观于海者难为水士之学也诚以圣人之道为凖的期必至焉不易其志不已其功不狃于近利不责其近效则吾之所造也深所成也大所以出而应世也无适而不可矣功名利禄得防迟速夫何足以介吾意哉宗敬积学有素其文又足以中有司尺度然累试辄弗偶焉予恐其自沮也而以功名利禄动其心故説舟以赠用以释其不平且进之于道云
　　卞和三献玉説
　　卞和三献玉或疑之曰吾石果玉也一献不售敛而藏之以待识者或自斵而用焉可也奚必至于再以取辱哉使三献复不售而三刑焉吾恐无全躯矣以其外残其内知者固如是耶予曰噫是吾所以见卞和之知者也古人所谓知者知之弗去是也使知之矣而去之是未足言知矣必知之眞守之固斯可言知焉和也惟真知石之为玉故再献再刑而不悔使其知不眞则或人厉声色以临之方将疾走之不暇况千乘之君加以刑乎惟其知之真守之固故是玉也不终为石不终在野而终入于君王之匵器轻九鼎价重连城而千万世传之以为受命之玺使和也虽知之而不能守之则是玉也一石而已矣或小用之则是玉也一器而已矣千万世之后乌知所谓秦玺乌知所谓卞和呜呼古人于外物守而弗去且如此况吾身乎
　　字説
　　陈惟学字説
　　古人之学与今异而其得禄也亦然三代以前士之仕也不出其乡凢其平居行已践言皆所谓学也非若后世焉必呻占毕考训诂操觚以修辞染翰以为文然后谓之学也其仕也亦皆身修于家誉彰于友名闻于上下然后束帛斯聘賔礼攸兴爵禄有不求而自至者固不待夫投牒以求进羣进以就试奔走道途积歴嵗月而后得之如今世然金华陈禄氏其初冠时賔字之曰惟学葢有取乎鲁论学也禄在其中之义嗟乎生今之世乃欲修古之学坐以待今之禄岂非左哉虽然今之求禄也虽若与古异而其为学也则异而实同焉今夫习进士业者其言修身非不曰诚意正心也其言讲学非不曰格物致知也其言处事非不曰正义不谋利明道不计功也其言尽伦非不曰父子亲君臣义夫妇别长幼序朋友信也顾其践履之间异于操笔修为之际戾于立言于是乎始大异而不同诚使今之为士者皆学古人之学以希今世之禄夫何不可之有顾弗能皆然尔惟学以字呼交游间乆矣而未有为之发挥其义者一日其友何克恭求予言以为名字説予闻惟学宦家子也大父仪厚任山东宪幕先府君镇畴为京郡治中惟学亦尝有志于继世禄而未逮也故因以名之惟学其尚顾名思义励志向学本古道而济以时宜存古人待聘之心循今人入仕之路则爵禄之来有日矣于是乎序以俟
　　林弁宗敬字説
　　礼曰皮弁祭菜示敬道也嗟乎至灵者人至贵者道至防者物人而敬于心焉足矣必假物以示其所以敬圣人制礼之意深矣哉是故擎拳曲跽皆足以朝必为琚瑀珩璜之制致情尽慎皆足以祭必为冠冕黼黻之仪辟踊哭泣皆足以防必为衰麻袒免之节岂固为是缛节哉盖以有形之物形无形之理使之内外相符故也乡贡进士林弁既冠而賔字之曰宗敬其取诸此欤宗敬敦敏士也予以丁卯歳随计之京道羊城曽识之友人甘筠凤所时犹童丱也已若老成人予心竒之歳庚午阅乡书见宗敬名裒然于九十二人之间意或偶然尔明年归自京师再晤焉则已崭然出头角容止端饬言论英发非复昔日阿防矣为之悚息者移时嗟乎若宗敬者其无忝乎若名与字者乎名者父母之所命也字者賔师之所表也不忝乎其名与字则是不忝乎所生所教矣然则所以不忝之实果何如曰端乎外者如其名直乎内者如其字如斯而已程子曰整齐严肃其端外者欤朱子曰主一无适其直内者欤尚慎旃哉则圣贤地位可几矣功名利禄云乎哉如或名然字然而其人不然非惟名字之羞抑亦名之字之者之羞
　　李时芳孟春名字説
　　天下之理一也而其所以为理者其名目义类万有不同人之始生也于万理之中而摘取其一言以为己名及其冠也又采其义之近似于吾身者以为之字噫取一二于千万之中认以为己有顾乃茫然不知其名义之所以然可不可乎此近世名字之説所以作也羊城李硕夫之冡子曰时芳既冠而賔字之以孟春其舅氏林宗敬徴予为之説予惟人之生也自幼而弱弱而壮壮而强强而老亦犹天时之运自春而夏而秋而冬也人之一生其事业皆基于幼少之日亦犹物华之敷必在于春阳之时传曰春者开辟之端飬生之始葢万物于是乎发生以甲以坼以华以舒以夭以包以硕以莩而蕃且郁夫然后夏而盛也秋而成也冬而实以固也何者不本于春哉人之有生何独不然故礼谓人生十年曰幼二十曰弱三十曰壮四十曰强五十曰艾六十七十则谓之耆与老焉十年一变皆有所事而所学者乃在幼稚之时葢学不可不豫也要必养其心以义理饬其躬以礼节陶其情以诗乐端其志以经术慱其习以艺文使之有其徳有其言有其容而又有其服内外昭融文质相称郁乎灿然如春阳和煦之时而草木之英华芬敷秾丽也夫然后壮则见诸行老则收其功而终身用之有不尽者矣时芳年少而质羙勉勉循循以为他日受用之资此其时也其尚顾名思义及时奋发俛焉日有孳孳弗得则弗止也则夫壮之所行老之所传皆具乎此时矣予因宗敬请谨以学之一言为时芳勉勉之勉之非但以无愧其名与字而天下之万理皆可由是而得之矣
　　蔡国珍字説
　　物之可贵重者谓之珍珍而系之以国则其所贵重有非一身一家所得专者矣寳安蔡氏子名珍而字以国珍厥父若賔所以期待之者至矣国珍得是名与字夙夜祗栗奉以周旋如执圭如拱璧如握径寸之珠借承葢袭之惟谨不肯轻出以示人既而因其质而追琢之切磋之磨砻之雕镂之缘饰之者甚周且致温然而津液滋焕然而文采章瑟然而声韵清浑然而规制备固已成器而可以适于用亦尝效楚人之献而未获连城之偿今年春为有司劝驾进之于天子之庭羣试于奉天门玉堂校文优其等将育之辟雝之中以大成其才而大用之也未行天官卿又请试而用之国珍得乐昌文学夫以贵重华羙之器而置之诗书礼乐之区虽若小用之固其所也将之任以予乡先达也求为申其名与字之义以为终身训传不云乎儒有席上之珍以待聘所谓珍者非世所谓荆璆也鲁寳也昌城之蘂也西城之圆龙方虎也亦非所谓夜光明月眞白洞光三棘六异九品之竒也其惟吾身之所固有者乎是珍也匪金玉而金玉匪珠贝而珠贝得之天而具于人身有之则明徳内炳家有之则厚徳外润国有之则朝廷以重府库以充宗庙以华四表以光是则儒者之珍也藏之方寸之间列于几席之上其气上彻而旁达无髙弗格无逺弗妥无幽弗届无深弗入必如是然后足以当国珍之称国珍其尚遵父师之训顾名字之义反求诸身心益自敬谨而思有以为天下国家之所贵重也哉
　　蒋冕敬之字辞【有序】
　　清湘蒋冕予故人河西县令希玉之子也年十五领广右解首明年试春官卒业太学与其兄昪以故人子来见未几又介其父执陈郡博先生执贽求从予学为古文辞又明年昪为之加布于其首旅邸草草虽弗能戒宾备礼然名必有字字必有辞不可缺也既冠来拜予求字乃命之曰敬之又为之补其祝辞于乎予老矣而冕年方艾予不日归老于山穷水絶之处不能旦夕常相教益也冕乎闻人呼汝之字恒如闻予之声出于心而宣于口诵予此辞恒如予之丁宁告戒以亲临乎汝之前也圣贤事业基于敬之一言其尚念念不忘而进进不已也哉其辞曰
　　人之有身首为之元身之有章冠为其尊戴冠在首法天之象冠中有冕人君所尚其上有延前后有旒文而得中孔子从周居众体上人所具瞻惟敬斯尊惟敬斯严内存外形俨望而畏一弗敬焉则戾乎是名尔以冕式克似之父命斯在乌乎弗思既冒冕名当实冕徳冠虽非冕视冕为则首容必直心徳惟钦如大君在上如上帝是临戴天以行念念斯在出入起居罔敢或怠字汝以敬祝以斯言终身服之奉以周旋
　　韩俭克愼字説
　　文昌韩俭领乡书试春官不偶卒业太学适其同学林徽时文亦应贡来京师俭谓徽曰某名俭而字克用未有发挥其义者幸在大司成先生门下欲得一言以为终身佩服敢烦吾子达之徽以为言予惟俭而字用其义狭矣是就一事而言非所以进之于逺大也乃取伊尹告太甲之言易其字曰克愼而又为之説焉夫俭有两义有节俭之俭有俭约之俭所谓俭约者不侈然以自放之谓虽以孔子之圣亦必有是俭徳于温良恭让之间然后徳备于己而光辉着乎外焉况众人无圣人万分之一而可以不俭乎哉然圣人之俭徳自然而有者也众人无圣人之有其于是俭也可无慎哉尹之言曰慎乃俭徳惟懐永图噫俭之一言永逺图谋之本愼之一言收敛身心之要俭也其尚顾汝之名凢事以俭约为本如礼所谓言必稽其所从行必稽其所蔽可也念汝之字凢事以谨愼为心如传所谓戒慎乎其所不覩恐惧乎其所不闻可也俭乎因其名与字而反求诸其身与心兢兢焉常念孔子以约失鲜之言愼俭徳以懐永图期必几乎商阿衡所以告其君者焉慎之慎之念念在此而不已等而上之则虽慎厥身修思永如皋陶所以告大舜者亦有可驯致之理也自古圣贤进徳之方不外乎此勿谓圣贤非众人所能学而乃自暴自弃焉语不云乎取法乎上仅得其中于是乎为韩俭字说
　　冯颢子充字説
　　吾邑之钜家曰冯氏冯氏之彦曰仕鲁仕鲁第三子颢予长女子壻也从其姑之夫乡贡进士王克信来京师讲易以为进士业将归克信谓予曰颢名而未字盍字之予字曰子充复请申其义按字训颢大也而又谓之颢者大兼形气而言颢则似专以气言焉人天地生者也天地至大者也人至小者也人以至小之形躯而欲全天地至大之气体其道何繇亦惟充之而已矣充得尽时则上下四方之宇古徃今来之宙皆吾分内事也然则所谓充者夫岂易尽耶必有其本如孟子所谓先立乎其大者必有其渐如孟子所谓知皆扩而充之则充实而有光辉之地可造而颢在我矣自有书契以来已有此颢之一言至于有宋程大中始摘以命名其子所谓明道先生者自是以来凢读书者至于斯言未有不惕然起敬者葢字以人而重也今颢承其父命用大贤名以为己名其所以惕然起敬者宜何如哉盍思之曰我之名大贤之名也大贤之所以为大贤不过尽人道而已人之道天地之道也人道尽则天地之道尽矣道有未尽必思所以充之涵养用敬进学在致知此程门教学者入道之要也充之之道莫先乎此颢其勉之哉勿徒诿曰此大贤事非我所能为嗟乎既受其名乌可不任其实哉
　　王文谟字説
　　昔者史臣纪圣世君臣之功徳以示天下后世也于尧舜曰典典常也于禹皋陶曰谟谟谋也所谓叙其君臣之间嘉言善行以备二典之所未备其间义理精深言辞简奥是诚万世之訏谟天下之至文者也乡友王谟字曰文谟谟而又加以文其义葢取诸此云文谟既冠而字逾十年于兹矣今年防试来京师间过予请白其名与字之义且曰古人谓衣服在躬不知其名为罔况名字之切于身心又非衣服在躬之比茍不知其义其为罔也孰甚焉愿惠以一言发其蒙昧庻几闻人之呼之也口应之而心无疑幸莫大焉予曰子知乃翁所以命子以斯名之意乎其所以期望于子也逺矣大矣夫人有子则必教之以习夫六艺之文而期之以立夫古人之事业古人之事业孰有大于禹皋陶者乎所佐之君则尧与舜所成之治功则时雍而咸宁后世之人臣有能彷佛其万一者乎观其推允迪谟明之义而至于迩可远也广知人安民之防而至于哲而惠也衍九徳之用而至于五辰顺而庻绩凝也五典之叙五礼之秩徳而命之罪而讨之人也而系之天天聪明曰自我民天明威曰自我民天也而归之人都俞吁咈心心相契何如何言言言相质味其言玩其气象宛然如在一时同一室亲见其人亲聆其语也夫是谓天下之至文夫是谓万世之訏谟乃翁命子以谟而或又加以文而字之是葢以禹皋陶之事业而期之于子也子可不知所自勉哉勿谓圣凢异禀而古今异时非今我所能为也葢禀虽天而为之则在乎人时虽今而古人之事亦非不可为也若然则天在我而古在今矣圣贤岂终不可企及哉勉之勉之无忝若名与字则无忝乎所生矣文谟再拜敬受教于是书为说以贻之
　　杂著
　　贪泉对
　　景泰辛未予归自金台舟次羊城之石门舟人曰嘻此贪泉也慎勿汲之予闻之舍舟观焉叹曰古人云饮此水者一防则懐千金又云饮之者见金寳之多思以两手攫而懐之信有之乎予试饮焉以验其如何既而自念曰济水可以坠痰菊泉可以延寿辽之侵涧能使人多发晋之石泉可以愈疽泉以贪名理或然也设入肺腑而易吾素焉岂不为终身之累乎遂中辍而不饮归而卧诸船窻之下恍惚之间若有闻者曰仆石门之神也受汚辱之名数千百年于兹矣未有为表白者幸子之来为我一洗之而子之所见无异庸众人予将何望焉请为言之若谓泉之果能贪人也吏于兹土之多孰若居民乎民之饮兹水者日以百计嵗以万计自有此泉以来民饮兹者岂可数计哉吏之吏兹土者不及民百之一而又不皆由兹道而行而道此者或数日一人或阅月一人或数月一人总其嵗之乆不过数十人而已然其过也或憩焉或不憩焉其憩也或饮焉或不饮焉然所谓贪者恒见于吏而民不与岂不识不知者其心能常而读书明理者其心易变也抑岂常饮者习而不觉而暂饮者即动其心耶不然则泉之贪人亦有所择耶皆不通之论也仆闻古之贪者有藏金以坞者夜算牙筹者胡椒五百斛者黄金至五槖駞者岂皆官岭南而饮此泉耶不然何贪也呜呼滔滔者天下皆是也不诬之以贪而独我诬不亦寃哉彼其以廉以清名者一又何幸欤今夫官吏之所宅者会府也郡邑也城市鎭坊也而吾僻在郊闗之外且一舎许特过道焉耳过者孰若居者之多且乆乎大凢官署必有井也日日以汲焉饭水淅也酒水酿也汤水热也手水盥也面水颒也口水潄也发水沐也无一日无焉者也彼之用乆且数也如是顾不能使之贪一防吾者即欲手攫珠玑心懐千金何神且速哉岂彼防顽不灵而吾独灵欤噫有其实者无其名而名乃加于非其实者何居必欲名实相符必有归矣仆闻之羊城之中越台之下有九孔泉焉色清而味洌最宜于茶汲者日以千数请以是名加焉庻乎称其情也窃闻吾子以文翰称毋惜一开口之劳以辩我千载之诬岂不有补于名教也乎予唯唯而觉起而録之嗟乎贪者人心陷溺然也果何预于泉哉不此之咎而彼咎焉宜其忿忿不服也有人于此穿窬而盗也为吏所获将寘于法则方自解曰非某敢为盗也吾之井泉使然也则为廷尉者将信之乎其不信也决矣由是观之则泉不能贪人也审矣大抵岭南之地多南金珠玑玳瑁犀象海贝异香竒物皆他方所无者见者鲜不为之动心焉且又去中国特逺吏之赃否鲜或上闻而其民素柔懐甘受害而不辞故吏得以恣其溪壑之欲贪风恣行上下交利渐染成俗一或屹中流之砥柱则怨讟丛之矣是以士之素负名节守亷耻者未入其境固尝非其人一蹑梅闗泛浈溪则其心与昔所非者合为一矣人见其然因以是目之是岂水之罪哉嗟夫使人皆吴隠之也虽日饮石门之水不害其为亷使人非吴隠之也虽不饮石门之水不害其为贪贪与亷在乎人心不在于水也虽然是泉也不幸为贪人所饮亦犹冉溪因柳子而愚也虽名之以贪也亦宜明年三月朢日书
　　书贪泉对后
　　呜呼贪人眞可畏哉饮于泉而泉汚世因以恶名加之则夫官同僚任同事居同室者岂不为所汚哉然人知以恶名加诸彼而反遗乎此何哉
　　镜喻送李景修
　　景修为令于江山将行过予愿丰轩告别坐定起而言曰某奔走仕途逾十年幸得一官惕然反思所以免罪累而未能缔交子最乆宜相厚何以教我时予座隅适有镜悬焉乃指而告之曰若之处世能如是物则可以善胜而不伤矣景修曰何谓也予曰是物也明而不用其明非不用也不自用也应物而生其形随形而与之影物来不迎也而亦未尝拒也物去不将也而亦未尝留也妍者应之以妍媸者应之以媸其妍其媸其固有也吾随而妍媸之非有心于妍媸之也者应之以曲者应之以曲其直其曲其本然也吾随而曲直之非有心于曲之也本媸也而欲吾应之以妍不可得也本曲也而欲吾应之以直不可得也始以媸来继而易之以妍吾亦遂其妍不咎其徃也始以曲来继而代之以直吾亦遂其不泥其迹也以至于大小长短方圆肥瘠深浅莫不皆然各形其形而所以形形者未尝无定形各色其色而所以色色者未尝无正色靣焉斯照背焉吾弗知也近焉斯照逺焉吾弗知也不察察以为明不规规以求照未至则弗逆既至则斯应既应则不藏如是则于物也无忤而在我者无伤而镜之妙用止于此矣虽然用之之妙由其体之之全体之所以全固本乎鼓铸之功而用之所以妙则在乎磨拭之勤使在我者无其体固无以应物矣有其体矣而所以拂拭濯磨之功须防有间吾见其垢翳昏蚀则虽泰山頽乎其前而不之见矣况秋毫之末哉此古人大学之教所以必先乎明其明徳也欤景修再拜曰敬受教予曰未也是镜也所以置之者在阽危之地所以悬之者无坚韧之物其能乆照乎曰不能也予亦曰不能也夫君子之处世固不可以有其心亦不可以无其心虚者其应物之要乎敬者其守身之本乎持是二者大而天下逺而夷狄无所如而不可矣一邑令云乎哉吾子其勉之
　　考送张正夫
　　字有五体曰篆曰八分曰曰行曰草古所谓八分即今之古之即今之所谓楷世俗传舛袭譌徃徃反称之其来乆矣字学之兴自苍颉始三代以前率用古文至周宣王始有大篆秦始为小篆秦既用篆奏事繁多篆字难成始令人佐书谓之字汉初王次仲又为八分其法在篆间自秦汉以后唐宋以前凢典籍所载文章所纪皆谓楷为未尝易也至宋欧阳子集古录凢汉刻皆目为世人见汉稍异于钟王遂谓八分为相承至今世之通儒学士因之有不暇考者多矣间为士大夫言之或为所嗤因考秦汉以来儒先之言次第如左以证之按汉崔瑗草书体曰爰暨末叶典籍弥繁惟作佐旧字是删草书之法葢尤简畧成公绥体曰虫篆既繁草书近伪适之中庸莫尚于庾肩吾曰今之正书也张懐瓘亦曰书者程邈造字皆真正亦曰真书文告典籍字有五体有古文大小篆八分书而不及楷任分言五体有篆八分眞行草而不及郭忠恕亦云小篆散而八分生八分破而书出书悖而行书作行书狂而草书圣其言八分与先后虽异然亦只言而遗楷焉由是以观则为楷书而八分为无疑矣延平张端正夫甫留心古学者也今年以荐来自八闽过予因论字学偶及于斯正夫曰曩某道旴江拜程奉常先生南云其言亦若吾子也忻然领防予喜其真用心于古而有得焉非徒然者也于其行作考一篇以送之【天顺一年】
　　事宜
　　两广用兵事宜
　　伏以朝廷以两广贼势已极议调官军万人制谕总兵官讨之夫调军止于万人以言杀贼则不为多以言供餽则不为少况今两广人心物力军马财用大非顔总兵时比当是时贼徒未甚多军威未甚挫民财未甚竭人心未甚离凢事易于措办自其行师无律而我之军威始不振自其纵兵掳掠而民财始大屈自其杀平民以为功而人心始日离贼徒始日盛不幸而继其后非尽反其所为决不能成功也为主帅者必亷以持己仁以存心信以待人严以立威然后倡勇敢以作士气通下情以收羣防则贼平可期矣虽然此主将之事也愚无庸论所有短见数事条列于左容或禆行军之万一焉
　　一今日两广用兵之防大要有二焉曰逐曰困而已非谓不必攻与战也所以攻与战者则在乎因机制变不可以逆料遥度也盖贼之在广东者当逐之在广西者当困之逐之使其归巢穴困之使不得出没则贼坐毙矣何也葢广东本无贼贼之来皆自广西而后居民之无所依归者为之驱胁于是为贼耳使广西之猺尽归巢穴彼必不能独立此所以必行驱逐之防也兵贵神速广西之贼非不欲一鼓而直抵其巢穴禽狝而草薙之但山岭﨑岖蹊径狭窄虽有百万官兵亦无所用之此所以必行坐困之防也
　　一所谓逐之之防葢广东十府贼所残破者六府其地方相去一二百里或六七百里或逺至千里我出此贼徃彼我徃彼则贼出此巧相廻避所以不能成功若从一路逐之必不可得须分数路然后处处相遭彼来迎战则与之战彼不敢战只得归其巢穴耳所以逐之又当分为四路皆防于浔州其一路自广州三江口趋肇庆府歴开建封川等县泝流而上至藤江直抵浔州其一路自肇庆府之新兴过阳江抵高州府界捣电白信宜由间道经岑溪等县界防于浔州其一路自藤县直泝北流江登陆由鬰林慱白陆川出石城抵雷州复自石城徃廉州之灵山下横州亦防于浔州其一路自广州之连州经贺县出乐平县亦防于浔州所至之处必须穷搜极追且招且剿驱之出境而后已然愚所拟四路亦约其大畧而已若分兵或多或少遇贼或邀或伏又在临时处置
　　一所谓困之之防盖广西猺防如柳庆等府修仁荔浦等县处处有之惟浔州大藤峡为大大者既困则小者不足平矣葢大藤峡前临河道后抵柳庆左界昭梧右接邕贵其中皆是髙山峻岭只是刀种火耕蓄积有限惟凭劫掠为生况其所种之田尽在山外大军一至四面分守据其要害截其出路彼不得掳掠又不得耕种不过一二年则自毙矣其余龙山粟山等处可以次第剪除
　　一向时官军屡征大藤峡不能成功者盖由毎年霜降以后方才进兵此时贼已收获预将禾米收藏峒穴所以官军不能乆困之今大军之行必须以今年七月至浔州防广西总兵等官相地安营分兵亟出蹂躝其青苗使其今年无收如此则彼不虞我师之至出其不意而气夺矣然后次第修葺营垒以为乆困之计不然仍循旧例必霜降然后进兵则今年为徒行矣
　　一屯军为乆守之计宜调梧州藤县等县浔州桂平等县民丁免其粮差俾其屯耕山下贼田时出官军为之防防
　　一今之贼徒所以倍蓰于前日者其祸起于前日总戎者之滥杀无辜也盖此辈是平民方无事时输赋税供力役养兵奉吏将借以为己之保障一旦外防入境焚荡其室庐戕杀其亲属欲入城则闭门不纳将入山则又与贼遇伥伥一身四顾无依不幸为贼所虏姑从之以延顷刻之命贼劫持而虐使之行则使负担息则使樵爨攻城则驱之以当矢石反奔则弃之以遗官兵侥幸不死贼去之后仍趋官府输赋役如常时其心固自诿曰我之从贼岂得已哉他日贼平我等俱故良民也忽闻大军之来喜得更生谓可以复见天日矣大军既至其眞为贼者皆相率遁入深山了不可得顾将不得已从贼者甘言秘计诱而出之杀以为功由是不得已从贼者皆甘心为贼矣兴言及此诚可悯伤今之为总帅者宜深以前事为戒既至而防三司官设法遣官出榜招谕或给以印信票帖为照其榜文须明白痛切明言前人之失决不效尤或时召其父老人等至于军前指天发誓使其坦然不疑虽其平日从贼明有显迹若能翻然改过从善亦曲加寛贷或许其杀贼赎罪若其人不系贼所逼胁公然乘机自行劫杀者不在招抚之限
　　一两广之人众口一词不愿再调官军其故何哉葢惩前日官军之害尤有甚于贼也葢总兵内官带去旗牌等官及试验报效等项名色此辈善良者少凶恶者多其中未必皆是总帅等官亲昵故旧多由嘱托买求志在贪功利己非真欲图补报也其在营哨则凌铄将卒过州县则劫制官吏居城郭则专利入乡村则扰民当矢石则在后报功次则争前所以使将领不和军士离心人民失所皆此辈为之也达军虽曰鸷猛然性颇质朴所以诱引使之为非皆此辈也今旗牌等官宜于见调军官中选用其余跟随之人虽总兵官亦不许过二三十人其余假以试验报效为名者一切不用必不得已亦须编成队伍与随征官军一例差遣
　　一管军头目所以不能钳制下人者非但号令不明亦将以赖其用不免曲为之地也宜特差强干御史或给事中一二员不与军事不入营哨不通行移专奉勅书随军所在紏察凢一应官军敢有虐害居民妄杀无辜欺凌官吏夺人财物奸人子女者即便指实奏闻区处纵有军功亦不收叙如此则官军知警居民有所恃赖
　　一以夷攻夷防之上者也广西左右两江土官衙门大小数十自来皆服调用近年以来总戎处置多失其宜以故调之多不时至宜差廉能给事中一员赍勅奬劳之俾其加倍起兵躬领赴军前聴调许以成功之日重加陞赏给以诰命封赠其父母妻室
　　一所调各处土官既至加厚饷赏俾其亲立领状各认地方从所径便自抵贼巢所得贼之财物尽数与之官军人等不许抽分科夺及其所俘获贼属许得变卖则人自为战勇气百倍矣
　　一广西地方素不产盐而两江尤为难得但私货者多遂不甚贵宜严盐禁不许于土官衙门发卖则土人以盐为贵然后用之以为赏劳土兵之资立为则例获一功者赏盐若干
　　一总帅所至宜延其父老及致事听选等官家居者举人监生依亲者访问贼情地势俾其各陈所见裁择行之如有愿随征者聼
　　一官吏军民人等有父母妻子被贼杀害有欲报雠许赴所司报名编成牌甲名为义兵随军调遣
　　一贼所以取胜而我军所以畏之者以毒矢耳宜令各处访求善为解药者多方制合给散毎队专委一人掌管
　　一官军所至之处如有商贩之人随行货卖酒肉等物宜严禁官军人等不许强买豪夺则军中食物不缺不致生疾
　　广东备御猺防事宜
　　两广同为岭南地其地势土俗大段不同广西山岭畸岖林薄深阻其中皆猺獞窟穴编民错居其间广东十府惟肇高防三府地方与之犬牙相入雷州惟逐溪县广州府惟连州与之相附近其余皆滨大海地势平易无有山林险阻自洪武永乐以来朝廷惟命总兵官镇守广西而广东一方惟以备海洋倭防为急未闻有猺防侵犯也自广西总兵官山云物故之后继以安逺侯柳漙又继以田真自是以来为总帅者逓相祖述类以忠厚存心不复有山云严毅之风自此贼势渐炽然亦只为广西患也而未及于广东景防改元广东反贼黄萧养作乱调广西狼兵剿杀自此以来猺獞始习知此方山川险易地理逺近所歴城邑知其无备又与官军共事知其脆弱无能为由是窃犯邉境然惟在于隣近村墟劫掠居民而亦未尝敢离巢越境逺攻城邑也而我官军承平日乆不识兵革一闻贼至防心失魂望风奔溃守城者闭门不出守堡者舍营远避弃民与贼纵其杀戮由是贼益猖獗纵横自如若蹈无人之境遂至陷城邑掠吏民遇有所获束防以需收赎屯聚旬月不复畏惮甚且三五分散无分部伍沿村搜索无敢谁何窃观此贼素与民徃来相亲属又无坚甲利兵深谋竒畧亦非矫捷难制如西北之戎狄也其前后所陷城邑徃徃皆是晦防之夜乗人懈怠架梯登城守城官吏亦非食尽援絶力屈不支尽是因循放肆为彼所乘而已近年以来两广城池为所陷何啻十余幸其志在子女财帛既得即去使其得即据之其害可胜言哉失机官军畏罪之及随即迯遁合干上司畧不追防彼此仿效遂以失陷为泛常事然此时贼只八九十为羣至多亦不过四五百人而已近因总兵顔彪大征之后贼众遂多至于逾万少者亦不下二三千人推厥所由葢是此辈皆是良民方无事时输赋税供力役养兵奉吏将借以为己之保障一旦外冦入境焚荡其室庐戕杀其亲属欲入城则闭门不纳将入山则又恐遇贼伥伥一身四顾无归不幸遇贼姑从之以延顷刻之命贼劫持而虐使之行则负担息则樵爨攻城则驱之当矢石反奔则弃以遗官军侥幸不死贼去之后乃趋官府输赋役如常时其心若曰我之从贼岂得已哉他日贼平我等皆故良民也忽闻大军之来喜得更生谓可以复见天日矣大军既至其为真贼者皆相率遁入深山了不可得顾将不得已从贼者禽狝而草薙之用以为功以希官赏由是不得已从贼者皆甘心为贼矣贼日益多民日益少职此之由也今高雷廉三郡居民十去七八驿道草木芜塞无复人行数百里间寂无烟火鸡鸣犬吠之声殆絶不得尽力耕种今将十年矣惟城邑间有城隍处仅有存者然又城门昼闭食用不给积气成疫死亡相继幸不死于兵又死于饥幸不死于饥又死于疫天之祸此方人何酷耶传闻其事可为心痛而耳目所及者恬不一动念独何心哉然此既徃之咎方当虑方来之防此时犹有可为者过此无及矣谨条所见为合行事宜如后
　　一向时官军征剿蛮冦徃徃不与之遇葢我出廉州则贼徃高州我出高州则贼徃肇庆所以不能成功今三路并守则贼之入境无徃而无备虏掠无所得乆乆自息矣议者多谓兵须合一则力专殊不知地界不分则守备者得以互相推调不肯用心必须各守其分地则责有攸归遇有贼入境即便遣人飞报各营使其知预备或截杀或搪伏随宜处置如果贼势大至不能敌则急飞报二营并力剿杀并行广西守把官军邀截其归
　　一髙雷廉三府地界当其中皆有官路路之东北近海者尽是平地路之西南邉广西者半是山岭贼之出没皆必歴山岭而后履平地宜差官相视于岭中间溪径可塞者塞之乡村不可守者弃之择其要害贼所必由之地立为营堡差官军守把扼其来路然亦不须多立恐调官军不敷
　　一贼之陷城掠村多是掩袭无瞭望者故也宜于官路左右及邉界去处设立烟墩炮架置鼓柝烽火拨军丁或民壮守了大贼至则放炮小贼至则擂鼔使知所备
　　一贼所以能窃入城池者盖是军卫有司彼此相推以至失误今后府州县有卫所去处宜将正军尽数拨于近城三五里或十余里要害处立栅守备所以然者屯军近城使其彼此牵制贼决不敢舍栅犯城也其城池责付有司正佐官员设法与卫所掌印官率领军丁老幼共守其无卫所去处令有司率民壮自守而镇守大臣又移文军卫有司责以大义俾其与城相为存亡仍令写立保守城池不致失陷结状按月缴报合于上司遇有失陷并坐有司不但专罪军官
　　一贼势所以猖獗者盖以守土官员畏以失机获罪徃徃互相蒙蔽不肯申达今后遇有贼冦掠杀许令有司大小衙门径自申奏或被害之人自行赴京申诉如此则可以消壅蔽之端不养冦以成大患矣
　　一广西地方近年以来凢无城池去处人民自相团结聚为山寨贼来则入寨自保贼去则下山耕种广东地方惟开建泷水封川三县可依此法行之其余地方山岭颇少宜于官路东北近海去处择地聚民团结为村立木为栅开土为堑堑之外种竻竹植尖木列竹签团绕村乡三五里随势设法塞径路防河桥毎村约一二百家或三五百家聚其父母妻子财畜其中则民必坚心守死矣仍令官军于官路中廵哨扼防蛮贼徃来之路毎村各立烟墩遇有警急即急收牛畜闭门自守仍禁徃来廵哨官军不许入村侵扰违者治以重罪
　　一毎遇人民耕作收获之时分散头目綂领人马于要去处截路搪伏拥防人民或主将亲率头目耀兵近地使彼知惧不敢入冦













　　重编琼台槀巻二十一
　　钦定四库全书
　　重编琼台槀巻二十二
　　明　邱濬　撰
　　赋
　　后幽懐赋【有序】
　　昔唐李习之作幽懐赋宋欧阳子读之叹曰使当时君子皆易其叹老嗟卑之心为翺所忧之心则唐之天下岂有乱与亡哉朱子楚辞后语亦取之以继骚经之后予读之窃有感焉作后幽懐赋
　　嗟予生于遐僻兮夙有志于匡时理无一而弗防兮事经目而輙思幸致身于承明兮冀少见于施为纷时制之各异兮羌所见之多违岁冉冉其将老兮顾所懐之弗遂徒兀兀以勤劬兮竟莫成乎一事抚中懐而自惜兮窃禄食而深愧恐终待而无时兮思从此而逺逝念明时之难遇兮心欲去而弗忍也战两端于胷中兮病悄悄如将陨也慨昔贤之赋所懐兮鄙众人之叹老嗟卑予则以为舍位与时兮虽有道兮其焉施悼徃者之不可复兮而来者之尤不可期爰因徃以推来兮灼此理之无疑藐一身何足惜兮顾赋畀之甚大人皆放乎一己之私兮孰究夫天下之利害繄兹理之在天壤兮旷千载而一致欲推五运之逓嬗兮厯木金水火其焉济我神祖之挺生兮载啓天而奠地承上帝之眷顾兮飞西湖之霞气大功垂于万世兮百王邈其难配付圣子神孙于万年兮图乆安而长治悬爵禄以待贤兮明经术以造士何纷纷而靡靡兮杳不知其所自忽事几而不为之审兮抚其时而弃之置其身于安逸兮忘其生之所依曰大厦不假于一木兮然厦非木又曷以成也人人皆谓然兮又将责谁以支撑也噫今人非不古如兮习俗使之则然驾大辂以众马兮禁其用古法以周旋骥伏枥以老死兮尚按图以招延向教之以何物兮今惟取其貌言谇曰已矣乎世固莫吾信兮余将喋喋其谁语世虽斯今兮余惟视之以古抱直道以终身兮矢不负乎尼父【成化六年】
  </div>
  <div class="pagination">
   <a href="重编琼台稿_page27.html">
    上一页
   </a>
   <span>
    ...
   </span>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <a href="重编琼台稿_page25.html">
    25
   </a>
   <a href="重编琼台稿_page26.html">
    26
   </a>
   <a href="重编琼台稿_page27.html">
    27
   </a>
   <span class="current-page">
    28
   </span>
   <a href="重编琼台稿_page29.html">
    29
   </a>
   <a href="重编琼台稿_page30.html">
    30
   </a>
   <a href="重编琼台稿_page31.html">
    31
   </a>
   <a href="重编琼台稿_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
