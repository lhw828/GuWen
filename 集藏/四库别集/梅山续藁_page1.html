<!DOCTYPE html>
<html>
<head>
    <meta charset="UTF-8">
    <title>梅山续藁 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅山续藁 - 第 1 页/共 19 页</h1>
    <div class="content">　　钦定四库全书　　　　　集部四
　　梅山续藁　　　　　　　别集类三【宋】
　　提要
　　【臣】等谨案梅山续藁十八巻宋姜特立撰特立字邦杰丽水人靖康中以父绶殉难荫补承信郎孝宗召为太子春坊累官浙东马歩军副总管庆逺军节度使事迹具宋史佞幸传陈振孙书録解题载梅山藁六巻续藁十五巻列之诗集类中则两集皆有诗无文此本出休宁汪森家附以襍文及诗余共为十八巻不知何人所增辑森序称其流传絶少故缮写以传则亦罕觏之本其正藁五巻蔵书家皆不着録意其散佚已久矣特立在当时恃光宗藩邸之旧颇揽权势屡为廷臣所纠其人殊不足道陈振孙称其本亦士人涂辙一异俨然御之态葢惜之也然论其诗格则意境特为超旷往往自然流露不事雕琢同时韩元吉陆游皆爱之亦有由矣其上梁文引自述其生平最悉有云百首之清诗夜上九重之丹诏晨颁今考此集所载皆官春坊以后之作而所云百首者集中不载或尚有佚篇非其全帙欤乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　梅山续藳原序
　　余读宋诸家诗而自始迄终各有其原本焉五季以还家少陵而戸元白然分途揽辔超诣各殊即如梅宛陵之精琢欧阳庐陵之雅链苏眉山之开拓变化黄涪翁之出没浩瀚范石湖之丰标陆剑南之逸足真可谓百不为多一不为少其或以偏师制胜独垒争竒树帜生前标名身后虽辟支小果游戏神通亦未可以优此而劣彼也夫山水在宇宙间莫崇于五岳莫大于四渎然匡庐竒秀雁宕奥区以至一邱一壑足以揽覉人之胜致发幽士之高怀未始不登之载籍垂之今古何独于诗而疑之也哉丽水姜邦杰特立以恩廕补官淳熈中甚防知遇观其自题续藳深有味乎其言少陵诗云文章千古事得失寸心知益可信矣诗凡十七巻外杂文六篇长短句二十首流传絶少故缮写以侪于有宋诸家不欲使作者之意随世而湮沦也特立父忠翊郎绶靖康时金人犯阙应募徃南京调兵赴援刲股藏蜡书缒城南壁为逻骑所得骂贼死之亦奇士也
　　康熈丁卯仲春之下浣休阳汪森书于裘杼楼














　　钦定四库全书
　　梅山续藳巻一　　　　宋　姜特立　撰
　　特立既备数宫属入则畨直出则应酬无复灞桥风雪间思也时时作应用小诗虽有惭大雅譬如鸡肋不忍弃也故录之名曰续藳
　　甲辰春防恩召试时年六十
　　霜满頥间雪满簪已甘萧散卧山林如何六十公孙子尚作当年举子心
　　君王初未识相如谁与慇勤荐子虚莫笑麄官便无用麄官也解试中书
　　恭和御制玉津园诗
　　辇路云开雨脚踈君王游乐万几余沧波不尽烟中景清唱忽来江上渔此日丹青须立本何人词赋似相如小臣赓载无他语但咏山河壮帝居
　　松石歌寿皇太子殿下
　　万生总总各殊禀中间变化通希夷大椿一万八千歳蟠桃结实千年期虽云阅世最久逺要自与物同推移不如长松老为石仙家旧事尤瓌竒尝闻道士马自然曾见天寳观前屈鐡枝指云此木三千年去后合变坚凝姿当时山上五里松龙拏虎蹲相与蜕化无余遗六丁夜半奉玉敇雷公防磹【上先念切下徒念切】轰取之阳侯【海神】河伯亦好事洪涛巨浪移荒陂至今空山断壑所遗者一块未许千金窥壶山柏木不足道【壶山有柏半化为石余犹是坚木】康干节理由人为【回纥康干河有松人斫之投水中三年化为石节理皆松也】何如此石最耐久万年千载无成亏上不为女娲补天阙下不为颛皇搘地维直将送似广成子日与西母对坐同盘嬉蓬莱海水防清浅广成之寿无穷时
　　仰和令制腊中三白
　　六花纷委地随物赋圆方未戒土牛候先呈玉马祥月孤难耀彩句妙与争光不独夸三白深宜熟五粱
　　木犀
　　木芙蓉蘃未经霜篱畔黄花尚敛房正冷落中才吐艶不思量处猛闻香酿成云壑澄清气涤尽炎乡热恼肠便欲架巢枝上宿学他徐老爱花狂
　　西湖素公爱余泊舟小诗画为扇子
　　老子诗中那有画阿师画里自兼诗我非今世王摩诘子岂前身李伯时烟月正临青嶂落滩声惟许白鸥知可怜半幅鹅溪绢写此寒江一叚竒
　　早朝
　　迷晓逆风飘漏逺惊秋堕叶响廊深五更又上篮舆去忘却当年调笑吟【余少尝为艳词以述歌酒闲散之乐】
　　寄华亭黄用之
　　陆机不听华亭鹤张翰还思吴郡鲈何似故人无一事菊花时节独携壶
　　谢人惠诗二首
　　鑪锤鍜链不遗力造化穷锼无遁情每对时人思杜老不知能事属先生
　　九攻莫下墨子守一矢难摧飞衞锋始悟从前最高着向来未付渠侬
　　偶题
　　莫恨卢姬嫁得迟尚能料理旧容仪班姑陈后承恩早衰悴难堪似少时
　　歳暮直舍感怀
　　歳暮坐公馆永怀时序迁雪消残臈外春到蚤梅边夜色侵乌鹊年光送管弦无人同晤语输写赖诗篇
　　道堂以梅结屏
　　歳寒三友要君知不比凡花儿女姿颇爱槎枒却高古正嫌纠结玷幽竒豪夸何用锦为障潇洒须添露作帷可是道人多事在横斜请看昔贤诗
　　偶题
　　花事匆匆一饷空清和池馆转薫风绿阴似欲专清夏不许林间见落红
　　借书戏作
　　无书阅市交何少有书覔羊趣何卑争似北邻两公子不嫌俗士笑渠痴
　　借庵
　　吾师自有庵何必从人借闻道架虚空大千同一舍天地即吾庐胡为号借居赵州无住着不用更还渠
　　覔龙涎巧石
　　何年云斧斸烟峦散在先生燕坐间袖里吾将有东海慿诗乞与小巑岏
　　甲蠡浅俗枣仍昏沉水龙涎气最芬敢望凝香如燕寝竹炉聊欲试氤氲
　　和徐判院见惠诗篇
　　姚魏谁教混草莱今朝老眼为君开建安自有亲衣鉢知道诗翁不姓梅
　　细知诗律析秋毫况是天然笔力高便好铺张清庙颂不须追逐楚人骚
　　新诗赠我绕朝鞭敌手相逢一怃然迦叶见花吾未解灵均此秘子能传
　　吊徃文高古战场丽天星斗射寒芒也知深夺曹刘气不用浓熏班马香
　　闰七夕
　　此夕从来天上少斜河休问夜何其不须更恨欢娱短已是人间十日期【人间五日当天上一日】
　　同官直舍有木犀一株盛开与余脩竹惟隔屏墙尔暇日因共言清香绿阴不妨相过异时亦是一叚佳话遂成小诗
　　小山丛桂隔墙阴曲槛脩篁别作林芳意不孤符有徳寒梢相近本无心春多得地生何幸歳晩为邻分益深赖有高人发佳致因成盛事寄微吟
　　送陈寺丞得请补外归乡
　　京华正是热官地公独胡为起归意家传相业百未施请佩左符聊一试相君道徳人中英逹识早保悬车荣君王屡诏不肻起秪今父子俱芳馨小春十月壶山尾橘柚垂黄风日羙青衫昔出紫袍归拜寿双亲亲色喜
　　杨诚斋作日屋名小旸谷次其韵
　　旋规旸谷敌霜天掩映金乌上紫烟困睡不愁挥瓮肘坐吟无复耸诗肩
　　和张时可
　　一榻萧然文字林闭门十日卧春阴园林寒重莺声寂风雨时长草色深坐念治聋违社酒遥知搜句搅春心莫愁鴈鹜分行进簿领难埋旷士襟
　　黄用之迁居奉寄
　　闻道秋来过别居秋风应已入琴书草正要一区宅入蜀何须驷马车【时以事匆匆去国】
　　尽倾清俸买新居槖内无金只有书不用邻人借舆马已知家具少于车
　　赋汪先軰昆仲听雨轩
　　堂堂两蘓公秀峙自西蜀一朝入京师声价喧寥廓聫翩取膴仕鸣凤在阿阁方干赤霄上忽向青云落黒风吹紫荆天涯两飘泊始感韦郎诗对床寻旧约篇章屡致意念此友于乐生死竟乖违归来已非昨汪君胡为此一官未渠防兄弟自师友闭门方苦学便作听雨谋无乃计已错早荣或有悔晩达亦不恶问学须渊源文字要追琢歳久道自富时来功不薄但学蘓公贤嘲诮且莫莫
　　讲官沈大监献东宫米字囘赐笔墨因作小诗以求墨
　　闻道宝书天上去【元章有宝晋斋帖】却携香墨袖中归【东宫故事皇太子初拜赐香墨四饼】安西纸背曾题识黟饼文房要发挥素箧想藏元玉炯晴窻应试翠云霏先生不作曹瞒吝分我东斋发易机
　　题共闲亭五首【取介甫溪鸟山花共我闲语】
　　几年玉殿领仙班霜满乌靴尘满冠寄语山花与溪鸟今囘莫作故吾看
　　太行日暮车盘处灔滪波翻舟下时惟有亭中无一事坐看忙杀利名儿
　　杨叶屡穿非是妙庖刀未缺更须藏何人识得闲三昧袖手急流滋味长
　　花光摇曵犹多事鸟语軥辀徒自喧谁是如今爱闲者请来此地说风幡
　　竞前正作螘旋磨逐物方知鹊失真安得此身随杖屦却来堂上作闲人
　　访约斋三絶
　　满城车马隘如云百万人家暗市尘忽到南湖湖上看始知物外有高人
　　云镜亭前水满陂渚沤堤上翠成帷烦君为我买笭箵去作南湖踏浪儿
　　城中不异在郊坰百畆园池夏木清若为借我三间屋相伴哦诗过一生
</div>
    <div class="pagination">
<span class="current-page">1</span><a href="梅山续藁_page2.html">2</a><a href="梅山续藁_page3.html">3</a><a href="梅山续藁_page4.html">4</a><a href="梅山续藁_page5.html">5</a><a href="梅山续藁_page6.html">6</a><span>...</span><a href="梅山续藁_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
