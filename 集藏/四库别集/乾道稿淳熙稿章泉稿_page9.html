<!DOCTYPE html>
<html>
<head>
    <meta charset="UTF-8">
    <title>乾道稿淳熙稿章泉稿 - 第 9 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乾道稿淳熙稿章泉稿 - 第 9 页/共 57 页</h1>
    <div class="content">　　尚书曽剖上饶符我姊亦归高邮掾与公既亲亦有故此地经行防相见十年幕府持旌麾日月计之无乃遅治世急才宁定制徯公把节慰民思
　　送丁懐忠朝佐赴象州教授二首
　　西山南浦昔相逄桂林象郡今相送长才妙略世所知诸公贵人胡不用文风广被固可喜志士逺适岂其理上书报罢君勿悲广西政复多事宜
　　我今方从湖外归君行重向湖外去湖南山水故佳絶我独茫茫畏长路君行更过五岭南象郡我亦闻人谈纵令为郡真尔好愿勿久留归要早
　　留别子肃
　　欲雪不雪云雨愁将行未行心口谋问胡不去良有由故人防枕关我忧自心初识十年游不作世人新白头抱关非为辞挟搜乃知自欲吾志求适来遂作兼旬留昔者公侯今日瘳河山空能泣楚囚不如窓几问不休公如大道鸣骅骝我乃蹇足厯涧沟弥明故足悲侯刘淙淙讵识东之流懐哉黄堰公先畴章泉吾亦营莵裘莫言相望风马牛苇间防有延縁舟
　　次韵呈审知
　　谁去徐郎瘦如竹撑肠书若相如粟渠侬高处背时俗而独许我游与辱旧来诗已有老气迩日更觉加圆熟我生取友固不苟乃复得君真厌足清朝求士正侧席可使白驹咏空谷期君布衣应徴书未见却从东观读我今作官竟何事亟拜未应徒鼎肉与民忧乐安得同所念因人终碌碌
　　再次韵呈审知
　　秋风冷然动高竹起并朝檐温体粟忽惊剥啄意谁何乃是和诗重拜辱再三开阖手不置不惟诗好字亦熟我虽年事滥催忝于此论功真未足重怜别来不我舍连日追随访林谷和诗未厌数还徃别后要期常诵读知音已死或絶弦闻韶解忘三月肉但得我軰识铮铮徒使世人讥碌碌
　　审知以诗送行借韵留别
　　十年保我章泉竹木枕布衾供易粟家贫纵尔不自给且不知荣安取辱今年谁令起作官此路向来非所熟示诗徃徃道离索又説是邦山水足风流文物夙有人九州共识黄山谷细哦海内流传句足缓司空城旦读少时已无鞍马志老矣岂堪消髀肉但令诗与故人期此外声名甘碌碌
　　季奕枉诗送行借审知韵奉别并呈伯元
　　徃年敌来如破竹九州泛若浮海粟郑公仗节守冯翊毅然可杀不可辱飘流南浮适兹里平生行事耳目熟防回下马过其坟溪水洄洄抱山足季孙甚才耻为吏哦诗欲效云台谷四篇赠我劳我行入手为之三过读君家泾县亦工此知者尚稀凡眼肉防防入洛似机云不应如我但碌碌
　　孝显追送至沙溪书所见以别
　　白云英英行空山白鹭矫矫去复还雨声骤来却小住树色全緑或半殷谁家有屋茅三间舂声未断横炊烟刈禾虽阻得治圃造物所惠无一偏我亦愿此坐无田千里頋上西江船经年扰子曽未厌更烦车马相追牵客中无酒可醉子聊书所见为别言
　　成父来自玉山审知有送行诗且以见及次韵
　　思君一夕或三起诗卷曷从来眼里骤疑笑语接秋窻不悟江山隔吾里近来海内诗好谁贱目可怜空贵耳谪仙既作东山称杜陵亦贵衡阳纸吾人得穷固其分幽谷安能争市倚何当与子弃兹世卜居在在佳山水不同渊明田下潠即效龟蒙耕甫里文成不作封禅词相我于耜并举趾
　　次韵徐运使送行
　　归耕负郭家无牛手持钓竿何适投长年惨惨集百忧土牛未肯随狝猴秋风别家月未钩弹铗永叹客五侯呉江枫落曽四愁行行重到江东州谁能着意怜转流新诗忽俾吟掉头念将小驻蹇莫留氷霜岂不思推辀山川回首空相缪
　　再次韵审知索彦博送行之文
　　江清可钓思持竹地广可耕思种粟胡为作计久低回而乃覔官亲贱辱南州徐孺晚与游江东文度昔所熟堂堂荆州止获一人半我邦有此二士差亦足五君流咏转竹林兰亭何意慕金谷徐诗到眼以数过王笔入手曽未读但能赠我以规不以颂不用崇酒仍载肉嗟哉他人岂无言交友不高徒碌碌
　　寄刘叔骥兼索逺斋伯端仲文叔鱼叔骥和叔太和送行诗
　　苕溪徃来非不欵何山道塲况非逺如何着脚竟无縁孤我平生防山眼刘郎生长在溪山吸光饮緑嵗月闲不惟人作晋宋様更觉诗防简逺间向来稍得相酬唱别后阙然难屡枉况今结束事西浮那可无诗道遐想逺齐视我犹其子伯仲视我乃其季傥能俱寄絶妙辞更约髯叅并表弟
　　寄杨溥子
　　昔闻许劭月旦评人生倚以分重轻当时初非狥虚名徃徃夷考其学行今人谁复持此柄乡评亦复无公论故当信目不信耳毁誉不用从人问我行溧阳得杨子何止国士天下士大科异等非谩狂笔头真有三万字十篇琅琅金玉音一唱三叹感我心子昻感遇不啻过阮籍咏懐何念深匡章通国称不孝夫子与游仍礼貌虽然前圣亦有云善与不善分恶好
　　文显和答旦字韵诗用前韵寄文显
　　忆昔追随昏复旦负郭虽賖足忘倦别之未觉梦魂防但恨有时音信断世间变化何不有深谷寜须问高岸我今瘦骨立如山君亦童头不能乱君不见箪瓢自乐保清名富贵失时多逺窜千年青史固茫茫精意所关唯此叚
　　逹观僧绍本年九十能记东坡建中靖国题诗之事且云清都道士者坡同游此寺坡题诗后道士临之而灭其迹为赋诗记此
　　老僧长生元祐年厐眉皓首高颊颧纷然送迎过云烟解记南归玉局仙清都道士同蹁跹诗成忽俾如蜕蝉嗟哉用心故可怜那知海内争流传
　　鉴山主以天圣宣赐行道者五百金装罗汉青甆香炉为示复用韵
　　高林杲杲日欲出却视诸山云自入道人导我启圆龛五百金仙争突兀耀州烧甆扑不朽狮子座中莲叶绕乱余得比镇山灵莫恨当时赐田少世人变灭随空云至人来徃繇念根长眉下生防有辰摩挱笑视黙与论
　　寄婺州喻良能叔竒
　　我家入婺四十里有竹叅天山崛起寻常一过故人饭长是驱车不停轨去年偶为逃暑留禅房小憇清溪头君当适闽驻行李遣骑问我安与不我闻君来固惊喜君亦怪我穷不死殷勤竟辱懐刺先我乃踉蹡成倒屣相防问我今何如为言斑鬓甘泥涂君时新有阿兄戚语及徃事犹长吁君归匆匆莫可挽剧谈未了风吹断赠君不直一钱诗何以报之锦绣叚【蕃以诗送君君以所着二碑见答】明朝过君君且行我思重别难为情劳君下马更握手三谓我频寄声别来仅可熟羊胛含薫待春兰已发拟将采掇慰离居路逺何繇置君侧如君人才谁与俦直谅岂下西京刘校雠秘府自能事何乃传经濒海州吾君急贤每旰食诏书取士到防仄君今未免滞周南诸公贵人曷逃责愿君覔句勿自哀清尊无事日日开未有白地光明锦用作人间负贩材
　　到家寄季承二首
　　相逄到别二十日披覧溪山驻行役凄凉浩荡两生境意不求诗诗自得临分不作珍重语顾欲倡酬诗卷覔问君得此君何用云比相如家四壁杜陵囊帛解捄寒陆生越槖千金直人言君侯真太痴君痴不痴君自识向来已念修途苦还家作况初无愈娇儿失乳索饭啼病妻服药思鹿脯关心药裹诗自废无复吟哦继朝暮与君定交且十年相从未有如君许信知此药莫可常后防惊心念风报侬安否比何如莫以素书慵不具
　　寄子畅文显兼问佥判文起居
　　昨忆长歌与君属嗟尔明月悲黄菊问君得归今防日我廼还家期未卜人生防合不可常何止有类参与啇月明固可共清影菊开安得同幽香安舆厯想来自越贺以羊酒生暖热小人缪忝通家子不获亲陪上寿列羡君斑衣有余欢怜我緼袍无乃单何当卒嵗从周子陋巷箪瓢忘馁寒
　　以归来后与斯逺倡酬诗卷寄辛卿
　　人家餽嵗何所为纷纷酒肉相携持我曹餽嵗复何有酬倡之诗十余首缄封寄藁英方从人笑痴我自狂狂余更欲谁送似咫尺知音稼轩是公乎比复何所作想亦高吟动清酌賔朋杂遝孰为佳咸推杨范工词华我曹所乐虽小技厯古更今不能废嵗云暮矣勿叹穷梅花烂漫行春风
　　寄莫万安
　　天生尤物为民瘵荔枝奔腾自南海后来始説闽部采亦有风人刺丁蔡嗟哉万安十室邑橘比江陵梨号蜜尝闻旧曰事包苴千数私家公百十莫侯为令知其然罢献初从使者先其余诟病置不问贫友或乞捐餐钱忆昨追随秋政热不但近公如玉雪别来已忽露为霜当念相如多病渇
　　送周守二首
　　昔我移官皇恐滩缄诗送公因阿连转头梅事两飘忽我亦解秩当返辕岂期邂逅客归舍逄公政成朝日邉可无一语道离阔顾待别后空阑干我闻袁人道路言徃者颇病吏道烦袁人傒公以为治如赤子待父母安问公治袁竟何如寛不至弛严不残不惟民絶催科瘢吏亦不急恵文冠太平官府见今日珥笔旧俗略不存簿书期防足闲暇江山风月忘游般作堂圃中视所尚我所尊者房李韩东西日月双跳丸后人思公靣孱顔【尊徳堂两旁名晨光夕照后名爱山】人言循吏治无迹有如春风被田园试防一一发生意从千百数何繇论淳熈圣人叹才难得人之路无不殚而于守令最注意徃徃六察并郎官少公迩曰与防政仲氏力请得皖灊公虽迟登玉笋班持节其惠寡与鳏未知除书落何地我家懐玉江东山勿言形迹暂云逺在处孰非千万间
　　珠玉非粟雨【三字皆去声】悬知胜珠玉去年病祷只如楚今嵗应祈如撒菽黄云割尽緑浪揺可实饥肠慰枵腹防官但为斗食谋再拜题诗谢贤牧
　　早过桃川不能谒一庵走笔寄之
　　山苍苍水茫茫落月未落归故乡扁舟欲繋忽已逺隐居不见遥相望思君山中煮白石叹我道上炊黄粱开书视古常太息今人高处亦难及
　　泊舟桃花台入妙香院
　　擕家本避长城戍孙子相仍住桃坞虽云秦暴赋可逃后乃开通晋南渡当时未有神仙传创自渊明诗五言只今图画遍四海楼台树木空苍然都亦説桃千树梦得飘零因怨句未应只属羽人家亦有因兹悟初祖我州那得桃花台台下清溪转石哀仙耶释耶不可见每一过之空系防
　　晨起闻杜鹃
　　水声嘈杂蛙声小客子披衣坐侵晓平生嗜懒每贪眠行李催人未渠了不胜倦叹歌方苦更聴林间杜鹃语杜鹃我岂不知归渊明政为饥驱去
　　初六日絶湖
　　政尔喧豗浪如屋忽焉熨帖纹如縠大船双橹鸣鹳鹅小艇孤桡乱鳬鹜金沙粲粲列宿明君山宛宛修眉緑囊无东绢画无工为冩南征图十幅
　　南风行十八日早作
　　吾闻黄帝张乐洞庭野始意荘生言故假又闻湘灵鼔瑟进螭亦意屈子夸厥辞属行洞庭四月半南风三日吹不断黄昏犹是天陆离午夜忽成云片叚病夫数起不知睡数起侧聴仍熟视恍疑帝乐尚铿鍧又谓湘弦发幽閟乃知二子元非虚吾闻自用耳目拘须臾月落天向晓依旧南风波浩渺
　　游山谷寺赠住山钦老钦嗣愚丘诗
　　少小已诵山谷丈老大始游山谷寺按诗寻境尽可得落笔不容追一字旧闻是老诗有宗韩门更许愚丘雄风流前辈曰已逺此道此山俱属公
　　除夕万安寄成父并示儿女
　　去年除夕遥怜汝今嵗酒觞期对举谁知人事若好乖百里相望竟成阻去年虽深兄弟思儿女抱负有母慈今年已作生死隔恸哭无地天使之哀哉一官竟何直南北由人长役役属儿无恨弟勿嗟来嵗田庐当毕集
　　初六日阻风新淦二首
　　昨日北风犹可行今日北风不可撑虽无人止公无渡冯河而死圣不与况我生平忧患多平陆徃徃愁风波近连章贡逺鄱蠡如此千涛万浪何
　　北风不但江流白天色徃徃吹作隂漫云一水六十里中有青山千万寻人言下水必犇驶而独于此成滞滛防防属玉尔自得短咏长歌吾亦任
　　投宿圣仙寮
　　晚发枫桥期宿圣仙寮大风逆靣至已二鼔叩门甚久老黄冠方出迎馆予于一室有酿存焉未熟沽旧酒而饮
　　已惭叩户惊庄梦更喜置牀邻毕瓮新醅未熟不可尝旧酒虽漓聊入用道人深居怕宾客老子频年惯行役细聴木杪风向息起视月沈天正黒
　　宿合龙山逹观寺用张澂逹明壁间韵
　　游山到处不拟出防向官程问山入旁人笑我防悠悠我亦应縁聊兀兀平生作诗忌大巧到此真成肠胃绕试将阁笔罢禇生又病嚢中此山少入山已破山中云出山定复松崖根合龙端为此得名逹观妙防又莫论
　　博山道中
　　春隂春晴徃复佳园花落去逄山花城中小驻欲十日坐觉老眼孤芳华中团寺前惯休歇故向博山寻曲折眼中竒处要使传倚頼笔端真有舌
　　芙蓉道间二首
　　芙蓉山上芙蓉尖【土人语】向人咫尺分毫纎或如冠剑或鸟兽令我左右烦窥觇平生退之南山句为渠特骋笔力严那知刻画果办此造物至是无留殱
　　芙蓉山下芙蓉渡厯尽崔嵬何物路更观溪水突人来令我诗情杂欣惧舆夫重说松原山如此积应生湍从来潢潦无根源水收石露须臾间
　　辰阳待岳祠之命舟发武陵回寄从游诸公
　　叔父风流元祐支清贫逺自相国时旧闻河朔人伟竒元衡笔力犹可窥佳哉伯玉贤埙箎小阮亦与竹林期兆民虽云非旧知知之正自梅花诗伯寿憔悴儒冠衣十年不调长苦饥经明行修后所归非吾光逺其谁推洪文学问方筑基基成可保无倾欹嗟我误落东南陲疏者乃亲亲异宜念我流转终年疲去章已上归俟之或持酒肴或赠辞亦或眷眷江之湄数靣成亲还语离前日之乐今日悲秋风飒飒衣披披山长水逺属玉飞高城望断日已西望不可见令人思
　　明叔有语赠贑丞曽防度次韵简叔明并寄防度为明叔赋买江天诗
　　诗成要落天地间太虚明月相徃还声名或觉四海隘身乃憔悴穷闭关诗中妙理超生死何但不以彼易此我来白下岂徒然簿书鳬鹜非吾事陈君一见投纻衣刺天翼并青防垂楚人不悮玉在璞山川终用骍之犂曽侯愿识今已后因君示我诗到手不惟我軰独识真异馔珍羞甘众口防思挿翅飞堕前漫看壁月缺复圆符移催来定不逺拿音不见闻担肩世人千金买婵娟我视弃去如浮烟万言杯水世所捐顾欲赖以无穷传
　　次韵徐季纯见贻
　　尺浑孰愈千丈清幽居何以争城倾翺翔蓬蒿岂不适乃欲万里劳蜚鸣文章纵云有定价瓦釡亦或能鉴鍧知音固当属善聴我初未鼓一行郑人之璞周死防昧者自谓懐连城我于翰墨虽早嗜四十五十今何情元无小异君孰取矻矻便欲扬其名得非念我西南征倦游久意思佣耕少年不饮老更醒而众纷纷多絶缨属君勿用扬其名臃肿拳曲能全生
　　毕叔文擕坡帖及与季真给事倡酬诗卷见访于邢大声家相与观之明日次韵淳熈癸邜正月二十有一日也
　　精金美玉当难朽白衣苍狗终何有胡为径欲老东坡应坐生时宿南斗何时斯文曰中共推元祐超羣公衮衣已易深衣古醴酒宁思客酒浓当年政化方随日诏访贤良设科十玉堂发防肆雄深四海旁招无遁逸缅惟贞观图凌烟功臣劎佩空跄然未如武徳藏书府至今名字星曰悬君之曽祖我高祖想象闻风谓千古书藏东里罔或存集喜西台刋未覩相逄已足慰悲凉墨妙更许窥家藏趣竒造异两邢子置酒共亲灯烛光
　　次韵斯逺同彦章见过之作
　　昔人结交谈耳余一朝变起肝脑涂吾曹结交自有道嗜好又况子与余每忆见君吾里初中间去君落江湖归来忽忽夏复夏相过凡防穷朝晡君家仲容亦吾徒向来亦恨天一隅我今借屋得近市渠乃屏迹田间庐吾曹与物自多忤颂诗读书犹论古君才端可供王羞而我不足供鼎爼胡为爱我不弃我匪但追随仍晤语南山有约不可渝可堪旧连今雨
　　次韵徐审知寄赠古句
　　倦游厯落三载中重来触事多不同旧交云散隔山岳在者一二莫我从新知喜获徐孺子年少已有诸老风譬之宝劒虽尚伏清夜徃徃舒长虹惟君家学故有宗念我早日尝登龙周旋何止道畴昔玷缺便拟相弥缝分擕转眄且十日梦寐尝若见徳容要裁短章寄离阔抒思苦穷无由丰新诗忽来堕我侧句法沈稳字亦工寂寥此道几欲息文纵在人非雄吾君嗜好乃如此谁为冀北真羣空我今百不一称意顾赖交友忘终穷兹焉得君益足贺自起酌酒浇块胷滔滔原从滥觞至君其勿惮寻尺庸异时相见定刮目敢作呉下旧阿防因君我亦事穮萒瘠卤要使成千钟
　　呈审知
　　去年别君重九日君时痁作卧一室许我为我一入山人事好乖言竟食一官我落江之西每附书来必以诗宣心冩妙无不尽知君不累寒与饥念君见君何由得江西水深波浪阔无何奄忽室人防繋舟复在南山侧君来见我顔色好不但文章能合道信知木润山有辉盎背晬然眸子了向来之所未见书向我诵读如贯珠有时举问不知对汗为浃背口輙呿嗟我忝惟十年长学业无功时既徃羡渠松栢拱把姿絶胜樗栎高寻文一官羁我端何为投劾归来亦未迟岂惟问字当载酒傥复借书仍一痴
　　呈叶懐宁陈参军章簿公
　　潜山皖山烟昏山城索莫少所亲令君邀我入山去复道山流方四奔侧闻剥啄来叩门疑匪索我云见存已焉一见即倾倒乃与诸刘相弟昆因君又来惊坐陈吾尝同寮义世敦不惟邂逅索诗卷更复追随擕酒尊
　　呈任邕州诏子言
　　清江江上贤大夫我所识者向杨胡盘园近説在城郭使君政剖邕州符笑谈虽阻亲顔色新诗徃徃流传得岂知舟楫复江湖飘飘又堕清江侧向来一识苦无因兹日何縁得造门要题诗句道所以行色苍茫难具陈盘园已成十年隂使君二毛殊未侵平生慷慨功名事切勿恋此成遐心
　　用前韵呈硕父昆仲
　　嗟我失脚堕棘榛寸歩有若千里行穷山自防数椽屋便认懐玉为里门扁舟泛从呉楚转逺游欲赋惭无文他乡喜见两表弟把臂劳苦仍如勤夜窻欵坐屡续灯有酒更倒樽如岑祗今一笑莫轻失转首便恐成后今要知后防渺何许慷慨忍对临风襟故家如子未多有立身行已须自钦不惟门戸在所寄异曰亦足张吾军曽季明经过相见闻寿冈先生挂冠之报且承动静因其归赋古句寄呈用坡谷赠王庆源韵
　　夫子文章何所如高处直命骚为奴世人共诵词人赋不道雕虫羞壮夫儿时闻公芗林社既见则喜已白须公亦与我自言志笑谓此客向来无昨传得官王都且复将试齐相壶岐江严湍浪饶舌【顷闻公除车辂院有寄公诗云尝评峡江上山水似严湍】爱公愿公吾道扶今知谢事归悬车食可无肉寒须襦再三问公近起居复道今腴非昔癯君今好去相与娱马牛宁得加我呼絶代幽居在空谷市门三五方当垆
　　戏呈喻叔竒丈
　　平生喻工部许我诗盟与迩来每见每怱怱倚赖深春间归路问我自行何所去告以吴门当小住问公公有故人否为我畧营薪水助欣然恵我书一纸为我殷勤谈所以我云素书难送汝并复因之陈骩骳公言于我则厚矣枫落吴江自为累幸逃乌有一先生犹胜东城老居士
　　坐间呈曽防度兼属陈明叔
　　三年几度江天阁我尔相看两牢落江山好处欲题诗下笔逡巡媿吾弱诗中最爱曽赣丞恨渠不来俱此登今最驱车叩吾门寒温未了先觅君乃知吾人同臭味识面闻风总相契一杯聊尔劳江山向来郁郁今开顔留清江蒙简兄寿玉徐兄思叔皆以文卷宠敎愧未有以谢又承寿玉枉示古句仍用鄙韵谨次韵并呈二兄
　　客亭何以祛暑溽一时顿有此两玉逃虚不用听跫然医俗宁须更栽竹平生韦布困蓝缕敢并竒文森绮縠爱而防丑反誉我恵以大篇仍短幅颇思浃日相就谈应对先生媿空腹奈何别棹复催去一日十日寒且暴两君如此尚场屋吞舟讵可寻常渎怅子薄官亦碌碌政坐家贫耕不足
　　二日晚得少空偶阅杜集无何坠火焚者数叶谨成古句致愧惜之意呈明叔仲威
　　去年防齧涪翁文今年火攻少陵诗虽云成毁有定数天意于此可逆知我之所嗜何足计上有先墨顔之姿况渠诗本贯忠义在处神物宜护持向来一字且莫补脱此千百何繇追我诗不工空自欺天意岂欲警戒之不然身当贫到骨俱应蓄此瑰玮词又疑风来劝勤读邂逅俾之遭祸竒平生学易未有得损益二卦须湛思诗成书以示我友不惟自讼仍求规
</div>
    <div class="pagination">
<a href="乾道稿淳熙稿章泉稿_page8.html">上一页</a><span>...</span><a href="乾道稿淳熙稿章泉稿_page4.html">4</a><a href="乾道稿淳熙稿章泉稿_page5.html">5</a><a href="乾道稿淳熙稿章泉稿_page6.html">6</a><a href="乾道稿淳熙稿章泉稿_page7.html">7</a><a href="乾道稿淳熙稿章泉稿_page8.html">8</a><span class="current-page">9</span><a href="乾道稿淳熙稿章泉稿_page10.html">10</a><a href="乾道稿淳熙稿章泉稿_page11.html">11</a><a href="乾道稿淳熙稿章泉稿_page12.html">12</a><a href="乾道稿淳熙稿章泉稿_page13.html">13</a><a href="乾道稿淳熙稿章泉稿_page14.html">14</a><span>...</span><a href="乾道稿淳熙稿章泉稿_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
