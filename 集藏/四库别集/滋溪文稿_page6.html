<!DOCTYPE html>
<html>
<head>
    <meta charset="UTF-8">
    <title>滋溪文稿 - 第 6 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滋溪文稿 - 第 6 页/共 29 页</h1>
    <div class="content">
　　故国子助教、赠太常礼仪院判官西林先生李君謌诗若干首，其子浙东佥宪好文将刻梓以传于世。天爵昔游成均，侍先生馆下，故佥宪以序属焉。
　　夫自汉、魏以降，言诗者莫盛于唐。方其盛时，李、杜擅其宗，其它则韦、柳之冲和，元、白之平易，温、李之新，郊、岛之苦，亦各能自名家，卓然一代文人之制作矣。我国家肇定河朔，有若金进士元公好问独以文鸣，謌诗最其所长。及严侯兴学东方，元公为之师，齐、鲁缀文之士云起风生，以词章相雄长，而阎、徐、李、孟之徒世所谓杰然者也。诸公进用于朝，遂掌帝制，专文衡，一时新进小生争趍慕之矣。西林先生其家大名，幼为古学，习六经百家之说，诗则取法于唐，于近世宋、金诸作未遑学也。盖其为诗兴寄高远，托诸讽议，不为空言，欲有补于世教。是故读蚕灾谣则有忧世恤民之志，读修乡校诗则惜一世人材坏于刀笔之末。及送其子赴乡举也，则勉以问学，勿速成名，盖忠厚恻怛，忧思深远，隐然着于文辞。视彼连篇累牍第咏风云之状者，大有径庭矣。
　　初，先生为大名、广平郡文学凡十余年，大德末，始至京师。由公卿荐，命教国子。又六七年，归老于家。平居循循，不见喜怒，唯以经术教授为业，暇则长歌雅曲，吟咏性情以自适，未尝希世钓名以苟进取，盖有古君子之风焉。当是时，翰林应奉王伯益者，与先生居同乡郡，交最善，诗尤清丽闲远，亦以不阿世好而卒。呜呼，自昔君子沈抑下僚，用不极其材，曷可胜数。独其文章犹克表见于后，方之富贵赫奕与草木俱腐者，相万万也。佥宪举进士，礼部荐名第一，历官词林、奉常、成均，擢拜御史，以文学称于时，盖其家庭传授有所本云。至元五年龙集己卯六月壬寅，嘉议大夫、江北淮东道肃政廉访使苏天爵序。

　　△齐乘序 

　　齐乘六卷，故兵部侍郎于公志齐之山川、风土、郡邑、城郭、亭馆、丘垄、人物而作也。古者郡各有志，中土多兵难，书弗克存。我国家大德初，始从集贤待制赵忭之请，作大一统志，盖欲尽述天下都邑之盛。书成，藏之秘府，世莫得而见焉。于公生于齐，官于齐，考订古今，质以见闻，岁久始克成编，辞约而事核。公在中朝为御史、宪台都事、左司员外郎，终益都田赋总管，以文雅擅名当时。既卒，其家萧然，独遗是书于其子潜。余官维扬，始得阅之。
　　呜呼，齐地之强，民物之伙，自古然也。桓公任管仲以成霸业，圣人尝称其功，谓一变能至于鲁。后世去古虽远，山川郡邑犹存，革其俗以化其民，独不在夫上之人乎！当汉之始，兵戈甫定，曹参为齐相，师礼盖公，以清静化民，齐乃大治，兹非其效欤。今齐为山东重镇，所统郡县五十有九，宦游于齐者获是书观之，宁无益乎！予于于公之言重有感焉。谓三代、两汉人材，本乎学校之教养；谓风俗自汉、晋以降，愈变而愈下。美昔人之赈饥有道，叹近世之采金病民。以稷下学术流于异端，以海上求仙感于神异。斯亦足以慨公之志矣夫。公讳钦，字思容，益都人。潜擢南行台掾云。至元五年己卯冬十月丙戌朔，赵郡苏天爵序。

　　△御史中丞马公文集序 

　　昔者仁宗皇帝临御天下，慨然闵习俗之弊于文法，思得儒臣以图治功。诏兴贡举，网罗俊彦。故御史中丞马公首应是选，入翰林为应奉文字，与会稽袁公、蜀郡虞公、东平王公以问学相淬砺，更唱迭和，金石相宣，而文日益奇矣。未几，擢拜御史，劾权贵人擅弄威福，遂罢相位。久之，其人再窃政柄，左迁公尹县开平，实欲深中伤之。公退耕浮光之野，泊然不以介意。权贵人死，复入翰林为待制，迁直学士。训诰、誓命，温厚典则，有西汉风。在礼部为尚书，两司贡举，选士专求硕学，崇雅黜浮。至顺天子亲见郊庙，祼献礼文，多公裁定。及为台臣，端重正大，百辟镇肃。议论廊庙，有关于治体，一时荐拔皆重厚清慎之士。公少嗜学，非三代、两汉之书不观，文则富丽而有法，新奇而不凿。诗则接武隋、唐，上追汉、魏。后生争慕效之，文章为之一变。公之先出雍古部族，世居天山。殆入中国，数世宦学不绝，至公位益光显。
　　呜呼，我国家龙奋朔土，四方豪杰咸起而为之用，百战始一亟夏。干戈既辑，治化斯兴，而勋臣世族之裔，皆知学乎诗书六艺之文，以求尽夫修身事亲致君泽民之术。是以列圣立极，屡降德音，兴崇庠序，敦延师儒，非徒为观美也。至于仁皇，始欲丕变其俗，以文化成天下，猗欤盛哉。观公治行卓伟若此，则祖宗取材作人之效，岂第文辞之工而已。虽然，非此无以表公之蕴。公既没，其从弟察院掾易朔出公诗文若干篇，合天爵所藏，共若干卷，请于中台，刊诸维扬郡学。呜呼，览者尚能考公之行也夫。至元己卯冬十一月朔，赵郡苏天爵序。

　　△曹南李时中文稿序 

　　客有示予文一编者，读之，辨博宏衍，若无涯涘，盖本诸经以为辞，非空言以自诡者也。予亟问之。客曰：「曹南李时中所作。」予曰：「宜其然。」盖时中少学于稾城王祁京甫，京甫则临川吴先生之高第弟子也。初宣慰使珊竹公延导江张氏于仪真诲其子弟，张氏没，复延吴先生为之师，故真、扬间学者甚盛。京甫既传其师说，开门授徒，时中尤知名于时者也。呜呼，昔宋之季，文日以弊，而江、淮俗尚武侠，儒学或未闻也。国家既一四海，儒先君子作而兴之，独以经术训诸其人，宜其讲授渊源之有自欤。时中为人，沉潜缜密，读书刻苦，不急一时之誉而誉日彰。久之，大臣有知其贤者，荐之于朝，得为校官。又辟掾行省。不乐俯仰，辄弃去，盖昂然特立之士也。延佑、至治间，吴先生两被召命入朝，道出真、扬，馆于时中之家，时中受教益多。惜乎蕴其材能，弗克表见于世。予官淮东，访求士之贤者，得数人焉，时中其一。每叹去世之蚤，不及与之讲所学也。后之读其文者，尚及识时中之志矣夫。

　　△蔗斋诗集序 

　　故辽东廉使荆公有诗若干篇，其孙晋陵县尹思德板行于时。公之从子右卫屯田千夫长讷授天爵读之，且曰：「叔父行事粗见于斯，幸序而发焉。」
　　昔在世祖皇帝，一时侍从之贤，今不及见矣。公少学于翰林李公冶，至元初来游京师。左丞张忠宣公方在中书，以荐贤为己任，与公语，奇之，馆于家塾，命读所未见书。岁余，忠宣荐公于秘书焦公，补兴文署校理。寻又荐于符宝董公，遂为符宝局直长。局升为典瑞监，就用为丞，为少监，又迁太监。久之，拜淮东道提刑按察使。会改肃政廉访，公仍为使。按行属邑，风化肃清。元贞初，改使辽东。以谋葬告归，老于家。公在典瑞凡十三年，未尝别迁他官，盖上以符玺国之重器，必得儒臣忠清慎密者司之。公与王文恭公思廉实为同列，上命近侍以为师表焉。巡幸搜畋，公皆扈行，以是屡承眷顾。尝从猎三不腊，风雪暴作，上念公等不能寒饥，召入虎帐，赐酒及食。殆从征叛王于山北，还至隆兴，时已八月。上闻畿甸禾稼禾获，遂复北行。是皆见于公诗可征者也。又尝读公荐平章武宁正宪王书，有曰：「曩者奸臣恃势作威，烈于猛火，众莫敢言。近侍彻理不避雷霆之威，昧死论列，竟使伏辜。某与彻理同为从官，第知其进止有常，取与不苟，至是又知其敢言也。今彻理列官闽省，独俾一方受其利益，宜置朝廷，朝夕献纳，赞成天下之务，其为利益不亦博哉。」此公官淮东时所上也。夫以世祖圣明天纵，又得左右从臣匡辅启沃若此，则当时治化之隆岂偶然哉。呜呼，自昔国家慎选侍御仆从，以旦夕承弼厥辟，盖以此也。
　　天爵少时尝闻故老言至元政治人材之盛，今读公诗尚得其一二焉。传曰：「诗可以观」，岂不益可信欤。公讳玩恒，字文纪，赵之宁晋人。蔗斋其自号也。至元六年庚辰二月既望，嘉议大夫、枢密院判官苏天爵序。

　　△御史中丞魏忠肃公文集序 

　　古之君子以言为职者，正己正言，无讽无显，主于理胜而已。故国宪以之而振肃，治化以之而清宁，善人足以有立于世，不善者闻风斯引退矣。天爵伏读顺圣魏公之文，其尚有以征焉。
　　公以前朝故家，述其父祖遗业，声誉着闻。中台既立，辟公为掾，陈书辞不应。其说曰：「昔程颢为御史，进言于朝：使臣拾遗补阙，裨赞朝廷则可；使臣缀拾臣下短长，以沽直名，则不能也。」未几擢拜御史，知无不言。谓：「朝廷之礼不可不肃，天下之法不可不立，礼不肃则华夏无所瞻仰，法不立则臣民无所持守。」及其进为佥宪副使、治书侍御史、中丞，终始不离风纪。其执法严重，务存大体，俨然人望而畏敬焉。世祖御极，思得俊贤，布列有位。尝命公访求人才如魏征者，公对曰：「天下未尝乏才，顾用之何如耳。且征之为征，以太宗能听其言也。不然，征虽忠直，将何所施。」当是时，国家图治方急，求言甚切，盖欲敷宣政教，休养黎元，至于是非与夺，则一归之公议。一时中外居言责者，大抵多文学老成之士，若浑源雷公膺、武安胡公祗遹、汲郡王公博文、王公恽、东平张公孔孙、徐公琰及公等是也。传曰：「不有君子，其能国乎。」呜呼，前辈风烈日远，后学因其语言文字，犹能想见一二。然公之学本诸春秋，春秋之书褒善贬恶，公天下之心也。览者能以是求之，则庶几矣。
　　公卒后二十年，仁皇兴念故老，制赠公通奉大夫、河南行中书省参知政事，追封巨鹿郡公，谥忠肃云。至正元年八月庚申，正议大夫、参议中书省事赵郡苏天爵序。

　　△送察君白赴广西帅府经历序 

　　世尝患才之不足于用者，非天不生才于今也，或教养未至不足以致之，或见闻未周不足以识之。天下之才，始隐而弗彰矣。至正二年，予参湖广省政，询诸僚属之中，而得管勾察罕不华君白，信天下之美材也。君白朔方贵族，从亲官江南，三以进士中乡贡选，复以特恩教授江阴，掾浙西宪司，佐平江幕府。发言制行，甚有可观，治剧剸烦，益有余裕。是年广西用兵，省檄君白往籴兵食，财省而民弗扰。明年，诏省宪调广海官，众拟君白长帅府幕。故事，得先之官。征予言以为别。昔者祖宗戡定中夏，一时国人咸起而为之用，质厚而材良，敦重而正大，征谋治法，左右先后，弼成太平之业者，非偶然也。海宇既宁，宪度斯举，长育当尽其方，砥砺宜有其具，然后贤能彬彬出为时用。观乎君白之才猷，其有关于世道矣夫。然而中州内地，耳目所及，朝廷政令之所先焉，而犹选贤任官，以治其民。矧荒边异域山区海陬之间，北去京师万里之远，民物雕瘵，居有文移召发之警，行有战攻馈饷之劳。而怀柔抚绥之责，赞协尽诺之宜，苟不慎择其人，何以敷宣天子之德服远人乎，此诸公所以力荐君白者也。君白昔尝亲履其地，周知一方利病，他日报政而还，余益信其才之为不可及矣。

　　△浑源刘氏传家集序 

　　先王之世，道德同而风俗美，故其政教行于天下，莫不身修而家齐，礼明而乐备。去古既远，政教渐微，岂惟士之学行不能世其家，而有国者亦弗克维持其治化矣。然而数百年间，士之持身慎行以诗礼操义相传，宁无一二可述者乎？若汉之袁氏、杨氏，唐之柳氏、穆氏，家范之严，风槩之高，有以厉天下，矫异世，故史氏载之以为训焉。
　　湖广行省检校刘君之彦辑其先世谱牒言行来告曰：「吾家浑源，传九世，阅二 【 「二」原作「一」，据李氏钞本、适园本、徐刻本改。】 百余年。其在于金举进士者八人，际遇圣朝仕者若干人。然官虽不甚显，而文学风谊见称于大儒先生，可考不诬。念宗族昆弟散居四方，故辑录为书，俾谨藏之，庶不失坠先训。公其序而传焉。」余闻古之君子不以名位崇高为贵，而惟节义风槩之为尚也。故曰：富与贵是人之所欲也，不以其道得之不处也；贫与贱是人之所恶也，不以其道得之不去也。其审富贵而安贫贱如此，浑源刘氏其庶几乎。金之初年，士大夫乘时以干名，依势以取贵，无何羣小相倾，卒陷于祸。南山翁方以清修文雅著名于时，用则出而应之，否则安其所守，不见喜愠。而词学之懿，操行之洁，传诸其家以及其乡人者，终金之世，云、朔诸郡文献相望，大抵多翁所感发也。其子翰林继之，家学益修，居官廉平。恒慕黄叔度、郭林宗为人，萧然有高世之志，徜徉西岩泉石之间而佚老焉。后之人皆世其学，厉其行，未尝趍势干名，以苟富贵。则能传家保族，固其宜哉。
　　呜呼，前代名门巨室泯没无闻者多矣，盖非祖考积德累行倡之于其始，子孙读书立身承之于其后，孰能传绪历次于久远欤！昔金盛时，公卿将相隆名极位，赫然震耀。曾无几时，声迹俱灭，甚者或无以为继。而刘氏独能以诗礼操义，保其世德若此，览者其亦有所感而兴起矣。至正三年癸未冬十月癸巳朔，中奉大夫、湖广等处行中书省参知政事赵郡苏天爵序。

　　△禹柏诗序 

　　汉阳府太平兴国寺有古柏焉，相传大禹所植。眉山苏公为诗倡之，世遂信而不疑。往年予按部至郡，因即所谓禹柏者观之，枝干之昂藏，颜色之苍古，雨露之所滋润，风霜之所匽薄，非数千百年岂能成此嘉树乎。间读禹贡至「导嶓冢，至于荆山、内方，至于大别」，则圣人八年于外，跋涉山川，以拯民溺，以奠民居。及登大别之山，观江、汉之会流，尚可得而征焉。昔召伯循行南国，舍于甘棠之下，后人思之，惜其树而不忍伤，诗所谓「勿翦勿伐」者也。夫古人布政所息之树而犹爱护咏歌若此，况圣人所封植者欤。考之于诗，有曰：「新甫之柏。」而荆州所贡，则有杶栝柏焉，独禹所植者无所考见。然则古今诗虽不同，其为怀人思古之作，又岂异哉。今自眉山公以下，得诗若干篇，府判哈剌台德卿，名进士也，将帅寺僧刊布四方。览其诗者，当思圣人抑洪水之功，勿徒咏叹其树而已。

　　△伊洛渊源录序 

　　伊洛渊源录者，新安子朱子之所辑也。朱子既录八朝名臣言行，复辑周、程、邵、张遗事以为是书，则汴宋一代人材备矣。天爵家藏是书有年，及来鄂省，谋于宪府诸公，刊置郡学，与多士共传焉。
　　间尝诵程子之言曰：「周公没，百世无善治；孟轲死，千载无真儒。」盖治不出于真儒，虽治弗善也。自圣贤既远，治教渐微，汉、唐数百年间，逄掖之徒岂无名世者欤！盖溺于词章记诵之习者，既不足以知道德性命之原，訹于权谋功利之说者，又不足以求礼乐刑政之本。此教之所以不明，治之所以弗古若也。宋氏之兴，儒先挺出。周子得不传之学于图书，阐发幽秘。二程子扩大而推明之，穷理致知，以究其极。邵子、张子则又上下其论议。然后天理之微、人伦之着、事物之众、鬼神之幽焕然复明于世。一时及门之士，讲明正学，风采言论，各有所传。朱子悉登载于是书，以为训焉，其有望于天下后学，可谓至矣。盖自古为政者，必明道术以正人心，育贤材以兴治化。然则是书所述，其有关于世教已夫。
　　昔我世祖皇帝既定天下，惇崇文化，首征覃怀许文正公为之辅相。文正之学，尊明孔、孟之遗经，以及伊、洛诸儒之训传，使夫道德之言，衣被四海。故当时学术之正，人材之多，而文正之有功于圣世，盖有所不可及焉。逮仁庙临御，肇兴贡举，网罗俊彦。其程试之法，表章六经。至于论语、大学、中庸、孟子，专以周、程、朱子之说为主，定为国是，而曲学异说，悉罢黜之。是则列圣所以明道术以正人心、育贤材以兴治化者，其功用顾不重且大欤。夫伊、洛之书固家传而人有之，然学之者欲以见诸实用，非徒诵习其文以为决科之计而已。尝即是书而考之，谓人君当防未萌之欲，辅养君德要使跬步不离正人；谓一命之士苟存心于爱物，于人必有所济；则正主庇民之道，岂有外此者乎！谓杀人以媚人，吾不为也；谓荐士当以才之所堪，不当问所欲；则慎刑官人之法，岂有不本于此者乎！其它一言行之嘉，一政令之善，莫不皆可以为法焉。读者能即是而求之，本乎圣贤修己之学，自不溺于词章记诵之习；明乎圣贤治人之方，必不訹于权谋功利之说。庶几先儒次辑是书，有望于后学者哉。盖学问之传授，不以时世而存亡；师友之渊源，不以风俗而间断。然而巽懦无志者不足以有望，必得豪杰特立之士，观感兴起，知求圣贤之学而学焉，则真儒善治之效可得而致矣。至正癸未十月既望，赵郡苏天爵书。

　　△太子赞善同公文集序 

　　古之君子，道积于躬，行修于家，号称一乡之善士者，固有之矣。及其至也，称于一国焉，又称于天下焉。其没于世，则善言懿行，忍使湮晦而弗传欤。天爵早岁居于京师，凡四方之士文学节行着于州闾者，未始不闻其名焉。若故集贤学士萧贞敏公、太子赞善同文贞公，则尤士君子所喜称道者也。夫二公生逢国家之治平，亲承文献之绪余，深居而简出，惇行而慎言。处于家庭则肃然以庄，接于乡党则熏然以和。远近学者之及门也，则授之以经；台省名公之造其家也，则交之以礼。故小大敬服，而声闻日以彰矣。自昔关辅风土厚完，人材朴茂。洪惟世祖皇帝始以潜藩分地，请命故相廉文正王为宣抚使，乃辟覃怀许公为之提学，以兴庠序，以育贤材，以美风化，其规摹弘远矣。当时儒宿，磊落相望。至大德、延佑之际，则有若贞敏、文贞二公者出焉，风采凛然，倾动海内。于时朝廷方兴文治，登用老成，屡以尊官显爵即其家征起之。间尝一至京师，深欲推明其学，未久，移书庙堂，辞疾而归。雍容乎道义之盛，审度乎出处之宜，是岂遗世绝人、索隐行怪者之流欤？
　　至正四年春，天爵来官于秦，方将考求诸老言行而表章之，俾多士以为矜式。会御史观音宝、潘惟梓以文贞遗文来上，请刊布于江、淮郡学。天爵再三诵读，爱其词淳而义正，信乎有德者之有言也。呜呼，迩年以来，中原耆旧相继沦逝，流风余韵日远日亡，独赖其语言文字尚能稽其一二。善哉，御史之有是请也，岂惟使关辅之士企其风节学行而有所兴起已夫。至于贞敏之文，散逸无几，将与文贞之孙再思等采而辑之，共广其传焉。中奉大夫、陕西诸道行御史台侍御史赵郡苏天爵序。

　　●滋溪文稿卷第六 

　　序二 

　　○序二 

　　正学编序 
　　济阳文会序 
　　宋正献文集后序 
　　宋翰林文集序 
　　送韩伯敬赴杜浦廵检序 
　　靳先生诗稿序 
　　曹先生文稿序 
　　至元新格序 
　　两汉诏令序 
　　性理四书序 
　　訾君孝义诗序 
　　送刘德刚赴三尖寨廵检序 
　　江西佥宪张侯分司杂诗序 

　　△正学编序 

　　儒者之学，祖述圣贤之所传，考求经传之所载，端本以正人心，立教以化天下，有若鲁斋先生许文正公其至于是欤。至正四年春，天爵忝官西台。三月，帅御史敦劝郡学。四月，谒鲁斋祠，命山长祁文思辑录先生褒封之制、奏对之书及其哀诔之文，号正学编，刊布以式士类。
　　夫天将定一函夏，跻世隆康，则生文武神圣之君为斯民主，又必有道德中正之臣以辅相之，然后明道术以叙彝伦，兴礼乐以敷治化。伏覩世祖皇帝之所以为君，鲁斋之所以为臣，其有见于斯欤。故朝廷公卿之上，郡县庠序之中，皆明夫易、诗、书、春秋、论语、孟子之文，以敦夫君臣父子夫妇兄弟朋友之典，曲学邪说悉罢黜之。今稽是编，文正之为学也，精思苦索以求其所未至，躬履实践以行其所已知，识儒先传授之正，辨异端似是之非。其被召而立于朝也，严乎出处之义，尽其事上之礼。谓国家居中土当行汉法，则历年多而可久；治天下定其规模，则事有序而不紊。本之于农桑学校以厚民生，辅之以典礼政刑以成治效。盖欲君之德比于三代之隆，民之俗登于三代之盛者也。呜呼，先生德业若此，非学术源流之正乎！是学也，伊、洛、洙、泗之学也。自圣贤既没，正学不传，秦、汉以降，学亦多岐矣。或以记诵词章为问学之极致，或以清虚寂灭为性理之精微，或以权谋功利为政事之机要，是皆非学之正，此道之所以弗明、世之所以弗治也。不有儒先君子探其原而启其途，端其识以正其趣，则士将伥伥然无所依归。览是编者，盖知夫学术源流之正矣。临卭魏文靖公生宋之季，每以世道下降、士习愈卑深慨叹焉。其曰：「记问，学之末也，今非圣贤之书而虞初稗官矣。虚无，道之害也，今非佛、老之初而梵呗土木矣。权利，谊之蠧也，今非管、晏之遗而锥刀毫末矣。」魏公斯言，岂特一时之所当忧者乎！
　　呜呼，先王经世之志，儒者有用之学，久不着于世矣。世祖临御，方大有为，鲁斋以真儒之学，启沃弼正，俾圣贤之道，昭明于时，诗书之泽，衣被于世，斯则有功于今日之大者也。是以封爵之崇，从祀之典，百世之公论，终不可诬。当是时，有祖苏、张纵横之术，钩距揣摩，欲以利害动朝廷，智术操天下。赖天子明圣灼知，奸邪随殄灭之。或者犹欲踵其余习，盗名欺世，是亦弗思之甚也。列圣继作，文治休明，儒者之学，益见于用，而鲁斋扶世立教之功，不可及矣。
　　维昔书院之建，盖以先生首应聘召，见世祖于六盘，被命教授京兆子弟。考论是邦师友渊源，实有所自。诸生游息于斯，读圣贤之遗经，考儒先之言行，庶能正其趋向，感而兴起已夫。是岁秋八月，后学苏天爵序。

　　△济阳文会序 

　　济阳之士读书永安僧舍，缉为贡举之文，月再会焉。或文义字书之讹，亦各有罚，必欲词章程序期于中选，其志亦可尚哉。我国家奄有中夏，治安日久，始议设科取士。其为制也，询之孝弟信义，盖欲其行之有常；试之经义疑问，盖欲其学之有本。继以古赋诏诰章表，欲其敷扬宏休，以备代言之选；策以经史时务，欲其经济斯世，发为有用之学。是则朝廷设科取士之意，诸君子其亦思之否乎？且济阳介于齐、鲁之间，圣贤德化之所被也。邑之先进有若故翰林学士杨文安公，雅德懿行，为世师表；故河西佥宪程君，今江西省掌故王君，皆由进士入官，焯有声誉者也。诸君子接于师友之见闻，考诸文献之原委，振励愤激，讲明正学。他日荐名春官，仰副国家求贤图治之美，岂徒曰文辞之工而已乎。集贤侍讲学士、通奉大夫、兼国子祭酒赵郡苏天爵题。

　　△宋正献文集后序 

　　国子祭酒宋公既卒，制赠翰林直学士、范阳郡侯，谥正献。其弟翰林修撰褧次辑遗文为四十卷，将板行之，家贫不克。御史共以为请，遂命江陵宪刊诸学宫。
　　公生京师，早从亲官江南，留落江、汉间最久，学日益富，文日益奇。延佑初，北还，声闻隐隐动台阁。一时名卿若清河元公、济南张公、东平蔡公延誉不容口，乃擢高科，历显仕。方期大用，而公卒矣。呜呼，天之生材固为世用也，或弗究厥施而遽夺之，岂公之不幸耶，世之不幸耶！自昔燕、赵山川风气雄浑奇伟，豪杰之士往往出于其间，故材气强毅，不随世俯仰。公之文辞高古，务出于己，每叹近世文气骫骸为不足尚也。国家设都于燕七十余年，人物生于兴王之会，奋立事功列官将相者盛矣，而问学文辞之懿若公者，几何人哉！
　　公之行已大节具翰林谢公之铭章，然尚有可称者，而众或弗察也。当天历初，公移疾家居，殆及百日，凛凛乎死生祸福，不能怵也。及至顺中，儒者以才华相夸尚，咏謌治平，以需进用，公独退然如不能言。此其胷中所蕴，岂区区文士所能及哉。天爵昔官六察，尝以士气不振，荐公可教冑子，庶几作新士类。朝廷輙从其言。未几公卒。江陵公所旧游，流风余思，犹有存者，文字之传，将及四海矣，读者尚能兴起也夫。

　　△宋翰林文集序 

　　延佑中，朝廷大兴文治。予友宋显夫从其兄诚夫自江南来，出其橐中诗文若干篇。一时学者共传观之，公卿大夫争识其面，而大宋、小宋之名隐然传播于京都矣。未几，诚夫果魁多士。久之，显夫亦赐同进士出身。初，显夫兄弟从亲宦游于江、汉之间，日益贫窭，衣食时或不充，故其为学精深坚苦，下至稗官传记，亦无不览。诗尤清新飘逸，间出奇古，若卢仝、李贺之流，盖喜其词以模拟之。及闻贡举诏下，始习经义、策问。既擢科第，遂入馆阁为校书、编修、修撰、待制，又尝为太禧掌故、中台御史、山南佥宪，最后由国子司业入翰林为直学士。至正丙戌之春，年五十三以卒，谥曰文清。诚夫累官至礼部尚书、国子祭酒，谥曰正献。始者诚夫之卒，显夫属予序其文后。今显夫之亡，其子国子生吁复汇其稿征序于余。夫宋氏文学之伟，固不待予言而传也，第念伯仲方以才能进用于时，用不极其至，相继沦逝，此中外有识之士重悼惜也。
　　昔者仁皇开设贡举，本以敷求贤才，作兴治化。今观累举得人之盛，或才识所长裨益国政，或文章之工黼黻皇猷，议者不当尽以迂滞巽懦诋訾之也。呜呼，去古虽远，士之卓然能有所见，毅然能有所守，又岂无其人哉。彼或訹之以利害，视之以祸福，事弗合义，言不中度，诡随而妄作者，亦有之矣。显夫学识持守逈与流俗不同，斯其兄弟平昔讲于家庭，而世人或不能尽识也。予以交游之久，故深知之，知之深则其哀之也切。是则国家承平百年德泽涵濡，而庠序乐育多士之功，岂第求其文章言语之工而已。显夫家本京师，故题其集曰燕石云。至正六年冬十月朔，集贤侍讲学士、通奉大夫、兼国子祭酒赵郡苏天爵序。

　　△送韩伯敬赴杜浦廵检序 

</div>
    <div class="pagination">
<a href="滋溪文稿_page5.html">上一页</a><a href="滋溪文稿.html">1</a><a href="滋溪文稿_page2.html">2</a><a href="滋溪文稿_page3.html">3</a><a href="滋溪文稿_page4.html">4</a><a href="滋溪文稿_page5.html">5</a><span class="current-page">6</span><a href="滋溪文稿_page7.html">7</a><a href="滋溪文稿_page8.html">8</a><a href="滋溪文稿_page9.html">9</a><a href="滋溪文稿_page10.html">10</a><a href="滋溪文稿_page11.html">11</a><span>...</span><a href="滋溪文稿_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
