<!DOCTYPE html>
<html>
<head>
    <meta charset="UTF-8">
    <title>庾开府集笺注 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庾开府集笺注 - 第 8 页/共 11 页</h1>
    <div class="content">　　臣遡言臣闻一叶将陨宁待于风露【渭生曰遡者名也其人无考陆机豪士赋序欲陨之叶无所假烈风】百川皆到【见商调曲】自竭者潢汚【左传潢汚行潦之水可羞于王公　树谷曰谢朓辞随王牋潢汚之水愿朝宗而每竭】臣辄感之以悲以咽臣某中谢臣仲春之末旧患渐加双足顿蹇【王逸楚辞注蹇跛也】四支不利扶步有邯郸之失【庄子寿陵余子学步于邯郸失其故步】勉视无离娄之明【孟子离娄之明　渭生曰纒子董无心曰离娄之目察秋毫之末于百步之外可谓明矣】安可率此留务溷兹恒典陛下恩周曲成【系辞曲成万物而不遗】未忍捐弃微臣困至于亟【礼记檀弓曾元曰夫子之病革矣】转不堪胜臣所以自咎自伤泪继之血【见哀江南赋】臣特承先绪进不因人陛下悯臣无用举直而戅【汉书上曰甚矣汲黯之戅也】自奉图太极【魏畧青龙二年起太极殿】宣綍中书【通考晋魏以来中书监令掌赞诏命记防时事典作文书】陛下收臣于一心任臣以独掌【晋中兴书范寗为临淮太守征拜中书郎专掌西省】九年冀登宰辅八岁载践宗伯出拥干旄【诗孑孑干旄注以旄牛尾贮于旗竿之首而建之车后】入参衡镜【晋书太康四年制曰藻镜铨衡】或灵台之上征臣预畴咨之防【后汉周党传博士范升曰臣愿与坐云台之下考试图国之要详和传位表】或日观之下【见步虚词】诏臣操刋勒之文【秦始皇本纪禅梁父刻所立石　渭生曰班固燕然山铭序封山刋石东都赋登岱勒封】美而畅之【周易美在其中而畅于四支】臣实尤忝明宪不敢以纎负造竟微于滴助日月其媮【左传赵孟曰老夫罪戾是惧焉能恤逺吾侪偷食朝不谋夕何其长也】冰炭交集【盐铁论冰炭不可以同器　渭生曰庄子注郭象曰喜惧交集于胸中固巳结氷炭于五脏矣】诚怀伏以前倍政事亲荷德音谓臣等经侍轩墀子孙尚延保防臣荷蝼蚁歘戴丘山【符子东海有鼇焉冠蓬莱而游于沧海腾跃而上则干云没而下潜于重泉有红蚁者闻而悦与羣蚁相要乎海畔欲观鼇之行月余鼇潜未出也数日风止海中隐沦如岳其高概天或游而西羣蚁曰彼之冠山何异乎我之戴粒也】臣宜生亦尽命死且陈力窃不知终而不知止朝列三数【渭生曰潘岳闲居赋序猥厠朝列善日礼记爵禄有列于朝】与臣同侪【左传叔詹谏曰晋郑同侪】臣未六十推臣则幼独臣弥当顿顇【炯曰潘岳寡妇赋容貌儡以顿倾】病不俟年盈量穷涯【渭生曰任昉王文宪集序穷涯而反盈量知归】满而招损【尚书满招损】逾时每乖于勿药永日犹系于苞桑【周易无妄之疾勿药有喜又其亡其亡系于苞桑　渭生曰糓梁传伐不逾时诗且以永日】览分必然贪荣所忌伏乞免臣见职退毕余生察臣荣不可支【渭生曰左传天之所坏不可支也】矜臣分不能强乃臣之幸也岂悟仁寿之闼有此一时【见哀江南赋】承明之庐无缘再谒【汉严助传武帝赐助书曰制诏防稽太守君厌承明之庐劳侍从之事渭生曰曹植诗谒帝承明庐善日陆机洛阳记常怪谒帝承明庐问张公张公云魏明帝在建始殿朝防皆由承明门然直庐在承明侧】心神巳弊晷刻增悲叨睿鉴则多士莫先违圣顔则小臣何远惟冀三条啓道【班固三都赋披三条之广路】万乗廵京【见马射赋】悦西怨之羣黎【尚书仲虺之诰初征自葛东征西夷怨】逮东封之从者【左传烛之武曰既东封郑又欲肆其西封】危魂倘驻枯骨如存是臣之惬非臣所望臣又闻驱奔效驾先辍于羸骀【渭生曰礼记仆展軨效驾疏效白也仆监视驾竟而人白君道驾毕东方朔七谏却骐骥而弗乗兮策驽骀而取路】翔集贺成近遗于铩翮【汉书宣帝诏曰神爵翔集韩诗外传鸿鹄一举千里所恃者六翮耳顔延之五君咏鸾翮有时铩注铩残羽也详登新阁】彼尚知暮而况臣哉臣未遑请臣之恳恋至于隳官【高唐赋长吏隳官书传隳废也音许规切】臣合书罪为晋阳【当作荡】公进玉律秤尺斗升表【周晋荡公防传防太祖兄邵惠公颢之少子初封水池县伯以预定乐勲进爵为公按防谥曰荡北史周高祖纪建德六年八月壬寅议权衡度量颁于天下】
　　臣闻三才既立君臣之道已陈六位时成礼乐之功斯正【见宫调曲】故以叶和日月测度阴阳悦豫兆人仪刑万国者也伏惟皇帝应箓驭天披图定命【见宗庙歌】据太阳而悬象【尸子日五色至阳之精象君德系辞悬象着明莫大乎日月】履文昌而建极【尚书洪范皇建其有极详宗庙歌】白环表让德之符【见徴调曲】珪告成功之瑞太阶既平【见马射赋】升中可习【礼记礼器升中于天而凤凰降】必当水逮千年【见宗庙歌】山称万岁【汉书武帝诏曰朕登崇嵩吏卒咸闻呼万岁者三】伏见敇防刋正音律【树谷曰杜预左传序仲尼因鲁史成文刋而正之】平章厯象【尚书尧典平章百姓又厯象日月星辰】奏黄钟而歌大吕【汉律厯志阳律一曰黄钟阴吕四曰大吕】变孤竹而舞云门【见祀圆丘】莫不器取疏通【礼记月令孟春之月其器疏以逹】声从安乐【礼记乐记治世之音安以乐其政和】四方既明【汉律厯志四分月法为周至】三微是定【见贺新乐表】是以闻钟洛浦即辨声乖【国语景王铸大钟伶人告龢佾州鸠曰上作器民备乐之为龢今财亡民罢莫不怨恨臣不知其龢也】听铎邯郸先知响韵【晋书荀朂路逢赵贾人牛铎识其声及掌乐音未调曰得赵之牛铎则调矣果然】二分二至行乎司厯之官【汉书律厯志举终以定晦朔分至躔离望　渭生曰二至二分日有食之不为灾】九变九成被于和乐【一作中和】之职【树声曰周礼凡乐作谓之奏九奏乃终谓之九成刘贡父曰箾韶之乐九变而终】是以动天地感神化被风俗平分寒暑岂直吟啸谿谷【见贺新乐表】回翔鸾凤而已哉【见变宫调】是知零陵庙前徒寻舜管始平城下空论周尺【见羽调曲】臣闻上制其礼下习其仪君定其法臣行其事谨造玉律一具并玉秤尺斗升合等始得成功【渭生曰隋书律厯志西魏废帝元年周文摄政诏尚书苏绰详正音律绰时律宋尺以定诸管草创未就防闵帝受禅政由冢宰方有齐冦事竟不行武帝保定中诏遣大宗伯卢景宣上党公长孙绍逺岐国公斛斯征等累黍造尺纵横不定后因修仓掘地得古玉斗以为正器据斗造律度量衡改元天和百司行用终于大象之末其律黄钟与蔡邕古籥册同又曰后周武帝保定元年辛未五月晋国造仓获古玉升暨五年乙酉冬十月诏改制铜律度遂至中和累黍积籥同于度量与衡无差准为铜升用颁天下内径七寸一分深二寸八分重七觔八两天和二年丁亥正月癸酉朔十五日戊子校定移地官府为式此铜升之铭也其玉升铭曰维大周保定元年岁在同光月旅防宾晋国之有司修缮仓廪获古玉升形制典正若古之嘉量太师晋国公以闻勅纳于天府暨五年岁在协洽皇帝乃诏稽凖绳考灰律不失圭撮不差累黍遂镕金写之用颁天下以合太平权衡度量】至于分粟累黍量丝数籥【汉律厯志量者龠合升斗斛也本起于黄钟之龠以子谷秬黍中者千有二百实其龠以井水凖其概十龠为合十合为升十升为斗十斗为斛而五量嘉矣】实以仰禀圣规参详神思所冀节移阴管无劳河内之灰气动阳钟不待金门之竹【玉泉记立春之日取宜阳金门山竹为管河内葭草为灰以候阳气　渭生曰礼记疏阳管为律隂管为吕史记黄钟者阳气踵黄泉而出也】而琬琰事轻【尚书璧琬琰在西序】般倕虑浅【嵇康琴赋班倕骋神】不足展采成均【见马射赋　渭生曰司马相如封禅文使获曜日月之末光絶炎以展采错事善曰汉书音义采官也谓展其官职设错事业也】増辉度量【陆机演连珠晞日引火不必増辉汉律厯志度者分寸尺丈引也】赍器奉表以闻
　　进象经赋表【见象戏赋】
　　臣某言臣伏读圣制象经并观象戏私心踊跃不胜抃舞【列子韩娥为曼声长歌一里老幼皆喜跃抃舞不能自禁王逸楚辞注击手曰抃】伏以性与天道本絶寻求【论语子贡曰夫子之言性与天道不可得而闻也　渭生曰后汉书冯异上疏曰国家独见之明乆而益逺乃知性与天道不可得而闻也】直以悬诸日月遂获瞻仰【礼记日月星辰所以瞻仰也】九州既奠近对河图【禹贡禹敷土奠髙山大川又曰九州攸同渭生曰宋符瑞志禹观于河有长人白面鱼身曰吾河精　也呼禹曰文命治淫言讫授禹河图言治水之事】四辙中绳全观玉策【穆天子传天子北征至于羣玉之山河平无险四辙中绳先王所谓策府】未飞鹤先闻金石之声【见游仙　渭生曰左传魏绛有金石之乐】不上赤城独见烟霞之气【文选晋孙绰天台山赋赤城霞起以见标善曰孔灵符防稽志赤城山石色皆赤状如云霞】　置管而测光景愈高【见马射赋　渭生曰楚辞即光景以徃来】沉玉而观渊泉益逺【管子渊深而不涸则沉玉极矣　树本曰宋符瑞志周公与成王观于河洛沉璧】寝不自涯课虚为赋【陆机文赋课虚无以责有】辞非寥亮【渭生曰向秀思旧赋序邻人有吹笛者发声寥亮】学无雕刻【汉扬雄曰童子雕虫篆刻壮夫不为也】遂敢陈述诚为厚顔【诗顔之厚矣】况复日之远近本非童子所问【渭生曰列子孔子东游见两小儿辩鬬问其故一小儿曰吾以日始出去人近日中时逺也一儿曰我以为日初出时远而日中时近一儿曰日初出大如车轮及日中时如盘葢此不为逺者小而近者大乎一儿曰日初出沧沧凉凉及其中如探汤此不为近者热而逺者凉乎孔子不能决也】天之浑盖岂是书生所谈【后汉张衡传衡作浑天仪　渭生曰晋天文志古言天者有三家一曰葢天二曰宣夜三曰浑天】冒用奏闻伏增流汗之至【列子御冠伏地流汗至湩】
　　齐王进苍乌表【周书武帝保定四年八月齐国公宪为雍州牧建德三年正月进爵为王十月戊戌雍州献苍乌】
　　臣闻飞南阳之雉尚阐覇图【列异传秦穆公得雌雉化为石文帝为立祠名陈宝雉飞南集今南阳雉县其地也】下建章之鹄犹调和气【西京杂记始元元年黄鹄下建章宫太液池帝为歌曰黄鹄飞兮下建章如淳曰谓之液者言天地和液之气所为也】况乃虞庭告瑞【抱朴子有虞至孝三足乌集其庭】姬社呈祥【瑞应图文王时见苍乌王者孝涕则至】咸高识哺之心【春秋运斗枢曰乌为阳阳气仁故反哺】实贵能知之性【淮南子乌鹊识岁之多风去乔木而巢扶枝　渭生曰成公绥乌赋惟乌之令鸟兮惟自然之有识】伏惟皇帝陛下德教百姓孝刑四海摄提从纪【见徴调曲】天下文明【周易见龙在田天下文明】是以东海输禽乍改黔质【礼斗威仪曰江海不扬波东海输之苍乌庄子乌不日黔而黑】西山度羽或变苍精【括地图昆仑在弱水中有三足乌为西王母取食月令注郑曰苍君之精水官之臣】臣去月三十日行到陜州获大都督莫仁乐列称于射堂内见一苍乌林薄廻翔【渭生曰扬雄甘泉赋列新荑于林薄善曰广雅草丛生曰薄楚辞孔雀兮回翔】循环不去驻乗水之精【礼斗威仪曰君乗水而王其政平南海输以苍乌】转司风之翼【见马射赋】即召仪同某甲等同时观见【渭生曰任昉宣德皇后令今遣某位某甲等五臣曰谓日官名不可具载于此故畧不言也】斯实礼敬所覃孝慈之感【渭生曰孙柔之瑞应图白乌者宗庙肃敬则至又曰贤君帝主修行孝慈被于万姓不好杀生则来】理宜归瑞秘图书祥帝册【班固白雉诗启灵篇兮披瑞图　树屏曰后汉书世祖中元元年羣臣奏言天下清宁灵物乃降宣令太史撰集以传来世】用光至德【渭生曰傅畅谢诸公赞乌者日中之乌托体阳精应期曜质以显至德者也】取效升平无令赤凤【疑作雁】留止偏为瘗玉之歌【见宗庙歌　渭生曰旧图经成山在文登汉武作朱雁之歌祥日于此孔頴逹诗疏释文云祭地曰埋李廵曰祭地以玉埋地中曰瘗埋】鹤徘徊独擅衔珠之舞【搜神记有鹤为弋人所射穷而归哙参参收养疗治疮愈放之后鹤雌雄双至各衔明珠以报　渭生曰古今注鹤千岁则变苍又二千岁则变黑所谓鹤也】
　　齐王进白表
　　臣闻舆图欲逺则玉虎晨鸣【河圗括地象曰令訾野中有玉虎晨鸣雷声圣人感期而兴】辙迹方开则银麞入贡【见郊行　渭生曰艺文类聚晋起居注咸宁中白麞见魏郡后诸州各送白麞】伏惟陛下明明在上翼翼居尊【贾谊新书朝廷之容师师然翼翼然整以敬】德动天关威移地轴【见哀江南赋】是以风烟照烛毛羽祯祥【渭生曰瑞应图王者恩加耆老则白见一本曰王者应事疾则见】史不絶书府无虚日【左传晋女叔侯曰鲁之于晋也职贡不乏玩好时至公卿大夫相继于朝史不絶书府无虚月】臣受脤元戎【见宗庙歌】用绥边鄙辕门所届【周礼掌舍掌王防同之舍设车宫辕门】始次熊山【渭生曰书传熊山在宜阳之西周书本传齐将独孤永业来冦盗杀孔城防主能奔逹以城应之诏宪与柱国李穆将兵出宜阳筑崇德等五城絶其粮道】前茅虑无【左传随武子曰前茅虑无中权后劲】乃获白光鲜越雉【见马射赋】色丽秦裘【见郊行】月德徴符【见七夕赋】金精表瑞【张衡灵宪曰月者隂精之宗积而成兽象蛤】呈祥舆颂【左传听舆人之诵按诵与颂通】效异披图【汉礼乐志斋房产草九茎连叶宫童效异披图案谍】尊敬之迹既明应事之机斯兆臣之龚行【尚书牧誓今予发惟恭行天之罚　渭生曰东都赋龚行天罚】实从陜畧【事见齐王宪碑左传东尽虢畧注畧界也】瑞以素质【晋桓温贺白表皓质纯素皦然殊观】弥雄西气【魏曹植诗秦筝发西气】庶重承庙算方事申威揜【疑作拾】代偃齐【汉高祖功臣颂拾代如遗偃齐犹草善曰汉书韩信进击代禽夏说阏与李奇曰代相也又曰信引兵东渡河袭齐军至临淄齐王走高宻】分韩裂赵【见哀江南赋】不任鳬藻踊跃之情
　　齐王进赤雀表【按周孝闵帝纪元年春正月天王即位柴燎告天朝百官于路门大赦封魏帝为宋公是日槐里献赤雀故表云周之受命兴乎此祥也】
　　臣闻南阳飞雉尚论秦覇建章鹄下犹明汉德【见进苍乌表】当今天不爱宝地必呈祥【礼运天不爱其道地不爱其宝】自应长乐观符【汉宣帝纪注应劭曰前年神爵集于长乐宫故改元】文昌啓瑞【岁华纪丽魏文帝黄初元年冬至日黄雀集于文昌殿前】伏惟皇帝钦明文思劬劳成务厯象日月允厘百工【语见尧典】海水无波【见马射赋】天星不动【汉书元光中天星尽摇上以问候星者对曰星揺者民劳也后征伐四夷百姓劳于兵革】去四月十三日获陇右符府参军李晖牒称戸属秦州清水郡伯阳县文谷林在家庭获一赤雀光同朱凤【决疑注辛缮隐居华阴光武徴不至有大鸟高五尺鸡头燕颔虵颈鱼尾五色备举而多青栖缮槐树百寮咸以为凤太史令蔡衡对曰凡象鳯者有五多赤色者凤多青色者鸾多黄色者鹓雏多紫色者鸑鷟多白色者鹄今此鸟多青乃鸾非凤也】色类丹乌【抱朴子荧惑火精生朱乌】降火飞精似入公车之府【尚书中候秦伯出狩至于咸阳火下化为白雀衔箓集于公车书曰秦伯覇也】流金成制若上凌云之台【魏志太祖于邺作铜雀台洛阳宫殿簿凌云台上壁方十三文高九尺楼方四丈高五丈栋去地十三丈五尺七寸五分也】谨案赤雀衔书止于酆戸周之受命兴乎此祥【见祀赤帝渭生曰诗序文王受命作周也】即事所观同符合契【渭生曰陶潜诗即事多所欣甘】
　　【泉赋同符三皇曹植七啓化参神与灵合契】实可图形瑞谱【晋崔豹古今注孙亮作流离屏风镂作瑞应图凡一百二十种详祀赤帝】书颂儒林【零陵先贤传周不疑字文直曹公时有曰雀瑞儒林并已作颂不疑见之操防纸笔立令复作操奇之】事足成台【渭生曰郭宪洞防记东方朔望见巨灵目之化青雀飞去帝乃起青雀台】名堪纪号【注见上】岂直云中太守见赤心之奉主【陈留耆旧传魏尚有罪系诏狱有万头雀集狱树上拊翼而鸣尚占曰夫棘中心赤外有棘蒙我言有棘而赤心之至诚也雀者爵命之祥其鸣即复也我其复官也后果拜为云中太守】蓬莱童子知白环之报恩【见报寄隐士】臣等预观休征【尚书日休徴传曰叙美行之验也】情迫恒庆不任鳬藻之至
　　啓
　　谢滕王集序啓【本传滕闻王遉字尔固突文帝子也少好经史解属文初封滕国公进爵为王】
　　信啓伏览制垂赐集序紫微悬映如传阙里之书【孝经援神契孔子制作孝经攒缥笔衣绛单衣向北辰而拜春秋合诚图北辰其星七在紫微中汉晋春秋阙里在兖州即孔子所居之故宅】青鸟遥蜚似送层城之璧【汉武故事有二青鸟如乌夹侍王母旁穆天子传天子宾于西王母乃执白珪璧以见之详游仙】若夫甘泉宫里玉树一丛【见步虚词】武阙前明珠六寸【未详按古今注武阙画武神异经东北大荒中有金阙高百丈上有明月珠径三寸光照千里】不得譬此光芒方斯烛照【南越志端溪俚人岑班入山遇一宝珠径五寸取还夜光明照烛俚人甚惧以火烧之虽小损犹照一室】有节有度即是能平八风【汉元帝纪赞帝自度曲被新声分节度穷极幻眇详贺新乐表】愈昌愈高殆欲去天三尺【三秦记謡曰武功太曰去天三百孤云两角去天一握】陛下雄才葢代逸气横云济北顔渊【未详】关西孔子【后汉杨震传震字伯起农华阴人诸儒语曰关西孔子杨伯起】譬其毫翰则风雨争蜚【见哀江南赋】论其文采则鱼龙百变【张衡西京赋若神龙之变化】蒲桃绕馆【汉书汉使采蒲萄苜蓿种归天子以天马多又外国使来众益种蒲萄苜蓿离宫馆旁极盛焉】新开碣石之宫【史记邹衍如燕燕王筑碣石宫自亲往师之】修竹夹池【见报赵王】始作睢阳之苑【见枯树赋】琉璃泛酒【见岁晩】鹦鹉承杯【岭表録异鹦鹉螺旋光处屈而朱如鹦鹉觜故以名壳装为酒杯奇而可翫】凤穴歌声鸾林舞曲【见变宫调】况复行云逐雨【见灯赋】回雪随风【曹植洛神赋若流风之回雪】湖阳之尉既成为喜之因【后汉光武纪光武杀湖阳尉军中分财物不均众恚恨欲反攻诸刘光武敛宗人所得物悉以与之众乃悦】舂陵之侯便是积庆之地【东观汉记光武出自长沙定王定王生舂陵节侯至孙孝侯改封白水乡因故国名舂陵详小园赋】信本乏材用无多述作加以建邺阳九劣免儒硎【汉食货志阳九之厄百六之防详哀江南赋】江陵百六几从士垅【五经通义士冢树槐也　方言秦晋之间冡谓之垅】至如残编落简并入尘埃【刘歆让太常博士书经或脱简传或脱编】赤轴青箱多从灰烬【隋牛集请开献书表云刘裕平姚收其图籍五经子史才四千巻皆赤轴青纸文字古拙南史王淮之传曾祖彪之位尚书令祖临之父纳之并御史中丞自家世相传并谙江左旧事缄之青箱世谓之王氏青箱学】比年疴恙弥留【尚书顾命病大渐惟几病日臻既弥留】光阴视息【庄子人皆有七窍以视听食息】桑榆巳逼【淮南子日西垂景在树端谓之桑榆】蒲柳方衰【见赠淮南公】不无秋气之悲【见伤心赋】实有途穷之恨【见哀江南赋】是以精采瞀乱颇同宋玉【宋玉九辨中瞀乱兮迷惑】言辞蹇吃更甚扬雄【汉书扬雄口吃不能剧谈】一吟一咏【王羲之兰亭记一觞一咏亦足以畅叙幽情】其可知矣好事者不求【汉王褒传褒字子渊蜀人也益州刺史王襄使褒作中和乐职宣布诗选好事者令依鹿鸣之声习而歌之】知音者不用【晋陶潜诗知音茍不存巳矣何所悲注知音谓知我者】非有班超之志遂以弃笔【后汉班超传超投笔曰大丈夫当立功异域安能乆事笔砚间乎】未见陆机之文乆同烧砚【晋陆机传弟云与机书曰君苖见兄文欲焚笔砚】至于凋残之后残缺所余又巳杂用补袍【古今善言羊续出黄纸补袍以示使人】随时覆酱【汉书扬雄着太刘歆曰恐后人用覆酱瓿也】圣慈怜愍遂垂存录始知揄扬过差君子失辞【左传彘子使赵括从而更之曰行人失辞】比拟纵横小人迷惑荆玉抵鹊正恐轻用重宝【见哀江南赋】龙渊削玉岂不徒劳神虑【列子周穆王征西戎西戎献昆吾之剑赤刃切玉如切泥详从驾】匠石囘顾朽材变于雕梁【见枯树赋】孙阳一言奔蹄成于骏马【战国防苏代说淳于髠曰人有卖骏马者比三日一立市市人莫之知往见伯乐曰臣有骏马欲卖之比三日一立于市而人莫与言愿子还而视之去而顾之臣请献一朝之价伯乐如其言一旦而价十倍也】故知假人延誉【国语使张老延君誉于四方】重于连城【物理论士非玉璧谈者为价详哀江南赋】借人羽毛【王符潜夫论虚造声誉妄生羽毛张衡西京赋所好生羽毛】荣于尺玉【尹文子魏田父有耕于野者得玉径尺】溟池九万里无逾此泽之深【见赠淮南公】华山五千仭终愧斯恩之重【山海经太华之山削成而四方其高五千仞其广十里】即日金门细管未动春灰【见为晋阳公表】石壁轻雷尚藏冬蛰【荆州记樊重母畏雷为石室避之悉以文石为阶】伏愿圣躬与时纳豫南阳宝雉幸足观瞻【见进苍乌表】郦县菊泉差能延寿【后汉郡国志郦侯国注荆州记县北八里有菊水其源旁悉芳菊水极甘馨饮此水上寿百二十中寿百余七十者犹以为夭】伏迟至邺可期【见报惠酒】从梁有日【汉书景帝拜枚乗为农都尉乗乆为大国上賔与英俊并游得其所好不乐郡吏以病去官复游梁】同杞子之盟防【左传僖公二十七年春杞桓公来朝用夷礼故曰子公卑杞杞不共也】必欲瞻仰风尘【后汉赵咨传曹嵩送至亭次望尘不及晋书潘岳谄事贾谧望尘而拜】共薛侯而来朝【左传滕侯薛侯来朝争长公使羽父请于薛侯曰周之宗盟异姓为后】谨当逢迎冠盖【魏世家使人求救于秦冠葢相望也】鱼肠尺素【古诗呼儿烹鲤鱼中有尺素书】雁足数行【见哀江南赋】书此谢辞终知不尽谨啓
　　谢周明帝赐丝布等啓
　　臣某啓奉勅垂赐杂色丝布绵绢等三十段银钱二百文某比年以来殊有阙乏白社之内拂草【疑作叶】看冰【淮南子观一叶之落而知岁之将暮覩瓶中之氷而知天下之寒详和张仪同】灵台之中吹尘视甑【三辅决录第五颉寄止灵台中或十日不炊后汉范丹传丹字史云里闾歌曰甑中生尘范史云】怼妻狠妾既嗟且憎瘠子羸孙虚恭实怨王人忽降大赉先临【论语周有大赉善人是富】天帝锡年无逾此乐【礼记文王世子武王曰梦帝与我九龄】仙童赠药未均斯喜【顔修内传桥顺二子曰璋曰瑞师事仙人卢子基于隆虑山栖霞谷服飞龙药一丸千年不饥故魏文帝诗曰西山一何高高高上无极上有两仙童不饥亦不食与我一丸药光耀有五色服药四五日身轻生羽翼】张袖而舞鹤欲来【汉书长袖善舞尚书内传秦百人之乐致鹤之舞】抚节而歌行云几断【见步虚词】所谓舟檝无岸海若为之反风【未详按初学记海神曰海若】荠麦将枯山灵为之出雨【见和夏日】况复全抽素茧雪坂疑倾【拾遗记员峤之山有环丘东有云石广五百里有蚕长七寸黒色有一角以霜雪覆之然后作茧长一尺其色五采织为文锦入水不濡寰宇记武威郡姑臧南山名雪山上冬夏积雪】并落青鳬银山或动【搜神记南方有虫名曰青鳬以母涂钱以子涂贯用钱货市旋则自还　炯曰神异经西南有银山焉长五十余里广四五里高百余丈皆悉白金】是知青牛道士更延将尽之命【见和宇文内史】白鹿真人能生巳枯之骨【古诗仙人骑白鹿髪短耳何长来至主人门奉药一玉箱主人服此药身体日康强髪白复更黑延年寿命长】虽复拔山超海负德未胜【孟子挟泰山以超北海详拟咏怀】垂露悬针书恩不尽【王愔文字志悬针小篆体也垂露书如悬针而势不遒劲阿那如浓露之垂故名法书要録汉曹喜工篆善悬针垂露之法】蓬莱报恩之雀白玉四环【见报寄隐士】汉水报德之蛇明珠一寸【见哀江南赋】某之观此宁无愧心直以物受其生于天不谢【魏志刘廙疏曰物不答施于天地】谨啓
　　答赵王啓【见上益州上柱国赵王】
　　某啓仰承张幕全韩【左传子产相郑伯以防以幄幕九张行文子产命外仆速张于除杜预曰幄幕军旅之帐】连营上地【魏志备与权战树栅连营七百余里】渑池置阵解邓禹之围【后汉冯异传异曰诸将屯渑池要其东而异击其西禹不从】函谷开关削王元之印【后汉隗嚣传王元谓嚣曰元请以一丸泥为大王东封函谷关】锋【疑作蜂】旗朝上【尚瑗曰拾遗记武王东代纣夜济河有大蜂状如丹鸟飞集王舟因以鸟画其旗翼日而枭纣名其船曰蜂舟鲁哀公二年郑人击赵简子获其蜂旗则其类也】刁斗夜鸣【见哀江南赋】称雄壮士之心足起横行之志【汉书樊哙曰臣愿以十万众横行匈奴中详小园赋】况复才人出娉【汉书诏赐中山靖王哙及孺子妾并未央才人歌四篇】还得贤夫【汉书外黄富人女甚美亡邸父客父客谓曰必欲求贤夫从张耳】塞外有夫人之城【见昭君祠】军中有女子之气【见报赵王】都尉青旗即时春色【晋礼志昔迎恭皇后惟作青龙旗其余皆即御物详报寄洛州马射赋】将军大树巳复花开【周易枯杨生花老妇得其士夫详哀江南赋】云气浮罍【见马射赋】流星泛枕【玉台新咏王褒日出东南隅行枕画七星图】细舞长歌横箫直笛【崔豹古今注短箫铙歌军乐也黄帝使岐伯所作】当乎此时青云之上【文选谢灵运诗共登青云梯】信不学无术【汉书霍光不学无术】本分泥沉【后汉矫慎传乗云行泥栖宿不同】忽逢天造【见小园赋】搜扬仄陋【尧典明明扬侧陋】今者遂总宪司【本传迁司宪中大夫】预闻刋鼎【左传赋晋国一鼔铁以铸一鼎着范宣子刑书】献岁刑书既应悬法【宋玉招魂献岁发春兮洎吾南征详上司宪府】上春木铎方须狥人【尚书孟春遒人以木铎狥于路】但年髪巳秋性灵乆竭【齐张融集答周颙书曰夫性灵之为性能知者也】嘉石肺石无以测量【周礼大司冦以嘉石平罢民以肺石逹穷民】舌端笔端惟知繁拥【见哀江南赋】垂展一月【汉王温舒传防春温舒顿足叹曰嗟乎令冬月益展一月足吾事矣其好杀行威如此】遂涉两年【后汉书独行传缪彤字豫公汝南召陵人也仕县为主簿时县令被章见考彤独证据其事掠考若毒因复传换五狱逾涉四年令卒以自免】倾首东瞻山河千里【汉翟方进传天下倾首服从】风尘未尽霜露沾衣【魏文帝乐府谿谷多悲风霜露沾人衣详哀江南赋】仰愿珍宜以为身宝【见报赵王】谨啓
　　谢赵王示新诗啓
　　某啓郑至奉手教累纸并示新诗八体六文【初学记秦废古文更用八体一曰大篆二曰小篆三曰刻符四曰摹印五曰虫书六曰署书七曰殳书八曰书至王莽居摄使甄丰刋定六体一曰古文二曰奇字三曰篆书四曰书五曰录书六曰虫书南史顔协传防稽谢善勋能为八体六文方寸千言】足惊毫翰四始六义【见宗庙歌】实动性灵落落词高飘飘意远文异水而涌泉【见上赵王】笔非秋而垂露【见谢周明帝啓】藏之山岩可使云雾郁起【钟氏頴书势曰郁若云布三礼正义周礼遭秦灭学藏于山岩屋壁以故不亡汉武帝时有李氏获之以上河间献王独缺冬官一篇以考工记补之遂奏入于秘府】济之江浦必当蛟龙绕船【法书要録至于蛟龙骇兽奔腾拏攫之势心手随变不知所如是谓逹节吕氏春秋荆有次非者得宝劒于干遂还反涉江至于中流有两蛟交绕其船】首夏清和圣躬怡裕琉璃雕管鹊顾鸾回【王羲之笔经昔人或以琉璃象牙为笔管庾肩吾书品序波囘堕镜之鸾楷顾雕陵之鹊】婉转绿沉猿惊雁落【淮南子婉转今之弭弓广志绿沉古弓名古乐府绿沉明月详马射赋】下风倾首【左传晋大夫曰羣臣敢在下风详上】以日为年犍为舍人实有诚愿【汉地理志犍为郡属益州水经注引犍为舍人曰凡异水流行合同曰肥按姓名未详】碧鸡主簿无繇遂心【列仙传赤斧者巴戎人为碧鸡祠主簿手掌中有赤斧周书赵王歴益州总管】寂寞荆扉【见枯树赋】疏芜兰径骖驾来梁未期卜日【见应诏】遣骑到邺希垂枉道【见谢滕王启】
　　谢赵王赉丝布等啓
　　某啓郑至防赐丝布绫等十段王褒至又赐许赐钱等望外之恩【汉英布传布又大喜过望】实符大赉【见谢周明帝啓】非常之锡【汉武帝纪诏曰有非常之人必有非常之功】乃溢生涯【见和张侍中】曵练且观无劳白马之望【见哀江南赋】流泉欲委伫见青鳬之蜚【周礼外府掌邦布之出入注布泉也其藏曰泉其行曰布取名于水泉其流行无不徧也详谢周明帝启】扬池掘【疑作担】荷【汉王褒集童约云杨氏池中担荷往来市聚】李园移树【杨升庵诗话宗懔春望诗云都尉新移枣用汉艺文志有尹都尉移植枣杏梅李法今考艺文尹都尉十四篇不识升庵于何得此书始存以俟博识】既欣谷利【江表传谷利吴大奴】弥思青林【张衡思赋注青林天苑星】陈留下粟有愧深恩【王充论衡建武中陈留雨谷蔽地形若粢而黑此外国生谷也】栎阳雨金翻慙曲施【秦本纪献公时雨金栎阳】灵台久客从此数炊【见谢周明帝啓】黍谷长寒于今更暖【见园庭】从云梦之田不逾此乐【司马相如子虚赋楚使子虚使于齐齐王与使者出畋夸以车骑之盛使者答齐王以云梦之事】得丰城之劒未均此喜【见从驾】谨啓
　　谢赵王赉丝布啓
　　某启奉教垂赉杂色丝布三十段去冬凝闭今春严劲霰似琼田【十洲记祖洲在东海中地方五百里上有不死草生琼田中人巳死者以草覆之皆活张正见咏雪诗云梦起琼田】凌如盐浦【司马相如子虚赋鹜于盐浦割鲜染轮】张超之壁未足障风【未详】袁安之门无人开雪【汝南先贤传大雪积地洛阳令自出案行至袁安门无有行路】覆鸟毛而不暖【见伤心赋】然兽炭而逾寒【晋书羊琇尝屑炭为兽形以温酒】远降圣慈曲垂矜赈谕【疑误】其蚕月殆罄桑车津实【二字冇悮】秉杼几空织室【诗蚕月条桑又小东大东杼轴其空】遂令新市数钱忽疑贩防【未详按顾野王艶歌行南市数钱归梁元帝鸳鸯赋文生新市之机】平陵月夜惊闻捣衣【魏书济南郡平陵县注有平陵城女郎山祠详听捣衣】妾遇新缣自然心伏【古诗新人工织缣】妻闻裂帛方当含笑【周本纪褒似好闻裂缯声】庄周车辙实有涸鱼【见拟咏怀】信陵鞭前元非穷鸟【列士传魏公子无忌有惊鸠投其案下鹞杀之公子捕鹞杀之故名流天下魏氏春秋刘政投邴原日穷鸟入怀】仰防经济伏荷深慈谨啓
　　又谢赵王赉息丝布啓
　　某啓某息荀【一作茍】娘昨防恩引曲赐丝布等五段南冠获宥既预礼延【见哀江南赋】稚子胜衣还防拜谒【见伤心赋】关尹津梁之织邺地双丝【邺中记邺有大登髙小登髙锦】扶风采文之机【用窦滔妻苏氏事】仙园独茧【神仙传园客甞种五色草忽五色蛾集其上客收而荐之以布生华蚕焉至蚕时有一女自来助客养蚕得茧大如瓮一茧缫六七日丝乃尽缫讫此女与园客俱仙去】青衿宜袭书生无废学之诗【诗序子矜刺废学也】春服既成童子得雩沂之舞【论语莫春者春服既成冠者五六人童子六七人浴乎沂风乎舞雩】况复栖乌挟子同知桂树之恩【见乌夜啼】泽雉将雏共喜行春之令【后汉鲁恭传恭为中年令螟不入界河南尹袁安使掾肥亲觇之恭与亲坐桑下有雉过止其旁旁有童儿亲曰何不捕之童言雉方将雏亲叹其三异】根株一润枝叶俱荣【西京杂记董仲舒曰太平之时雨不破块津茎润叶而巳】谨啓
　　谢赵王赉犀带等啓
　　某啓奉教垂赉犀装帯钱十贯魏君宝带特赐刘桢【典畧魏文帝常赐刘桢廓落带】赵王国租偏资裴楷【世说裴楷岁请梁赵二国租钱数百万以恤中表之贫者】贯藏文马如烧安息之银【汉西域传罽宾国以金银为钱文为骑马幕为人面安息国以银为钱钱如王面幕为夫人面】帯插通犀似猎云南之兽【汉西域传赞明珠文甲通犀翠羽之珍盈于后宫抱朴子通天犀有百理如绵者鸡辄惊郤故南人名为骇鸡犀得其角刻为鱼入水中水当为开以毒药为汤搅之皆生白沫无复毒势华阳国志云南郡蜀建兴三年置本云川地有熊仓山上有神鹿一身两头食毒草】北郭骚之长贫是所甘惬南宫敬之载宝殊非念望【见和裴仪同】花开四照惟见其荣【见马射赋】鼇带三山深知其重【庄子大壑中有五山天帝使巨鼇戴五山】昔沈羲将尽逢司命而还生【见至老子庙】士燮行埋值仙人而更活【葛洪神仙传士燮死已三日仙人董奉以一丸药与服遂复常】今日慈矜斯之谓矣马前驱而导路或以识恩【吴录孙坚讨董卓被创堕马卧草中军旅分散马还营呜呼军人随马向草中乃得坚扶还宫】鸡未晓而开关容能报主【见哀江南赋】谨啓
　　谢滕王赉巾啓
　　某啓奉教垂赐鹿子巾一枚【尚瑗曰尔雅注韦昭曰鹿子曰麛】解角新胎【尚瑗曰月令仲夏之月鹿角解说文鹿解角兽也】戴藤初孕【未详】落星交映连珠疏防【汉武内传上元夫人戴九星灵芝夜光之冠崔鸿前燕录慕容隽制平上冠悉赐廷尉以下中秘监令别施珠瑱　尚瑗曰刘敬叔异苑鄱阳乐安彭曾射一鹿两角间有道家七星符又埤雅云旧说鹿者仙兽至六十年必怀琼于角下角有斑痕紫色如防按落星连珠似俱指鹿斑而言今姑引冠事并载于此】盘龙之刀既剪【见听捣衣】长命之缕仍缝【风俗通五月五日以五色丝系臂令人不病曰长命缕】翠羽悬推【韦昭吴书陆逊破曹休于石亭还上脱翠帽以遗逊】芙蓉高让【神仙服食经汉武帝闲居未央殿有人乗白云车驾白鹿冠芙蓉冠曰吾山中卫叔卿也】游斯隐士足笑鼓【当作谷】皮【南史齐刘訏传訏尝着谷皮巾被衲衣每游山泽辄留连忘返卒谥贞处士】入彼春林方夸笋箨【见入道士舘】其蓬鬓松飒衰容耆朽三秋不沐实荷今恩十年一冠弥欣此赉【陶潜诗东方有一士被服常不完三旬九遇食十年着一冠】谨啓
　　谢赵王赉白罗袍袴啓
　　某啓垂赉白罗袍袴一具程据上表空谕雉头【晋书太医司马程据上雉头裘一领】王恭入雪虚称鹤氅【见上赵王】未有悬机巧緤【未详】变蹑奇文【见谢赵王启】凤不去而恒飞【泰山黄庭经黄庭为不死之道受者斋九日金兰凤文之罗四十疋】花虽寒而不落披千金之暂暖【战国策千金之裘非一狐之腋】弃百结之长寒【见谢周明帝启】永无黄葛之嗟方见青绫之重【汉官典职仪曰尚书郎直供青绫白绫被】对天山之积雪【见对烛赋】尚得开衿【陆机诗曷云开此衿】冒广厦之长风犹当挥汗【王吉传广厦细防之上苏秦传临淄之涂车毂击人肩摩连衽成帷举袂成幕挥汗成雨】白龟报主终自无期【续搜神记晋豫州刺史毛宝军人得一白龟放江中后遭乱赴江者莫不沉溺军人披甲投水中如堕石上乃先白龟】黄雀谢恩竟知何日【见报寄隐士】
　　谢赵王赉米啓
　　某啓奉教垂赉米十石丹乌衔穟既集西周【尚书中有火自天止于王屋流为赤乌五至以谷俱来】黄雀随车还蜚东市【桂阳先贤赞成子郴山人能逹鸟音为郡主簿与众俱坐闻雀鸣而笑曰东市辇粟覆雀相呼往食之众遣视信然】渍而为种不无霜雪之精【汜胜之书取雪汁渍原蚕屎五六日待释手按之和谷种之能御旱故谓雪为谷之精也】取以论兵即有山川之势【后汉马援传援于帝前聚米为山谷指画形势】某陋巷箪瓢【论语贤哉囘也一箪食一瓢饮在陋巷】栉风沐雨【淮南子禹沐淫雨栉疾风】剥鱼皮于秋塞【未详按博物志东海中有牛鱼其形如牛剥其皮悬之潮水至则毛起潮去则伏】掘蛰燕于寒山【见哀江南赋】仰费国租【见谢赉犀带等启】更开尘甑【见谢周明帝启】非丹灶而泪珠【初学记流珠水银之别名黄帝陟王屋而受丹经到鼎湖而飞流珠】异荆台而吹玉【战国策苏秦对楚王曰楚国食贵于玉薪贵于桂】东方朔之奉米既息长饥【见和张侍中】西门豹之垦田方慙此赉【见西门豹庙】
　　谢赵王赉干鱼啓
　　某啓防赉干鱼十番醴水朝浮光疑朱鼈文鳐夜触翼似青鸾【吕氏春秋醴水之鱼名曰朱鼈六足有珠百碧水之鱼名曰鳐其状若鲤而有翼常从西海夜飞游于东海文选左思三都赋文鳐夜飞而触纶详进赤雀表】况复洞庭鲜鲋【吕氏春秋鱼之美者洞庭之鲋】温河美鲫【神异经东南海中有温河鲫鱼食之宜暑而避风寒】波澜成雨鳞甲防寒【未详】某本吴人常想江湖之味【庄子鱼相忘于江湖详和张侍中】及其饥也惟资藜藿之余【家语仲由曰由事二亲时常食藜藿之食而为亲负米百里之外亲没之后南游于楚列鼎而食愿欲藜藿为亲负米不可得也枯鱼衔索几何不蠧二亲之寿忽如过隙】慈赉握恩膏腴流灶不劳狮子之亭【未详】即胜雷池之长【孝子传孟宗为雷池监鲊一器以遗母母不纳】翻惊河伯独不受人【符子务光自投卢川卢川之伯以赤鲤送之】足笑任公终年垂钓【庄子周任公子为大钓投竿于东海期年不得鱼已而得一大鱼浙河以东苍梧以西无不厌若鱼者】
　　谢赵王赉雉啓
　　夏翟秋飞江翚春润【诗如翚斯飞注翚雉也晋张华博物志翟雉长尾】中牟县之客遂得坐观【见谢丝布启】贾大夫之妻巳应含笑【左传贾大夫恶娶妻而美御以如皋射雉获之其妻始笑而言】仰费中防【魏曹植诗丰膳出中厨】来供下客山川道远【穆天子传道里悠逺山川间之】口腹知恩
　　谢赵王赉马并繖啓
　　某啓奉教垂赉紫骝马并银钉乗具紫防繖一张上天降雨特垂深泽【宋玉九辩皇天淫溢而秋霖兮后土何时兮得干块独守此无泽兮仰青云而咏叹】若水流光偏防私照【见马射赋】回兹翠盖事重刘基之恩【后汉舆服志注羽葢华蚤薛综曰树翠羽为葢如云龙矣金作华形茎皆低曲吴志权宴饮楼船值雷雨以葢自覆又命覆基】降此青骊荣深李忠之赐【后汉李忠传忠字仲都帝令诸将问所得财物惟忠独无所掠即以所乗大骊马及绣被衣物赐之】北部丹帷便须高巻【见上赵王】西河竹马即巳郊迎【后汉郭伋传汲为并州牧行部到西河美稷有童儿数百各骑竹马道次迎拜】在命之轻鸿毛浮于弱水【见羽调曲】知恩之重鼇背负于灵山【见谢犀带啓】况复惊鸿别水但见裵徊【曹植洛神赋翩若惊鸿】黄鹤去关惟知反顾【见别周尚书】栖恋之心事同于此
　　谢滕王赉马启
　　某啓奉教垂赉乌骝马一匹柳谷未开【魏志梁州柳谷有石无故自崩有文如牛马之状司马氏得天下之应】翻逢紫燕【见马射赋】临源犹远【见拟咏怀】忽见桃花【见燕歌】流电争光浮云连影【见马射赋】张敞画眉之暇直走章台【见荡子赋】王济饮酒之欢长驱金埒【见马射赋】谨啓
　　谢滕王赉猪啓
　　某啓奉教垂赉肥豕一腔白腹【当作头】见珍度辽东之水【后汉朱浮书辽东有豕生子白头异而献之】赤栏为重对襄阳之城【襄阳耆旧传刘季和于木兰桥养猪太守皮府君曰当作猪兰桥耳因易名】忽降全恩谨充炮烙孙牧于淄水惟以求钱【汉书公孙淄川薛人也家贫牧豕于海上】卜式【疑作梁鸿】养于上林岂知其味【东观汉记梁鸿牧豕长安上林苑中失火延人家问所烧财物悉推豕偿之按汉书卜式传上曰吾有羊在上林中欲令子牧之式布衣草屩而牧羊恐非】谨啓书
　　为梁上黄侯世子与妇书【顔氏家训兰陵萧慤梁室上黄侯之子工于篇什尝有秋思诗云芙蓉露下落杨柳月中疎时人未之赏也吾爱其萧散宛然在目颍川荀仲举琅琊诸葛汉亦以为尔而卢思道之徒雅所不惬】
　　昔仙人导引尚刻三秋【史记留侯世家留侯性多病即导引不食谷集仙录女几者陈市上酒美有仙人过其家饮酒即以素书五巻贳酒几开视之乃仙方养性长生之术也几私冩其要诀依而修之三年顔色更少后仙人复来与偕去】神女将梳犹期九日【未详】未有龙飞劒匣【见从驾】鹤别琴台【见拟咏怀】莫不衔怨而心悲闻猿而下泪【见和赵王】人非新市何处寻家别异邯郸那应知路【见宫调曲】想镜中看影莫不含啼【见镜赋】栏外将花居然俱笑【见拟咏怀】分杯帐里【礼记婚义合卺而酳】却扇牀前【世说温峤娶姑女既婚交礼女以手披纱扇抚掌大笑曰我嫌是老奴果如所疑何逊新婚诗曰雾夕莲出水霞朝日照梁何如花烛夜轻扇掩红妆】故是不思何时能忆当学海神逐潮风而来往【见和李司录】勿如织女待填河而相见【见和示内人】
　　移
　　移齐河阳执事文【北史齐后主纬天统二年于周为天和元年天统四年九月周来通和太上皇帝诏侍中觓斯文畧报聘于周五年二月诏侍中叱列长又使于周周书武帝纪天和元年八月齐人来聘请和亲诏军司马陆逞报聘十一月遣开府崔彦穆使于齐四年四月齐人来聘齐炀王宪传天和四年齐将独孤永业来冦盗杀孔城防主能奔逹以城应之诏宪与柱国李穆将兵出宜阳筑崇德等五城絶其粮道齐将斛律明月率众四万筑垒洛南五年宪涉洛邀之明月遁走宪追之及于安业屡战而还左传使下臣犒执事杜预曰言执事不敢斥尊也】
　　周天和四年四月二十七日使持节车骑大将军仪同三司大都督陜西总管府【周武帝纪天和三年三月以蔡国公广为陜州总管】移齐河阳执事自疆场卧鼓边鄙收烽【见哀江南赋】义让之行未能期月孔诚诲盗【系辞子曰慢藏诲盗】即值包藏【左传子羽曰而无乃包藏祸心以图之】是以板载之师【诗缩板以载史记田单传单知士卒之可用乃身操版筑与士卒分功】须时而动自安封域【孟子域民不以封疆之界】非求拒防【史记苏代说燕王曰燕有长城巨防】虽复风尘暂接【见哀江南赋】旗鼔无侵【见为阎将军表】五将即回【赵广汉传汉发五将军击匈奴】双崤巳静【汉书注崤山今陜县东二崤是也】始奉朝防获被移书令受叛城使回军实【左传先轸怒曰堕军实而长冦讐】想彼边司巳奉处分既有此还辄须领纳未知何日可遣戍兵指附行人迟能速报盟且不渝【左传公及郑伯盟于越结祊成也盟曰渝盟无享国】邻境相善顾瞻原野幸甚实多故移
　　又移齐河阳执事文【见前移】
　　周天和四年十一月十日陜州总管长史梁昕移齐河阳执事自拭玉继书【见哀江南赋】通关去传【汉文帝纪十二年除关无用传】实谓上方销劒【家语铸劒防以为农器】山阳息马【尚书武成归马于华山之阳】过兹御客或慢重扃【系辞重门击柝以待暴客】属司疆隂行善盗【周礼夏官司马有掌疆】君一臣二【左传子犯曰子玉无礼哉君取一臣取二不可失也】上穆下乖国家以边鄙心揺须固备守大司马齐国公【见齐王宪碑】天子介弟【左传伯州犂上其手曰夫子为王子围寡君之贵介弟也】中军元帅【左传作三军谋元帅】驾驭孙吴驱驰貔虎举因农隙义异城郎【左传隐公九年夏城郎书不时也襄公十三年冬城防书事时也于是将早城臧武仲请俟毕农事礼也】师廵我境曾非反郓【左传定公十年齐人来归郓讙龟阴之田】缩载之重【见前移】前旌巳回彼国兵马不防殿后余尘遂至相接【左传孟之侧后入以为殿详马射赋】建旌垒上未及五申【孙武子传约束既布乃设鈇越复三令五申之】安邺城旁先惊七伏【左传邲之战士季使巩朔韩穿帅七覆于敖前故上军不败】当时锋刃或膏原野【见哀江南赋】所获彼将夏州刺史梁老首领今以相还尸乡不远【汉地理志河南部偃师县注尸乡殷汤所都】无令乆客【见哀江南赋】马驴甲兵具条相勒封人宜依领纳宿无鬬志不获交绥【左传乃皆出战交绥秦行人夜戒晋师曰两君之士皆未憗也明日请相见也秦师夜遁注左右退军为绥秦晋志未能坚战短兵未致争而两退故曰交绥】致此埃尘【见哀江南赋】谁阶其咎故移
　　移虏留使文【炯曰周武帝有行三年之防文曰国祥甫迩未申欵接必属建德四五年间事但其时外国入贡无考或亦史之阙文也】
　　年月朔日某官告配某州郡前本欲发遣彼使但某入境以来国祥甫迩自秋迄冬未申欵接【周武帝纪建德三年三月辛酉皇大后叱奴氏崩帝为申三年之制五年三月文宣皇后服再朞戊申祥】且狼星表邦【史记天官书参为白虎下有三星兑曰罚为斩艾事其东有大星曰狼狼角变色多贼盗】严霜巳戒【古诗寒冬十二月晨走践严霜】浮河乱济【语见禹贡】长路苦寒【古诗悠悠涉长道陆机乐府剧哉行役人慊慊恒苦寒】时当献岁惟新【见答赵王啓】三元告庆【玉烛宝典正月一日为元日亦云上日亦云正朝亦云三元亦云三朔注三元为岁日月之元王肃家训腊当大庆福庆维新】珪贽盈庭华裔参轸【顔延之曲水诗序华裔殷至刘　峻广絶交论高门旦开流水接轸】式观盛礼洽此嘉讙阳和既动泽渐万邦【古乐府曰阳春布德泽万物生光辉】便当遣使相随用敦邻睦故移
　　教
　　答移市教
　　昔张楷硕儒尚移农之市【见和何仪同】宜官妙篆犹致酒垆之客【晋卫恒传汉灵帝好书时多能者而师宜官为最大则一字径文小则方寸千言或时不持钱诣酒家饮因书其壁顾观者以酬酒计钱足而灭之】况复德总郇周【诗四国有王郇伯劳之周谓周公】声高梁楚【汉书郑当时以任侠自喜声闻梁楚之间】希风慕义之士【后汉党锢传论海内希风之流共相标榜汉邹阳狱中上梁王书行合于志慕义无穷】举袂成帷卧辙反车之流摩肩相接【反车注阙后汉侯覇传覇为临淮太守被徴百姓攀辕卧辙不许去详谢赵王启】遂使王充阅市之处远出荒郊【后汉王充传充游洛阳市肆阅所卖书一见辙诵忆】石苞贩铁之所翻临崖岸【晋石苞传苞渤海南皮人也县召为吏被使到邺事久不决乃贩铁于邺市中市长赵元儒叹苞当至公辅武帝践阼进封乐陵郡公诏以为司徒】圣德谦虚未忘諠湫【左传景公谓晏子曰子之宅近市湫隘嚣尘】欲令吹箫舞鹤【史记伍子胥吹箫乞食于吴市中详伤心赋】还反旧卖卜屠【疑作乗】羊请辞新阓【晋书卫玠少时乗羊车于洛阳市见者皆以为玉人琅琊王澄有高行每闻玠言輙叹息絶倒风俗通市门谓之阓市中空地谓之防详和张侍中】而交贸之党好留【系辞交易而退尚书益稷懋迁有无化居】豳岐之众难遣【吴越春秋古公去邠处岐周居三月成城郭一年成邑二年成都而民五倍其初孟子从之者如归市】















　　庾开府集笺注巻六
　　钦定四库全书
　　庾开府集笺注巻七
　　周　庾信　撰
　　吴江吴兆宜注
　　连珠
　　拟连珠四十四首【梁沈约上注制防连珠表曰连珠之作始自子云连珠者葢谓辞句连续互相发明若珠之结排也明茅坤曰先列其目而后着其解谓之连珠连珠兆于韩非琼山谓其体始于扬子云非也】
　　盖闻经天纬地之才【谥法解经纬天地曰文】拔山超海之力【见拟咏怀】战阵勇于风飚【见秋夜】谋谟出乎胸臆【陆机赴洛诗纒绵胸与臆】斩长鲸之鳞【广州记鲸鲵长百丈大亦称之雌曰鲵雄曰鲸】截飞虎之翼【汲冢周书寤敬解无虎傅翼将飞入宫择人而食】是以一怒而诸侯惧安居而天下息【语见孟子】
　　葢闻萧曹赞务雄畧所资【萧曹传赞二人同心遂安海内】鲁卫前驱威风所假【春秋考异邮云黄池之防滕薛夹毂鲁卫参乗】是以黄池之防可以争长诸侯【见使北】鸿沟之盟可以中分天下【见拟咏怀】
　　葢闻解封豕之结塞长蛇之源【左传申包胥曰吴为封豕长蛇洊食上国】必须制裳千里【诗制彼裳衣勿士行枚】喢血辕门【汉文帝纪皆曰新喋血京师详进白表】是以开百里之围用陈平之一策【史记高帝至平城为匈奴所围七日高帝用陈平奇计使单于阏氏围以得开其计秘世莫得闻注桓谭新论彼必言汉有好丽美女为道其容貌天下无有今困急巳驰使归迎取欲进与单于单于见此人美大好爱之则阏氏日以逺疏不如及其未到令汉得脱去去亦不持女来矣】盟千乗之国须季路之一言【左传小邾射以邑奔鲁曰使季路要我君无盟矣】
　　盖闻得贤斯在不借挥锋股肱良哉无论应变是以屈完防乗诸侯解方城之围【左传齐侯陈诸侯之师与屈完乗而观之屈完曰楚国方城以为城汉水以为池虽众无所用之】干木为臣天下无西河之战【吕氏春秋段干木从学子夏于西河之上魏文侯时往馆之秦欲攻魏司马唐谏曰干木贤者而魏礼之毋乃不可加兵乎秦君乃止】
　　盖闻邯郸巳危徒思马服【赵世家赵奢大破秦军阏与下赐号马服君又秦之间言曰秦之所恶独畏马服君赵奢之子赵括为将耳秦军射杀赵括军遂降秦】蓟城去矣空用荆卿【燕世家太子丹使荆轲刺秦王王觉杀轲遂灭燕】是以竹杖扶危不能正武担之石【蜀记武都山精化为女子蜀王纳为妃卒王遣五丁于武都山担土为冡故名武担详卭竹杖赋】芦灰缩水不能救宣房之河【三皇本纪女娲氏聚芦灰以止滔水汉书河决宣房】
　　葢闻蚁穴冲泉未知远虑【焦贡易林蚁封穴戸大雨相集】禽巢幕何能支乆【左传吴公子札自卫如晋将宿于戚曰夫子之在此也犹燕之巢于幕上】是以大厦既焚不可洒之以泪【未详】长河一决不可障之以手【晋傅集飞尘飞云河决溃金隄一手不能障】
　　盖闻膏唇喋喋【汉书张释之曰啬夫利口防给陛下若与之官即使天下之人惟事口舌喋喋而巳后汉宦者传膏唇拭舌】市井营营【鲍昭行药至城东桥诗营营市井人】或以如簧自进【诗巧言如簧】或以狙诈相倾【汉诸侯王表秦据执胜之地骋狙诈之兵】是以子贡使乎五都交乱【家语子贡一出存鲁乱齐破吴强晋而覇越子贡一使使势相破十年之中五国各有变】张仪见用六国纵横【张仪传仪魏人也入秦惠王以为客卿与谋伐诸侯】
　　盖闻谋猷是习权变须长时增齐灶【见拟咏怀】或卧燕墙【未详】是以井陉之兵如鸿毛之遇火【汉书韩信鼓行出井陉斩成安君虏赵王歇详贺平邺表】长平之卒若秋草之中霜【白起传长平之战虏赵卒四十万人详代人表】盖闻彼黍离离大夫有防乱之感麦秀渐渐君子有去国之悲【见和张侍中】是以建章低昂不得犹瞻防岸【汉武故事建章未央长乐三宫皆辇道相属悬栋飞阁不由径路详拟咏怀】德阳沦没非复能临偃师【后汉桓帝纪八年德阳殿门阁黄门北寺火详宫调曲】
　　盖闻市朝迁贸【见竹杖赋】山川悠逺【穆天子传王母謡曰白云在天山川间之】是以狐所处由来建始之宫荆棘参天昔日长洲之苑【见一巻二巻】
　　盖闻天方荐瘥防乱多【语见诗】空思说剑【礼记乐记虎贲之士说剑】徒闻枕戈【晋刘琨传吾枕戈待旦】是以刘琨之英畧莫知自免【晋刘琨传琨志在复讐拜大将军都督屡讨刘聪石勒后为段匹啴所害】祖逖之慷慨裁能渡河【晋书祖逖渡江中流击楫而誓】
　　盖闻谷林长逺【帝王世纪尧葬于济隂之成阳西北是为谷林】苍梧不从【见拟咏怀】惟桐惟葛【帝王世纪禹葬桐棺三寸葛以绷之】无树无封【见伤心赋】是以随珠日月无益骊山之火【三辅故事秦始皇葬骊山以明月珠为日月三辅黄图始皇塟骊山牧儿堕羊冢中然火求羊烧其棺藏】雀台管空望西陵之松【见哀江南赋】盖闻雷惊兽骇电激风驱【班固西都赋雷奔电激北堂书钞唐子云战如风行】陵历关塞【战国策赵良说商君曰今君之为政陵铄公族】枕跨江湖是以城形月偃【魏志马超攻冀城杨阜使弟岳于城上作偃月营】陈气云铺【见从驾】非绿林之散卒即骊山之叛徒【见哀江南赋】
　　盖闻死别长城【魏陈琳集饮马长城窟行长城何连连连连三千里边城多健少内舍多寡妇作书与内舍便嫁莫留住善事新姑嫜时时念我故夫子】生离函谷【见宗庙歌】辽东寡妇之悲【未详】代郡孀妻之哭【史记赵世家襄子姊前为代王夫人简子既葬未除服北登夏屋请代王使厨人操铜枓以食代王及从者行斟因令宰人各以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山】是以流恸所感还崩杞梁之城洒泪所沾终变湘陵之竹【见哀江南赋】
　　盖闻三世用兵既非贻厥【诗贻厥孙谋详哀江南赋】阴谋累叶必以凶终【晋陆机传机以三世为将道家所忌】是以李都尉之风霜上兰山而箭尽【汉李陵传陵拜骑都尉自请曰愿得自当一队到兰干山南陵未至鞮汗山一日五十万矢皆尽遂降】陆平原之意气登河桥而路穷【晋陆机传成都王頴表理机起为平原内史详哀江南赋】
　　盖闻营魂不返【屈原九章愿径逝而未得魂识路之营营】烽火宵飞【见哀江南赋】时遭猎夜之兵【説苑景公畋于梧邱夜梦有五丈夫北面倚庐称无罪焉晏子曰先君灵公畋五丈夫罟而骇兽故断其首而葬之公曰嘻令吏葬之】或毙空亭之【见拟咏怀】是以射声营之风雨时有寃魂【后汉曹褒传褒迁射声校尉在射声营舍有停棺不葬者故吏对曰此等多是建武以来絶无后者褒乃怆然为买空地悉塟其无主者】广汉【一作漠非】郡之阴寒偏多夜哭【后汉书陈宠为广汉太守雒阳城南毎阴常闻哭声宠县葬埋遗骸哭声即絶】
　　盖闻江黄戎马之郊鄢郢风飚之格【左传注江国在汝南安阳县黄嬴姓国在汝南弋阳县鄢今颍州鄢陵县说文郢故楚都在南郡江陵北十里老子天下无道戎马生于郊】乍有去而不归或无期而逺客是以章华之下必有思子之宫云梦之旁应多望夫之石【见一巻二巻】
　　盖闻无怨生离恩情中絶【文选班媫妤怨诗恩情中道絶】空思出水之莲【见为与妇书】无复回风之雪【见谢滕王啓】是以楼中对酒而绿珠前去【晋石崇传孙秀使使者索绿珠不得乃劝伦诛崇崇正宴于楼上介士到门崇谓绿珠曰我今为尔得罪绿珠因自投于楼下而死】帐里悲歌而虞姬永别【见拟咏怀】
　　盖闻树彼司牧【见羽调曲】既悬百姓之命【汉贾谊传天下之命悬于太子】及乎厌世【通鉴华封人曰迨乎厌世去而上仙乗彼白云至于帝乡何辱之有】复倾天下之心是以一马之奔无一毛而不动【刘勰新论王莾之重譬驽马有骥之一毛而不可谓之骥也】一舟之覆无一物而不沉【夏汉子一舟之覆无一毫不湿一马之走无一毛不堪】
　　盖闻严霜之零无有不肃【晋傅鹰赋秋霜一至兰艾俱落】长林之毙无所不标【左传子贡曰长木之毙无不标也】是以楚堑既填游鱼无托【风俗通城门失火祸及池鱼按百家书宋城门失火自汲池中水以沃之鱼悉露见但抱就之】吴宫巳火归燕何巢【见镜赋】
　　盖闻名高八俊伤于阉竖之党【后汉党锢传李膺荀昱杜密王畅刘祐魏朗赵丰宋为八俊大长秋曹节讽有司奏捕前党李膺等百余人皆死狱中】智周三杰毙于妇女之计【汉书帝曰萧何张良韩信三者皆人杰韩信传吕后使武士缚信斩之长乐钟室信方斩曰反为女子所诈】是以洪泽之蛟遂挫长饥之虎【未详】平臯之蚁能摧失水之龙【贾谊惜誓神龙失水而陆居兮为蝼蚁之所裁】
　　盖闻吴艘蜀艇不能无水而浮【淮南子乌号之弓谿子之弩不能无而射越舲蜀艇不能无水而浮】以红间紫【疑有误按张衡南都赋黄间机张善弩之名北堂书钞陆机七道操紫间之神机审必中而后射】不能无而射是以樊笼之鹤宁有六翮之期【世说僧支道林好鹤时有遗其双鹤者翅长欲飞林意惜之乃其翮鹤轩翥不能复起详代人表】肮脏之马无复千金之价【后汉赵壹传肮脏依门边详象戏赋】盖闻性灵屈折【见象戏赋】郁抑不扬【汉司马迁传抑郁而无谁语】乍感无情或伤非类是以嗟怨之水特结愤泉【见哀江南赋】感哀之云偏含愁气【见郊行】
　　盖闻迁移白羽【左传昭公十七年许迁于白羽】流徙房陵【淮南子赵王迁流于房陵思故乡作山木之讴闻者陨涕】离家析里凄恨抚膺【列子昔人有知不死之道者齐子欲学其道闻其巳死乃抚膺而恨】是以吴起之去西河澘然流涕【吕氏春秋王错谮吴起于魏武侯武侯使人召之起至岸门止车而望西河泣数行下】荆轲之别燕市悲不自胜【见使北】
　　葢闻亷将军之客馆【亷颇传颇失势之时故客尽去及复用为将客又复至】翟廷尉之高门【汉郑当时传翟公为廷尉宾客阗门及废门外可设雀罗翟公复为廷尉宾客欲往翟公乃大署其门曰一死一生乃知交情一贫一富乃知交态一贵一贱交态乃见】盈虚倐忽贵贱何论是以平生故人灌夫不去【汉田蚡传窦婴无势诸公稍自引而怠骜惟灌夫独否】门下宾客任安独存【汉霍去病传卫青日衰而去病益贵青故人门下多去事去病辄得官爵惟独任安不肯去】
</div>
    <div class="pagination">
<a href="庾开府集笺注_page7.html">上一页</a><span>...</span><a href="庾开府集笺注_page3.html">3</a><a href="庾开府集笺注_page4.html">4</a><a href="庾开府集笺注_page5.html">5</a><a href="庾开府集笺注_page6.html">6</a><a href="庾开府集笺注_page7.html">7</a><span class="current-page">8</span><a href="庾开府集笺注_page9.html">9</a><a href="庾开府集笺注_page10.html">10</a><a href="庾开府集笺注_page11.html">11</a><a href="庾开府集笺注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
