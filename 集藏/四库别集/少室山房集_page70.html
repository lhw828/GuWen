<!DOCTYPE html>
<html>
<head>
    <meta charset="UTF-8">
    <title>少室山房集 - 第 70 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 70 页/共 89 页</h1>
    <div class="content">　　徙倚东篱日渐舂南山何处见秋容凭君乞取罗浮脍吟望飞云四百峰
　　无题五首戏恼李王元三子
　　珠箔银屏玳瑁梁何人低语合欢床金笼鹦鹉浑多事窻外频呼李十郎【霍小玉事】
　　金水桥边白玉堂人人争问薛家娘青衣屏后褰帘看不是王郎是李郎
　　文君顔色鬭谁强十様鸾笺总在唐一片蒹葭秋似水月明何处问元郎【相国稹最属意薛涛】
　　红牙敲彻总寻常指防倾城在末行歌到玉门杨栁句诸君端合拜胡郎【见集异记】
　　风流千古擅词场濯锦江头正夕阳花发小桃寒食夜莫将魂梦恼元郎【戏用李昌祺余话田洙事】
　　射所墙东书事
　　门掩湘筠翠色虚将雏语燕入庭除不知金犊何时返闲坐樱桃第四株
　　歌者陈邵两生别余二十余载忽与遇长安邸中一曲辞去
　　廿载桃花瀫水头腰肢垂老尚风流相逢一笑畨成别月落参横下酒楼
　　偶题
　　独卷纱窻昼漏迟春风含笑画蛾睂东邻预订黄昏约夜合花香月上时
　　春闺曲
　　春衫斜卷越罗轻女伴西园作队行荡子不归三月暮百花深处乱啼莺
　　秋闺曲
　　沉水香销白玉壶薫笼斜倚月明孤狂夫尚作潇湘客夜夜金风落井梧
　　题毕余兴未尽戏用唐宋人元句缀七言二絶末行【此题薛生绘事五言絶后者薛尝以素巾绘杂卉五种为一图余系以五絶句】
　　五色毫挥五彩裙五言诗灿五花文薛家少妇行原五传玩争看五朶云【用宋韩维句五图共绘一巾俨若郇公五云体云】
　　独步江东杜紫薇横行塞上薛明妃君看彩笔双题后万古长如白练飞【用唐徐凝题瀑布诗以入羊欣事差不恶也】
　　为象先题画后薛生偶见特以精绫绘五卉见饷而易山茶松石岂其以岁寒盟余耶漫赋一絶
　　浣却红绡着翠盘亭亭云色堕雕栏分明蜀国鱼笺様莫道青楼不耐寒
　　潞河畱别王行父袁微之李本建徐象先四絶句
　　潇湘才子王行父燕赵佳人薛素卿千秋一字神偏王一笑千金目未成
　　悬弧正値中秋夕设帨仍当乞巧筵天孙云锦千机细月姊霓裳一代传
　　当年画识真真面此日绡看素素题南岳地仙宁再下上元天女防重携
　　袁宏徐干各风流李益王维兴未酬回首素娥天咫尺片帆无頼出并州
　　潞河南发永叔黄门舟中话旧因读余少作絶句石梁横截海天流明灭飞霞挂岭头及蒲桃新緑照人明三语则余皆忘之并失其稿矣戏为足成二章
　　石梁横截海天流明灭飞霞挂岭头好去大罗仙子宅碧桃千树倚苍虬
　　鬰金沉水未称豪喷玉飞泉助彩毫北塞迩来饶薏苡西凉何处问蒲萄【永叔出都舟空亡一物第载薏苡酒十数瓶】
　　黄生石父碁于吾越为第一手而诗思亦翩翩是夕赋一律送余南还酬此
　　一吐瑶华字字竒星芒寒逼丈人诗青萍暂隐吴闾博可道长安似奕棋
　　卧病舟中旬日永叔命郎君过讯走笔赋赠二章
　　半腮迎日鬭鲜红累叶睂山赋飓风屈指乌衣三世后新诗重覩薛竒童【苏长公幼子过赋石橊诗半腮迎日鬭鲜红又风赋亦附见坡集】霜寒秋色净枝头又见王郎白石橊笑杀子安才欲尽风帆犹趂大江流【仲君年仅十四王子安序滕王阁正兹岁云】
　　忆与永叔丙戌上春官永叔至安平镇登陆今屈指十载乃余附永叔舟再过兹地追忆曩时王生据鞍上马状恍惚在目相与拊掌大笑即席漫成
　　对倚青萍夜不眠雄飞雌伏漫谁怜衰杨古驲安平道回首西风巳十年
　　稚升席上再与永叔言别
　　九驲洪涛昼拍天城隂聊系孝亷船殷勤淮水东头月重向河边照别筵
　　狄明叔新居河上所幸美人十数辈筑台榭以馆之余过戏赠此絶
　　秦台双鳯太寥寥铜雀徒闻大小乔何似霓裳三十二月中楼殿鬭妖娆
　　次盂城稚升使者以酒赀追至再赋二絶寄之
　　双鲤迢迢尺素传飞驺遥问孝亷船江风不为离人住恨杀盂城片月圆
　　敧枕篷窻月色澄屋梁犹记共青灯多情似逐长淮水一夜随人到广陵
　　永叔别余入天台四絶送之江上
　　天末飞樯挂海涛江头晨送木兰桡当筵忍叠阳关唱断雨凄风遍客袍
　　玉洞明霞树树催青鸾先傍大罗回春光满酌高堂上拚取胡麻作寿杯
　　洞天曽宿上清扉双送刘郎出翠微斜日乱山归路远桃花千树赤城飞【余尝梦游天台二仙子洞中俨如画图所遇故屡及之】
　　万里长淮挂北风大江东下雪连空虚疑瓢笠王郎去翘首鸣珂碣石宫
　　出塞曲十六首为周元父题【周尝为大将军李幕客精骑射兼习琴奕丹青】
　　曽随飞将夺天山横槊诗成顾盼间万里玉门沙似雪生还曽未鬓毛斑
　　书生骨相未封侯暂逐荆卿卧酒楼腰下鱼肠公莫舞大荒曽挈郅支头
　　年少江东智畧饶长驱日本破天骄不縁羽扇能挥敌铜雀春深闭小乔
　　高宴从军乐事多白登城上夜如何数声清啸迎风发十万前驱尽倒戈
　　受降城下战初回无定河边画角哀落日沙场秋色满题诗人在赫连台
　　磨灭雄心仗翠钿幽兰一曲暮云前从知顾盼仙郎熟不向人前误拂弦【周生多狭邪游】
　　幕拥青油夜漏迟从军尔亦解观碁不知淝水风行日可似张授策时
　　骏马雕弧铁裲裆何人不羡独孤郎横戈夜度炖煌戍直取凉州献未央
　　跃马隂山白日低拂云堆上醉如泥弯弓错拟旄头落并坠双雕大碛西
　　八法纵横擅彩毫何烦抛掷事龙韬聊飞尺檄萧关外已报单于雪夜逃
　　一笑能空塞北亭寒光闪烁射青萍歌残杕杜长城下万仞燕然自勒铭
　　渔阳东望海云平横笛偏吹骠骑营绕夜落梅春不断千山明月满龙城
　　青海城头月照沙黑山何处问琵琶长缨尽缚呼韩将重取明妃入汉家
　　短小周郎五尺躯侯门花色照长裾莫言谈笑无竒策百雉聊城只片书
　　君卿唇古诧纷纷笔札兼传谷子云怪得五侯鲭满座铁椎曽夺信陵军
　　拂袖行歌入帝都灞陵亭上醉相呼过从頼有任安在使酒何劳挈灌夫
　　渡黄河抵吕梁再寄徐参知即景舒怀共十絶句
　　千顷清淮匹练长使君高谊重余皇布帆无恙南风正日暮行人到吕梁
　　漫说陈登百尺楼十年湖海浪成游多情好是徐元直一借仙槎问斗牛
　　星宿黄河浊浪澄长淮飞雪罢奔腾金堤万国输王防玉盌千秋镇茂陵
　　栉雨梳风事若何古来师克在人和飞刍直接桑干塞转粟新成瓠子河
　　花照桃源百里红班荆曽此聚羣雄虚疑仙子栽灵药莫认渔郎系短篷【桃源县俗传先主聚义处在彭城下】
　　龙起曽惊大陆前书生今握万夫权轻裘沛上分曹处鼓吹牙门白日悬
　　千仞云龙列翠屏乱山环匝楚天青干旄絶顶行人过遥指元戎放鹤亭
　　芒砀龙飞大泽云高台戏马送斜曛胡床何处邀词客清夜黄楼万柝闻
　　豹略熊韬冠世姿双龙腰下劒雄雌封侯莫讶儒生薄谈笑曽纡十万师【亷访尝定淮南变为天下治平第一】
　　进履桥头国士踪谷城山下记相从功成屈指封侯日重向金华问赤松【君尝从家大人游在总丱时已铮铮播露竒颖】
　　瀫元亭上听歌作
　　花竹周遭十二栏万家明月满长安夜深庭院天风起队队霓裳出广寒
　　秋日卧病瀫元显卿厚之皥民过访
　　老病秋来话息机满阶梧叶梦魂飞亦知极乐华胥界无奈西风撼竹扉
　　十年消渴梦魂摇驴背风烟又灞桥玉露金茎何处问汉宫秋色正岧嶤
　　再别惟寅十絶句
　　三十年来击筑场白头相对又河梁双龙莫讶经离合满目飞云是太行
　　乱云残叶晚凄凄挥手长安日渐低眼底只今饶醉尉不烦追送灞桥西
　　君向青门话种余归亦卧武陵花扁舟后夜堪乘兴雪满山隂十万家
　　千里行歌出蓟门何年同住杏花村衰杨古驲卢沟道歌到骊驹各断魂【余拟卜居秣陵与惟寅相晨夕】
　　十载青萍赋浪游萧萧羸马塞门秋那堪茅店鸡声夜落月梁间梦李侯
　　日夜西风起潞津余归君住总伤神相看脉脉燕台上地北天南两病身
　　易水燕山半草莱萧萧风色暮偏哀悲歌屠狗凋零尽无頼黄金百尺台
　　玉河流水暮潺潺行李西风出乱山一路相思秋色里孤云何处秣陵关
　　极目天南雁鹜羣荷衣深入五湖云华阳碣石当年事憔悴西风不可闻
　　十万貔貅罢枕戈中山无奈谤书多只今铜柱畱遗迹谁见当时马伏波
　　柬李汝藩四首
　　万斛鲸波大海头扶桑东指乱云愁玉门生入殊堪乐莫羡当年定远侯
　　憔悴东还泣数竒亲闱南国倚闾时谁言敬仲操戈怯剩有交游鲍叔知
　　归来无恙旧楼船赢得鸡林字字传不是王阳难九折千山云色太行前
　　不解征衫客异邦兴阑初返木兰艭东游可道风波恶题遍新诗鸭緑江
　　巧巧素素皆薛生名也而字特未称余与行父定议曰瑶英庶于二名不偏亦以古有兹字也
　　翩翩长袖越罗轻玉骨氷肌照眼明莫道元家人已去千秋重覩薛瑶英
　　滕观察先生招游湖上藩臬诸公咸集命余赋诗
</div>
    <div class="pagination">
<a href="少室山房集_page69.html">上一页</a><span>...</span><a href="少室山房集_page65.html">65</a><a href="少室山房集_page66.html">66</a><a href="少室山房集_page67.html">67</a><a href="少室山房集_page68.html">68</a><a href="少室山房集_page69.html">69</a><span class="current-page">70</span><a href="少室山房集_page71.html">71</a><a href="少室山房集_page72.html">72</a><a href="少室山房集_page73.html">73</a><a href="少室山房集_page74.html">74</a><a href="少室山房集_page75.html">75</a><span>...</span><a href="少室山房集_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
