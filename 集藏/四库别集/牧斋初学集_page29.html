<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 29 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 29 页/共 115 页</h1>
    <div class="content">（华山道者刘虚中募刻道德经于石惧其为山灵之累也作诗送其去以讽止焉） 
太华五千仞，《道德》五千言。灵岳与宝书，终古元气存。 
君今镌此经，磨勒山垠。模写时俗书，名氏相缀分。 
俗书多破体，舂驳何足云。山中无除目，安取轩冕群。 
云台石室间，刻画留瘢痕。山灵亦何咎，此钳凿冤？ 
愿君回俗驾，息机罢纷纭。归从老希夷，ぴぴ卧云根。 

（莆阳陈氏寿宴四首） 
南极光依藜火青，澄霞助月见精荧。老人星下多芒翼，还是陈家旧聚星。 

△其二 
方床竹几夹窗纱，人说毗耶居士家。满室天花都不著，长留法喜伴维摩。 

△其三 
磊落金盘荔子殷，传觞压酒赛朱颜。绛罗襦里肤如玉，恰似仙人出海山。 

△其四 
开宴吾家旧幔亭，彩云十日驻青冥。贤郎近向吴门去，又说麻姑过蔡经。 

（丙子中春日茂苑相公谢政遄归招邀燕赏余与其仲启美张异度徐九一刘渔仲追陪信宿游虎丘支硎诸山记事四首） 
谢公高兴寄东山，迟日招邀共赐闲。问壑寻丘尘世外，巾车蜡屐画图间。 
风寒乍勒回春候，云润俄经作雨还。最喜林深无虎豹，夕舂犹许历孱颜。 

△其二 
短簿祠前花正殷，相看心在水云间。莲宫载酒仍招隐，竹院逢僧又得闲。 
虫鹤变余存白社，劫灰飞尽表青山。公言子厚多题句，一笑何当ネ藓斑。 

△其三 
冈复溪回一径穿，招提楼阁暮云边。山腰正值诸峰缺，寺面平铺万顷烟。 
为问把茅寻石室，莫因渫井叹寒泉。道人纵鹤今何处？且放双眸向碧天。 

△其四 
卅年游迹花山寺，矍圃观人尽可怜。失马因缘双鬓外，亡羊岐路一灯前。 
青松旋觉龙鳞长，白石还惊鸟道连。昏黑蓝舆重回首，藤萝新月近诸天。 

（上茂苑相公二首） 
讲席延登入禁闱，主恩旋许遂初衣。 
云还碧落原无意，鹤向青霄岂倦飞？竹下清斋余鸟施，花间小院与僧归。 
天庭黄色仍如许，知是先生战胜肥。△其二也知脱一官无，每为忧时或叹吁。屋栋岂应劳我祝，床棱宁患少人模。 
片茅盖顶真堪老，两膝随身不要扶。竺坞虞山过云处，敕教双鹤递相呼。 

（曹能始为先夫人立传寄谢） 
逐子东征杳莫从，机残绩泠泣尸饔。青编幸遇曹能始，彤管何惭范蔚宗。 
筑室不堪论旧隐，焚山宁复问新封？孤生满掬三春泪，泉客珠成恰似侬。 

（次刘渔仲留别韵） 
南国犹残半月春，东亭共怆百年身。与君作别难成醉，欲赠将离始觉贫。 
黄卷秋灯烧尾客，绿窗朝日画眉人。兰台好献雄风赋，莫漫微词及宋邻。 

△其 
赤麋铜马逼淮徐，老屋三间幸著予。坐甲裹粮师日老，拂衣掷砚计全疏。 
庙堂钩党谙弧矢，郡国求金急羽书。早办枚皋传檄手，莫夸词赋似相如。 

（葛将军歌） 
（吴人葛诚以蕉扇招市人杀税监参随，吴人义之，呼为“葛将军”。诚未死时，江、淮间舟船赛祭之，辄有验） 
葛将军，万夫雄。我昔遇之娄水东。颜虎鼻眉目古，蕉扇飒拉吹秋蓬。 
死骨穿近五人冢，生魂啸动五两风。葛将军，今死矣，权奇ㄈ傥谁与亻疑？ 
生惜不逢汉武帝，鸿渐之翼困闾里。犬台宫中应召见，上林牧羊蹑草履。 
君不见车丞相，宫殿出入乘小车，亦是上书一男子。 

（云间张老工于累石许移家相依赋此招之二首） 
百岁平分五十春，四朝阅历太平身。长短屐全家具，绿水红楼半主人。 
荷杖有儿扶薄醉，缚船无鬼笑长贫。山中酒伴更相贺，花发应添爱酒邻。 

△其二 
不是寻花即讨春，偏于忙里得闲身。终年累石如愚叟，倏忽移山是化人。 
无酒过墙长作恶，有钱挂杖已忘贫。明年肯践南村约，祭灶先须请比邻。 

（王二溟布政谢事家居八十如少壮听歌度曲累夕不倦奉赠二首） 
萧闲真欲拟骖鸾，矍铄犹能说据鞍。小建纛旗临曲部，平分旌节领骚坛。 
三休记向中条勒，四漫诗留退谷刊。犹恐非熊频入梦，镌除溪石不名蟠。 

△其二 
名场战地谢驱驰，禅榻茶烟扬鬓丝。功在刀州成昔梦，罚依金谷赋新诗。 
尝餐兔药抄云子，自啭莺歌教雪儿。万树梅花方破腊，祝君先插向南枝。 

（奉赠会稽倪太公十四韵） 
家学经锄世所钦，会稽竹箭比南金。辞方娥庙为丝绢，笔向耶溪淬剑镡。 
挥洒藤成五色，铿雷鼓有余音。分灾射的年年白，饮德河醪处处沈。 
满载樵风频往复，扁舟夜雪每追寻。花深梅市诗尝遍，月满柯亭酒自斟。 
修竹茂林供列座，青鞋布袜称长吟。千岩万壑为图画，禹穴秦碑自古今。 
乌府风霜传旧节，鲤庭桃李接新阴。膝前御史床犹在，宅畔尚书坞正深。 
虞竹盈阶方郁郁，丁松入梦转森森。蓬莱春水浮仙阁，石镜梅花媚远岑。 
上树呼猿轻作伴，升堂使鹤众如林。阳明宛委家山是，谁识先生万古心？ 

（识字行（题吴门袁节母册子）） 
母能识节字，儿能识孝字。人生识字只两个，何用三仓四部盈箱笥。 
羡君佣书养母能不忧，白华洁白充晨羞。牛腰诗卷互传诵，行看绰楔悬乌头。 
君不见长洲陈五经，抠衣跪母提汲瓶。篱边使者星驰报天子，诏书一夕来青冥。 


初学集卷十一 

○桑林诗集 
（起崇祯十年丁丑三月，尽闰四月。） 

（丁丑春尽赴急征，稼轩并列刊章，士龙相从，草索渡淮而北。赤地千里，身虽罪人，不忘吁嗟闵雨之思，遂名其诗曰《桑林集》。） 

（过清江浦遥寄故人） 
跨下桥边又此行，赭衣白发可怜生！班荆却喜无人问，刻木只愁有吏迎。 
</div>
    <div class="pagination">
<a href="牧斋初学集_page28.html">上一页</a><span>...</span><a href="牧斋初学集_page24.html">24</a><a href="牧斋初学集_page25.html">25</a><a href="牧斋初学集_page26.html">26</a><a href="牧斋初学集_page27.html">27</a><a href="牧斋初学集_page28.html">28</a><span class="current-page">29</span><a href="牧斋初学集_page30.html">30</a><a href="牧斋初学集_page31.html">31</a><a href="牧斋初学集_page32.html">32</a><a href="牧斋初学集_page33.html">33</a><a href="牧斋初学集_page34.html">34</a><span>...</span><a href="牧斋初学集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
