<!DOCTYPE html>
<html>
<head>
    <meta charset="UTF-8">
    <title>李文节集 - 第 33 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 33 页/共 53 页</h1>
    <div class="content">　　报南营缮谭斗山 
　　报储樊桐 
　　报辛丑新进士 
　　报施昌岩 
　　报清江令张雨若 
　　报李霖寰 
　　报汪颐所 

　　○与方明斋学宪 

　　闽人文日盛士习日漓不但远逊先达即不佞子衿时距今仅三十年而其风巳荡然尽矣间尝私论敝习盖有数端而亦尝思所以少救之者不知亦可少効于函丈之前否不佞见曩时郡邑之试儒童试毕静俟揭晓无名始求续取别为一榜曰续取儒童若干册亦如之后乃未揭晓而求又后乃未试而求不才者求才者恐不稳亦求及揭晓则混为一榜至有三五前予亦以求得者而敝郡乡官人多请寄途广额数所限不能尽收孤寒无阶而进往往为人代考学台所录卷出孤寒之手名归贵富之家不惟失才且以滋弊愚以为即未能一切谢绝宜令郡邑先以此指榜示莫遽受刺谒即有来者付门吏庋置俟正榜既出方行启对无者方与续取则既不拂乎人情而正续昭然使才者得遂无求之操而省有求之费孤寒之士咸得进而就权衡之下倩代亦自无人矣然而大邑大郡有才与有力者俱多如额限太狭则才终不胜力似当稍宽其数然后不至屏桃李于门外而可以尽收英雄于彀中此弟向尝以告徐匡老者恐续取不可为令则第授指于郡邑大夫可乎愚又见欲革倩代无如覆考而儒童发案率于临行匆迫之时奸巧之人仍得以代考者代覆莫若先试发案送学始令教官率而听覆而又有廪生之保结儒童之互结此万不失一之术也或有以既进而黜为嫌者不知博士之籍不比乡书苟欲贤路之清何恤终朝之褫若不摘发之自我终将降黜于后人况但行一郡而他郡自无惩一人而万人自慑乎若夫临场大续幸窦尤多愚见以为不可借视他人但篇数欲多而收录欲少盖多则能竟者少置其不竟阅其竟者省劳之术也少则所得者精既不废续亦不滥续中正之道也至于闽本贫乡俗故俭朴当不佞诸生时即公子亦布袍即襕衫亦苎布即赴省亦多徒行今纨绮连袂肩舆载途势必苟求方能有此窃谓或可严行约束按临所至集诸生而庭诏之见有蜉蝣楚楚者特诘其阀阅云何贵介者教之以敦朴寒素者责之以守分而新进儒童令其襕衫必布使自今以往无敢以帛见者不亦反朴返淳一盛事乎不佞又闻年来人士或解脱衣冠夜行街陌羣聚戏场之下挟其年少才高以为旷达蔑弃礼法嘲詈前辈挟持官府讦谤缙绅而赌风大炽渐染实繁荡产丧身其毒尤甚诚先之以禁谕继之以咨访果有实迹挞罚行焉而令有司加意禁赌洿其场僇其师不以贵介姑息即有乡官为之解者明以台下为地方为风俗美意晓之亦庶乎其有瘳矣以前所称皆敝乡敝俗不佞愧不能表正輙敢以累台下此外更无可言者伏惟台照士风幸甚 

　　○报王荆翁 

　　使至捧尊扎及荣哀录获闻太夫人窀穸封树既竣古之人子以不使土亲肤为恔矧　王恩国典烜赫纷纶生死之荣区中无两隃想洋子佳城风气融结神司孝德必产为祥芝驯鸟以表厥奇恨无繇展拜墓下一证形家心穴之言惟是计祥度禫祈楫祷霖悠悠我思与诸生共切而巳 

　　○与程萝阳 

　　郡中奢赌之风日新月盛今贫士更不布衣而春元无复徒步纨绮连袂肩舆塞涂廉静何繇而兴请求安得不众似可出教晓谕或于行香讲书饮社读法之时面加告诫必将有所严惮渐返淳朴而赌之一节荡家丧身为害尤烈请严行禁约密访赌荡处所赌师主名撤场锢师解散其党庶其有瘳乎至于儒童之试当廿年前时有正取以先尽真才而后有续取以并及乡官正续昭然公私两得后乃未揭晓而求不才者求才者恐不稳亦求揭晓则混为一榜乡宦人多请寄途广额数所拘孤寒无阶上进则去而为人代考故学宪所录卷出孤寒之手名归贵富之家不惟失才且以滋弊愚以为未试之前豫以此指晓谕儒童莫纳刺谒即有来者付门吏庋置俟正榜既出方行启对所求不在榜中者方与续取使才者得遂无求之操而省有求之费孤寒之士吐气而倩代之弊渐销矣夫士也将养之为国家用也而奢而赌而钻求而作弊即他日做官何以禁人为师何以教人夫士也将安用之 

　　○报黄锺泉 

　　某自为孜斋先生婿即获侍先生孜斋先生殁今二十六年矣朋友之墓宿草不哭而先生犹然有黍离之感谊何高乎先生绩学不发必留以待其后人即次公之秀而有文令孙之颖而善诵天意可知也第吾郡才薮贫乡学必精必博而后夺标也稳教必勤必饬而后执贽者多此则有庭训在矣若某学行浅薄叨冐逾涯何敢以无益之棹楔重烦里人亦何敢以无厌之贪饕厚徼造化长者乃怪其无坊而详为言命无乃过于爱与 

　　○报丘秀才 

　　不佞久离举业不敢复为人评论承公万里相问一一披阅大都文字之法如歌有节奏庖有肯綮节奏肯紊一得则抑扬缓急无不中音批郄导窾尽皆迎?此即面谈不能尽未易以毫颖传也 

　　○报林省庵 

　　门下孝友恬澹俨有尊翁法程令读礼家居必能躬行古谊以率先里闬近来乡风侈汰全恃贤者砥柱其间而又闻米价腾涌廉贫之士值此食玉炊桂之时即励志愈坚而于节亦苦矣 

　　○报周寅所 

　　初至不能无倥偬谒谢既徧北使既遣此时院中树色参差禽声下上帘栊幽雅几簟清凉酬应希疏日有余适熊占兰梦维其时矣 

　　○报董上舍 

　　南雍卒业良便然不可以曳裾自弛而寡交游慎出入勤升散完课业毋甫往而思归毋始入而图出毋以规矩为文具不足遵毋以学舍为籧庐不足处大都志欲远事欲实意思欲宁静用度欲俭约可以进学可以立德可以保家可以成名他日纔做得事纔教得人不然即科第汶汶耳 

　　○报林前峰 

　　方州秩满奏最重封宦况亨嘉良为愉快然亦足以见丈洁巳爱民守官奉职之效清明世界正□迈往以需特达令天下知朝廷待循良不薄而又知士者精白谨饬之可以表见树立一破世俗资格墙壁之说使不佞迂谈确有证佐是所望于丈者也 

　　○报尤南华 

　　承教政迹种种廉明第使客公仪文书纸扎学宫之葺月考之馔恤刑之供亿军册之盘费义当取给地方而邸中酒米之需似亦不必来自潭府□吾辈第不以官自润足矣治人者食于人倘居官而家食既非中庸亦生倩议愚见如此高明以为何如 

　　○报胡葵南 

　　开矿之役诚不可无调度业未得脱手第当如司马真人所云正襟而受之明目而当之何灵棋之足信乎而矿役事体弟亦尝设身图惟及闻一二老成之论或谓当用土著而距流民或欲以矿徒治矿徒什伍其人而署置其有智力者为长使得操笞棰治之劝以旌赏诱以官职彼将竞用命而不烦有司或谓不必泥不动官帑之　旨竟当官为措处而后取偿焉第行之而勿请而中官相处尤贵驯扰之使不为梗而后我得遂所欲为古人谓智谋之士所见畧同大都高明巳先及此矣 

　　○报周砺斋 

　　足下为令兄襄事而调剂其孤寡送往字居所谓不为政而施于有政者也不佞班直甫更即值国戚哭临未毕随拜除书莅政后宫墙祭器黉舍射圃次第修葺至于士风骄惰始操旧约与之周□谢绝请托冀以反其久锢之习凡若此者非不□劳巳拂入而见以为居官任职有不得不然者诵足下勤而能逸圆以用方之教真中不佞膏盲当置之几案比药石矣 

　　○报黄毅庵 

　　不佞叨冐凌躐惭非其质诸生来学者少而习仿参焉乃二三选贡或欲图南往往来告六堂先生以为听之且空虗强聒力扳惟恐失之士心如是师道可知巳 

　　○报王大尹 

　　久不作荐书区区愚腐以为未有直指不亟于荐贤亦未有贤者不得自见乃事外之人冐为居间欲以尸其功而掠其美不亦恧乎 

　　○报黄别驾 

　　凡仕宦处脂膏易于自润人亦往往见疑尊教谓澹泊过度文无钱可取则与尊意合矣嗟乎岂有廉吏而人不知者第当皎然绝尘倘犹在清浊之间如二等秀才半会和尚终不足自见耳 

　　○报邢知吾 

　　自吾侪曳裾太学迄今几三十年桥门黉舍之观有加而章缝之盛弦诵之声大不如昔教法士习盖日趋而下矣此时而令奔蜂化藿蠋越鸡伏鹄卯岂其任哉每见贵乡孝廉任子逡逡谨饬无贵倨容然后益信齐鲁士行之媺南国不及也今令侄孙来又得一士矣 

　　○报梅衡湘 

　　向为丈祈举小金吾适询来使云以六月举矣金吾乎不为金吾者乎弟何尝忽丈舟中言顾所谓众母者既怯不能而所谓顺适其意以和畅其血脉者犹未得所以调剂之法此弟气魄方畧不如中丞明矣 

　　○报卢慈源 

　　风恬浪静便可安心放棹纵其所如恐过为分明反生痕迹而同僚相与所贵疏密浓淡之间浑然乃妙耳要之但■〈扌弃〉得一不要浑身浩然百邪降伏上敬下爱谤远名集此灵丹一粒可治百病不佞亦尝以语一二亲友而有志者少或以为吾所处食玉炊桂之乡安得不稍为计或以为世间亦有杨州鹤而欲兼得焉不知人生衣禄自定古今无饥饿底圣贤无饥饿底循吏如斗室盘飡但仕路少纡亦足自给如必大厦连陌多藏而后快意□则不能知之矣 

　　○报黄毅庵 

　　大教谦以为碌碌升散然太学教士未有离升散而为教者盖士习不醇日趋骄惰不佞日以升散为诸生刺刺而不能得之于诸生也今巳半年犹然如昨究何知巳 

　　○报刘望海 

　　承教广置义仓积谷溢八万而一取诸绣斧之赎锾此所全活粤人者无巳时诸路未闻有此举丈不朽之业在兹一役矣弟叨领成均亦稍稍有所补苴振刷顾无米之炊短袖之舞无足数于大□之前者还朝伊迩统俟面既 

　　○报李还素 

　　向读谈兵谈河大作甚辩兹麟阁图纪至成一帙所谓动而愈出者乎敬服今岁都中禁花炮市无鬻者承惠适逢客至出以佐觞客皆称赏此必王将军奉酬大作非市肆物也 

　　○报郭大尹 

　　去岁姬父曾以其子见收来告不佞度其必有不检以获戾于门下者弟晓以微分当守邑侯当尊而巳诸生门户事非不佞所敢与闻也承教具□姬生罪状傥犹得未减或可少宽之否若雅操贤声此生自无所容其喙者 

　　○报蔡见翁 

　　某亲见老师视学规矩森然诸生率有所严惮故滥竽以来守其师傅稍稍取成规整饬之而士风骄惰锢习难移即缙绅谈者亦辄近舍　高皇帝整齐严肃之监规而远引敷教在宽之故事不知所谓宽者亦秪是劳来匡直辅翼振德多方曲成之耳非姑息弛废听其怠惰放逸自便之谓也□所谓董之用威朴作教刑者又何为哉大抵狂□既倒而某欲以萧苇捍之宜不易为力矣 

</div>
    <div class="pagination">
<a href="李文节集_page32.html">上一页</a><span>...</span><a href="李文节集_page28.html">28</a><a href="李文节集_page29.html">29</a><a href="李文节集_page30.html">30</a><a href="李文节集_page31.html">31</a><a href="李文节集_page32.html">32</a><span class="current-page">33</span><a href="李文节集_page34.html">34</a><a href="李文节集_page35.html">35</a><a href="李文节集_page36.html">36</a><a href="李文节集_page37.html">37</a><a href="李文节集_page38.html">38</a><span>...</span><a href="李文节集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
