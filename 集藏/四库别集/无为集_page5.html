<!DOCTYPE html>
<html>
<head>
    <meta charset="UTF-8">
    <title>无为集 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无为集 - 第 5 页/共 8 页</h1>
    <div class="content">　　庄周
　　谩投香饵试纎鳞楚使徒来濮水滨莫讶持竿不相顾顾君还是上钩人
　　琴髙
　　不钓浮名不钓鱼一纶钩线巻还舒九霄控鲤无人识谁道纎鳞是脍余
　　陵阳子明
　　旋溪不杀真龙子学道三年蹑太虚今古报恩人亦有不知谁有腹中书
　　左慈
　　香饵轻投一席间鲈鱼泼泼跃铜盘曹公不悟神仙术徒整金钩把钓竿
　　严光
　　狂奴肯顾安车聘祗爱东阳七里滩谁道世间人不识客星光射紫微寒
　　刘遗民
　　雨笠烟蓑细草巾持竿谁识白莲人当时若得文王猎泾水还应似渭滨
　　寳林院五松
　　葛洪井上两三株不与孤秦作大夫借问东山岁寒木得毋羞见水西无
　　太白桃花潭【李白诗云太白登舟方欲行忽闻江上踏歌声桃花潭水深千丈未若汪伦送我情】
　　桃花潭似武陵溪太白仙舟去欲迷岸上踏歌人不见年年空有鹧鸪啼
　　东峯白云院
　　僧爱白云谿上飞白云飞处敞禅扉莫言便是无心物忆着故山依旧归
　　采石四咏
　　温峤
　　半夜燃犀采石江江神无处避余光未应赤帻能为害窥见渊鱼已不祥
　　袁宏
　　袁郎风格抗浮云咏史髙吟世未闻乗月泛江今古有不知谁是谢将军
　　李白
　　一别蓬宫不计年锦袍吟醉钓鱼船鉴湖贺老天机浅轻向人间号谪仙
　　樊若氷
　　兵到金陵举国降若冰谋防谓无双由来天意归真主何必舟梁始渡江
　　濓溪
　　山为羌仙传旧姓溪因亷士得新名愿持一勺去南海直使贪泉千古清
　　留题城西水磨
　　客来亭上脱春衫马浴寒泉洗辔衔怪得主人留再住水声林影似江南
　　赠范鲁仲
　　人急生前计子图身后名重来天地逺谁为作权衡
　　赏梅呈仲元
　　十年不见锦江梅今日清香入酒杯太守为施红歩障郡园惊怪夀阳来
　　瑞香
　　孤根移自紫霄峰只鬭清香不鬭红忆得婆娑一株桂欧家曽见月屏风【文忠公家有月石屏风内有一桂与此相类】
　　访吴尉不遇
　　人爱红尘我爱山寻山重叩白云间子真避客逰都市月上梧桐未肯还
　　隠静十八松
　　庐山社友皆逃晋秦府功臣不仕隋今日明堂求巨栋好教天下匠师知
　　碧霄泉鱼
　　岩深防薜萝金鬛弄寒波莫爱江湖好江湖罾网多
　　逰白云山醉题僧壁
　　买得青山不用钱金沙门外草绵绵黄梅老令醉欲倒拟借白云今夜眠
　　野寺
　　泽国春风老杂花间芳草门前车马稀竹叶无人扫
　　山房枕上作
　　十里溪源寻未见忽逢茅屋白云堆竹牀纸帐睡正稳无奈野猿惊觉来
　　天台思古
　　逰人行尽天台路山家杳杳知何处唯有山前一派溪落花依旧流春暮
　　还庆师扇
　　赠我无心着还师理亦然秋风归旧谷明月上青天

　　无为集巻七
　　钦定四库全书
　　无为集巻八　　　　　　　宋　杨杰　撰序
　　皇族服制圗序
　　议曰礼院新定皇族五服图其失有五不重太祖太宗真宗之服其失一也不分润王之族其失二也不载兄弟之殇其失三也不着袒免之亲其失四也不明正统旁亲之制其失五也何谓不重太祖太宗真宗之服按周礼司服职云为天王斩衰礼记云天子修男敎父道也为天王服斩衰服父之义也又云防有四制变而从宜取之四时也有恩有礼有节有权取之人情也恩者仁也理者义也节者礼也权者制也仁义礼智人道具矣故为父斩衰三年以恩制者也为君亦斩衰三年以义制者也新圗以皇帝扵仁宗固当服斩衰也于真宗则齐衰不杖期也于太宗则齐衰五月也于太祖则缌麻三月也若仁宗之服诚合礼制矣若真宗太宗之齐衰太祖之缌麻是以亲服而言而不以天王之服言也夫太祖太宗真宗君天下传万世在皇帝为之服斩衰此所谓以义制者也亲亲尊尊无重于是矣新图以齐衰缌麻为服是岂达礼经之意哉故曰不重太祖太宗真宗之服其失一也何谓不分润王之族按五服勑云为人后者为其父母齐衰不杖期为其兄弟大功九月然则皇帝为濮王之服异于为润王诸子之服矣为濮王诸子之服异扵为润王诸孙之服矣新圗以润王子孙合而为一无以别其等降故曰不分润王之族其失二也何谓不载兄弟之殇五服勑云为人后者为其兄弟之长殇小功三月为其兄弟之中殇下殇缌麻三月开寳通礼丧令文皆同其说盖出之扵仪礼矣而新圗略之故曰不载兄弟之殇其失三也何谓不着袒免之亲按礼记大传曰名者人治之大者也可无慎乎四世而缌服之穷也五世袒免杀同姓也六世亲属竭矣郑康成云四世共髙祖五世髙祖兄弟六世以外亲尽无属名也又按律有八议一曰议亲释谓皇帝袒免以上亲刑统云皇帝袒免据礼有髙祖兄弟曽祖从父兄弟祖再从兄弟父三从兄弟身四从兄弟是也且五世之亲旁通而有十一刑统止着其五识者犹曰未达况又全而阙之哉故曰不着袒免之亲其失四也何谓不明正统旁亲之制夫正统之服天下之通服也旁亲之服大夫则异于士庶矣天子诸侯则又异于大夫矣按礼记云期之丧达乎大夫三年之丧达乎天子父母之丧无贵贱一也郑康成云期之丧逹乎大夫者谓旁亲所降在大功者其正统之期天子诸侯犹不降也大夫所降天子诸侯絶之不为服也孔颖逹曰大夫之尊犹有期丧谓旁亲所降在大功者得为期丧还着大功之服若天子诸侯旁亲之丧则为服也又仪礼丧服郑康成注云君大夫以尊降贾公彦云君大夫以尊降者天子诸侯为正统之亲后夫人与长子长子之妻等不降余亲则絶天子诸侯絶者大夫降一等又汉白虎通德论天子絶期者何示同丧于百姓明不独亲其亲也又魏田琼云天子不降其祖父母曾祖父母后太子嫡妇其姑姊妹嫁于二王后者皆如都人此所谓正綂旁亲之制也古者分亲所以尊正綂也尊正綂所以重宗庙社稷之事也虽圣人亲亲之心笃于九族而旁正之异不可不明也而新图略之故曰不明正统旁亲之制其失五也今别为图分以世次上下旁行而观之亲疎轻重之制其亦庶乎明矣
　　国朝宗室世系表序
　　汉有王子侯表唐有宗室世系表其子孙之盛槪可见矣然汉表止于王侯王侯以降族裔不可得而知也唐表略于明皇明皇以后本支不可得而详也夫宗室为邦家所重其简阙若此岂非纪事者之失欤国朝之制凡宗室行封袭庆赉之典有婚姻丧祭之事虽命令所出本乎朝廷而法度参考必先礼籍是以宗室世系戚疎逺近之别尊卑长少之序为礼官者所当审考而详明之也某备员太常积有岁月参考典礼兹固所职其于戚疎逺近之别尊卑长少之序敢不尽心哉而有司之所记者先后详畧多或异同检用之际窃惧差失乃推究源流作国朝宗室世系表太祖之子名以德德生惟惟生从又生守从守生世世生令令生子太宗之子名以元元生允允生宗宗生仲仲生士秦悼王之子名以德德生承承生克克生叔叔生之之生季曰德曰元者宣祖之孙也曰惟曰允曰承者宣祖之曾孙也曰从曰守曰宗曰克者宣祖之六世孙也曰令曰士曰之者宣祖之七世孙也曰子曰季者宣祖之八世孙也首着諡号名推爵德也属次之亲亲也子孙次之源深而流长也谨序
　　熙宁太常祠祭总要序
　　国朝岁祫天地五方帝神州宗庙大明夜明大社大稷太一九宫腊防为大祀文宣武成风师雨师先农先蚕五龙为中祀寿星灵星中霤马祭司寒司中司命司民司録为小祀凡太常典礼乐少府共服器光禄共酒齐黍稷果实醯醢将作共明水明火太府供香币太仆共牛羊司农共豕葅有司应命人或为之骚然熙宁四年冬诏以诸寺监祠事于太常所以肃奉神之礼也太常初置主簿杰首被命至局之日寺监羣吏各执故习惘然不知祭祀之联事杰乃集诸司所职为旁通图一巻以示之于是上知其纲下知其目大事从其长小事则专达郊庙羣祀涣然易明有司百执各扬其职职事相联罔不修举命曰熙宁太常祠祭总要云
　　补正三礼图次篇序
　　周礼六篇首曰建国国建而其所重者天地之丘坛祖宗之庙貌也三者旣安则不可无宫室庠序之严衣冠车旗之饰宝货物用之利物物得正和乐生焉有所未和和之以乐有所未正正之以威物正于国则厯象顺于天厯象顺于天则灾咎消于物格灾咎于一时传简书于万世故礼图之次一曰地制【八巻】二曰丘坛【三卷】三曰宗庙【二巻】四曰宫室五曰庠序【共一巻】六曰衣冠【三巻】七曰车旗【三巻】八曰宝货【一巻】九曰物用【三巻】十曰乐制【一巻】十一曰武制【二巻】十二曰厯象【三巻】十三曰失令灾应【共二巻通图议三巻序目三巻为三十八巻】伏惟圣主览其所图鉴其所次法其所大法行其所未行致休祥为简书之传无灾咎为号令之应厯象得而顺礼得而正乐得而和宝货物用得而利衣冠车旗得而饰宫室庠序得而严丘坛宗庙得而安天下之地得而制然后圣神宗支传亿万载此愚臣次篇之意也
　　平律书序
　　世之所以治者以人之和也导其所和莫深于乐乐之所准在乎律吕是知律吕者大乐之权鉴而世治之本原然而上圣立法后世难知为之之物惟三【谓玉铜竹】正之之法惟五【谓数声度量权】相生以八【如黄钟至林钟林钟至太蔟之类】损益以三【谓下生者三分损一上生者三分益一】禘祭则不用商声【谓三大禘律吕不用商】变声则止于宫征【谓七声有变宫变征】六管上下班志有所差【谓蕤宾夷则无射损而下生大吕夹钟中吕益而上生】三綂余分迁史有所失【谓黄钟长八寸七分太蔟长七寸二分二林钟长五寸七分四】若此之类义深者多故臣着平律书三巻律吕图三巻以明之所以副尊号皇帝景祐修乐之至意也谨序
　　杨氏世谱序
　　杨氏姬姓也其先曰尚父伯侨葢周武王第三子唐叔虞之后始封为杨侯杨侯生文文生突晋之公族食邑于羊舌突生职惠公上卿职生肸字叔向亦曰叔誉晋太傅食采杨氏邑肸生伯石字食我以邑为氏号曰杨石伯石生章征东大将军华山侯始居华阴章生欵字太初秦上卿后除农始作家谱以示子孙欵生硕字逺隠居华山仙谷见五星聚东井知汉必兴后为太史硕生喜字幼罗从汉击项羽封赤泉侯諡曰严喜生敷字伯宗袭封赤泉侯諡曰定其后为新昌院敷生字无害袭封赤泉侯生敞字君平任大司农御史大夫封安平侯预谋立宣帝拜大丞相敞生忠封安平侯諡曰顷忠生谭字君公大鸿胪卿属国安平侯谭生宝字稚渊汉明帝三诏不出諡曰静节先生尝有灵雀衔环之瑞宝生震字伯起汉太尉称关西孔子畏四知惟忠孝清白以传子孙震生奉字季节后改名众字君师任谏议大夫河东太守迁中书侍郎奉生旉汉黄门侍郎其后为东垣宜阳房旉生纂字叔绪献帝时太中大夫封常山王纂生品字文璨魏文帝时太中大夫品生国字彦髙晋武帝时农令国生准晋太常准生林其后为荥阳房又蜀中院谱林乃准之后林生铉铉生结仕慕容氏中山相结生继继生晖洛州刺史諡曰简晖生恩河间太守恩生钧魏朝越国公諡曰恭钧生俭一名伦字景则西魏时封夏阳靖侯伦生文异字文殊隋刑部尚书文异生安仁安仁生德德生立立之孙曰隠朝为郃阳令隠朝生燕客临汝令燕客生宁国子祭酒宁生汉公字用乂为天平军节度使检校户部尚书其后为淮南院蜀院闽院汉公生范字宪之楚州刺史范生玢字表文吏部尚书监察御史其后为扬州丹阳房玢之孙徽字隐父初自靖康里挈族来淮南是为淮南府君徽生南宅府君昺橐臯府君杲杲生濡须府君德明德明生富字文翁次大夫复字庶防次试秘书省校书郎防字晏之富生僖价佸僎佃复生杰传伋作佺防生侁仲依杰生洙滋泳浩传生滂伋生蒙汶作生枹朴榛佺生泾洞洙生尧叟滋生袭吉袭圭是为淮南院子孙熙宁元年同南海监郡尚书郎沆及其子上卿客卿列卿防于豫章两院各出世谍若合符契至元丰四年秋杰以礼官准诏祀华岳乃拜太尉祠冢访讲堂藏书穴酌阿对泉于龙冈道过好阳省五公坟画图隠碑以归参考宗支得阌乡华阴谱本末尤详元祐五年岁次庚午三月吉日重书于防稽妙峯亭第四十七世大宋左朝请郎尚书礼部员外郎杰序
　　献诗赋序
　　彭城古之楚也山阳今之楚也古楚之剧其犹今楚之剧也古举其守亦犹今之举其守也在东汉则袁卲公以能理剧为三府之举而守彭城在本朝则中都公以能理剧为牧伯之举而守山阳古今虽异易地则同而自下车之初躬卽庠序振起风敎修卫桂阳之故事是以庠序之士首形咏歌杰幸为诸生之师而耳目盛美故择题于袁卫二传以理剧拜楚守赋下车修敎诗为十八日之课文在于彼而义在于此将使编民知良二千石有古君子之风云尔伏防传命见索所撰谨与诸生之课上献浼渎视听无任悚惕之至
　　大乐十二均图序
　　大乐十二律律各有均均有七声更相为用声协本均则其乐调声非本均则其乐悖非独雅乐若此至于燕乐亦莫不然唯工师之明于声者则能知之工师知其声而不能知其本因声以求本穷本以知变儒者之事也今黄钟为宫则太蔟姑洗林钟南吕应钟蕤賔七声相应谓之黄钟之均余律为宫者仿此礼曰五声六律十二管还相为宫汉志曰宓羲氏作易纪阳气之初以为律法建日冬至之声以黄钟为宫太蔟为商姑洗为角林钟为征南吕为羽应钟为变宫防宾为变征此声气之元五音之正也夫五音相生而独宫征有变声者何也曰宫为君商为臣角为民征为事羽为物君者法度号令之所出也宫故生征法度号令所以授臣臣所以奉承者也征故生商君臣一德以康庶务则万物得所万物得所则民遂其生矣故商生羽羽生角也然臣有常职民有常业物有常形形不可以迁迁则失其常矣商角羽三声此其所以无变也君揔万化不可以执一方事通万务不可滞于一隅故宫征二声必有变也今着大乐十二均图一巻旣备载律吕宫调又各取一章附于篇按图考声下可以辨工师之能否穷本知变上足以赞圣明之述作云尔谨序

　　无为集巻八
　　钦定四库全书
　　无为集巻九　　　　　　　宋　杨杰　撰序
　　祝先生诗集序
　　先生讳熈载字舜咨自三衢游国庠登进士第任朝奉郎守秘书丞老于吴之华林先生悟风骚盖其出于天性幼时见邻家童诵劒池诗云林风摇脱影山月泻秋光时六嵗遽谕之曰岂非林风摇晚影耶传者误尔郷先生许洞闻而竒之及冠塲屋有声名和文李公以礼币延致门馆与其二子游厥后皆称贤公子先生屡校文郡国得人为多丞相王祁公初应书时人未知名先生首荐之而巍中鼎科及典诰命文章温赡天下莫不服先生之鉴然未甞以毫发有干于相府天下益髙先生之节平生与人交必尽诚不隠黙以取恱其为政端方耻阿谄以事上故与时寡合志不得伸而其造道深笃于名教中自有乐地出防趣尚一见于诗夫莫邪干将有切玉之利而其用缓于割鸡黄钟大吕有格神之和而其音艰于众听灵草指佞而奸邪惮之寳鉴烛隠而魑魅恶之某甞出先生之门知先生为深故述诗序云
　　唐史属辞序
　　仁宗皇帝甞谓商周以来为国长乆惟汉与唐不幸接乎五代衰世之士气力卑弱言浅意陋不足以起其文而使明君贤臣隽功伟烈与夫奸虐皆不暴其善恶以动人耳目诚不可以垂劝戒示乆逺乃诏修旧史以成新书是时内出四库所藏外访求遗事于天下若文集志刻野语逸史搜索殆徧而其删定讨论皆一时儒学之士凡十有七年而后成扵是与汉晋诸史方轨并驾以垂无穷吁可谓盛矣嘉祐中其书新出而天下之士传録诵读惟恐其后时无为程鹏彦升笃爱是书乃采一代事迹四言成文两两相比题曰唐史属辞总成四巻其于善恶邪正虽皆因其传文而于轻重谐偶若权衡然可谓勤且至也观者用力少而収功多将求镂版以广其传丐予以为序彦升有学行予科塲友也初命钱塘掾上官称其材将见其所施设此未足以为彦升道元祐元年闰二月一日泗州青阳述
　　五代纪元序
　　有唐之衰五代起扵藩镇梁祖始以奸雄窥窃神器虽天下畏其强盛而弑逆之祸在于闺门君不君臣不臣父不父子不子于梁氏备之矣欲永其世不亦难哉夫乱臣贼子人人弃之乗其所共弃而动之以言故末帝得以诛友珪而代之然而唐徳深厚人心未忘此后唐之所以兴也武皇征伐屏翰之功初与梁祖相后先而梁祖终于取天下武皇终于藩国千载而后梁祖首簒窃之罪武皇保忠义之名善恶之致何其殊如是耶荘宗克成父志勇于征讨平定梁氏中兴唐祀议者称之至于溺惑声伎吝啬赏赉此其所以亡也所谓暴威武者或困于声色之娱屯其膏小贞吉大贞凶荘宗有之矣庄宗明宗闵帝废帝四世三族姓异号同同尊唐室致有唐庙貌虽石晋之代亦宗祀之而不敢废乃武皇庄宗之力也晋高祖利建大号以君父事契丹及少主嗣位欲正名分召徕敌冦割裂中夏人主后妃防尘异域皆高祖之罪也汉高祖有赴难之迹惜哉不克成其功当中原无主之际徇舆议而卽位不犹愈于僭窃者乎隠帝不能驾驭英雄潜行诛戮倾覆宗社诚自取之尔周高祖世宗可谓英武也巳而其享国不永恭帝冲幼讴歌不归斯葢厯数在乎真主非人谋之所及也五十三年之间生灵困于涂炭王道衰而不振史氏荡而无法秉笔之士为之叹息呜呼十三主有君天下之势而无君天下之道君无其道则赏罚有所不明君有其势故纪元之法以托之也或曰编年系事必具四时在纪元则梁祖不书春庄宗不书春夏秋冬者何为也曰唐厯未终不可以与梁也梁厯未终不可以与后唐也不与之所以正正綂也正綂不正何以正天下哉治平三年春正月序
　　补编年图序
　　编年图任山先生之所撰也始自周平讫于圣宋岁之甲乙列于上国之年世列于下稽诸史牒咸得其实先生授于建谿张君予于张君而得焉周平而上或患其阙因自尧舜而补之夫先生之图祖春秋也某之所补祖断书也圣人之法相为表里不亦可乎皇甫谧曰尧生甲申岁孔安国曰尧年十六以唐侯升为天子故即位于已亥也书试舜之年曰朕在位七十载故试舜于戊申也试舜三载曰汝陟帝位故舜摄于辛亥也二十八载帝乃殂落【自舜摄之年】其崩于戊寅也舜生三十徴庸故舜生于已夘也三十在位【歴试二年摄位二十八年】故即位于庚辰也禅禹于壬寅也正月朔旦受命于神宗故禹摄于癸卯也五十载陟方乃死故崩于己巳也史迁曰舜崩三年而禹即天子位故禹即位于壬申也皇甫谧曰夏啓元年岁在甲辰禹当先啓三年而崩故崩于辛丑也皇甫谧曰禹年百岁故生于壬戌也又曰啓立十年而崩故崩于癸丑也自啓至于周之共和不得而补年祀不明故也惟汲冢纪年曰夏有王无王用岁四百七十有一故夏亡于壬戌也夏旣亡商宜有天下于次年故汤践位于癸亥也皇甫谧曰汤践位十三年而崩故崩于已亥也汲冢纪年又曰汤灭夏以至于受用岁四百九十有六故商亡于戊寅也商旣亡周宜有天下于次年故武王践位于已夘也共和而后皆据史迁年表而补之噫自啓至于共和年祀不明则有矣世次可得而明故载为三代世谱时皇祐二年二月二十六日序
　　楚风序
　　楚风者何楚人美太守之诗也诗有四始曷为谓之风本乎师乙之法师乙曰正直而静防而谦者宜歌风进身以道吾太守之正也不为势曲吾太守之直也仁不挠物吾太守之静也介洁自守吾太守之亷也接士降巳吾太守之谦也故楚人之诗有美正直而静者有美亷而谦者得师乙歌风之法是以谓之风也
　　清献赵公寿茔颂序
　　元丰二年春资政殿大学士太子少保赵公连章得谢归于三衢是年冬卜寿茔于先茔国令公兆域之侧乃自作颂题于壁间后五年公薨天子闻讣震悼辍视朝优赐赙典以太子少师告第太常攷行以清献易名尚书省集议佥以为当朝廷从以諡焉古未有也公子防初辞御史又辞太仆丞愿就养于南国上嘉其世孝诏提举两浙路常平广惠仓以便养志也及遭钜创每视壁间所书颂则号慕殒絶思刻石以广其传乃属某以为序某闻患莫大于爱生累莫重于畏死至人无巳悟其本不生故其存也无所爱达其未尝灭故将亡也无所畏惟其无爱无畏乃能致其忠竭其孝一其诚而于道至于不陨获于贫贱不充诎于富贵见利不亏其义见死不更其守其余事也公之颂章首曰吾政已致葢戴吾君从其乞身之请退而不敢忘其忠也次曰归此山地葢言吾亲全而生之巳将全而归之没而不敢忘其孝也又曰彼真法身不即不离葢了觉本源实无生灭一其诚而冥于道也公其至人乎来者观其颂则知公之所存矣八年冬某被命典客访道南防将还京师得公子书至武林乃为序云
　　石声编序
　　嘉祐五年夏四月侬智高叛广南晋康太守赵公死于难夫贼势不可敌而太守敌之不曰勇于义乎去晋康则可以生而太守不之去不曰固其守乎旣知其不可敌又知其不可去而太守不自屈其节而死之不曰忠于国乎故闻太守之风者庸懦之人激而勇苟生之人激而守奸邪之人激而忠有是三者之大节而为敎于天下天下贤君子得不闻而称之乎是以具于奏牍者二状其行事者二铭表其墓者三记于祠堂者二形于声诗者不可遽数太守之弟殿中丞世弼集其所得诗以示杰且以序见托杰按乐记曰石声磬磬以立辨辨以致死君子听磬声则思死封疆之臣请名其集曰石声编将使万世君子见其诗思其人其犹听石声而思之云尔太守讳师旦潜叔其字也
　　讲周礼序
　　周礼者周公建六官致太平之书也公以圣人之德极辅相之尊通天下之志成天下之务故能作是经述是礼为万世之大法也其略见于周官其详载于六典六典者何治敎礼政刑事也治无不统天之道也天官冢宰以掌之敎无不容地之道也地官司徒以掌之和豫者礼其序春也春官宗伯以掌之正大者政其序夏也夏官司马以掌之肃严者刑其序秋也秋官司寇以掌之富有者事其序冬也冬官司空以掌之治则不言而化也敎则见于言矣礼则见于容矣政则见于令矣刑则见于威矣事则见于物矣此其精麤先后之序也六官帅其属三百六十期之日也自天子诸侯至于公卿大夫贵贱莫不有位自王畿至于侯甸男采卫要蕃逺近莫不有制自天地宗庙至于百神祀享莫不有常自正月之吉至于岁终施为莫不有时自人至于鸟兽草木养之必有其道自宫室至于车服器用制之必有其法无一职不修而王道备无一物不化而岁功成此所以致太平而敬天命也不幸遭罹秦火絶灭典常出自山岩遽藏秘府冬官亡失旣不获其完书士儒相传乆巳于俗学圣上悯其若此命儒臣以训释防归列之科选使成周太平之迹焕然着明于本朝诚千百年希阔之遇也然而执形器度数之学者不知制作之所存泥道德性命之说者不能考合以适用葢学礼者之所蔽惟不执不泥然后能尽变通以致用上以副朝廷经术造士之意不其盛欤
　　题跋
　　题孔融四公颂
　　华阴靖节先生宝九岁时放一黄雀其夕有一黄衣童子再拜曰我王母使者感君仁爱救拯实感存济授以四白环令君子孙洁白位登三事当如此环其后震秉赐彪四世太尉徳业相继及曹操欲害彪时孔融为将作大匠闻之徃见操曰杨公四世清徳海内所瞻今横死非辜则孰不解体融鲁国男子明日便当拂衣而去操不得已而出之观颂诗则见孔公之诚心矣此巻翰书竒古有御书印及空阙景皇神尧讳验是唐朝内府所藏靖恭杨氏世世传以为寳其世字民字尚未讳者盖贞观以前书也
　　题范文正书伯夷颂
　　伯夷避位孤竹责仁于周义不食粟死于首阳可谓圣人之清已其于时也不亦难哉文正公书伯夷颂时今中书丞相侍行青社三十年间继登辅泽被四海有若伊尹格于皇天有若伊陟格于上帝盖千载一时也元祐四年四月四日权发遣两浙提防刑狱公事杨杰谨题
　　题慧应大师运气经络圗
　　五音之变六律之序治乐者不可不知不知是而考击成声者岂非偶谐欤四渎之源百川之防治水者不可不知不知是而防导有功者岂非幸中欤黄帝之书医家所重详究其义五运六气犹乐之五音六律也十二经络犹水之四渎百川也安可忽之哉余乆官奉常屡被诏攷校太医官学者之扵运气经络通者亦鲜然后知医术之为难矣昨见钱唐慧应大师智全所出五运六气十二经络图因召而攻其所学本末皆见于黄帝之书盖家世师承有所自矣讲学之暇益精于此其济人之心孰御焉元祐元年三月二十有九日洞庭舟中题
</div>
    <div class="pagination">
<a href="无为集_page4.html">上一页</a><a href="无为集.html">1</a><a href="无为集_page2.html">2</a><a href="无为集_page3.html">3</a><a href="无为集_page4.html">4</a><span class="current-page">5</span><a href="无为集_page6.html">6</a><a href="无为集_page7.html">7</a><a href="无为集_page8.html">8</a><a href="无为集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
