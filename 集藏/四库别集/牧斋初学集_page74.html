<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 74 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 74 页/共 115 页
  </h1>
  <div class="content">
   万历庚戌之春，商楫何先生以峄令需次选人，得滇南幕。先生过余叹曰：“余发种种矣，折腰一官，羁绁万里，独不畏老橼笑人乎？余且归矣！”先是旬日，余拜史官命，初入玉堂之署，畿辅方喜雨，先生为余赋《霖雨行》，音节激昂，殊不类山泽之癯，不意其遽勇退若此也。及余还里门，求问所谓老橼者，盖先生少读书东海上，有鸟衔柚实，遗于楼下，久之，其荫蔽楼，玄实累累如斗，先生顾而乐之。吴人呼柚为香橼，先生亦呼之老橼云。岁丙辰，先生年六十，于是先生屏居海上，饮酒赋诗，摩娑老橼下者，又七年于此矣。嗟乎！古之达人，于所有嘉木美荫，坐卧啸歌其下者，盖莫不留连婉恋，比之美人良友焉。而殷东阳、桓大司马之流，叹生意之婆娑，感攀折而流涕，木叶落，长年悲，殆亦劳人志士所不免者，视先生于老橼何如也？先生治峄，法不当左迁，左迁不当得滇幕。功名之会，可谓巧左。虽然，人世何尝之有？柚一而已，柚呼之则柚，橼呼之则橼，枳棘呼之亦枳棘耳，柚之芬芳自若也。即令沉沦芜没，与戴瘿衔瘤者俱朽，柚终不泣血以自明，我知其不化而为枳已矣。先生又何病焉！先生为余从祖宪副公之婿，宪副公宦游时，先大人方壮盛，两从叔翩翩少年，岁时伏腊，与先生辈征逐宴饮，有承平王孙之乐。去今二十年，所耳亲知宾从，老者墓木已拱，少壮者亦宿草矣。余儿时嬉戏几筵，追陪笑语之地，仅有存者，无从过而问之，先生年甫六十，岿然如鲁灵光之独存，追而道之，有不胜感叹者矣。先生过此，日婆娑老橼下，益知夫梦幻之无常，而饮酒赋诗以全其天年者之为得也，庶几不为老橼笑乎？余乃为老橼之歌以遗先生，俾歌之树下，引满为寿。歌曰： 
    青禽来兮嘉树生，被绿叶兮带朱茎。有美人兮托嘉名，合槐榆兮为弟兄。 
橼离立兮海之滨，蔓草丛生兮枳为邻。荒江寂寞兮月明无人，碧树冬青兮忄詹阳春。 
柚为橼兮橼为柚，览察草木兮变不可究。槐忽忽兮欲尽，柳依依兮非旧。 
橼有香兮柚有芳，落玄实兮荐碧浆。荫老橼兮欣乐康，贞松文梓兮永相将。 

    （赵叙州六十序） 
    吾友文度赵君，以太子少保文毅公之荫，历官至叙州守，谢事归里。而其子太史州守，射策甲科，同年鹊起。越四年，为崇祯之庚辰，君之甲子一周，里中以为盛事，相与具羊酒，举觞称寿。而太史先期请予为祝嘏之词。 
    余为儿时，颂慕文毅公之风节，如高山大岳，魁伟奇特，望而使人敬惮者也。长而与君兄弟游，君方念门第衰落，慨然思一振起，读书缵言，攻苦呕血，知其为劳人孝子，不ㄨ其家声者也。及其牵丝入任，在西曹以平恕闻，守大郡以廉辨闻。中蜚语挂冠以归，蜀人迄今尸祝之。当逆奄乱政时，感愤填咽，篝灯草疏，屡欲上而未果。及太史抗疏归，君大喜过望，酹酒告文毅曰：“先人有孙，吾有子矣。”溯君生平，趾美娠贤，前晖后光，殆亦斯世之完人，而造物之私人也已。君少善病，好养生修炼之术。以余之衰老，时时欲引余为采真之游。今之所以寿君者，盖莫先于此。洪范之建用皇极也，敛时五福，曰予攸好德，汝则锡之福。曰攸好德，则寿富康宁兼举焉。神仙之书，著于石函玉札者，亦曰净明忠孝。陶隐君真诰亦谓贞廉忠孝之人，积行获仙，不学而得。繇此观之，固未有不忠不孝，而可以登真度世者。神仙之书，与洪范九畴，固未尝不相合也。君矫志厉行，继文毅之箕裘，又能使文毅之风节勿替于后人。惟忠惟孝，兼有之矣。以皇极净明之道征之，寿富康宁与登真度世，皆君之绪余也。自古仁人烈士，多在金房玉堂之间。比干在戎山，李善在少室，皆以至孝至忠为标。世传文毅公殁为仙官，当亦在一千四百年进补之例。而君之积习忠孝，盖所谓功在三官，根叶相传者。虞山亦仙山也，慧车之虹景，招真之银筒，仿佛在焉。以虞山为戎山、少室，于登真度世，亦何有哉！以此为君寿，不亦可乎？太史曰：“善。”敬授简以侑南山之觞，且以忠孝好德括神仙之道，请以此补传鸿范者之阙。 

    （邹孟阳六十序） 
    《老子》曰：虽有拱璧，以先驷马，不如坐进此道。夫士生而有聪明特达之才，英伟奇逸之气，以日趋于功名富贵，情伪攻取之场，一再试之而不效，则其才华锋刃，不能无所屈折。已屈折矣，而又不禁其跃出以与之争，于是乎得则栗栗，失则鞅鞅，终身弱丧，而不能保其天年，此不闻道之故也。闻道难矣，其次则莫如近道之人，气濡而欲寡，行安而节和，其于功名富贵，情伪攻取之场，试之而不折，委之而不争，如驾安车以行千里之途，优游容与，即累日不至，而无契需摧绝之患，此古之君子所以能养身尽年者也。 
    武林邹孟阳，少与闻子将、严印持兄弟以才名著称吴、越间，如唐人之所谓四夔者。久之，皆连蹇不遇，海内为之叹息，而孟阳行年且六十矣。孟阳之为人，孝友忠信，如古壹行，落落穆穆，淡于荣利。去年游天台，度石梁，为文以纪其胜。归而吊余于倚庐，执手闵默。视其眉宇，有道人静者之风。盖其天质近道，又蚤奉教于云栖，得唯心净土之旨。斯其所以坐进此道，而养生尽年，又其余事也。与往吴、越之间，以文章声气相慕说者凡十余曹。四十年来，如矍圃之观人，去者已过半矣，而武林诸子俱无恙。印持栖息山中，缚禅习观，经时不出。子将买舟湖上，弋风钓月，与玄真、天随为侣。而孟阳与二三子探禅说之味，穷山林之乐，虽其盛壮之时所谓聪明英伟者，已觉其嚼然无余，而况于人间之功名富贵烟云变灭者乎？人生百年，会当有尽，惟闻道为不朽。 
    余于孟阳生辰为寿，不能以无言，而称引拱璧驷马之说以先之。孟阳以吾言示子将、印持辈，举觞引满，相视而笑。他日用以交相祝，且交相勉焉可也。 

    （嘉禾黄君五十序） 
    今天子采辅臣议，省直之士，登贤书乙榜者，胥入国学，大司成为教习，参预制科辟召之选。于是嘉禾黄君，屡试国学皆第一，天子将临轩清问，不次简擢。而君年甫五十，其子涛游于吾门，乞一言以为贺。 
    君之祖学士公，为隆、万间馆阁名臣，能文章，负经济，未及枋用。其父中丞公，名德岿然，为时羽仪。君服习家训，攻苦力学，数踏省门，不贾当世。今乃以乙榜得见拔擢，矫首厉角于辟门开窗之日，斯已奇矣。东汉黄琼随父在台阁，习见故事，及后居职达练，官曹争议朝堂，莫能抗夺。而韩退之以谓房太尉之孙生长食息，不离典训之内，目扌需耳染，不学以能。君以学士为祖，以中丞为父，与黄、房二家之子孙何异？学士在馆阁中，熟习掌故，讲求国朝故事，珠林玉海，遗书满家。君将挟以应明主之求，迩英之召问，天章之笔札，使当宁从容漏刻，咨嗟太息，因以知先朝储才馆阁，良有深意，不当夷史官于卜祝，废东阁为车厩。其取裨于君心国事，岂浅鲜也？记有之：五十曰艾，服官政。孔氏曰：五十知天命之年，堪为大夫，得专事其官政也。先王之治天下，储峙人才，雍容养育，而徐收其用。四十而仕，五十而服官。使之阅义理，更事变。四十年宣劳于国，然后悬车而致事。非如后世促数而求之，卤莽而用之，驰骤斩伐而日不暇给者也。君今五十，在成德更事之年，而又当圣主求贤图治，宵旰不遑之后。一旦得白首魁艾之士，坐论庙堂，讽议帷幄，使圣主知任用老成，师先王雍容求治之意，亦当自君始。岂特为君贺而已哉！更二十年，君当悬车以老。而涛之服官宣劳者，又将为国之老成人矣。余以遗民野老，登硕宽之堂，把酒谈宴。君当张余文于壁间，引满更酌，而重拜余之知言也。为书此以俟之。 

    （寿闻谷禅师七十序） 
    自万历间，紫柏老人以弘法罹难，而云栖、雪浪、憨山三大和尚，各树法幢，方内学者，参访扣击，各有依归，如龙之宗有鳞，而凤之集有翼也。及三老相继迁化，而魔民外道，相扌延而起。宗不成宗，教不成教，律不成律，导盲鼓聋，欺天诬世。譬之深山大泽，龙亡虎逝，则狐狸鳅鳝，群舞而族啼，固其宜也。传曰：不有君子，其能国乎？以佛门视之，岂不信哉！当此之时，闻谷禅师独与云栖、憨山，灯灯相续，抱道晦迹，谢去荣名利养，然自远于水边林下，盖廿年于此矣。 
    今年师自八闽反于瓶窑，世寿方七十。尚宝卿王君辈为师幅巾弟子，属余以一言为寿。夫师方息心寂观，视其示现之身，与虚空等。乃欲以世寿祝师，譬诸愚人欲以长绳量虚空，岂不迂而可笑乎？虽然，至人无己，会万物以为己。师以大悲智悲愍众生，值魔外之交讧，睹刹竿之倒植，其必有不能舍然者矣。于疾病世作大医王，救诸病苦，于丧乱世作大力王，息诸斗诤。时节因缘，皆在今日。是故师当为众生故，现寿者相，一切众生，亦当焚香顶礼，祝师为众生故，现常住身。如是则吾以众生之愿力祝师，虽绳量虚空，亦未为不可也。吾闻如来以无上法付嘱大阿罗汉不得灭度，而大迦叶诃庆喜，由其默然不答，令佛世尊早入涅，作突吉罗罪忏悔。然则师之住世，固当如大阿罗汉承佛付嘱，而我辈之顶礼祝师，他日残结未尽，殆一免忏悔之亦端乎？尚宝曰：“善！请书之以为序。” 
   

    初学集卷三十八 
    ○序（十一） 

（侯母段宜人六十寿序） 
    故太傅谥荣康虞山侯公，尚寿阳大长公主，遭国家承平，蒙休席宠，管宗正、领朝班者四十余年。大长公主薨，荣康有子昌胤，今官缮部郎，则段宜人所生也。宜人今年六十，长安贤士大夫与其子游者，登堂介寿，称万年之觞，而以其词属余。 
    昔者孔子论诗，以关雎、鹊巢为始。汉之儒者刘向、匡衡劝戒于成帝之世。其于匹配之际，生民之始，可谓精且详矣。关雎之德，征于麟趾，而其化极于兔；鹊巢之德，征于采蘩，而其化极于羔羊。夫以干城之武夫，退食之大夫，何与于闺门匹配之事，而诗人比物连类，引而归之于二南？然后知夫周之盛世，教化行，风俗美，贤才众多，在位皆节俭正直，其原本皆始于房中。而刘向论次列女传，与洪范五行阴阳休咎之应相为表里，此其义可深长思也。太长公主亲承仁圣、慈圣两宫之阴教，洋洋乎关雎之风。宜人实继之，仰事荣康，俯育缮部，斯鹊巢之夫人起家而居有之者矣。以戚属言之，缮部之于国家，殆亦公子公姓之属也。缮部服官，所至著声迹，有羔羊节俭正直之风，其于公侯为干城腹心，则又非中林武夫之可比。凡此皆宜人之教也。原本而言之，则皆寿阳之遗休，而仁圣、慈圣之余福也。今日之燕喜，岂独为宜人贺而已哉！圣天子在宥，天休滋至。皇太子加冠出阁，中都上合干连理之瑞。天子命阁臣赋诗。未几，奴、插叩边求贡，如终军所云众支内附解编发而蒙化者。宜人之称寿，适当此时，岂非人世吉祥善事哉！天子懋修六宫之政，珩璜琚之训，自家刑国。关雎之化行，而洪范五行之论，寝而不作，中都之瑞应所自来也。虽然，合干连理，草木之瑞也。宜人躬有鹊巢之德教，其子为羔羊、兔之臣，此所谓人瑞也。繇此言之，奇木连理之瑞，与元狩并称者，殆不如侯氏之庭，令妻寿母，考钟而伐鼓者，其瑞尤足征也。考刘向、匡衡所论奏风化之义，则征瑞于今日，其亦可知已矣。余旧待罪太史氏，思颂述国家关雎、鹊巢之德，以继二南之盛，于宜人之称寿，为祝嘏之辞，又因以征盛世之符瑞，所谓不一书而足者也。是为序。崇祯戊寅四月。 

    （顾母王夫人寿序） 
    王夫人者，故南京光禄寺少卿泾阳顾公之配也。光禄未第时，与予先君友善。余儿时从先君造门，光禄呼为小友，拜夫人堂下。自时厥后，过泾里必起居夫人，二十余年矣。戊午正月，夫人年七十。契家子某，属余为文以寿。 
    余初谒光禄，光禄以吏部郎里居。门庭萧寂，凝尘满座。已出见，与氵亭兄弟，抠衣低首，颂礼甚严。余凌厉蹋，尘拂拂上羁贯，意豁如也。后数年，光禄辟讲堂于东林。兰莸消长，朋徒云集。又数年，党议渐起，以谓裁量执政，品核公卿，有甘陵、汝南之讥。泾里咫尺之地，风涛相う。余以间过之，捧手屏足，犹恐余波及人，汹汹如也。光禄殁，阖棺而论定。与氵亭兄弟，名行茂著。诸孙崭然露奇。设之日，罗拜为夫人上寿。夫人追念二十年事，菀枯寒燠，变换于尊酒间。停杯忾叹，与家人相劳苦也。予观王章下廷尉狱，章小女夜起号哭曰：“平生狱上呼囚，数尝至九。今八而已，我君刚直，先死者必君。”而孔融被收，男女寄他舍。兄渴饮主人肉汁，女曰：“今日岂得久活，何赖知肉味乎？”士君子竖节抗论，蕴义生风。遭时不幸，不惟我躬之不恤，而其家人妇子，流离酸楚之状，至今有余痛焉。光禄既高明令终，遗休未艾，而国家宽仁，无局钩党之虞，夫人得以优游高堂，奉觞上寿。夫人北向而祝，告戒子孙，以无忘圣天子之赐。则是举也，其可以为常事而不书乎？谦益受知光禄，又与与氵亭兄弟游，于夫人之称寿也，喜而书其事。且身待罪国史，则夫颂国家有道之长，迥异于前代，以昭记简册者，固史臣之志也。 

    （毕母孙太夫人八十序） 
    新都毕公孟侯，以正直忠厚，表率西台。海内望之，以谓大人长德，而不知其年始服官政，父母皆称具庆也。今年春，毕公以京兆少尹休沐子舍，母孙太夫人年八十。余读京兆所著乞言，太夫人贞顺母仪之行，与诗书琚之教，盖鲁敬姜、曹大家之伦。巫祝颂祷之辞，非所以荐于太夫人也。其可称述者，则太夫人母子之间乎？太夫人博极群书，身在闺阁中，能指画天下大事。故少保胡襄懋公被逮，太夫人尚稚齿，梦伏阙廷，为少保上疏白冤状，至今犹能省记其语。居恒教诫诸子，必称引古谊。京兆冠柱后惠文，巡行四方，犹廪廪传敕不绝也。嗟乎！当嘉靖之季年，阿附宰执，蜂起攻少保者，皆列琐闼，齿牙，以谓成丈夫者也。太夫人一婉弱女子，职不出组纺绩之间，而为劳臣愤盈，见诸梦寐。太夫人之巾帼也，不贤于世之大冠乎？其梦也，不愈于人之视而昼乎？京兆奉母师之教，慷慨发摅，耆柱西台者数年。太夫人之梦，不啻于其身亲见之。有开必先，岂不信哉！京兆在西台，距太夫人少时，几六十年矣。太夫人数省览封事，视嘉靖季年事如何？京兆自西台出，甫历星霜，台纲国论，比年来下上如何？太夫人当称觞上寿，与京兆家人私语从颂及之，亦颇为停杯叹息否也？自去年建夷难作，举朝捧手愕眙，恨不起少保于九京而用之。太夫人梦中之语，六十年如执左券。京兆趣驾还朝，以太夫人之远犹，入告我后，且以谂于僚友。虽欲不著之廊庙也，其可得乎？夫漆室女之啸鲁也，与嫠妇之恤周也，当事者不自忧而又欲禁他人之忧，而妇人女子出而忧之。今固非其时也。而又有京兆为之子，太夫人可以勿忧矣。 
    六十年梦中之语，可以不复省记矣。京兆以此称寿太夫人，而太夫人为之欢然引满，则庶乎其可也。余固不能为巫祝颂祷之辞也；虽然，余之为巫祝颂祷也，则岂惟太夫人母子间而已哉？ 

    （林母吴太夫人八十序） 
    万历戊午，建州夷躏辽东，大司马传檄征天下兵。羽书首及南都，南都兵多游闲市儿，一旦闻调发之令，人抱妻子牵衣哭，，抵死不欲行。闽中林克武先生守南职方郎，申儆军令，以大义激勉士卒。南都兵旬日而发，不后师期，先生之教也。是年秋，先生来视余，余访职方署中事，且问讯先生母太夫人。为余言，先生当溽暑时，指麾军书，辄至夜分，蚊蚋攒面，肩髀颓堕如压石，犹激昂不少休。太夫人屏营却行，须先生之入，酌醴捧冰，以相劳苦。犹复问边报警急若何？士卒行役何日？其资粮屦得庀具否也？先生之忧国也，与太夫人之忧其子也，斯已勤矣。虽然，太夫人之忧，不独忧其子也，亦以忧国也。夫辽左一隅受兵祸，未必及于南，即及于南，有参赞诸大臣在，责不在职方。而先生独引以为忧，太夫人又以其子之忧为忧，岂所谓太蚤计者欤？日者两彗并出翼轸氐房之间，光怪烛天，余数中夜起候，吾母数夜起劳余曰：“吾闻彗，帚也，帚以扫除逆虏，子且就枕矣，无庸忧也。”余自此不敢复夜起。比闻先生母子间语。心又奕奕然，如无所薄也。嗟夫！为人臣子者，犹家人也。家之有亻兼从臧获，其忧虞疾，未有不同患者也。辽左有事，而南不得安。参赞诸大臣有事，而职方不得安。职方有事，而先生母子举不得安。即以余之不肖，欲以闲居奉母，而一意于稷黍稻粱之事，亦岂能晏然而酣寝也欤？令忧国者胥若先生母子，则四郊可以无垒，而小人有母，亦可以无叹于室矣。是尚可谓之太蚤计欤？《诗》有之：王事靡，忧我父母。古之劳人志士，悔小明之仕，而怀孔迩之恤。其一时家人妇子隐忧私语，国史采之，太师听之，至今犹播之咏歌。然则先生母子之间，其亦可以纪述也矣。 
    先生往司理吾郡，诸博士弟子之有闻者，皆召置门下，而谦益其首。今年太夫人年八十，诸弟子咸往为寿，而以其序属余。余故略生辰为寿之常辞，而述先生母子间之忧，以为忧国者告焉。且为之祝曰：“太夫人益健匕箸，先生谋国当益长。余自此一意于稷黍稻粱之事，而不复以夜起忧吾母也夫。” 

    （马母李太孺人寿序） 
    今天子天启元年孟春，三原马侍御奉其母李太孺人禄养于京师。侍御之同年同官方君孩未辈胥往为寿，而属余为其叙。 
    太孺人之生辰，实九月十八日。而诸君以孟春上寿。春于令为发生，于五常为仁。正月乾之九三，万物棣通之时也。又天子新改元，万寿无疆，实惟其始。诸君以是月上寿，所以象太孺人之德，且庆其遭也。嗟乎！太孺人以盛年自誓，子啼女嗥，家贫如洗。譬之夭桃李，不获在和风艳阳之中，而雪霜雨雹，交加回互，有憔悴槁落而已。岂自意有今日哉！太孺人生七十有八年矣，侍御起家襄阳令，入为名御史，持橐揽辔，登车有光。孙枝兰茁，宠命滋至。穷阴Ё寒，久之变而为阳春。长松巨柏，冬夏青青，而又当和风艳阳之日，桃李纷披于前，芝兰罗生于下，则人亦有不胜叹羡者矣。所可为太孺人庆者此也。而吾以为又有大焉者，当神宗之末造，班行寂寥，奏囊嗔咽。天地间揪敛摇落，凄然如秋。既而两朝登格，鼎成相逮。以时序言之，则所谓日穷于次，月穷于纪，星回于天，数将几终而更始之会也。今也氵中人在上，俊盈廷，宫府晏然无事。国家之穷阴Ё寒，亦将变而为阳春。而太孺人以此时奉觞称寿，不尤幸欤！当天子改元之日，侍御与诸君绣衣法冠，上殿呼万岁。退而垂鱼委佩，以朝太孺人。太孺人顾视堂之间，与子姓列拜进寿者，皆供奉赤墀下，接武夔龙，而羽鹭者也。太孺人居恒教诫侍御曰：“必报国，无负圣主。”诸君称觞沃洗，笑语卒获。太孺人以斯言传敕诸君，燕及朋友，媚于天子，太平之盛事，可以被管弦而著图史。太孺人之庆，顾不大欤！改元之月，天子方加元服，籍田辟雍之政，次第修举。侍御与诸君奉太孺人之教，善事圣主，养老乞言，仁及草木，将于是乎在。余从太史氏后，纪载国家之盛，以比于李翱《卓异》之记，如太孺人者，盖将不一书而足也。姑引其端若此云。 

    （吴母程孺人七十序） 
    新安吴母程孺人，年十八而嫁，二十一而寡。誓死抚孤，凡五十年，而春秋七十。今年三月，为设之辰。其子长孺排缵其苦节懿行，告于四方，请为称寿之文。余读之而叹曰： 
    生辰为寿之词，非古也。是人子之所欲致于其亲，而宗党亲串之所以交相为颂祝者也。若孺人之寿，则邦家之光，海内之吉祥善事，而非一家之私庆也。其为词乌可以已乎？国家之制，节妇自三十以下，年至五十，则旌表其门闾。旌之云者，劝之之道也，而耻之之道存焉。古之旌门者，有乌头双阙，绰楔崇台，白圬赤角之制，使见之者可以悛心而改行，则耻之之说也。欧阳公为《五代史》，载王凝妻李氏事，以谓闻李氏之风，可以愧士之不自爱其身而忍耻以偷生者。其耻冯道六臣之伦，可谓至矣。耻之为义大矣！臣耻失节于其君，妇耻失节于其夫，士耻失节于其友。廉耻之道兴，而天下国家蔑繇乱亡矣。故吾谓吴母之节宜旌。其在今日，当阉儿宦孽，寡廉鲜耻之世，尤不可以不旌。而旌门之典，犹未有闻焉。其或未讲于耻之之道欤？虽然，孺人之节，盖亦有无待于旌者。当孺人早寡，长孺兄弟，俱在绷裹中，舍荼茹蓼，百死而一生。至于今，长孺名成行立，诸孙崭然见头角，孺人康强寿考，膺受多福。天之旌孺人，岂不大哉！人之旌孺人也，乌头双阙已尔，崇台绰楔已尔。天之旌之也，以多福，以寿考，以多贤子孙。白首高堂，优游燕喜。譬之如景星庆云，长在天地之间。夫景星庆云，一见再见，天下咸以为吉祥善事，而况其长在天地之间乎？知天所以旌孺人之意，则所以为孺人寿者，亦庶乎其可矣。余旧史官也，窃取欧阳公之史法，于孺人之寿，略举夫劝之耻之之说，以为天下告焉。而又以旌典之未下，激而归之于天，则尤于司世教者有厚望也。是为叙。 

    （黄母张夫人七十序） 
    给谏万安黄君公让抗疏极论权相，几蹈不测。赖圣天子保全，得薄谴量移，至南吏部郎，复历清班。而其母张夫人年七十。先是给谏之父太公七十，庶常张君天如为之序，具道给谏左官时，太公执手慰劳与其家门子姓之详。海内学士大夫，皆颂述以为美谈。而天如复述给谏之意，以请于余，谋所以为夫人寿者。 
    余之文不足以附天如之后明矣，而亦有不能不致诵于夫人者。盖给谏以强直之资，事神圣之主，指斥权奸，摩切忌讳，给谏固以为去亲事君，为君之忠臣，不得复为亲之孝子也。三疏伏阙，严旨谯诃，朝野皆愕眙相告。太公处之夷然，而夫人亦能引大义自安。其幸而得全者，君也，亦天也。今兹之称寿也，垂鱼在前，舒雁行列，夫人从太公北向祝天子万年，南面而举给谏之觞，岂非清朝之休征，而旧都之盛事哉！方周之盛也，其臣有功而见知，其诗曰：将母来谂。及其衰也，劳于从事而不得养，其诗曰：忧我父母。《四牡》之不遑也，其君知之，其臣亦以其君为可告也。故其词比于伤，伤而不敢怨。《北山》之不均也，其君既不见知，其臣亦不敢以来告自矢也。故其词比于怨，怨而无所伤。伤之与怨，其周室盛衰之际乎！给谏以忠言见知人主，将母来谂，不告而得所欲。君臣父母之间，伤且无之，而况于怨乎？留都为丰、镐旧京，夫人从容就养，燕喜称寿。潘安仁所谓御版舆，升轻轩，远览王畿，近周家园者，庶几似之。然而太公与夫人俱健饭，不若潘氏太夫人在堂有羸老之疾也。诸孙胚胎前光，冠剑伟然，不徒席长筵，列稚齿也。给事蹇蹇匪躬，白华洁白，不若安仁之失身昏朝，以拙者自命也。以此三者为夫人寿，并以献于太公，不亦可乎？天如曰：“夫子之言善哉！虽然，以夫人家门子姓之盛傲潘氏之奉母，不若称四牡之诗所谓将母来谂者，并以诵吾君也。称夫人之子比四牡有功之臣，称给谏所遭之时，所遇之主，比于成周之盛世，斯可谓善颂善祷已矣。请书之以为序。” 

    （益都任氏寿宴序） 
    崇祯戊寅，侍御史益都任君被简命来按吴中。故事，御史巡行天下州郡，一岁还报。天子以君为能，诏复留一年。乃以庚辰之秋报命。而任君之父太公与夫人寿考燕喜，适当览揆之辰，君以便道过家上寿，于是君之属吏郡守陈侯辈推公之意，属余为祝嘏之词。 
    余尝读《诗》至《四牡》《北山》二章，未尝不废书而叹也。《四牡》之诗曰：王事靡，不遑将父将母。其词盖未尝不怨。《北山》之诗亦曰：王事靡，忧我父母。其怨亦未尝有加于《四牡》。然是二诗者，何相去之悬也！《四牡》之诗叙曰：有功而见知则说矣。《四牡》之怨，臣子不知也，其父母亦不知，而人主知而劳之，故以来谂为说。《北山》之怨，人主不知也，其大夫亦不知也，而臣子独知之，故以独贤为刺。知与不知之间，其说与刺之分乎？任君令榆次，治行第一。天子亲擢居西台，又数以知兵为朝右推毂。上识其姓名，需次大用，可谓见知矣。今之归而称寿也，绣斧在户，轩在门。太公冠柱后惠文，率其妇子，北向祝天子万年，岂非有功而说乎？《四牡》之诗次《鹿鸣》之什也，忠臣嘉宾，礼乐光华，则作歌谂其劳。《北山》之诗次《谷风》之什也，朋友道绝，怨乱并兴，则不均告其病。今之称觞上寿，陈诗合乐，其次于《鹿鸣》而不次于《谷风》也亦明矣。自今以往，君将为天子经营四方，赞助《天保》《采薇》之盛治，其不遑将父将母也，固当比于《四牡》之臣子。太公夫妇慷慨行义，能使其乡人抗词谕虏，保全闾里，君虽经营四方，其为将父将母也亦大矣，又岂有不舍然者乎？《六月》之诗，美吉甫之燕喜受祉，来归饮御，而卒之曰：侯谁在矣？张仲孝友。吉甫以文武征伐，张仲以孝友处内，宣王以此成中兴北伐之业。况以孝友之臣，而任征伐之事，《四牡》之劳臣，即《六月》之共武也，其有功而见知，知而说也，又岂可胜道哉！今日之燕会，君臣父子之义备焉，《小雅》之废兴系焉，非独任氏一家之庆而已也。陈侯曰：“善哉！以《四牡》之诗为任公祝，又以《六月》之诗为圣天子祝。善颂善祷，其为祝嘏也，又何以加焉？请书之以为序。” 

    （甬东陆氏寿宴序） 
    甬东陆生符，字文虎，以文章志节，见知于余。其父及嫡母，春秋皆六十，后先称寿，文虎自伤其不遇，无以为父母光宠，且悲其生母之早世也，为文以请于余，累数千言。余读之而叹曰：“善哉！斯可以寿其亲矣。” 
    韩退之之称欧阳詹，以谓父母老矣，舍朝夕之养，以来京师，其心将以有得，而归为父母荣也。虽其父母之心亦皆然。退之之云，盖为詹之父母言之也。若文虎之父母，洁身修善，教其子为白华之孝子，其所期于文虎者，殆有异于詹之父母。则文虎之以志养志者，可知已矣，而又何焉？世俗之所谓有子者，锦衣ひ带，自天贲锡，腾誉之章，连帐而至，佐觞之实，阜阶而陈。文虎心艳之，以是为能光宠其亲。则夫国老之门，上公之庙，称诗献颂，呼千岁而祝万年者，其亦可以为光宠欤！因子之淹抑不遇，而睥睨其亲，竖儿伧父，肆其扬扬，奴仆下贱，咄咄腹诽，文虎之所为黯然伤心也。文虎其以世之公卿大夫为贤于伧父奴仆，而朝市之间争名争利者，不犹夫扬扬咄咄者欤？文虎奉其亲以洁身修善，身为白华之孝子，裒衣博带，奉觞陈词，巍峨河岳之容，而铿金石之奏。我知为父母者，必相顾而叹曰：幸哉有子！相与欢然举一觞矣。今天下不为无事，以文虎之器资，驰驱皇路，不入而离部党之籍，则出而膺师旅之事。安得如今日者，居隐畏约，以其盛年暇日，侍几杖而御板舆乎？文虎歌南山之什，笑语卒获，退而歌北山，歌小明，燕喜之余，相与忾然太息，停觞而辍乐。然后益知夫今日之燕会，真不可易得也矣。余喜文虎之能寿其亲，自伤其人鲜民而无以与于斯会也。作甬东陆氏寿宴序。 


初学集卷三十九 
    ○序（十二） 

（方太夫人郑氏八十序） 
    余读《诗》至《六月》之序，未尝不废书而叹也！当周之盛时，《鹿鸣》《四牡》之诗作于上，而《棠棣》《伐木》《南陔》《白华》之诗行于下，阴阳理，万物遂，诸夏强盛而四夷不得以交侵。及其衰也反是。繇周以来，何独不然？然而《小雅》之废兴，其征见于世者，莫著于家人妇子燕飨告语之间，则君子得以览观焉。 
    万历庚申，西安方孟旋之母郑太夫人寿八十，孟旋束修厉行，壹举足出言，不敢忘太夫人。孝子之善养而洁白者，莫孟旋若也。而又敦笃友谊，嘤鸣之说飨，脊令之急难，如惧不及。登其堂者，莫不有既具既翕终和且平之志焉。孟旋官于南，为职方郎。南京丰、镐旧都，士大夫雍颂燕游，寡京雒风尘之慨，故孟旋得以余闲请假，为太夫人称寿，斯又可谓有古者《鹿鸣》《四牡》燕劳群臣之风矣。嗟乎！《小雅》之不作也，有《小明》之悔仕而恩礼微，有《谷风》之刺俗而交道乖，有《北山》之怨劳、《蓼莪》之告哀而亲养失。士大夫翔回其间，蹙蹙焉如穷猿惊鸟，踟蹰躅之不暇，其能有酒醴修氵髓，婉愉以奉其亲而燕及朋友乎？即有之，为之亲者，其又能和乐安燕，欣欣然喜而相告乎？善哉孟旋之寿太夫人也，《小雅》之作，吾有望矣。孟旋之为人，忠孝诚信，易直子谅，官虽在郎署，岿然大人长德也。其视当世，《小明》《谷风》之刺兴而《北山》《蓼莪》之怨未已也，阴阳不理，万物不遂，诸夏不盛，而四夷不戢也，夙兴夜寐，哀乐虑叹，不能自解于心。斯仁孝之至也。天地和顺之气，氤氲降兴，而合于孟旋母子之间。是故今日之燕，鼓吹不必鹿鸣，笾豆不必《棠棣》，酾酒肥宁不必《伐木》，而君臣怀焉，朋友洽焉，家人妇子宜焉。《小雅》之遗，犹有存者，斯可以观也。然则与于方氏之燕，称觞沃洗，卒事而退，徒以为生辰为寿之常，而懵无观感者，斯犹在君子之后也已。孟旋以万历丙午与余同举于南京，孟旋弟畜余者十五年于此，登堂拜母，退而歌《棠棣》《伐木》者，宜莫先于余矣。然余文不具书者，以为《小雅》之废兴，所关于世道甚大。谨而书之，则余二人之交谊，固可以包举也。是为序。 

    （姚母文夫人寿序） 
    阊门之吴趋里，门安绰楔，崇台俨然，姚节母文氏夫人所旌表门闾也。登其堂，素题朴桷，夹窗助明，树之眉曰绛趺，姚子希孟读书奉母其中者也。旌门之明年戊午，而夫人始寿。姚子将应进士举，迟回久之，以初度之日寿夫人而后行。于是姚子之友瞿子纯仁、何子允泓暨谦益辈，相率奉觞寿夫人。入门，主人肃客就西阶，诸子降等而左辟客，礼也。夫人门为 门而见客，诸子沃洗取爵以献。诸子拜，夫人答拜。仰而瞻夫人之容，冰清而玉栗，洒如也。已而姚子率其子遍拜诸子，姚子拜于前，二子拜于后，行列如舒雁，济济翔翔如也。礼成，诸子揖钱子：“子其进而称诗，称诗以寿，古也。”钱子曰：“善哉！谦益请称《白华》之诗。夫《白华》之篇，次于《南陔》。《南陔》孝子相戒以养，而《白华》言孝子之洁白也。束氏之补《南陔》也，曰馨尔夕膳，洁尔晨餐。而《白华》之三章，则曰鲜侔晨葩，莫之点辱。盖必莫之点辱，而后膳斯可以言馨，餐斯可以言洁也。甚矣束氏之善言孝也。姚子绩学励行，负丈夫之节而守处子之贞，可谓洁白矣。取束氏之诗以名斯堂，咏歌先王之风，而晨夕于夫人之侧，斯之谓以洁白养矣。虽然，《白华》之在《小雅》，与《由庚》诸篇相比，而礼燕饮之有笙歌也，笙既奏《南陔》《白华》《华黍》，而后歌吹相间，自《鱼丽》《由庚》以迨于《由仪》。盖古者孝道隆即时和年丰，阴阳理，万物遂，而君臣燕乐太平，《六月》之诗序，与笙歌之次第，固可以互见也。夫说《诗》者以谓《小雅》废则四夷交侵而中国微，其系于邦家甚大。然而《白华》兴则《小雅》之能事举矣。今天下多故，戎马生郊。姚子慨然蒙霜雪，凌河冰，奉其洁白之身，以见于吾君。姚子之诵《白华》久矣，其亦有《小雅》之志乎？《记》不云乎：居处不庄，非孝也；事君不忠，非孝也；莅官不敬，非孝也；朋友不信，非孝也；战陈无勇，非孝也。由此言之，博施备物，驯至于断一树，杀一兽，必以其时，而后《白华》之所谓洁白者乃全也。在姚子勉之而已矣。”夫人闻之，曰：“不亦善夫！”趣觞觞诸子，顾而命姚子曰：“行矣！” 

    （寿杨母侯太孺人六十序） 
    崇祯九年十一月，吴郡杨解元维斗之母侯太孺人春秋六十，维斗将偕计吏上公车，为其母举觞上寿，然后就道。太史徐君、孝廉张君、郑君辈，咸洗爵布币，往与于会，而属余为称寿之文。 
    太孺人，庄简公之妇，而端孝先生之配也。其在母氏，则以幼孤育于从兄给谏君，其所以为女为妇为妻为母，闺门内外，具有仪法，固未可以更仆数。而史巫纷若之词，又非所以荐于太孺人也。经有之，事亲孝，故忠可移于君。维斗辞亲而事君，将自今始。太孺人为女为妇为妻之道尽矣，而为母之道方显，则所以为太孺人寿者，其在斯乎？予尝观汉元延、元寿之间，灾异锋起，一时直言极谏，摩切人主者多矣，而鲍宣、谷永为最。然史称永谅不足而谈有余，专攻上身及后宫，而党于王氏；宣后先谏争，少文多实，其所言三始之会，七亡之厄，谓极{羽毛}々之思，退入三泉，诚亡所恨。至今读之，犹欲掩卷流涕也。宣之流风，及其孙昱，至使人主谓忠臣之子复为司隶，不知其家世何所承藉若此？及观桓少君称先姑之言，则曰存不忘亡，安不忘危。乃知宣实有母，其所为竭忠尽节，痛切击排于三始七亡之会际，无所忌讳，盖其母之遗教，而史未及备著之也。今天子神圣中兴，维斗将执此以往，佑助太平，不当言汉季衰世之事。然四方多故，虏寇交讧，六符之效未奏，而三始之蚀有征。《易》曰：“危者，有其安者也；亡者，保其存者也。”可不念哉？古之贤母，所以教戒其子者一也。太孺人居恒熟习图史之训，施于维斗者，其不后于鲍氏之母，亦已明矣。宣尝言朝臣亡有大儒骨鲠白首耆艾魁垒之士，论议通古今，喟然动众心，忧国如饥渴者。维斗年未及强仕，岿然如大人长德，一旦登朝，度中朝所指目大儒骨鲠魁垒之士，罕有其比。自今以往，存亡安危，将在于子之身，可不勉哉！《诗》不云乎：“侯谁在矣？张仲孝友。”使文武之臣征伐，而与孝友之臣处内，此宣王之所以中兴也。宣后先谏争，劝人主举贤去佞，急征傅喜、何武、龚胜之流可与建教化、图安危者。宣奉其母之教训，留心于国家之存亡安危者，其指要如此。天子方辟门开窗，号兆博求，维斗以张仲孝友之人，抱忧国饥渴之志，其将奉太孺人之教以大有为也。如宣衰世之臣，岂足道哉！太孺人御长筵，列孙子，寿觞既举，戒维斗而遣之。诸与维斗厚善者，舒雁行，列在子姓之位，亦将侧耳耸听，与闻其语。他日当胪传之曰：此太孺人所以教戒维斗，建教化而图安危者也。书之管彤，传之国史，不第如鲍氏之母，以其妇之口语，仅而有传也。以此为太孺人寿，不亦可乎？太孺人曰：“善！敬举君之觞。” 

    （周忠介公夫人六十序） 
    忠臣义士，天地间之元气，国家之优恤而崇奖之者，非为其私也，所以自实其元气，不使之Ё伏而重伤也。虽然，不独忠臣义士之身后有运命也，亦视国家之福焉。有如天命不常，而景福不再，运祚促数，祸乱氵存仍，虽有忠臣义士，理之无其人，而恤之无其候，则国家从可知矣。故曰，视国家之福也。三代而下，忠臣义士之最多者，莫如汉、宋。汉之李固，死十余年，得见存录，其女犹惴惴戒其弟无一言加于梁氏。而党锢诸贤，收掠诛徙，涂炭于阉寺之手。其后以黄巾贼起，大赦党人，亦未闻有所褒恤也。有宋之党禁，错互于绍圣、元符、崇宁之间，其中一再牵复，继以禁锢。迨于绍兴改元，始顾念追复，在南宋偏安之时，而社稷之灰烬已久矣。宋自元以后，乾坤宇宙，如在雾晦蒙之中，日出而阴云不驳，雨止而轰雷犹殷。此所谓大命不常，而景福不再者也。我国家深仁厚泽，度越汉、宋，疾雷迅霆之下，亦有毕命致身之徒。其甚者，莫如二正之季，而褒恤之优且亟者，亦无如二正之季。若天启寅、卯之事，则余所身历也。当是时，士大夫蹈逆阉之祸，几遍天下。而吾郡周忠介公为最烈。当其得祸之时，锒铛错互，牢户嗔咽，沸腾匈惧，曾不可以终日。不及三年，圣天子施生死，区明风烈，漆书俨星辰，绰楔薄云汉，恤典之尤异者，亦莫如忠介。方祸之殷也，如骄阳盛夏之时，雷电发作，天地冥晦。俄而云解雨息，天清日朗，支颐伏枕之余，促数如小劫，而依稀如昔梦，岂不快哉！ 
    忠介恤后之十五年，而其夫人年六十。忠介之墓门祠庙，俨然如神明，而其子姓兰玉森茁，高明显融。里之亲戚朋旧，相与醵钱具羊酒往贺，而征余文以为序。夫人于设悦之日，悼碧血之如新，嗟白首之不作，固将流涕沾襟，停杯而叹息也。已而睹家门之吉祥，思国恩之高厚，又将炷香执爵，北向而百拜也。余故略祝嘏之常词，而称述国家之深仁厚泽，迥异于汉、宋，以佐夫人百年之觞，与万年之颂焉。若夫人之内行，金玉以相庄，齑盐以自励，所以相其夫而昌其子者，当有刘子政、范蔚宗之徒序而传之，固无所事于余言也。 

    （太仓张氏寿宴序） 
    崇祯丁丑，翰林院庶吉士太仓张君天如之母金孺人年六十矣。是岁十月初度之辰，天如偕其兄弟稽首上寿。于是天如之友张君受先与其及门之徒，合吴、越数十州之士，相与铺筵几，庀羊酒，称觞于孺人之堂下，而请余为介寿之词。 
    余读诗至《六月》之序，以为《小雅》既废，则四夷交侵而中国微矣。然《鹿鸣》以下二十二诗，如《伐木》之燕朋友，《南有嘉鱼》之乐与贤，《菁菁者莪》之乐育材，上比于《鹿鸣》《四牡》，下比于《南陔》《白华》，而《天保》以上，《采薇》以下，《出车》《大杜》《蓼萧》《彤弓》，错出于篇什之中。甚矣诗人之知王道也！治古之世，朋友辑睦，贤材众多，相与讲明忠孝之谊，以事其君亲。《四牡》之相劳也，《南陔》之相戒也，皆朋友之谊也。宣王之中兴也。文武之臣征伐，孝友之臣处内，故其诗曰：“文武吉甫。”又曰：“张仲孝友。”夫是以北伐南征，《车攻》《吉日》，复文、武之竟土，而诗人美之。及其衰也，谗谄并进，大夫悔仕，《谷风》之弃友，苏公之剌谗，与夫《蓼莪》《北山》之诗，继《正月》《十月》而作。四夷交侵而中国微，职此之故。繇此言之，朋友之不交，贤材之不育，而望《小雅》之兴也。其可得哉！今天下方全盛，圣天子比隆于文、武、成康，非宣王之可拟。天如以命世大儒，在承明著作之庭，讲道论德，离经辨志，昌明《伐木》《菁莪》之谊于斯世。于孺人之称寿也，耆艾近前，俊列后，鱼鱼雅雅，以献以酢，其为孝养也大矣。视束氏之《补亡》，求《南陔》《白华》之义于晨餐夕膳之间，固不可同日而语矣。数十年以来，持国论者，以钩党禁学为能事，驯至于虏寇交讧，国势削蹙，朝廷之上，惟无通人硕儒，通经学古，修先王《小雅》之政教，是以若此。善哉天如之寿其亲也，吾有望矣。《既醉》之歌攸摄也，其卒章曰：“尔女士，从以孙子。”《卷阿》之歌矢音也，其次章曰：“尔土宇皈章，亦孔之厚。”繇《既醉》言之，则交友之道，归于事亲；由《卷阿》言之，则得贤之效，章于辟国。观于张氏之寿宴，有笾豆静嘉，来游来歌之思焉，斯可以观感已矣。余之为此言也，不独为孺人祝也。以为本天如寿亲之意，以修先王之政教，则《既醉》《卷阿》之什可复矢于今世，而《小雅》之废兴，可勿道也。 

    （何母丘太孺人七十序） 
    昆山何非鸣举进士，令南昌之八年，而其母丘太孺人春秋七十，崇祯十二年七月，为设之辰。非鸣之故人与其门弟子，胥往称觞堂下，先期而来告曰：“某等之与非鸣游也，非鸣方弱冠，得侍非鸣之尊人元锡先生，因以知太孺人之贤。当是时，先生一老逄掖耳，非鸣又不得志于有司。某等间过非鸣，小楼临轩，夹窗助明，床几研席，秩秩如也。客坐未几，ゾ蔬杂进，茶香而酒旨。客赋《既醉》，主人固留不听去，促席杂坐，欲起被肘。太孺人每供张至旦以为常。非鸣跳踉自喜，如贵游子弟，其家之宽然有余可知也。非鸣再困春官，掌教锡山。锡山之弟子员，与四方来学者，户外之屦恒满。太孺人度身量腹，以供诸生酒食，视非鸣为诸生时则少窘矣。非鸣为令数年，其家产益落。所居小楼，鬻以给官，徙其家于荒江寂寞之乡。某等薄游南昌，宿县署中，席门苇壁破帏，敝几椅败不可坐，则纬萧缚之。太孺人篝灯纺织，夜分不休。晨起手挈菜蔬，分授子姓，臧获锱铢秤量稍溢，则动色诟詈。太孺人衣敝不纫，饭粗不释，左支右吾，有今无储，视非鸣在广文学舍，其窘弥甚，无论为诸生时也。非鸣每自伤久宦减父产，念太孺人食勤攻苦，早起夜息，每忾然太息久之。称觞之日无所容，自恐不得比数于人子。某等无以为非鸣解也，敢以请于夫子。”予曰：“固也。独不见太孺人之生日，南昌之人，一家之中，仰父俯子，龀童老，有一不为太孺人祝者乎？一邑之中，士者于庠，农者于野，贾者于市，负担者于途，缁黄者于寺观，关索者于囹圄，有一不为太孺人祝者乎？若此者，皆以颂非鸣之廉，食其德泽，而归美于太孺人也。贪酷之吏，人必诅之，诅之必及其父母；廉平之吏，人必祝之，祝亦必及其父母。故曰：祝有益也，诅亦有损。诅诚有损，则祝之有益焉必也。祝者之辞曰：百岁千岁。出于巫祝之口，则人皆笑之，若出于亿兆人之口，曰百岁则百岁也，曰千岁则千岁也，此信而有征者也。人之诗曰：跻彼公堂，称彼兕觥，万寿无疆。”甚矣人之善祝也！周公陈之，夫子存之，以为《风》《雅》《颂》备焉，岂犹夫巫祝之聒耳哉？繇此言之，太孺人之为寿也大矣。非鸣之祝太孺人也，亦已多矣！太孺人飨邦人之朋酒，以是为子孙长筵；听舆人之歌诵，以是为金石钟鼓。固将听然引满，举万年之觞，非鸣又何所不怿？而诸子之登堂献寿也，亦何患乎无词也哉！”诸子曰：“善哉夫子之言！请书之以为序，且以征于国史，使后之传母师廉吏者有考焉。” 

    （松陵张氏寿燕序） 
    松陵张异度以丁丑岁寿七十，其配徐孺人少异度一岁，今年五月，其设之辰也。先是，异度之寿也，念予在请室中，不忍合乐燕会，命其子孙引谢宾客，客多不成享而退。至是则里之士友为孺人称寿者，相率诣余乞言，以当祝嘏之词，而予其可以已乎？ 
    孺人生于高门，归于儒素，有手挽鹿车之勤，有交儆鸡鸣之谊，用能相其夫子，攻苦食淡，茂著令德，以娠育其子孙。《诗》所谓令妻寿母，孺人有焉。今兹之称寿，门为 门负墙，洗爵而献酬者，非乡之寿，则国之秀民也。ゾ不过豆肉，酒不过三爵，少长忻忻，揖让卒事，斯可以为儒雅之会矣。异度所居泌园，名士陈惟寅之绿水园也，其后陈简讨嗣初亦居焉。嗣初负瓮出汲，跪以进母。御史从篱下窥之，驰奏旌其母子。故老至今能道之。今异度与孺人，衡泌乐饥，不应征召。而其子若孙怀文抱质，有陈五经父子之风。三百年来，吴中高门鼎贵，与烟云变灭者多矣。登斯堂也，名园之水木犹故，篱落之步さ宛然。陈氏张氏，孝友文章，风流相接。此乡邦之美谈，而吴趋之盛事也。以人世之显融赫奕，进于异度夫妇之前，犹春风之过耳也。征斯园之故事，道先正之遗风，用以佐百年之觞，庶为之听然而一笑乎？里之士友与于张氏之寿宴，卒饮而退者，莫不百尔相戒，有自古在昔，敬身修行之思焉。斯不独一家之庆，其亦可以观感也已。予既解网生还，闻孺人之寿，感异度为我却贺之意，欣慨交集。而又以屏居墓田，未能命百里之棹，从诸君于宴会之末也，为序其言以诒之。 

    （冫余母王夫人五十序） 
    神宗之末年，权奸错互，党论昌披。漳浦冫余通政振任在郎署中，独身抗其锋，危言素节，白首不少变。而通政之子太学生仲吉，当圣主震怒，诏狱危急，抗疏以救清直之臣，抵冒万死，忄堇而得释，遣戍辰阳。道经吴门，以予为通政之故人也，契阔相存，挥泪道故。已而曰：“仲吉之母，今年五十矣。仲吉万里荷戈，不能追随稚齿称一觞于堂下。徼惠于夫子，得一言以为寿，庶可以解慈颜而慰游子乎？” 
    嗟乎！通政触党论，遭奄祸，先后立朝，不满百日，所仅免者，锒铛考死耳。而周中丞之祸，间关险阻，相与共之。夫人偕一老妪，剑中丞幼子匿海上，窥户者无停屦，惴惴如也。仲吉之北游也，戒之曰：“无尽言，无府祸。”仲吉诏狱报至，家人号哭相告。夫人怡然曰：“儿之行也，我故知之。儿能以此死，不愧其父足矣。”夫人之相夫教子，克引大义如此。昔阳城为司业，出拜道州，太学生何蕃等叫阍吁天，朝廷不听。其后朱Г之乱，正色叱六馆诸生，举不至从叛。今宫詹之狱，不但如阳城之出牧，蕃无罪而仲吉以此得祸，欧阳詹之所谓仁勇人者，仲吉奚愧焉？蕃之在六馆，闵亲之老，揖诸生归养。诸生至，闭蕃空舍中。仲吉出游太学，负笈而出，赭衣而归，违亲之养，投荒于五溪胡服之地，其于蕃何如也？古之贤母教诫其子也，介母之以偕隐为无憾也，固而近于怼。范母之以齐名为不恨也，节而近于侠。夫人之出而戒其子也，得祸而怡然也，其意豁如，其言蔼如也。称寿之日，感圣主之仁明，思国恩之浩荡。炷香稽首，以颂万年。岂以壮子不在侧，而顾语侍婢，有剌剌不能舍然者与？仲吉之不愧于何蕃也，其为蕃之归养，亦已多矣。而又奚憾焉？蕃之仁勇，欧阳詹称之，韩退之为之立传，然后蕃之名始立。余之文不足以继退之，又不遑为仲吉立传。然蕃虽有父母，无可称述。而通政夫妇大节焯焯，国史彤史，胥于予言有征焉，则又退之所未及也。 

    （潘母汤节妇序） 
    渤海张任甫来告我曰：“新安潘生令范母汤氏，年六十矣。汤之归于潘也，三年而生令范，又三年而寡，自誓立孤。三十有七年而旌门之典不举，有司之过也。愿吾子赐之言，将以为征。” 
    予读欧阳公五代史记载王凝妻李氏事，于其所以论礼义廉耻，愧五代之为人臣者，未尝不掩卷三叹焉。而又以谓尤莫甚于宋靖康之难，宋之公卿大夫，朝金夕楚，媚戎虏而仇君国者，其灭绝四维，盖古今所未有也。夫天下之所谓崇高富贵，莫先于公卿大夫，而其所贱简，莫甚于仆妾。一旦有事，背主卖国者必公卿大夫，而仆妾之流，感概立节者时有。然则公卿大夫固不足重，而仆妾亦未易轻也。然而匹夫庶妇，不幸而当风教凌夷之日，捐躯断臂，道路环聚，为之弹指泣下，而或不得以自达于有司，终身灭没者有矣。夫匹夫庶妇之节，灭没如鸿毛，而背主卖国者，乃接迹于世，相劝而为之，此岂可视为细故与？潘故新安甲族，于今为庶。潘生之母，又为之侧室。然感概立节如此，世有欧阳公，其必有取于此矣。今也所司不上闻，宗伯不下询，乌头绰楔之建未有闻焉。岂风教休明，固所谓尧、舜之民可比屋而封者，而旌典不能遍与？抑今之公卿大夫，皆被服节义，无若五代、宋之为臣者，而无庸旌是以愧之与？诚若是，则潘母之节，虽终灭没不闻，余固无憾焉耳矣。不然，匹夫庶妇之节，不表于盛世，有司之过，终未可以免也。余故因任甫之请而序之以征焉，且以有望焉尔。
  </div>
  <div class="pagination">
   <a href="牧斋初学集_page73.html">
    上一页
   </a>
   <span>
    ...
   </span>
   <a href="牧斋初学集_page69.html">
    69
   </a>
   <a href="牧斋初学集_page70.html">
    70
   </a>
   <a href="牧斋初学集_page71.html">
    71
   </a>
   <a href="牧斋初学集_page72.html">
    72
   </a>
   <a href="牧斋初学集_page73.html">
    73
   </a>
   <span class="current-page">
    74
   </span>
   <a href="牧斋初学集_page75.html">
    75
   </a>
   <a href="牧斋初学集_page76.html">
    76
   </a>
   <a href="牧斋初学集_page77.html">
    77
   </a>
   <a href="牧斋初学集_page78.html">
    78
   </a>
   <a href="牧斋初学集_page79.html">
    79
   </a>
   <span>
    ...
   </span>
   <a href="牧斋初学集_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
