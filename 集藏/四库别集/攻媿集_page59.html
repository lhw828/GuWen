<!DOCTYPE html>
<html>
<head>
    <meta charset="UTF-8">
    <title>攻媿集 - 第 59 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 59 页/共 78 页</h1>
    <div class="content">　　跋陈氏续蒙求
　　徐坚作初学记中山刘子仪爱其言曰非止初学可为终身记此书出入史传援据精确何止应童蒙之求耶
　　跋呉生画卷
　　李广射虎
　　史言将军射没镞谓没矢者殆未必然临右北平盛秋匈奴避之画不能真似尚可想见也神气如此而恂恂如鄙人此所以为李将军耶
　　山水平逺
　　延陵生丹青无不工适兴作山水尤深逺有意趣宦逰三载归心荡摇渡口唤舟殆属梦境
　　跋韩干马
　　旧读坡翁诗恨未见此画今日得之便觉诗画互相映发此诗此画谁当看岂无所待耶
　　跋徐荐伯横槊醉藁
　　上马能撃贼下马作露版古人惟以许传修期荐伯儒者由右学以奋论议慷慨谈兵如流击贼何足言读其诗顿挫清厉有壮士横槊之气倚马而作露版有余矣修期何人哉
　　跋徐子田菊坡图
　　徐君傲睨菊坡不复出仕故其乐同彭泽令少日便赋归而三径已就荒松菊仅有存者则夫火驰宦途碌碌忘返之士顾有一适如君者耶
　　书元章简公神道碑后
　　章简公名徳隆重词章典裁葢平昔之所慕者兹来佐州披图牒访故迹始知甓城牐门疏河建隆梁以为此邦无穷之利者皆公之力曽孙康曽适为监征叩其家世始得碑铭而读之益加叹仰若苏魏公之雄文韩南阳之竒画又皆可寳也
　　跋任氏香圆记
　　齐晋安王以莲华供佛愿竟斋不萎七日斋毕华更鲜红视甖中稍有根须史称其孝感然犹借于水也香圆垂之空中而敷华结实可谓异事此理殆未易致诘轻下注脚却成蹉过
　　跋王清叔画卷
　　防崖小枯木
　　醒庵古木大似梁鹄书有劒拔弩张之气
　　全幅枯木
　　此幅笔势尤瓌壮杂之文湖州射泽中未易辨也
　　横披山水
　　观此图当作烟雨半开登高临逺时想苟求形似便失妙意要不可以画家三尺绳之
　　跋霍氏球川图
　　霍君来为赤城理官垂去矣益不得志书衔袖过余曰漫仕三年不逢已知图家之球川得名胜词翰盈巨轴以此西归贤于荐书逺甚余颇爱其言展卷久之字呼曰子登宦情如水而家居胜絶乃尔君之归似晚矣他日有客道南兰陵舍舟金斗门外径造竹所者必我也君其容之乎
　　跋王少保行述【参政敏肃公父】
　　士夫以重名致大位虽才业足以自奋要其先必有所自来而积善累功之人亦往往取必于后防政一代伟人恨生晚不及见得此书于公之仲子始知自无怨公以还世有隠徳遂为名臣大家天之报施端不偶然后来者又坚肯堂之志汤汤淮流宁有既耶
　　跋丁端叔所藏鼎彛欵识
　　右商周以来鼎彞尊鬲等八十有六予防南兰陵从丁端叔借观商周逺矣器之存于今者葢寡识者望而知之以为商质周文世愈逺则文愈简然周器亦有甚简者不知何以别其非商也盘诰诘曲聱牙商周皆然其他训诰誓命之文初不相逺者商颂虽止五篇求其体制比之清庙维清之诗加详焉岂高识者他有见于此耶古人不可复见而得其器器又不可得有乃摹取款识之文茫昧难读顾有何好而深好之是殆难与不知者道也
　　跋陈忠肃公表藁
　　范忠宣晚年益以天下自任尤留意人材或问其所储蓄为今日用者曰陈某又问其次曰陈某自好葢言忠肃公可以独当天下之重也宣和末年或问防公察院以当今可以济世之人曰陈了翁其人也元城先生尝因公病勉以医药自辅天下将有赖于公当力加保养以待时用读公表藁及纸尾数语气凛然如生折而不挠有大臣之风三公真知言哉
　　跋百醉老人诗
　　百醉老人诗追七子凌鲍谢诸公论之已详逰别圃有句云中原戎马场故国虎狼窟言归成黙伤念之中心栗钥读而悲之此诗人黍离之叹少陵一饭不忘君之意也百醉间一醒岂真醉耶
　　跋史魏公与心闻禅师帖
　　太传史魏公得法于心闻爱其子孙至今不忘明书记其从孙也持魏公书偈来读之益信二老相得之深传播丛林又为裴相国与黄蘗禅师添一重公案
　　跋赵清宪公遗事【○宪一本讹献攷宋史赵挺之传谥清宪与赵抃异】
　　右丞相清宪赵公遗事其孙谊録以示钥遂获窥先正之风烈呜呼建中靖国初徽皇鋭意于治亲擢公为御史中丞裕陵人物之旧收用无余党论虽兴犹有如公者屹立于诸公中谗谤竞起而主意不移维持国是尚有赖焉使左右皆薛居州事宁至此耶三读遗编为之感涕
　　跋戴伯与石屋诗卷
　　庄子秋水篇言埳井之蛙擅一壑之水陆士龙逸民赋富贵者是人之所欲而古之逸民轻天下细万物而欲専一丘之欢擅一壑之美半山诗曰穰侯久擅闗中政长恐诸侯客子来我亦暮年専一壑忽逢车马便惊猜葢用其语语则工矣惜乎其不大也石屋之胜余未及识伯与以妙思寻幽而无専擅之意思与好事者共之岂不宏哉
　　跋刘杼山帖
　　先子嗜书如嗜芰平生富蔵名流翰墨而独谓杼山先生之书光前絶后尤袐寳之钥自遭家艰文字散落惟此二番宛然巾箱中疑有神物为防持焉谨帛其缦而新之以续先子之志
　　跋朱灊山自撰墓志
　　灊山先生少年以词藻表见一世士林传诵追配前良铭中之文如霜降水落扫尽翰墨余习非饱谙世故晚岁见道不及此尚何疑于死生之际哉
　　跋徐状元奭祥符五年敕牒
　　欧阳公归田録载真宗好文虽以文辞取士然必视其形神器识或取其所试文辞有理趣者徐公铸鼎象物赋云足惟下正讵闻公餗之欹倾铉乃上居实取王臣之威重以为第一呜呼公之擢举首逺业已见于此非徒为偶俪之工祖宗之取人如是宜乎名臣之众多也
　　跋杨伯子诗巻
　　平生未识诚斋而多见其诗每深向若之叹璘师示以此卷读之洒然知其为诚斋之子也笔力骎骎真逼人哉
　　跋秦淮海戒杀帖
　　秦淮海妙墨前辈所推余顷得此本爱玩不能去手时在校官念此邦日事鲜食物命不可胜计欲传于人未暇也兹来假守遂登之石释氏戒杀诚是而言之太过不若逺庖厨之言为适中然则何取于此尝感汝南周颙之言曰变之大者莫过死生生之所重无逾性命性命之于彼极切滋味之在吾可賖读者宜动心焉
　　跋郑屯田锷蓬莱山诗
　　先生风神萧散肺腑清彻不以事物自婴故出语辄惊人晚归自道山来赋此诗未几遂仙去元丞相微之云我是玉皇香案吏谪居犹得小蓬莱先生殆是耶
　　跋杜祁公草书诗
　　钥在郡庠直舍时薛君文老以近隣相过出杜祁公草书云诗尝跋之云欧阳公答祁公惠诗言无俗韵清而劲笔有神锋老更竒二寳收藏传百世岂惟荣耀诧当时薛君所蔵诗虽出于唐人而草圣则公真迹也欧阳公二寳君得其一矣兹遂登之于石
　　跋薛士隆所撰林南仲墓志
　　淳熙四年冬钥备员敕局陈君举任太学録官居相隣一日同林伯顺大备相过怆然曰薛寺正之亡吾侪之所痛也尝为伯顺求先铭于寺正书以古篆恐其难辨又作楷法于后已授我而亡之矣后从薛氏子沄得其藁茫不知何语子能辨之否钥不善篆而素好之一见才识十二三余皆竒古难知白仲氏故严州使君相与徧阅字书攷究几月而后尽得之寺正于书无不读耽玩钟鼎古文搜竒抉怪凡易识者多不用古文所无间以小篆补其阙真好古哉君举伯顺得之喜甚又十二年假守东嘉二君来见曰寺正所授真篆二本后得之故书中取以校昔所攷无差者并为刊石以授伯顺使寳之以成其志以存寺正之遗迹抑以见吾兄弟用心之勤俯仰皆有感焉始伯顺葬父于金舟如寺正之志后以五年九月壬申改葬于亲仁乡龙门山合其母陈氏云
　　书周礼井田谱
　　防稽夏君林以笃学名于乡绍兴间有旨郡给笔札録其所著书以进郡出钱百万就姚江置局誊写几千卷春秋易有解律厯有书余从其孙壻袁起宗鼎得其周礼井田谱读之井田之废久矣林勲本政书最为有志于古然仅载田制他书亦未有如此之详且明者井邑丘甸寓兵于农凡出于井田者无不毫分缕析又皆图以示人如指诸掌文中子曰如有用我者当执周礼以往其讲之熟矣事大体重固非岁月可为惟仁政必自经界始此先王经国之本也故为广其传思与学者共讲之刋既就钱文季文子指其间有不合者胡太初宗亦相与讲明而黄君毅又作问答一卷皆有益于书陈君举许以序引自湖南逺寄词雄义浑尤为着明遂并刻之惟文子之説以俶装薄遽不及附见当俟他日夏君年八十余无一日不著书其精且博如此以上书补官一试吏而止不得少见于施用为可憾云
　　跋诸名公翰墨
　　韩魏公　　　　　　司马公
　　王文公　　　　　　韩康公
　　富韩公　　　　　　文潞公
　　王宣徽　　　　　　晏元献
　　陈文惠　　　　　　韩南阳
　　右诸名公翰墨米寳晋题跋过江以来鲜有之或谓得之扬州扰攘中葢故家物真可寳也司马公书必施于所尊其论出处大致凛然不可夺晏元献属其弟于人以为不可温顔兹非前辈之言耶是时士夫书必以小纸圆缄故多用圆印而书无折痕礼简而意厚字画又不苟类可传后今世専以録子往来语多浮溢纸尾书衔全是吏牍体虽有词翰之工欲袭藏之终觉不韵重可叹也
　　跋汪季路所蔵书画
　　徐骑省篆项王亭赋
　　旧见岸老笔谈载骑省竵匾之説近有敷原王季中彦良实襄敏诸孙余及见其暮年尝问古人篆字真迹何以无燥笔季中笑曰罕有问及此者盖古人力在□不尽用笔力今人以笔为力或烧笔使秃而用之移笔则墨已燥矣今观此轴信然子孙非不甚工惜其自壊家法反以端直姿媚售一时后进竞仿之古意顿尽但可为知者道耳
　　龙眠九歌图
　　三闾大夫见楚先生庙图画古圣贤怪物而作天问龙眠读九歌而为之图一段风流视楚人何逺
　　王晋卿江山秋晚图
　　宋大夫闻襄王之梦孙兴公见天台山图皆想像为之赋文章之妙如此若丹青非亲见景物则难为工晋卿固自名胜然方其以金狨防冶都城嫩寒中安知江山秋晚时事不有南州之行宁能尽写浩然词意耶孙浩然词云一带江山如画景物向秋萧洒水浸碧天何处防霁色冷光相射橘树蓼花洲掩映竹篱茅舍天际客帆高挂烟外酒旗低亚多少六朝兴废事尽入渔樵闲话怅望倚层楼红日无言西下【右离亭燕】跋元丰八年进士小録
　　先祖少师以是年登科为三等第十人建炎中金兵至四明诸父仓猝避难室庐遭燬故物一不遗章公择申公子也实为同年生其孙澥与钥同登隆兴元年进士科家蔵此书至绍熙改元始得传録以笃年契以示后人是时当泰陵在谅闇贡闱既试而火时有状元焦之謡已而果然尝闻之长老焦之文精而丽亚魁刘公之文浑然天成主文争或不胜则曰魁恐终非逺器焦竟不及禄而刘遂为近臣是书大畧与今日相似而不同者九终牓无一宗子葢天族未有试进士者任子当有自锁试进亦不见一人既无廷试止书第一第二等期集所供职才二十五人卷首止以二版书杂事试官书知举而不及参详以下犹有明经科谢恩延和殿赐优牒于崇政殿门外又不晓优牒之义四月二十九日奏号五月二十日御史拆卷封三日奏名六日奉敕放榜此皆事之变汪公澥职纠弹秦公观掌牋奏兹又一时之盛也
　　书张武子诗集后
　　武子拱人也父避地南来往返明越遂家于明隆兴初与余为同年生自尔益相好人物髙胜笔力可畏非敢以友友也不幸赍志而殁吾党共哀之其季以道裒诗二编期以行逺遂初尤贰卿为之序以道示余泣且言曰尤公知吾兄之诗而不深知其平生知平生者惟子尔更为我言之余曰尚忍言哉武子天资絶髙少以流寓名荐书文已怪怪竒竒或诮之笑曰吾宁僻无俗宁怪无凡此意卒不变然亦以此不偶闲居好与诸禅逰佛日宏智皆入其室頴悟超卓学亦与之大进结交老苍闻见多前辈事聴之使人忘倦丞相寿春魏公作尉姚江一见君竒之君亦归心投以诗曰愿同丑万辈终老孟子门后二十年试南宫魏公得其三防心知为武子之文袖以见知举张公真定曰适得一卷舍人如欲取时文则不敢进果欲得士人否张公曰吾尝言宁取有瑕玉不欲取无瑕石读之以为佳魏公曰此某故人张某之文也舍人异而记之比掲牓惊谓魏公曰果张某也魏公罢相居小溪山中武子日从之防如裴迪之在辋川两仕都城司籴于外司帑于内皆甚剧泊然如在山林苟非所知虽贵而欲见不造也平时若不以事物自婴而官业井井可观惜乎不见用惟诗传于江湖间尔余尝跋其诗卷云与武子评诗谓当有悟入处非积学所能到也君读之以为得我意尝曰山谷晚年诗皆是悟门爱其金狨繋马晓莺边之句又曰四更山吐月残夜水明楼东坡尝赋五更五诗词虽工葢惟四更为佳尔又尝自哦其诗曰客向愁中都老尽只留平楚伴销凝又哦其词曰昨日豆花篱下过忽然迎面好风吹独自立多时其大约可见矣闭门读书室中无一物凴案开巻终日凝然性虽嗜诗未尝轻作或终岁无一语故所作必絶人妻孥至不免饥寒或谓君不为岁晚计君曰水禽有名信天翁者食鱼而不能捕兀立沙上俟他禽偶坠鱼于前乃拾之然未闻有饿死者其夷澹雅谑类此诗不必赞也其清丽粹洁上防古作旁出入禅门寄兴髙逺遽读之或不易了而中有理窟览者当自知之
　　跋赵君靖所蔵张紫岩帖
　　丞相魏国忠献公名遂身退又在闲废忧患中与友壻赵君家问悼亡方切而忧国爱君之言炯然自以为中心未尝须防宁时绍兴辛已边事方扰故公尤以为忧忠肝义胆不徒因事而后见也
　　跋东坡上枢宻论开边书
　　裕陵鋭意攘夷晚乃信用兵不是好事枢臣得公书惜乎不蚤以闻徒流传至今也
　　跋陈简斋戏学
　　刘子曰玉屑满匣不可以为圭璋余则曰虽不可为圭璋要可寳也于此书亦云
　　跋李伯和所蔵书画
　　东坡所作文与可砚屏赞
　　老坡文如河汉而寂寥短章措意曲折不窘边幅大似老泉名二子説而又过之使但言竹石之工何以为文湖州耶
　　薄薄酒二篇
　　两头纎纎终不如月初生虚飘飘终不如花飞不到地薄薄酒后作者寖不及前词人务以相胜似不若别出机杼
　　苏氏璇玑图
　　晋史载窦滔妻苏氏始平人名蕙字若兰善属文滔苻坚时为秦州刺史被徙流沙苏氏思之织锦为回文旋图诗以赠滔宛转循环以读之词甚凄惋凡八百四十字即此图也与武氏所记多不同未知孰是又武氏谓二百首而龙眠止得百二十六首细推之殆不止此也
　　跋安光逺所藏祖廉访诗跋
　　廉访公以文受知徽皇屡将使指刘延康之守真定公实佐之分守京城又引以自助寻执节以死公与其三子寳学公以下防丧间闗兵火中送之建阳未至而死于道其为人可知钥顷以假吏过赵石桥色深碧而累甃坚致中为大洞跨水两旁桥基各为小洞三若品字洞中多前良题刻不能详记意公诗在其中也此轴多北刻无别本安氏尤当寳之
　　又张总得与其父子伸帖
　　总得翁才气髙迈其子紫防公文采名重一世议者犹谓不及其父所与安君子伸二帖称叹如许欲得名章俊语为定山中故事求新诗以矜式此翁岂轻为许可者耶
　　跋抚州崇仁县义约
　　媺哉义约之立也风俗之媺恶繋乎士大夫先正名公有以孤生荐于乡厯求裹粮于亲故终不满千钱愤且慙挂钱于城门矢之曰我且显当徙族以去已而果然非轻去父母之邦葢病其里俗之不可变也崇仁固多士有因此约而成名他日得志必益思有以媺吾之俗凡济人利物之事相与讲求而兴起之下至田里必有出入相友守望相助疾病相扶持之风近者悦逺者慕一变至道当于此乎取何止为目前寒士之利也耶
　　书魏丞相奉使事实
　　隆兴二年金以兵压境朝廷选使右丞相寿春魏公时在淮东宣谕司议幕见大夫无可使者召对便殿遂授使节敌势方张事变叵测所谓飞矢在上行人在下而公握节抗议动中事机气劲词直要约遂定迄今三十年边境晏然厥功茂矣此书所载皆其实迹也方来归时钥适在都下士大夫皆谓必有醲赏殊渥迎劳境上以宠其至至则论赏如格与平时泛使无异公亦退然即司宗官次而不自言久之而后为右史又久之仅迁左螭亦以序进而已葢平时寿皇鋭意恢复中原绍祖宗之大烈敌未退聴尝诏公尽以礼物授督府为犒军费虽卒就和议圣意不以自安也公既登从班典铨縯纶封駮相继上眷日隆一岁九迁乾道元二间以夕郎摄大夫径除同知枢宻院兼防知政事不数月防预为真是冬遂登揆路宰相代天理物固非赏功之官公之大用君臣遇合殆不以使事至此也制麻初攽贺版如织有客厯叙奉使大节既而曰逮兹登用咸谓畴庸在宵人窃谓其不然待丞相不几于太浅使苏中郎亶典属国固难酬抗匈奴之功然富韩公卒为大臣岂専以使契丹之故公读之以为佳公之意可知矣元丰中裕陵命苏魏公纂修南北通和以来国信文字赐名华夷鲁卫信録仍别録一本付枢庭圣谟逺矣中更丧乱书遂不全呜呼摅髙文之宿愤必有任其责者于此书尚有攷焉




</div>
    <div class="pagination">
<a href="攻媿集_page58.html">上一页</a><span>...</span><a href="攻媿集_page54.html">54</a><a href="攻媿集_page55.html">55</a><a href="攻媿集_page56.html">56</a><a href="攻媿集_page57.html">57</a><a href="攻媿集_page58.html">58</a><span class="current-page">59</span><a href="攻媿集_page60.html">60</a><a href="攻媿集_page61.html">61</a><a href="攻媿集_page62.html">62</a><a href="攻媿集_page63.html">63</a><a href="攻媿集_page64.html">64</a><span>...</span><a href="攻媿集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
