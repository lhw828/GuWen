<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 26 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 26 页/共 81 页</h1>
    <div class="content">　　棣华驿见杨八题梦兄弟诗
　　遥闻旅宿梦兄弟应为邮亭名棣华名作棣华来早晚自题诗后属杨家
　　商山路有感
　　万里路长在六年身始归所经多旧馆大半主人非商山路驿桐树昔与微之前后题名处
　　与君前后多迁谪五度经过此路隅笑问中庭老桐树这回归去免来无
　　恻恻吟
　　恻恻复恻恻逐臣返乡国前事难重论少年不再得泥涂绛老头班白炎瘴灵均面黎黑六年不死却归来道着姓名人不识
　　德宗皇帝挽歌词四首
　　执象宗祖贻谋啓孝孙文髙柏梁殿礼薄灞陵原京仗辞天阙朝仪出国门生成不可报二十七年恩虞帝南巡后殷宗谅闇中初辞铸鼎地已闭望仙宫晓落当陵月秋生满斾风前星承帝座不使北辰空业大承宗祖功成付子孙睿文诗播乐遗训史标言节表中和德方垂广利恩悬知千载后理代数贞元梦减三龄寿哀延七月期寝园愁望逺宫仗哭行迟云日添寒惨笳箫向晚悲因山有遗诏如葬汉文时
　　昭德王后挽歌词
　　仙去逍遥境诗留窈窕章春归金屋少夜入寿宫长凤引曽辞辇蚕休昔采桑阴灵何处感沙麓月无光
　　太平乐词二首【已下七首在翰林时奉敕撰进】
　　岁丰仍节俭时泰更销兵圣念长如此何忧不太平湛露浮尧酒薫风起舜歌愿同尧舜意所乐在人和
　　小曲新词【二首】
　　霁色鲜宫殿秋声脆管圣明千岁乐岁岁似今年红裙明月夜碧簟早秋时好向昭阳宿天凉玉漏迟
　　闺怨词
　　朝憎莺百啭夜妬燕双栖不惯经春别唯知到晓啼珠箔笼寒月纱窓背晓灯夜来巾上泪一半是春冰闗山征戍逺闺閤别离难苦战应顦顇寒衣不要寛
　　残春曲【禁中口号】
　　禁苑残莺三四声景迟风慢暮春情日西无事墙阴下闲蹋宫花独自行
　　长安春
　　青门栁枝软无力东风吹作黄金色街东酒薄醉易醒满眼春愁消不得
　　长乐坡送人赋得愁字
　　行人南北分征路流水东西接御沟终日坡前恨离别谩名长乐是长愁
　　独眠吟二首
　　夜长无睡起阶前寥落星河欲曙天十五年来明月夜何曽一夜不孤眠
　　独眠客夜夜可怜长寂寂就中今夜最愁人凉月清风满牀席
　　期不至
　　红烛青樽久延伫出门入门天欲曙星稀月落竟不来烟栁胧胧鹊飞去
　　长洲苑
　　春入长洲草又生鹧鸪飞起少人行年深不辨娃宫处夜夜苏台空月明
　　忆江栁
　　曽栽杨栁江南岸一别江南两度春遥忆青青江岸上不知攀折是何人
　　南浦别
　　南浦凄凄别西风嫋嫋秋一看肠一断好去莫回头
　　三年别
　　悠悠一别已三年相望相思明月天肠断青天望明月别来三十六回圎
　　伤春词
　　深浅檐花十万枝碧纱窓外啭黄鹂残妆含泪下帘坐尽日伤春春不知
　　后宫词
　　泪湿罗巾梦不成夜深前殿按歌声红顔未老恩先断斜倚薰笼坐到明







　　白氏长庆集巻十八
　　钦定四库全书
　　白氏长庆集巻十九
　　唐　白居易　撰
　　律诗【五言七言自两韵至四十韵凡一百首】
　　吟元郎中白须诗兼饮雪水茶因题壁上
　　吟咏霜毛句闲尝雪水茶城中展眉处只是有元家
　　吴七郎中山人待制班中偶赠絶句
　　金马东门只日开汉庭待诏重仙才第三松树非华表那得辽东鹤下来
　　和张十八秘书谢裴相公寄马
　　齿齐臕【卑遥切肥也或作膘】足毛头腻秘阁张郎叱拨驹洗了颔花飜假锦走时蹄汗蹋真珠青衫昨见曽惊否红粟难賖得饱无丞相寄来应有意遣君骑去上云衢
　　答山侣
　　颔下髭须半是丝光阴向后几多时非无解挂簪缨意未有支持伏腊资冒热冲寒徒自取随行逐队欲何为更慙山侣频传语五十归来道未迟
　　早朝思退居
　　霜严月苦欲明天忽忆闲居思浩然自问寒灯夜半起何如暖被日髙眠唯慙老病披朝服莫虑饥寒计俸钱随有随无且归去拟求丰足是何年
　　曲江亭晚望
　　曲江岸北凭栏干水面阴生日脚残尘路行多绿袍故风亭立乆白须寒诗成闇着闲心记山好遥偷病眼看不被马前提省印何人信道是郎官
　　初除主客郎中知制诰与王十一李七元九三舍人中书同宿话旧感怀
　　闲宵静语喜还悲聚散穷通不自知已分云泥行异路忽惊鸡鹤宿同枝紫垣曹署荣华地白发郎官老丑时莫怪不如君气味此中来校十年迟
　　西省对花忆忠州东坡新花树因寄题东楼
　　每看阙下丹青树不防天边锦绣林西掖垣中今日眼南賔楼上去年心花含春意无分别物感人情有浅深最忆东坡红烂熳野桃山杏水林檎
　　寄题忠州小楼桃花
　　再游巫峡知何日总是秦人说向谁长忆小楼风月夜红栏干外两三枝
　　中书连直寒食不归因忆元九
　　去岁清明日南巴古郡楼今年寒食夜西省凤池头并上新人直难随旧伴游诚知视草贵未免对花愁鬓发茎茎白光阴寸寸流经春不同宿何异在忠州
　　春忆二林寺旧游因寄郎满晦三上人
　　一别东林三度春每春常似忆亲情头陀会里为逋客供奉班中作老臣清净久辞香火伴尘劳难索幻泡身最慙僧社题桥处十八人名空一人
　　和元少尹新授官
　　官穏身应泰春风信马行纵忙无苦事虽病有心情厚禄儿孙饱前驱道路荣花时八入直无暇贺元兄
　　朝回和元少尹絶句
　　朝客朝回回望好尽纡朱紫佩金银此时独与君为伴马上青袍唯两人
　　重和元少尹
　　凤阁舍人京亚尹白头俱未着绯衫南宫起请无消息朝散何时得入衔
　　中书夜直梦忠州
　　阁下灯前梦巴南城里游觅花来渡口寻寺下山头江色分明绿猿声依旧愁禁钟惊睡觉唯不上东楼
　　醉后
　　酒后髙歌且放狂门前闲事莫思量犹嫌小户长先醒不得多时住醉乡
　　待漏入阁书事奉赠元九学士阁老
　　衙排宣政仗门啓紫宸闗彩笔停书命花甎趂立班稀星防银砾残月堕金环闇漏犹传水眀河渐下山从东分地色向北仰天顔碧缕炉烟直红垂佩尾闲纶闱惭并入翰苑忝先攀笑我青袍故饶君茜【仓见切染红草也】绶殷诗仙归洞里酒病滞人闲好去鸳鸾侣冲天便不还
　　晚春重到集贤院
　　官曹清切非人境风日鲜明是洞天满砌荆花铺紫毯【吐敢切】隔墙榆荚撒青钱前时谪去三千里此地辞来十四年虚薄至今惭旧职院名擡举号为贤
　　紫薇花
　　丝纶阁下文书静钟鼓楼中刻漏长独坐黄昏谁是伴紫薇花对紫薇郎
　　后宫词
　　雨露由来一防恩争能遍布及千门三千宫女胭脂面几个春来无泪痕
　　卜居
　　游宦京都二十春贫中无处可安贫尝羡蜗牛犹有舍不如硕鼠解藏身且求容立锥头地免似漂流木偶人但道吾庐心便足敢辞湫隘与嚣尘
　　题新居寄元八
　　青龙冈北近西边移入新居便泰然冷巷闭门无客到暖檐移榻向阳眠阶墀寛窄才容足墙壁髙低粗及肩莫羡升平元八宅自思买用几多钱
　　登龙尾道南望忆庐山旧隠
　　龙尾道边来一望香炉峯下去无因青山举眼三千里白发平头五十人自笑形骸纡组绶将何言语掌丝纶君恩壮健犹难报况被年年老逼身
　　冯阁老处见与严郎中酬和诗因戏赠絶句
　　乍来天上宜清净不用回头望故山纵有旧游君莫忆尘心起即堕人闲
</div>
    <div class="pagination">
<a href="白氏长庆集_page25.html">上一页</a><span>...</span><a href="白氏长庆集_page21.html">21</a><a href="白氏长庆集_page22.html">22</a><a href="白氏长庆集_page23.html">23</a><a href="白氏长庆集_page24.html">24</a><a href="白氏长庆集_page25.html">25</a><span class="current-page">26</span><a href="白氏长庆集_page27.html">27</a><a href="白氏长庆集_page28.html">28</a><a href="白氏长庆集_page29.html">29</a><a href="白氏长庆集_page30.html">30</a><a href="白氏长庆集_page31.html">31</a><span>...</span><a href="白氏长庆集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
