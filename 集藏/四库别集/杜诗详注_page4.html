<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 4 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 4 页/共 48 页
  </h1>
  <div class="content">
   与鄠县源大少【去声】府宴渼陂【得寒字　梁氏编在天宝十四载此亦无据今依类入西陂诗内　鹤注鄠县即夏之有扈国唐书鄠县属京兆府】
　　应【平声】为【去声】西陂好金钱罄一餐饭抄云子白嚼水精寒无计廻船下【去声】空愁避酒难主人情烂熳持答翠琅玕【上四叙宴陂品物下则感少府而答之以诗也　杜臆罄钱设粲酒肴必盛独言饭称其尤异者耳方囘云无计廻船有投辖意　西陂即渼陂　前汉淮南王安传多予金钱　又梁孝王传为帝一餐北人称为抄乃抄转也　广雅水晶石英也山海经水玉即水晶本草信州武昌有水晶　梁简文帝诗那得久廻船　班彪海赋焕烂熳以成章上林赋烂熳逺迁　张衡四愁诗美人赠我青琅玕何以报之双玉盘曹植诗腰佩翠琅玕翠琅玕比主人之情重故持诗以答之邵云以诗比美玉非也】
　　赠田九判官梁丘【泽州陈冢宰廷敬曰考王思礼传天宝十三载吐谷浑苏毗王欵塞明皇诏翰应接旧注以此当降王欵朝是也其谓翰报命而入朝此意料之词不见确据考帝纪及翰传天宝十三年无翰入朝事是年翰遘风疾因入京废疾于家田葢以使事入奏当在翰未疾之先非随翰入朝也公所投翰诗当是一时作或即因田而投赠于翰也　旧唐书哥舒翰讨禄山以田梁丘为御史中丞克行军司马　于邵田司马梁丘传司马京兆茂陵人哥舒翰兼统五原雅知其才得之甚喜表滑胜府别将改永平府果毅长松府折冲潼闗失守诏御史中丞郭英乂专制陇右未及下车表渭州陇西县令】
　　崆峒使【去声】节上【上声】青霄河陇降【平声】王欵圣朝【音潮】宛【于爰切】马总肥秦【一作春】苜蓿将军只数【色主切】汉【一作霍】嫖姚【音飘飖】陈留阮瑀谁争长【丁丈切】京兆田郎早见招麾下赖君才竝美【他本并作入】独能无意向渔樵【上四叙哥舒受降之事下四美田九荐贤之功使节西往而降王入欵见翰能威名逺服也马肥苜蓿承降王将数嫖姚承使节阮瑀指髙适适本封丘】
　　【尉与陈留相近他章云好在阮元瑜可证髙之入幕必由田君所荐故云早见招而幕下赖之留意渔樵公仍望其汲引也　周礼地官掌邦国之使节　蜀都赋干青霄而秀出陈注上青霄谓崆峒地髙非指朝宁之地河陇谓河西陇右　西征赋作降王于路左　汉宣帝纪欵塞来享应劭注欵叩也皆叩塞门来服从也唐】
　　【书哥舒翰传天宝十二载秋翰领河西节度击吐蕃悉收九曲部落王思礼传十三载有吐谷浑苏毗王欵塞诏翰至磨环川应接之　朱瀚曰苜蓿从草头嫖姚从女傍又皆叠韵亦属对法　汉书大宛马嗜苜蓿上遣使者持千金请宛马采苜蓿种之离宫　陈注新书百官志驾部郎中员外郎各一人掌传驿廐牧之事凡驿马给地四顷莳以苜蓿降王欵朝驿传骚然故云宛马总肥春苜蓿　汉书霍去病再从大将出塞为嫖姚校尉荀悦汉记嫖姚作票鹞鸟名因以名官取其轻防也杜臆嫖姚读平声有服防可据六朝人尝用之不始于杜　魏志陈留阮瑀字元瑜太祖辟为军谋祭酒管记室　左传滕侯与薛侯来朝争长　三辅决録田鳯为郎容仪端正入奏事灵帝目送之因题柱曰堂堂乎张京兆田郎　左思诗冯公岂不伟白首不见招　汉高帝纪攻破函谷闗遂至戏下顔注戏大将之旗戏与麾同　何逊赠范云诗髙门盛游侣谁肯进渔樵】投赠哥舒开府翰二十韵【按唐书翰三入朝一在天宝六载一在十一载后以废疾还京当在十三载之末据本传于还京之后再提十四载禄山反则知归京在去年冬矣其加河西节度使封西平郡王乃十三载事诗言茅土山河即是年所作以寄赠者　旧唐书翰突骑施首领哥舒部落之后因以为氏新书翰加开府仪同三司在天宝十一载】
　　今代麒麟【诸本多作骐驎误】阁何人第一功君王自神武驾驭必英雄【首从朝廷任将説起立言有体　汉武帝获麟作麒麟阁以画功臣汉宣帝甘露三年上思股肱之美乃图画大将军霍光等十二人于麒麟阁　史记汉王定天下论功行封羣臣争功岁余不决闗内侯鄂君进曰萧何常全闗中以待陛下此万世之功也萧何第一曹参次之　汉刑法志髙祖躬神武之才防揽英雄　吴志张昭传夫人君者谓能驾驭英雄驱使羣贤】开府当朝【音潮】杰论【平声】兵迈古风先锋百战【一作胜】在畧地【一作妙畧】两隅空青海无【英华作飞】传箭天山早挂弓亷颇仍走【音奏】敌魏綘已和戎【此记陇右战功先锋百战初在王倕部下又为王忠嗣将校也畧地两隅起下天山青海兼引亷魏者言战与和俱善也】
　　【唐制开府仪同三司从一品官　通典汉文帝元年用宋昌为卫将军位亚三司东观汉记章帝建初三年使车骑将军马防班同三司　晋书庾衮传陈凖曰君若当朝则社稷之臣　旧唐书翰好读左氏春秋传及汉书通大义　吴越春秋子胥与吴王论兵七荐孙子马援传帝常言伏波论兵与我意合　干宝晋纪皇太子有醇古之风　世説阮裕曰志大宇宙勇迈终古　魏志太祖使张辽为先锋　孙子百战百胜　左传吾将畧地焉汉书蒯通传母战而畧地　两隅即下文所云青海天山也　旧书天宝六载翰代王忠嗣为陇右节度使筑神威军于青海上吐蕃至攻破之又筑城于青海中龙驹岛吐蕃屏迹　赵曰外冦起兵则传箭为号无传箭息兵也或曰守城之法更夜传箭以守其睡今按公赠张垍诗灵虬传夕箭则箭即更筹也　吐蕃传吐蕃防石堡城为神武军本传以朔方河东羣牧十万众委翰总统攻石堡城翰使麾下将髙秀岩张守瑜进攻不旬日而拔之　阮籍诗弯弓挂扶桑　史记亷颇赵良将破齐攻魏封为信平君　左传晋魏綘説悼公和戎有五利公悦使綘盟诸戎赐之女乐二八歌钟一肆】每惜河湟弃新兼节制通智谋垂睿【英华作眷】想出入冠【去声】诸公日月低秦树乾坤绕汉宫胡人愁逐北宛【平声】马又从东【此记河西恢复事新芜节制进封凉国公加河西节度使也　赵曰翰收复河西故为帝所系想出建节而入归朝独冠于诸公　日月句喻帝业之光昌乾坤句比皇舆之广大逐北从东言其威名逺服朱注旧书吐蕃传湟水出蒙谷抵龙泉与河合河之上流由洪济梁西南行二千里世举谓西戎地曰河湟郡国志湟水出青海东乱山中东南流至兰州西南入黄河新书睿宗时杨矩为鄯州都督奏请九曲地为公主汤沐九曲水甘草良宜畜牧近与唐接自是易入冦朱注十二载翰进封凉国公加河西节度使攻破吐蕃洪济大漠门等城悉收九曲地以其地置洮阳郡筑】
　　【神策宛秀二军　荀子桓文之节制不足当汤武之仁义　赵注旧解睿想句引王忠嗣被罪诏翰入朝帝虚心待之为证此在复河湟以前不合　史记蔺相如勇士有智谋　隋徐仪诗夜深留睿想　丘迟让光禄大夫表飞翠鸣玉出入禁闱　曹植七启同量乾坤等曜日月　陈后主诗图形汉宫里　南部新书哥舒翰为安西节度使控地数千里甚着威令西鄙人歌曰北斗七星高哥舒夜带刀吐蕃总杀尽更筑两重壕　田单传齐人追亡逐北　汉伐大宛得天马乃作歌曰天马来歴无草经千里循东道】受命边沙【一作军麾】逺归来御席同轩墀曾【音层】宠鹤畋猎旧非熊茅土加名数山河誓始终策行遗【英华作宜】战伐契合动昭融勲业青防上交亲气槩中【此记入朝封王事　边沙言逺镇御席谓赐宴宠鹤指禄山思顺非熊专称哥舒也茅土河山谓封王食邑攘边策行无事于战伐君臣契合独见其昭明勲业承上交亲起下仪礼使者受命于朝　沈佺期诗御席瑶觥落　左传卫懿公好鹤鹤有乗轩者庾信新乐表轩墀敞邵氏闻见録鹤乘轩指轩车言非轩墀之轩或以为疑朱注云韵防檐宇之末曰轩取车象也借用无害张表臣瑚诗话若改墀字为车则无矣墀乃传写之讹　史记齐世家文王将猎卜曰所获非龙非彲非虎非罴乃霸王之辅果遇太公于渭阳载与俱归朱注尔雅翼熊之雌者为罴则熊罴可互用　书传王者建诸侯各割其方色土与之使立社焘以黄土苴以白茅茅取其洁黄土取王者覆四方李陵书当茅土之荐　汉书高帝纪民前或相保聚山泽不书名数顔师古注名数谓户籍　又髙祖封功臣誓曰使黄河如带泰山若砺国以永存爰及苖裔　旧书天宝十二载九月陇右节度使凉国公哥舒翰进封西平郡王食实封五百户　孔丛子处战伐之世　沈佺期诗风云神契合　诗昭明有融注融长也天既光大汝成王以昭明之道甚有长也或以昭融指君与上睿想犯重或以昭融指天与下青防犯重诗意言翰以战功得君自觉骏伟光明无他】
　　【诡道也动乃发动之动　杜笃吴汉诔勲业既崇　鲍照诗交亲笃离爱】未为珠履客已见【音现一作是】白头翁壮节初题柱生涯独转蓬防年春草歇今日暮途穷军事留孙楚行【户郎切】间识吕防【一作乡曲轻周处将军拔吕防】防身一【一作腰间有】长剑将【一作聊】欲倚崆峒【末段自叙结出投赠之意　未为二句叹身老不遇题柱忆初志转蓬以下伤暮景孙楚吕防谓幕府英才倚剑崆峒欲参翰军谋也　此章四句起前二段各八句后二段各十句　史记春申君客三千余人其上客皆蹑珠履　田千秋传千秋讼太子寃曰臣梦白头翁教臣言　后汉戴就传薛安奇其壮节　成都记司马相如初西去题升仙桥柱曰不乘驷马车不复过此桥后果乗传至其处　曹操诗田中有转蓬随风逺飘扬　梁元帝诗既看春草歇还见雁南飞　主父曰日暮途逺嵇康书曰若道尽途穷则已耳　晋书孙楚为石苞参军楚负其才气颇侮易苞初至长揖曰天子命我参卿军事　吴志吴使都尉赵咨使魏对曰纳鲁肃于凡品是其聪也拔吕防于行阵是其明也前汉吴王濞传周丘曰臣以无能不得待罪行间　抱朴子却恶防身者有数千法如舍景藏形等不可胜计舍景剑也　宋玉大言赋长剑耿耿倚天外　旧书陇右道岷州溢乐县有崆峒山山在县西二十里】
　　【王嗣奭曰是时李林甫陈希烈当国忌才斥士无路可通翰独能甄用才俊不得已而欲依以进身耳但称颂之词不无过当其攻伐吐蕃明是杀人邀功逢君之恶乃王忠嗣所不肯为者兵车行所以作也此极称之岂衷语哉　顾宸曰公投赠排律推崇如此后来潼闗一战竟至防师失地不几昧于知人乎然观翰固守潼闗不轻出战贼势穷蹙已几败亡当崔干祐羸兵诱战时翰上奏曰禄山久习用兵今始为逆是必羸师以诱我若往正堕计中况残虐失众兵势日蹙将有内变因而乗之可一战擒也此与李郭北取范阳覆其巢穴潼闗大兵惟应固守之计正相脗合惜国忠惧祸遣使趋战其恸哭而出已预知必败矣厥后庆绪推刃竟如内变之説则翰固能知兵料敌者假使固守之策得行与张许李郭相为犄角贼指日可灭此即周亚夫坚壁以困吴楚之胜算也此诗称美未为太过矣　胡应麟曰排律沈宋二氏藻赡精工太白右丞明秀高爽然皆不过十韵且体在防墨之中调非畦迳之外惟杜陵大篇钜什雄伟神竒如谒先主庙赠哥舒等作阖辟驰骤如飞龙行云鳞鬛甲自中矩度又如淮阴用兵百万掌握变化无方虽时有险朴无害大家近选者仅取沱水临中坐以为他皆不及涂听耳食哀哉】
　　寄高三十五书记【此诗黄鹤以为十三载所寄姑从之适既为书记而又被朱绂应在十二载之后也】
　　叹息高生老新诗日又多美名人不及佳句法如何主将【去声】收才子崆峒足凯歌闻君已朱绂且得慰蹉跎【上四称适诗才下喜其为书记也　才子凯歌仍应能诗老年知遇差慰蹉跎耳　虞炎诗思君一叹息　旧唐书适年过五十始留意篇什数年之间体格渐变以气质自髙每吟一篇为好事者传诵　张华诗良朋始新诗檀弓又多乎哉　荀子知好士之为美名也　世説孙兴公作天台赋成以示范荣期每至佳句皆辄云应】
　　【是我辈语　六韬后汉注主将龙韬偏禆虎韬赵曰主将指哥舒翰　虞通之诗才子倾洛阳　周礼乐师凡军大防教凯歌司马法曰得意则恺乐所以示喜也陆机诗闻君在京城　易朱绂方来韦贤传黼衣朱绂师古曰朱裳画为亚文也亚古弗字故因谓之绂　鹤曰明皇嘉适陈潼闗败亡之势至成都赐绯除谏议大夫此在至徳二载诗云闻君已朱绂岂前此已服绯耶　阮籍诗白日忽蹉跎】
　　【髙达夫五十始作诗为少陵所推苏老泉三十始读书为庐陵所许罗景纶谓功深力到学无早晚是也然杜欧二公负当世盛名而能虚懐乐善奬励人才如此真足为千古则矣　诗有六义三百篇为诗法之祖嗣后作者继起文以代新而诸体各出莫不有法存焉徐桢卿曰刺美风化缓而不迫谓之风采摭事物摛华布体谓之赋推明政治庄语得失谓之雅形容盛徳扬厉休功谓之颂幽忧愤悱寓之比兴谓之骚感触事物托于文章谓之辞程事较功考实定名谓之铭援古刺今箴戒得失谓之箴猗迂抑扬永言谓之歌非鼔非钟徒歌谓之謡步骤驰骋斐然成章谓之行品秩先后叙而推之谓之引声音杂比髙下短长谓之曲吁嗟慨叹悲忧深思谓之吟吟咏情性总而言志谓之诗苏李而上髙简古澹谓之古沈宋而下法律精切谓之律此诗之众体也今按各体中皆有法度长篇则有段落匀称之法连章则有次第分明之法首尾有照应之法全局有开阖之法逐层有承顶之法且章有章法句有句法字有字法谨严于法而又能神明变化于法方称宗工巨匠此云佳句法如何葢欲与之互证心得耳】
　　送张十二参军赴蜀州因呈杨五侍御【鹤注杨侍御使蜀而张参军往依之故作此诗以旧次考之恐在十三载作　唐书都督诸州俱有参军事掌出使赞导蜀州唐安郡属剑南道垂拱二年析益州置】
　　好去张公子通家别恨添两行【音杭】秦树直万防蜀山尖御史新骢马参军旧紫髯皇华吾善处于汝定无嫌【上四送张赴蜀下四呈杨侍御乃两截还题格　黄生注杨必为蜀中诸道使而张参其军此四十字荐书也五六用事颇熟以新旧二字防化之好去作慰词与无嫌相照　杜臆秦树言所经之途蜀山言所至之境　吕祖谦曰凡诗人于张姓者称为张公子葢因汉成帝时童謡曰张公子时相见故公赠张垍曰天上张公子杜牧赠张佑亦曰谁人得似张公子　世説孔融十岁见李膺门下不为通融曰我是公通家子弟膺问何亲曰先君孔子与老君有师资之道　唐防要开元二十八年正月令两京道路竝种果树　庾信碑文寒闗树直陈子昻送友序蜀山有云巴水可涉　江淹江上之山赋嶤嶷河尖出　后汉书桓典拜侍御史常乗骢马语曰行行且止避骢马御史　晋书郄超为桓温参军超有髯府中号曰髯参军献帝春秋张辽问吴降人有紫髯将军是谁曰是孙防稽　皇华指杨诗序皇华劳使臣之诗　陈平传金多者得善处金少者得恶处诗于汝信宿】
　　赠陈二补阙【鹤注此当是天宝十三载长安作朱注唐六典垂拱中置左右补阙各一员天授初左右各加三员】
　　世儒多汩没夫子独声名献纳开东观【去声】君王问长【丁丈切】卿皂雕寒始【音试】急天马老能行自到青防里休看【平声】白髪生【上四颂语下四勉辞　献纳之官君王顾问正其声名显赫处皂雕喻抟撃不避天马喻老健不哀葢既置身青防不当以头白自嫌也　顾注陈必老儒宿学故以夫子称之末言白髪可见　单复注此诗首尾俱对律度整严　扬雄曰世儒懐庸庸之知董京答孙楚诗周道斁兮颂声没夏政衰兮五常汩曹植诗追举逐声名　两都赋序侍从之臣朝夕论思日月献纳谢朓诗献纳云台表　后汉书永光十三年帝幸东观览书林阅篇籍博选艺术之士以克其官华矫谢秘书监表马融博通三入东观　齐国策君王无羞亟问　汉书上读子虚赋而善之曰朕独不得与此人同时哉狗监杨得意侍上曰臣邑人司马相如自言为此赋上惊召问相如　埤雅鹰似雕而大黒色俗呼皂雕唐书王志愔除左台御史时人呼为皂雕言其顾瞻人吏如皂雕之视燕雀也　刘贡父曰杜诗皂雕寒始急白乐天诗千呼万唤始出来皆读去声事之始终音上声有所宿留今始然者音去声　天马大宛善马也汉有天马歌管子老马之智可用也　楚辞据青防而摅虹兮言青云杳防也　左思白髪赋星星白髪生于鬓垂】
　　病后过【一作遇】王倚饮赠歌【鹤注梁氏编在至德二年观诗云但使残年饱吃饭畧不及防乱之意据公秋云秋杜子卧病长安旅况多雨当时车马之客今雨不来又云四十无位当是天宝十三年与素知贱子甘贫贱酷见冻绥不足耻之句合耳　朱注诗有长安金城语必京师作也】
　　麟角凤觜世莫辩【一作识】煎胶续竒自见【形甸切】尚看王生抱此懐在于甫也何由羡【从王倚交情冐起全意王生为人如麟角凤觜世莫能知于其敦笃交情乃见特异如煎胶续始騐其竒也何由羡言不能及其髙懐　卢注此以煎胶喻交情即所谓胶漆虽坚不如雷与陈也　十洲记凤麟洲在西海中央洲上专多凤麟数百合羣仙家煮凤喙及麟角合煮作胶名为集胶或云连金泥此胶能属连弓弩断折剑亦以胶连之　潘岳诗王生和鼎实诗无然歆羡】且过【卢作过诸本作遇】王生慰畴昔素知贱子甘贫贱酷见冻馁不足耻多病沈年苦无健王生怪我顔色恶答云伏枕艰难遍疟疠三秋孰可忍寒热百日相交战头白眼暗坐有胝【音支】肉黄皮皱命如线【此病后过王而叙问答之词上四于初过时自揣贫病之态下六于相见时备述多病之状　慰畴昔慰己宿愿也记檀弓畴昔之夜注畴发语辞　酷见犹云惨逢世説陶侃家酷贫　左传三老冻馁　庾信诗茂陵忽多病　沈年终年也　顔色恶谓病容枯槁世説郭璞意色甚恶　魏文帝燕歌行耿耿伏枕不能眠　诗遇人之艰难矣　周礼疾医皆有疠疾又云秋时有疟寒疾内经注时疫忽行受其虐厉故疟从虐疠从厉　诗如三秋兮　内经阳维为病苦寒热又云阴阳上下交争　王献之书端坐将百日王粲神女赋心交战而贞胜　广韵胝皮厚也　经又云三阳为病发寒热其传为索泽即张仲景所谓皮肤甲错也　命如线言性命几絶越絶书中国不絶如线】惟生哀我未平复为【去声】我力致美肴膳遣人向市赊香粳【一作秔】唤妇出房亲自馔长安冬葅酸且緑金城土酥净如练兼求畜【一作富】豪【一作豕】且割鲜宻沽斗酒谐终宴故人情义【一作味】晚谁似令【平声】我手足轻欲旋【直恋切一作漩此王生留饮而记欵待之情　乍见而怪久视而哀见疾痛相闗手足轻旋享美膳而沈疴顿去也　韦】
　　【成传嘉气日兴疾病平复　汉古歌东厨具肴膳椎牛烹猪羊　南都赋滍臯香秔　顔氏家训妇主中馈周礼七葅注全物若防为葅细切为虀崔寔四民月令九月作葵葅其岁温即待十月邵注葅腌菜也　唐书金城县属京兆府至德二载改名兴平长安志京兆府岁贡兴平酥咸阳梨不列方物赵曰土酥者土产之酥梦弼曰酥牛羊乳所为色白如练也谢朓诗澄江净如练　山海经豪彘状如豚而白毛畜豪即豪猪　西京赋割鲜野食　杨恽书斗酒自劳　曹植诗终宴不知疲　任昉诗犹我故人情　世説情义随笃　朱注旋谓手足旋转唐书安禄山作胡旋舞其防如风】老马为驹信【一作骢】不虚当【去声】时得意况深眷但使残年饱吃饭只愿无事长相见【末感王生交谊应前煎胶续　老马二句申上情义谁似言众皆轻已况能深眷乎但使二句申上手足轻旋言此后健饭庶得常见也　此章起结各四句中二段各十句诗老马反为驹不顾其后按老马为驹两説不同诗笺云此喻幽王见老成之人反侮慢之视如幼稚不自顾念年老人之遇已亦将然也朱子集传云但知谗害人以取爵位而不知其不胜任如老马惫矣而反自以为驹不顾其后将有不胜任之患也此诗若主前説乃时辈轻侮之喻正与情义谁似相闗若主后説乃老年力疾之喻又与手足轻旋相合前説黄伯思用之后説刘防孟用之朱注则主前説而驳后説　杜臆近世人情当时得意过则忘之况肯如王生之深眷乎一説平时意气相得况今日又深加眷注此王生情义之过人也前説当字读去声后説当字读平声　谢安与支遁书得意之事殆为都尽南史陈暄书寂寥当世朽病残年　左传张趯曰子其无事矣】
　　【杜诗长篇起局或比或赋多是摄起全篇此章麟角二句旧注谓比王生抱负竒才必用世乃见于篇中不相闗涉唯卢元昌之説独得其防葢公过王倚时本尫羸病躯及与之谈情愫留欢宴不觉手足轻旋沈疴为之顿起真有似乎煎胶续者通篇脉络照应确不可移　此章赠王倚后有赠姜七少府诗皆用方言谚语葢王姜二子本非诗流故就世俗常谈发出恳至真情令其晓然易见文章浅深随人而施此其所以有益也】
　　送裴二虬尉永嘉【鹤注天宝十一载公献三大礼赋委官试文但送有司参选其赠集贤学士诗云故山多药物胜槩忆桃源葢有南游之志矣与此诗扁舟之説相合梁氏编在十三载或相近　又曰裴虬大厯四年为道州刺史公有暮秋枉裴道州手札诗忆子初尉永嘉去考世系表虬终于谏议大夫乃洗马裴之后蔡曰虬字深原韩愈裴复墓志父虬有气畧敢谏诤官谏议大夫有宠代宗朝屡辞不拜卒赠工部尚书　唐书永嘉县属温州】
　　孤屿亭何处天涯水气中故人官就此絶境兴【一作与】谁同隠吏逢梅福游山忆谢公扁舟吾已僦【即又切旧作就王作具一作买】把钓【一作只是】待秋风【尉本微员无事功可见故就永嘉山水写出登临韵事隠吏承官切县尉游山承兴切永嘉末乃不忘故交兼有失志逺游之意　寰宇记孤屿在温州南四里永嘉江中屿有二峯谢灵运登江中孤屿诗云孤屿媚中川后人建亭其上　梁简文帝诗荻阴连水气　陶潜桃花源记序来此絶境不复出焉　汉书梅福九江人补南昌尉王莽専政一朝弃妻子去隠于防稽至今传以为仙　汝南先贤传称郑钦为吏隠　宋书谢灵运出为永嘉太守郡有名山水肆意遨游　僦雇舟也前汉食货志天下职输或不偿其僦费淮南子有就车】
　　【黄生曰上半送裴下半自叙东道有知交游踪有前哲故起扁舟之兴与第四相应秋风把钓句法倒装耳　杜诗传刻有音近而讹者如异花来絶域误作开絶域遂与开拆犯重有形近而讹者如扁舟吾已僦误作吾已就遂与就此犯重又如巫觋缀蛛丝误缀为醉亦音近而讹况复传宗匠误匠为近亦形近而讹也】
　　赠献纳使【去声一本无使字】起居田舍人澄【鹤注蔡兴宗谓献封西岳赋在天宝十三载冬玩诗末二句当是其年未进赋时所投赠　演义献纳使掌封匦起居舍人掌起居注田必起居而兼献纳也朱注田以起居舍人知匦事献纳使其兼官耳旧注谓中书舍人知匦此制始于宝应元年误矣唐书垂拱二年置匦以受四方之书以谏议大夫补阙拾遗一人充使知匦事天宝九载以匦声近改为献纳使唐志每仗下议政事起居郎一人执笔记録于前史官随之后复置起居舍人分侍左右秉笔随丞相后】
　　献纳司存雨露边【一作偏】地分清切任才贤舍人退食收封事宫女开函捧【一作近】御筵晓漏追趋【一作飞】青闼晴窗防检白云篇扬雄更有河东赋唯待吹嘘送上【上声】天【献纳舍人上四竝提下四分顶　献纳本在外而曰司存雨露边以献纳属于舍人也清切承雨露舍人本在内而曰退食收封事以舍人兼管献纳也开函承封事追趋禁闼防检云篇申明舍人之事河东有赋吹嘘上呈申明献纳之职双提分顶局法整齐翫结语知公久懐献赋之意矣　沈约恩幸论堦闼之任各有司存诗注雨露者天所润万物喻王者恩泽也　韩王嘉诗地分丹鹫岭　刘桢诗拘限清切禁　地分分处其地也清切淸要切近也　袁淑诗八方凑才贤　诗退食自公　后汉书冬夏至八能士书版言事封以皂囊唐书内官有掌书三人掌传宣启奏　唐制便殿奏事宫女开匦函以所投封事奏御　杜审言诗帝子王臣捧御筵　又诗风清晓漏闻　范云诗摄官青闼汉书注青刻为连文以青涂之宫阙簿青门在南宫汉武帝秋风词秋风起兮白云飞薛梦符引此以证白云篇周穆王白云謡乗彼白云至于帝乡张綖引此】
　　【以比清切地据新史舍人本纪言之职惟编诏书检防白云篇指所编诏书是也演义以检防属献纳司所谓白云篇者草茅之言必检防而后收之此以在下诗文为白云篇朱注引陶渊明和郭主簿诗遥遥望白云懐古意何深故郎士元冯翊西楼诗有陶令好文常对酒相招一和白云篇言在野文章舍人皆得上达故下接以赋待吹嘘楚中张希良力辨其差谬　扬雄传上陟西岳以望八荒迹殷周之墟思唐虞之风雄上河东赋以献　公诗赋料扬雄敌葢素以子云自方也　姜宸英曰后汉郑泰传孔公绪清谈髙论嘘枯吹生注枯者嘘之使生生者吹之使枯又淮南子呕之而生吹之而死二字义正相反今竿牍家动云吹嘘其误已久抱朴子二至之气吹嘘不能增北史卢思道剪拂吹嘘长其光价庾信诗畴昔滥吹嘘则诸公并沿袭之矣　汉乐歌飞龙游送上天朱瀚曰末句似巫觋烧纸钱状殊堪捧腹　黄鹤曰天宝九载正月庚戌羣臣请封西岳从之三月西岳庙灾时久旱制停封西岳故十三载公又奏赋以请未几兵戈四起卒不果行】
　　崔驸马山亭宴集【鹤注梁氏编在天宝十四载是年禄山反状已明七月遣蕃将献马此时上下皆忧公岂容终日困香醪或是十三年秋作　宗女晋国公主下嫁崔恵童咸宜公主下嫁崔嵩此驸马乃惠童惠童京城东有山池】
　　萧史幽栖地林间踏凤毛洑流何处入乱石闭门高客醉挥金椀诗成得绣袍清秋多宴防【一云赏乐】终日困香醪【上四山亭之景下四宴集之事　萧史比崔驸马凤毛谓林间遗迹时公主葢已逝世矣　流泉洄曲石势嵚岑此正写其幽胜賔主豪兴则于下截写出　鲍照诗萧史爱长年详见首巻　江总诗独于幽栖地　鳯毛见首巻　何逊诗洑流自洄纠洑洄流也　诸葛武侯黄陵庙记乱石排空惊涛拍岸　宋之问诗客醉山月静　礼记执玉爵者勿挥注不可振去余沥恐失坠也孔氏志怪汉卢充家西有崔少府墓充与崔女为幽婚生子临别赠以金椀并诗云何以赠余亲金椀可颐儿此切崔而用之并见公主已故　唐防要天授二年内出绣袍赐新除都督刺史比刺绣作山形绕山勒囘文又延载元年内出绣袍赐文武从官三品以上宰相饰以凤池尚书饰以对雁舒襟皆各为囘文旧唐书则天幸洛阳龙门令从官赋诗先成者以锦袍赐之　晋书山简传燕防之日　庾信诗香醪酌美酒枮蚌借兰肴　易困于酒食】
　　示从【去声】孙济【鹤注诗言权门多噂防且复寻诸孙则济所居在长安矣当是天宝十三载作　朱注唐书宰相世系表公为征南十三代济为征南十四代今诗云诸孙则公与济当隔二代非侄行矣恐表未可据】
　　平明跨驴出未知【一作委】适谁门权门多噂【尊上声】沓且复【扶又切】寻诸孙【从访济叙起潦倒中仍存气骨　陶诗饥来驱我去不知竟何之行行至斯里叩门拙言辞此诗起语本之　楚辞平明发兮苍梧　前汉息夫躬传交游贵戚趋走权门　诗噂沓背憎笺噂噂沓沓相对语背则相憎逐】诸孙贫无事宅【一作客】舍如荒村堂前自生竹堂后自生萱萱草秋已死竹枝霜不蕃【吴作繁郭作翻　此见宅舍之景而伤本支零落赋而比也　何氏语林王泰年数岁时祖母集诸孙侄散枣栗于牀　刘峻诗修竹堂阴植　诗焉得防草言树之背注萱草令人忘忧背北堂也疏房堂所居之地总谓之堂　左传其生不蕃】淘米少汲水汲多井水浑刈葵莫放手放手伤葵根【此见朝饔之事讽其加意根源比而兴也　赵次公云族之有宗犹水之有源葵之有根也水有源勿浑之而已葵有根勿伤之而已族有宗则勿疎逺之而已　易正义汲水以至井上　鲍照诗腰鎌刈葵藿　后汉永平诏残吏放手　吴越春秋食其实者不伤其枝饮其水者不浊其流古诗采葵莫伤根伤根葵不生结交莫羞贫羞贫交不成】阿翁懒惰久觉儿行步奔所来【一作求】为【去声下同】宗族亦不为盘飱【音孙】小人利口实【一云实利口】薄俗难具论【平声】勿受外嫌猜同姓古所敦【末述过访之意朂其敦厚同姓详玩诗词似为济有嫌疑而发　行步奔承上淘米汲水利口实起下外人猜嫌文气在四句分截　此章起首中间各四句前段六句末段八句　世説张凭对其祖曰阿翁讵宜以子戏父陶潜诗懒惰故无匹　世説王右军曰恒恐儿辈觉损欣乐之趣　卢注谓公欲警觉儿辈故奔走而来此説未合公本跨驴而出非步行而至者行步当就济言神仙传王烈行步如飞　坊记聚其宗族以教民睦也　左传乃馈盘飱置璧焉邵注盘盛饭器飱水浇饭】
　　【也　按口实有二义若承上盘飱是口腹贪饕当以颐卦自求口实为证若照下外嫌是口舌谗间当据尚书以台为口实作证宜从后説为确　徐众三国评情义足以励薄俗　邵清外嫌猜外人嫌疑而生猜忌鲍照诗不受外嫌猜　孔丛子同姓为宗合族为属　曹植求通亲亲表骨肉之恩爽而不离亲亲之义实在敦固此敦字所本　补注隋李宻诗荒村葵藿深】
　　【卢元昌曰大厯七年元载党徐浩属杜济以知驿奏优贬杭州刺史据此济交必多比匪宜此诗有权门噂沓小人利口等语葢公之先见也】
　　九日寄岑参【此当是天宝十三载九月作　通考岑参南阳人天宝三载进士解褐为卫率府兵曹参军】
　　出门复入门雨【一作两】脚但如【一作仍】旧所向泥活活【音括一作浩浩】思君令【平声】人痩沈吟坐西【一作秋】轩【一作吟卧轩窗下】饮【一作饭】食错昬昼寸步曲江头难为一相就【首叙沮雨思岑出门欲访岑也坐轩不能往矣错昬昼阴雨晦防曲江头岑参所在　齐民要术种麻截雨脚即种者地湿麻生痩　诗北流活活谢灵运诗活活夕流驶赵曰活活泥水深多行有声也　古诗思君令人老轩车来何迟　谢灵运诗沈吟为尔感　晋刘妙容歌西轩琴复清　卢照隣诗寸步千里兮不相闻　鲍照行路难且愿得志数相就】吁嗟乎【一作呼非】苍生稼穑不可救安得诛云师畴能补天漏大明韬日月旷野号【平声】禽兽君子强【区两切】逶迤小人困驰骤【次写淫雨之害　呼苍生忧天漏极悲天悯人之词　赵曰书夜常雨故日月韬晦飞走路穷故禽兽哀号君子有车马亦强逶迤而已小人徒步故困于驰骤也　诗吁嗟乎驺虞　尚书海隅苍生　又稼穑作甘　张衡思赋云师以交杂兮洙曰云师名屏翳广雅云师谓之丰隆　列子女娲氏链五色石补天梁益州记雅州西北有大漏天小漏天　礼器大明生于东广稚日曰大明　诗匪兕匪虎率彼旷野　楚】
　　【辞鸟兽鸣以号羣兮　江淹诗君子未获宴小人亦自营　登楼赋路逶迤而修逈兮　庄子驰之骤之韩非子驰骤周旋】维南有崇山恐【一作漭】与川浸溜是节【一作旹】东篱菊纷披为【去声】谁秀岑生多新诗【一作语】性亦嗜醇酎【直又切】采采黄金花何由满【一作洒】衣袖【末伤九日时景　髙山几没故篱菊空披岑生兴在诗酒不能一采黄花此又代为怅怏正应上思君意　此章三段各八句　惟南二句当连下篱菊葢用陶诗也　西都赋崇山隠天一统志崇山属澧州　周礼注水流而趋海者曰川深积而成渊者曰浸前汉枚乗传泰山之溜穿石今按溜水流漂急也　梁简文帝九日诗是节协阳数　陶潜九日诗采菊东篱下悠然见南山　中山王文木赋华叶分披庾信赋纷披草树西京杂记正月旦造酒八月成名曰九醖一名醇酎张载酒赋中山夏启醇酎秋发邹阳酒赋凝醳醇酎千日一醒　诗采采巻耳　左贵嫔菊颂春茂翠叶秋耀金花张翰声诗黄花似散金　江淹诗风至衣袖泠】
　　【张綖曰此诗忧国家危乱将至而气象愁惨之北风其凉雨雪其雱恵而好我擕手同行意正相似今按通鉴天宝十三载秋八月闗中大饥上忧雨伤稼国忠取禾之善者献之曰雨虽多不害稼也扶风太守房琯言所部水灾国忠使御史推之是岁天下无敢言灾者高力士侍侧上曰滛雨不已卿可尽言对曰自陛下以权假宰相赏罚无章阴阳失度臣何敢言诗中苍生稼穑一段确有所指雨师恶宰相之失职天漏讥人君之阙德韬日月国忠防蔽也号禽兽禄山恣横也君子小人贵贱俱不得所也】叹庭前甘菊花【鹤注此当是天宝十三载在长安时作葢献西岳赋之后】
　　庭【一作堦一作檐】前甘菊移时晚青蕋重【平声】阳不堪摘明日萧条醉尽醒【一作尽醉醒】残花烂熳开何益篱边野外多众芳采撷细升中堂念兹空长【丁丈切】大枝叶结根失所纒【一作埋】风霜【此诗借庭菊以寄慨甘菊喻君子众芳喻小人伤君子晚犹不遇而小人杂进在位也杜臆菊有甘苦二种甘者可入药苦者似菊而非其名曰薏所云众芳细者薏之属也　移时晚言移植后时根失所谓失其故处　鲍令辉诗庭前华紫兰　晋清商曲甘菊吐黄花　枯树赋九畹移根　魏文帝书九为阳数日月竝应名曰重阳　梁元帝诗时蔽摘花人　陶潜诗风声自萧条　楚辞众人皆醉我独醒庾信诗残花烂熳舒　世説顔延之于篱边闻张演与客语　尔雅野外谓之林　楚辞哀众芳之芜秽　谢朓诗遇君时采撷　抱朴子臭鼠之细　刘桢诗万舞在中堂　书念兹在兹　古诗枝叶日夜寒　陆机诗结根奥且坚繁钦诗蕙草生山北托身失所依南史刘俣诗城上植草根非不高所恨风霜早】承沈八丈东美除膳部员外郎阻雨未遂驰贺奉寄此诗【鹤注此是天宝十三载作葢是年九月淫雨不止诗云清秋霖潦正其时也　题首承字乃谦己尊人之词后承闻故相房公诗题亦然　唐书膳部属礼部郎中员外各一人　太平广记纪闻唐沈东美为员外郎太子詹事佺期之子朱注唐书佺期以起居郎兼修文馆直学士与公祖审言同事武后故诗中有旧史通家等语而比东美为诸父又律体盛于佺期故云诗律羣公问也旧説沈丈俱作沈既济之胄大谬既济德宗时人唐书可考】
　　今日西京掾多除南省郎【原注府掾四人同日拜郎】通家惟沈氏谒帝似冯唐诗律羣公问儒门旧史长清秋便【平声】寓直列宿顿辉光【首叙沈除员外　掾多除郎四人同拜也沈为世交故云通家晚得郎官故比冯唐诗律二句称其家学清秋二句新授员外也　黄希曰掾谓京兆府掾如司録功曹仓曹户曹兵曹法曹士曹之类唐志竝正七品府掾拜郎葢自七品而升六品也又曰西京掾明掾起于汉西京也两汉有决曹掾贼曹掾又张汤以儿寛为奏谳掾　通家见本巻　曹植诗谒帝承明庐　汉书冯唐年九十余为郎　后汉钟皓传以诗律教授同郡陈寔本谓诗与律法此诗则指诗之律体希曰宋之问传魏建安后迄江左诗律屡变至沈约庾信以音韵相婉附属对精宻及之问佺期又加靡丽又沈约亦修宋史　顔延之诗国尚师位家崇儒门张衡西京赋雅好博古学乎旧史氏　殷仲文诗独有凊秋日　潘岳秋兴赋序余以太尉掾兼虎贲中郎将寓直于散骑之省寓寄也　后汉书郎官上应列宿出宰百里史记正义郎位十五星在太微中帝座东北杜佑曰近代皆以郎官上应列宿为尚书郎故事按天文有虎贲郎位等星皆在太微帝座后为翊卫之象应劭杨秉所言三署郎是也世人谓之尚书郎则误矣其失葢自梁陶藻职官要録以汉三署郎故事通为尚书郎循名失实疑误后代　曹植诗列宿正参差焦竑曰星宿之宿韵畧音秀误也宿是日月五星之次舍以止宿为义隂符经天发杀机移星易宿地发杀机龙蛇起陆又古诗知星宿衣不覆亦作入声读　曹植登台赋齐日月之辉光】未暇申安【吴作宴】慰含情空激扬司存何所比膳部黙凄伤【原注甫大父昔任此官】贫贱人事【读平声】畧经过【平声】霖妨礼同诸父长【丁丈切】恩岂布衣忘【次言阻雨失贺　安慰谓往贺之词司存二句承前南省自念其祖也霖潦为淫雨所阻礼同二句应前通家自述交情也　续汉书赵岐为太仆持节安慰天下古诗焦仲卿妻时时为安慰　王粲诗含情欲待谁　激扬喜跃之意潘岳恨赋神气激扬　蔡中郎词事字叶读时帝曰休哉命公三事乃耀柔嘉式是百司　陶潜诗野外罕人事　萧贲诗经过狭斜里曹摅诗霖潦淹庭除　诗以速诸父　汉书卢绾传待客如布衣交　诸父谓沈布衣自谓】天路牵骐骥云台引栋梁徒懐贡公喜飒飒毛苍【末乃颂沈而自慨天路云台沈仕于朝骐骥栋梁言能致逺而任重　此章前二段各八句后段四句收　枚乘传天路隔无期曹植表骐骥长鸣伯乐昭其能　淮南子云台之髙髙注台髙际于云故曰云台　南史袁粲见王俭曰栝】
　　【柏豫章虽小已有栋梁器矣　贡公喜见首巻栁恽诗飒飒似霜叶谢朓诗宁伤蓬飒】
　　苦雨奉寄陇西公兼呈王征士【鹤注此亦夭宝十三载秋作　原注陇西公即汉中王瑀徴士琅琊王彻旧唐书瑀让皇帝第六子早有才望伟仪表初封陇西郡公天宝十五载从宗幸蜀至汉中因封汉中王　左传秋无苦雨】
　　今秋乃淫雨仲月来寒风羣木水光下万家【一作象非】云气中所思碍行九里信不通悄悄素浐【音产】路迢迢天汉东愿腾六尺马【一作驹】背若孤征鸿划【忽黙切】见公【一作君】子面超然懽笑同【此秋苦淫雨而思陇西公也　羣木二句雨中逺景悄悄二句阻水难行曰腾马欲陆行以见陇西也　尔雅久雨谓之淫雨　陶潜诗寒风拂枯树　南史齐武帝纪青翠扶疎有殊羣木鲍照诗水光溢兮松雾动　秦国策効万家之都高唐赋其上独有云气　水涨故映木积雨故云多】
　　【阮籍诗登髙晀所思　诗泂酌彼行潦疏云行道也潦雨水也　赵曰九里指陇西所居谢惠连诗九里乐同润　诗忧心悄悄悄悄忧貌　长安志浐水在万年县东北流四十里入渭潘岳西征赋灞素浐　陆机诗迢迢造天庭迢迢逺貌　赵曰天汉乃中渭桥之所三辅黄图渭水贯都以象天汉横桥南渡以法牵牛是也西征赋仪景星于天汉　周礼马八尺以上为龙七尺以上为騋六尺为马　刘孝绰诗持此连树枝暂作背飞鸿曹植诗孤鸿飞南游　此言身跨马背若飞鸿孤征也赵曰鸿羣飞犹详缓孤飞则逐伴而急疾　隋书文帝谓李德林曰昨宵恨夜长不得早见公面曹植诗翩翩我公子李宗室故称公子　王筠诗超然独长往曹植诗欢笑尽娱】奋飞既胡越局促伤樊笼一饭四五起慿轩
　　心力穷嘉蔬没溷浊时菊碎榛丛鹰隼亦屈猛乌鸢何所蒙式瞻北隣居取适南巷翁挂席钓川涨焉【于防切】知清兴【去声】终【此不见陇西而思王征士也　奋飞四句承上起下嘉蔬四句雨中近景曰挂席欲水行以见征士也　此章上下二段各十二句　诗不能奋飞　赵曰相隔如胡越犹王粲所云胡越异区也　仲长统述志诗人事可遣何为局促　庄子泽雉不蕲畜乎樊中注樊所以笼雉也齐高帝赋伤樊笼之或累古史周公一饭三吐哺　刘桢诗起坐失次第一日三四迁吴志潘濬谓孙权曰樊佃昔尝为州人设馔比至日中十余自起　江淹诗慿轩咏尧老　胡广传心力克壮　朱注记稻曰嘉蔬郭璞江赋挺自然之嘉蔬又公园官送菜诗并序皆以嘉蔬为菜义可兼用耳　溷浊泥水也郭璞风赋骇溷浊扬腐余　潘岳诗时菊耀岩阿　春秋感精符季秋霜始降鹰隼撃　张华鹪鹩赋苍鹰鸷而受緤屈猛志以服养　吴越春秋歌仰飞鸟兮鸟鸢　晋刘颂疏不识所防更生之恩　世説不如式瞻仪型式用也　潘尼诗牙司北隣　谢灵运山居赋随时取适　瞻北隣则南翁为之适意卢注偪侧行云我居巷南子巷北故知公为南巷翁也　海赋扬徴绡挂防席谢灵运诗挂席拾海月　王勃诗清兴殊未阑　末谓同游涨水则兴无终尽】
　　秋叹三首【卢注唐书天宝十三载秋霖雨害稼六旬不止帝忧之杨国忠取禾之善者以献曰雨虽多不害稼公有感而作是诗】
　　雨中百草秋烂死阶下决明顔色鲜着【陟畧切】叶满枝翠羽葢开花无数黄金钱凉风萧萧吹汝急恐汝后时难独立堂上书生空白头临风三嗅馨香泣【首章叹久雨害物上四喜决明耐雨下则忧其孤立而摧风也赋中有比　申涵光曰凉风吹汝二句説君子处乱世甚危　庾信诗烂草变初萤　本草图经决明子夏初生苖叶似苜蓿而大七月开黄花结角其子作穗似青菉豆而鋭杜定公曰神农本草决明子生龙门川泽间与石决明同皆主明目故有决明之号　説苑鄂君乗青翰之舟张翠羽之葢　杨方诗黄花如沓金白花如散银　月令孟秋之月凉风至　荆卿歌风萧萧兮易水寒　诗箨兮箨兮风其吹汝　南史宋江湛之谓沈庆之曰与白面书生辈谋之事何由济　论语三嗅而作　宋之侯诗安得久馨香】
　　阑【一作兰】风伏【英华作长去声荆公作防】雨【一作东风细雨】秋纷纷四海【一云万里】八荒同一云去马来牛不复【扶又切】辩浊泾清渭何当分禾【一作木漫叟诗话定作禾】头生耳黍穗黑农夫田父【一作妇】无消息城中斗【一作防】米换【一作抱非】衾【音钦】裯【音俦】相许宁论【平声】两相直【次章叹久雨害人上四皆积雨之象下慨伤稼而阻饥也　吴论阑风伏雨无日不雨四海八荒无处不雨田野城中则又无人不受其患矣　卢注换米不计直疗饥急救寒缓也　赵子防曰阑之风沈伏之雨言其风雨之不已也阑如谢灵运阑暑之阑伏如左传夏无伏阴之伏旧引楚辞光风泛崇兰以伏为三伏非是朱注谢灵运诗职期阑暑又张协苦雨诗堦下伏泉涌用字皆出文选阑风伏雨大抵是风过雨来之状秋深时往往有之胡仔谓长雨如长物之长亦未安荆公本作仗雨当即伏字之讹耳　淮南子八埏之外曰八荒诗上天同云　左传风马牛不相及疏云马逐上风而去牛逐下风而来庄子秋雨时至百川灌河两涘渚】
　　【涯之间不辩牛马　西征赋其北则有清渭浊泾闗中记泾水入渭合流三百里清浊不相杂　朝野佥载俚谚曰春雨甲子赤地千里夏雨甲子乘船入市秋雨甲子禾头生耳朱注禾生耳谓牙蘖絭巻如耳之形　潘岳秋兴赋谈话不过农夫田父之客　蔡琰诗迎问其消息　诗抱衾与裯裯单被也　卢注是秋帝令出太仓粟减价粜与贫人但上虽减价而下不论直葢霑实惠者少矣】
　　长安布衣谁比数【所主切】反鎻衡门守环堵老夫不出长【丁丈切】蓬蒿稚子无忧走【读作奏】风雨雨声飕飕【疎鸠切】催早寒胡雁翅湿高飞难秋来未曾【陈浩然本作省】见白日泥汚【去声】后【一作厚】土何时干【音干　末章自叹久雨之困上四言雨中寥落下则触景而増愁也　农夫田父槩指长安之人老夫稚子自述旅居情事日者君象土者臣象日暗土汚君臣俱失其道矣　前汉邹阳传布衣穷居之士　司马迁答任安书刑余之人无所比数　杜笃论都赋惧闗门之反拒庾信诗惊妻倒闭门即所谓反鎻也　诗衡门之下可以栖迟注横木为门　记儒有环堵之室注环周围也方丈为堵　诗老夫灌灌　庄子庚桑篇凿垣墙而植蓬蒿赵岐三辅决録注张仲蔚隠身不仕所居蓬蒿没人　归去来词稚子候门　卢僎诗风雨暗飕飕　顔延之诗秋至恒早寒　鲍照诗胡雁已矫翼庾信诗雁湿防行来　古诗奋翅起高飞　魏文帝秋霖赋悲白日之不旸九辩皇天淫溢而秋霖兮后土何时而得干此感秋雨而赋诗三章各有讽刺房绾上言水灾国忠使御史按之故曰恐汝后时难独立国忠恶言灾异而四方匿不以闻故曰农夫田父无消息帝以国事付宰相而国忠毎事务为防蔽故曰秋来未尝见白日语虽微婉而寓意深切非泛然作也】
　　奉赠太常张卿垍【旧作均黄鹤定作垍】二十韵【张垍为太常卿在天宝十三载当是其年作　朱注旧书天宝十三载三月张均由宪部尚书贬建安太守还为大理卿不言均尝为太常卿也此诗乃是与垍考旧书均传云九载迁刑部尚书自以才名当为宰辅杨国忠用事罢陈希烈引韦见素代之仍以均为大理卿均大失望垍传云十三载尽逐张垍兄弟出均为建安太守垍为卢溪司马岁中召还再迁为太常卿新书均还授大理卿垍授太常卿与旧书合通鉴亦云至德元年五月太常卿张垍荐虢王巨有勇畧此诗是赠垍甚明旧本作均乃刀笔之讹耳前汉百官表奉常秦官掌宗庙礼仪有丞景帝中六年更名太常】
　　方丈三韩外昆仑万国西建标天地濶诣絶古今迷气得神仙迥恩承雨露低相【去声】门清议众儒术大名齐【先引古托讽言方丈昆仑其东西异标在天地辽濶之乡欲往诣絶域乃古今共迷之处张垍于宝仙洞中求得真符其感神仙而膺主眷岂若前世之渺茫乎又继之曰宰相之门实清议所属儒术相继宜父子齐名岂可求仙以结主知乎言外隠含讥刺　张逺注通鉴天宝九载十月太白山人王元翼言见元皇帝云宝仙洞有妙宝真符命刑部尚书张均等往求得之此必与垍同行也　史记秦纪齐人徐市等上书言海中有三神山名曰蓬莱方丈瀛洲仙人居之于是遣徐市入海求仙人十洲记方丈洲在东海中央东西南北岸相去正等方丈方五千里　魏志韩在带方之南东西以海为限南与倭接方可四千里有三种一曰马韩二曰辰韩三曰弁韩辰韩者古之辰国也马韩在西　周穆王升昆仑出列子水经昆仑墟在西北去嵩五万里　易先王以建万国　天台山赋赤城霞起而建标　晋书嵇康传神仙禀之自然　诗蓼萧注雨露者天所润万物喻王者恩泽　相门见赠韦左丞诗垍乃説之子故曰相门　晋傅士风论先王之御天下教化隆于上清议行于下清议即月旦评意　史记招致儒术之士　孔丛子莫不服先生之大名也】轩冕罗天【一作髙】阙琳琅识介珪伶官诗必诵夔乐典犹稽健笔凌鹦鹉铦【音纎】锋莹【萦定切】防【音匹】鹈【音题】友于皆挺拔公望各端倪通籍逾青亨衢照紫泥灵虬传夕箭归马散霜蹄能事闻重【平声】译嘉谟及逺黎弼谐方一展班序更何跻【此称美张卿　轩冕多人而介圭特重言清卿之贵伶官诵诗而乐律待稽言太常之职笔能作赋而词锋如剑兄弟挺出而公卿可期此言文章品望身居青而文映紫泥漏深传箭而骑马出朝此言出入恩宠制作遥传而谋猷及逺弼谐得展而班次莫加此言勲名爵位七命轩冕荡荡左传服冕乘轩　袁豸诗连吹入天阙楚辞璆锵鸣兮琳琅世説有人见王太尉诸公还诸人曰今日之行触目见琳琅珠玉琳琅佩玉之饰言于】
　　【琳琅中识介圭也　诗锡尔介圭笺介圭长尺有二寸洙曰诗简兮序仕于伶官注伶氏世掌乐官故后世号乐官为伶官　汉礼乐志诵六诗习六舞　书夔命女典乐教胄子　庾信宇文顺集序章表健笔一付陈琳　后汉书祢衡在黄祖座作鹦鹉赋笔不停缀文不加防　西京赋胸突铦锋　尔雅注防鹈似鳬而小膏中莹刀剑载嵩诗剑莹防鹈膏　黄彻防溪诗话书言惟孝友于兄弟后汉史弼传陛下信于友于不忍恩絶而渊明诗遂云再喜见友于诗言贻厥孙谋南史到溉之孙荩从宋武帝登北固楼赋诗帝称为才子后溉和上诗上辄手诏戏之曰得无贻厥之力乎而王俭碑文又云贻厥之寄允属时望杜诗友于皆挺拔昌黎诗谁谓贻厥无基址二事正可作对　文心雕龙景纯仙篇挺拔而为俊矣　晋虞传孔愉有公才而无公望丁潭有公望而无公才南史谢举传人伦仪表久着公望　庄子终始反覆不知端倪端绪也倪畔也　汉文帝纪令从官给事官司马中者得为大父母父母兄弟通籍应劭曰籍者为二尺竹牒记其年纪名字物色悬之宫门按騐相应乃得入也　应劭曰黄门侍郎毎日暮向青鎻门拜谓之夕郎　易何天之衢亨　紫泥注见二巻此言掌纶翰之事也　陆倕新漏刻铭灵虬承注阴虫吐噏铜史司刻金徒抱箭　庄子马蹄可以践霜雪曹植诗俯身散马蹄苏伯王妻诗何惜马蹄归不数　袁淑诗毕能事之效　前西域传越裳重译献白雉师古曰译谓传言也道路絶逺风俗殆隔故累译而后乃通朱注时垍自贬所召还故有重译逺黎之句扬子法言忠言嘉谟　沈佺期诗宸慈恤逺黎　书谟明弼谐　朱注班序谓班爵之序更何跻言莫有跻其上者左传朝以正班爵之义帅长防之序】适越空颠踬游梁竟惨凄谬知终画虎微分【音问】是醯鸡萍泛【一作迹】无休日桃阴想旧蹊吹嘘人所羡腾跃事仍暌碧海真难涉青云不可梯顾深慙【一作防】鍜链才小辱提擕槛束哀猿呌【一作巧】枝惊夜鹊栖几时陪羽猎应【平声】指钓璜溪【末乃自叙沦落也　适越游梁浪游之迹知同虎谓召试不遇分等醯鸡谓抱道不行萍踪无托而囘想旧居以张公吹嘘之后腾跃终沮也从此碧海无涯青云难上矣虽蒙顾遇提擕亦自愧才疎未鋉耳哀猿惊鹊困穷莫诉陪猎钓溪终望张之见引也　此章八句起下两段各十六句　赵注公初落魄时尝适越矣传所谓客吴越是也公又尝游梁矣赠李白诗所谓亦有梁宋游是也　庄子宋人章甫而适越越人断髪文身无所用之　抱朴子闇于自量者忘中道之颠踬史记相如因病免客游梁　楚辞心闵怜之惨凄兮马援传画虎不成反类狗也　庄子孔子见老聃出】
　　【语顔囘曰丘之道其犹醯鸡乎注瓮中蠛蠓也　谢灵运诗苹萍泛沈深古诗泛泛江汉萍漂荡水无根　李广传赞桃李不言下自成蹊　吹嘘见前　庄子我腾跃而上不过数仞而下　暌乖离也　十洲记东海之东复有碧海水不盐苦正作碧色　谢灵运诗共登青云梯注仙者因云而升谓之云梯　顾眷顾也　张协七命楚之阳剑欧冶所营乃鍜乃链万辟千灌注鍜链刻苦成材之义　曲礼长者与之提擕　朱注垍必尝荐公而不逹故有吹嘘提擕等句　淮南子置猿槛中非不巧防无所肆其能　魏武乐府月明星稀乌鹊南飞绕树三匝无枝可依　扬雄传雄上河东赋其年十二月羽猎雄从因作羽猎赋以讽　尚书大传文王至磻溪见吕望拜之答曰望钓得玉璜刻曰姬受命吕佐检】
　　上韦左相【去声】二十韵【见素初入相在天宝十三载之秋诗云四十春葢天宝十四载初春作且寿域洪钓庙堂风俗等句絶不及忧乱之词后为左相在至徳二载题中左相二字黄鹤谓是后来追书是也　旧书职官志开元元年十二月改尚书左右仆射为左右丞相天宝元年二月侍中改为左相中书令改为右相至德三载复旧宗纪天宝十三载秋八月文部侍郎韦见素为武部尚书同中书门下平章事代陈希烈】
　　凤厯轩辕纪龙飞四十春八荒开寿域一气转洪钧【从朝宁升平叙起　岁正纪厯已四十余春御世久故八荒同寿春和至故一气钧陶张綖谓岁初所作是也　左传郯子曰我髙祖少皥挚之立也凤鸟适至故纪于鸟为鸟师而鸟名凤鸟氏厯正也注少皥黄帝子凤鸟知天时故以名厯正之官史记注黄帝居轩辕之丘因以为号北齐享庙歌龙图革命凤厯归昌　后汉李固疏陛下拨乱龙飞初登大位　时宗在位四十二年曰四十春举成数也　八荒注见前　前汉王吉传殴一世之民跻之仁寿之域　一气见二巻　张华诗洪钧陶万类】霖雨思贤佐丹青忆旧【樊作旧一作老一作直】臣应图求骏马惊代【今当作世】得骐驎【一作麒麟】沙汰江河【英华作湖】浊调和鼎鼐新韦贤初相【去声】汉范叔已归秦盛业今如此传经固絶伦豫樟深出地沧海濶无津【此叙其入相之事　帝思良佐而韦以旧臣登用骏马骐驎比其克胜大任也沙汰旧相已罢调和新参初拜盛业承范传经承韦深出地谓学有根柢濶无津谓度之汪洋　唐书时雨潦六旬上嫌宰相非人杨国忠举见素入白帝以相王府属有旧恩遂用之所谓思贤佐忆旧臣也原注以老臣为相公之先人误矣　书説命若大旱用汝作霖雨　黄琼传贤佐为力　盐铁论公卿者神化之丹青　前汉张安世传朝无旧臣白用安世疏广传圣主所以惠养老臣　曹植献文帝马表臣于先帝世得大宛紫骍马一匹形法应图　秦国策吕不韦説阳泉君曰君之骏马盈外廐　梅福传欲以三代之法取当世之士犹以伯乐之图求骐驎于市　蜀志周毖为吏部尚书与许靖共议进退天下之士沙汰秽浊显拔幽滞法言江河以涤之时左相陈希烈以太子太师罢政事故曰沙汰江河浊　庄子阴阳调和汉官仪三公助鼎和味楚国策夕调乎鼎鼐　汉韦贤传本始三年代蔡义为丞相封扶阳侯　史记范雎字叔王稽载入秦昭王拜为客卿封应侯姜宸英曰豕韦与范同出故用范叔作对　卢僎诗盛业继前修　韦贤兼通礼尚书少子成复以明经仕至丞相故邹鲁谚曰遗子黄金满籯不如一经　匡衡传材智有余经学絶伦　高士传豫章之木生于髙山史记注豫章二木名生七年乃可分别　抱朴子沧海之滉漾】北斗司喉舌东方领搢【一作缙】绅持衡留藻鉴听履上【上声】星辰独步才超古余波德照隣【一云余阴照北隣】聪明过【平声】管辂尺牍倒陈遵岂是池中物由来席上珍庙堂知至理风俗尽还淳【此记其平时品望向为尚书故云北斗又兼兵部故云东方持衡吏部典选也听履尚书登殿也独步谓才艺出人照隣谓韦杜世交过管谓精于天文倒陈谓工于书翰下言乗时居位能正君而善俗后汉李固传北斗为天之喉舌尚书亦为陛下喉舌书康王之诰毕公率东方诸侯入应门右顾命注司马第四毕公领之　郊祀志搢绅者弗道顔注缙本作搢挿笏于大带与革之间耳非挿于大带也或作荐缙者亦谓荐笏于绅带之间耳时见素以兵部尚书为相率百官故曰东方领搢绅也　晋书太康四年制曰藻镜铨衡唐书天宝五载见素为吏部侍郎铨叙平允人士称之　汉郑崇传哀帝时为尚书仆射每见曵革履上笑曰我识郑尚书履声　天子像帝座故云上星辰魏文帝与吴质书王仲宣独步于汉南　书余波入于流沙左传波及晋国者君之余也　论语德必有隣傅亮修张良庙教道亚黄中照隣庶几　魏志管辂喜仰视星辰能明天文地理变化之数人号神童又自言天与我才明　前汉陈遵传善书与人尺牍主者藏弆以为荣　倒压倒也　吴周瑜传晋刘元海传竝云蛟龙得云雨终非池中物　记儒行儒有席上之珍以待聘前汉书赞议事于庙堂之上　列子均天下之至理东方朔论美风俗何氏语林阮孝绪叹明賔山曰此言足使还淳返朴激薄停浇矣】才杰俱登
　　用愚蒙但隠沦长【丁丈切】卿多病久子夏索居频【黄作贫】囘首驱流俗生涯似众人巫咸不可问邹鲁莫容身感激时将晚苍茫兴【去声】有神为【去声】公【英华作君】歌此曲涕泪在衣巾【末乃自叙困穷而有望于韦相也　登用承上隠沦起下多病索居寥落已甚且驱逐生涯资身无策至此则天意难问而吾道莫容矣故不禁感怀赋诗而声泪交流此条一步敲一步乃陈情之最悲切者　张綖曰公虽时迈急于求进然必吾道契合者然后望其汲引故独与韦公歌此曲　此章四句起下三段各十二句　沈约诗吏部信才杰　书畴咨若时登庸注庸用也　杨恽传足下哀其愚蒙　西京杂记相如素有消渴疾　檀弓子夏曰吾离羣而索居久矣　王粲诗回首望长安　晋书谢尚脱畧细故不为流俗之事列子郑有神巫自齐来曰季咸知人生死存亡祸福寿夭期以岁月　庄子孔子再逐于鲁削迹于衞穷于齐厄于陈蔡不容身于天下　杜臆苍茫兴冇神起下歌此曲而此曲即所上韦相诗苍茫意兴勃发之貌　庾信诗君能歌此曲　曹植诗歔欷涕霑巾巾以拭泪者】
　　沙苑行【卢注唐有四十八监以牧马设苑总监天宝十三载以安禄山知总事公作沙苑行以讽之　水经注洛水东经沙阜北俗名沙苑元和郡县志沙苑在同州冯翊县南十二里东西八十里南北三十里其处宜六畜置沙苑监寰宇记沙苑古城在朝邑县南十七里】
　　君不见左辅白沙如白水【一作白如水】缭以周墙百余里龙媒昔是渥洼生汗血今称献于此苑中騋牝三千匹丰草青青寒不死食【音嗣】之豪健西域无【一云胜西域】每岁攻【一作收一作牧】驹冠【去声】边鄙【首叙苑中水草见良马所由产　梦弼曰汉书京兆尹左冯翊右扶风谓之三辅同州汉属冯翊郡故曰左辅又曰白沙即沙苑也同州西北有白水县以水白故名其境东南谷多白土自沙苑至白水有百余里鹤曰西魏文帝大统三年周太祖为相国与髙欢战于沙苑以其战处宜六畜因置沙苑　西都赋西郊则有上囿禁苑缭以周墙四百余里　汉礼乐志天马徕龙之媒　武帝纪元鼎四年秋马生渥洼水中作宝鼎天马之歌　神异经西域大宛马日行千里至日中汗血　诗騋牝三千説文马七尺为騋　马匹见前短衣匹马注又据风俗通或云马夜行目明照前四丈故曰一匹或云春秋左氏説诸侯相赠乘马束帛帛为匹与马相匹耳又布帛四丈为匹六书正譌云马影四丈亦借用为匹三説纷纷不如文心雕龙为当　诗茀厥丰草　古诗青青河畔草　攻驹注别见　左传边鄙不耸】王有虎臣司苑门入门天廐皆云屯【徒昆切】骕骦一骨独当御春秋二时归【一作朝】至尊内外马数将盈亿【一作至尊内外马盈亿】伏在坰空大存逸羣絶足信殊杰倜【它歴切】傥【它朗切】权竒难具论【平声　次从廐中多马形骕骦之特异　诗矫矫虎臣　西都赋控飞亷入苑门　刘表传云屯冀马左传唐成公如楚有两骕骦焉马融疏肃霜雁也其羽如练高首修颈马似之故名　江淹诗序楚謡汉风既非一骨相马经良马可以筯骨相也　西京赋奉命当御　赵曰虎臣所掌之马虽多其中唯骕骦一种骨相堪充御用故每年春秋两次进之　蔡邕独断天子至尊　朱注唐书尚乗局掌内外闲廐之马总十二闲凡外牧岁进良马印以三花飞凤之字　鹤曰王毛仲初监马二十四万后至四十三万此云盈亿概举大数也魏武诗老骥伏枥志在千里　诗駉駉牝马在坰之野　赵曰空大存言中坰外其数空存不如苑马之】
　　【神骏也　曹毗驰马射赋何逸羣之竒骏　魏文帝与孙权马书中国虽饶马其知名絶足亦时有之耳　汉礼乐志志倜傥精权竒倜傥卓异也】累累塠【都回切】阜藏奔突往往坡陀纵超越角壮翻腾【英华作腾一作同】麋鹿游浮深簸荡鼋鼍窟【此极状在苑飞扬之态　梦弼曰塠阜苑中山坞可以藏马之奔突坡陀苑中沙汀可以纵马之超越　角壮猛而翻腾能与麋鹿同游浮深渊而簸荡直探鼋鼍之窟前汉石显传印何累累潘岳懐旧赋坟累累以接陇头陀寺碑沟池湘汉堆阜衡霍梁武帝诗黄落散堆阜西京赋穷虎奔突　前汉吴王传往往而有　相如子虚赋罢池坡陀下属江河又哀二世赋登坡陀之长坡匡俗正谬坡陀者犹言靡迤　卢思道诗寥廓鸾山右超越凤洲西　赭白马赋纷驰迥塲角壮永埒　桓谭新论任均篇龙蛇有翻腾之质故能乗云依雾　昙瑗诗麋鹿自腾倚南都赋马鹿超而龙骧　海赋戏广浮深　河东赋簸丘荡峦　后汉书厐德公曰鸿雁巢于髙林暮而得所栖鼋鼍穴于深渊夕而得所宿】泉【唐讳渊故改泉一作海非】出巨鱼长比人丹砂作尾黄金鳞岂知异物同精气虽未成龙亦有神【末段借鱼形马与上龙媒相应　杜臆泉出巨鱼感龙精气亦成神物而马之簸荡其中者可知已　赵次公曰龙或鱼所化或马所为故异物而同精气　此章前二段各八句后二段各四句　朱注公留花门诗云沙苑临清渭泉香草丰洁则泉即沙苑之泉也　前汉眭传海效钜鱼京房易传海出巨鱼邪人进贤人疎　贾谊鵩鸟赋化为异物　易精气为物　西京赋海鳞变而成龙】
　　【王嗣奭曰此诗首言沙苑之寛濶继言养马之繁盛而苑中塠阜可藏奔突陂陁可纵超越此皆纪实事至角壮以下变幻神竒不可方物矣　卢元昌曰自禄山知总监事选健马堪战者驱归范阳得以助其叛势篇中曰王有虎臣司苑门以见不须禄山也曰春秋二时归至尊以见非禄山所得私畜也篇末巨鱼正指禄山是时尾大已见巨鱼虽不成龙而砂尾金鳞似有神彩患猪龙之僭拟真龙也灵湫诗云复归虚无底化作长黄虬两篇结语皆有寓意】
　　桥陵诗三十韵因呈县内诸官【鹤注诗云廨宇客秋萤又云荒岁儿女痩当是天宝十三载物价暴贵人多乏食时往见诸官而作又篇内不言禄山之事知非十四载所作矣　师氏曰天子之陵曰山陵取高大之意旧唐书开元四年十月睿宗于桥陵奉先县本同州蒲城县以管桥陵改属京兆府仍改为奉先开元十七年制官员同赤县新书桥陵在奉先县西北三十里丰山】
　　先帝昔晏驾兹山朝【音潮】百灵崇冈拥象设沃野开天庭即事壮重【平声】险论【平声】功超五丁坡陀因【一作用】厚地【一作力】郤畧罗峻屏【前四段歴叙桥陵始末首记山陵之濶大也　百灵言诸神拱防象设石马之类天庭坛宇之高即事起陵之事五丁开凿之功陂陀言山势迢逓却畧状山背后拥　萧望之传先帝圣德　汉书宫车晏驾注王者初崩臣子之心犹谓宫车晚出宋之问诗兹山栖灵异　东都赋礼神只懐百灵　嵇康赋记峻岳之崇冈　招魂象设居室静安间些注象法也言为君造设屋宇法象旧庐　国策苏秦説惠王曰秦地沃野千里　扬雄甘泉赋开天庭兮回羣神陶潜诗即事多所欣　易习坎重险也天台赋履重险而逾阪　史记甘茂传乐羊返而论功　华阳国志蜀有五丁力士能移山举万钧每一王死辄为立大石长三丈重千钧为墓志　坡陀注见上章　东京赋岂徒局髙天蹐厚地而已哉　古乐府却畧再拜跪】云阙虚冉冉松风肃泠泠石门霜露【一作雾】白玉殿莓苔青宫女晚【一作晓】知曙祠官【一作臣】朝见星空梁簇画防阴井敲铜瓶【此记寝殿而及守陵之事　云阙凌虚言高大也松风肃然言阴寒也石门泠故霜露常凝玉殿空故莓苔常緑祠官早入故梁间簇防宫女奉盥故铜瓶汲井　汉祭祀志云气成宫阙　陶潜诗冉冉星气流　顔延之诗松风遵路急　离骚下泠泠而来风山海经积石之山其下有石门此石门指墓门言记霜露既降君子履之必有凄怆之心　曹植诗欢坐玉殿　孙绰赋践莓苔之滑石　后汉郎顗疏简出宫女　前汉郊祀志祠官各以岁时祠如故　江斆让防表夕不见晚魄朝不见曙星谢灵运诗晓闻夕飚急晚见朝日暾此诗晚知曙朝见星所自出　薛道衡诗空梁落燕泥　庾丹诗铜瓶素丝绠】中使【去声】日相继【从正异作日相继一作日夜继一作日继夜】惟王心不宁岂徒防备享尚谓求无形孝理敦国政神凝推道经瑞芝产庙柱好鸟鸣【一作巢一作宿】岩扄【此记圣孝而及感应之符　遣使守陵而君心未安葢不徒备享为仪直欲视于无形矣敦国政开元致治也推道经御注老子也瑞芝好鸟言陵上正祥　朱注旧书天宝十载正月太庙置内官供洒扫诸陵庙　晋武帝纪中使相继奉问起居　诗王心载宁　记备物之享　唐六典凡朔望元正冬至寒食皆修享于诸陵若桥陵则日献羞焉曲礼视于无形听于无声　沈炯陈情表刑于四海此孝理　孟子行乎国政　庄子其神凝　旧书天宝十四载颁御注老子道德经并义疏于天下　杜诗博议旧唐书天宝七载三月大同殿柱产玉芝八载六月又产玉芝此云产庙柱葢桥陵亦有之也　曹植诗好鸟鸣高枝】高岳前嵂【音律】崒【音萃】洪河左滢【胡坰切】濴【乌营切一作潆】金城蓄峻趾沙苑交廻汀永与奥区固川原纷眇防居然赤县立台榭争岧亭【此记山川形胜而并叙改县之由拱岳带河抱城环苑见此陵为王气所钟永与二句申言地脉之悠长居然二句称其规模之逺　嵂崒耸峙貌滢潆廻旋貌眇防谓川流卑伏岧亭谓台形高秀下四乃隔句对法　高岳指华山诗崧高维岳　子虚赋隆崇嵂崒　西都赋带以洪河泾渭之川水经注河水又南经蒲城东阚骃曰蒲城在西北　江赋漩澴荥瀯　魏都赋藐藐标危亭亭峻趾注趾基也　沙苑注见前　陈子昻诗被宴坐廻汀　西都赋防御之阻则天地之奥区焉　昙瑗诗川原多旧迹　张翰诗能否居然别　韩诗外传台榭不如丘山　江淹诗岧亭南楼期】官属果称【去声】是声华真【一作宜】可听【平声】王刘美竹润裴李春兰馨郑氏才振古啖侯笔不停遣词必中【去声】律利物常发硎绮绣相展转琳琅愈【一作逾】青荧侧闻鲁恭化秉德崔瑗铭太史候鳬影王乔随鹤翎【此赞美县内诸公　王刘六人皆称职而有声者遣词四句称其丈章侧闻四句叙其政事　汉宣帝诏二千石各察官属此指县内诸官　称是称职也梁孝王传他财物称是刘峻书声华无寂　吴志虞翻以所注易示孔融答书曰延陵之知乐吾子之治易乃知江南之美者非徒】
　　【防稽之竹箭　楚辞春兰兮秋阮籍诗二子赠嘉诗馥如幽兰馨　吴陆景书高风振古　朱注啖侯疑即啖助唐书啖助字叔佐赵州人淹该经术善为春秋之三家短长号集传　鹦鹉赋序笔不停缀　文赋序夫其放言遣词良多变矣　王襃四子讲德论转运中律庄子刀刃若新发于硎　淮南子养之以刍豢衣之以绮绣　诗辗转反侧　抱朴子琳琅堕于笔端西都赋琳珉青荧顔师古注色青而有光荧也　司马迁书侧闻长者之风　后汉书鲁恭为中牟令専以德化为理不任刑罚　楚辞秉德无私汉文帝诏秉德以陪朕后汉书崔瑗举茂才为汲令作座右铭　鳬影见九日杨奉先诗　列仙传王子乔周灵王太子晋也七月】
　　【七日乗白鹤于缑氏山头举手谢时人数日而去】朝【音潮】仪限霄汉客思【去声】廻林坰轗轲辞下杜飘飖凌【一作陵】浊泾诸生旧短【一作裋】褐旅泛一浮萍荒岁儿女痩暮途涕泗零主人念老马廨署【一作宇】容【或作寄一作客】秋萤流寓理岂惬穷愁醉不【一作未】醒何当摆俗累浩荡乘沧溟【末叙客况凄凉也　公未受官故有朝仪二句来自长安故有下杜二句诸生四句飘零穷老之感主人四句秋日旅居之事末乃不得志而思遯迹矣　此章前四段各八句后二段各十四句　汉书叔孙通起朝仪　谢灵运诗结念属霄汉　宋武帝诗客思空已繁　谢灵运诗相送越林坰　长安志下杜城在长安县南一十五里其城周三里汉宣帝纪尤乐杜鄠之间率常在下杜应劭曰下杜城故杜陵之下聚落也　曹植诗罗衣何飘飖　鹤曰泾水本浊而后人袭舛多以为泾清诗云泾以渭浊犹谓泾以渭而见其浊也泾水在长安之北公自杜陵往奉先故渡此水　任昉表臣本自诸生家承素业　傅歌浮萍本无根非水将何依　荒岁谓天宝十三载秋霖闗中大饥　陶潜诗固为儿女忧　汉主父偃曰日暮途逺诗涕泗滂沱説文自鼻曰涕自目曰泗　主人指奉先令　韩诗外传田子方出见老马于道喟然叹曰少尽其力老弃其身仁者不为也束帛赎之　左思吴都赋廨署棊布　江淹画扇赋秋萤兮初飞　谢灵运拟王粲诗序家本秦川贵公子遭乱流寓自伤情多也　谢灵运诗意惬理无违　史记虞卿非穷愁不能著书以自见于后世　凌敬诗心灰俗累忘　楚辞志浩荡而伤懐　谢朓牋沧溟未运波臣自荡注沧溟海　补注宋之问诗待月咏岩】
　　【胡夏客曰此诗前半篇但咏桥陵畧不及诸官后但咏诸官畧不及桥陵结则陵与官皆不及但自作感慨此少陵自成章法也　王洙谈録云唐郑颢自言梦为诗十许韵有云石门霜露白玉殿芜苔青意甚恶之后遇宣宗山陵因复缉成此杜公桥陵诗也颢以为园陵之祥不亦可鄙乎】
　　送蔡希鲁【一作曾】都尉还陇右因寄高三十五书记【原注时哥舒入奏勒蔡子先归　朱注通鉴天宝十四载春哥舒入朝道得风疾遂留京师故蔡都尉先归而公送之若十一载入朝乃在冬日与春城赴上都不合梦弼之説非是　唐书诸府折冲都尉各一人左右果毅都尉各一人毎岁季冬折冲都尉率五校之属以教其军阵战鬭之法】
　　蔡子勇成癖弯弓西射【音石】胡健【一作男】儿宁鬭死壮士耻为儒官是先锋得才縁挑【徒了切】战须身轻一鸟过枪急万人呼【从蔡叙起言其志雄气猛　宁鬭死时方右武耻为儒世渐轻文一鸟过见其势疾万人呼畏其锋鋭　韩诗外传弯弓而射之　汉桓帝时童謡丈夫何在西击胡　陈琳乐府边城多健儿　曹植诗名在壮士籍　希曰健儿壮士乃军士之名天宝十四载十一月于京师召募十万众号曰文武健儿　先锋注见二巻　陈琳乐府男儿宁当格鬭死　汉书项羽传愿与王挑战注挑战擿娆敌求战也　韦鼎诗一鸟忽相惊张景阳诗忽如鸟过目　开元十三年四月四军枪矟有绯緑红碧之辩宗实録吐蕃冦边翰用半段枪当其锋击之　项羽传学万人敌　杜牧诗射雕都尉万人敌黒弰将军一鸟轻本此】云幕随开府春城赴【一作入】上都马头金匼【加答切一作帢】匝駞背锦糢糊咫尺雪【荆作雪一作云】山路归飞青【一作西】海隅上公犹【荆作独】宠锡突将【去声】且前驱【次叙送蔡记其入朝归陇　开府上公俱指哥舒翰宠锡谓翰尚留前驱谓蔡独往　王洙曰军中以幕为府西京杂记成帝设云幕于甘泉　沈约诗春城丽白日　鹤曰古时国都通称上都至宝应元年方以京兆府为上都班固西都赋作我上都　古诗骢马金络头　西京杂记羊胜屏赋屏风鞈匝蔽我君王鲍照诗雕屏匼匝组帐纡江淹江上之山赋鼋鼍兮匼匝韵防匼匝周绕貌此言金络马头其状宻匝也　唐书哥舒翰在陇右毎遣使入奏常乗白槖驼日驰五百里　赵曰駞背防以锦帕故云糢糊匼匝糢糊皆方言　诗归飞提提　青海注见本巻　翟方进传春秋之义尊上公谓之宰晋书职官志太傅太保皆为上公　易传在师中吉承天宠也后出师表突将无前鹤曰突将犹骁将飞将谓能驰突亦突骑之义诗为王前驱】汉使【去声一作水】黄河逺凉州白麦枯因君问消息好在阮元瑜【末致寄高之意　河逺麦枯边地秋寒也高适在此故欲问其消息汉使指蔡元瑜指高　此章前二段各八句后段四句收　荆楚岁时记汉武帝令张骞使大夏寻河源　穆天子传黄河自积石西南流又东廻入塞炖煌酒泉张掖郡南与洮河合今按唐陇右道即汉之陇西张掖酒泉等郡黄河之流经于其地矣汉水虽出陇西不应一句中用雨水故当从汉使为是　唐志凉州为武威郡梦弼曰陇西记诸州深秋采白麦酿酒　朱注好在乃存问之辞通鉴高力士宣上皇诰曰诸将士各好在】
　　【白居易诗好在李使君　魏志王粲传阮瑀字元瑜少受学于蔡邕太祖以为司空军谋祭酒记室军国书檄陈琳阮瑀所作】
　　【欧公诗话陈舍人从易偶得杜集旧本文多脱误送蔡都尉诗身轻一鸟其下脱一字陈公与数客各用一字补之或云疾或云落或云下莫能定后得一善本乃是过字陈叹服以为虽一字诸君亦不能到也】醉歌行【原注别从侄勤落第归　勤郭本作劝鹤注据史十三载秋八月上御勤政楼试四科制举人前此十二载秋七月诏天下举人不得乡贡须补国子学生然后贡举诗云春光淡荡秦东亭当是天宝十四载春在长安作】
　　陆机二十作文赋汝更少【去声】年能缀文总角草书又神速世上儿子徒纷纷骅骝作驹已汗血鸷鸟举翮连青云词源【一作赋】倒流【一作倾】三峡水笔阵独扫千人军【先赞勤才美　上二称文章次二称书法骅骝鸷翮言少负竒气倒三峡谓文势浩瀚扫千军谓草字纵横　臧荣绪晋书陆机少袭父兵为牙门将军年二十而吴灭退临旧里与弟云勤学机妙解情理心识文体故作文赋　汉书赞自孔子之后缀文之士众矣　诗总角丱兮三十国春秋封秀总角知名　后汉张芝好草书见二巻赵曰草书以迟为功所谓匆匆不及草书是也以速为神所谓一笔变化书是也　庄子儿子动不知所为　鲍照诗纷纷徒满目　骅骝周穆王八骏之一驹小马汗血见二巻　孔融荐祢衡表得凡鸟百不如得鸷鸟一楚辞冠青云之崔嵬　隋艺文传笔有余力词无竭源　海赋吹涝则百川倒流梁元帝檄侯景按剑而叱】
　　【江水为之倒流　益州记明月峡巫山峡广济峡谓之三峡　法书王羲之题衞夫人笔阵图纸者阵也笔者刀矟也墨者鍪甲也砚者城池也本领者将军也心意者副将也】只今年【浩然本作生】才十六七射策君门期第一旧穿杨叶真自知暂蹶霜蹄未为失偶然擢秀非难取防是排风有毛质汝身己【一作即】见唾成珠汝伯何由髪如漆【次慰勤下第　上是叙平日此乃叙其临试穿杨言命中之技蹶蹄应骅骝惜其不遇也擢秀言识拔有时排风应鸷鸟望其终逹也唾成珠矢口成章髪如漆青年莫返矣　姜宸英曰西汉岁课士有对策射策顔师古注射策者为难问疑义书之于策量其大小署为甲乙之科列而置之不使彰显有欲射者取而择之以知优劣对策者显问以经义令各对之而观其文词定高下也按董仲舒以对策为江都相萧望之以射策甲科为郎是矣后汉刘淑五府辟不就帝令舆诣京师不得已而对策第一　战国策楚有养由基者去栁叶百步而射之百发百中　圣主得贤臣颂过都越国蹶如歴块　霜蹄见前　晋书文苑传擢秀士林　鲍照与妹书浴雨排风吹涝弄翮　舞鹤赋烟交雾凝若无毛质庄子子见夫唾者乎喷则大者如珠赵壹诗咳唾自成珠　陈书张丽华髪长七尺鬒黒如漆光泽可凿】
　　春光潭【一作淡】沲【徒可切】秦东亭渚蒲牙【韵防芽通作牙】白水荇青风吹客衣日杲杲树搅离思花防防酒尽沙头双玉瓶众賔皆【一作已】醉我独醒乃知贫贱别更苦吞声踯躅涕泪零【末叙别时景事情溢言表　东亭饯别蒲荇方新客衣离思勤将去矣皆醉独醒公不忍别也　此章三段各八句　富嘉谋明水篇阳春二月朝始暾春光潭沲度千门江赋随风猗萎与波潭沲何氏曰潭沲即淡荡也选注潭沲逐波动貌今从何説　何氏曰秦东亭京城门外送别多于此处　梁简文帝诗渚蒲变新节　诗参差荇菜　庾信赋山月没客衣单　诗杲杲日出　陈子高诗花片搅春心　楚辞深林杳以防防注防防草木茂盛也　潘岳诗何以叙离思　庾信春赋沙头渡水人　晋书徐邈传众賔沈湎引满　屈原渔父篇众人皆醉我独醒　鲍照诗心非木石岂无感吞声踯躅不敢言　古诗泣涕零如雨　何氏曰在鼻曰涕在眼曰泪吞声声哽咽也踯躅行不进貌补注射策之射音石见文心雕龙注详二十五巻】陪李金吾花下饮【鹤注诗云醉归应犯夜可怕执金吾当在长安作李金吾李嗣业也时嗣业为左金吾大将军禄山反两京防上在灵武诏嗣业赴行在以时论之知金吾为嗣业此天宝十四年春作】
　　胜地初相引徐【一作余】行得自娱见轻吹鸟毳【昌瑞切】随意数【所主切】花须细草偏称【义从去声读用平声】坐【一作称偏坐非】香醪懒再沽醉归应【平声】犯夜可怕执【张逺作执诸本作李】金吾【上四花下之游五六花下之饮末乃醉后谑词　始则陪李同行故曰相引既则从容独览故曰自娱口吹轻飏之鸟毳意数吐蕚之花须细写闲中翫物之趣所谓自娱也称坐谓与坐相宜懒沽谓醉不须沽　江总诗名山极歴览胜地殊留连世説王衞军云酒正引人着胜地　列子徐行而去庄子鼔琴足以自娱　毳鸟细毛也韩诗外传背上之毛腹下之毳张九龄诗檐风落鸟毳窗叶挂虫丝　须花心须也潘岳安石榴赋细的防乎细须　鲍照诗北园有细草　赵注偏称言偏宜公诗常用偏字如偏劝偏醒偏秣　香醪注别见　诗无酒酤我　前汉书陈孟公日醉归　世説王安期作东海郡吏録一犯夜人来　韦述西京记京城街衢有金吾晓暝传呼以禁夜行唯正月十五夜许金吾弛禁前后各一日前汉百官志汉武帝更中衞尉名为执金吾顔师古注金吾鸟名也主辟不祥天子出行职主先导以备非常故执此鸟之象因以名官后汉志应劭注执金革以御非常吾犹御也　徐陵诗云非但执金吾孔奂诗云无胜执金吾皆用在结句此诗句法似之若作李金吾反直致矣张表臣瑚钩诗话王临川诗云细数落花因坐久缓寻芳草得归迟此与杜诗见轻吹鸟毳随意数花须命意何异予诗云云移鸟灭没风霁蝶飞翻此与东坡飞鸿羣往白鸟孤没作语何异兹可与智者道不可与愚者説也】
　　官定后戏赠【原注时免河西尉为右衞率府兵曹鹤注十三载冬公进西岳赋表云长安一匹夫则其时尚未得官也其改衞率府参军乃在十四载夔府咏懐诗所云昔罢河西尉初兴蓟北师是也　杜臆戏赠公自赠也晚唐人自贻自赠等题本此】
　　不作河西尉凄凉为【去声】折腰老夫怕趋走率【音帅】府且逍遥耽酒须微禄狂歌托圣朝【音潮】故山归兴【去声】尽回首向风飚【公辞尉而就率府葢取逍遥自在得以饮酒狂歌耳然亦不得已而为此故有回首故山之慨　按赵注云方官未定时公赠崔学士诗云故山多药物欲整还乡斾今官已定无复归山之兴唯有临风廻首耳庾信诗凄凉多怨情　晋书陶潜为彭泽令郡遣督邮至吏白应束带见之潜叹曰吾不能为五斗米折腰】
　　【拳拳事乡里小儿即解印赋归去来词　列子趋走作役无不为也　诗于焉逍遥　晋书阮咸耽酒浮虚徐干中论或披髪而狂歌　应玚诗日暮归故山　班彪北征赋风飚发以飘飖】
　　去矣行【鲍钦止曰天寳十四载公在率府因欲辞职作去矣行　刘琨诗去矣若浮云】
　　君不见鞲上鹰一饱即飞掣焉【音烟】能作堂上燕衔泥附炎热野人旷荡无腼【音腆】顔岂可久在王侯间未试囊中餐玉法明朝且入蓝田山【此诗欲去官而作也上四属比下四属赋　宁为鹰之飏不为燕之附以野性旷荡不屑腼顔侯门也餐玉蓝田葢将托之以遯世矣　杜臆旷荡无腼顔具见浩然之气　东方朔传董君緑帻傅鞲韦昭曰鞲形如射鞲以防左右手鲍照诗昔如鞲上鹰今似槛中猿史记滑嵇传注鞲捍臂也　胡夏客曰鞲鹰饱飞此或一时偶激之言但公送高适诗云饥鹰未饱肉侧翅随人飞又云老骥思千里饥鹰待一呼自喻喻人皆用此　古诗思为双飞燕衔泥巢君室又翩翩堂前燕　班婕妤歌凉飚夺炎热　陆机叹逝赋虽防旷荡臣独何顔　沈约奏弹明目腼顔曾无愧畏　洙曰周礼天官玉府玉齐则供食玉注玉是阳精之纯者食之以御水气郑司农云玉齐当食玉屑后魏书李预居长安羡古人餐玉之法乃采访蓝田掘得若环璧杂器者大小百余皆光润可玩预乃椎七十枚为屑食之　长安志蓝田山在长安县东南三十里一名覆车山其山产玉亦名玉山三秦记玉之美者曰球其次曰蓝以地出美玉故名】夜听许十一【一作许十损一作许十】诵诗爱而有作【鹤注当是天宝十四载长安作又曰许十一当是居五台学佛】
　　许生五台賔业白出石壁余亦师粲可身犹防禅寂何阶子方便谬引为匹敌离索晚相逢包蒙欣有击【首叙许精禅理　许业已白而已犹缚于禅今何所阶梯得子方便之门而谬引我匹敌乎包防有击待其启发也　水经注五台山五峦巍然故谓之五台此山名为紫府仙人居之其北台之山即文殊师利常镇毒龙之所　宝积经若纯黒业得纯黒报若纯白业得纯白报朱注翻译名义集十使十恶此属乎罪名为黒业五戒十善四禅四定此属于善名为白业　续高僧传昙鸾雁门人家近五台山年未志学便往出家大通中游江南还魏移住汾州北山石壁中寺今号鸾公岩　旧唐书达磨传慧可慧可尝断其左臂以求法慧可传璨璨传道信道信传忍　朱注维摩经一心禅寂摄诸乱意应璩诗良遇不可值伸眉路何阶　经又云有方便慧解无方便慧缚　左传賔媚人曰若以匹敌　离羣索居见礼记子夏语　易蒙卦九二包蒙上九击蒙】诵诗浑【上声一作混○】游衍四座皆【一作俱】辟【音劈】易应手看捶钩清心听鸣镝精微穿溟涬飞动摧霹雳陶谢不枝梧风骚共推激【次言听许诵诗　许生自诵其诗浑浑然流出游衍从容貌辟易惊避貌捶钩喻功之纯熟鸣镝喻机之迅防穿溟涬谓思通造化摧霹雳谓势压雷霆下凌陶谢上继风骚言其才大而气古枝梧犹云抵当推激谓推尊而激扬之　诗乃尔游衍游衍优游寛衍也　孔融诗高谈满四座　项羽传人马俱惊辟易数里注分张而易其处　庄子轮扁斵轮得之于心应之于手　又曰大马之捶钩者年八十矣而不失豪芒朱注司马云拈捶钩之轻重不失豪芒或云江东三魏之间人皆谓鍜为捶　诸葛武侯表清心寡欲　史记冐顿作鸣镝注髐箭也　吴迈逺诗精微贯穹旻　淮南子四海溟涬帝系谱天地初起溟涬蒙鸿旧注引庄子大同乎涬溟非杜公不肯倒用也　沈佺期祭李侍郎文思含飞动　公羊传注雷疾而甚者为震震与霆皆谓霹雳也　钟嵘诗品陶潜诗其源出于应璩又协左思风力谢灵运诗其源出于陈思杂有景阳之体项羽传诸将詟慑莫敢枝梧注小柱为枝大柱为梧湘东王书既殊比兴正背风骚谢灵运诗自汉至魏文体三变莫不同祖风骚】紫燕【旧作鸾欧公家本作鷰正异同】自超诣翠駮【伯各切】谁剪剔君意人莫知人间夜寥閴【末赞许生归结夜听之意　自超诣独能超出也谁剪剔无待改削也诗意之妙如此使不遇知已几于清夜寂寥公葢自托为知音也　腾逸曰超逺造曰诣剪谓薙其鬃剔谓刷其毛　此章前二段各八句后段四句收　西京杂记文帝自代来有良马九匹其一曰紫燕骝赭白马赋紫燕骈衡唐六典昭陵六马赞紫燕超跃　司马迁封禅文招翠黄即紫黄也扬雄河东赋顔注翠龙穆天子所乗马也此云翠駮即翠黄翠龙之意尔雅翼六駮如马白身黒尾一角锯牙虎其音如鼓喜食虎豹葢駮毛物既可观又似马故马之色相类者以駮名之子虚赋楚王乃驾驯驳之驷徐曰晋侯乗驳乳虎见之而服则象驳之文理或然也　世説诸葛公所谈便已超诣　庄子烧之剔之　萧子范直坊赋何坊境之寥閴】
　　【王嗣奭曰公自谓语不惊人死不休又云沈郁顿挫随时防给扬枚可企平日自负如此定应俯视一切今听许诗实心推服不啻口出其称他人诗类此尚多生平好善懐贤诚求乐取从来词人所少葢休休大臣之度也诗人乎哉】
　　戏简郑广文【防】兼呈苏司业【源明　鹤注唐史苏源明以太子谕德出为东平太守时济阳太守李陵请增领二县诏河南采访使与五太守议不能决卒废济阳志云天宝十三载废召源明为国子司业禄山陷京师源明不受伪署肃宗复两京擢考功郎则为司业在禄山未乱之前今诗题云苏司业当是十四载作】
　　广文到官舍系【音计一作置】马堂阶下醉则【一作即】骑马归颇遭官长【丁丈切】骂才名三【英华作四唐书亦作四】十年坐客寒无氊赖【一作近】有苏司业时时乞【丘既切一作与】酒钱【四句转韵上戏简郑摹其狂态下兼呈苏美其交情　晋书杜预擅饰城门官舍　刘琨扶风歌系马高堂下　襄阳儿童歌时时能骑马道徳经圣人用之以为官长魏志夏侯尚传众职之属各有官长　祢衡传荆州士大夫先服其才名　孔融传坐上客长满　晋书吴隠之为度支尚书以竹篷为屏风坐无氊席　陶潜诗邻曲时时来　朱买臣传吏卒更乞匄之顔师古曰乞读作气与也广韵乞与人也】
　　【四明林时对曰古文用字随义定音如上下之下乃上声而礼贤下士之下则去声也杜诗广文到官舍系马堂堦下又朝来少试华轩下未觉千金满高价是借上声为去声矣王维诗公子为嬴停驷马执辔愈恭意愈下是借去声为上声矣此类颇多不可无辩】
　　夏日李公【一云李家令】见访【鹤注诗云村坞城南则是在长安城南作矣别本作李家令考宗室世系表唯蔡王房有炎为太子家令又让皇帝房有平亦为太子家令然平去让皇五世不与公同时疑是李炎当属天宝末年作】
　　逺林暑气薄公子过我游贫居类村坞僻近城南楼傍舍颇淳朴所须【一作愿】亦易【音异】求隔屋唤西家借问有酒不【妨鸠切】墙头过浊醪展席俯长流【首聨防题贫居以下承逺林　此叙所居景事而兼述留饮之情　申涵光曰隔屋唤西家墙头过浊醪画出村家情事宛然语不嫌质　沈约诗逺林响咆兽　闵鸿羽扇赋暑气云消　应玚诗公子敬爱客　陶潜诗贫居乏人工　庾信诗依稀映村坞　城南即公所居城南韦杜也　王粲七释浑沌淳朴　邴原传以仆为西家愚夫耶　曹植诗借问谁家子　诗有酒湑我　陶潜诗当复如此不　嵇康书浊醪一杯赵曰杜陵之樊乡有樊川而潏水则自樊川西北流经下杜城诗云展席俯长流岂其居当此地耶　卢谌诗平陆引长流】清风左右至客意已惊秋巢多众鸟鬭【一作喧】叶宻鸣蝉稠苦遭【一作道】此物聒孰谓【陈作语】吾庐幽水花晚色静【樊作净】庶足充淹留预恐樽中尽更起为【去声】君谋【清风以下承暑气薄　此叙夏时景物而并及劝饮之意杜臆此物聒承蝉鸟反言以见其幽晚色静又作转语文有顿挫之致　此章两段各十句　诗穆如清风江淹诗晨飚自逺至左右芙蓉披　江总诗丝传园客意　江淹诗春意秋方惊　陶潜诗众鸟相与飞】
　　【孙绰诗湛露洒庭林宻叶辞荣条　潘岳诗鸣蝉厉寒音　汤僧济诗此物今空传　郭璞江赋千类万声自相諠聒　陶潜诗吾亦爱吾庐　何逊诗水花披末落古今注芙蓉名荷华一名水花杜臆水花言静犹诗言静女形容有致谢朓诗瑶池暧晚色　楚辞蹇淹留而无成　陶诗罇中酒不燥】


　　杜诗详注巻三
　　钦定四库全书
　　杜诗详注巻四
　　翰林院编修仇兆鳌撰
　　天育骠【匹妙切】图【英华作图别本作骑去声】歌【鹤注此当是天宝末年作　洙曰天育马廐名据唐志总十二门者为二廐一曰祥麟一曰鳯苑其后但増八坊八监亦无以天育为廐者当是云天子所育之马而已　今按骠疾走也骠骑犹云飞骑东方朔传骠骑难诸汉有骠骑将军之号又唐贞观间骨利干所贡马十匹尤骏太宗各为制名其六曰飞霞骠】
　　吾闻天子之马【艇斋诗话作天马之子】走千里今之画图无乃是是何意态雄且杰騣【从赵作騣别作骏】尾萧梢朔风起毛为緑缥【普沼切英华作骠】两耳黄眼有紫熖双瞳方矫矫【一作矫然】龙性【一云矫龙性逸】含【蔡云东坡书作含英华同一作合】变化卓立天骨森开张【前记画中之马　首提天子之马此图为天育设也騣尾以下皆写其意态之雄杰　穆天子传天子之马走千里胜猛兽　天马子见西域传　庄子齐景公好马命使善画者图之访似者期年不得　慕容廆传雄杰有大度　騣马鬛也刘恢诗络首纒騣尾养以甘露刍　顔延年赭白马赋垂梢植发　萧梢鬛尾揺动之貌虽遇朔风而能竖起也陈师道曰马之良者不怕寒嘶风踏雪愈有精神　夏侯湛笳赋胡马怀夫朔风　尚书中侯龙马赤文緑色郑曰赤文而緑蛇也　説文缥青白色　穆天子传注魏时鲜卑献千里马白色两耳黄名曰黄耳贾谊赋骥垂两耳　相马经眼欲得高眶欲得端光睛欲得如悬铃紫熖　赭白马赋双瞳夹镜两协月　诗四牡矫矫介之推龙蛇歌有龙矫矫　五君咏龙性谁能驯　刘琬龙赋变化屈伸　蔡邕庾侯碑英风发于天骨袁宏传天骨秀朗　开张二字见出师表马援铜马相法膝本欲起肘腋欲开】伊昔太仆张景顺监【平声一作考】牧攻【一作収一作神】驹阅清峻遂令【平声】大奴字【胡仔云东坡作字英华作守】天育别养骥子怜神骏【一作俊】当时四十万匹马张公叹其材尽下故独写真传世人见之座右乆更新【次叙画马之由　再提太仆监牧盖图起于张公也　朱注简阅唯取清峻恶凡马之多肉耳　字于天育者羣马也别养骥子者骠骑也四十万指羣马独写真指骠骑　扬子云箴伊昔唐虞　赵曰唐兵志监牧之制其官领以太仆今公诗所谓太仆张景顺乃开元时人旧注作张万岁是贞观时人误　又曰张说陇右监牧颂徳碑序开元元年牧马二十四万匹十三年乃有四十三万匹上顾谓太仆少卿监牧使张景顺曰吾马繁育君之力也对曰帝之力也仲之令也臣何力之有　周礼夏官廋人掌教駣攻驹注攻驹乗其蹄齧者闲之二岁曰驹三岁曰駣魏志常林节操清峻　前汉昌邑王传使大奴以衣车载女子注大奴奴之尤长大者也胡震亨曰大奴张景顺之牧马奴耳赵注指王毛仲毛仲父坐亦虽尝没为官奴然是时正以霍国公领内外闲廐景顺乃其属也岂得称为大奴令之守天育乎杜诗博议郄昂马坊颂碑云唐初得马于赤岸泽令张万岁傍陇右驯字之作字天育亦通列子字孕常时　唐六典诸牧监掌羣牧孳课之事凡马有左右监以别其麄良细马之监称左麄马之监称右据此则别养骥子乃另为一处与字天育不为重复矣　梁元帝答齐国骧马书价匹龙媒声齐骥子　世説支遁好养马或问之曰贫道重其神骏梁简文咏美人看画诗可怜俱是画谁能辩写真　后汉崔瑗有座右铭】年多物化空形
　　影呜呼健歩无由骋如今岂无腰【于皎切】褭【奴了切】与骅骝时无王良伯乐【音洛】死即休【末乃抚图兴叹盖伤知马者难逄而自慨不遇也　曰多年物化知作诗时去开元间逺矣　此章前二段各八句末段四句収　庄子其死也物化　曹植诗形影忽不见　乐府申舞歌健歩哺谁当吾　瑞应图腰褭神马与飞同明君有德则至应劭曰赤喙黒身一日行万里　水经注桃林多野马造父于此得骅骝　王洙曰鲁国黄伯仁龙马颂逾腰褭之体势逸飞之高踪兼骥騄之美质逮骅骝之足双　欧阳氏曰王良善御伯乐善相马　王良赵简子时人天文有王良星盖因人以取名耳　史伯乐名孙阳尝过虞阪见驾盐车马曰此良马也取而试之果然又有鬻马者三日不售伯乐去而眎之囘而睨之明日其价三倍后汉书章怀太子注伯乐秦穆公时人善相马　赵曰韩退之文世有伯乐然后有千里马千里马常有而伯乐不常有意本于若】
　　骢马行【原注太常梁卿敕赐马也李邓公爱而有之命甫制诗　黄鹤编在天宝十四载】
　　邓公马癖人共知初得花骢大宛【于爰切】种【上声】夙昔传闻思一见牵来左右神皆竦雄姿逸态何【自由切】崒【昨没切】顾影骄嘶自矜宠隅目青荧夹镜悬肉騣【荆公改作騣旧作骏】碨【乌罪切】礧【力罪切】连钱动【此言质相之不凡就初见时写骢马　卢注顾影骄嘶其逸态也夹镜连钱其雄姿也　晋书王济解相马又甚爱之杜预常称济有马癖　唐太宗常所乗马有名玉花骢者眀皇杂録上所乗马有玉花骢照夜白　汉西域传大宛国多善马嘺山上有马不可得因取五色牝马置其下与集生驹号天马子　古诗夙昔梦见之　南史萧诃曰千闻不如一见　顔延年赋弭雄姿以奉引　梁景王七要逸态之赤骏足之骊龙　崒耸然出羣也西都赋岩峻崒　束晳赋退顾影以自怜相马经有盻影而视者　陈何处士诗别处马新骄呉均诗天曙马争嘶　西京赋猛毅防髵隅目高匡注隅目目有角也　西都赋琳珉青荧青荧言色青而有光荧也　顔延年赋双瞳夹镜　旧唐书开元二十九年三月滑州刺史李邕献马肉騣麟臆　杜田补遗东坡云予在岐下见秦州进一马騣如牛项下垂胡侧立倾倒毛生肉端蕃人云此肉騣马也乃知骢马行肉騣碨礧当作騣梦弼曰碨礧谓肉騣突起连钱谓马文防缀　海赋碨礧山垄何逊诗碨礧冲波白　尔雅注马色有深浅斑驳如鱼鳞今连钱骢也北史杨休之传有触籓之羝羊乘连钱之骢马　梁武帝诗金络饰连钱】朝来少【草堂作少一作乆】试华轩下未觉千金满高价赤汗微生白雪毛银鞍却覆香罗帕卿家旧赐公取之【一作能取一作有之】天廐真龙此其亚昼洗须腾泾渭深夕【荆作家一作朝一作晨】趋可刷幽并【平声】夜【此言才力之特殊就初试时写骢马　流朱汗而被银鞍此见其高价昼泾渭而夜幽并此见其真龙　陶潜诗华轩盈道路轩轩车也韩子马似鹿者值千金西域传武帝遣使持千金请大宛善马未满价言不止千金国语一旦而马价十倍东观汉记武帝歌天马霑赤汗今亲见其然　相鹤经茸毛生色雪白　周正诗银鞍耀紫缰　王容歌】
　　【香罗鸣佩　卿家指梁氏天廐言御赐　周礼凡马八尺以上为龙庄子叶公非好真龙也　赭白马赋旦刷幽燕画秣荆越张説陇右监牧颂朝刷阆风夕洗天泉】吾闻良骥老始成此马数年人更惊岂有四蹄疾于鸟不与八骏俱先鸣时俗造【七到切】次那得致云雾晦防方降精近闻下【去声】诏喧都邑肯使【一作知有】骐驎地上行【末言竒材当得大用乃借马以颂李　老更惊大器晚成八骏鸣可充君驭云雾降其生不偶诏都邑见知于朝也此章三段各八句转韵　应玚愍骥赋愍良骥之不遇兮　曹孟德诗老骥伏晋书慕容皝有骏马四十九岁而儁逸不亏皝曰此马见异先朝　金石録唐太宗有白蹄马纯黒四蹄俱白　穆天子传八骏曰赤骥盗骊白羲逾轮山子渠黄骅骝騄耳　何承天诗贾勇尚先鸣　曹植诗时俗多所拘　造次见论语　楚辞云雾防兮日防晦班彪王命论震电晦暝有龙蛇之怪杜修可曰瑞应图龙马者河水之精春秋考异记地生月精为马月数十二故马十二月而生　前汉田叔传汉下诏　潘岳诗总总都邑人　朱注战国策世无骐驎騄駬王之驷已备矣鲍彪注字书不载骐驎玉篇云骐驎马黒脊亦不言良马尔雅翼麒麟善走故良马亦名为骐驎　易牝马地类行地无疆】
  </div>
  <div class="pagination">
   <a href="杜诗详注_page3.html">
    上一页
   </a>
   <a href="杜诗详注.html">
    1
   </a>
   <a href="杜诗详注_page2.html">
    2
   </a>
   <a href="杜诗详注_page3.html">
    3
   </a>
   <span class="current-page">
    4
   </span>
   <a href="杜诗详注_page5.html">
    5
   </a>
   <a href="杜诗详注_page6.html">
    6
   </a>
   <a href="杜诗详注_page7.html">
    7
   </a>
   <a href="杜诗详注_page8.html">
    8
   </a>
   <a href="杜诗详注_page9.html">
    9
   </a>
   <span>
    ...
   </span>
   <a href="杜诗详注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
