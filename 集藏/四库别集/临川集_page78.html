<!DOCTYPE html>
<html>
<head>
    <meta charset="UTF-8">
    <title>临川集 - 第 78 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 78 页/共 155 页</h1>
    <div class="content">
　　臣伏奉手诏，欲留臣京师，以为论道官，“宜体朕意，速具承命奏来。”臣才能浅薄，误蒙陛下拔擢，历职既久，无以报称，加以精力衰耗，而咎衅日积，是以冒昧乞解重任，幸蒙圣恩，已赐矜允。而继蒙恩遣吕惠卿传圣旨，欲臣且留京师，以备顾问。臣窃伏惟念父子荷知遇，诚不忍离左右。既又熟计论道之官固非所宜，且以置之闲地，似为可处。陛下付托既已得人，推诚委任，足以助成圣治。臣义难以更留京师，以速官谤。若陛下付臣便郡，臣不敢不勉。至于异时或赐驱策，即臣已尝面奏，所不敢辞。伏望圣心特赐矜察，臣无任感天荷圣激切征营之至。伏取进止。

　　【辞仆射札子三道】

　　臣伏奉制恩以提举修撰《经义》了毕，特授臣尚书左仆射兼门下侍郎加食邑实封，承命惶怖，已曾面辞，宣喻稠叠，未垂听允。伏念臣特蒙陛下知遇任使，实以稍知经术。叨尘非一，每愧无功。更以训释微劳，过受褒迁殊礼。格之公论，孰以为宜？况在私诚，尤难安此。伏望陛下俯昭悃忄，特赐哀怜，追还误恩，以保危拙。谨具札子陈免以闻。

　　【二】

　　臣近具札子辞免恩命，伏蒙圣慈特降诏书不允者。区区所陈，备出肝膈。重烦睿训，以惧以惭。伏念臣蒙恩自外召还，复得与闻政事。智衰耄及，筋力弗支，仰惟骏德之日跻，深惧薄材之难副。虽未敢以妨贤自弛，顾岂宜以非分妄迁？赏浮于劳，实累国体，岂惟私义所不敢安。伏望圣慈深以保全臣子为念，早赐追还成命，以允中外论议之公。谨再具札子陈免以闻。

　　【三】

　　臣近累具札子辞免恩命，伏蒙圣慈特降诏书不允者，睿训丁宁，岂宜逋慢？顾惟恳款，实有可矜，干忤天威，良非获已。伏念臣出于孤远，遭值圣时，弱力而重任，薄功而厚享。夙兴夜寐，深惧颠齐，岂敢非分，更叨殊奖？且方陛下发明经术，启迪人材，而臣偶以乏人，遂当器使。遗经残缺，既不易知；圣学高明，又难仰副。虽已强颜应诏，实恐难以颁行。岂意天度，包荒藏疾，褒崇奖励，在所难胜。隆儒尚学，诚陛下盛德；量能知分，亦臣之私义。伏望圣慈俯照诚悃，以其终难昧冒，早赐追寝误恩。谨三具札子陈免以闻。

　　【乞宫观札子五道】

　　臣某顷被召还，复污宰司。行以亢满易隳，事以衰疾多废。幸蒙恩释重寄，尚兼将相之官。自惟忧伤病疚之馀，复当辞剧就闲之日，过叨荣禄，非分所宜，黾勉方州，亦将不逮。故因赐对，辄预奏陈。俟到江宁，须至上烦圣虑，乞以本官外除一宫观差遣，于江宁养疾。过蒙眷奖，喻以毋然，非臣糜殒所能仰称。而臣自离阙庭，所苦日侵，目眩头昏，背寒膈壅，加之喘逆，稍劳辄剧。若非蒙恩许免藩任，且令休养，即恐瘳复无期。辄敢昧冒天威，具陈前日悃忄。伏望陛下特垂睿听，俯亮愚诚，早赐矜从，使得宁济。即异时稍堪驱策，誓复罄竭疲驽。臣无任。

　　【二】

　　臣某近输悃忄，仰丐恩怜，干忤天威，方怀忧畏。伏蒙圣慈特遗使人赏赐训敕，谕以至意。抚存顾念，逮及存没。负荷恩德，无以胜任。瞻望阙庭，唯知感涕。然臣之恳恳，实有可言。伏念臣抱疾以来，衰疲浸剧，若黾勉从事，必不能上副忧勤，而应接之劳，适足以自妨休养。又地闲禄厚，非分所宜。圣心虽示优容，臣终难于叨昧。伏望陛下俯垂烛察，早赐矜从。他日苟获夷瘳，馀年敢辞驱策，臣无任。

　　【三】

　　臣某比因冯宗道还阙，已具输区区蝼蚁之情。继蒙抚存，曲赐训谕，臣诚惶诚感，已具表称谢以闻。窃惟天慈终始眷怜，故欲赋以厚禄，示以优礼，不然一州之守，岂忧付属乏人？臣忧患馀生，加之疾病，喘焉朝夕，难冀久存。陛下所以爱臣，何啻天地父母。令臣多尸廪赐，重贻亢满之殃，岂若赐以安闲，使有宁瘳之福？伏望深垂简照，早赐矜从。他日旅力复可驱驰，敢不致死以图报效。臣无任。

　　【四】

　　臣某备位七年，初无分毫绩效，以病自列，获解繁机。而误恩曲加，宠禄并过，岂臣庸朽所可堪任？况自涉春以来，众病并作，气满力惫，殆不可支。其势如此，以尸厚禄，则有食浮之忧，以任州事，则有官旷之责。计臣之分，无一可为。故愿乞其不肖之身，体养岁月。而玺书继至，训敕加严。虽陛下示眷奖之意始终不渝，而臣窃自度量，终难黾勉，以称万一。彷徨，不知所言。辄复干冒天威，期于得请而后已。伏望陛下深垂简照，早赐矜从。他日若获宁瘳，顾虽晚节末路，尚知补报，惟所驱策，岂敢辞免。除已具表，谨具札子陈乞。臣无任。

　　【五】

　　臣某近四上表，乞以本官外除一宫观差遣。伏蒙圣慈特降诏书，不允所乞，仍断来章。蝼蚁之微，频烦宠谕。臣之恳诚，已具累表，愚衷激切，终冀矜从。伏念臣荷国厚恩，未报万一，若非疾苦不能任事，岂敢数违训敕，以自取逋慢之诛？但以病势日增，虽外视形色若无甚苦，而神耗于中，力惫于外，一有动作，即不可支。思虑恍然，事多遗忘。以此居官，岂能塞责？且一方之任，非独簿书狱讼在所省察，至于儆戒盗贼，辑安兵民，责在守臣，事实至重。此岂精神衰耗、体力疲惫之人所可堪任，伏望陛下加惠留听，察其所请出于诚然，早赐开允，则非独于臣私分得以自安，亦于陛下任使之际，无旷官废事之悔。臣愚不胜至愿，谨复具札子陈乞。臣无任。

　　【求退札子】

　　臣伏奉手诏，令臣二十三日入见。臣明日当入见。然臣之恳款，具如前奏所陈。匹夫之志，有不可夺。实望圣慈，必赐矜从。

　　【已除观使乞免使相札子四道】

　　臣某衰疾疲曳，难于自力，干天听，至于三四。逋慢训奖，罪当诛殛。伏奉敕命，就除观使，俯从燕安之愿欲，犹假非分之名器。鸿慈覆载，不啻天地。感激涕泗，无言以谕。然以将相之禄，养疾于田里，历选近世勋贤，未有若斯比例。臣愚无状，绩效不昭，欲以何名，敢此叨昧！且臣蒙陛下识拔，序之群臣之右，当以粗知分义，为异庸人。今若以衰残向尽之年，贪非所据，岂不自隳素守，而仰累陛下知人之明？伏望圣慈察臣累奏，许以本官充使，于江宁府居住。冀蒙瘳复，终誓糜捐。所有敕命，臣未敢祗受。除已具表，谨复具陈乞以闻。干忤天威，臣无任。

　　【二】

　　臣某伏奉诏书，不允所乞。祗荷圣训，丁宁备至，非臣庸朽所可堪称。伏自惟念臣以疾病，不胜从事之劳，而欲自休养，退归田里，乃分之宜。尚恃眷怜，私窃自恕，而求以本官食宫观之禄于外，于臣之义，愧负已多。而陛下乃欲使之兼将相之重而处于此，虽仰戴恩德，为至厚矣，而臣历选前代，近至本朝，所以宠待勋旧之臣，无有斯比。况臣久尸重任，绩效不昭，岂可度越前人，有此叨据？是且上亏陛下名器不以假人之道，下伤愚臣知止之义。伏望特垂睿听，早赐允从，则非独于臣私分得以自安，亦于天下公论为协。除已具表。谨复具札子，陈乞以闻。臣无任。

　　【三】

　　臣某近以恳诚上干天听。伏蒙圣慈特降中使，赉赐诏书，仍断来章。臣以朴愚，久逋明命，罪谴之及，所不敢辞。而陛下加惠宽矜，慰喻备至。仰荷天地厚恩，非臣殒越所能报称。然臣之恳恳，亦累具闻。分义既所难受，臣亦何敢自已。窃惟人君之御臣，以其任隆而责重，故委之高爵重禄而无难；人臣自度其智力足以胜任而塞责，故受其高爵重禄而无愧。此上下所以两得而能治安也。今臣既以疲<疒尔>退归闾里，尚恃陛下眷存，谓其尝预政事，有夙夜之微勤，故敢求以本官食宫观之禄于外，已于理分为所非宜。而陛下乃疏误恩，使兼将相之重。臣愚不肖，病不任事。顾于陛下励精求治之时，不能自力以裨补万一，而坐尸名器如此其厚；人臣之出力赴功，方任隆责重而有勋劳者，陛下将复何以处之？此臣所以不敢也。臣若苟贪，仰副训敕而不知虑此，则非独于臣私义无以自全，亦于国家大体所损非细。故复冒昧期于得请而后已。伏望陛下始终念察，早赐听许，则非独臣为幸。臣无任。

　　【四】

　　臣某近再以恳诚，上干睿听，逋慢明训，方虞谴谪。伏蒙天慈特差臣弟某赉赐诏书，不允所乞。传谕德意，抚存备厚。仰荷天地至恩，捐躯陨首，无以上报。伏自惟念臣以衰病无劳之身，得请于外，虽能为上陈力，任一方之寄，以忝将相，尚为非分。况今蒙恩宽假，得就燕闲，岂可坐而尸此，以养こ田里之中？此臣所以不敢忘止足之义，而自取辱殆也。所怀恳激，已具累奏。虽陛下申加奖励，恩德有隆，而愚臣窃自揣称，终无可以叨昧之理。伏望陛下俯垂闵察，早赐开允，则非独臣为幸甚。除已具表，谨复具札子陈乞以闻。臣无任。

　　【宣谕苏子元札子】

　　臣适已见苏子元具宣圣旨，然兵事贵速，忧在失时，恐子元往不如期。邮行之疾，亦恐子元道路偶或有故稽留，则无及事。臣愚谓宜递中赐郭逵等札子，更录付子元，令申喻曲折。 
　

　




　

　
●卷四十五
◎内制（册文、表本、青词）
　　【郊祀昊天上帝册文】

　　伏以眷命作邦，百年于此。蒙休承福，外内用宁。施及冲人，嗣膺历服。燎有典，称秩惟时。

　　【郊祀皇地册文】

　　伏以大报于郊，有典咸秩。厥作成物，配天同功。合食泰坛，义存一体。猥以冲眇，绍休前人，承昭事，不敢不察。

　　【郊祀配帝太祖皇帝册文】

　　伏以命于帝廷，肇造区夏。扫除僭悖，人以永宁。陟配天郊，实存旧典。灵承圭荐，其敢忘初。

　　【朝享景灵宫圣祖大帝册文】

　　伏以灵德在天，实基皇命。降依下土，临况后人。方以眇躬，进承郊庙。神游所御，献享惟时。庶几顾歆，永有蒙赖。

　　【朝享仁宗皇帝册文】

　　伏以体道迈德，宠绥臣民。休嘉垂延，燕及于后。肆以寡昧，获承郊宫。馈有仪，敢忘用旧。

　　【朝享英宗皇帝册文】

　　伏以灵德美行，实兆初潜。神民所歆，宝命自至。祗绍考服，循而弗改。用谧土宇，以诒冲人。登新宫，历兹嘉月。燎有旧，享惟时。

　　【皇后册文】

　　维熙宁二年，岁次己酉，四月丁酉朔，二十六日壬戌，皇帝若曰：自昔有天下，必择建厥配，以承宗庙，以御家邦。肆朕受命，奉循前烈，考慎典册，以祈协于神民。咨尔向氏，懿柔淑恭，旧有显闻，肇功惟祖，弼亮帝室。流德之泽，覃延后嗣，是产硕媛，比贤姜、任。越朕初载，来嫔藩邸，盥馈在中，率礼无违。以至嗣服，祗承内事，斋明夙夜，罔有旷失。宜崇位号，表正宫庭。今遣摄太尉、推忠协谋同德佐理功臣、枢密使、光禄大夫、检校太傅行尚书刑部侍郎、上柱国、东平郡开国公、食邑五千户、食实封一千户吕公弼，摄司徒、朝散大夫、右谏议大夫、参知政事、护军、太原郡开国侯、食邑一千一百户、赐紫金鱼袋王，持节册命尔为皇后。夫惟兴王，厘厥士女，咸自内始，达于四海。朕克勤，人用弗怠。朕克俭，人用弗奢。朕克正，人用无敢侧颇僻。尔励朕相，乃济登兹。於戏，匪初惟艰，惟慎厥终。尔忱念兹，朕以永享天禄，尔亦豫有无疆之福，岂不韪哉。

　　【先天节皇帝谢内中露香表】

</div>
    <div class="pagination">
<a href="临川集_page77.html">上一页</a><span>...</span><a href="临川集_page73.html">73</a><a href="临川集_page74.html">74</a><a href="临川集_page75.html">75</a><a href="临川集_page76.html">76</a><a href="临川集_page77.html">77</a><span class="current-page">78</span><a href="临川集_page79.html">79</a><a href="临川集_page80.html">80</a><a href="临川集_page81.html">81</a><a href="临川集_page82.html">82</a><a href="临川集_page83.html">83</a><span>...</span><a href="临川集_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
