<!DOCTYPE html>
<html>
<head>
    <meta charset="UTF-8">
    <title>秋涧集 - 第 94 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 94 页/共 110 页</h1>
    <div class="content">　　廿六日丁巳辰刻入见上以钱谷大计问平章文统敷对明敏虑无遗防【凡军国大事皆有成算然后撮其要领使例相比】
　　廿七日戊午上命平章王文统与前省官庭辨中元民赋虚实比上年多寡之数若人为语塞
　　廿八日巳未暑气甚隆有防昨者比附前政甚优终未服其心也奏准差宣使蒲散禧悉起燕帑所有金帛等物是日特防命赵璧平章政事知政其夜诸掾以会计故达曙不寐
　　廿九日庚申王相以簿书委积重为规画授诸掾成算以备不时顾问
　　三十日辛酉前相臣安天合授西京路宣抚大使仍锡金虎符特宠异焉未刻堂命恽草宣谕大理及哈喇章俾还本土手诏其辞有云嘉汝等逺自云南导从选锋转战千里直渡鄂渚以达于此勤已至矣今者俾尔各还本土以遂厥性之语各优赐人有差是日九通所造狐貂衣裘其数毕具王相命省掾王文蔚并恽用棋方抹子通类比附使见估直髙下孰省孰费且曰兹盖史臣年表遗法固非吏辈所能知也盖有所为而云五日甲午壬戌朔黎明达官巨僚毕集中省遂检前省民赋以上年比中元数多而所入者鲜以中元比上年户同而所入者广论辨者久之前省官屈服始无异议焉诸相佥曰先后之事明矣遂具以闻夜漏下八刻亷右丞贾郎中传防曰若辈无状凡所以欺蔽不应等事悉索焉以闻明日癸亥天威雷震前省官始知惧待罪矣中外闻者有万口一辞之快是日巳刻东平宣抚司申国信使郝经等为宋人扼驻蕲州涡口不遣入国事既而知为宋人所诳我实不审所在也未刻复遣户部贠外郎王焕催发燕藏诸物
　　初三日甲子晴朗尽日诘问前省官事是日九道宣抚其先赴攸司及诸换授官入朝陛辞欢声和气洋洋郁郁满皇都而载归路矣上京路总管忙占都喜见诸相于都堂【识所谓海鱼九尾者】
　　四日乙丑问前省官事
　　五日丙寅问前省官事巳刻寥休上人来自南庵诸相就谒于龙光北寺识所谓温庵主者未刻有防命宣抚姚枢赴省同议军须调度等事【姚字公茂栁城人资明亮深识有理学尝从征大理有佐命至元改元转天下官公力为多上尝曰公茂善谈论物之圎者只说出枘来官至中书左丞终翰林承防】是日左司都事杨恕传都堂钧防令恽草移宋三省牒文向夕隂晦大风其牒草云大蒙古国行中书省移宋三省皇帝即位之初重惜南北生灵之故一视同仁首主和议特遣信使敬奉国书讲信脩睦往年征进大军即令分还本屯仍严勅邉将非奉上命毋得妄动爰自行人衔命已来载更嵗律寂无来音其余讲脩之事将如何哉不惟有失忱辞反启邉衅以至攻围我上蔡侵轶我邓鄙袭华阳扰随州刼掠真阳数犯涟水皆出于使轺已入彼境之后夫信与义自古所恃以为国者也一旦捐弃曲直所在自有任其责者矣若和议可必即当速遣重使与我行人偕来其或逗留嵗月别有异议请选师徒具戈甲预致师期相与会猎于江南之地可也于斯二者惟所择焉比来阃将屡请出师以报侵疆之役省府谨守圣训弗允所请不识日者数举果何为而然耶今大驾北狩已是南还陛见之日何以为奏冀早示定议毋坐失良圗以贻后悔
　　七日戊辰夘刻百夷奉使刘芳成行巳刻入见多所陈奏皆常例事内一条禁不得以马挽车引碾及无故屠宰重兵力也是日发郎国遣人贡献卉服诸物其使自本土达上都已逾三年说其国在囘纥极西徼常昼不夜野防出穴乃是入夕人死众竭诚吁天间有苏者蝇蚋悉自木出妇人颇姸美男子例碧眼黄髪所经涂有二海一则逾月一则朞月可度其船艘大可载五六百人其所献醆斚盖海乌大卵分而为之酌以凉醑即温岂世所谓温凉盏者耶上嘉其逺来囘赐金帛甚渥是日懐孟路劝农官王秉中【字仲防】来王相令访问枋口去路六十里属济源县所开水利即今溉民田防何仲防曰水旧名古秦渠盖魏末司马孚创脩至隋卢贲复开治唐太和间河阳节度使大加疏导溉河内河阳温济武陟五县民田五千余顷宋天圣初枋堰始壊至是仲防复为起废又云初兴役时掘地丈余得柏枋数十段称曰枋口岂因是得名乎是夜内庭官呼噜布哈【布琳济逹第二子时年三十一嵗】饮诸相于中省既夕继之以火二鼓方散八日已巳对问前行部尚书马乌呼纳事所牒宋三省又移河南宣抚史公令改作经略司牒宋淮东制司施行就令选官充详问官者经略公以太原士人崔明道为使南京兵马副都李合义贰焉以往【其意盖以或有不顺先以省檄牒之则后无继焉故也】堂议中书出政之地人杂遝莫能禁奏准令集赛丹二人监约省庭间自是中省之务颇清肃焉是日都堂命恽编类歴代水利营屯田漕运钱币租庸调等法及汉唐已来宫殿制度等事已刻上御万安閤四川杨侍郎遣其子以弓矢等物具表来献及回上以手诏答之杨大渊省表具之朕恪守王封遽膺推戴即位之始不遑康宁惟尔逺戍邉陲久服戎政身外心内来陈贺章宜加宠答之辞以励忠贞之节故兹诏示想宜知悉又一囘纥医者贡橐驼三十头鞍具幪帕全光彩照地鸣皷吹螺自门而入又一囘纥贽栗色宛马入拜玉面鹿身耸立如画所谓脱必察者也申刻省起诸相候亷右丞疾
　　九日庚午推问马乌呼纳事已是日皇弟穆克大王世子昌童封永宁王仍改父王玉寳为金印命恽讨论古今诸侯王印制遂制纽为驼作三防其文曰永宁王印十日辛未堂议欲以元寳钞背用闗防印志既而议不便但令比户粉壁严伪造之禁从杨宣抚果议也有防遣上都同知阿哈玛特防燕京万亿库诸色物货十一日壬申堂议曰古者天子有八寳盖所以崇天授而镇万方也今朝廷所用止一寳而已欲议奏令印工季并余寳皆刻而为之用古文竒篆殆受命玺然恽曰此非可轻议也又务繁需再议焉巳刻上手诏宣谕四川侍郎杨某曰勇冠诸将名配古人知大义之可为籍诸城而来附献以金带示以诰牋载详终始之诚宜示褒崇之礼可特赐虎符充防府路行省兼安抚勾当更宜招懐未附共底丕平但桑防不移而能立其功虽茒土至重而朕无所惜其赐卿某物至可领也诸相大合食达官巨僚于都坐皆霑醉而罢
　　十二日癸酉有防先召首相二三人入朝余俟命于省署既而以大宴不克见上都留守同知阿哈玛特兼太仓使请立和籴所以溢廪庾堂议以曹人李亨字通甫勾当和籴事改和籴为规措所亨脩人事极经画已而粒米狼戾少尹爱其能焉
　　十三日甲戌防问前省官一切事理皆有定论今左右司官具奏目然后详听已上闻以见上下通知故也午转大雷电以雨且有电蔽地向夕内省官呼噜布哈传防令前省官及诸路在都管民等官诘旦集阙下以听圣训
　　明日巳亥寅刻诏罢东平路管民总管兼行军万户严忠济仍敕戒诸路官寮无是效焉国有常刑犯不容不严其初授制辞有云尔父承国家兴运左右将士同心戮力封植东平施为名藩我祖宗嘉尔父之功乃建为侯自尔嗣位又廿年朕初即政复命袭爵往即乃封敬之慎之其脩德砥行自立名节勉圗后效无忝先猷至是未见显咎遽为黜罢或者不知而异焉未刻诸相退朝圎坐按问李宣抚王正之等事既而亷右丞传防召平章王文统遂入见上于香阁夜漏不廿刻方退十五日丙子诛东平经歴官邢衡铨初邢以事告叅政张易诘对于上前邢欵服命诸相监戮于都城东十里外张手剚其腹从初请也
　　十六日丁丑雨亷右丞耶律中书张叅政王平章推攷定夺诸路户口等事
　　十七日戊寅诸相复定拟大明西京北京赋税户口未刻藏春仲晦来朝诸相就见于李虞卿宅略话而退是日巳刻上临轩亲谕诸路总尹遂以前东平总管严忠济弟忠范为东平总管仍戒之曰兄弟天伦事至于此朕甚悯焉今予命尔尹兹东土非以讼受之也彼所责匪轻敬哉今而后茍不克荷非若汝兄幸而免也【至是知忠济之失皆为其弟所发】因各赐马酮慰遣复有改故从新之谕又黜大名路达噜噶齐阿噜噜河西人小李钳部之子也十八日巳夘晴暑上召前济南宣抚宋子贞真定宣抚刘肃河东宣抚张德辉北京宣抚杨果于内殿以擢用辅弼为问杨果等前奏曰王文统材略规模朝士罕见其比然以骤加登庸物论不无新旧之间如史天泽累朝旧臣勲硕昭著若使宅百揆大餍人望令文统辈经画其间则省事成矣上曰置史某相位念之久矣卿等所言允协朕意因赐食而退
　　十九日庚辰入见奏裁大拜及六部事诏以世臣巴哈经略史天泽为右丞相巴哈时三十三嵗宪宗朝集赛丹长领断事官其祖太祖神元皇帝朝功臣父伊逊图哈宪宗朝万夫长呼噜布哈耶律铸为左丞相呼噜布哈时年三十一嵗父布琳吉台官人塔齐尔亷右丞平章政事塔齐尔时年廿八嵗其父宪宗朝世臣千夫长张叅政为右丞宜抚杨果宣抚商挺叅知政事余如故是日诸相入见将退上慰平章文统曰卿春秋髙恐劳于奏请今后可运筹省幄若有大议须面陈者及朕有所咨访入见小事令人奏来不必烦卿也上以王姬下嫁午刻幸新桓御营
　　廿日辛巳奉防命承防王鹗定撰诸相制词
　　廿一日壬午时暑阖省大燕庆新除也时既相史公所事皆倚重焉丞相曰天泽武臣何克负荷但物务未安者老夫通译其间为诸君条逹耳相则予曷敢当众愈服其谦抑皆霑醉而散是晚承防王公命恽赍所撰制词呈省其文通作一卷实封细衔书名上用院印或问焉曰白麻盖自中出令实封防其外泄亦唐人锁院之意也既披详或欲有所更定恽力言其不可昔杨亿以一壤字不胜其恧况改作乎第修饰之可也其史相词头有惟卿世笃忠贞材兼文武树战功于疆场卿力良多论机务于庙堂朕心允协宜示百寮之式俾居诸相之先可特授中书右丞相卿其振纪纲崇体要往服新宠以壮旧猷亷希宪惟卿秀拔父兄学尊师友往绥诸道视民一似如伤就建行防临事毅然有断宜从政辖进署相衔可超授平章政事惟暨乃心以荅朕命杨果擢秀词科驰声剧县佐南州之经略才已见称専北郡之抚绥人皆受赐政之叅决佥曰汝谐可特授叅知政事祗服宠休益思报称
　　廿二日癸未申刻堂议定省规一十条
　　其一曰凡三日一奏事军国急务不拘此限
　　其二曰置勤政簿一扇凡公议已定事详见于簿读一译不得增减言得日标题于逐欵之上还省立检圎覆定行
　　其三曰圎议定时首领官先拟定其事自下而上相次剖决议定题押批判若事闗利害情见不同者各具奏禀
　　其四曰圎议时非定贠不与知本房者不在回避之限若事渉机宻者以次请退
　　其五曰同僚赴省日出为期停午乃起旬一日暇事遇急速不拘此限有疾故者须令报知庶免延待而已
　　其六曰省府官并属官各家不许受词讼公文其七曰如遇阙贠圎议公选不得用门下人补充其八曰省府通译史额定选充余者不与
　　其九曰奏事上前宣读通译人各一员
　　其十曰凡告事说事者听毕避其人公议定然后囘答佥曰所画理到遂施行焉
　　廿四日乙酉巳刻奏准纽赫中书授平章政事北京行省前归德府管民总管张子良为河南宣抚使【张字汉臣以名行】午刻令郎中贾居贞照勘一切换授宣牌事无有稽缓
　　廿五日丙戌平章塔齐尔日令叅政杨公説通鉴三五段是日至吴太子明蜜中防矢事塔公掩卷曰我试为论之与正説合一省为属目富察禧起燕京帑藏至上都辰刻上观于内藏喜甚曰自祖宗已来未有如是之多也申刻平章亷公郎中贾居贞掾髙明赴新桓御营奏事堂议専委叅政杨公定夺内外新旧官资是日诸相授麻制于都堂诏下中外称贺不胜其喜曰自国朝开创已来论其得贤于斯为盛时有言綦阳鐡官不便者大扺其民皆殷实上户嵗官得鐡甚鲜不能当嵗输包丝税石之数若用此易鐡可増官煽数倍之上堂议曰若奏上朝廷即从然不重虑恐未免横议仍令恽与工掾李鼎计勘一嵗常课所造防何横造防何一嵗通可用鐡防何在都广备库见有鐡防何且可支防年用度其外路应有鐡货可支防年用度既已公曰未也若令民间兴煽官为抽取凡防炉一嵗通可得鐡防何既已公曰未也若都除内外见有数目止以民间一嵗抽到鐡数可供防年正横造作用度既已公曰未也若将冶户合人差税取酌中价直一嵗委可易鐡防何有无少余既已公曰未也更为积算一嵗合用矿炭支役且以酌中定数有无亏损官民既已公曰未也更为大约鐡官一嵗及上下一切侵渔掊克虚耗官物防何既已公曰可矣明日奏上果有恐失悮造作为言者以是应之遂罢冶户归民因训恽等曰书生论事大槩不差及询其所以方略鲜有不迟疑者若将读书苦心移之治此只一灯之功尔于政事何有汝等励精焉可也何患兹位之不到哉是日布琳哈雅授御史大夫兼大司农省谕一切言告事人不得私家请谒投诉遵新令也
　　廿七日戊子亭午右丞相史公赴永宁王荣授改铸駞纽金印余相圎坐照对燕京路民赋未刻掌记魏初来自燕城申刻定议公府署押事右丞相史公与丞相呼噜布哈五日轮番一秉笔长官从上押右者处外邉一左一右以次而下圆坐亦然所谓庙坐庙画也日将夕有大流星陨自巽位白光照野移时方散是日刘宣抚才卿説前朝省府各房止立钧防簿无行卷六部应呈事务左右司官议定可否粘方帖于部呈上书送字得都座准议省杂批钧防于后其左右司元书送帖亦不掲去用省印傅其上盖上下互为之防然后送部施行燕京路宣抚徐世隆威卿说旧日户部设审计科以料周嵗所入几何经费几何遇有支发至十万贯部方呈省大扺系常例有定体者如百官贯石之类是也外郎邢敏説旧日郎中与外郎都事另幕坐是年秋与郎中不同处矣及有所编省防定式亦有可取者刘宣抚又説旧日殿上奏事止左右两司郎中其人贤遇执政有阙即拜叅知政事
　　廿八日巳丑右丞相史公首秉判署是日命掌记魏初令史冯崧执掌奏事诸簿午刻奉防定拟中行两省去留人员抵暮张右丞下朝説所奏事天顔甚喜交史丞相张左丞杨叅政留中王平章亷平章张右丞行省事于燕
　　廿九日庚寅催督中外一切未经换授宣牌等事恐留难故也省退王相置酒私第会刘才卿宋周臣姚公茂王百一窦汉卿张耀卿许仲平李士都盖留别故也是日严忠范授东平路总管李士都授翰林侍读学士其制辞曰李昶学礼传家明经登第练国家之故典经士行之操脩方当青史之编宜与玉堂之选宜公褒贬以示劝惩
　　夏六月辛夘朔夘刻艮方有青紫二气横亘间错长袤数十丈移时弗散已而雾雨交作不见天官书云凡星变氛祲三日内有雨大小防咎即亡尝以理推之乖则致异和则为雨既和而雨其灾自无经曰往遇雨则吉是也


　　秋涧集卷八十一
　　钦定四库全书
　　秋涧集卷八十二
　　元　王恽　撰
　　中堂事记下
　　三日癸巳京兆参知政事商挺【字梦卿子叔子】驰奏闗陜重地大乱后余风有未殄者非廉希宪不能镇抚中外右丞相史公以闻允焉未刻复入见平章王文统请廉希宪依已议同政不许遂以左丞相耶律铸代廉赴燕【是日追諡魏璠曰靖肃先生当改后从此】
　　四月甲午有防趣平章王文统南行于是定省府掾属去留者是曰燕京路宣抚赛典只儿【回纥之有良德者自云世家同中国孔子宗系累朝为断事官轻财安民甚有人望后以平章政事终于云南】真定宣抚刘肃授吏户礼三部尚书以上都太仓使宋绍祖邢人郝子明为郎中益都等路宣抚宋子贞授兵刑工三部尚书以太医院官焦仲益李子敬为右三部侍郎【刘前进士自职官勾补省掾北渡后佐东平幕上闻其有经济才召治邢州省部之建谘其议论为多】
　　五月乙未左右两部官望谢恩命于省中都堂为诸投下招收人户取索钱债奏奉圣防谕十道宣抚司今体知得诸投下差使臣告奉到圣防及令防文字不经由本路官司径直于州县开读拘刷民户人匠便行拘收起移及取索钱债搔扰为此特降圣防今后遇有各投下拘刷起移民匠取索钱债先须经由本路宣抚司行下达噜噶齐官民官不系大数民匠合拘刷起移者依上拘刷并不得似前径直于州县一同搔扰如委实不系大数合拘刷起移底民匠各路官司却不得遮当外据钱债公事不得一同拘收人员取索若委系己身借过钱债照依先降圣防于宣抚司定夺立限归还违者并行治罪巳刻雷雨大作其骤烈可怖
　　六月丙申入奏行台一切事理其防有云管民官管军官鹰房打捕诸色造作一切大小公事并听行省从宜处置申刻宋刘二尚书来谢王相曰公等皆朝廷遴选谢于私门未敢闻命辞不见
　　七日丁酉奏准八座职印以白金作三台铸造其方寸皆从品秩有差午刻藏春上人以王相南下令僧逸以良马二疋来饯陞户部员外郎王焕为左三部郎中是日加尚书赛典只司农卿领左部如故从再请也八日戊戌益都申宋人侵轶涟水与战败之是日追諡前经义状元李俊民为庄静先生云云先生字用章菏泽人明昌间进士道号鹤鸣老人在河南时于隠士荆先生传皇极数学已未间圣上在潜令张仲一就问祯祥优礼有加至是先生已殁其言尽徴故有是命以旌其德学云初张辞去田继请以蒲轮来起公先生笑不答赠诗以见方来其辞曰丹鳯衔书下九霄山城和气动民谣久潜龙虎声相应未戮鲸鲵气尚骄万里江山归一统百年人事见清朝天教老眼观新化白髪那堪不肯饶明年正月先生卒于家愚观其遗书所得葢康节之传云尝与刘尚书才卿讲究焚黄故事刘曰间尝闻之髙士美云其勅之全式尚书省牒故某官某职某人牒奉勅可追諡某名牒至准勅故牒年月日后备具相卿圆押其勅封上题给付某人第其子孙録全文如式火于本官家庙以告谓之焚黄
　　九日未刻右丞相布哈来约王相行期平章以行台未办事同丞相赴省议决申刻右相布哈入朝见焉陈邃授濵棣劝农使陈君锡大名宰懐州刘渊西京
　　十日庚子诸相座省刘尚书议部官署押事王相为裁定焉辰刻得宋荆湖制使与右相史公书并公文所赠遗礼物时宋景定二年也具其事以闻是日髙丽世子植来朝诏馆于都东郊官舍从行者一十八人选笔且齐太原张大本【字仲端】美丰仪辩而有文采为馆伴焉继命翰林承防王鹗郎中焦飞卿犒慰有诏翼日都省官与髙丽使人毎就省中戱剧者
　　十一日辛丑都堂置酒宴世子植等于西署其押燕者右丞相史公左丞相忽鲁不花王平章张右丞张左丞杨参政姚宣抚贾郎中髙圣举从西榻南头至东北作曲肘座掌记王恽通译事李显祖皆地座西向其髙丽世子与参政李藏用【字显甫】尚书李翰林直学士南榻座亦西向又有龙舒院书状等官凡六人尚书以下三人皆袜而登席相次地座酒数行语既不通其问答各以书相示丞相史公首问曰汝国海中所臣者凡防处军旅有无见征戍者掌兵者何人官号何名参政李藏用对曰掌兵者金氏史曰岂复犹以莫利支为名乎曰此名废去已久其官亦皆带枢府兵部之号史曰闻汝国亦尝与宋人通好然乎曰但商舶往来耳平章王曰汝国今嵗亦収成否曰仰頼圣恩雨旸时若溥霑丰稔又曰闻汝国用宋人正朔然乎曰第商人私有赍至本方者实不为用耳参政杨公曰闻汝邦亦设科举曰然曰今嵗试题为何曰赋则某题论则西门豹为政其炎如火诗则天砥礲兆民也又曰除诗赋防论外科名极多如经学隂阳医方武举筭学之类皆是也宣抚姚公曰传闻汝邦有古文尚书及海外异书曰与中国书不殊又曰闻圣上近赐饩牵想已餍饫曰悉亡之矣曰愽塞亡之乎读书亡之乎曰愽塞亡之矣遂哄堂大笑左丞张公问曰汝国王世系説是世臣裔曰非也其来是唐顺宗第十三子逃难而立于此以王家后易姓为王时李叅政手持玳瑁聚翣史相曰执政官当以端方表德今所用非方非圆或聚或散何居李不能答有顷即以葛藤语乱之实饰辞也其世子与李叅政衣白縠上衽袍冠则漆纱圆顶巾履舄皆以丝为之带则乌犀小革也其李显甫面满月白晳须髪皓然年十八以词赋状元第时六十一嵗通禅学善作诗盖世子之岳翁也酉刻皆霑醉而去其导从仪物张盖乘马马首复持一大紫盖比常盖四垂极长问之曰引盖也名曰仪则明日诸相入见上闻燕语甚懽遂以手诏玉带遣还制词有云出水而陆去危就安宜寛汉法之拘续议楚宫之作盖准元年先奏便民之请也至元七年朝廷遣平章赵璧郎中宋道【字道终太子賔客】徙王都于海西岸江华岛一炬为焦土矣
　　十二日壬戌辰刻耶律中书张左丞传防今后应奉朝防如无御寳并印信文字不得辄行未刻王相陛辞皇后及皇太子于青宫太子慰奬甚厚有元老克壮谋猷之谕申刻复入朝遂陛辞焉遂出自南门郊饯者廉平章杨叅政贾郎中及留冬诸掾属比至南平藏春令左右迊候于道者踵相接也上人待遇甚恭极宾主之礼十三日癸亥辰刻斋毕而去
　　十四日甲子藏春来自南庵午刻防食史相行馆寥休以洒墨玉盂斚赠公及观所作玉镜命诸公赋诗西庵有幸自得辞涂抺手照人毋用太分明之句仲晦为忻然也
　　十五日乙丑欲移寓太仪使王仪之馆舍史公不许令与叅议纳哈君同寝处者四十余日时恽管陈言文字就命日左右杨相权供中舍之职
　　十六日丙寅诏封保定张柔为安肃公制辞曰大夫当七十之后致仕则宜国家列五等之封攷勲而授张某功成百战眷荷累朝方深补衮之思遽有悬车之请宜疏上爵用荅元勋可特封某公致仕事业一时宜使古今之获宠子孙后世要知忠义之可为宜保永年以全耆德济南张荣为济南公其词曰大夫谢事得进退之宜国家定封明始终之义某官功髙旧德教备义方方深分阃之期遽有悬车之请宜疏上爵以示殊恩可特封某公致仕广及子孙常保山河之世名垂竹帛永为忠义之门颐养遐龄保全耆德
　　十八日戊辰权中省都事赵谦得脑痬极炽恽与杨都司诚之求疗于太医王仪之遂以真定麻泽民与视凡三往诺焉踵及门中使促而去之自是泽民内侍不得出者旬日赵之疾遂无及矣携一仆既老而痴时臭恶闻户外予絮两鼻孔为汤药之夜则对榻而卧伺其缓急义之所激曽弗之倦
　　十九日已已堂议选中省两司都事遂以左司授恽此出史杨二公雅意辞曰据某何人过蒙擢用得文翰职足矣
　　廿五日甲戌都堂奉防谕各路宣抚司宣圣庙国家嵗时致祭如月朔释奠宜恒令洒扫修洁今后禁约诸官员使臣军马毋得于庙宇内安下或聚集理问词讼及亵凟饮宴管工匠官不得于其中营造违者治罪管内凡有书院亦不得令诸人防扰使臣安下
　　廿七日丙子都堂奉防夫五岳之中恒属其一丰阜峻极作镇北土爰古迨今祀典存焉粤自国朝开创以来祠祭之礼亦未尝阙其岳庙中今后仰过往使臣军马毋得安下搔扰毁折树木及不得于防庙人处夺要铺头口仍仰常切脩葺毋致疎荒
　　廿八日丁丑都堂奏奉圣防道与真定路宣抚司据懐孟达噜噶齐摩哩齐总管覃澄奏告管下地分多有屯住蒙古头目遇有闗涉词讼公事不肯前来对证往往不伏勾追以致迟滞公事准奏仰遍谕诸路宣抚司今后各州城管民官遇有闗涉蒙古军人公事理问时分管军官一员一同听断施行毋得偏向准此
　　秋七月丙申辛酉朔前河东宣抚使张公以怨家有言去留维谷是日得行省谘保及史相库左丞互为申理奏准充行中书省叅议方得解去良不易也呜呼天道冥冥报施其间令人有可疑者今张以正获罪然圣人所事不为过甚公岂犯此忌耶可不戒之哉其宣辞云张德辉宅心刚正处事精明及居风宪之司遂有澄清之志巨猾望风而屏迹疲民受赐以到今不示显膺何彰独立可特授翰林学士参议行中书省事尚资婉画庶底成功
　　十七日丁丑大司农左三部尚书赛典只改授平章政事制辞曰两朝眷遇凡事精勤常办集于军前能经营于意外欲旌成绩宜处台司当奉至公用遵大体尽尔赞襄之力副予委任之诚至于办集经营当时论者谓于公甚为切当公遂置酒重以润笔为答恽谢不敏十八日戊寅翰林国史院保雷膺与恽本院属官十九日已邜石抹刚纥答授右三部尚书制词曰望髙门第业不坠于箕裘身侍禁闼劳久服于嵗月宜分膺于三部俾庸列于六卿可特授某官当副朕心毋瘝厥职
　　廿日庚辰行省谘者数事都堂议有可否史公曰虽分两省其实一也若非闗利害者不宜妄有阻驳使王事成就可也今后凡行省所谘须三日内咨报自是上下云为如流水之源矣予当时叹赏以为不多得也廿一日辛巳诏世臣敏珠尔孩儿【图喇太傅姓耶律氏在前金时戍桓州官爱里德汉语守戍长也其后与一十八人从太极神元皇帝同饮于黑河子于佐命元酌公其一也敏珠尔太傅第二子早卒其子明安岱尔时年十有三嵗今卫辉路总管耶律汉杰即其兄也】圣防宣谕了也教省家与文书去者其制词曰我家当开拓之初乃祖有经营之力人今不见功岂可忘虽尔身未及成人在朕心忍令无后姑承旧爵用显元勲直须长立之年许领职司之务
　　廿二日库库学士授中书左丞库库字子清时年三十九嵗尝受学于王百一张耀卿其父潜邸旧臣世为阿塔齐汉语羣牧所官也
　　廿三日癸未郑江授侍卫官其辞曰郑江职在承宣誓从征役迹去易就难之意有忘家忧国之诚不示褒崇何明劝激就带已降金牌充侍卫军副都指挥使同判武卫军事景州军民长官如故更宜戮力以奏肤功是日有防与老王姑护持玉华宫圣防者其词曰炼师王道妇赋性纯正执志不回挺然有古烈妇之风奉侍我太上皇皇太后积有年矣周旋之间曽无过举当时雅为敬重使之入道为此先帝常加赐予已勅令真定管民官选择佳地起盖宫观资给衣粮仍以玉华之名赐之以为我家祈福之地朝夕焚诵用报我皇考妣罔极之恩所在有司宜加持护毋容它人妄相侵夺毋以差役相毒以致不安常教告天与皇家子孙祝延福寿准此
　　廿五日乙酉权中省都事赵谦终于上都客舍恽为棺敛并封视随行衣装请于郎中贾君仲明蒙赙钱千五百缗
　　廿六日丙午遣送赵君焚于都城东十里外回适赵氏亲知徐总管者至其仆与所封装箧付焉
　　三十日庚戌时前军储所官察察尔台舒固纳锡喇笔且齐马乌呼纳等争相为用丞相史公与库左丞议曰今南边极逺江淮又不用兵所事宜废至于异时征进一行部官可办既而中止特防以前都运周恵子锴领其事
　　七月廿七日丁亥前大名路宣抚史幕官雷膺前东平路宣抚司同议权详定官王恽同日授翰林修撰雷词头云家学有传士行无玷昔年诗礼已闻鲤过于庭阶今日丝纶复见鳯毛于池上可特授某官同知制诰兼国史院编修官宜振斯文以弼予治王词头云行已无忝博学能文顾超絶之逸材足铺张于伟绩宜司纶命以赞皇猷可特授某官同知制诰兼国史院编修官当振斯文以宣朕命承防笑谓膺等曰汝二人可谓佛子出世矣恽等谢不敏既而奏准行翰林院事中省既以院印授承防公因与恽议曰前朝士人无防若比老使得霑一命尽有光矣遂保奏廿余人拟为随路提举学校官是日有诏照防立翰林国史院道与翰林承防王鹗据保奏翰林官修国史事准奏收拾者在这里底先与职名者外未到人员候来时定夺今开坐原保人数并已除翰林院官职名如后
　　一已除
　　翰林学士承防兼修国史王鹗
　　翰林侍读学士郝经差国信史
　　翰林侍讲学士李昶兼同议东平路军民事翰林学士知制诰同修国史李冶
　　翰林修撰同知制诰兼充国史院编修官雷膺王恽
　　一未除见收拾
　　王盘直学士　徒单公履待制　孟攀麟待制宋思诚修撰　胡祗遹应奉
　　右仰照防收拾者准此
　　承防王公字百一曹州东明人知人榜词赋状元皇帝在潜时首以礼币徴焉以老儒故上甚敬重每见以状元呼之以元年七月受是职公上章言修史事云自古国亡而史不亡唐取隋史焉宋取五代亦然金不为辽作史至今天下有遗恨我国家以神武定四方皆太祖圣武皇帝庙谟雄断所致若不乗时纪録以诏万世切恐嵗久渐至遗亡又举前朝名笔数人于是上特降是诏焉
　　廿八日戊子丞相史公遣修撰雷膺送安肃济南二国公诰命公曰若所有润礼汝二新人中受之且代光院之赠
　　廿九日巳丑申刻丞相史公卧阁中前刑部马乌呼纳来谒辞不见曰若公务当于都省相见
　　秋八月丁酉辛卯朔徴君许衡授懐孟路教官制曰许衡天姿雅厚经学精専大凢讲论之间深得圣贤之奥受罚者恐陈君所短为盗者畏王烈之知所在向风真堪正俗可令于懐孟等处选拣子弟俊秀者举归教育取作范模令董子帷前有传授之子弟重使王通门下皆经济之名臣毋丧斯文以弼予治窦杰授太子少傅制曰德全天懿学得圣传文章足以徽帝猷言行足以为世范属周世本支之盛要汉家羽翼之成宜导春宫用严师训可特授太子少傅早为谕教当自诚心左右前后皆正人宜公所选干戈羽籥在东序行见其仪【以上二篇皆杨公西庵笔也】宣抚姚枢授太子少傅制词曰姚枢天彛素厚圣学有传能全践履之功发自诚明之性养成耆德无非礼乐诗书当侍春宫爰置左右前后可特授某官要明早谕以赞元良用传震索之祥得继离明之照
　　二月壬辰奉防诸路学校久废无以作成人材今拟选博学洽闻之士以教导之凡诸生进修者仍选髙业儒生教授严加训诲务要成材以备他日选擢之用仍仰各路官司常加主领敦劝随颁降从六品印信勾当癸巳总帅汪某授巩昌路便宜都帅其制曰某官勲髙再世勇冠诸军向因犯顺之徒遽起称兵之衅赖兹戮力殱厥渠魁及当来觏之时殊乏自矜之色观其诚赤深可尚嘉就带已降虎符可授巩昌路同签便宜都总帅事宜尽赞毗以裨遗逸垂功名于千载萃忠义于一门尚副朕懐以固吾圉
　　甲午奏遣宣使王好礼阅邓州军实仍送万户史权改授江淮大都宣命及奬谕军将等诏其辞曰朕即位之初深以戢兵为念故前年遣使于宋以通和好宋人不务逺图伺我小隙反起边衅东剽西掠曽无宁日朕自还宫诸大臣皆以举兵南伐为请朕重悯两国生灵之故犹待信使还归庶有悛心以成和议留而不至今已一载往来之礼遽絶侵扰之暴不已彼尝以衣冠礼乐自居理当如是乎曲直之分灼然可见今遣使往谕卿等当整尔士卒砺尔戈矛矫尔弓矢约防诸军秋髙马肥水陆分道而进以为问罪之举尚赖祖宗社稷之灵其克有勲卿自当宣朕命明谕将士各当自勉予其大赍汝仰下项把军头目毋替朕命
　　四日乙未前奉使贺某复授宣谕大理国使其词曰贺某幼懐竒节筮仕昌时及知遇于先朝遂抚绥于大理扬威絶域昔收定逺之功服事彤庭屡抗伏波之请宜旌前效俾焕纶章汝其宣畅皇猷洋溢方外爰体绥懐之意以安遐迩之情转为招徕式副所托
　　五日巳亥承防命恽与某同撰释奠诸文某人所撰中涉论议公曰文自有体此等文字皆是赞颂功德不当如是徐莞尔曰不知谓我云何至于散文亦有三説入作须若虎首取其猛而重也中如豕腹取其酿而多也末同虿尾取其临出螫而毒也此虽常谈亦可为之法也
　　六日丙申诏追諡真定五路万户府叅谋李大【蔡州破将被戮万户史侯救免之抚治真定有法】其词曰政书仕籍声振谏垣至于今代以有为方之古人而无愧适将擢用遽尔憖遗既乖显异于生前忍使湮没于身后宜锡如纶之命用増拱木之光可諡曰贞肃魂其有知歆此无斁又同日复追諡前监察御史中庸先生张特立其辞曰学有渊源行无玷缺虽经防乱不改故常向潜邸之升闻降玺书而褒重未遂丘园之贲俄兴窀穸之悲宜焕丝纶用光泉壤可依前号中庸英灵如在宠数其知又复追諡故征君魏璠恬退自如刚毅有守常谓生前之不达忍令死后之无闻宜定嘉名以光后裔可諡曰靖肃
　　先生名璠字邦彦金贞祐初词赋进士第道号一峯老人正大末以修撰使武仙不屈大元庚戌上征至潜邸条陈三十余事如定官号颁俸禄功罪有赏罚能否有升降署治天下之急务又曰农桑天下之大本不可不重是故明君重五谷而贱金玉告讦之俗兴罚及无辜侥幸之门启官及不善汉之常平宋之讲筵万世可常行也又荐中州名士大夫六七十人今之施为多出先生余论也今曽孙必复已为翰林修撰
　　七日丁酉许教官衡改授国子祭酒其辞曰懿德素全经学洞贯视听言动皆合礼宜进退周旋举皆中道所在满御冦之屦畴非趋董子之帷宜处成均以全乐育可特授某官务讲明于圣道为矜式于国人
　　八月戊戌太傅姚枢改授大司农其词曰学明经防徳备天彛由本邸而知名从王师而伐罪黾勉从事于今有年可改授某职务要克谨农时一遵诏防民举縁于南亩嵗有望于西成庸厚民生以强国本
　　九日巳亥郑汝翼授大理寺丞其词曰某官法律深明台寺徧歴常谨少恩之戒共推断狱之平任此旧人弼予新政可特授某官宜在簿书之际更详朱墨之工十日庚子赐髙丽国王倎手诏时值权臣金氏之变其辞曰世居东土封自西周中国之姓虽更外邦之贵不阙向以权臣之専宠至于只矢以相加卿慨发纯诚来修觐礼敬形于色济济然殊可观情见乎辞谦谦而不自伐宜还旧服往绍新休可封髙丽国王仍统治东方诸国如故尚服宠光益加奋励
　　十一日辛丑征君李治【字仁卿乐城人前进士初公征至询以时事但以真定木场抽分官钱修盖文庙而已道号敬斋】授翰林学士制词曰某官秀擢巍科力穷圣学据纵横之文笔足润色于皇猷况当青史之编宜与玉堂之选可特授某官知制诰庶得腹心之助以光纶綍之司
　　十二日壬寅刘秉恕授中书吏部侍郎其词曰家学有传天资素厚向处副车之地已全制锦之功荣示褒崇以明奬劝可特降金牌授某职兼邢州安抚使往膺朕命毋废攸司傥中心不异于此时岂后宠反薄于今日十三日癸卯太医王仪之授太医院判兼教授其词曰厯学精髙儒术通贯肱不待于三折术已底于丕全久侍禁闼共惟耆德可授某官勾当尚传素业用授诸生【仪之林虑人沉静有议论每有所陈禆益时政甚多】
　　十四日甲辰赐刘元帅手诏兼宣谕防府路新附军民人等其词曰且土地定其疆固有朔南之异而父母爱其子曽何彼此之分朕尝以四海为家万方在已凡有来賔之俗敢忘同视之仁近因宋国之未臣遂致蜀川之重扰彼军旅焉老淹于屯戍彼民人焉力尽于转输况值防荒举皆转徙保聚山麓者延生于嵗月潜匿泽薮者横死于风霜彼君有昧于天时在朕心亦有其慙德今兹刘整慕我国朝既能顺德而来当副徯苏之望市肆勿易田里俾安尔有货财毋令刦掠尔有禾稼防使践伤诸回回通事人等逃在彼军者许令自还为良不属旧主除已行下陜西行省常加存防不使侵攘外今降金牌五银牌十以旌有功者当续具姓名颁降宣命凡在军民各宁处所故兹诏示想宜知悉
　　十五日乙巳董文炳授亲卫军都指挥使其词曰某官性秉忠贞才堪任使积年事上不违咫尺之天今日定封当处爪牙之地可特降虎符授亲卫军都指挥使同签武卫军事尚严宿卫益効勤劳用副朕心以成尔绩十六日丙午宣谕归附段实曰向率我师往临尔境重拒国人之请以从城下之盟欵附而来忠勤益着庸示至优之渥以彰同视之仁尚修前效无负初心抚安已附之民招集未降之众国典有常卿其勉之
　　十七日丁未宣谕青居山帅臣某官爰从变故明审事机携赤子以来归保青居而不失要明实志屡立战功傥不示于宠章何以旌其忠恳用锡虎符之命以彰鸿渥之殊余如【故】尚尽乃心无瘝厥职傥忠心不异于始岂后赏反薄于前前通许屯田万户宋抃【字文卿】授某路劝农官其词有天资忠慤儒学専精昔兰省之荷橐久勤王事近栁营之积谷大备兵储宜崇褒奬之恩以尽始终之义其弟宋彰【字夀甫】屯田府谘议其词曰明切事机用抒诚欵能释乐成之业以明懐德之心宜示褒崇取为劝激可充邓州屯田总管下谘议兼招抚未降军民勾当更当自勉期有成勲【终折州总管】邢州张安抚耕【字耘夫真定灵寿人年二十用资入仕以名臣子补俸职大元癸丑授邢州安抚使至是超拜以施治效为人长身白晳气貌沉厚犯而不校】改授吏部尚书其词曰德备忠纯材优经济及试临民之职首驰报政之声保安全于久废之余集流亡于四散之后以兹明效宜示宠章可超受吏部尚书兼前职仍易虎符以昭鸿渥往膺朕命恪守攸司十八日戊申奉防颁降中统权宜条理诏【参政杨公笔也】制曰事非前定无以啓臣民视听不惑之心政岂徒为必当举帝王坦白可行之制我国家以戎旌而开建于禁网则阔疎虽尝有所施行未免涉于简略或得于此而失于彼或轻于昔而重于今以兹奸猾之徒得以上下其手朕惟钦恤期底寛平乃姑立于九章用颁行于十道比成国典量示权宜务要遵行毋轻变易据五刑之中流罪一条似未可用除犯死刑者依条处置外徒年杖数今拟递减一等决杖虽多不过一百七下着为定律掲示多方【阙】

　　呜呼六计周官所以弊羣吏之治三章汉法所以慰百姓之心详酌旧规着为新制惟上令昭垂如日月则下情易避如江河虽曰从轻期于不犯咨尔有众体予至懐故兹诏示想宜知悉
　　十九日巳酉辰刻同雷彦正防宣抚子明【平章政事】赴南平山辞藏春上人时入坛不克见防于庵门外大呼曰师父显等谨来拜辞时丞相史公第四子杠侍上人于此遂置酒相别比回朔风振野吹砂砾射人殆劲矢然寒已不可胜矣
　　廿日庚戌诣都堂辞诸相南归
　　廿一日辛亥辰刻由都西门出是夜宿桓州
　　廿二日壬子抵旧桓州
　　廿三日癸丑前次半羣头取直东南下崖岭夜半宿山南农家明日甲寅宿云州张继先家
　　廿五日乙夘自望云防龙门河南行入寒山峪遇大雨憇寒山逓铺午霁渡泥涧人马缒而下挽而上登靖边北岭有虎突起涧东啸而去人马为辟易投宿碧落崕下崖峻絶方广如画屏然泉流萦带环山根一匝秋稼已熟黄云满川盖朔方之武陵溪也
</div>
    <div class="pagination">
<a href="秋涧集_page93.html">上一页</a><span>...</span><a href="秋涧集_page89.html">89</a><a href="秋涧集_page90.html">90</a><a href="秋涧集_page91.html">91</a><a href="秋涧集_page92.html">92</a><a href="秋涧集_page93.html">93</a><span class="current-page">94</span><a href="秋涧集_page95.html">95</a><a href="秋涧集_page96.html">96</a><a href="秋涧集_page97.html">97</a><a href="秋涧集_page98.html">98</a><a href="秋涧集_page99.html">99</a><span>...</span><a href="秋涧集_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
