<!DOCTYPE html>
<html>
<head>
    <meta charset="UTF-8">
    <title>空同集 - 第 92 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 92 页/共 102 页</h1>
    <div class="content">


【卷第五十五】 

【序一十篇】赠豫斋子序赠蔡济之序赠王生序 赠畲思睿序赠汪时嵩序送史泰序 送严世臣序赠王弘化序送左载道序章园饯会诗引 



空同集卷第五十五 北郡李梦阳撰 　序一十篇 

赠豫斋子序 

豫斋子者歙鲍氏辅之号也鲍氏三岁而丧母十六而商中年出分五十而行成家就君子谓其行有合于豫于是字之曰以立言凡事豫则立也又号之为豫斋子言其立本诸豫也或问李子豫有说秋以加鲍子李子曰豫有四义先事而备者贵其几居顺而防者戒乎逸既成而受者羡乎享随寓而迁者用乎时在易之豫重门击柝以待暴客盖言几也先事而备者也然在初则鸣于三则盱于五则疾于六则冥何也斯所谓戒也故不几不知不知不戒不戒不享享者何也二之贞吉四之盍簪是也然必由于戒何也时与位殊也夫天下未有不生于忧患者也鲍之为人也未形而识微垂成而虑患大谛而小详情深而意远乃其商也察低昂酌常变齐盈缩审弃取故其利怕数倍而鲍之分也二百金耳十年乃有金二十百然皆分内无刻削损心之行斯何也先事而备者事无不济者也斯豫之几也然它商利则率侈□盛以明得意鸣筝竽挟妖艳策肥茹甘乃鲍子则顾益务实守约不鸣不盱不疾不冥语人曰官怠于宦成病加于小愈家毁于纵财耗于奢故其日费有经岁计有纪久于外不近妇人亦以表范于朋侪斯所谓居顺而防逸而能戒者也故其货积身安子孙成立年近五十言行重于乡评斯不亦享矣乎是故君子与焉称豫齐子豫斋子云乃鲍子则又仁藏而义显往往济急而扶危以为自事李子曰予观鲍子之行而知豫之道该也何动非顺何动非时顺而复时乃何行不成矣歙君子曰鲍之父殡也久矣而辅也匍匐山林竟获地葬焉斯亦顺动之一欤李子曰天之所助者顺人之所助者信鲍子其得天者欤然由诸豫也是故称豫斋子 

赠蔡济之序 

蔡生鏊中武第归李子喜造焉已而叹曰析薪有理导民有以蔡氏之谓哉予于是知国之有纪也昔者先王之导民也不欲其独文也是故生而县弧长而佩剑隙而搜狩敌而戈矛然又不欲其独武也于是迪之诗书习之俎豆军有军礼射有射爵是故其□君也曰允文允武臣也曰文武吉甫言不贵独也后世典用既殊猛愞各途逢掖寡断介冑愚粗位乏兼材迄于有今制定科兴策攵射征遂使弯弓兜鍪之夫有揖让折冲之能是故据要拥纛绥内和戎匪官之旷有纪之证也然蔡氏膺之厥子是继诗曰教诲尔子式谷似之蔡之谓哉左史王公曰鏊之鼻祖挺自行伍连帅有闻施及厥父四世矣鏊之祖往训之家曰慎尔戎事无忘厥文鏊之父又谓鏊曰小子勖哉尔祖有训是故鏊之父兄弟并兴文武各第立帜揭幰双璧是辉鏊今继之厥后足占矣李子曰被风者偃得源者永国之导风故其行速家之导源故其获深微王子予讵知蔡之能家也封丘黄子曰李子善言国纪王子善言家训虽然遗厥本矣匪德弗承匪德弗启西畴公儒雅弘裕秉直而布诚忠上而信下具兹五德矣是兼材也有子如鏊宜哉 

赠王生序 

夫华池西鄙之砦山也其俗牧樵衣裘毡不识文字其地苦寒其人民零散而艰难然其地顾产王生王生者则诗书衣冠徒也余之寓华池也在弘治丙辰丁巳年其时王生始遇余而从之学夫王生起家非衣冠故族也无诗书之世业也穷僻寡陋鲜同声之冑也一旦弃牧棰坚褐挟册书从予学是谓耀至宝于污秽之乡秀芝兰于丛棘之中卒夺巍科致身显名岂不谓异常之士哉后十余年而当正德巳已王生自京师还而过大梁见余然犹为青袍生涂路坎坷于是告王生曰窃闻之富贵在天行藏有命久速有时古之人不有起自寄食牧豕而身为将相者乎岂其始才知弗人若哉亦时有遇不遇耳故曰虽有至宝自售则轻芝兰逢春香乃发生故不务修已而求富贵者谓之违天藏而求行者谓之逆命久而求速者谓之悖时斯三者君子不由也子之归亦修已以俟其自至者矣耳王生曰夫孤立鲜就独行无成余处穷僻寡陋惧不修也乃今闻教矣 

赠畲思睿序 

夫举其身而豫能自知焉者寡矣故寿夭吾不得豫知其寿夭疾病吾不得豫知其疾病祸福吾不得豫知其祸福子孙吾不得豫知其贤不肖故欲吾寿戒凡戕吾生者已矣欲少疾病不为诸致疾病者已矣欲寡祸我不为祸端巳矣欲子孙贤教子不为不贤已矣我教之不为不贤乃仍为不贤也此下愚不移者也古之人有焉丹朱商均是也我不为祸端而或祸我也此无妄之灾也若孔子厄宋魋曾子避越寇是也不为诸致疾病者而疾病也此谓之命也冉伯牛是也不为凡所戕生者而弗寿也此之谓天也颜回是也夫六人者皆大圣而大贤而其遭乃顾咸若是夫畲思睿歙之田野氓耳未必有圣贤之行也今其三子皆克家是不为不贤也夫妇各八十余岁是寿者也然又康强是少疾病也生无灾厄是鲜祸也则何也李子曰夫天道好生而福良人道积善而有庆故人不必皆回能弗戕其生虽有不寿焉者寡矣不必皆伯牛能弗为诸致疾病者虽有疾病者寡矣不必皆孔曾能自不为祸端虽有祸焉者寡矣不必皆尧舜能教其子孙不为不贤虽有不贤者寡矣□曰大小之应捷于影响今思睿兄死无后不利其财事其母以孝闻非自求福者乎寡欲慎躬非不戕生者乎且又何疾病矣躬行率其子孙非教之不为不贤者秋故曰人有必寿必寿而不寿乃始曰天有必不疾病必不疾病而疾病乃始曰命亦有必福必福而不福乃始曰无妄之灾教之有必贤必贤而不贤乃始曰下愚不移故曰影响之道大小以之处常则虽微必应遇变则圣贤不遭鸣呜善观思睿者其知天下之际乎 

赠汪时嵩序 

鲍辅氏告我曰歙有淳行人汪时嵩者于辅外舅也而今六十矣辅闻之六十始寿夫寿未有不文以彰也而彰也必赖于名文敢请予曰未同何言为夫不知其人而颂之者佞也敢辞鲍曰时嵩可以文者五焉予曰五者何也鲍曰汪巨阀也系出越国公某而时嵩祖号碧山翁者以文行称尝树桂堂前桂至今存也以是厥里名业挂云斯亦足以呼乔木家矣夫汪阀巨而繁人而时嵩长于其行至百三十人余焉长而义鲜不悦也夫勤俭和审四者士之优也而时嵩有焉是故以商则顺以耕则获且今喜谈而乐道者非谓久而同居者罕闻哉而汪氏同门出入内无间于人言今十有一世矣予曰嗟予闻诸君子礼以义起文由譬阐行以类求故人情莫不有亲亲之莫不爱焉爱之必祈之曰百寿不巳必曰千寿又不巳曰万寿寿之而假文焉行兹非先王之程也然厥义存焉甥舅者婚姻之经也推内之爱以爱其所生而文以寿之礼也故曰礼以义起鲍君足当之矣夫文者托物以宣者也故古之寿有曰日者月者山者川者冈者陵者松而栢者凡以达爱焉巳矣适有丛桂于是作丛桂之歌歌曰有树偃蹇兮堂户君有瑟兮胡不日歌以舞金昆兮兰孙沓以进兮朝龡箎兮暮击鼓斯亦取譬阐文达爱之义焉已而闻之者乃曰李奚笃于时嵩夫子贱取斯于鲁贤尹公择友于学射王射门阀朱陈世姻非其类者固鲜有聚者也鲍之父时明者诚孝而着行君子称焉而辅也靡较兄货孤立而润屋推计其姻门时嵩寿誉五者是征已故曰行以类求者此也鲍又曰厥父永实生二子长则时嵩时嵩配程氏孝敬善握家有三子二女孙三人云 

送史泰序 

驿有舟有马兼水陆者兼舟马其最着自京师陆行南皆大驿大驿有南马其丞与州县长吏埒富次则自京师水行然不逮陆驿甚陆驿非阁大臣及权力所役使不得除即除不购不得以为常人亦不之恠也史泰以陕西承差至京师不得为阁大臣及权力者使及除贫又不得购于是除平望驿丞平望据水僻较之自京师水行不逮又甚临行意忽忽不乐予谓之曰子闻周官乎周官虽卑未如遽传牧廐各慎厥职惟厥贤故天下大治昔者单襄公假道于陈以聘于楚谓其侯不在疆国无寄寓县无施舍占其国有大咎曹之候人何戈与祋能称厥职诗人歌之今之驿即古递传寄寓施舍丞即古之候也且若等向非齐民邪以承奉奔走之力　天子录之俾列在末官岂谓思与州县长吏埒富邪何为忽忽至此史泰曰今号明经居尊官职宣助教化乃日务富厚蓄金帛为子孙计夫驿至卑也丞至末也莾走承奉之职易称子何望之过哉予谓之曰人之美劣不系官之崇庳古之人歌之咎之独非此等官邪假令若等不慎且贤即巳诚慎且贤孰谓无助于治哉法驿丞得捕逻境内录其绩夫平望盗薮也轻舠利出没云涛烟浪间至横也子西北人也壮膂力精骑射即其所事岂直奔走承奉间邪史泰曰然微子无所闻教史仲成者永乐间都御史也有风裁庆阳安化人泰其孙也泰于予有葛故于其行为之言 

送严世臣序 

教人者固教于人者也其始教于人也见彼嗜酒喜宾客怠厥事诸生以所业请辄置诸案上不理数日再请曰姑徐徐再请乃不得巳朗诵一过指示之曰某善某疵某不惬吾意更为之更为以请亦复若是因循岁月计馈遗腆薄鹃憎喜有它故辄取憎者而挞之诸生信谨厚有不退而心非者乎夫吾既退而心非之矣它日以所教于人者教人可乎盖教官卑而禄薄俯仰不赡鲜有弗陷于是矧郁郁衰迈之士窃升斗以苟朝夕彼始虽心非其人而终不自持者岂少哉严君世臣少好学负大志累试有司弗偶年踰四十始取宾贡拜大名府教官以归君曩在诸生列端方雅饬见礼于其师师有弗义辄从而争之人谓君他日必为良师兹行也其不以教于人者教人必矣其终能自持也较然矣予既重君之为人又喜大名得良师作送行序 

赠王弘化序 

弘化湖西人侍其父地官大夫北学于京师去岁则从其外舅康大夫馆于汴馆礼既成将复学于京师暇日因谷生者来顾余曰愿以言请余席未暖且北行况未同而难言辞谢不敢受弘化五顾余而意益坚以书讽谷生者至再至四夫弘化之好予言亦至矣弘化少岁有俊少出而壮观往来燕赵梁宋间车马仆从光耀气焰意者恐人或不肯言而属予言之欤夫当是时谁不愿因言托交于弘化因弘化托交于其父其舅弘化第未始有请耳庸有请而不言者乎顾独恳恳于未同而难言者予固谓弘化将求益于是行也弘化陶成父舅师友之贤览都会文物之盛所以修于身见于世者宜无不备而复求益焉何欤余不幸学古未成反戾于今质劣以阻合疏散以招谤方恐惧退畏以求自新虽有一得弘化能相信不欤予故因谷生致意曰愿弘化行其所学求合于古而不必拘拘于今是行也请于其舅其父再请于其师以予言为何如也 

送左载道序 

君子之仕也非为人也人之望于君子非欲巳悦也然舍是二者则难乎免于今之世令卑而近民者也卑则易凌近民则难称易生忽难生畏夫苟忽之矣虽无心于已悦而稍不如意则怒苟畏之矣虽无心于为人而稍不如人意则沮斯二者势也及其弊入境观逆入邑观趋去则观所将苟无一失于是称之曰良令良令匪徒称之又从而荐之为之令者惴惴焉亦惟恐失诸是以为之辱故凡可以悦人者无不为矣如是而谓令不古若尚安咎哉昔子路治蒲三年孔子入其境曰善哉恭敬以信入其邑曰忠信以宽矣至其庭曰明察以断矣吾侪诵法孔子者所望诸人与所自为乃若此无惑乎令之不古若也左君载道举进士拜永年令人亦不之悦铨司闻之曰不为人者必能为其民盍再试焉于是改太康令三年邑果大治上其绩于铨司铨司喜曰吾闻若令一而民听所谓敬以信者邪又闻若务大体靡所苛察然自其治邑境内无冤讼所谓宽以断者邪设有未至亦吾夫子之徒也大嘉异考上上呜呼世有特立之行苟无深知而能免焉者寡矣君子而好古者观于载道亦可以自庆也夫 

章园饯会诗引 

章园之会宾一人升之主三人元瑞庭实其一予也园主一人千户伦是也亭设四几上三下一升之居中予以齿居左皆专几元瑞庭实则共几而坐元瑞居庭实左下坐而北向者园主也时升之报政将归赠留之言皆不可少予诵杜甫千章夏木清之句为五阄令侍子拈送焉予即得千字右旋而成句人人大赏异盖数之适然如此升之既得阄义难辄避乃以次书之云曩予会升之河西关有倾盖之雅是时升之书学欧阳询诗吾不知其谁学知其为唐也今其书若诗吾不知其谁学知其为六朝也说者谓文气与世运相盛衰六朝偏安故其文藻以弱又谓六书之法至晋遂亡而李杜二子往往推重鲍谢用其全句甚多梁武帝谓逸少书如龙跃虎卧历代宝之永以为训此又何说也今百年化成人士咸于六朝之文是习是尚其在南都为尤盛予所知者顾华玉升之元瑞皆是也南都本六朝地习而尚之固宜庭实齐人也亦不免何也大抵六朝之调凄宛故其弊靡其字俊逸故其弊媚诗云乐彼之园爰有树檀其下维萚择而取之存诸人者也夫泝流而上不能不犯险者势使然也兹欲游艺于骚雅籕颉之间其不能越是以往明矣予好文而未能窃以所尝自规者为升之告试质诸华玉以为何如 



【卷第五十六】 

【序一十一篇】寿兄序【蔡霖　巩臣　王春　郭旵　赵泽　李环　黄彬　仝正】姜翁夫妇八十寿序 封监察御史王公寿序南园翁九十寿序汪子年六十鲍郑二生绘图寿之序 陈公六十寿序 黄太夫人八十寿序 鲍母八十寿序 柏溪君哀序余公挽歌诗序 周处士挽诗序 



空同集卷第五十六 北郡李梦阳撰 　序一十一篇 

寿兄序 【蔡霖　巩臣　王春　郭旵　赵泽　李环　黄彬　仝正】 

正德庚辰之岁李有长公者年六十矣十二月十日其生辰也传曰六十始寿于是都指挥同知霖佥事臣左长史春右长史旵训导泽通判环司务彬仪宾正八人者为长公者寿登厥堂致词而称觞焉蔡子曰德基业昌而色而康申锡无疆巩子曰智圆义方肯构肯堂于祖有光王子曰夫鸿妇光偕老孔臧子孙行行郭子曰子如鷟翔孙如玉跄俨雅柔良赵子曰巍榭曲房纯衣縠裳无眚无殃李子曰甫田穰穰有积有仓有牛有羊黄子曰和亲睦乡族衍宗强绵瓞苞桑仝子曰禴祠蒸尝以孝以享威仪矜庄于是长公者前徧觞客谢而其弟曰梦阳者亦前徧觞客谢申词焉曰窃闻之好谦恶盈者天之道也既满知惧者人之要也故视履考祥者终始之蹈也生而全归者子舆之孝也是故君子聚之而必散以广仁也负贷无必取以拓义也内交不狎外交不滛以存礼也豫患而前危忧深而虑远以践智也吾门一事之嘉也兄必涕泣而曰斯匪和之能实台祖与父之箦即一弗之嘉兄曰斯匪伊之咎实和之弗德人或弗循也兄必训之训之而犹弗循也曰和弗忍弗之训也人有急几赴之赴之而弗及曰和弗忍弗之赴也故懦者怀其志强者畏其义疏者慕其礼浅者服其智此所以既富而人不忮布衣而有官位之尊垂老而横逆靡加诸身也斯长公之行也 

姜翁夫妇八十寿序 

人有言曰富寿康宁然论者必归诸三王之世非谓其太和风熙无愁苦夭折之民耶虽然八十者于其时亦罕矣故其制曰八十拜君命一坐再至又曰八十曰耄此非谓其觔力智虑衰耶是故有罪不刑食则常珍于朝则杖夫使八十者诚易得也古之人岂宜优礼若此哉然此亦谓其耄者耳非夫妇偕也假如八十而夫妇偕又弗耄也若今长安姜翁者古之人又若何而优礼焉呜呼亦罕矣余读载记上下数千年间夫妇齐德而隐者吾获三人焉冀缺梁鸿庞公是已然三人者史皆不着其年设其年与姜翁比然未必皆弗耄也即弗耄矣未必与其妇偕也呜呼若姜翁者不诚罕耶不诚罕耶且寿者气昌而娱乐者之为也今天下民穷而敛急输不息肩征弗停催亦甚矣姜翁顾奚所娱于心而使其气昌也余窃尝观翁夫妇矣并生于宣德初年是太和风熙之际也一宜寿齐德而隐二宜寿所谓栽者培之也其子判名郡振励不辱其身养志率训珍绮备矣三宜寿夫三者一系之天二系之人是气之机而娱之要也故曰得机者昌知要者康夫若是乃其寿焉得而不偕也又安所得耄矣余往年道秦晋之境见山谷田野间多庞眉皓发之民乃其年故不工姜翁然征输比急愁叹贫病相与转而之沟壑者殆半矣幸而存矣气昌而娱乐者几焉于乎亦罕矣予于姜翁夫妇有深慕焉有深敬焉又有深感焉作斯序 

封监察御史王公寿序 

燕人王公就子养于河台夫妇齐年而耋八月二日公生之辰也寿公者冠履阗门而入客目之而叹曰昌哉入见公癯而强也见公配李坚而贞和而神清出而曰康哉既又见其子宪君之欢其亲也则曰养哉以告李子李子曰昌生之积康根于娱娱由养生养由心作四者始天而终人者也故仁人修身以成其天孝子法天以永其亲夫金石负质松柏耀材麟凤彰德质之言气也材之言植也彰之言时也故小大形之者气之庸也完体俟用者植之功也务实生名者时之通也故耀非其时则有必养而无必昌植非其成则有必积而无必娱结非其气则有必娱而无必永故寿者始天而终人者也客曰吁俞哉王公孝敬勤家聚而能分年弥罔渝厥配相之贞淑明惠德流嗣人非积者欤宪君慎官约身若志养体居处顺适耳目以和非由诸心者欤非心奚娱作积奚昌昌以其时娱以其植气之永也斯其征矣窃闻之引而无绝之谓永湛而乐之之谓娱安平绵吉之谓昌王公自兹期颐为籛铿为大椿有乎李子曰有哉孔子之言仁也曰仁者乐山诗之言孝也曰孝子不匮永锡尔类夫山也又永尔类矣寿尚有既乎虽然降尔遐福者天之命也修身俟之者人之正也故仁人事天孝子爱日言尽乎已焉尔公前以子封监察御史而厥配李封孺人厥孙男子七人吁备矣 

南园翁九十寿序 

南园翁者京兆人也今年九十矣耳聪目明体履矫健喜饮酒然多而不乱与人奕竟日人以是疑翁而私相谓曰夫酒血虚则罔胜中热者必病夫奕心机也即壮者奕鲜竟日也于是私相论翁一人曰翁之寿自为之也一曰养之备一曰主于积一曰生有之尔言自为之者曰夫膏煎则涸烛风则泪故气耗则损精摇则竭形劳则惫神役则折言养之备者曰翁之子尝臣邑矣复有二孙接步于巍科夫外足者内娱心歉者体顦耳目既和欢洽随之矣故志广者适气舒者永旨甘日陈诸前纷援弗婴于中即弗寿期寿斯臻欤主于积者则曰窃闻之积水成泽积善成福翁教行于家化及乡闾义形于断仁阐诸施四者昌之道也乌乎不寿言生有之者则曰均介龟寿均羽鹤寿化工非私于松竹其于寒也独荣斯无他定之秉者人莫之增也若归诸为则颜回岂夭札之行咎诸养则荣启期九十带索被裘行歌斯亦窘矣主于积乃跖则以寿终故金石负坚籛铿引年所谓死生有命富贵在天者也二孙之过大梁也以其言告李木李木曰言生者拘诸气者也积者修诸志者也养者兼乎外者也为者专乎内者也吾请诸叔父其叔父曰上古之民故其民上寿上寿百二十岁中古之民皞皞故其民中寿中寿耄耋季世之民劳故其寿耆而老者寡矣之民不知不识顺帝之则者也于是击壤而歌曰帝力何有于我帝之世也皞皞之民民之质矣日用饮食者也于是鼓腹而游出作而入休王之世也嗟尔木汝以是足以占翁矣汝见翁乎者乎皞皞者乎 

汪子年六十鲍郑二生绘图寿之序 

汪子者歙人也而商于汴嘉靖元年生年六十矣九月九日其生辰也于是其邑人同商者鲍氏郑氏绘图寿焉一鹤立巉崕之上张两翼宛颈下鸣警日也日跃海而升厥蹈赫霞龙赤上则青松芘焉下则白涛沸焉云气旁流清飙焉悬萝翳焉乃有紫芝之英琼芊之蕤媚礧砢而妍嵚崎于是李子闻之曰寿哉汪子图获之矣夫鹤昂藏弗羣者也非芳洁不啄非清泠不饮志在霄汉一举千里斯天下之禽也然又千龄而丹万龄而玄上仙之所亲幸神明之所宾友造化者之所绥也是故寿者取焉非但长视亦以高洁隐处之伦也夫汪子者隐之市而处乎商者也出游者四十年无卑行焉乃今六十无污名焉固鹤之伦也二生图之以为之寿不谓之获哉故曰寿哉汪子昔者诗人之祷居也曰如日之升焉如冈如陵焉如松柏之茂焉而斯图也三者具之获诗之义矣夫君臣朋友殊分而同情者也故爱之咸欲其久久莫如冈陵次莫如松栢其大者莫如始日图而祷之爱不啻鹤矣图之情犹诗之情也故曰获诗之义义发于爱仁之绪也仁不徒加义不苟受孟子曰爱人者人怕爱之是也夫汪子者其仁人也矣汪名昂字懋昂号松崕子鲍名弼字以忠号梅山子郑名作字宜述号方山子 

陈公六十寿序 

陈公者鄢人也年六十矣神意和朗步健发黟李子闻之曰异哉陈子斯谓自寿欤黄子曰何也李子曰古之寿以上后之寿以已曰寿天筭也有人已乎李子曰吁有哉古者教民胎有训生有将幼有习长有产其衰也则优之以礼崇之以逸于是有尊齿之经国养之文有杖乡朝之制有给肉帛之令有就见之体珍从之仪是故民至老无疢疠夭札之灾生鲜窘忧而终之安然上之人犹惧遗也则又皷南熏之音吹阴崖之律俾跻之一是故民鲜弗寿也故曰古之寿以上后世囲凿作息弗时民始自力以求诸全于是以勤集用以俭省费以退消事以静抑欲以适导性以爱亲物以恕容众求全焉以自其年而贤者藏也则恬丘壑甘农桑于于煦煦罔口世务而或未忘也则诲其子孙出俾与时翱翔曰犹吾出焉耳如此亦怕安而寡灾故曰后之寿以已黄子闻之冁然而笑曰有哉夫陈公者七善具者也贤而藏夫身为封君彰矣乃犹野服于林召斯人者真所谓力全者邪李子曰我　明兴也凖古而酌今厥典备矣是故国无不养之老乡无非齿之民肉帛之　诏屡下而问恤之令怕申也陈公者亦谓三代之民非邪黄子曰某闻之夭寿不贰修身以俟之譬诸黄茂种美而地肥不有水早之厄风雨之灾乎故力全者人长养者时成之者天故曰寿夭筭也陈公兼之真三代之民邪公号其居曰坦窝遂自称坦窝道人子某以名进士官至山东参议其寿之辰也为正德已卯八月一日会参议君归穪觞于家 

黄太夫人八十寿序 

黄太夫人者尚书黄公之夫人也初尚书娶于孙生三子楫霖彬　封宜人矣无何卒而继娶于鲁生二子杞桓　封淑人矣无何尚书卒桓之官也例进其父母于是鲁淑人进太夫人　封是时年八十矣诸郎在者彬与桓耳彬工部司务免居太梁桓南京光禄寺署正也奉太夫人于南邸工部之居大梁也立香几于庭日夙兴凡拜北向拜者四祝万岁者三南向拜者四祝万寿者三客问工部南向拜祝者何工部辄泣已挥泪曰吾母就弟桓于南邸已而又曰彬四岁而亡母幸鲁夫人育之成成彬犹成桓也又曰桓今尚无子彬有今郎也鲁夫人闻之日寄音思见之无异桓子也客问夫人耋而祺者何工部曰毋惠而静俭而敬问四懿者何工部曰得之性而规诸行者也先尚书尝谓母曰人附于惠神凝于静家裕于俭德聚于敬是故毋遵服之老而无懈节而有仪守一弗挠恕而罔私故既耋而棋天降之禧李子曰予于太夫人之寿而知天人之道也得诸诗三焉三者何也尚书公力德而贞业矩内而标外行于其室四懿是成非刑于寡妻欤二子勇修克念异胞同心厥胤晚挺非永锡尔类欤嘉号载临冠帔进荣非降尔遐福维日不足欤客曰予得之易视履考祥其旋元吉工部曰予得之书敛时五福用敷锡厥庶民是故予夙兴凡拜北向拜者四南向拜者四 

鲍母八十寿序 

嘉靖六年十一月二十三日鲍母刘年八十其子曰崇相者汴商也先期驰归谒李子请言焉李子曰予有天下之珍四汝归而寿焉可乎崇相默无以应也心忖曰珍者言邪古之器邪今之宝邪既曰四非言矣徐请焉李子曰予之四珍昆仑之桃扶之茧丹山之雏翰海之鲲也是四者足以寿乎崇相闻之默无以应也良久曰窃闻之有其理而无其事君子据理以训来有其事而无其言君子即事以宣往夫殊陬异域有目所未睹人迹未之及如昆仑扶丹山翰海之伦固寓托之微而荒唐之云也夫凤之雏有矣如瓮之茧天池之鲲王母之桃果有之邪今子谓之珍又以之吾母寿邪崇相感焉是以默无以应也李子曰鲍商知道哉夫自世之狃于夸也于是务文而摈实自人之习于伪也于是内略而外详是故事其父若母名号冠帔以为荣而辱其身者或弗之惭拜跽奔走以为敬而忧其亲者则莫之恤牲醴稷黍以为养而违其志者不之顾也故寿其父若母绘西池之图撰南山之颂夸东海之筹侈北斗之杓惟恠是述而不复计事与理之有无今汝不予言之珍而训来宣往者之惑不谓之知道何哉崇相曰仆世商也自我先公辈有修而弗耀虽无所为荣者然身弗敢辱也虽无所为敬者然弗敢贻亲之忧也虽无所为养者然志弗敢违也是故吾为母寿弗敢述恠以速君子之讥而先生之言请焉李子曰夫予非知道者何言以塞汝哉虽然尝闻君子之绪论矣居而养者以志寿离而养者以心寿心寿者使亲之心常乐离犹不离者也志寿者使亲之志不违居而安之者也汝商也有离焉以心寿可也心寿则乐乐则无忧无忧则无辱其敬亲莫大于是崇相乃于是再拜曰天下之珍四不如天下之珍一是故人有真珍焉心之谓哉有真乐焉寿亲之谓哉 

柏溪君哀序 

柏溪君亡也哀于戚及其疏起之迩动乎远盖鲜不怆焉悲也鲜不喞焉吟咨咨而音使人闻之鼻鲜不洟者鲜不泫然而泪也斯哀之至也李子曰哀有诚伪戚疏辨之贤愚之等迩远见之何则哀者戚之之要情也舍是惟贤则哀之哀贤虽疏远可也夫天下未有无从之涕也恩离爱析顿踊涟洏如求如失强宽弗解泣至不期此天下之必情也何也戚之也小人之于哀也或饰诈以成势则有抱婴而泣者莾是也或謟往以希利则有拜墓而哭者韬是也或破疑以济谋则有沾衣而别者峤是也斯所谓无从之涕也有为而哀者也故曰哀有诚伪戚疏辨之是也夫柏溪君东川之布衣也生无可借之势殁无可希之利假之不足以济谋其亡也戚者哀之疏者哀之迩者哀之远者哀之斯何也天下有必贤者也贤之则慕慕之则思思之不见则悲悲之则吟吟之则音音之则诗故闻而冀见之者景行者也知而重违之者存敬者也过墟里而欷歔者不必戚经祠墓而泪流者百世而同臆也如林宗孺子之俦是也斯哀贤之至也夫永死于药而飞于炉者以真之必反也鍮乱金者也闇者金之明者鍮之以为之难掩也故非贤而哀非戚而哀皆餙之謟之谋之之类也故曰得戚者情得疏者义得迩者狭得远者广疏戚迩远之间而人之贤否决矣柏溪君有子曰讲举进士过大梁言其父之所以哀而蓬溪谭子复语予柏溪君行□文成亦为之欷歔久之 

余公挽歌诗序 

余公为河南按察司副使三月亡何遽卒其友人李子哭之见其挽者歌之一歌之百和之乃喟然而嗟也曰予观诗书六艺之文至于论天道备矣其最明着伊尹曰作善降之百祥夫然后孤行特出之士怕恃此而不惧不平也则呼曰天乎天乎故宁隐忍轗轲终不肯降志辱巳苟与世推移亦冀求伸于将来乃今不然善不必寿恶不必夭作忠者罹忧造伪者显遂视被苍苍方梦梦黪黪耳则所谓天者安在哉是以比干刳死屈原见放颜回短折孔孟隐约抚迹遭事使人愤惋悲歌长叹涕下不能自巳故曰长歌之哀甚于痛哭今观余公乃亦若此之伦矣周公之言曰视履考祥又其诗曰求福不回夫余公自为邑令为台谏暨今为按察副其履具载传志其回与否至彰彰可考也往余在　朝盖亲见余公行事謇谔贞谅是古贤之流也乃今弗究也又弗寿也祥与福固如是乎彼所谓天者安在欤如是虽欲使人不愤惋悲歌长叹涕下不可得矣故歌者导郁者也诗者敷志者也挽者宣悼者也今诸为余公作者诚不出于郁悼则已使诚出于郁悼则所以伤其志者必有甚于痛哭者矣或曰颜夭跖寿以变言耳彼信能与世推移取富厚显贵多金玉货财安知其后之不丧也余君即弗究弗寿然天下皆知余公之贤也久安知其非子孙之利也诗曰既克有定靡人弗胜亦谓是耳李子曰诚若是则诸为余公哀者亦可以少纡焉矣 
</div>
    <div class="pagination">
<a href="空同集_page91.html">上一页</a><span>...</span><a href="空同集_page87.html">87</a><a href="空同集_page88.html">88</a><a href="空同集_page89.html">89</a><a href="空同集_page90.html">90</a><a href="空同集_page91.html">91</a><span class="current-page">92</span><a href="空同集_page93.html">93</a><a href="空同集_page94.html">94</a><a href="空同集_page95.html">95</a><a href="空同集_page96.html">96</a><a href="空同集_page97.html">97</a><span>...</span><a href="空同集_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
