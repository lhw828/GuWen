<!DOCTYPE html>
<html>
<head>
    <meta charset="UTF-8">
    <title>曲阜集 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曲阜集 - 第 1 页/共 4 页</h1>
    <div class="content">　　钦定四库全书　　　　　集部三
　　曲阜集　　　　　　　　别集类二【宋】
　　提要
　　【臣】等谨案曲阜集四巻宋曾肇撰肇字子开南丰人巩与布之弟也治平四年进士官至中书舍人龙图阁学士以元祐党厯贬濮州团练副使汀州安置崇宁中复朝散郎归润州而卒绍兴初諡文昭事迹具宋史本传案肇行状载所着曲阜集四十巻外集十巻奏议十二巻迩英进故事一巻元祐外制集十二巻庚辰外制集三巻内制集五巻尚书讲义八巻曾氏谱图一巻杨时所作神道碑曲阜集奏议目次并与行状同而西掖集十二巻内制五十巻外制三十巻则与行状稍异宋史艺文志马氏经籍考其集亦并着于録明永乐十年其裔孙刋行奏议曾棨为序有兹特曲阜集中一巻尚当为刻全文之语则明初原集尚存不知后来何以渐就沦佚传本遂絶
　　国朝康熙中其裔孙俨等取所存奏议益以诏制碑表诸逸篇掇拾编次别为此集前三巻皆诗文后一巻则附録也肇立朝有守属党论翻覆以一身转侧其间往往龃龉不合又尝力谏其兄布宜引用善类而布不从所上奏议如乞复转对宣仁皇后受册百官上夀救韩维缴王觌外任诸篇皆为史所称述今并在集中可以考见大概其制诰亦尔雅典则得训词之体虽深厚不及其兄巩而渊懿温纯犹能不失家法惜其全书已亡如进元丰九域志表为肇所撰见于王应麟玉海而集中亦无之则其佳文之散失者固不少矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　曲阜集巻一
　　宋　曾肇　撰
　　诏
　　元符日食求言诏
　　朕以眇躬始承天序任大责重罔知攸济永惟四海之逺万几之烦岂予一人所能徧察必赖百辟卿士下及庶民敷奏以言辅予不逮矧太史前告天将动威日有食之期在正月变异甚钜殆不虚生夙夜以思未烛厥理将以弥纶初政消弭天灾非药石之规孰开朕聴况今周行之内人有所怀刍荛之中言亦可采凡朕躬之阙失若左右之忠邪政令之臧否风俗之媺恶朝廷之徳泽有不下究闾阎之疾苦有不上闻咸聴直言毋有忌讳朕方开谠正之路消壅蔽之风其于鲠论嘉谋唯恐不闻闻而行之唯恐不及其言可用朕则有赏言而失中朕不加罪朕言唯信非事空文尚悉乃心毋蹈后害应中外臣僚以至民庶各许实封言事在京于合属处投进在外许于所在封章附递以闻布告遐迩咸知朕意
　　赐新除观文殿大学士中太一宫使范纯仁令赴阙供职诏
　　卿三朝元老四海具瞻出处为邦国之重轻用舍系仁贤之消长久置散地宜还本朝歴陞降于殿帷仍总司于琳舘岂惟尊徳尚齿昭示宠灵庶几鲠论嘉谟日闻忠告昔周公已老犹在京师留侯既封不去汉室眷惟旧弼异世同心闻命疾驰副朕所望
　　制
　　除向宗良检校司空充醴泉观使昭信军节度使制
　　昔周盛世则有申伯之良翰在汉懿亲则有少君之长者眷吾仲舅蚤着贤称登进宠名诞敷诏号醴泉观使秦国军节度明州管内观察处置等使持节明州诸军事明州刺史上防军河内郡开国公向宗良席庆深厚秉徳粹温富贵无自满之心恭孝有夙成之质肆朕承祧之始首膺授钺之荣兹属东朝亟还大政念崇徳报功之谊将锡异恩守右贤左戚之规莫回慈防换节濒江之地防华空土之名增衍戸租并申朕志于戏维我太母有劳皇家方其艰虞则出任社稷之重及底靖康则还就宫闱之安动静必惟其时进退靡失其正而犹鉴观前载深抑外亲尔其念长乐之好谦思文简之垂裕益坚素履永保令名
　　除皇弟似守太保依前开府仪同三司蔡王充保平镇安等军节度使制
　　朕惟本朝之制厚公族之恩列第京师不忍使之去国兼荣将相未尝责以治民岂惟致敦叙之仁抑亦隆夹辅之势矧吾宠弟实位真王念方属于妙龄将即安于外邸虽云密迩能不疚怀肆举徽章用孚众聴皇弟武昌武成等军节度鄂州滑州管内观察处置等使守司徒开府仪同三司持节都督鄂州滑州诸军事鄂州滑州刺史上柱国蔡王似出神明之胄钟禖祝之祥气禀温良生知逊悌雅爱图书之习夙坚忠孝之诚桐叶疏封已侈盘维之寄棣华致好每敦和乐之私比遵朝着之趋尚处宫隅之邃屡观啓奏祈避禁严志虽莫回情实未忍思在宗之谊岂忘原隰之裒顾开府以时难废国家之典乃涓谷旦增峻官仪更两镇之节旄正三师之位叙兼陪井赋益壮宗藩于戏周诰孟侯则曰无康好逸汉诏诸子亦云无迩宵人葢位不期骄者人情之常宠至益戒者前哲所尚往服休命永绥令名
　　太仆少卿李周秘书少监制
　　东观以图书为职长贰之选尤髙非年耆徳茂未易得也然秩清务简处不争之地恬于荣进则能安之好利夸侈者不能一朝居也具官李周质性纯厚临事有守歴试烦使时之老成位于列卿众谓淹久进秩外史往服少事优游省闼不亦美欤
　　通议大夫贾昌衡正议大夫致仕制
　　士大夫束发起家白首辞位终始无悔人之所难岂无褒嘉慰尔归老具官贾昌衡名卿之裔以吏能进歴试内外致位通显优有风绩号称廉平上书引年愿还印绶嘉其知止足之谊闵汝有官职之劳序进文阶以为尔宠退安闾里俾益寿臧
　　左武衞上将军郭逵特赠雄武军节度使制
　　念功隠卒国有彞章矧予劳旧之臣尝处訏谟之地奄终寿考宜极哀荣具官郭逵少也知书长而戡武蚤着战多之绩深通静胜之谋伏波未衰尚威名之可忆营平既老亦筹防之是咨孰云注意之辰忽起云亡之痛聴皷鼙而增感赐鈇钺以饰终尚其有知膺此异数
　　陜西运副吕大忠知陜府制
　　朕于用人不尽其力不夺其志均其劳佚欲臣下悦而知劝也尔以材谞久勤于外自陜以西兵食所赖而屡以疾告自请方州甘棠之郊姑遂尔欲坐啸卧治安其风土庶几少休毋忘忠报
　　正议大夫知邓州蔡确复观文殿学士差遣依旧制
　　法始于贵者所以示朝廷之公恩笃于旧臣所以为天下之劝眷吾近弼尝诖微文虽符守之既更顾宠名之尚阙吏民安仰亷陛未尊具官蔡确材术疏通谋猷肤敏与闻机政自元丰之纪年升冠宰司当永裕之复土属均劳于辅郡旋褫职于殿庐原情无他在法当复尚淹时日以塞人言未忘矜念之心难废公平之典备顾问于帷幄稍还近班宣条教于翰垣益思尽瘁
　　龙图阁直学士朝议大夫御史中丞兼侍读李常中大夫依前龙图阁直学士御史中丞兼侍读制
　　有位而无官守有禄而无事责此阶散所以无常员也然必积日累年不罹罪悔有司铢寸较量应格然后一迁亦已艰矣具官李常闳裕而静深温恭而谅直秉义陪朕朝夕有恪葢直延阁长宪台侍经席皆儒学之华选仕进之要地也人处其一以为宠荣尔今兼之其任重矣兹又因其嵗成进秩二等往服朕命职思其忧
　　蒋之竒宝文阁待制制
　　三圣图书萃在延阁儒学之士职列其中讽议讨论维时妙选虽身在江海之上而名近日月之光则世以为荣任亦加重具官蒋之竒富以辞艺博知古今台阁践更号为久次眷予南服付以列城属愚民弄兵骚动岭表武夫利赏贼杀善民而尔应接经营多中机防有罪就戮无辜获申载嘉尔能宜用褒显进于侍从之列不改帅师之旧使逺人观望益加二千石之尊为汝之光不既多乎
　　知洪州熊本知越州制
　　防稽西阻淛河东渐于海有陂湖灌溉之利故嵗多顺成有丝枲鱼盐之饶故俗重犯法狱讼稀简土风和平置守牧人此为乐国具官熊本辞学起家果艺从政南宫西掖试用有声畨禺豫章循行可纪因尔能效委兹重寄环地千里提封七州兵籍赋舆莫不兼总名联侍从之列身寄牛斗之间是为宠荣益务报称
　　御史中丞胡宗愈中大夫尚书右丞制
　　先帝稽古建官肇自三省维尚书万事所出丞实总其纪纲纠正官邪弥纶国典非通达治道刚毅有守乌能胜其任哉具官胡宗愈明允笃诚敏于世用待时以君子之器立朝有诤臣之风直笔正绳无所回挠开广朕意见弗欺之忠补助政体多可行之论断自朕志擢贰中台躐进文阶增峻堂陛唐太宗尝谓尚书丞百职纲维事一失中天下有受其敝者而当时魏郑公戴胄刘洎辈迭处其位皆号得人今朕虚已仰成股肱是赖尔其矫正浮伪振肃偷惰使官修政举有贞观之风则岂独尔为称职亦以副先帝作则垂宪之心可不勉哉
　　朝奉郎石赓京东路提刑制
　　朕于用刑宁失有罪而嵗报大辟有加无损意法网尚密使民难避易犯欤抑吏之不良犹有迁情以就法者欤故于临遣使臣尤欲使知朕意以尔质厚而识明宜能导民以逺罪哀矜而折狱矧齐鲁之俗易与为善往只朕训其尽尔心
　　契丹伪公主锡令结牟封夫人制
　　先帝威徳覆被四方宜有逺人举宗内属优锡命数朕其可忘某人生自大邦嫔于西土能慕声教叩闗请朝引对在廷益嘉恭顺胙之成国视古小君象揥翟衣以为尔宠往帅种落举为王民
　　范纯礼复天章阁待制枢密都承防制
　　枢机之地选用士人宣纳密命自神考始肆予纂服收拔端良寘诸左右葢遵先志具官范纯礼夷易有守笃实无华恂恂自持言行相顾失职兹久秉心不移起分州符未厌舆议其还延阁侍从之选来赞右府訏谟之微副予咨求尔忠益
　　东头供奉官李志张大中并转两官制
　　朕图疆场之功常以静胜为优斩获为下顾如尔等立效西陲实在前日第劳行赏则有旧章其往自今当体朕意
　　故降授太子少保致仕潞国公文彦博追复河东节度管内观察处置等使太师开府仪同三司太原尹潞国公制
　　朕嗣位三月三下恩书徽纆桁杨栖置弗用放流窜逐系踵生还尚念故老元臣尝位丞弼或夺爵身后或殒命贬中霈泽之行岂限存殁不有追复孰慰幽魂具官文彦博佐佑四朝勲徳兼茂粤自神考命为师臣逮及先皇咨以重事去国未久啧有烦言降秩春官仅存公号赍志没地屡阅嵗时蔽自朕心悉还旧贯维垣印绶冠秩百工全晋节旄视仪三事纳书泉壤流泽子孙死而有知可以无憾
　　除曾布银青光禄大夫守尚书右仆射兼门下中书侍郎制【元符三年十月八日下】
　　左右置相以总吾喉舌之司东西分台以斡我钧衡之任居中如鼎足之峙承上若台符之联相须而成阙一不可乃登次辅以告大廷左光禄大夫知枢密院事上柱国鲁郡开国公曾布敏识造微懿文贯道器周小大之用智适古今之宜被神考特达之知亟跻禁从膺先朝倚注之重久执事枢而能悉心公家宣力夙夜忠以迪上谊不辞难忧勤百为壮老一节肆朕纂临之始尤嘉翼戴之劳防稽师言图任旧徳文昌端揆之列紫微陪侍之班合兹宠名作我近弼仍迁阶品增衍户封于戏朕有休息百姓之心汝则觌文而匿武朕有总核庶工之志汝则务实而去华以至甄序材良敦奬正直澄清风俗振肃纪纲使万物各得其平无一夫或失其所汝之职也尚往钦哉
　　表
　　南京谢上表
　　以儒懦而辞将符以亲嫌而避边要颇识事君之义敢干留令之诛仰赖圣明俯矜诚请既逃罪戾仍获便安伏念臣无所取材粗知向道虽险阻艰难备尝之矣而造次颠沛必于是焉以平生寡偶而少徒故临事易危而多畏昨祈外补聊避烦言未容墨突之黔遽改并门之帅且节制方面号为儒者之荣率先戎行正是人臣之分便当即路讵敢怀私直以任非所长力有不逮矧弟兄之孤立擅将相于一时中惧满盈外虞谗间再沥吁天之恳中防易地之优维陈宋之奥区首东南之甸服周流二国俛仰十期何幸衰年复寻故步望千门之宫阙识三后之衣冠合抱干云或异时之拱把峩冠束带多前日之佩觿所愧薄材曾微惠政下孤民望上误国恩此葢伏遇皇帝陛下舜智兼容尧仁徧覆初无心于予夺皆因物之短长是致孤生与叨平施毋轻民事方竭力于兹辰苟利公家誓捐躯于异日
　　谢史成受朝奉郎表
　　裁成二帝之书仰资圣训褒録诸儒之效俯逮羣生缪进官荣并叨恩赉省循非称冐昧为惭窃以简册之传固多帝王之书为重文章之用非一述作之体为难在昔有官若时稽古自周而上具载百篇之言繇汉以还各成一代之史典谟之辞略而雅春秋之法谨而严子长虽谬于是非见称事核孟坚颇推于详赡或患文繁降及后人益艰是任或纪事支离而失实或设辞骩骳而不工或疏略抵牾之相形或取舍抑扬之未当歴观前载兹谓材难矧两朝功徳之崇髙而五世声名之富有以至俊杰瑰竒之士梼杌嵬琐之奸载在信书传之后裔宜得贯穿驰骋之学温纯深润之辞追二典之光华垂百王之轨范如臣之鄙揣分无堪幼闻道于父兄粗知好古长论文于师友窃慕著书然而植性昏防受材濩落有浅见寡闻之累无属辞比事之长遭世盛明脱身冗散天禄石渠之奥蚤预校讐金匮玉板之文得防论次兹儒林之盛选实仕路之殊荣特达甄收莫非帝力周旋长育咸出上恩自视庸虚固难报称虽勤劬于夙夜谩淹歴于嵗时阐发大猷岂敢希于作者整齐故事或可继于前人甫临汗简之终适遘负薪之疾奏书天陛阻亲望于清光拜赐宸庭莫与闻于褒诏岂期推赏并及罔功养拙藏愚久已逃于常宪因人成事兹复玷于异恩逊避弗容惊惶失措此葢伏遇皇帝陛下务尊先烈只绍永图谓祖考之功非形容之可既而子孙之孝在润色之为能深诏有司共成大典葢兼资于众智不求备于一人每矜载笔之勤靡间吹竽之滥致兹琐质均被鸿私蝼蚁虽微素积爱君之志涓尘有补敢忘许国之忠
　　陈州谢上表
　　初縁细故輙丐徙州继露危诚复求易地图报未伸于万一冐烦已至于再三自非明恕之朝当在谴诃之域圣恩甚厚私愿弗违视太守之章孱愚知幸望长安之日感涕难胜伏念臣托势至孤叨荣过重谋身寡术易致于人非窃禄无功难逃于鬼瞰材微命舛福薄灾深方只歴下之行忽遘漳滨之疾顾筋骸之素惫困药石之交攻气属如丝识几去干已分身归于厚夜不图天假于余生恍如梦寐之初回憯若酲醲之未解神明凋耗形体支离念官守之尚遥迫王程之有限内省尫羸之质岂堪撼顿之劳非敢自爱于疲癃实惧仰慙于任使幸修门之在望恃延阁之见收呌阍自言伏质俟罪葢疾痛之加者呼父母而是愬精诚之至者动金石而非难果上恻于渊衷俾曲从于私便维兹藩辅密迩京师事简民淳首被朝廷之化里安户佚稀闻枹鼓之音顾臣何人获此善地可觊康宁之福皆縁覆防之恩矧常守于是邦有相望之仲氏流风未逺故事可询重念臣昨守汝隂亦畿右始引小嫌而求避出于虑患之未周终明大体而复还良以至公之在上铭心敢忘粉骨难酬此葢伏遇皇帝陛下聪明烛于十微而隆寛尽下威徳加于九有而内恕及人笃遗簮坠屦之仁推藏疾纳汚之谊太皇太后陛下处奥室之中而周知万事据崇髙之势而洞照羣情常怀大徳之好生不忍匹夫之失所悯臣忝陪侍从之末察臣实婴沈瘵之余假借宠灵安全孤朽臣敢不体上之慈而哀矜于下念已之病而绥养斯民庶收尘露之微少答乾坤之施
　　南京谢上表
　　得郡便私未报期年之政因人易地更分京邑之权朝始去于故栖夕遂临于新部伏念臣材不堪于巨用行有愧于古人蚤尘侍从之华寖冐藩垣之宠未逾再嵗更守二州既不能兴教化于民使之迁善而逺罪又不能作聪明于外因以诳世而取名惟殚夙夜之勤期副焦劳之念矧彼淮阳之地旧为楚国之郊属频年昏垫之余加比屋凶饥之后浚渠路以疏积潦发廪庾以赈流民方竭力于经营遽防恩而转徙国家别建都邑内壮皇居维王迹之所基视他邦而尤重掌离宫之筦籥奉原庙之衣冠以属微臣弥慙非据此葢伏遇皇帝陛下矜怜旧物优假近班尚容环走于王畿因使周知于土俗奉承清问敢希宣室之归攀附末光未觉长安之逺誓当尽瘁少冀分忧至于事鞭扑以立威饰厨传以干誉非明时之所尚亦私义之不为
　　徐州谢上表
　　怀章去国不啻三年荷槖入朝未淹百日复栖迟于民社骤违逺于阙庭乃义理之当然岂人情之所愿窃念臣秉性固陋承学迂疎怀是古之至愚抱守官之独见岂特难堪于世用固已不善于身谋昨者召自留都处之宗伯属郊丘之肇祀议天地之经祠执礼虽明趋时则戾已行之令岂孤论之能回不韪之诛敢偷安而苟免旋抗章而请辠防易地以示恩继露微衷复颁温诏终赖乾坤之造曲成犬马之私假以使符置之善地循行闾里固多鱼稻之饶周览山川颇有江湖之趣夫何孤蹇获此便安此葢伏遇皇帝陛下寛裕有容包含徧覆将以招致刍荛之论是用特寛斧钺之威伏惟恩慈岂易报称臣身虽在外义不忘君况仰赖于皇明忍自愆于素守深念长人之寄知无不为益坚许国之诚死而后已
　　贺元祐四年明堂礼成肆赦表
　　侑帝飨亲既金声而玉振赦过宥罪遂雷动以风行欢声达于幅员恊气充乎上下窃以躬事天之礼莫如王者之堂极严父之心是谓圣人之孝讲兹钜典属在熙朝即路寝以亲祠兆于仁祖黜五精之并祭断自神宗光昭前闻啓迪后嗣恭惟皇帝陛下绍膺宝命只遹先猷平成百度而不有其功覆载羣生而不尸其徳谓时和嵗丰之效乃髙穹顾諟而然谓刑清武偃之祥乃七庙威灵所致矧属承祧之始永怀濡露之恩具申报本之诚且展事生之道以祭恐数而凟故遵三嵗之期以郊则逺而疏故度九筵之位季秋令月吉日上辛备法驾之仪协雅声之奏牲牷博硕笾豆静嘉元大辂之旅陈篆毂错衡之辐辏并柯共柢按图牒而充庭髽首贯胸袵衣冠而就列以引以翼有壬有林奠珪币以告防舞羽旄而象徳灵心合答精意感通嘉得四海之懽增受万年之防尚念有司之庶狱岂无弗获之一夫乃御端闱亟敷大号涤瑕荡秽已责逮鳏空狴犴而纵缧囚开府库以赐军士布庆施徳昭天漏泉彼泣辜弛网之仁推食解衣之惠方之于此不其狭欤臣忝缀从班适分州寄莫与奉璋之列徒怀拱极之心
　　贺上传国宝表
　　受命之符为时而出自天之佑维圣是承方拜贶于大廷遽均恩于率土官师动色海防防休臣闻夫国玺之有去来犹周鼎之有轻重好治而恶乱舍昏而即明顷自有唐之衰荐更五代之季伏而不发殆且百年忽尔自归将传万世所以表祖宗积累之庆告社稷灵长之休在圣与仁宜昌而寿恭惟皇帝陛下沈潜迪哲刚健好生防天地以成能垂子孙而作则果有神物是贻皇家固将配甘露以纪元岂止拟芝房而度曲臣职専守土志切慕君讲称寿之仪阻陪下列奏升中之颂敬俟方来
　　贺册皇后表
　　中闱肇建盛礼具行人神协谋夷夏胥庆窃以国家为天下之本后妃实王化之基致治所繇求端非逺恭惟皇帝陛下绍天骏命垂世永图承七庙之吉蠲奉三宫之供养而长秋虚位六职旷官咨求淑人来相宗事上遵太母之训下采有司之言皷钟在庭典册备物坤元博厚已正于隆名妇顺章明可风于率土臣身虽在外义不忘君诵造舟之诗想见光辉之盛申彤管之戒庶几补报之忠
　　宣州谢上表
　　信而后谏愧无平仲之言罪不容诛误脱成汤之网屈严科而赋命畀善地以宁亲圣泽隆寛自古未有愚心感激欲报何从伏念臣蔽防之人迂濶于事以直道为敬天之实以诡情为骇俗之非杀其身有益于君行之无悔见其利不顾其义死莫敢为知万折而必东故三已而无愠汲黯之戆宁免世嫌子文之忠葢出天性切服两宫之知遇稍希八彦之激昻故有横逆之来曾无左右之助口欲清而愈浊外无正而不行徒伤忠敬之难明亟比欺诬之重坐既免投于荒裔仍择处于近藩风俗休戚在所渐摩朝夕防甘得其顺适道固隆于善贷恩尤着于曲成此葢伏遇皇帝陛下聴徳维聪使臣以礼兼洪覆无私之运均大明徧照之神谓好言利病者有区区忧国之心谓不事权贵者非汲汲谋身之辈方免官而从众竟薄责以劝忠臣敢不敬体惠慈退加脩省凡正心而诚意必明辨以笃行金石可磨只慎子臧之达节死生不变庶几徐邈之有常殚夙夜治民之劳全始终报上之意



　　曲阜集巻一
　　钦定四库全书
　　曲阜集巻二
　　宋　曾肇　撰
　　奏议
　　上哲宗皇帝乞复转对
　　臣伏覩令文臣下得言时政阙失公私利便者臣闻帝王即位之初必有以顺天下之心答中外之望其为之有序在知其要而已伏惟皇帝陛下仰承顾命而履天下之尊太皇太后陛下俛狥权宜而议军国之务此正华夏蛮貊洗心注目颙颙观聴之时也端本谨始实在今日臣愚辄不自揆敢布腹心伏惟留神聴察幸甚臣伏覩先帝嗣位以来忧勤恭俭日谨一日神功圣徳充塞天地固非臣言所能髣髴也陛下继之承之任大责重然四海之广万事之烦亿兆之众不可家至而人接之则欲达天下之情成天下之务岂有他哉在广言路尔言路广则人人得尽其情人人得尽其情则上无不闻之事下无不通之志政令之得失百姓之休戚羣臣之忠邪贤不肖虽在四方万里之外陛下不出户庭不降几席可以周知而备见矣然后察政令之得者则力行之弥纶未至者则损益之百姓之所愿欲则与之百姓之所疾苦则除之显忠而去邪任贤而退不肖夫然故上泽得以下及下情得以上闻百官有司奉法遵职贵者不以崇髙而敢肆贱者不以疎逺而敢欺陛下深处法宫之中端拱无为而天下治矣夫任已聪明则其察愈详其蔽愈甚因众之聪明则所视者逺所聴者周故先王设进善之旌立敢谏之皷陈诽谤之木又使瞽献书师箴瞍赋防诵工谏近臣尽规亲戚补察彼岂聪明之不足哉知任已不如任众也舜之继尧所守一道然舜初受命则辟四门明四目达四聪以谓继治世者耳目尤不可以不广故也三代以还咨询访纳固非一途然近世之所当行祖宗之所已试则命百官转对实今日之要务也昔唐太宗初即位延见羣臣或论往古成败或究民间利病每言及稼穑艰难则上下相规务遵勤俭言及闾阎疾苦则君臣感叹议息征徭故能创业垂统成贞观之治下至代宗每于紫宸聴朝常限三人奏事敢言者赏其尽规不言者责其隠默故陆贽以谓谏虽未从且不深忤情苟有阻终获上通周世宗即位之始亦延羣臣使陈当世之务故能外絶兵威内脩政事而显徳之政独髙五代先帝熙宁之初亦诏百官咸以次对故事不逺行之非难此臣愚惓惓所以有望于陛下也今学士大夫布满周行人有所怀皆愿自献但虑询求之未广聴纳之未至尔陛下沛然发徳音下恻怛之诏使之极言无有忌讳则孰不踊跃奋励各罄所知以补聪明之万一哉陛下察其言之当者纳之用之而劝之以赏言而未当或过于讦直者寛裕包涵而不加以罪非但举虚文循故事而已如此则四海之内知陛下有好问之美有聴言之实忠谋谠论日闻于上而阿谀壅蔽之私不得行矣天下之情孰有郁塞而不伸天下之务孰有怠废而不起者哉故臣愚过计以谓今日之要务未有易此者也至于广收骨鲠敢言之人充耳目之任勅左右侍从之官责以论思献纳是皆朝廷之素讲不待臣言而悉者也伏惟圣虑深逺无所不周如臣微贱不识大体顾以世荷国恩兄弟皆防先帝不次收采不胜犬马之私贪于自效愚者千虑冀有一得冐进狂瞽干犯典刑惟陛下察其用心而赦其僭妄不胜幸甚
　　右元丰八年四月上时为戸部郎中
　　上哲宗皇帝论经明行修科宜罢投牒乞试糊名誊録之制
　　臣奉诏详议三省所定科举条制其经义诗赋等科已与礼部尚书孙永等连状详定奏闻外有经明行修举人一项臣窃有愚见须至前议臣伏以国家取士之制人才之盛衰风俗之美恶系焉今设经义诗赋等科施之一时则可矣然皆取人以言而不本其行方之于古臣窃以为未也至于诏内外官举经明行修之士中第之日稍优其礼则不独取之以言又本其行其意庶乎近古然徒使举之而不繇乡里之选又无考察之实与斯举者随众投牒试于有司糊名誊録校一日之长则不唯士失自重之谊且于课试之际无以别异于众人则所谓本其行者亦徒为虚文而已恐未称所以命官荐举优其恩典之意也窃观三代两汉人才之盛风俗之美后世所以不能及者取士以行不専以言故也今虽未能尽复古制故经义词赋等科未可尽废然驯致先王之治亦宜有渐则经明行修谓宜别立一科稍仿三代两汉取士官人之法因今之宜斟酌损益要之无失古意而已至于投牒乞试糊名誊録之类非古制者一切罢之待遇恩数尽居经义诗赋等科之上庶使学者知尊经术笃行谊人人勉于自修自一乡推之以至一县一县推之以至一州一州推之以至一路一路推之以至天下则四方之士莫不知尊经术笃行谊以待上之求应上之用如是而人才不盛风俗不美未之有也人才既盛风俗既美则所谓经义诗赋等科非以行谊进者人将耻为之不期于废而自废矣如此则经明行脩之举有得士之实不为虚文而已也或谓以行取人则有浮伪矫诈之弊尽去防检则有交通请谒之私臣以谓此殆论者之私忧过计也夫左道乱众色取仁而行违者固圣人之所深恶然必有以察之试之于利害得丧之地则可见矣凡人之情孰不好善朝廷诚能正心诚意进任正人明利义之分辨荣辱之境以示天下则虽蚩蚩之民莫不用实以应上况于士哉然则所谓浮伪矫诈之非所忧也明考察之方公进退之法以任人之得失为举者之赏罚行之以信持之以久风俗日入于厚则交通请谒之私又非所忧也三代两汉之治去今逺矣然臣犹惓惓以此为言者幸遇朝廷欲得经明行脩之士故臣欲由此而充之以至于复先王之制以成朝廷之美意其言虽迂其效虽逺然有志于古者恐不能以彼而易此也伏惟圣慈特加详察如臣言万一可采其设科举士之制愿诏有司取三代两汉之法见于今者防时之宜裁定其当
　　右元祐元年上时为中书舍人
　　上宣仁皇后论文徳殿受册
　　臣伏闻已降勅命将来太皇太后受册依章献明肃皇后故事臣伏考故事皇帝于大安殿发册皇太后于文徳殿受册今来诏防遵用旧典臣子之谊复何所言然臣伏见太皇太后自聴政以来止于延和殿垂帘视事受契丹人使朝见亦止御崇政殿未尝出践外朝岂非以聴决万机出于权宜垂帘视事葢非得已而外朝者天子之正宁太皇太后崇执谦徳不欲临御以为天下后世法邪推此言之受册外朝殆非太皇太后之意特以故事当然尔窃详故事天圣二年两制定皇太后受册于崇政殿仁宗出自圣意特诏有司改文徳殿此葢人主一时之制非臣下之所得议也今皇帝述仁宗故事以极崇奉之礼孝敬之诚可谓至矣臣窃谓太皇太后傥于此时特下明诏发扬皇帝孝敬之诚而固执谦徳屈从天圣二年两制之议止于崇政殿受册则皇帝之孝愈显太皇太后之徳愈尊天地神灵孰不欢喜华夏蛮貊孰不推仰两谊俱得顾不美欤伏惟太皇太后聪明睿圣慈仁恭俭功徳之被天下尧舜禹汤不能逺过非独秦汉以来母后之所不及则虽日御外朝未足为过而臣乃于一受册之际犹以为言者诚见太皇太后执心谦冲至公至正动容周旋必务中礼非如汉唐母后私于其身必不以受册外朝为已之欲臣愚故愿因此增广盛徳使天下晓然知圣心所在垂之万世以为典则而后之言礼者必曰母后不践外朝自太皇太后始岂非希世之髙行哉臣伏见昨者太皇太后志在爱人毅然独断今即英宗神御殿后建神宗神御殿诏防深切闻者感动至于垂涕此自古明智之君未必能为而太皇太后行之无毫发吝则知今日退就便殿受册必非所难此臣所以敢言而不疑也夫一日出践外朝事至微也然臣独有私忧而过计者不得不极言之章献太后非独受册文徳殿至于元日御防庆殿受朝及南郊礼成御防庆殿受贺其生辰御防庆殿百官上寿其后又入太庙行恭谢之礼此皆天圣明道故事窃恐有司以次行之不足以仰称太皇太后为宗庙社稷权宜聴政之心克已复礼谦恭抑损之盛徳臣之私忧过计实在于此太皇太后博览古今诗书以来母后得失葢无不知则于此举必能自择岂待臣言而后思然臣待罪侍从以论思为职苟有所见不敢默然
　　右元祐二年二月上时为中书舍人三月一日内批付三省将来太皇太后受册应检用章献明肃皇后故事当御文徳殿顾予凉薄岂敢上比章献明肃皇后所有将来受册只就崇政殿宜令三省体太皇太后此意降诏施行　苏轼撰诏曰祥禫既终云云　所有将来受册可只就崇政殿七日降出行下
</div>
    <div class="pagination">
<span class="current-page">1</span><a href="曲阜集_page2.html">2</a><a href="曲阜集_page3.html">3</a><a href="曲阜集_page4.html">4</a><a href="曲阜集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
