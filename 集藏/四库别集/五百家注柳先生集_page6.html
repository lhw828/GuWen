<!DOCTYPE html>
<html>
 <head>
  <meta charset="utf-8"/>
  <title>
   五百家注柳先生集 - 第 6 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注柳先生集 - 第 6 页/共 19 页
  </h1>
  <div class="content">
   五百家注柳先生集巻五
　　钦定四库全书
　　五百家注柳先生集巻六
　　碑
　　曹溪第六祖赐諡大鉴禅师碑
　　【集注六祖惠能也姓卢氏新州人化于新州国恩寺宪宗时赐諡大鉴塔曰元和灵照公在柳州作此碑东坡尝曰子厚南迁始究佛法作曹溪南岳诸碑絶妙古今真知言哉补注邵太史曰东坡于古人但冩渊明子美太白退之子厚之诗为南华冩子厚六祖大鉴禅师碑南华又欲冩刘梦得碑则辞之】
　　扶风公廉问岭南三年【孙曰元和八年十二月以桂管观察使马总为岭南节度使扶风人也】以佛氏第六祖未有称号防闻于上诏諡大鉴禅师塔曰灵照之塔元和十年十月十三日下尚书祠部符到都府【都府节度府也】公命部吏洎州司功掾告于其祠幢盖钟鼔【幢传江切】増山盈谷万人咸防若闻神其时学者千有余人莫不欣踊奋厉如师复生则又感悼涕慕如师始亡因言曰自有生物则好鬬夺相贼杀丧其本实誖乖淫流【誖乱也○誖蒲昧切又音勃】莫克返于初孔子无大位没以余言持世更杨墨黄老益杂其术分裂而吾浮图说后出推离还源合所谓生而静者【孙曰礼记人生而静天之性也】梁氏好作有为师达摩讥之空术益显【孙曰后魏太和十年有僧达摩者本天竺王子以防国出家入南海得禅宗妙法云自释迦相传有衣鉢为记世相付授达摩赍衣鉢浮海而来至梁诣武帝帝问以有为之事建摩不悦乃之魏隠于嵩山少林寺遇毒而卒是为初祖】六传至大鉴【孙曰达摩以其法传慧可是为二祖惠可传璨是为三祖璨传道信是为四祖信传忍是为五祖忍传惠能是为六祖】大鉴始以能劳苦服役一聴其言言希以究师用感动遂受信具【信具衣鉢也】遁隠南海上人无闻知又十六年度其可行乃居曹溪【孙曰咸亨末能住韶州寳林寺曹溪韶州地名也】为人师防学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再征不能致取其言以为心术其说具在今布天下凡言禅皆本曹溪大鉴去世百有六年【孙曰先天二年卒是嵗癸丑至元和十三年戊戌为一百六年】凡治广部而以名闻者以十数莫能掲其号乃今始告天子得大諡丰佐吾道其可无辞公始立朝以儒重刺防州都防安南【孙曰元和五年七月总自防州刺史为安南都防】由海中大蛮夷连身毒之西【童曰身毒国名即天竺也】浮舶聴命咸被公徳受旂纛节防【童曰纛翳也舞者所执又羽葆幢也韩曰纛左纛也以旄牛尾而为之○纛音道又徒沃大到二切】来南海【补注按韩文公祭总文公于泉于防始执郡符遂殿交州抗节畨禺交州即安南都防府畨禺则南海郡广州也与公此碑合而唐史乃云总自安南都防迁桂管经畧观察使误矣东坡曰以碑考之盖自安南迁南海非桂管也可以正唐史之误】属国如林不杀不怒人畏无噩【说文噩哗讼也○噩音咢】允克光于有仁昭列大鉴莫如公宜其徒之老乃易石于宇下使来谒辞其辞曰
　　达摩干干【韩曰说文云干上出也孙曰干干不息之貌】传佛语心六承其授大鉴是临劳勤専黙终揖于深【揖一作挹】抱其信器行海之隂其道爰施在溪之曹厖合猥附不夷其髙传告咸陈惟道之褒生而性善在物而具荒流奔轶【韩曰说文曰轶车相出也○轶徒结切】乃万其趣匪思愈乱匪觉滋误由师内鉴咸获于素不植乎根不耘乎苗中一外融有粹孔昭在帝中宗聘言于朝隂翊王度俾人逍遥越百有六祀号谥不纪出扶风公告今天子尚书既复大行乃诔光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公徳美溢于海夷浮图是视师以仁传公以仁理谒辞图坚永不已
　　南岳弥陀和尚碑
　　【韩曰公贞元十八年为蓝田尉照死于七月十九日此碑盖七月后作东坡评说见上篇题注】
　　在代宗时有僧法照为国师乃言其师南岳大长老有异徳天子南向而礼焉度其道不可徴乃名其居曰般舟道塲【韩曰公尝为般舟和尚第二碑盖指日悟为般舟和尚即此所谓般舟道塲也】用尊其位公始居山西南岩石之下人遗之食则食不遗则食土泥茹草木其取衣类是南极海裔北自幽都来求厥道或值之崖谷羸形垢面躬负薪槱【孙曰诗薪之槱之槱积木燎之也槱音酉】以为仆役而媟之乃公也【韩曰说文媟嬻也○媟音薛】凡化人立中道而教之权俾得以疾至故示専念书涂巷刻谿谷不勤诱掖以援于下不求而道备不言而物成人皆负布帛斩木石委之岩戸不拒不营祠宇既具以洎于徳宗申诏褒立是为弥陀寺施之余则与饿疾者【韩曰说文云施惠也○施施智切】不尸其功公始学成都唐公次资川诜公诜公学于东山忍公【集注释氐五祖忍公姓周黄梅人与四祖道信并住东山寺故谓其法为东山法法照智诜皆学于忍惟唐公真公及衡山承逺未详】皆有道至荆州进学玉泉真公真公授公以衡山俾为教魁人从而化者以万计初法照居庐山由正定趋安乐国【由字一本作中】见防恶衣侍佛者佛告曰此衡山承逺也出而求之肖焉乃从而学传教天下由公之训公为僧凡五十六年其夀九十一贞元十八年七月十九日终于寺葬于寺之南冈刻石于寺大门之右铭曰一气回薄茫无穷其上无初下无终离而为合蔽而通始末或异今焉同虚无混防道乃融圣神无迹示教功公之率众峻以容公之立诚教其中【教一作放】服庇草木蔽穹隆仰攀俯取食以充形游无极交大雄夫子稽首师顺风四方奔走云之从经始防尺成灵宫始自蜀道至临洪咨谋往复穷真宗弟子传教国师公化流万亿代所崇奉公寓形于南冈防曰愿惟孝恭立之兹石书踪
　　岳州圣安寺无姓和尚碑
　　【韩曰为永州司马时作】
　　维某年月日岳州大和尚终于圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终【孙曰说文云胄也】承于释师以系道本吾无姓耶法劒云者我名也实且不有名恶乎存吾有名耶性海吾乡也法界吾宇也戒为之墉惠为之户以守则固以居则安吾闾里不具乎度门道品其数无极菩萨大士其众无涯吾与之戚而不吾异也吾宗族不大乎其道可闻者如此而止读法华经金刚般若经数逾千万或讥以有为曰吾未尝作呜呼佛道逾逺异端竞起唯天台大师为得其说和尚绍承本统以顺中道凡受教者不失其宗生物流动趋向混乱惟极乐正路为得其归和尚勤求端慤以成至愿凡聴信者不惑其道或讥以有迹曰吾未尝行始居房州龙兴寺中徙居是州【徙居一作徙于】作道场于楞伽北峯【楞音棱】不越阃者五十祀【阃苦本切与梱同】和尚凡所严事皆世髙徳始出家事而依者曰卓然师居南阳立山【孙曰南阳邓州】岳州就受戒者曰道頴师居荆州弟子之首曰怀逺师居长沙安国寺为南岳戒法嵗来侍师防其终遂以某月某日于卓然师塔东若干步铭曰
　　道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云教久益微世罕究陈爰有大智出其真门【一作论】师以显示俾民惟新情动生变物由湮沦爰授乐国防乎化源师以诱导俾民不昏道用不作神行无迹晦明俱如生死偕寂法付后学施之无斁【斁厌也夷益切】从我师无忘真宅荐是昭铭刻兹贞石
　　碑隂记
　　无姓和尚既居是山曰凡吾之求非在外也吾不动矣农杨公炎自道州以宰相征过焉【孙曰大厯四年八月以道州刺史杨炎同平章事】以为宜居京师强以行不可将以闻曰愿间嵗乃往明年杨去相位窜谪南海上【孙曰建中二年十一月炎自左仆射贬崖州司户防军】终如其志赵郡李蕚【音谔】辩博人也为岳州盛气欲屈其道闻一言服为弟子河东裴藏之举族受教京兆尹农杨公某【孙曰元和四年杨凭为京兆尹】以其隠地为道塲奉和州刺史张惟俭买西峯广其居凡以货利委堂下者不可选纪受之亦无言将终命其大弟子怀逺授以道妙终不告其姓或曰周人也信州刺史李某【一本云李公位公集有位墓志】为之传长沙谢楚为行状博陵崔行俭为性守一篇凡以文辞道和尚功徳者不可悉数农公自余杭【孙曰杨凭元和四年为江西观察使以赃罪贬临贺尉俄自临贺尉徙杭州长史】命以行状来怀逺师自长沙以传来使余为碑既书其辞故又假其隂以记
　　龙安海禅师碑
　　【韩曰公云弟子皓初等状其师之行谒余为碑按集有送皓初序颇亟称之即初之贤盖足以知海之为人矣永州作】
　　佛之生也逺中国仅二万里【韩曰后汉西域传天竺国一名身毒世传明帝梦见金人长大顶有光相问羣臣或曰西方有神名曰佛以地理考之安南者岭南之极边也而天竺之道自此而通安西者陇右之极边也而西域之道自此而入则其道里之逺可知矣】其没也距今兹仅二千嵗故传道益微而言禅最病拘则泥乎物诞则离乎真【诞欺也】真离而诞益胜故今之空愚失惑纵傲自我者【一本作空空愚夫失惑云云韩曰论语有鄙夫问于我空空如也】皆诬禅以乱其教冒于嚚昏【韩曰左传口不道忠信之言为嚚○嚚鱼巾切】放于淫荒其异是者长沙之南曰龙安师师之言曰迦叶至师子【迦叶尊者师子尊者】二十三世而离离而为达摩由达摩至忍五世而益离离而为秀为能【孙曰神秀姓李氏汴州尉氏县人隋末出家为僧后遇蕲州双峯山东山寺僧忍以坐禅为业乃叹伏曰此真吾师也便往事忍専以樵汲自役以求其道咸亨五年忍卒秀乃往荆州居当阳山则天闻其名追赴都秀同学僧恵能姓厐氏新州人忍卒往韶州寳林寺秀尝奏则天请追能赴都至神龙元年中宗遣内侍薛简驰诏往请能能竟不度岭而卒天下乃散传其道谓秀为北宗能为南宗】南北相訾反戾鬬狠【下恳切】其道遂隠呜呼吾将合焉且世之传书者皆马鸣龙树道也【马鸣尊者龙树菩萨】二师之道其书具存徴其书合于志可以不慁【胡困切】于是北学于惠隠南求于马素咸黜其异以蹈乎中乖离而愈同空洞而益实作安禅通明论推一而适万则事无非真混万而归一则真无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓真常居长沙在定十四日人即其处而成室宇遂为寳应寺去于湘之西人又从而负大木砻宻石【说文云砻靡也砻音聋】以益其居又为龙安寺焉尚书裴公某【孙曰贞元三年间五月以国子司业裴胄为湖南观察使七年徙江西】李公某【孙曰八年十二月以给事中李巽为湖南十三年九月徙江西】侍郎吕公某【孙曰以礼部侍郎吕渭为湖南十六年七月卒】杨公某【孙曰十八年九月以太常少卿杨凭为湖南】御史中丞房公某咸尊师之道执弟子礼凡年八十一为僧五十三朞元和三年二月九日而没其弟子觉洎怀直浩初等状其师之行谒余为碑曰师周姓如海名也世为士父曰择交同州録事防军叔曰择从尚书礼部侍郎师始为释其父夺之志使仕至成都主簿不乐也天寳之乱复其初心尝居京师西明寺又居岣嵝山终龙安寺【孙曰衡山一名岣嵝山本拘缕二音岣又音古后切喽力后切】其原铭曰
　　浮图之修其奥为禅【奥于到切】殊区异世谁得其传遁隠乖离浮游散迁莫征旁行【行列也胡郎切】徒聴诬言空有互鬬南北相残谁其防之楚有龙安龙安之徳惟觉是则苞并絶异【说文云苞裹也○苞音包】表正失惑貌昧形静功流无极动言有为弥寂而黙祠庙之严我居不饰贵贱之来我道无得逝耶匪追至耶谁抑惟世之机惟道之微既陈而明乃去而归象物徒设真源无依后学谁师呜呼兹碑【一作动言事为】






　　五百家注柳先生集巻六
　　钦定四库全书
　　五百家注柳先生集巻七
　　碑铭
　　南岳云峯寺和尚碑
　　【韩曰南岳衡山也在衡州按塔铭和尚死于贞元十七年九月以十月其年秋公方调蓝田尉此碑及塔铭皆同时作】
　　乾元元年某月日【孙曰乾元肃宗年号元年嵗在戊戌】皇帝曰予欲俾慈仁怡愉洽于生人惟浮图道允迪乃命五岳求厥元徳以仪于下【童曰仪谓表仪】惟兹岳上于尚书其首曰云峯大师法证凡莅事五十年贞元十七年乃没其徒曰诠曰逺曰振曰巽曰素凡三千余人其长老咸来言曰吾师轨行峻特【童曰轨法也又说文云车辙也○轨居洧切】器宇大有来受律者吾师示之以为尊严整齐明列义类而人知其所不为有来求道者吾师示之以为髙广通达一其空有而人知其所必至元臣硕老稽首受教髫童毁齿【集注髫童子垂髪貌说文云龀毁齿也男八月而齿生八嵗而齓女七月而齿生七嵗而齓○髫音迢】踊跃执役故从吾师之命而度者凡五万人吾师冬不燠裘【燠乙六威遇二切】饥不丰食每嵗防其类读羣经俾圣言毕出有以见其大又率其仵伐木辇土作佛塔庙洎经典俾像法益广有以见其用将没告门人曰吾自始学至去世未尝有作焉然后知其动无不虚静无不为生而未始来殁而未始往也【二而下或有二知字】其道备矣愿刻山石知教之所以大其词曰
　　师之教尊严有耀恭天子之诏维大中以告后学是效师之徳简峻渊黙柔惠以直涣焉而不积同焉而皆得兹道惟则师之功勤劳以庸维奥秘必通以兴祠宫遐迩攸从师之族由虢而郭【孙曰周武王封文王弟虢叔于西虢平王东迁夺虢叔之地与郑武公求虢叔之裔孙序封于阳曲号曰郭公虢谓之郭声之转也】世徳有奕从佛于释师之夀七十有八维终始罔缺丕冒遗烈厥徒蒸蒸维大教是膺维宪言是征溥博恢如川之増如云之兴如岳之不崩终古其承之
　　南岳云峯和尚塔铭
　　云峯和尚族郭氏号法证为竺乾道五十有七年年七十有八贞元十七年九月十七日终十月二十七日凡度学者五万人【一有为字】弟子者三千人色厉而仁行峻而周道广而不尤功髙而不有毅然居山之北峰以为仪表世之所谓贤人大臣者至南方咸所严事由其内者闻大师之言律义莫不震动悼惧如聴誓命【补注此即前碑所云有来受律者吾师示之以尊严整齐明列义类而人知其所不为也】由其外者闻大师之称道要莫不凄欷欣踊【欷音希】如获肆宥【补注此即前碑所云有来求道者吾师示之以髙广通达一其空有而人知其所必至也】故时推人师则専其首诏求教宗则冠其位披山伐木崇构法宇则地得其胜捐衣去食广阅羣经则理得其深其道实勤而其心无求自大师化去教亦随丧呜呼大师之门人慕号长老愁痛遂相与以为兹塔砻石峻整植木蓊茂【蓊草木盛貌○蓊乌孔切又音翁】凡衡山无与为比者然而未有能纪其事余既与大乗师重巽游巽其徒也亟为余言故为其铭铭曰
　　苞元极兮韬大方威而仁兮幽以光行峻洁兮貌斋庄气混溟兮徳洋洋演大律兮离毫芒度羣有兮耀柔刚栋宇立兮像法彰文字阐兮圣言扬【阐齿善切】诏褒列兮宅南方道之广兮用其常后是式兮宜久长閟灵室兮记崇冈即石兮垂文章学者慕兮哀无疆
　　南岳般舟和尚第二碑
　　【韩曰公尝作南岳弥陀和尚碑谓代宗时有僧法照言其师南岳大长老有异徳天予礼焉名其居曰般舟道塲与此碑合孙曰按碑云前永州司马员外置柳宗元撰并书元和三年十月二十九日僧景秀立刻者林鸿】
　　佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮图者宗世家于零陵蒋姓也和尚心大而行宻体卑而道尊以为由定发慧必用毗尼为之室宇遂执业于东林恩大师究观秘义乃归传教不视文字悬判深防登坛莅事度比丘众凡嵗千人者三十有七而道不慁以为去凡即圣必以三昧为之轨道遂服勤于紫霄逺大师修明要奥得以观佛浩入性海洞开真源【孙曰碑本作廓开真源】道场専精长跪右绕【碑本无长跪二字】不衡不倚【碑本无不衡二字】凡七日者百有二十而志不衰初开元中诏定制度师乃居本郡龙兴寺肃宗制天下名山置大徳七人兹岳尤重推择居首师乃即崇岭是作精室辟林莽【碑本作斩林莽】刳岩峦【韩曰小山而锐曰峦○峦音鸾】殿舍宏大廊庑修直【韩曰说文云庑堂下周屋○庑音武】不命而献力不祈而荐货凡南方颛念佛三昧者【颛音専】必由于是命曰般舟台焉和尚生十三年而始出家又九年而受具戒又十年而处坛场【碑本处作居】又三十七年而当贞元二十年正月十七日化于兹室呜呼无得而修故念为实相不取于法故律为大乗坏衣不饰揣食不味【揣聚貌○揣徒官切】覆荐服役凡出于生物者摈而勿用不自知其慈摄取调御凡归于正真者动而成羣不自知其教万行方厉一性恒如寂用之涯不可得也有弟子曰景秀嗣居法防欲广其师之徳延于罔极故申明陈辞俾刋之兹碑铭曰
　　像教南被又津而尊威仪有严载辟其门吾师是嗣増濬道源度众逾广大明羣昏乃兴毗尼微宻是论【卢昆切】八万总结彰于一言声闻熈熈遐迩来奔如木既拔有植其根乃法般舟奥妙斯存百亿冥防观于化元同道祁祁【祁祁盛貌】功庸以敦如水斯壅流之无垠【垠岸也垠音银】帝求人师登我先觉赫矣明命表兹灵岳于彼南阜斋宫爰作负掲致货时靡要约奋程力不呼而诺是刈是凿既涂既斵层搆孔硕以延后学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石
　　南岳大明寺律和尚碑
　　儒以礼立仁义无之则坏佛以律持定慧去之则丧是故离礼于仁义者不可与言儒异律于定慧者不可与言佛达是道者唯大明师师姓欧阳氏号曰惠开唐开元二十一年始生天寳十一载始为浮图大厯十一年始登坛为大律师贞元十三年十一月十一日卒元和九年正月其弟子怀信道嵩尼无染等命髙道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲列爵位今不言大浮图也凡浮图之道衰其徒必小律而去经大明恐焉于是从峻洎侃以究戒律而大法以立又从秀洎昱以通经教而奥义以修由是二道出入隠显后学以不惑来求以有得广徳二年始立大明寺于衡山诏选居寺僧二十一人师为之首乾元元年【韩曰以史考之乾元肃宗即位之三载广徳代宗即位之一载如此则乾元当在先广徳当在后然此碑正谓南岳大明寺律和尚则大明寺始立于广徳为信当是乾元字误矣一本于此特曰某年疑之也】又命衡山立毗尼蔵诏选讲律僧七人师应其数凡其衣服器用动有师法言语行止皆为物轨执巾匜【孙曰左氏传奉匜沃盥注匜沃盥器也○匜音移又演尔切】奉杖履为侍者数百翦髪髦被教戒为学者数万得众若独居尊若卑晦而光介而大灏灏焉无以加也【韩曰説文灏夷旷也○灏音皓】其塔在祝融峯西址下【孙曰衡山有五峯祝融其一也】碑在塔东其辞曰
　　儒以礼行觉以律兴一归真源无大小乗大明之律是定是慧丕穷经教为法出世化人无疆垂裕无际诏尊硕徳威仪有继道徧大州徽音勿替祝融西麓【山足曰麓○麓音鹿】洞庭南裔【裔末也○裔音曳】金石刻辞弥亿千嵗
　　碑隂
　　凡大浮图无竁穴【童曰竁穿地也○竁音钏】其于用碑不宜然昔之公室礼得用碑以其后子孙因宜不去遂铭徳行用图久于世及秦刻山石号其功徳亦谓之碑而其用遂行然则虽浮图亦宜也凡大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡大浮图未尝有比丘尼主碑事今惟无染实来涕泪以求其志益坚又能言其师他徳尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘【已上六人史皆有传】或师或友齐亲执经受大义为弟子又言师始为童时梦大人缟冠素舄【韩曰说文缟鲜色舄履也○缟音杲舄音昔】来告曰居南岳大吾道者必尔也已而信然将终夜有光明笙磬之音众咸见闻若是类甚众以儒者所不道而无染勤以为请故末传焉无染韦氏女世显贵今主衡山戒法
　　衡山中院大律师塔铭
　　衡山中院大律师曰希操没年五十七【没年一作末年】既没二十七年弟子诫盈奉公之遗事愿铭塔石公昝姓【昝子感切】凡去儒为释者三十一祀掌律度众者二十六防南尼戒法坏而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名【韩曰公前于大明师碑尝谓丞相李公泌执经受大义今又谓覩大律师而稽首尊之则师之出处盖必与大明师同】出世之士若石廪公瓉公【孙曰衡山有石廪峯】言未尝形遇公而叹息推以防法是以建功之始则震雷大风示其兆灭迹之际则陨星黒祲告其期【韩曰说文云祲精气感祥春秋传见赤黒之祲○祲音侵】斯为神怪不可度已故其与物大同终始无争受学之众他莫能偕也凡所受教若华严照公兰若真公荆州至公律公皆大士凡所授教若惟瑗道郢灵干惟正惠常诫盈皆闻人呜呼始终哉为之铭曰
　　首有承兮卒有传革大讹兮持法权众之至兮志益防雷发兆兮功已宣星告妖兮夀不延灵变化兮迎大仙砻兹石兮垂万年世有坏兮徳无迁








　　五百家注柳先生集巻七
　　钦定四库全书
　　五百家注柳先生集巻八
　　行状
　　段太尉逸事状
　　【集注段太尉秀实也字成公新旧史皆有传此状公元和九年在永州作集又有与史官韩愈致段太尉逸事书状当在书之先云】
　　太尉始为泾州刺史时【孙曰大厯十二年邠宁节度使白孝徳荐秀实为泾州刺使】汾阳王以副元帅居蒲【孙曰是嵗正月以汾阳王郭子仪为闗内河东副元帅河东节度等使治河中河中蒲州也】王子晞为尚书【孙曰晞子仪子时为左常侍不为尚书恐误晞音希】领行营节度使寓军邠州【孙曰子仪自行营入朝晞在汾州士放纵不法○邠悲巾反】纵士卒无赖邠人偷视暴恶者卒以货窜名军伍中则肆志【窜取乱切卒一作率】吏不得问日羣行丐取于市不嗛【不嗛不足也○嗛音慊】辄奋击折人手足椎釡鬲瓮盎盈道上【童曰鬲鼎属盎盆也釜音辅正作鬴○鬲音歴盎于浪切盈字一本作蔡与撒同读如蔡蔡叔之蔡新史改作盈故或作盈一本又作弃】袒臂徐去【袒字一作把非是】至撞杀孕妇人【撞传江切】邠寜节度使白孝德以王故戚不敢言太尉自州以状白府愿计事至则曰天子以生人付公理【付一作分】公见人被暴害因恬然且大乱若何孝德曰愿奉教太尉曰某为泾州【韩曰泾与邠州皆关内道】甚适少事今不忍人无冦暴死以乱天子边事公诚以都虞命某者能为公已乱使公之人不得害孝德曰幸甚如太尉请既署一月晞军士十七人入市取酒又以刃刺酒翁坏酿器【壊音怪又胡怪切酿女亮切】酒流沟中【流一作留】太尉列卒取十七人皆断头注槊上【童曰说文云槊长矛也○槊音朔】植市门外晞一营大噪【噪先到切与噪同】尽甲孝德震恐召太尉曰将奈何太尉曰无伤也请辞于军孝德使数十人从太尉太尉尽辞去解佩刀选老躄者一人持马【童曰说文躄不能行也○躄蒲结俾亦二切】至晞门下甲者出太尉笑且入曰杀一老卒何甲也吾戴吾头来矣【补注邵太史曰宋景文修新史曰吾戴头来矣去一吾字便不成语吾戴头来者果何人之头耶】甲者愕因谕曰尚书固负若属耶副元帅固负若属耶奈何欲以乱败郭氏为白尚书出听我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右曰皆解甲散还火伍中敢哗者死太尉曰吾未晡食【张曰晡晚食也○晡音逋】请假设草具既食曰吾疾作愿留宿门下命持马者去旦日来遂卧军中晞不解衣戒卒击柝衞太尉旦俱至孝德所谢不能请改过邠州由是无祸先是太尉在泾州为营田官【孙曰白孝德初为邠寜署秀实度支营田副使】泾大将焦令谌【音忱】取人田自占数十顷给与农曰且熟归我半是嵗大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人求谕谌谌甚怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮【衣于既切】手注善药旦夕自哺农者然后食【张曰哺啜也○哺音逋】取骑马卖市谷代偿使勿知淮西寓军帅少尹荣刚直士也入见谌大骂曰汝诚人耶泾州野如赭【说文赭赤土也○赭音者】人且饥死而必得谷又用大杖击无罪者段公仁信大人也而汝不知敬今段公惟一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴耶【郎计切】谌虽暴抗然闻言则大愧流汗不能食曰吾终不可以见段公一夕自恨死【孙曰段公别传云大厯八年令谌犹存者盖公之得于傅闻其实令谌不死】及太尉自泾州以司农征【孙曰建中元年二月秀实自泾原节度使召为司农卿】戒其族过岐【岐山名岐音祁】朱泚幸致货币慎勿纳【泚此礼切】及过泚固致大绫三百匹太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上【一本无之字】泚反【孙曰四年十月诏泾原节度使姚令言率师救哥舒曜丁未出京城至浐水倒戈谋反乃于晋昌里□朱泚为帅】太尉终【孙曰庚戌泚杀秀实兴元元年二月赠秀实太尉谥忠烈】吏以告泚泚取视【一有之字】其故封识具存【识音志】
　　太尉逸事如右
　　元年九年月日永州司马贠外置同正员柳宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入歧周邠斄间【童曰斄后稷所封○斄音邰今本作漦音侯甾切水名】过真定北上马岭歴亭鄣堡戍【张曰説文云鄣纪邑堡墇也○鄣音章堡音保】窃好问老校退卒能言其事太尉为人姁姁【凶予切又况羽切】常低首拱手行步【行一作促】言气卑弱未尝以色待物人视之儒者也遇不可必达其志决非偶然者防州刺史崔公来【永州刺史】言信行直备得太尉遗事覆校无疑或恐尚逸坠未集太史氏敢以状私于执事谨状
　　故银青光禄大夫右散骑常侍轻车都尉宜城县开国伯柳公行状
　　曽祖善才皇荆王侍读
　　祖尚素皇润州曲阿县令
　　父庆休皇渤海郡渤海县丞赠蔡州刺史工部尚书
　　汝州梁县梁城乡思义里柳浑年七十四状
　　公字惟深【韩曰又字夷旷】其先河东人晋永嘉年【童曰永嘉怀帝年号】有济南太守卓者去其土代仕江左【孙曰西晋末柳纯位平阳太守纯子卓避永嘉之乱自本郡迁于襄阳官至汝南太守今云济南恐误代字一本作往】公实后之柳氏自黄帝后稷降于周鲁以字命族因地受氏载在左氏内外传【孙曰鲁孝公子伯展展孙司空无骇无骇生禽字季为鲁士师食邑柳下諡曰惠因以柳为氏鲁为楚灭柳氏入楚楚为秦灭乃还晋之解县后秦置河东郡故为河东解县人】及太史公书自卓至公十有一代【孙曰卓子恬西河太守恬子凭冯翊太守凭子叔宗字双鳞宋建威叅军叔宗子世隆字彦绪南齐尚书令世隆子惔字文通梁左仆射曲江穆侯惔子映映子奭奭子善才善才子尚素尚素子庆休庆休子浑自卓至浑十一世也】为士林盛族着于南朝歴代史【孙曰柳元景弟叔宗已下南史皆有传】及柳氏家牒惟公质貌魁杰度量宏大和博达而遇节必立恢旷放防而应机能断【音煅】其居室奉养抚字之诚仪于宗戚而内行着焉其莅政柔仁端直之德洽于府寺而外美彰焉凡为学略章句之烦乱采摭奥旨【童曰说文云摭拾也○摭之石切】以知道为宗凡为文去藻餙之华靡汪洋自肆以适已为用自始学至于大成躭嗜文籍【躭都含切与耽同】注意鑚砺【童曰说文云鑚所以穿也○鑚祖官切】倦不知游息威不待榎楚【榎古雅切】儒言雅防夙有闻知年十余嵗有称神巫来告曰若相法当夭且贱幸而为释可以缓而死耳位禄非若事也公诸父素加抚爱尤所信异遽命夺去其业从巫言也【一云从巫之言也】公不可且曰夫性命之理圣人所罕言缙绅者所不道巫何为而能尽之也且令从之而生去圣人之教而为异术不若速死之愈也于是为学甚笃其在童防固不惑于怪谲矣【张曰谲说文权诈也○谲古穴切】开元中举汝州进士计偕百数公为之冠【音贯后同】礼部侍郎韦陟异而目之一举上第【孙曰天寳元年礼部侍郎韦陟知贡举柳载中第十四人载后改名浑】调授宋州单父尉操断举措通乎细大洁亷检守形于造次加云骑尉秩满江南西道连帅闻其名辟至公府【孙曰至德中为江西采访皇甫侁判官】以信州都邑人罹凶害【罹遭也○罹邻知切】靡弊残耗假守永丰令公于是用重典以威奸暴【童曰周礼刑乱国用重典○重直龙切】铺大和以惠鳏嫠【鳏古顽切下陵之切】敺除物害【敺音区】消去人隐吏无招权干没之患政无犯令尨茸之蠧【张曰尨茸乱貌○尨音防茸音如容切蠧音妬】宰制听断渐于讼息耕夫复于封疆商旅交于闗市既庶而富亷耻兴焉既富而教庠塾列焉【童曰塾学也礼记家有塾○塾音孰】里闬大变克有能称遂表为洪州丰城令到职如永丰之政而仁厚加焉授衢州司马夫器宏者耻效以圭撮之任【撮仓括切】足逸者难局以寻常之地公遂灭迹藏用遁隐于武宁山羣公交书诸侯走币皆谢絶不就方将究贤人之业穷君子之儒味道腴以代膏粱含德辉而轻绂冕遗荣养素恬淡如也朝右籍甚有声征拜御史【孙曰拜监察御史】公曰君命也安敢逃乎即日装束上道公尝好大体不为细家之迫速【一作束】非其志也以疾辞授右补阙不隐忠以固位不形直以奸名【奸音干他本作姧非也】除殿中侍御史赐绯鱼袋赴江西与租庸使议复防铁【防音角】及常平仓便宜制置得以专任【一作征】和钧闗石之绪出纳平凖之宜国利人逸得其要道【孙曰明年自左补阙除殿中侍御史知江西租庸院事】迁侍御史充江南西路都团练判官【孙曰大厯三年以刑部侍郎魏少游为江西观察使少游表浑为其府判官】时属支郡不知连帅之职公请出巡尽征之地大诘奸谬所至风动其有非常之政裕于人者必举其课绩归之使府又以文采殷勤歌咏之俾其风谣讼声【谣音摇】闻于他部达于京师而后已改祠部贠外郎转司勲郎中余如故就拜袁州刺史【孙曰十二年拜袁州刺史】公于是酌古良牧之政宜于今者宗而奉之考诸理国之说称于人者承而守之均利器用以致其富昭明物则以教之礼示优裕之德以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行高第朝廷休之召拜谏议大夫【孙曰十四年五月以中书舍人崔祐甫平章事崔荐浑为谏议大夫】充浙江东西道黜陟使【孙曰建中元年二月命黜陟使十一人分巡天下】将举其能政端于外邦也公则修虞书之考绩举汉代之课第处事详谛无依违故纵之败奉法端审无隠忌峭刻之文【峭七肖切刻音克】时分部所系于公尤重凌江并海【童曰并近也○并蒲浪切列子并歌并进又音竝上声】竟呉越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府拜尚书右丞直而多容简而有制去苛削之文【苛音何】而吏皆率法务大之道而政不失中加银青光禄大夫迁右散骑常侍泾卒之乱公以变起卒遽尽室奔匿于终南山贼徒访公所在追以相印既及公而问焉公变名氏以绐之【张曰江南呼欺曰绐○绐音台】捐家属以委之贼遂执公爱子榜棰询问【张曰榜音彭所以辅弓弩又去声四十三映比孟切进也笞也张敖传　载贯高榜笞数千又音牓木片也又音谤进船】折其右肱而公不之顾即步入穷谷防草迳逾秦岭由褒骆朝于行宫【孙曰四年十月朱泚反浑微服徒行遁终南山谷贼素闻其名以宰相召执其子榜笞之搜索所在浑步至奉天扈从至凉州改左散骑常侍】上嘉其诚节不时召见公顿首流涕累陈计画贼平策勲赐轻车都尉封宜城县开国伯拜尚书兵部侍郎【孙曰贞元二年拜兵部侍郎封宜城县伯】初公名载字元舆至是奏请改命以涤伪署之污【孙曰贼平浑奏言臣向名为贼汚且载于文从戈非偃武所宜请改名浑】是嵗盗据淮浒【孙曰淮西节度使呉少诚反】方议讨戮宰相以大理评事李元平者有名以为才堪攘冦拜为汝州羣臣望声徇利者皆曰德举公独慷慨言于朝曰【慷下郎切慨下溉切】是夫喋喋【喋喋多言也○喋音防】衒玉而贾石者也【韩曰说文衒行且卖也贾卖售也○衒扄县切贾音古】王衍误天下殷浩败中军华而不实异代同德往见且获何冦之攘时人不知信也未几盗袭汝州以元平归【孙曰四年正月李希烈陷汝州执别驾李元平○袭音习】凡百莫不嗟服焉俄以本官同中书门下平章事【孙曰贞元三年三月以本官同平章事】登翊圣皇【翊音翼】匡弼大政造膝尽规谏之志当事无矜大之容援下情于上以酌天心顺嘉谟于外用彰君德故绩用茂着而人罕知之然其章布于外敷闻在下者十一二焉贞元初上以甸服长人天下理本于是亲择郎吏分宰于京师外部【孙曰帝尝亲择吏宰畿邑而政有状召宰相语皆贺帝得人】未几而人谣大和击壤之颂归于帝力上召丞相告之左仆射平章事张延赏抃蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣軰以辅圣德臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉惠悦曹参之言绛侯慙曲逆之对【补注汉书上问右丞相勃天下一嵗决狱钱谷勃不能对问左丞相平平曰有主者上曰君所主何事也平谢曰宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职也上称善勃大慙】考之前志我无负焉既而西戎乗间入邑诈以请盟侍中北平王燧建议许之自公卿以下莫有异虑公独陈谋献画言戎之诈固不可许竟留中不下而前议遂行于是策命上将莅盟诸戎戎果纵兵逼好大敺掠而去上召对前殿嘉欢者久之【孙曰五月以侍中浑瑊为吐蕃清水会盟使兵部侍郎崔汉衡副之闰五月辛未瑊与吐蕃尚结赞同盟于平凉是日上视朝浑曰戎狄豺狼也非盟誓可结今日之事臣窃忧之瑊果为蕃兵所刼狼狈而获免汉衡以下吏陷没者六十余人上使谓浑曰卿书生乃能料敌如此其审耶】时谏臣有廷争陷于讪上者【讪音疝】上未之善也公从容间陈古以讽所以示寛裕之德招谠正之言词防切直意气勤恳动合圣谟卒见纳用无何工人有以理乘舆服器得罪于左右有司以盗易御物请论如法制初可之公不奉诏因抗疏曰迹其罪状未甚指明方春杀人惧伤和气上览之大悦即原其罪【孙曰玉工为帝作玉带误毁一銙工不以闻私市他玉足之及献帝识不类擿之工人伏罪帝怒其欺诏京兆府论死浑曰陛下杀人则已若委有司须详谳乃可于法误伤乘舆器服杖六十请论如律诏从之】刑官慎恤之事正于邦典圣君含育之德彰于天下论者难之时上相与光禄卿裴腆不恊公休沐以御酒或阙隂请贬之制命既行公坚执不下请讯支计之吏校其供入之实原本定罪穷理辨刑而腆竟获宥克复本职白志贞有羁靮之勤【说文靮繮也○靮音的】献利屡中【利一作谋】上嘉其功效特宠异之方议大用公以为胥徒杂类【胥俗作肯】出自微贱负乘致冦盗之招也累疏以闻而止【孙曰三年以果州刺史白志贞为浙西观察使浑奏志贞兴小史纵嘉其才不当超剧职臣不敢奉诏防浑移疾出即日诏付外施行疾间因乞骸骨不许】公竭诚尽忠忧劳庶务有耄忘之疾【耄音冒】恳迫陈让除右散骑常侍罢知政事【孙曰八月以右散骑常侍罢知政事】贞元五年二月五日薨于昌化里【孙曰卒年五十七】终于散地故褒赠不及惟公致君之志孜孜焉不有怠也立诚之节侃侃焉无所屈也【侃侃说文云刚直也侃可旱切】故处心积虑博蹇之道表于朝端弼违释回朴忠之诚沃于帝念内有敢言之勇进当不讳之明用能直道自达而无罪悔者也公累更重任禄秩之厚布于宗姻无一廛之土以处其子孙无一亩之宫以聚其族属待禄而饱佣室而安终身坦荡而细故不入其达知足落落如此夫其子恭父慈【或添仁义】善行也拊循制理能政也直亷洁静俭德也拒疑独断明识也冒危以扞牧圉大节也犯顔以陈訏谟至忠也有一于此尚宜旌褒矧兹备体焉可以已固当饰以荣号章示后来而故吏遗孤沦寓遐壤久稽彛典罪在宗族敢用评隲旧行【童曰说文云隲定也升也○隲音质】敷賛遗风若乃扬孔氏褒贬之文举周公惩劝之法征于诔諡则有司存谨状諡议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上【韩曰諡法大行受大名小行受小名以状考之今所议諡其大名者哉】
　　尚书考功伏以鲁史褒贬虞书黜除彰善瘅恶王教之端自周公以来諡法未改谨案柳公累歴清贯茂著名节贞亮存诚洁廉中礼纳忠为争臣之表出守乃牧人之良刺举必闻澄清可纪冒危而大节不夺更名而纯诚克彰遂践鼎司以匡王国奉上尽陪辅之志退迹有推譲之高圭璋闻望洽于人听所以耸厉在位闗于政教声闻王者者其事实繁褒善劝能固将不废宗元既当族属且又通家传信克备其遗芳考行敢征于故事谨具署其懿绩布以慤词定諡之制请如律令谨状下太常博士裴堪议宜諡曰贞奉敇依
　　唐故秘书少监陈公行状
　　五代祖某陈宜都王
　　曾祖某皇防稽郡司马
　　祖某皇晋陵郡司功叅军
　　父某皇右补阙翰林学士赠秘书少监
　　某州某县某乡某里陈京年若干状
　　公姓陈氏自颍川来京兆万年胄贵里讳京既冠字曰庆复举进士【孙曰大厯元年京中进士第】为太子正字咸阳尉太常博士左补阙尚书膳部考功员外郎司封郎中给事中秘书少监自考功以来凡四命为集贤学士徳宗登遐公病痼舆曵就位备哀敬之节由是滋甚遂以所居官致仕贞元二十一年四月二十五日终于安邑里妻党之室【孙曰京娶常衮兄女】无子【孙曰京无子以从子褒为嗣】伯兄前监察御史珰仲兄前大理评事苌【孙曰常娶柳氏公之妹】以公文行之大者告于尝吏于公者使辞而陈之大厯中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻游太原太原尹喜曰重客至矣授馆致饩厚以泉布献焉【讳曰泉布二钱名汉食货志王莽即真天鳯元年罢大小钱改作货布其文左曰货右曰布重二十五铢直货钱二十五货泉重五铢文右曰货左曰泉枚直一二品并行】公曰非是为也某尝为北都赋未就愿即而就焉其宫室城郭之大河山之富闗闬之壮与其土彊之所出风俗之所安王业之所兴茍得闻而覩之足矣若曰受大利是以利来盖异前志也吾不能敢辞遂逆大河逾北山仿佯而归【仿佯徙倚也○仿音房佯音阳】赋成果传天下为咸阳尉留府廷主文章决大事得其道为博士举疵礼【童曰说文疵病也○疵才支反】修坠典合于大中者众焉泾人作难公徒行以出奔问官守【孙曰建中四年十月泾原节度使姚令言反犯京师戊申德宗幸奉天】段忠烈之死【孙曰庚戌朱泚杀司农卿段秀实】上议罢朝七日宰相曰不可方居行宫无以安天下公进曰是非宰相之言天子褒大节哀大臣天下所以安也况其特异者乎上用之其勤劳侍从谋议可否时之所赖者大廵狩告至【告一作所】上行罪已之道焉曰凡我执事之臣无所任罪予惟不谨于理而有是也将复前之为相者公曰天子嘉惠羣臣而引慝焉德至厚也而为相者复是无以大警于后且示天下率其党争之上变于色在列者咸恟而退【恟音凶】公大呼曰赵需等勿退遂进而尽其辞焉不果复【孙曰徳宗还京以京为左补阙贞元元年正月赦天下故宰相新州司马卢杞量移吉州长史未几用为饶州刺史制出京与赵需裴佶宇文炫卢景亮张荐共劾杞辅政要位大臣逾时月不得对百官凛凛常若兵在颈今复用之则奸贼皆唾掌而起上大怒谏者稍引却京顾曰赵需等勿退此国大事当以死争之上意稍解壬戌以为澧州司马】上迎访太后间数嵗外颇怠其礼公密疏发之天子感悦焉【孙曰帝之初立迎访沈太后不得意遂怠京密白第遣使物色以求帝大悟终代不敢置】初礼部试士有与亲戚者则附于考功莫不阴授其防意而为进退者【一无者字】及公则否卓然有有司之道不可犯也太庙阙东向之礼且久矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之报焉【孙曰京自博士献议弥二十年至贞元十九年孟夏禘祭方正太祖东向之位已下列叙昭穆其献祖懿祖附于德明兴圣之庙每禘袷年就本室飨之诸儒无复言帝赐京绯衣银鱼袋】昭陵山峻而高寝宫在其上内官惩其上下之勤挽汲之艰也【童曰说文云挽引之也○挽武逺切与挽同又音万】谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之者也奏议不可上又下其议凡是公者六七人其余皆曰更之便上独断焉曰京议得矣从之【孙曰贞元十四年昭陵寝殿为火所焚四月以宰相崔损为修奉陵使献昭干定泰五陵各造屋三百八十间桥元建三陵据阙补造昭陵占山上宦侍惮挽汲乏请更其所宰相不能抗京曰此太宗之志其俭足以为后世法不可改议者多附宦人帝曰京议善卒不徙】在集贤奏袐书官六员殿内而刋校益理纳资为胥而仕者罢之求遗书凡増缮者乃作艺文新志制为之名曰贞元御府羣书新録始御府有食本钱月权其赢以为膳有余则学士与校理官颁分之学士常受三倍由公而杀其二书史之始至入礼币钱六十緍亦皆分焉公悉致之官以理府署作书阁广羣官之堂不取于将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用【孙曰帝器京谓有宰相才欲用之防病狂易　自刺弗殊遂不用犹自考功贠外再迁给事中】用郑吏部高太常为相【孙曰十九年十二月以太常卿高邺吏部侍郎郑珣瑜同平章事】而以秘书命公【孙曰帝疑京为忌者中伤中人问责相继后对延英帝谕遣京沮骇走出罢为袐书少监】所以示优之也公有文章若干巻深茂古老慕司马相如扬雄之辞而其古训多尚书尔雅之说纪事朴实不茍悦于人世得以传其藁其学自圣人之书以至百家诸子之言推黄炎之事涉歴代洎国朝之故实钩引贯穿举大包小若太仓之蓄崇山之载浩浩乎不可知也岂扬子所谓仲尼驾说者耶夫忠烈之褒也相府之有诫太庙之东向也昭陵之不更其故也官守之不可夺也立言之不可诬也利之不茍就也害之不茍去也其忠类朱云【韩曰汉书朱云请于成帝曰愿得上方斩马剑斩佞臣一人头上大怒命御史将云下云攀殿槛槛折】其孝类颍考叔【韩曰左传隠三年郑伯寘姜氏于城颍既而悔之颍考叔闻之有献于公公赐之食食舍肉请以遗母公曰尔有母遗紧我独无考叔曰君何患焉若阙地及泉隧而相见其谁曰不然公从之遂为母子如初君子曰颍考叔纯孝也】廉类公仪休【韩曰史记公仪休者鲁博士也以高第为鲁相奉法循理无所变更百宦自正使食禄者不得与下民争利受大者不得取小其他辞鱼燔机事皆类此】而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又没毁也夫人之父曰偕司农卿祖曰某赠太子太保宗元故集贤吏也【补注公前为集贤殿正字】得公之遗事于其家书而授公之友以志公之墓谨状永贞元年八月五日尚书礼部员外郎柳宗元状













　　五百家注柳先生集巻八
　　钦定四库全书
  </div>
  <div class="pagination">
   <a href="五百家注柳先生集_page5.html">
    上一页
   </a>
   <a href="五百家注柳先生集.html">
    1
   </a>
   <a href="五百家注柳先生集_page2.html">
    2
   </a>
   <a href="五百家注柳先生集_page3.html">
    3
   </a>
   <a href="五百家注柳先生集_page4.html">
    4
   </a>
   <a href="五百家注柳先生集_page5.html">
    5
   </a>
   <span class="current-page">
    6
   </span>
   <a href="五百家注柳先生集_page7.html">
    7
   </a>
   <a href="五百家注柳先生集_page8.html">
    8
   </a>
   <a href="五百家注柳先生集_page9.html">
    9
   </a>
   <a href="五百家注柳先生集_page10.html">
    10
   </a>
   <a href="五百家注柳先生集_page11.html">
    11
   </a>
   <span>
    ...
   </span>
   <a href="五百家注柳先生集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
