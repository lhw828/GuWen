<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 26 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 26 页/共 104 页</h1>
    <div class="content">　　题王观复所作文后
　　王观复作书语似沈存中它日或当类其文然存中博极羣书至于左氏春秋传班固汉书取之左右逢其原真笃学之士也观复下笔不凡但恐读书少耳如梓州生陈子昻之文章赵蕤之术智皆所谓人杰地灵也何必城南有锦屏山哉余意锦屏山但能生富贵人耳
　　跋胡少汲与刘邦直诗
　　梦魂南北昧平生邂逅相逢意已倾楚国山川千叠逺随隄烟雨一帆轻我无健笔翻三峡君有长才肃五兵同是行人更分首不堪风树作离声【丁丑年十月】
　　胡少汲后生中豪士也读书作文殊不尘埃使之不倦虽竞爽者未易追也同是行人更分首佳句也邂逅相逢意巳倾已道了刘三十一矣
　　书洞山价襌师新丰吟后
　　余旧不喜曹洞言句常懐泾渭不同流之意今日偶味此文皆吾家日用事乃知此老人作百衲被嵗久天寒方知用处浮山注解虽为报大阳十载之恩又似孤负新丰老人耳文防上座乞书此篇欲刻诸石与同味者传之因书老夫于此兴复不浅
　　跋王介甫帖
　　余尝评东坡文字言语歴刼賛扬有不能尽所谓竭世枢机似一滴投于巨壑者也而此帖论刘敞侍读晩年文字非东坡所及蝍蛆甘带鸱鸦嗜防端不虚语
　　书王荆公赠俞秀老诗后
　　秀老葢金华俞紫芝道意淳熟然建隆昭庆道人谓秀老百事过人病在好説俗禅秀老以为知言也秀老作唱道歌十篇欲把手牵一切人同入湼槃埸虽未见策名释迦之室然林下水邉幽人衲子往往歌之以遣意于万物之表厌而饫之使自趋之功亦过半矣来者未知秀老观荆公所赠六诗可知其人品髙下也初僧仁择刻六书于扬州禅智寺真觉堂而秀老弟紫琳清老又欲刻之东阳涵碧亭嘉其伯仲清尚故书
　　书真子渔父赠俞秀老
　　金华俞秀老物外人也尝作唱道歌十章极言万事如浮云世间膏火煎熬可厌语意髙胜荆公乐之毎使人歌秀老又有与荆公往反游戏歌曲皆可传长干白下舟人芦子或能记忆也此渔父计秀老必喜之輙因清老逺寄幸可同作
　　跋赠俞清老诗
　　俞清老旧与庭坚同学才性警敏无所不能喜事而多闻白头不倦诙谐戏弄则似优孟东方朔之为人然资亦辩急少不当其意使酒呵骂又似灌夫葢寛饶以是忿愠欲祝髪着浮图人衣曰免与俗子浮沉予曰公能少自寛俗子安能为轻重去而与祝髪者游其中虽有道人亦如沅江九肋鼈尔与俗子为伍方自此始清老葢疑之至今云
　　跋俞秀老清老诗颂
　　秀老清老皆江湖扁舟不能受流俗人拘忌束者也往者金陵见与荆公往来诗颂言皆入微道人喜传之清老往与余共学于涟水其傲睨万物滑稽以玩世白首不衰荆公之门葢晚多佳士云
　　跋二苏送梁子熈聨句
　　大荣大辱能生死人【叔才】二物不竝以挠厥真【子美】之子病闷肠如车轮【叔才】劳忧到母饿寒着身【子美】世俗卤莽輙置莫亲【叔才】文彩光艳伏不得伸【子美】凄吟哀号酸入四邻【叔才】夜计破午若燕作秦【子美】腹愤轧轧胷竒陈陈【叔才】淮国晚岭呉渠春津【子美】去谢夙蕴归逢故辛【子美】雌火相丑刮凿遯屯【叔才】驾风鞭霆以脱凡鳞【子美】
　　景祐元年仲春子美于蜀绫纸上楷冩字极端劲可爱叔才葢才翁旧字此篇不见于家集略计雄文妙墨流落人间者必千数百纸二苏文章豪健痛快如此潘陆不足吞也
　　书秦觏诗巻后
　　少章别来逾年文字亹亹日新不惟助秦氏父兄驩喜予与姚张诸友亦喜交防间当复得一国士然力行所闻是此物之根本冀少章深根固蔕令此枝叶畅茂也
　　书陈亚之诗后
　　岷山之发江仅若瓮口淮出桐栢力能泛觞卒之成川注海以其所从来逺也学问文章震耀一世考其祖曽发源必有自陈氏昆仲多贤是中将有名世者观吏部公之诗可谓源清矣
　　书鲜洪范长江诗后
　　余昔闻蜀人有鲁三江者号称能诗士大夫多宗之今观阆州鲜长江诗不甚愧之也虽切磋琢磨之功少而浑厚之气防度其前矣昔方士袁天纲见阆州锦屏山题其石曰此山磨灭英灵乃絶然予在中朝唯闻陈文忠公家世出才士尝疑山水之秀岂独钟于陈氏耶其沈沦草莱困顿州县抱才器而与糜鹿共尽者可胜道哉今观鲜长江之才所谓困顿州县者也使之学不尽其才名不闻于世亦其乡之先达士大夫之罪也葢道不明于天下则士不知择术道不行于天下则民之毁誉不公岂独士大夫之罪哉其所从来逺矣鲜氏唯以阆中为族姓其防漫于两蜀者皆以阆中为祖今试问鲜氏所自出皆不能自言或云出于鲜于后去于而为鲜以余考之非是蜀李夀时司徒鲜明用事专废立其鲜氏之祖欤
　　跋元圣庚清水岩记
　　彼险而我易则傅説熈然于版筑之间无惊世不顾之讥彼易而我险则虞芮二子释然于岐山之下得迁善不争之美由是观之险易之实在人心不在山川夫竒与常相倚也险与易相乘也古之人正心诚意而游于万物之表故六经我之陈迹也山林冠冕吾又何择焉因圣庚论好竒履险故发予之狂言
　　题王子飞所编文后
　　建中靖国元年冬观此书于沙市舟中鄙文不足传世既多传者因欲取所作诗文为内篇其不合周孔者为外篇然不暇也它日合平生杂草搜狝去半而别为二篇乃能终此意云










　　山谷集巻二十六
　　钦定四库全书
　　山谷集巻二十七
　　宋　黄庭坚　撰
　　题跋
　　题校书图后
　　唐右相阎君粉本北齐校书图士大夫十二员执事者十三人坐榻胡牀四书巻笔研二十二投壶一琴二懒几三搘颐一酒榼果櫑十五一人坐胡牀脱防方落笔左右侍者六人似书省中官长四人共一榻陈饮具其一下笔疾书其一把笔若有所营构其一欲逃酒为一同舍挽留之且使侍者着鞾两榻对设坐者七人其一开巻其一捉笔顾视若有所访问其一以手拄颊顾侍者行酒其一抱膝坐酒旁其一右手执巻左手据搘颐其一右手捉笔拄颊左手开半巻其一仰负懒几左右手开书笔法简者不缺烦者不乱天下竒笔也右故奉议郎知富顺监京兆宋元夀所藏初得之荣阳盛孟适葢文肃公家旧物也建中靖国元年二月甲午江西黄庭坚自戎州来将下荆州泊舟汉东市始识富顺君之子兆吉长观此画叹赏弥日吉长举以见惠余不忍取为书其大槩使并藏之此笔墨之妙必待精鉴乃出示之亷者必不取贪者必不与也赵润甫家烛下书
　　题渡水罗汉画
　　右摹冩唐人画行脚僧渡水已渡而休与泛济而未及济者渉深水者老惫极少者扶持防欲不济者有临流未渉者有见险在前依石坐卧者颇极其情状明浄几防髪解衣而纵观之亦是幻法中无真假往在都时冯当世有此画本是古人剏业缣素也题云王右丞画渡水罗汉余为题云阿罗汉皆具神通何至拖泥带水如此使王右丞作罗汉画如此何处有王右丞耶当世不悦为余题破渠好画余曰顾画何如岂因誉而完因毁而破也
　　跋浴室院画六祖师
　　浴室院有蜀僧令宗画逹摩西来六祖师人物皆妙絶其山川草木毛羽衣盂诸物画工能知之至于人有懐道之容投机接物目撃而百体从之者未易为俗人言也此壁列于冠葢之防而湮伏不闻者数十年得蜀人苏子瞻乃发之物不系于世道兴衰亦有数如此此寺井泉甘寒汝师碾建溪茶常不落第二故人陈季常林下士也寓棊簟于此苏子瞻范子功数来从之故余过门必税驾焉
　　题七才子画
　　眉山老书生作此七才子入关图作人物亦各有意态余以为赵子云之苖裔摹冩物象渐宻而放浪闲逺则不逮也或谓七人者皆诗人此事乃少丘壑耶山谷曰一丘一壑自须其人胷次有之但笔间那可得
　　题济南伏胜图
　　御史晁大夫号为峭直刻深观所冩形质似未至也然作伏胜宛然故齐之老书生耳又作胜女子鬰然是儒家子此亦丹青之妙
　　题赵公佑画
　　黟川吕太渊藏此画以为赵公佑画也以余观之诚妙于笔非俗工所能办也余初未尝识画然防禅而知无功之功学道而知至道不烦于是观图画悉知其巧拙工俗造微入妙然此岂可为单见寡闻者道哉
　　题摹锁谏图
　　陈元逹千载人也惜乎剏业作锁者胷中无千载韵耳吾友马中玉云锁谏图规摹病俗人物非不足也以余考之中玉英鉴也使元逹作此觜鼻岂能死谏不悔哉然画笔亦入能品不易得也
　　题摹燕郭尚父图
　　凡书画当观韵往时李伯时为余作李广夺胡儿马挟儿南驰取胡儿弓引满以拟追骑观箭锋所直发之人马皆应也伯时笑曰使俗子为之当作中箭追骑矣余因此深悟画格此与文章同一闗纽但难得人入神防耳
　　题明皇真妃图
　　此图是名画言少时摹取闗中旧画人物相配合作之故人物虽有佳处而行布无韵此画之沈疴也
　　题辋川图
　　王摩诘自作辋川图笔墨可谓造微入妙然世有两本一本用矮纸一本用髙纸意皆出摩诘不疑临摹得人犹可见其得意于林泉之髣髴
　　题洪驹父家江干秋老图
　　此轴不必问画手之工拙开之廓然见渔父家风使人已在尘埃之外矣固知金华俞秀老一篇政在阿堵中因书其左
　　书文湖州山水后
　　呉君惠示文湖州晩霭横巻观之叹息弥日萧洒大似王摩诘而工夫不减闗同东坡先生称与可下笔能兼众妙而不言其善山水岂东坡亦未尝见耶此画初入手心欲留玩数月乃归之防予逺窜宜州亟遣光山之仆自此往来余梦寐中耳
　　跋东坡论画
　　子瞻论画语甚妙比闻一僧藏苏翰林十数帖因病目尽为緑林君子以其摹本易去故以予家两古印欵纸断处
　　陆平原之图形于影未尽捧心之妍察火于灰不覩燎原之实故问道存乎其人观物必造其质此论与东坡照壁语托类不同而实契也又曰情见于物虽近犹踈神藏于形虽逺则宻是以仪天歩晷而修短可量临渊揆水而浅深可测此论则如语宻而意疎不如东坡得之濠上也虽然笔墨之妙至于心手不能相为南北而有数存焉于其间则意之所在者犹是国师天津桥南看弄胡孙西川观竞渡处耳予尝见呉生佛入湼槃画波旬皆作舞而大波旬醖籍徐行喜气满于眉宇之间此亦得之笔墨之外或有益于程氏故并书之
　　跋东坡画石
　　以富贵有人易以贫贱有人难夫晋文公出走周流天下穷矣贫矣贱矣而介子推不去有以有之也反国有万乘而介子推去之无以有之也能其难不能其易此文公之所以不王也晋文公反国介子推不肯受赏自为诗曰有龙于飞周遍天下五蛇从之为之丞辅龙反其乡得其处所四蛇从之得其露雨一蛇羞之槁死于中野悬书公门而伏于山下文公闻之曰嘻是子推也辟舍变服令国中曰有能得介子推者爵上卿田百万或遇之山中负釡葢登问焉曰请问介子推安在曰夫子推苟不欲见而欲隠吾独焉知之遂背而行终身不见人心之不同岂不甚哉今世之逐利者蚤朝晏退焦唇干嗌日夜思之犹未之能得今得之而务疾逃之介子推之离俗逺矣黄庭坚曰晋文公能其难不能其易何也困穷则士能其难安乐则士辞其易故也介子推岂故得之而务疾逃之必有谓者邪
　　书王荆公骑驴图
　　荆公晩年删定字説出入百家语简而意深常自以为平生精力尽于此书好学者从之请问口讲手画终席或至千余字金华俞紫琳清老尝冠秃巾衣扫塔服抱字説追逐荆公之驴往来法云定林过八功徳水逍遥游亭之上龙眠李伯时曰此胜事不可以无传也
　　书刘壮舆漫浪图
　　子刘子读书数千巻无不贯穿能不以博为美而讨求其言之从来不可谓漫未见古人如将不得见既见古人曰吾未能如古人也不可谓浪年未四十而其学日夜进不可谓叟
　　题李伯时憩寂图
　　或言子瞻不当目伯时为前身画师流俗人不领便是语病伯时一丘一壑不减古人谁当作此痴计子瞻此语是真相知
　　题李伯时画天女
　　此天女者意伯时作华严中善知识相尔知命藏箧中数年乃以赠金华俞清老有所欲则富者取之有所畏则贵者夺之清老离此二病则长有之
　　题李汉举墨竹
　　如虫蚀木偶尔成文吾观古人绘事妙处类多如此所以轮扁斵轮不能以教其子近世崔白笔墨防到古人不用心处世人雷同赏之但恐白未肯耳比来作文章无出无咎之右者便是窥见古人妙斵试以此示无咎
　　题文湖州竹上鸜鹆
　　建中靖国元年发箧暴书画乃见文湖州之妻侄黄斌老所惠与可竹上鸜鹆此所谓功刮造化窟者也文湖州竹上鸜鹆曲折有思观者能言之许渠具一只眼
　　题崔白画风竹上鸜鹆
　　风枝调调鸜鹆翛翛迁枝未安何有于巢崔生丹墨盗造物机后有识者恨不同时
　　题东坡像
　　东坡先生天下士嗟乎惜哉今蚤世蠢蠢尚诮短人气
　　跋画山水图
　　江山寥落居然有万里势老夫髪白矣对此使人慨然古之得道者以为逃空虚无人之境见似之者而喜矣既自以心为形役奚惆怅而独悲防当摩挲双井岩间苔石告以此意
　　题画娘子军胡骑后
　　神尧第三女平阳柴氏主也倾家赀招南山亡命画策授奴客降知名贼四軰勒兵七万与秦王防渭水上开幕府可谓天下健妇吾观伯时妙墨想见清渭照其军容神尧父子皆为动色时也
　　跋仁上座橘洲图
　　防稽仁上座作橘洲图余方自尘埃中来观此已有余清然古人作画若不作小李将军真山真水草木楼防人物皆令如本则须若荆浩闗同李成木石瘦硬烟云逺近一以色取之乃为毕其能事
　　题萧规龙
　　此岂曹不兴池上所见真龙者耶
　　题惠崇九鹿图
　　惠崇与寳觉同出于长沙而觉妙于生物之情态优崇与崇得意于荒寒平逺亦翰墨之秀也
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page25.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page21.html">21</a><a href="山谷内集山谷外集山谷别集山谷词山谷简尺山谷年谱_page22.html">22</a><a href="山谷内集山谷外集山谷别集山谷词山谷简尺山谷年谱_page23.html">23</a><a href="山谷内集山谷外集山谷别集山谷词山谷简尺山谷年谱_page24.html">24</a><a href="山谷内集山谷外集山谷别集山谷词山谷简尺山谷年谱_page25.html">25</a><span class="current-page">26</span><a href="山谷内集山谷外集山谷别集山谷词山谷简尺山谷年谱_page27.html">27</a><a href="山谷内集山谷外集山谷别集山谷词山谷简尺山谷年谱_page28.html">28</a><a href="山谷内集山谷外集山谷别集山谷词山谷简尺山谷年谱_page29.html">29</a><a href="山谷内集山谷外集山谷别集山谷词山谷简尺山谷年谱_page30.html">30</a><a href="山谷内集山谷外集山谷别集山谷词山谷简尺山谷年谱_page31.html">31</a><span>...</span><a href="山谷内集山谷外集山谷别集山谷词山谷简尺山谷年谱_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
