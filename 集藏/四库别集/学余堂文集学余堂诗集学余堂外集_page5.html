<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 5 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 5 页/共 88 页</h1>
    <div class="content">　　君子处则自乐乎已出则致乐乎人乐乎已则不为物役致乐乎人则必与物同患居其职辞其患厉人以适已君子不忍为也故道行而愉快者遭时之易也行吾道而憔悴勤劳若不恤其躬者君子用心之苦也惟其行之无悔则道着而其泽不穷漕运之役于东南最为烦钜置大中丞于淮为总漕以制七省而省属之督粮使者其间吏民军役之劳瘵疾苦百不胜数也在今日为难甚葢法令严而考成急县令甫至辄败去莫为司谷收不以时露积狼藉则多逋耗多逋耗则难补苴官数易嵗屡更积逋日多且水旱蠲除漕糈不与故尝以十年之逋责之一人之手嵗比饥馑瞠目相望急则接踵走虽有能者无可谁何督粮使者虑其将及已差檄旁午严文峻法以绳守令稍不应则齮龁之于是官去愈速而逋粮无算及州县输运舟车鳞集又或拨兊逾时委它吏验视耗费不可究结而粮逋愈无算粮事之所以难为也吾友王愿五起家词臣以文章名当世拜是官省差役辍旁委旦必夙兴数徃来江干朝至而夕兊步无停舟廪无余羡州县之后期者或察知其才怜其疾苦不忍击去豫为告成数缓须臾颠蹶洎猝不及应又称贷数万金籴谷为疲邑补缺至身受督责而甘心无悔抑何不自为计哉人已分而利害以形则趋避生焉故已有过必归之下吏未有代下吏受过若此者也愿五官京师孤介负气坐是外迁家居数年余贻书谓东山可髙枕愿五不以为戅余待罪山左四年不通问愿五不以为疏来豫章相劳问甚欢而髪已种种把杯言长安旧事屈指同门诸君惟我两人共事为藩牧不禁感叹然余碌碌无短长而愿五为人坦胸热肠冲口直出不伺人喜怒见善则为不复计利害其始事之勤亦可谓不负官矣愿终无倦焉可也即以此坐累归而老于浮山之侧复何憾焉是时愿五将拂衣去有为之悒悒者故予叙其实以赠之
　　夀欧阳伊水八十序
　　邑有仁贤国之桢也乡之望也官斯土者之所乐与游也求之尝难其人幸有之或出在四方不得礼于其庐倦而归矣或弗克耄耄矣病不胜杖履以为憾伊水欧阳先生少而仕未老而归归且耄矣箨冠野服即之怡然自缙绅大夫及田夫牧竖不问姓名不知其为贵人与之言视聴聪明周旋登降无废礼坐起不以杖不问年不知其为老人邹忠介公讲学吉州先生从游为弟子志行醇洁不急禄仕既擢第服官以清慎闻稍不当意辄解组平生淡泊无台榭舆马声色之好中嵗而鳏不置姬媵所居比舍皆田家戒臧获毋侵人一蔬一黍里党徳之子若孙数十人类有学行补庠序孙之子多至不尽识同里范君宏夫亦尝仕至户部尚书郎者也衡宇相望暇则交臂徒步相徃来与田父杂坐呼酒二叟陶然乐以忘老始余驻吉州闻其卧山中乆不通谒长吏未数日先生来甚欢曰老夫愿见君子也诸士大夫与予讲学先生必至至则危坐终日予欲补三祀志诸传间与咨度不轻置可否吾闻之仁则夀以言徳也恭则夀以言礼也先生殆兼有之其锡纯嘏也固宜一日诸生旅进请一语为先生重夫夀人以言非古也言其实则犹近古之道也予又闻之六一公生于庐陵老于颍水其志在归田有乞身须及强健时之语而卒以官老不归今先生未老而归老有以自娱予虽病稍间愿与公饮其俟我于青原白鹭之间
　　吴美翁六十序
　　防庄氏之言曰人皆知有用之用而不知无用之用也予少尝骇其说及见夫天下之以有为名者率以多为而败役形角智终其身不息其为害也相寻而益酷然后知庄氏之言为近道也直木之自伐散木之自全樵牧者之所知也儒者骚骚然而不悟可不为大愚邪至于兀者之无趾闉跂支离之无脤皆脱形骸而全道徳以为其形弥亏者神愈全或且垂杨生于两肘其言洸洋若河汉要皆无用之用其用为大也予尝苦心为形役读其书嗒然兀坐者累日防有告以美翁吴隠君六十者请属辞焉予心知其善而口不能言如是者又累日无已请以防庄之说进客问曰吴君其任达肆志自髙者与吾见其循循尔无诡言无畸行与士大夫居无拂与市人居无争焉客曰是其啬情俭徳封已而不及物者与吾见其恻恻尔探其箧无多藏告之急无难色殍于嵗者粥之逋其负者火之盖减餐而市义焉且以是贻其家客进曰然则吴君义至髙无荣名何也其悃愊而野者邪曰否否吾见其鱼鱼尔闻人之善稽古之训识于心乐道于口以式谷于子自其先大父轮洲公有声诸生三子者孝友而秀借借学宫门以内粮糗诗书矣夫善不弋名惠不侈徳文不离隠是隠君之行也晩嵗无师旷之熏目而有左邱之失明犹且頽然怿然冥恩讐罢忧虑以全大年岂所谓安常处顺善乎养生者哉无用之用用且莫穷公临溪而居常乐与予游请以公为防庄予为惠施以溪为濠上网游鱼以为脍酌溪水以为醪浮五石之瓠以为尊憩以千嵗之大椿以为公宴乐不亦可与客喜而笑遂不辞更仆曼衍复以防庄之说进
　　马文虎五十夀序
　　天下之俗日以靡葢于称人之夀者槩见也裂锦绮饰屏障金书贵人文字户相竞也有识者睨其旁曰盍已诸谓其言不衷且徒重吾费也吾外弟文虎先太宜人之犹子也嵗乙夘偕其淑配周孺人后先一月称五十郤亲交屏障而性喜诗画所藏名人牋墨为多因自装潢为纸屏将以逰目而骋懐计甚善而负才未售快快焉若有壮强既去迟暮无成之感窃犹以为未达也子不见夫沾沾富贵者乎近三数十年三公九列不知防百人矣其卓尔可指数者几辈更积之乆则其人或如飘风过雨澌灭都尽夫藜藿之与梁肉等甘也韦布之与文绣等温也萝屋藤轩之与髙堂广厦等安也其未身歴者弗信也及身践华膴情厌势迁求如少壮贫贱之乐不可复得未有不喟然而叹者今夫人日处瓮牖与闾巷宗党狎游自以为局天蹐地一旦陆逾闗塞水涉湖海穿羊肠践虎穴而犯蛟宫亲见夫层氷积雪崩涛駴浪不测之险出万一生全之地然后仰天叹息知平生瓮牖巷处之为安且乐也夫今日之富贵何以异是借令无忝于人也彼荣啓期之带索而歌即千乘奚加马文虎虽未遇勉励名行少孤积学其文不假师承能自立为弟子员雅好书法所撰诗古文辞缮写盈尺执经受业者日进尝手辑先世遗书修家乘于马氏功最多与客饮能浮数十大白家居无酒则弃瓢覆罍不为意周孺人举蛟翰玒三子用女红持门户君无内顾忧故得读书不废嗟乎余少尝依舅氏矣尔时文虎少余八嵗舅父督甚严已而舅父母相继即世文虎能成立若此借令其不早孤得并力攻苦其所至当更何等也余与亲旧介夀之日常悒悒不乐葢自伤祖父皆不得五十而君之先公亦仅逾强仕今周亲耆旧十九雕落吾与文虎洊更世变犹得五十称无恙是又可幸也礼五十曰艾服官政吾归田既衰文虎方壮健如三四十许人安知此后不取科第显当世以验吾富贵戚戚不如贫贱之説乎夫亦厉吾业以竢之尔矣
　　李二何学士暨夫人双夀序
　　程乡侍读李公以甲辰秋七月与饶夫人并称八十其明年属石屋老人寓书曰吾年八十有一矣粤俗夀一一者始数也虽未获见君子盍为文及我余发书惧不称命且观公所集文范于古人不多许况今之学者乎防瑞州司理张君程乡旧令陈君后先书至葢公尝分挍礼闱矣今安邑少宗伯予告吕公见斋实出公门下而闰章则吕公丙戌所得士也以是不敢辞士固有居同闾巷白首不相识而间闗数千里外闻声相慕者诚结于心而不可解也吾闻人定者君子力之天定者君子竢之得人者贤得天者全得乎人而复全乎天者虽顔闵原宪伯牛之伦葢难言之公弱冠而乡举也则冠其乡试南宫则冠其门宰翼城曲沃则冠其羣吏是时天下多事需才急公起县令召对称防特授翰林编修充东宫讲官洊加侍读学士天下以为荣假令公碌碌拥禄位当时不少公等迹其文章政事卓有声实分闱挍士又称得人晩当贼闯之变防难忍困不汚伪命归与夫人挽鹿车歌啸以老诸令子克世其家天畀公全矣余先世髙曾而下并罕中夀因思造物之生君子多啬其年幸而永年则多穷约不得志或忧危于富贵顦顇伤心于骨肉即所称贤妻偕隠者不乏未闻其齐年比月同登大耋也天之固靳于人者公独兼举而富有之岂偶然哉公平生弭防赈饥存活甚众又所至建昌院著书受业多造士功其以文来属也亦谓余小子述古讲学修白鹭青原故事故于山川间阻之外三致意焉非徒取乎俗吏文辞也粤苦兵乆矣海陬驿骚生民凋瘁吏于岭南者多未老而早衰公年逾八十如少壮人此或有无用之用善乎防庄养生之学者乎陈君试徃问之余窃愿闻其说焉
　　夀刘太平竹庵五十序
　　歳戊午仲春之朔施子自宛陵之姑孰赴讲防也时郡太守刘公以督缮战舰留江宁不得见而郡人颂公治行且谓是月望后七日公五十初度敢请撰词授执爵者施子作而喟然曰自余叅藩湖西而知文成之泽深也文成讲学吉贑时安福弟子邹文庄最着而刘氏多贤有三五两峰狮泉三先生其后泸潇先生复受业于三五并以理学名吾诠次其传祀之白鹭书院庶几一见其子孙之贤者最后乃得之今太平典郡竹庵先生公懐文抱器聨擢南宫髙第当膺馆选防格于事例刺兴国州迁守叙州兼泸南兵备道事所至称治又自山左鹾使迁太平凡四仕矣始至之日军兴旁午郡乆旱民苦疾疫公率家人斋沐十许日祷雨辄应民病以苏又出槖金募民瘗江干暴骨赎故家子之俘没为奴者公犹念民困军储蚤夜不即安谓未得保我赤子葢其大父养和公诰赠府君惟敬公皆隠居教授敦尚三五诸先生理学之传而母氏顔太夫人实为鲁公之裔公胚胎仁义不肃而成若此余尝薄汉人縁饰经术之説剌谬于学道爱人之指公之服官莅事一本于至诚葢学道人也初赠公蚤世公少罹兵乱随它氏入京师偶冒杨姓籍系从龙之胄而太夫人节守时年甫三十里居无恙公之心未忍一日忘刘也虽易杨归刘稍待疏闻公业已陈情牒部请复本姓如范文正之不冒朱氏杨文贞之不混罗族古之人有行之者矣其自鹾使迁太平也太原方阙守属邑视太平十倍或劝公规其赢者公慨然曰吾亲在南欲就近迎养岂以彼二十五属易此三邑哉由是拜太平之命余闻公官山左时同邑吴子舫翁登泰岱寻孔子杖屦处祠庙乆墟归以语公辄叹曰吾夫子登泰山小天下岂可独令秦皇汉武留台观乎遂捐俸作孔子庙其上一时竞传盛事而太平古丹阳郡宋儒黄公庭坚洪公迈尝官守于此矣牟公子才牓刻慈竹义木二诗教民数诣郡庠讲学而陈公垲贾公实先后建天门采石二书院讲习其中理学之风犹存今公之賔客多吉州耆旧三子皆贤而文乐闻有道之言傥羽书稍息公得卧而治郡将仰承其家学修复旧绪与郡士大夫下逮里巷逢掖讲业考徳追牟陈诸公之辙即王文成青原白鹭之防略见于姑江矣于以
　　圣天子幸学宫御经筵移易风俗至意不亦善哉诗有之曰周王夀考遐不作人夫归夀考于作人贤于冈陵川阜之颂逺矣它日倘遇公犀渚当相与把酒酹太白剧谈为十日饮








　　学余堂文集巻九
　　钦定四库全书
　　学余堂文集巻十
　　翰林院侍读施闰章撰
　　夀序
　　徐太夫人六十序
　　比嵗家居简文字闾巷祝颂之文一切谢去乙夘春夏间闻昆山徐太夫人累受封于朝适当六十初度长公健庵太史请假侍养徴文词大集宾客呉会间为太夫人夀章寓诗一篇得报书更属为文已相见金陵又固属之近世之称夀者富贵夀考又多贤观止矣太夫人为左春坊赞善顾公之孙归封公坦庵先生所举喆嗣今学士兼礼部侍郎立斋公起家一甲第一人而编修健庵彦和皆第三人女归祠部郎申君梅江又占南闱榜首天之位置其所生似皆不落第二流即王司冦元美所记前朝盛事殆无以加余尝疑天之畀人福泽也常多靳而独无稍靳于徐氏岂天之私厚之与抑偶然与观商周雅颂诸诗发扬世德率归本于有娀大任以奕世有天下之盛而托始妇人其言似良过考之经传则信而可徴且关睢麟趾之什王化所基非闺门之行乎余未获登堂拜太夫人而尝交顾子寜人太夫人弟也于是知其姊氏贤辛丑过湖上从坦庵先生游逾月见其为人和以厚有召饮輙赴食簋限以五又多长者言诸子名位借海内而礼贤下士欿然如不及待郎公为大司成时悯赀纳之盛实学之衰也疏请防天下郡邑竒士为成均髙弟子天下始以成均为可重而士知读书向学司成实使然于徐公父子之行事而太夫人之为妇为母可知也居久之客有告我者曰明末兵乱有武人俘数十妇女扃徐空舎中太夫人怜之隂画计毁垣使逸去人以为隠德而至今讳不肯言方是时徐氏未贵也而能隂行善又不以告人见指知臂举一知百他善事可不具论夫履贵而及人易处约而防人难况其身冒险难者乎太夫人少通书史知大义清心好道训诸子以立身行已亲党子姓有疑事请片言輙定又能立屏间辨交游中人物髙下彼史传所称列女或得其一而传之后世矣余闲拾其遗事以彰母德使天下后世知所取法其累见他文辞者盖已详云
　　梅母刘太君七十节夀序
　　吾邑词学之友年少而名者盖有梅子耦长吾尝序其诗以为梅氏多闻人而后起独秀为季豹子马勉叔诸前英所不逮众颇駴之然来世必以余为知言丙辰九月母夫人刘太君称七十耦长属撰辞且曰庚三嵗失怙家骤落微母氏劬劳庚不有今日余观古人列传强半家贫少孤卒能力学自立以显当世其恩勤教督度皆得之母氏者居多而史不尽载惟徙宅九胆二三事为世俗所习称班姬作女诫不闻其督子岂闺闱训之辞世莫得而闻与皇甫士安年二十不学所后叔母任氏切责对之流涕始感奋读书为晋名儒由是知母教之重不翅与严父等余少孤且襁褓失母盖自伤也太君归文学朗三君为名人妇文学日游四方无内顾忧及归则冠盖履舄填闾巷而中厨尊簋应之若无事余尝为文学小友矣故见之为详太君嫠居时年余三十外持门户而日夜督耦长读父书不废盖有人所难能者世变以来髙门华胄十九陵替耦长有声童子中为当涂大吏所倾揽补诸生益涉羣籍逺近词翰之客皆愿见结驩而去众谓梅氏有克家子矣方太君惸惸不天母子一镫相倚时得抱孺子无恙足矣讵冀其才若是所居第嵗久穿漏耦长以文字脩脯为补缮冡孙妇入门适当太母介夀之期郡丞唐公尝折节交耦长闻节母之将称夀也为大书牓其庐曰柏操荻训里中皆属目叹称其贤当明嘉靖间耦长之髙祖大叅公母刘早寡教子成进士封太恭人大叅之冡妇亦刘也无子年十七矢节不嫁被诏褒美年并八十余今太君又出于刘吾乡玉山刘族最旧世与梅婚姻又皆以节夀着异哉夫前之二刘既徴诸郡乗矣因太君而并及之以志盛也且以着节媛之夀盖蔑以加也
　　孙母王太夫人七十序
　　仍云孙公之掌谏垣也余始为诸生容接甚懽不畜以后进因习其家世隂行善以逮都谏且获闻王夫人贤都谏公既捐宾客夫人称未亡人持门户余二十年乃益叹夫人之贤且能而追颂都谏之德不衰夫人今七十亲旧徴言为夀余以为孝事姑章睦娣姒逮下在他人称难能于夫人皆其余也当顺治已亥京口之变冦有至自海上者入踞我郡城要胁我父老时论汹汹谓都谏公清臣也将不利于其家或为夫人防请重赂纳欵可更得志是时贤士大夫惑乱失措者甚众夫人坚谢不听曰毋妄言族矣必欲蹈借吾家有未亡人在已而冦败宵遁他被胁者坐重法而孙独无恙说者多夫人之保有孙族谓之夫人城可也都谏公介弟以细故为仇者所搆巡按御史持之急夫人倾槖营救得免卒不修郄往时仇我者或且德我二子生长富贵太夫人董督之命从刘君缉生游十许年事大小无不谘禀非其友戒勿纳刘君者所谓沈博而严正者也由是二子矩矱醇谨为诸生有俊望长君玉京捧檄丞昌邑次君予立以文辞名尝自奋曰吾母春秋髙必得阶尺寸为奉一觞挟策游京师遂举北闱先是太夫人饮啖小不健至是霍然为加餐甚矣予立之能悦亲也然非太夫人之教不及此始国初川蜀道梗郡苦嵗赋黄连为民病都谏公家居为言巡抚中丞疏免三之二郡人德之其所以收防宗族者蓄意未尽及太夫人为二子析产称述先公之指亟割腴壤四十亩为义田以赡族人近者龙溪庄屋壊垣中有瘗金见者争拾之家人留数铤以告或谓匿金多可穷治太夫人悉置不问昔李景让宅后墙陷得钱盈船母郑曰无劳而获身之菑也天必赐先君余庆则愿诸孤学问有成遽掩而筑之太夫人非其流辈哉然则太夫人引年强饭以迓无疆之休观二子之丕缵都谏也固不竢端策而卜也予姑叙其轶事以待彤管之采择
　　王母唐孺人八十序
　　三百篇托始关雎言文王之求后妃也而大雅之什诵文王之德推本于大任周姜以迄太姒用能蕃其子孙而飨其先公俾无怨恫若是乎周之积德累功其原不出阃内也而其归美文王者刑于寡妻至于兄弟以御于家邦甚矣诗之善言德也非家之成其何能国苟非其人何以刑家是故其人之贤者不问其家可知也妇之德以顺为正无所表见故其事多不闻刘向博采简册为列女传而后代以妇女闻者浸众大抵贞女烈妇及闺秀名媛或以节行或以文词或助其夫成其子以功名声誉而能忘乎贫贱之见与闻乎道德之说者则孑乎罕闻也此又妇德之所以难也自闰章受业台文先生最久故知其配唐母最详先生燕居寡言笑切责人过人皆惮而逺之及其琴瑟之欢终身无间言以是知其顺而正也先生晩年始举一子应鼎甫十龄挈之就馆百里外数月一归省即遣出以是知其慈而义也先生衣虽布必澣治完洁未尝垢敝以是知其勤女红也先生嗜讲学不问生产客至则满座歌累日夜不散尊簋不移时具未尝乏絶以是知其敏且不倦也先生以教授为生室中不厌糟糠黾勉有无油油然忘其食贫之苦类有道者岂非其贫而乐耶虽黔娄之妻陶侃之母方之蔑如也盖先生道积于躬刑于妻子而非有贞顺勤敏之德发乎性成其淑慎不及此吾又将徴之易矣家人之上九曰有孚威如终吉先生有焉其六二曰无攸遂在中馈贞吉唐母有焉男女正位家道以成先生既捐馆数年应鼎为诸生见头角有孙能读书乃不逺二千里走歴下徴言为母八十夀闰章限于官守不得奉觞上母夫人夀虽不文其曷敢辞爰特书其为古列女之所难者而不为祝诵之文俾后之史氏倘有徴焉
　　张母沈太孺人七十序
　　嵗壬寅之十二月吾友张谷受母太孺人夀七十同里亲旧寓书请撰祝词会予以职事昏耗罢笔砚已而书再至曰向也六十君有诗度无以加然诗之为言畧不如文之核以详也则敬谢曰诺孺人为刺史震阳沈公女司空生洲公介妇理学懿靖先生之室也余与沈比邻常从懿靖先生游获闻其可称之大者三焉司空公自吏部累官清慎产故不厚懿靖以膏腴让伯氏而自取其下他器物奴婢称是人不能堪孺人以为固然懿靖以防当得官弃而问道从昆一汪先生讲新建旴江之学凡为善之事无敢后日鬻产馔宾客孺人率子妇执爨无怨言懿靖之力学也常斋居独处晩谢肉食如浮屠家夫妇相宾十余年懿靖既捐馆晨夕事其像如生戒二子曰尔父志在问学若为声利交是壊家法且为门户忧于是二子屏居力养以孝友和厚闻于郷比嵗族里子弟席富贵走声利相继覆家者几无遗类而二子独全无恙然后叹母氏之逺识如伟男子不可及也孺人尝善病谷受遂隠于医用佐调饍又出其余技全活人为母懽孺人诚不以文重然通经好学知贵重文字忆向者拜母六十时立书歌词于屏障命二子再拜谢今忽逾十年孺人彊饭如昨日再十年为八十仆傥邀幸家食请得徴懿靖先生之事与孺人之行次之为合传
　　刘夫人六十序
　　福建阃使刘君润伯吾同学友也其淑配呉夫人年六十长君绍先来徴言余无以辞也追念曩昔重为怃然盖余之交润伯逾四十年今去其在日又六年矣始润伯读书与余同几榻出则肩随妻孥相见不引避夫人谨而慧得舅姑欢造其庐不移时輙具饮食余归语吾妻若何如刘嫂贤及余通仕籍润伯起家武榜十五六年两家不相见润伯为人坦热喜交游不为家人产计夫人常勤内政手治米盐从官于徐于皖皆赖其拮掘得稍积累以待迁秩遇大事尝与谋画润伯司阃于闽禄入稍裕益饷客不问多寡而囊无长物夫人谏曰官蹔耳必若君所为旦晩徒手归将不田而食乎阃使君笑不应夫人则隂为部署谨出纳数嵗治装归置田庐纳子妇不复从于官未几而阃使捐宾客归榇之外无有也人皆曰智哉刘夫人阃使虽髙义向微夫人之早计且遄归也其能有今日哉在易家人之九五曰王假有家勿恤吉阃使以之其在六四曰富家大吉夫人以之夫人膺诰封于朝其家居节俭如里妪未昏暮輙杜门臧获毋敢出入所蓄筐果常数嵗不匮三子分治文武各庠序毋敢蹈纨绔习向所为归而纳子妇者今且累累抱孙矣阃使始在徐时督运抵京师当四十初度余官西曹酌酒赋诗为夀洎戊申入闽相顾皆垂老阃使方戒伻买屋在余西邻执手要约以归田晨夕相过从今余幸久归而阃使不待每念之肠回气结而犹及见其诸子之贤有立也则皆夫人之教也八月既望之十日为举爵之辰亲交进祝词余仍书畴昔少贱往来之事以见余两家亲厚无饰辞也
　　陆母呉孺人七十序
　　予以辛丑春客武林始识陆荩思髙仲兄弟于湖上接其言词知其温以文也抵湖墅诣其家輙命酒尊君际明先生闻客至忻然杖屦出见三子敬侍左右懽防终日无惰容知其孝以友也不速客而殽核毕具皆洁以防所居近市竹树潇洒如山林家故不丰而门内怡然仆从皆有自得之意以是不独知三子之才繄两尊人之贤所贻也又嵗余罗子载自会稽至临江荩思伯仲致书问且言母氏呉太君七十乞一言为夀记曰内言不逾梱然不知其妇视其夫不知其母视其子以余观陆氏父子兄弟之间呉太君之为妇为母已概见矣采罗子所言又有人情所难者其相际明先生也俯仰事无不办二子见头角犹为夫子置妾媵比司训防稽又独遣从于官妾既有子女悉子之如已出凡陆氏宗党之妇皆逊谢以为弗及也太君之行若此螽斯麟趾无以加焉其他琐碎女红妇职固不必一一道也罗子曰称人之妇德者众矣未有如先生之言质而行该者敬借手以报二陆氏
　　呉母胡孺人七十夀序
　　歙人之游处江淮者户相比也溪南呉君尔世独喜接名人贤士为文字之游问其所欲言则具为其母胡太孺人苦节愿有闻于来季其言曰先大人蚤世母氏年二十三恸不欲生而是时不孝方在娠乃叹曰奈何从诸九泉而令夫不祀天乎其尚畀我有子用是饮泣忍死称未亡人逾四月始生不孝孤先王父持之哭锡名延支字曰尔世志母氏之不絶我呉也上事堂上诸尊人甚懽下抚藐孤持门户迄今四十年不倦吾力不能请之于朝如吾母何如吾母何言已輙泣客皆为改容由是观之是母是子之贤其概可知矣嵗顺治庚子母春秋六十余适过防江夀以诗又十年为庚戌则孺人七十矣尔世已不禄惟二子出见嗟乎自刘向传列女范因之以附史传古妇女之记载者众矣要惟守身苦节为难孺人筓年蚤寡鞠遗腹之孤以有成立可谓难矣夫人之所难天之所佑百神之所敬防也脱令假尔世数嵗俾贤子列筵具食聚内外宗亲子弟起奉觞为母夀里中观者叹慕佥称节母之贤且夀康具享景福岂不差强人意哉砥节于五十年之久而天靳此一日之懽则又何也松柏之干千仞不能保无枝折而饱歴风霜灵气所钟能郁为琥珀蒸为芝草以见珍于世孺人既尝有贤子今二孙又能世其业其可老而传矣溪南呉为歙着姓与吾施氏最旧今八月望日为孺人设帨之辰尔世季父芋生率其孤承勋来请序夫孺人之孝慈勤约施及宗党懿行多可纪予独先其大者冀后之史氏尚有采焉
　　程母七十夀序
　　先王之教始自闺门渐被于邦国易着家人礼详内则凡所为端本立防者无微不慎然古士大夫家女子之生也多学诗书受姆训幼而习之其行之也恒易后世风教既弛山陬里巷之女目不识文字耳不闻内则女诫列女诸书非其得之性成鲜克为妇迄于今艶冶相矜锦绮簮珥游乐相尚以其流习之久也甚且若忘其为妇人而风俗遂至于日故矫而胜之也为难吾寜与徽皆山郡朴谨之风犹有存者而吾闻程子景思之母鲍太孺人为尤详始孺人之未归于程也处士晋卿公家方造而母氏罗太君已垂白鲍又甲族弗习荼苦孺人事姑则孝谨未食不敢食食不防不敢进而其事处士公缟綦操井臼相敬也及其息业饶给矣缟綦勤约如初尝从处士徙扬州不数年求去复还吾郡之西河曰扬人风俗侈靡吾不忍多见也比居田间日以蚕绩苹蘩督诸子妇而遇邻媪如娣姒下逮臧获如小儿女人或告之急虽频数终不摇手拒中外诸妇见其操作不倦或私相语谓太孺人老矣何重自苦为孺人则笑应之曰老妇故乐此耳公父文伯之母绩文伯以谏而其母有厉辞孔子闻之曰季氏之妇不淫矣夫以大夫之母绩而后谓之不淫然则天下之名媛介妇其于妇也几何而终春秋之世惟敬姜之贤见称于孔子盖勤则不匮思则善心生下逮德曜少君之属犹有遗风以孺人方之大畧相类孺人有贤丈夫子三人皆能世其业而景思数为余言故述其所闻将以示天下之为妇者其设帨之辰则今庚戌十月之二十九日也
　　族祖母彭氏七十序
　　柏舟之诗见采国风嘉女贞也共姜以世子之妃义不可有它而圣人犹亟取之况穷檐匹妇忍穷饿坚守以终其身以成立其子孙可不谓难哉吾族家双溪守先世礼义之风妇女多食贫而贞而厉节最难者莫如从祖母彭太孺人今年庚戌九月之朔七十矣族之长老佥来属词曰是贞且淑非文莫徴非子莫悉使吾子之言徴而传也虽象服之荣奚加焉嗟夫余言之未必传也知之诚莫余悉也孺人少归士忠公夫耕于野馌饷如宾退则修其女红以佐饘粥生二子而寡是时孺人年甫逾三十盎无斗储诸妪皆劝去坚谢不听久之长子又夭抚次子玉符盖三十余年而始造有家始其夫疾革时诀曰汝穷饿不可守速嫁以活我孤今孺人力成其家若此易称苦节不可贞然未有不苦而能贞者也先王母呉太孺人故相敬爱遇之如亲妯娌孺人谓先王母曰自吾称未亡人食未尝饱盖上以奉吾姑下以哺吾儿寒夜绩纺必鸡鸣手足冻僵寝不解衣旦起体尚未温又复拮据以是磨耗其心不知未亡人之穷且悲也先王母闻之輙相向泣闰章少时尝及见之今孺人数过余家犹为佐女红不辍而其子若妇皆孝谨能当意人皆谓孺人事姑之报也吾言质而近如此窃以为古之为妇为母者蔑以尚也故序以附之家乗
　　祝张氏妹六十序
　　嵗癸亥之三月张氏妹六十矣家人请撰祝词余谓无庸文也余早失怙恃终鲜兄弟与我同出者实惟张氏妹一人余妹也与哉吾弟也妹之母为胡太宜人继我母马太宜人而来归者其鞠我也不啻其腹我也妹生三嵗而失母痘又濒殆而苏先大母呉太孺人先大夫怜爱之又不啻其怜爱闰章也始妹未出腹吾施与张故世讲即相约为婚姻后两家父兄雕丧家又中落几不能婚嫁吾叔父之遣吾妹也重念孤女视所生梅氏妹为较厚盖吾施氏之家法如此自此归次周昧旦相警未尝嗟食贫所居曰曹塘枕山面水居则有提瓮出汲之风出则有我耕子馌之意所谓计有无而持门户者虽百其口弗能悉也如是者十有余嵗内外宗姻皆称曰贤甚矣吾妹之难也迄余通籍妹稍有寜宇儿女成行又往往而夭惟一子士纶幸存吾于妹重有感也今夫厚其施者必赢其报逋于人者必偿于天物理之固然也张氏世有隠德至翼真先生与先大父中明公以讲学显赀累千金散之立尽且急人婚丧而赈之于冻饥活之于防独无告者不可胜数也先大夫尝语人曰使天必录善张氏之后其兴乎今既再世矣天其竟忘之乎吾力薄不克为妹计妹相夫子治生良苦然薄田给饘粥且种秫自酿客至则命酌吾甥士纶能读书见颖补弟子员时时寓书省我渭阳情不薄使学焉弗辍当为我成宅相矣安知今日之分灯课子者不即含饴弄孙以防绳振振乎且吾妹数举儿女皆自乳用早衰耗十数年前尝衔哀抱疴戚戚然有蒲栁自视之感而今与次周相守无恙已周甲子矣天其意者不终忘乎行以吾言劵之也吾老而将归旦暮抵里门当举酒相劳苦矣





　　学余堂文集巻十
　　钦定四库全书
　　学余堂文集巻十一
　　翰林院侍读施闰章撰
　　记
　　章丘学记
　　自京师至天下郡县皆立学祀孔子师儒无缺既廪周给经史之籍具在可不谓大备者乎教化之不兴士习之不淳美其故何也古者士出于学师儒董戒教学相长先以祭菜鼔箧之文诏以诵干羽之事董以夏楚之威临以天子养老乞言之典重以世子齿让之礼歴以三年九年之期考校以小成大成之学其士畏敬而不敢悖服习而不迁优游渐被以几于化学之入人深也三代以下惟汉为近古髙帝过鲁祠孔子太牢汉之文治实始基之其后置博士弟子辨五经同异石渠白虎之议天子亲临决焉于时士多厉廉耻起自荐辟用经术为政事文章其季也亦矜尚节义太学诸生与汉相为终始魏晋以下逓兴逓废唐太宗立学召名儒广生徒颁注疏一时称盛及宋仁宗诏天下州县立学亲谒孔子始行再拜礼纲目特书之而濂洛关闽诸儒后先辈出聚徒讲学修明孔子之道以庶几不坠经学莫盛于汉理学莫盛于宋盖春秋以来所再见也学之效章章如是自元而明建学立庙祀孔子封爵典礼蔑以复加至于今修旧举废着为令于乎何其盛也今之学盖难言之其以教为职者名存实废无所董戒非台使及学使者诣学行礼则诸生不至使者以讲书为故事下务记诵塞责上益厌不听或顾左右言它漫无可否毕则拂衣去诸生逺且贫者奔走于馆餐其富贵子弟纨绔相尚睥睨先生长者召以爼豆之事不应亦不敢挍甚矣学之衰教之不行也齐鲁列郡首济南而章丘又岩邑土髙壤沃多山川人物之美而学废不治前学使戴君咨于县令刘君佥谋于诸生分任厥役有差庙学修举会刘君擢去未竣逾年闰章至亟进诸生践宿诺而新令张君先之余又少助之先是两庑无木主置则旋毁为横版书姓字其上享礼毕备诸生请记之嗟乎道衰久矣闻人言圣贤大笑之闰章未得为圣人之徒而不敢自外圣人之教夫以轻裘肥马酒食徴逐之余力出什一治学校罔不治以占毕记诵时文之力治经史罔不该以求富贵利禄之心求圣贤之道罔不进以兹山川风土人物之美麟麟炳炳以日以年必有轶汉宋而追三代之隆者敬书之以竢其有事斯役者具载碑隂
　　登州府修学记
　　登州地界东海昔用武之国也古为斟鄩氏过浇伐之周蒲姑乱成王命六师移之益封师尚父始就国有莱君起兵争营丘春秋不与中国会盟终并于齐战国时乐毅下齐七十余城三国至五代羣盗数起明初即苦倭嗣冦氛海舶所至蹂躏终有明一代屡遭兵燹受祸烈扵他郡当是时城闉川谷流血积骸而欲以广厉学宫修起礼乐必有迂其说而斥之者然登擅神山之异而应析木之津磅礴郁积必有伟人故世多名公卿先是赤风烈火邑里萧条产自登郡而游学江淮间者多取上第以忠节文章著称海内非登之无人也太史公曰齐鲁之间于文学自古以来其天性也今
　　天子定宇内海岱之间山髙而水清嵗丰而民乐士幸生无事之时而得以専壹思虑于圣贤之学可无转移迁徙之劳而羣萃州处以习其业使犹诿诸断甓荆榛而不为兴废举坠作兴文治其在上者之责与或曰学之立否无系于人材郑子产为良大夫犹议毁郷校单子假道于陈以台池苑囿之崇陂梁道路之茀占国不治未闻以学校不立为讥田横兄弟得士五百人与横俱死俾千古识君臣之义岂皆由学两汉立太学设博士弟子员天子执经问难学士靡然郷风然多縁饰儒术低回依阿而其后即有忠臣义士亦相与为矫激惊世之行而不适于实效唐宋而下人才之兴废亦非尽由学岂学宫可无修与先儒曰不养士而欲求贤譬犹不琢玉而求文采也养之则必讲肄有业游息有居瞻向必崇观法必近此孔氏之宫墙不可以或圮而行于天下未有废于其隣壤者也余视学之明年再行部至登瞻拜圣学焕焉维新两庑及敬一亭尊经阁涂丹塈黝不啻更始问其由则郡大夫李君所葺也余嘉郡大夫之能兴学致治而亦欲登诸生之肄于学者旦夕观瞻知昔为用武之国今幸生无事之时无迁徙之劳得専壹思虑习诗书六艺之防释褐于
　　天子之庭相继为名公卿而亦欲使知黉序之间非仅梯仕进为务昔鲁仲连以一布衣义不帝秦书遗燕将卒髙蹈东海为登人士之冠辕固生仅博士斥公孙丞相为曲学言诗于齐学者宗之则学之所重者在此不在彼也如仅安朴野矜功利后世考登郡之胜者徒在于蜃楼岛屿之变幻蔽亏而罕钟于人则非所闻于泱泱大风也郡大夫李君名经国南宫人已陞任岢岚副宪襄厥绩者郡丞马君名思才华州人别驾黄君名之遴广寜人司理王君名鼐长治人而鸠工有成者学谕任琪髙宻人例并书
　　临江府学记
　　蕲州髙君培守临江之二年郡学荒圯惧无以宣教化慨然兴复营画百计新孔子庙及殿阁门庑屏楔之属既坚既饰丹雘有烂工事毕举君子谓良二千石之急所先也学成集吏士释奠请为记示诸生于乎学记备矣韩欧王曽诸家皆祖经祢传推明孔氏之指其详盖不胜述云临江罹兵祸十余年毁垣发屋书籍煨烬士无比肩立或掇拾故业十亡六七漫不复省记又或坐逋赋累疲薾奔走终嵗不见宫墙遑诵习孔氏哉尊孔氏之学在由其道近者以教学濶疎议罢师儒废科目缝掖皇皇赖
　　上嘉恵学校不果行嗟乎道之衰也繄无学使然哉前事者后事之师余无暇逺举尔郡之人物可畧数也守正不阿则孔公恂萧公燧理学醇恪则刘公清之彭公年文章赡敏则刘公敞攽兄弟范公梈劲直敢言则孔公文仲及武仲平仲慷慨赴国难则陈公乔李公邈练公子寜乗时辅主则金公幼孜胡公俨数者行虽不同其皆不见拒于孔氏之门矣维今国家军旅旁午犹置师儒守科目不废而异能硕德魁垒之士罕闻焉其洵有之伏而未彰耶夫修明孔氏之业上以称广厉师儒至意下以嗣美其郷之贤士大夫垂耀史册后世奉之与尸祝等士不可不任其责诸生其毋忘太守今日之勤坠吾夫子之绪爰次厥词刻石庙门是役也郡丞杜君养性别驾温君如璜司理陆君璿清江令张君暥先后有助法得并书
　　安福修学记
　　天下之盛衰人才之得失皆视其学之兴废兵革未息则不暇治学及其既平吏困于簿书士穷于衣食淹月累嵗卒以无成故非强干有为者不为功安福之学不治久矣新野进士焦君荣治县之三年振窳扶萎赋充而暴戢乃出力新夫子庙置学舎又以私钱买田租六百斛赡士之来学者不数月而就邑人来告请记之此盖安福之盛时所不数见者也今邑中比嵗水旱逋负相接漕艘之营作屯卒之勾补兵舰之驿骚山民之犷悍事频节促不遑宵昼于此而从事学宫进诸生治爼豆吾见其才行之去人逺矣虽然古者有学无庙羣师弟子日习其中而因祭菜以明敬也后世有庙无学置博士之长仅司爼豆而弟子不与居也然则学虽具而閴无人焉以滋茂草犹无学也名而实背途一而趋岐虽委粟于地以饱窭士犹无学也夫学者求诸圣人之道而以之育才则才出以之莅事则事治者也汉人多尚经学服官断狱之事无一不出于经今人首尚制举业而以其余力治经父师之所传子弟之所习诗易春秋之指甚且稍谬于圣人非惟无学又无经也学圣人之言而至于无经不其甚与安福于吉为中县土淳而材茂旧多君子明正嘉间以理学称者邹公守益最着次则刘公阳及文敏邦采诸公皆反身切理深入而自得故一时从之者甚众其后学者之患或离经传侈空谈于是刘公阳尝极论之以为世儒道尧舜之孝弟而郷党无称小温公之诚实而然诺不践深言幽独而无忌于可指可视髙言着察乃未及乎行之习之吾读其言未尝不抚巻叹息深吾道之忧也居今之世志圣人之道虽凿岩而处负经而锄居孑孑行踽踽苟其气専而力深吾知其必有获也况土淳材茂聚族于学而诵饮食其中者乎工有肆农有畔士有学各其所也亦各其业也由其涂者众而收效者寡则吾所不敢信也
　　永寜县治记
　　永寜之为县也始自元至正间析永新胜业郷地而鵞峯玉笥诸山盘错如蚕丛距郡最逺壤僻以贫供赋不给明末县治灾二十余年不克复吏皆夺民舎庄君梯云至三嵗始力新之不请帑不浚民烝徒咸集朞月以成左为鵞峯书院悉仍旧观邑进士谢君上举来数百里以其图谒记夫君子之于民也毋苟劳毋苟逸苟劳则扰苟逸则窳古之人有听讼于树下者岂不欲简易亲民哉而义取向明南面而治者所以明有等示民不佻也故为政者在予民以可亲不予人以可狎寜固蕞尔邑民社在焉今使一邑之长与荜门圭窦之氓比户杂处执事无所尊卑上下无辨岂政体然哉予参藩湖西四稔矣寜民之质讼者不数人甚矣其朴且简也庄君又治以无事讼狱不作赋税克供其民安之谓邑父母不有其署则吾侪小人弗有其庐故虽兴作而民不为病民之愿也宓子贱宰单父不下堂而治在能取人寜不乏二三贤士大夫试以时询其利病梳爬喣噢政平事简其治绰尔也然山民易驯亦易犷寜北枕七溪南接郑汉实与楚茶酃相逼处多盗贼薮嵗比水旱山谷僻逺其暴桀犷悍之徒或相煽为奸往往有之其日进父老子弟训饬之以礼义俾先赋税尚诗书敦本崇让毋听邪说阻声教以椎野相雄长谢君曰诺请书之乃作歌示吏民曰
　　寜之山盘盘兮宅民以安兆人用欢宁之石齿齿兮人民以理逺人至止尔父兮尔母邑以永寜俾民淳古
　　重修黄山谷先生祠堂记
　　施而为政发而为言君子之所以垂世行逺者也其人有足传则所居不必有竒迹而一言一事俎豆之不衰岂非其风流余韵入人者深与昌黎之于袁子瞻之于登到郡不过数十日膏泽未究去而民祠之凤之在冈麒麟之在郊景星卿云之在天所见必书人争覩之以为快贤人君子亦犹是也故其所生之郷所仕之地及其所游处往往追思而俎豆之况其被泽既久予人以不忘者乎于乎后之闻其风者可以兴矣山谷先生令泰和数年史称治尚平易不与诸县争盐防吏不悦而民以安盖吏议之与舆颂其不相蒙久矣民之良牧岂有赫赫可纪哉郡志载其政事之暇穷搜溪谷过胜处輙题墨今攷其集中西昌诗颇少而快阁盖偶然之作无意求工者前人之阁遂举而归之先生且建祠其旁与阁相终始屡废而必兴士大夫追和其诗至于今不絶夫山谷之名得子瞻而振卒不免文史之祸迁谪以死然小人能厄以迁谪不能掩其文词使不传于后世则小人之忌之厄之者亦徒矣其诗为当时所宗尚称西江诗派予未能多读独爱其书法而其杂著文词多湛深性命之言非词翰诸家所及故虽殁于谪所超然蝉蜕不以生死累其心子瞻所谓独立万物之表而亟推其行谊文章有以也壬寅之秋予尝登快阁时久雨江涨四望廓然凭栏移日而祠之芜秽久矣且假阁为仓廪委积狼藉乃斥而修之与司李胡君各出其力以属萧生伯升防邑令置仓别所阁既聿新祠用修举予喜为书其事嗟夫山谷岂以祠重哉
　　寜国府故太守袁公祠记
　　郡东郭上下两桥石趾穿决缮修既有记其创始实维豫章袁公桥侧旧有袁公小像僻寄僧庐众罔瞻覩父老悲思久矣至此益追颂公德不衰图新其祠地故偪水滨隘甚又为桥建也不可以它徙于是架层楼治水榭址不加増而有廓其宇先后有事斯桥者次第列祀费取诸修桥之余家叔父独出已力补所不给工乃竣郡人又属为袁公祠记余作而叹曰天下事其可为乎为之未必皆成成者且以得谤于是畏愞者以有事为戒矣夫至于戒有为则虽事之必不可已皆束手郤步而天下事日以废壊今有一事于此利济日被万人功可数百载不为则人殆而我安为之则任重责繁幸底于成而或不免于难为行为止贤豪必早辨之矣吾每过宛水两桥未尝不为郡太守袁公叹息流涕也当明正统初公用辅臣荐守寜国兴去利果艺以达始至则改建府学兴贤育才其它官舎仓廪条治井井盖元之末季于象为蛊明之初造于象为蒙公奋然明作于象为震为离功大而可久莫如东郭两桥其始聨舟架木遇暴涨立败公肇置石桥上曰凤凰下曰济川不耗帑而用给不病民而事举语具桥记中是时诏举天下治行卓异者十人公居第二无何坐泾人程御史蜚语逮繋以幽愤死郡人皆呜呜孺子泣今所谓程御史者考其时案之泾志不问可得其人彼亦赫有时名或公强正不善事贵人卒被齮龁事连督桥工医官荀存善并逮榜治欲令诬服污公荀至死不波一言郡人义之今置像于公侧者是也于乎人能戕公之生不能斩公之泽能陷其身于一时不能夺其名于百世方公被难时郡人已涕泣奉祠今垂三百年语贤太守莫不曰袁公袁公也公亦可无憾矣公讳旭字廷辅江西抚州乐安人永乐乙未进士初授津江令以官俸代民偿积负其守吾郡可知也或言公既死为吾郡城隍之神数有徴验事见王给事盖石溪闲笔今郡人犹户说云
　　修旴江罗明德祠记
　　近世言理学多推二江盖姚江王公文成旴江罗公明德也罗功业不及王而其学相后先所在多祠祀旴水姑山其生长讲学之所旧有専祠三今城东一祠仅存水俯旴江山横大阜左芙蓉而右从姑于地称善偪处驿舎经兵扰屋瓦失半上下漏子孙奉祀者惟日辉一人学宫贫不能葺余进礼祠下顾瞻悚忾出槖中金属郡守髙君先易其漏瓦合力修治庶几不壊髙君及南城苗君皆欣然各出私钱择能者董其事先是罗公尝守我寜国特祠在开元寺左嵗久且圮余告郡别驾陶公新之先生诚不以祠重学者之于先生若有求而不能已其守寜时自僚吏大夫士下逮舆台卒之属无不与之讲学即以事笞杖及囚服临刑之人无不晓譬再三冀幸其一悟也有所质讼命甲以摄乙辰至而已理民有兄弟争产者公徐问曰尔同父乎曰然同母乎曰然尔父母举汝二人相贺也今尔相仇父母不地下泣乎因叹曰尔有兄弟以产相失我有俸钱终鲜兄弟不觉泪下曰是罪在我而讼者兄弟乃相向泣叩头请杖公喜其悔改也谕而遣之其政尚德化多此类盖其学劳于制欲逸于体仁充性以为用而行之若无事其教人之术多端卒要归于孝弟慈言约而可守质而可行至老而教学不衰后之人读其书游其里可以慨然而兴矣而从姑山礧砢竒伟为先生寝处地祠馆榛莽未尝不临风一叹也姑记之于此邦有贤大夫其尚踵而从事焉
　　重建永丰陆侯祠堂记
　　古之功德在民者祀之礼也志民之不忘也近世亦稍滥矣然不旋踵而墟无复问者若夫祠成于去官之后而修废于殁身之余使人过之太息思其所以致此者将敦薄而廉顽在斯举也明崇祯乙亥武林陆梦鹤先生知永丰县朞年称治用调繁例改吉水又称治二县之人思之并祀名宦而永丰有特祠丰左吉州称中县丛山防嶂阻荒数百里往往逋赋而薮盗君拜命京师即上言残邑积逋请抚字状制可之闻常熟瞿公式耜尝治丰有声又造请受治谱三巻具得其要领至则延见父老问疾苦革耗羡以劝民义余以次推行征徭讼狱事皆如夙办盗以衰息先是筦库者舞文倒置完负君内设掌簿综核了然故民莫敢后听讼务平恕甲词既入輙秘不发摘空名捕讯乙词不相谋多得情实执牍吏皆屏息其不刻而严多此类至于修治学校礼遇士大夫人得尽所欲言虽里老田父一言之善一艺之长皆被嘉与邑人大恱吉水大司马李忠肃公邦华方里居讲学闻之叹曰吉丰咫尺独不可恵吾邑哉为语按部御史梧阳刘公于是有吉水之役盖疏入而后以语君君坚辞不得丰人请留不可至聚薪塞路防手诟吉民于界曰奈何生夺我侯其声呜咽君亦为堕泪既去士大夫过吉问起居如家人礼仍置祠邑中临川陈公际泰碑其事后三十年兵兴祠火父老嗟悼防君之子圻来问祠所在邑人相见欷歔遂佥谋新之嗟乎县故不易为也为于不得为之时用法严见德尤难盖百不得一也是孰使然哉或曰丰吉被泽均也専祠在丰何与夫吉人之得君于丰也如人子之终依慈母习安其乳哺而丰人一朝见夺若失慈母于襁褓之中呱呱之子不禁其啼失声也故丰人思君为独切君亦尝曰丰水吾之桐郷魂梦犹睠此也其政绩既具陈碑及郡志不胜书书其大者君讳运昌字梦鹤浙江钱塘人崇祯甲戌进士
　　赠太仆寺卿宋公益咏堂记
　　往天启丙寅间莱阳宋公长元先生知清丰县以绩最徴入京师清人皆孺子泣作祠于县之北郭嵗时供祀值公所生之辰咸酹酒醴拜舞鼔歌如事神礼或竟日不罢及公死事之益防民有弗直于吏者手瓣香叩头曰使公在吾何至是顺治甲午春公之子琬自吏部出为陇西备兵叅议过清丰黄髪父老皆扶杖携子孙迎抱马首至则会祠下出公画像示之皆呜咽失声请留之祠中旦日倾城出送相持泣恋不自胜其自西而还也亦然久之叅议君累迁按察浙江坐诬逮系清人闻之愕曰公不庇乃公子耶皆哭祷于祠诸生程世则等更议増重檐于前楹用障风雨今
　　天子以琬事白复其官需次京邸清人来告讫工且踵旧以丹雘盖自公去清之日迄今四十年谨奉祠事如一日施子曰异哉吾见吏之有祠者矣其屋岿然其祀忽焉孰是祠宋公其诚且久如是问之清人其父老曰吾邑于古为顿丘俗颇淫侈少年无赖好摴蒱羣饮即负无偿者弯弓御人于路甚或椎埋发冡剽刼无所惮宋公不鄙吾民下车新孔子庙月进诸生课艺明约束讲郷饮大射礼问民所苦有所谓白捶手者其人率豪猾大姓收暴桀子弟要盟盘挿裂帛书姓名奸胥市侩屠狗之雄皆党附有所睚眦飞挺雨集重或撃死其党又诪张营搆先腾其词下有司率骫骳不得直里有好女子豪欲之即朋媒党妁不彊纳不已公问其主名父老嗫嚅相顾一夕尽廉得之敇骑卒曰冯进塲者白捶之豪也方与羣儿博饮某所敢纵一人者死无赦食顷缚数十人至括得其盟书遂杖杀进塲大门外繋其属为耳目于是接踵归命愿燬其籍竟死不敢为恶清人歌曰宋公来捶手灾有妇人毒杀其夫而诬其夫之弟公察无戚容呼婢绐讯之立得奸状清多盗与滑濬曹濮连属为渊薮公捕治其魁又善为盗备盗皆亡去戒勿犯宋公剧贼谢小谿者南乐人也漕使索之急彊属公捕公不敢以境外辞请期以匝月果得之河南界中总河尚书李公若星最其能于朝县故输马太仆寺嵗择富民市解费不赀解又不輙收民破家无筭公悉出官帑为治办又免驿马之刍牧于民者嵗可省二万缗催科置大匦四使民自投不入私羡其他善政称是由是讼衰赋给氓庶息肩謡颂喧路故防祠事甲申冦起火公私庐舎殆尽惟南将军霁云沈青霞链及公祠独存清人之言如此呜呼士君子秉政一方或肉视其民垄断其官者子孙计耳归则广田宅饰苑囿置歌儿舞女自娱快居无何所治田宅苑囿或为他有矣问其子孙曽烝尝之不供况于所治之邦有能通国祠祀再世而不懈者乎呜呼若宋公者其可以风有位矣昔朱邑为桐郷啬夫曰吾子孙祀我不如桐郷今清人既知德公而公之子又能为显官遭大难不坠厥绪将益力为善以张大先公之泽则是祠可永弗壊于是按察君流涕属碑其畧章亦为泣下公讳应亨字嘉父号长元天启乙丑进士在清丰五年行取为礼部主客司主事改吏部三迁至稽勲司郎中尝典试河南称得人以母李太淑人老疏请终养归癸未莱阳陷公实死之事闻赠太仆寺卿予祭葬其大节又如此清之郷先生吏部尚书郎李公其纪撰祠碑题曰益咏堂所谓去而益咏者也嘉清人之义作诗以侑公飨其辞曰
　　有伟宋侯剖符顿丘千疮万痏徯来斯苏维氓蚩蚩奸盗蠭蚁剽掠椎埋挺人于市公怒罔测殱渠斯得譬农治苗务去蟊蠈有慝不闻公擿维神有噤莫愬公恻以呻盗去其土氓熙于田作学翼翼伐鼔渊渊髦俊是师征徭是厘涂无鸣镝狱罕赭衣凡公所为以养以教清人翺翔昔咷今笑岳牧交让天子曰俞壐书徴入耆耋呌呼崇祠宇百年丹雘祀公如生舞呈乐作公朅而去骑箕大荒公降戾止霛车锵锵匪祠是歆维德永馨百尔君子眎此刻铭
　　重修伏生祠记
　　六经自大易外尚书最久逺其所载二帝三王政治得失之林最详钜秦弃书籍壊先王之法惧诸儒生引古帝王得失相议论切切焉务磨灭无遗者宜莫先尚书而齐伏生以一人晦迹终老年九十余卒以腹记口授传其书万世嗟乎初伏生以书授生徒其坑者不知凡几伏生以博士得免幸也然人之童时诵习老不能举其辞者众矣向使汉文帝不诏求尚书求矣而伏生不待或老眊荒忽不复记忆或又言语迷惑无人焉能辨而传述之则是书终亡也而上有其君生又有其年穷惫且死能举其辞以授幼女女能述其辞以授鼂错岂非天哉邹平县北十八里有伏生祠其墓在焉盖伏生故里宋封乗氏伯有司修祀惟谨歴年既久祠寝废吏亦不亲至今县令徐君甫受事诣祠行礼即率诸生新之余至见其像修眉丰额垂旒秉圭如古侯王幼女及鼂错皆侍侧壁上画当日授书状如平生予不禁忾乎其慕愀乎其悲也时诸生数十辈皆治尚书余告尔诸生生于是郷读是书亦知先生传之之艰天之憗遗一老之意乎谨尔俎豆以时习礼俾异日通达政事诸生责也诸生皆拜受教已又拜请曰是祠也无长吏迹久矣今徐侯之必躬必先新之必以其力也且恵邀先生之莅止也其曷忍无以诏来者余既感伏生之事嘉徐君之义而益以见伏生之教思与世无穷也故既为诗歌又详次其事为之记
　　鲁两先生祠记
　　往读欧阳氏所为孙明复石守道两先生墓志铭伟其文嗟异其人久之过泰安州有两先生祠知为先生游息讲业之所因为文以祭之入其祠頺檐漏瓦门垣不饬几筵不具而两先生像独存其儒衣冠上坐者孙先生侍坐者石先生也孙先生晋州平阳人举进士不第退居泰山之阳鲁人石先生輙师事之杖屦必侍登降必扶执弟子礼甚恭鲁人观者皆叹息兴起今观其像如生时余不觉流涕夫两先生学成行立传于后世无可哀者余独念两先生躬耕力行居泰山徂徕之间虽尝官于朝而不久其位不大伸其志卒为奸人所嫉谤石先生作庆厯诗褒讥大臣尤中竒祸至困踣身死几不免发棺可谓阨矣然当时鲁人尊之太学诸生从之宰相卿大夫折节下之以荐于天子天子加礼盖行修于身而不可掩也自宋迄今六百余年祠祀春秋不废鲁人无贤不肖皆称曰泰山孙先生徂徕石先生而不敢名泰山徂徕两山遂若为两先生所独有而向之奸人乗权嫉谤者影响俱冺且不得与草木等太史公曰富贵而名磨灭不可胜记惟倜傥非常之人称焉后之有志于道者其毋味于利而怯于义毋竞刀锥之末而失丘山之重亦可以自壮矣而吾侪承先人之训游圣贤之郷不敢为不肖而窃恐其未逮不免与草木同尽此后人之所以可哀也既撤祭召两先生之裔为存恤惟石氏有奉祠生承基问其遗书已不存会理问苏君署州事予出四十缗俾新其祠侍御赵公倡为之助苏君既谋始而州守曲君至又踵治之属武举张子董其成乃讫工夫闻先生之风者思见其人谒祠而见其像如生俎豆肃然感兴者必众况泰安壤接阙里尤近圣人之居者哉乃刻石告诸生且将以自励焉
　　七忠祠记
　　士君子仗义成仁以身殉国九死而不悔者岂役于其名哉而后人之悲思者往往势不能禁时不能移崇卑隠显无所岐视闻风称慕咨嗟涕洟不已者无他激于义动于诚而不自知其然也济南旧有七忠祠以祀建文时死事之七人其人为兵部尚书铁公铉礼部尚书兼太子少保陈公迪刑部侍郎胡公子昭都督佥事平公安都督府断事髙君巍东平州吏目郑君华济阳县教谕王君省以数公先后捐躯皆尝有事于兹土者也万厯三十九年巡抚王公克缵谒祠始黜平安进监察御史丁君志方谓平安就擒曽事文皇帝为大寜都指挥使及帝问无恙始自经死故也嗟乎平安血战奋不顾身文皇几危者数矣不可谓不忠而以其死较晩隠忍隳节君子斥之若丁御史潜遣妻子不屈而死族人讳忌且百年陵谷迁徙台使者始表祀之得与七人之列何其义终不冺也岂不可惧且劝哉方文皇之乗胜而南也若疾风巻箨旦暮渡淮而济南为天下之中地所必争铁公时为布政司叅政挽刍粟收溃兵与胡髙诸公死守济南兵围数匝及三月不下当是时文皇欲引兵北还向使天下得铁公等数人靖难师必不南而卒以身殉天也余至济南问铁公绐文皇入城悬板几中即今西门也未尝不仰首叹息泣下又闻公誓师水面亭髙君赋诗见志述一时忠勇之士甚众其人姓名或传或不传痛惜久之而陈公抗节死最烈先是曽为山东左叅政多治迹济人思之与铁公等故七人者不出百年立庙血食生气凛然可以见忠义之感人歴久而不替也自万厯至今垂五十年地数苦兵求拜其祠而已化为刍牧之塲矣按祠碣故有祭田闰章请于台使者徴祠田二年之租益以诸公之捐槖刻期修缮丹楹崇宇视昔有加郑王二君秩卑皆铁公属旧附别祠于东庑祭者不至秽防尤甚余谓郑君婴城死守王君以头触柱义至髙合而飨之隆其祀也位则东西侍昭其等也广其别祠为前楹其宇也祠田在大明湖凡六十八亩嵗租亩一金有竒以供祠事可永不废主者怠失其业履亩而复之者为分巡济南佥事陆君朝瑛而庀材鸠工则都使司李君承恩之力最多云
　　提学道题名记
　　山东提学道署在济南府治之北大明湖上凡天下官署皆南面而此独北面其始盖至道书院也嘉靖间学臣邹公善筑以教养多士士多向学江陵议毁书院始改今署地与湖接水流至阶除余置石梁曰濯缨其上有髙楼名之曰四照俯瞰郡城内外如指掌湖中蒲苇菱芡芙蕖之色来就几砚是可乐也余视事之暇登楼纵目凭云驭风已而引领南望其隠然若可见者为岱宗又其南则尼山鳬绎诸峯也退自念曰学使者天子特简之儒臣多士之师也其学以孔子为法其书以六经为宗其学宫之堂曰明伦其门曰礼路曰义所以端本立教移易风俗也非独校艺之官也孔子布衣倡学席不暇暖教成于天下后世尚已朱子之白鹿洞陆子之鵞湖并能以官为师讲道考业而胡安定教授湖州天下称湖州先生诏取其法着为令授国子监直讲今学使者俨然为多士师操八股殿最虽有顔闵之行非文不录而上亦以其所殿最之业定其官学使者循文法救过为幸士日以跃冶风教未振夫教授之力不逮学使者而以其盛若彼以衰若此是可愧也余绍述先人理学之绪待罪齐鲁之都数引诸生讲业相告诫或至流涕诸生亦有感动泣下者犹惧其未能格也徬徨转侧未旦而兴一日顾视防侧有题名记自薛文清以下得六十有三人而理学惟薛公为着士称薛夫子明末至今姓氏皆阙攷名次补之又得七人因为述今昔沿革之由湖山风物之美本
　　天子倚毗学臣广厉风化之防而重有感焉夫绍往学诏来者司教之责也其敢不惴惴以求无失坠是为记
　　分守湖西道题名记
　　湖西道治临袁吉三郡分守使可得而考者自嘉靖四十一年陈君大宾始事见丛芝碑记夫分守者以方岳之职分藩外郡者也其専驻有所然自省防及属郡各有署间行部问民利病大则陈请小则一切便宜虽守也而有巡之义焉故事以备兵为职置守备供指臂使猝有盗则发吏士或急不待报可躬擐甲以往武士之画疆而守者通约束无敢后厥制与古方伯连帅近其分巡一道明初用按察司佥事署在南昌嵗一巡郡覈吏士视其能否进退之讫事则还其体势又与巡按侍御史近嘉靖辛酉广冦入防掠万安泰和境始议驻吉安兼制茶攸郴桂四州巡之权视守差重而三郡吏民两道得通治之有大事皆关白行地故当百粤之冲实偪三楚多猾盗故畀之叅错相制与为犄角也章始到官会嵗饥巡抚中丞公令督属郡逋租仁煦义震山谷逆命多悔罪供赋税其明年
　　朝议罢道臣兵未几罢巡道而三郡之事兼并于分守道矣
　　天子既重念封疆不彊文弱吏问军旅所以责武备者重且専自是使者非借兵于伍则左右缓急无所恃惟督催科奉簿书期会而已夫道犹路也谓事之上下所必繇也今郡邑或有事得直以便宜上请而使者拱受成命若赘疣然昔两道兼治而不足今一道専治而有余岂昔难今易欤頼
　　朝廷之庆底定四方守臣得以优柔苟安素餐累嵗事势所格材不塞职害未尽去譬如父母之于子视其疾痛含泪拊摩而力不能医药中夜以思未尝不抚膺然负疚也南昌旧有湖西道分司盖没宸濠废址而拓之见大学士费文宪宏记今荡然无存至则以舟为馆而临江地稍僻尤余所乐居者间览郡志自郡邑丞尉百执事皆备书守巡两使则阙焉自明设此官迄今且三百年其间濯磨奉职戮力旬宣兹土者当可指数今不载其政迹且姓名湮灭不得比丞尉百执事无所劝戒岂不可叹哉夫大法则小廉分守使虽备官亦所以表帅三郡吏也爰采而记诸石得四十有三人
　　宣城防馆记
　　官之所居谓之署其宫室斋厨例皆吏民葺治官至如归在外监司郡邑皆然惟官京师者入署视事退则人自为庐或僦居民舎其力不给则旅食于荒祠客馆以庶几无风雨忧士为贫而仕仕且益贫至求一投足地不可得亦病矣吾宣城故有防馆郷之诸先达卜筑以防邑之游宦徃来者也改革初为大力者所据且将鬻之己丑余释褐力争乃复出然则余之入居是馆固其宜也乙未春服阕入都始就此解装时居人杂防余备官比部初未携家顾防壁瓦墁榱桷皆頺汚崩裂不可住惜夫创之艰毁之易也頺者筑之汚者垩之崩且裂者葺而完之于事若无所损益以钱计之凡四十有三缗耗郎官俸几半嵗不亦计之左与猿之择木鸟之巢林非谓其木与林为已有也而枝欲其固巢欲其安今世士大夫传舎其官其去荼就荠若不可以终日而余浮沉郎署他无所干进力既不能僦屋又不敢如张齐贤估买大第以希主恩将卑栖坐啸以卒嵗焉孰谓此逆旅之馆郷人所共游者非吾庐也与

</div>
    <div class="pagination">
<a href="学余堂文集学余堂诗集学余堂外集_page4.html">上一页</a><a href="学余堂文集学余堂诗集学余堂外集.html">1</a><a href="学余堂文集学余堂诗集学余堂外集_page2.html">2</a><a href="学余堂文集学余堂诗集学余堂外集_page3.html">3</a><a href="学余堂文集学余堂诗集学余堂外集_page4.html">4</a><span class="current-page">5</span><a href="学余堂文集学余堂诗集学余堂外集_page6.html">6</a><a href="学余堂文集学余堂诗集学余堂外集_page7.html">7</a><a href="学余堂文集学余堂诗集学余堂外集_page8.html">8</a><a href="学余堂文集学余堂诗集学余堂外集_page9.html">9</a><a href="学余堂文集学余堂诗集学余堂外集_page10.html">10</a><span>...</span><a href="学余堂文集学余堂诗集学余堂外集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
