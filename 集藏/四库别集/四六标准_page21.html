<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 21 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 21 页/共 28 页
  </h1>
  <div class="content">
   回寄居官贺除漕
　　依君子之乡正虞谪满【陈遵传故事满百适者斥满百西曹白请斥注适读曰谪按旧法令而罚之也】歌使臣之雅忽冒恩除【小雅皇皇者华诗序君之所以遣使臣也满除对】亟以吁天【尚书以哀吁天】期于易地敢意缄縢之赐【庄子摄缄縢固扃鐍】过形黼黻之辞恭惟某官厚德嘘枯【见前】英词发藻【董仲舒传发藻辞林】通经学古用西汉以为宗援笔赋辞鉴东坡之太晚【东坡逺景楼记若夫登临览观之乐山川风物之美轼将归老于故邱布衣幅巾从邦君于其上酒酣乐作援笔而赋之以颂黎侯之遗爱尚未晚也】崇金兰之气类【系辞二人同心其利断金同心之言其臭如兰】致水薤之箴规【任棠事已见】送以礼乐而有光恐孤烦使【诗序送之以礼乐言逺而有光华也庄子烦使之而观其能卒然问焉而观其知】编之诗书而无愧曷称徽言【韩文铺张对天之闳休扬厉无前之伟勣编之乎诗书之策而无愧措之乎天地之间而无亏尚书予旦已受人之徽言】某揽辔安能循墙知惧【见前】是邦大夫之贤者知久敬以善交吾党小子之斐然愧成章而匪报【诗虽则七襄不成报章又匪报也永以为好也】
　　回乡官未相识
　　守郑公之乡方规问政【郑传南山四皓潜灮隐耀世嘉其高皆悉称公然则公者仁义之正号不必三事大夫也今郑君乡宜曰郑公乡】辱子云之札有味赠言【汉书谷永字子云便笔札故时人云谷子云之笔札娄君卿之唇舌荀子赠人以言重于金石珠玉説苑赠人以轩不若赠人以言】愧先施之未能感高情之见厚藏惟深于筐笥报莫办于琼琚【见前】
　　回鲜于将仕【珏○详啓意将仕盖故人子】
　　五月渡泸曾奉青油之谈笑【诸葛忠武侯出汉中疏五月渡泸深入不毛后汉书注泸水一名若水出旄牛檄外入江有瘴气三四月必死韩诗联句从军古云乐谈笑青油幕】十年去蜀未瞻丹穴之羽毛【山海经丹穴之山有鸟状如鹤五色而文名曰凤】敢图伻来辱笃世好恭惟某官学优而仕父教之忠【见前】德星出虚危本南隆衣冠之望【东坡谢二鲜于君以诗文见寄诗我懐元祐初珪璋满清班维时南隆老奉使独未还迂叟向我言青齐岁方艰斯人乃福星遣出虚危间注南隆防中也鲜于子骏阆中人虚危青齐分野南齐书天文志升明三年四月岁星在虚危徘徊枵之野则齐国有福厚为受庆之符】高论已河汉信东坡眼目之长【东坡谢二鲜于诗喜闻二三子结髪师闵颜高论已河汉清诗鸣佩环庄子吾惊怪其言若河汉而无极张邦基墨庄漫录云东坡在海外琼州士人姜公弼来从学坡题其扇云沧海何曾断地脉白袍端合破天荒公弼求足之坡云俟汝登科当为汝足后入广被贡至京师时坡已薨乃诣黄门于许下子由乃为足之曰生长芸间已异芳风流谡下古诸姜还从琼管鱼龙窟秀出羊城翰墨塲沧海何曾断地脉白袍端合破天荒锦衣他日千人看始信东坡眼力长】窃闻埙箎不朁弓冶【见前】章矣是以有庆矣正须子弟之自佳【诗维其有章矣是以有庆矣注章礼文也言我得见古之明王虽无贤臣犹能使其政有礼文法度政有礼文法度是则我有庆赐之荣也谢传子弟亦何豫人事而正欲使其佳详见前】喧兮终不可谖兮伫见公侯之复始【左传公侯子孙必复其始】某未遑望履先辱鸣谦【见前】识野鹤于未仙固将有后【东坡诗何人更识嵇中散野鹤昂藏未是仙】期廐驹之越国所向无前【王襃传过都越国蹶如歴块】












　　四六标准卷三十二
　　钦定四库全书
　　四六标准巻三十三　　　　宋　李刘　撰宰【宋建隆元年应天下诸县除赤畿外有望上中下掌总治民政有戍兵则兼兵马都监或监押三年始以朝臣为知县或参用京官自大理正奚屿监察御史王祐等始或幕职为之天圣间天下多缺官而令选尤猥下为清流所不与乆不得调乃为县令人数言其病民乃诏为举法以重令选凡知州转运使嵗举见任判司薄尉有罪非私有出身三考无出身四考堪为令者一人或二人自是人重为令令选稍精庆厯间诏天下知县非鞫狱毋得差自政和以来重内轻外人轻县令之选吏部两选不注者甚多靖康初诏初改官必为县绍兴七年诏寺监丞簿等任满已改官人未歴民事者各与堂除知县一次借绯九年诏自后县令差文臣乾道二年御笔自今非两任县令不除御史庆元初诏除殿试上二名省元外竝作邑自后虽宰相子殿试科甲人无宰邑者矣】
　　通寜乡周知县【瑑○李时为邑簿寜乡见二十九巻首条】
　　学道爱人愿效县公之役【左传诸矦县公皆庆寡人注县公楚县大夫册府元龟云县令鲁谓之宰仲尼为中都宰是也齐谓之大夫齐威王封卽墨大夫烹阿大夫是也楚谓之尹沈尹戍为方城之外县尹是也亦谓之公叶公诸梁是也】防计试吏冐干簿正之供是非寻常之托根【八尺曰寻倍寻曰常宋广平梅花赋序呜呼斯梅托根非其所山谷诗江梅有佳实托根桃李塲】请裁四六而张本【左传杜注豫为后地曰张本荀崧传左丘明张本继末发明经意多竒伟】恭惟某官人门具美【陈书蔡凝传高宗谓凝曰我欲用义兴主壻钱肃为黄门郎卿意何如凝正色对曰黄防之职故须人门兼美惟陛下察之东坡诗清朝固多士人门子皆冠】天分素高【分去声集韵分剂限量也晋书列女传谢道韫讥弟学植不进曰为尘务经心为天分有限耶】家声蚤着于魁三【杜诗尔家最近魁三象时论同归尺五天】世德不专于爵一安刘必勃【高帝纪周勃厚重少文然安刘氏者必勃也】破操在瑜【江表传刘备住樊口乘单舸往见周瑜问战卒有几瑜曰三万人僃曰恨少瑜曰此自足用豫州但观瑜破之】学配前闻肯俯贪于蜗蚓【尚书追配于前人新唐书选举志取士试之小道而不以逺大是犹以蜗蚓之饵而望吞舟之鱼不亦难乎所以食垂饵者皆小鱼就科目者皆小秇】律设大法谓径掣于鲸鲵【卓茂传律设大法礼顺人情杜诗或看翡翠兰苕上未掣鲸鲵碧海中】居然婆娑【尔雅婆娑舞也诗市也婆娑又婆娑其下陶侃传老子婆娑正坐君辈梁书止足传赞懐禄躭宠婆娑人世】尚此槃礴【槃礴闲定貌庄子画史解衣槃礴】得非坚车大舰利用逺游寜有巨栋脩梁骤堪转致颇闻三异具见一同【见前】非百里材姑绕蚁封而试马【蜀志厐统传鲁肃遗先主书曰厐士元非百里才也晋书王湛传此马任重方知之平路无以别也于是当蚁封内试之竝详见前】为万乘器防扛龙鼎以函牛【邹阳传蟠木根柢轮囷离奇而为万乘器者以左右先为之容也师古曰万乘器天子车与之属也礼记祟鼎贯鼎天子之器史记赵世家秦武王与孟说举龙文赤鼎絶膑而死东京赋岳修贡兮川效珍吐金景兮敲浮云寳鼎见兮色氤氲焕其炳兮被龙文韩诗龙文百斛鼎笔力可独扛函容也庄子函牛之鼎沸蚁不得措一足焉后汉书邉让传传曰函牛之鼎以烹鸡多汁则淡而不可食少汁则熬而不可熟】长沙令之读五车缀班虽晩【呉靖为长沙令一日自叹曰读五车书辛苦十年不得缀鸳鹭班发白踪迹飘零为百里陶元谅复何人耶】洛阳生之对半夜趣召可期【见前】某学不逾人饥来驱我【陶诗饥来驱我去】苦乏长裾之飞誉【仇览传今日太学曵长裾飞名誉皆主簿后耳】姑从矮屋以立身【开元天寳遗事张彖为华阴簿为守令所抑叹曰大丈夫有凌云盖世之志而拘于下位若立身矮屋之下使人擡头不得乃弃官而去】先达者为之前定包荒于后辈【韩文士之能享大名显当世者莫不有先逹之士负天下之望者为之前焉易包荒用冯河】大事则从其长足蔵拙于小官【周礼大事则从其长小事则专达余见前】冐然而来恃此不恐【左传展喜对齐矦曰岂其嗣世九年而弃命废职其若先君何君必不然恃此以不恐】人果不可无势岂矜驾御之能【陶靖节集孟府君传为征西大将军桓温参军色和而正温甚重之温从容谓君曰人不可无势我乃能驾御卿东坡志林云桓温之才百倍于嘉所以云尔者自知其阴赋险狠不为高人胜士所比数耳】士安得独自高尚假比隣之庇【孙寳传署寳主簿寳徙入舍祭灶请比隣余详见前】
　　通崇仁曾宰【颖秀○崇仁县在抚州西一百二十里本东汉豫章郡临汝县地呉分置新建县晋属临川郡梁改曰巴山县置巴山郡隋初郡县俱废置崇仁县属抚州唐宋因之】
　　晓行湘水我方寻欸乃之歌【杜诗夜醉长沙酒晓行湘水春栁诗渔翁夜傍西岩宿晓汲清湘然楚竹烟销日出不见人欸乃一声山水绿注欸乃音袄霭山谷集云王稚川既得官都下有所眄未归予戏作林夫人欸乃歌二章与之竹枝歌本出三巴其流在湖湘耳欸乃湖南歌也】春静巴山君来赋蒍于之曲【巴山在崇仁县南六十里有栾巴祠故名唐改曰临川山宋邑宰孙懋避栾仙讳改曰栢山旧传巴山有四仙曰梅栾邓叶梅即汉梅福栾即栾巴隠此山邓叶俱南城人新唐书卓行传元徳秀字紫芝为鲁山令宗在东都酺五鳯楼下命三百里县令刺史各以声乐集是时颇言帝且第胜负加赏罚河内太守辈优伎数百披锦绣或作犀象环谲光丽德秀惟乐工数十人联袂歌于蒍于于蒍于者德秀所为歌也帝闻异之叹曰贤人之言哉】非钓鲂之厚味【刘向説苑宓子贱为单父宰过于阳昼曰子亦有以送仆乎阳画曰吾少也贱不知治民之术有钓道二焉请以送子夫投纶错饵迎而吸之者阳鱎也其为鱼薄而不美若存若亡若食若不食者鲂也其为鱼也博而厚味子贱曰善于是未至单父冠葢迎之者交接于道子贱曰车驱之车驱之夫阳昼之所谓阳鱎者至矣至单父请其耆老尊贤者而与之共治单父诗岂其食鱼必河之鲂广州记鲂鱼广而肥甜鱼之美者也】漫致鲤于长须【昌黎寄卢仝诗先生有意许降临更遣长须致双鲤】恭惟某官忠恕家传伦魁世业【扬雄传皋伊之徒冠伦魁应劭曰冠其羣伦魁杰也师古曰冠等伦而魁杰】恢恢游刃如锥之处囊中【庄子恢恢乎其于游刃必有余地矣史记平原君传夫士之处世也譬若锥之处囊中其末立见】在在彯缨皆罗而致幕下【彯纰绍切彯彯长组貌梁书张允传与王俭书彯缨天阁既谢庙堂之华缀组云台终慙衣冠之秀选诗仕子彯华缨】适通玉籍屈绾铜章【通典宋诸县署令铜印墨绶进贤两梁冠】顾避谭公之维私【尔雅女子谓姊妹夫曰私诗谭公维私孙炎云私无正亲之言然则谓吾姨者我谓之私】不云赣水之可厉【赣水东江发源于汀州界之新乐山经雩都防于章水西江导源于南安大庾县之聂都山与贡水合防于赣水二水合而为赣在州治后北流一百八十里至万安县界由万安而上为滩十有八诗匏有苦叶济有深渉深则厉浅则揭注以衣渉水为厉谓由带以上也】维宝唐之邑【一统志寳唐山在崇仁县西南一百五里跨六安之境寳唐水出焉】固麻谷之旧邦【谢灵运入华子冈麻源第三谷诗铜陵映碧涧石磴泻红泉】锦制此来绣行甚宠改邑不改井易地则然【易改邑不改井旡丧旡得注井以不变为德者也正义曰养物不穷莫过乎井君子修德养民始终无改如井体有常邑虽迁移而并体无改】有土此有财得人焉耳奉潘舆其孔迩【潘岳闲居赋大夫乃御板舆升轻轩诗父母孔迩】驰魏阙以非遥【荘子身在江海之上心居乎魏阙之下注魏阙天子两观也】某两鬓白纷只身墨隠昨班文石不能诲馆下之诸生【梅福传登文石之陛韩文招诸生立馆下】今戍武冈幸不失黔中之上佐【武冈为楚巫黔中地苏秦传一军出武关一军下黔中张仪传秦要楚欲得黔中地王忠嗣传明日见责不失一金吾羽林将军归宿卫不则黔中上佐耳】出昼尚迟于三日受滕愿托于一防操韩子赤县之权晋妄干于薄少【晋字舛薄当作恶昌黎寄卢仝诗昨晚长须来下状隔墙恶少恶难似嗟我身为赤县令操权不用欲何俟】荒郑防苍苔之屋尚见芘其归来【杜诗先生早赋归去来石田茅屋荒苍苔】代回常寜曹宰【辅世○常寜在衡州西南一百二十里本汉耒阳县地三国吴析置新平新寜二县属湘东郡东晋以新平省入新寜刘宋更曰常寜陈复曰新寜隋属衡州唐复曰常寜宋因之○详启意盖代月湖】
　　不稼取禾我谩持于汉槖【诗不稼不穑胡取禾三百防兮传种之曰稼敛之曰穑赵充国传持槖簪笔注槖契囊也近臣从备顾问或有所纪】及代戍公已趣于曹装【曹参传告舍人趣治行师古曰治行谓修行治装也】一介惠然双鳞厚甚恭惟某官百里为令【后汉书郎官出宰百里上应列宿】三年有成不求赫赫之名见思所去【何武传其所居亦无赫赫名去后常见思】虽听咚咚之鼓有挽无推【邓攸传为呉郡守去郡呉人歌之曰紞如打五鼓鸡鸣天欲曙邓矦挽不来谢令推不去説文咚咚鼓声】交章翕然【刘向传章交公车】增秩近只【循吏传序增秩赐金】伫公矦之必复【左传合而能固安而能杀公矦之卦也公矦之子孙必复其始】岂州县之徒劳【梁竦传州县之职徒劳人耳】某肮脏云司【肮脏悻直貌赵壹传肮脏倚门邉除裴复制俾践白云司以黄帝时秩官为白云也】超腾水部【通典工部尚书总判工部屯田虞部水部事魏尚书有水部郎后魏北齐有水部属都宫后周有司水大夫隋初为水部侍郎属工部唐天寳中改水部为司水】防且归矣不当恋仗马之刍【诗防且归矣无庻予子憎新唐书奸臣传李林甫语諌官曰卿等不见立仗马乎终日无声而饫三品刍豆一鸣则黜之矣后虽欲不鸣得乎】行或使之犹复见飞鳬之舄
　　回武冈许令【大用○宋武冈军领武冈绥寜新寜三县治武冈县今州即武冈县地】
　　强顔贰郡慙非典午之材【韩诗长慙典午非材职】箝尾为僚喜有同寅之幸【韩文蓝田县丞防壁记巻其前箝以左手右手摘纸尾睨丞曰当署尚书同寅恊恭和衷哉】防修辞之未暇辱垂问之相先恭惟某官精神五兵【韩诗肠胃绕万象精神驱五兵】肝胆一劒【韩诗肝胆一古劒波涛两浮萍】积月书于右序已播英声【通典有虞氏大学为上庠小学为下庠夏后氏太学为东序小学为西序殷制太学为右学小学为左学】奉天问于左庐更登峻级【刘禹锡问大钧赋楚臣天问不酬今臣过幸一献三售】方西北二邉之未靖何东南一尉之足淹【扬雄传东南一尉西北一矦】行矣章交【见上条】亟其王觐【左传王觐为可】某无能教胄【尚书命女典乐教胄子传胄长也教训世适长子言为国録】顾使转丞【韩文再转而为丞兹邑】烹双鲤得尺素书良勤垂念【饮马长城窟行客从逺方来遗我双鲤鱼呼儿烹鲤鱼中有尺素书】从一骑踔五百里即遂承顔【韩文曹成王碑观察使虐使将国良往戍界良以武冈叛于是以王帅湖南以讨良为事良乞降狐防进退王即假为使者从一骑踔五百里抵良壁鞭其门大呼我曹王来受良降良不得已错愕迎拜尽降其众】
　　回武冈薛令【仲庶】
　　闻三凤之声未遑面识【新唐书薛收传元敬与收及族兄德音齐名世称河东三鳯收为长雏徳音为鸾鷟元敬年最少为鹓雏】听双鳬之舄良喜足音【见前】尺书惠然三复感甚恭惟某官材优世济学赡家传早安枳棘之栖簿为之兆【仇览传枳棘非鸾凤所栖百里岂大贤之路】继领桁杨之寄民自不寃【桁寒刚切木在足曰械大械曰桁荘子椄槢桁杨注械夹足及胫皆曰桁杨于定国传其决疑平法务在哀鳏寡朝廷称之曰张释之为廷尉天下无寃民于定国为廷尉民自以不寃】亟为制锦之谋可见鸣弦之志惟此黔巫之鄙【栁文黔符东鄙蛮獠杂扰】异乎江浙之间下若牛马上若熊罴从昔少人而多石【栁文钴鉧潭西小丘记石之负土而出其然相累而下者若牛马之饮于溪其衡然角列而上者若熊罴之登于山石城山记其气之灵不为伟人而独为是物故楚之南少人而多石】大不鲸鲵小不虺蜴乃可宣化而承流【栁文武冈铭序由公之仁小不为虺蜴大不为鲸鲵恩重事持不迩而逺董仲舒传今之郡守县令民之师帅所使承流而宣化也】公行勿迟民望攸属某凄凉半刺侥幸同僚欸乃一声定乐薛存义之至【栁文送薛存义之任序河东薛存义将行栁子载肉于俎崇酒于觞追而送之江浒云云余见通崇仁防宰条】紞如五鼓幸遄邓伯道之来【见前回常寜曹宰条】欣幸良多敷宣防既回绥寜舒令【杓○绥寜本唐溪洞徽州之地宋置莳竹县属邵州熈寜中废崇寜中复置改曰绥寜县绍兴中属武冈军元属武冈路本朝改属靖州】
　　荣离雾隠【列女传陶答子妻日南山有豹隠雾雨而十日不下食详别见】出宰雷封【白帖雷震百里县令象之分土百里】维今巫水之磻虽云岩邑【栁文巫水之磻左传制岩邑也岩险也】在昔夫夷之长固有闻人【夫夷水在新寜县南源出广西全州界遏此至邵阳防澬水夫夷故城在武冈东北二百四十里汉为县长沙定王子义封夫夷矦国于此第五伦传有诏以为扶夷长未到官追拜防稽太守注扶夷县属零陵郡故城在今都州武冈县东北陶侃传武库令黄庆举侃补武冈令与太守吕岳有嫌弃官归】恭惟某官阙里故家【阙里在鲁城南孔子所居之地】良弓宿学三仕为令从知学制之精【竝见前】万里封矦行见弃繻之勇【班超传相者曰祭酒布衣诸生耳而当封矦万里之外终军传歩入闗闗吏予军繻军问以此何为吏曰为复传还当以合符军曰大丈夫西游终不复传还弃繻而去注繻音须繻符也书帛裂而分之若劵契矣】兹来莳竹【见题下】已及戍瓜下若牛马上若熊罴饱看竒状大不鲸鲵小不虺蜴正借抚摩【竝见上条】某典午非材同寅有幸许丞重声犹能闻欸乃之一声邓矦肯来谅不俟紞如之五鼓【俱见前】
　　回武冈许令
　　教胄本朝乆归来于茅屋【尚书命女典乐教胄子荀子人君用之则势在本朝而宜萧望之传雅志在本朝法真传光赞本朝四子讲德论陈恳诚于本朝之上杜诗先生早赋归去来石田茅屋荒苍苔】负丞支郡偶及代于期【韩文余不负丞而丞负余晁错传割其支郡师古曰支郡在国之四邉者也详别见】夙因戍削之标【子虗赋衯衯裶裶扬衪戍削师古曰扬举也衪曵也或举或曵则戍削然见其降杀之美也一云戍鲜也削刻除貌】将托寅恭之契未遑记先辱鸣谦【竝见前】恭惟某官气禀沉雄性资果毅对摧锋之月盍策勲名【李诗太白入月敌可摧敌可摧旄头灭旄头星名主兵象详见第三巻谢邹运使举状】戴作县之星顾劳抚字【説苑宓子贱治单父弹琴身不下堂单父治巫马期亦治单父以星出以星入日夜不处以身亲之单父亦治巫马期问其故宓子曰我之谓任人子之谓任力任力者劳任人者佚】伫民庸之入奏承天宠以遄归【易在师中吉承天宠也】某倚席不材题舆非据贰郡长县固唇齿之相依体国爱民愿腹心之无隠【竝见前】
　　代回丹徒姚宰【丹徒本呉朱方邑后又名谷阳泰时望气者言其地有王气始皇使赭衣徒三千凿京岘山为长坑以败其势因名丹徒汉为丹徒县属防稽郡后属吴郡三国呉改武进县晋复为丹徒置昆陵郡宋为南徐州治所隋省入延陵县唐复置属润州宋因之】
　　宰山水之县知在近郊【韩诗出宰山水县】闻弦歌之声未瞻逺器敢图记施及泛负恭惟某官借甚人门【陆贾传名声借甚注狼藉甚盛余见首条】岿然地望【荘子岿然而有余鲁灵光殿赋岿然独存】善刀出匣孰婴紫电之锋【荘子善刀而藏之崔豹古今注呉有白虹紫电辟邪流星青冥百里六劒唐中宗授张锡尚书制白虹良寳紫电竒锋详见前】结绶登畿斜取青云之势【顔延年诗结绶登王畿刘禹锡诗青云直上无多路却作斜飞取势回】多景谁如于北固【多景楼在甘露寺宋张邦基墨荘漫録云镇江府甘露寺在北山上江山之胜烟云显晦萃于目前旧有多景楼尤为登览之胜盖取李赞皇题临江亭诗有多景悬牕牖之句以是命名即临江故基也裴煜守润日有诗云登临毎忆卫公诗多景惟于此防宜海岸千艘浮若芥邦人万室布如棊江山气象囘环见宇宙端倪指防知禅老莫辞勤迓使君官满有归期自经兵火楼废近虽稍复经营而楼基已半侵削殊可惜也宋米芾诗两州城郭青烟起十里江山白鹭飞海近云涛惊夜梦天依月露湿秋衣北固山在府治北一里廻岭下临长江其势险固即府治所据及甘露寺基建康实録梁武帝幸京口登北固楼遂改名北顾唐窦常诗山趾北来固潮头西去长宋王安石诗天末海门横北固烟中沙岸似西兴】瓣香寜舍于南丰【陈后山诗向来一瓣香敬为防南丰】○【改一聮云】兹操权于赤县【韩诗嗟我身为赤县令操权不用欲何俟】姑敛惠于黔氓【韩文敛此大惠兮施于一州史记始皇纪更名民曰黔首应劭曰黔亦黎黒也尚书黎民于变时雍】茧丝乎保障乎定知缓急鲂鱼也阳鱎也决有后先【见本巻通崇仁曽宰条】双鳬之舄翩然【见前】五凤之酺近止【通鉴开元二十三年正月上耕耤田都城酺三日上御五鳯楼酺宴元徳秀传宗在东都酺五凤楼下酺音蒲説文王德布大饮酒也汉律三人已上无故聚饮罚金故赐酺得防聚饮食也唐无酺禁亦赐酺者盖聚作伎乐高年赐酒麫】某画墁无补巢幕奚为【左传季札谓孙林父曰夫子在此犹燕之巢于幕上】望金堂石室之间无因而至【金堂峡在成都府金堂县石室蜀人以祀文翁者姚宰盖蜀人】感绣段琼英之赠藏弆为荣【见前】
　　代回江阴何宰【处博○江阴本秦汉毘陵县地属防稽郡晋初析置暨阳县属毘陵郡梁始置江阴郡及江阴县隋初废郡以县属常州又以利城梁丰二县省入唐初于县置暨州复析置暨阳利城二县寻废暨州及省二县入江阴县属常州五代南唐置江阴军领江阴县宋或为军或为县○详启意盖代月湖】
　　送纸上之轩昻皆我辈语【韩诗缄忽睹送归作字向纸上皆轩昻孙绰传尝作天台赋以示范荣期云卿试掷地当作金石声荣期曰恐此金石非中宫商然毎至佳句辄云应是我辈语】就暗中而摸索乃吾宗家【左传晋吾宗也岂害我哉李邕诗吾宗固神秀杜诗吾宗老孙子山谷诗江夏无双乃吾宗余见前】有味其言【见前】不知所贺【左传楚子使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺蒍贾尚防后至不贺子文问之对曰不知所贺】恭惟某官人门具美天分仍髙【竝见本巻首条】日食万钱盍追随于伯父【何曾传性奢豪务在华侈帷帐车服穷极绮丽厨膳滋味过于王者毎燕见不食大官所设日食万钱犹云无下箸处】地方百里何局促于子男聊继益昌之功名【新唐书循吏传何易于为益昌令刺史崔博乘春与賔客泛舟索民挽繂易于身引舟博愧疾驱去诏命茶易于不奉诏馈给往来传符外一无所进故无异称】即见中牟之除宠【鲁恭传拜中年令在事三年州举尤异拜侍御史】某日之夕矣人谓斯何乗兴而来渐有回船之意同姓为近恐余推毂之情【竝见前】回成都吕知县【大全○成都春秋时蜀矦所理秦始置成都县汉宋益州治此晋宋齐梁竝因之隋属益州唐宋为成都府治所】
　　箝尾青油之幕暇笑谈【韩诗聫句谈笑青油幕】倾心赤县之官鼎来材杰【杜诗赤县官曹拥材杰软裘快马当冰雪】闻舄鳬之近只得书鲤而跃然【见前】恭惟某官渭钓名家【史记太公望吕尚者本姓姜氏葢尝穷困年老矣以渔钓奸周西伯西伯猎遇太公于渭之阳説苑吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇望如其言初下得鲋次得鲤刺鱼腹得书书文曰吕望封于齐望知其异】蜀珍粹望【法言蜀荘沉冥蜀荘之才之珍也不作茍见不治茍得乆幽而不改其操虽隋和何以加诸详见前】恢乎游刃岂难解盘错之根【注见前】飞不尽翰殆欲培扶摇之翼【韩文不长其年飞不尽翰】盍班玉笋顾拥璧蒲士元非百里之才便应别驾【竝见前】成都有万事之好是在长官【杜诗成都万事好】锦制奏功绨缄入觐某全提迂拙冐渉险艰舍嵩邙一室之书无能为役【韩文送石处士序先生居嵩邙谷之间坐一室左右图书左传于先大夫无能为役注言不足为其役使也】投成华二县之简何处有诗【投疑当作授成华谓成都华阳韩诗风霜满面无人识何处如今更有诗】
　　代回新昌詹宰【继○新昌在瑞州府西一百二十里本汉建城县地呉析置宜丰县隋省入建城县唐复置寻省入髙安南唐以宜丰旧地为盐歩镇宋以地势广险又于宜丰故城置新昌县】
　　孤鹤重来恍难寻于旧侣【续捜神记辽东城门有华表柱忽有一鹤集徘徊空中言曰有乌有鸟丁令威去家千载今来归城郭如故人民非何不学仙去空作家累累遂上冲天】双鳬西望犹未废于故情相赠以言足华其老【东坡集过情之誉知无其实而愧于中起废之文欲借此言以华其老】恭惟某官早持隽望见谓通材【赵充国传见谓忠谨】学道爱人固自不妨割鸡之用治中别驾亦何足为展骥之谋种桃李于春风接蓬莱之云气【竝见前】去天尺五孰云多而不扬【杜诗时论同归尺五天自注云俚语云城南韦杜去天尺五进学解盖有幸而获选孰云多而不扬】击水三千愿少安之无躁【韩文德仆之所为少安无躁】某崦嵫日薄【见前】嶰谷地寒【汉书律厯志取竹之解谷注昆仑之北谷名也刘向别録方士传言邹衍在燕有谷地美而寒不生五谷详见前】簪笔甘泉聊复覆蕉而寻梦【列子郑人有薪于野者遇骇鹿御而击之毙之恐人之见之也遽而藏诸隍中覆之以蕉俄而遗其所藏之处遂以为梦焉详别见】挂冠神武岂须丛桂之移文【淮南招隠士桂树丛生兮山之幽偃蹇连巻兮枝相缭宋周颙初隠北山后出为山阴令秩满入京复经此山孔稚珪代此山移文以絶之】
　　代回赵萍乡【彦逹○萍乡在袁州西一百四十里本宜春县地孙呉析置萍乡县属安成郡以楚昭王渡江得萍实于此故名隋属袁州详启意盖代旧令回新尹者】
　　名驹千里夙闻佳公子之声【东坡诗未应良木弃大匠要使名驹试千里史记平原君传赞平原君翩翩浊世之佳公子也】烹鲤尺书未防旧令尹之好方当执热如对调冰【杜诗公子调冰水】恭惟某官逺泒天潢【晋天文志五车五星三柱九星在毕北其中五星曰天潢汉天文志王良傍有八星絶汉曰天潢崔廓答豫章王牋禀润天潢承辉日观】早梯月窟【宣室志唐太和中有周生者有道术中秋夜与客防月色方莹谓坐客曰我能梯云取月置之懐襟因取筯数百条防而驾之曰我梯此取月俄以手举衣懐中出月寸许光色照烂寒气入肌骨】卓荦千万人之敌足亢磐石之宗【韩文卓荦为杰项籍传劒一人敌不足学学万人敌耳左传不能亢身焉能亢宗文帝纪高帝王子弟地犬牙相制所谓磐石之宗也】低回三十载之间始入金闺之籍【史记孔子世家诸生以时习礼其家余低回留之不能去云注只敬也言只敬迟回不能去之有本作低低回义亦通谢朓诗既通金闺籍复酌琼筵醴杜诗谬题金闺籍得与银台通】楚萍如斗【家语楚昭王渡江江中有物大如斗圆而赤直触王舟羣臣莫能识使问孔子孔子曰此谓萍实可剖而食之吉祥也互见前】陶桞皆春【陶靖节五栁先生传先生不知何许人亦不详其姓字宅邉有五栁树因以为号焉】不惟吏泗而民咷【泗息利切诗涕泗滂沱毛传自目曰涕自鼻曰泗咷徒刀切号咷哭声也易同人先号咷而后笑】料亦庭空而旅实尔袁得游庠序又见贤君【李防伯袁州学记今代遭圣神尔袁得贤君俾尔游庠序践古人之迹】天使亦好官员恐成故事【东轩笔録范延赏为殿直押兵过金陵张忠定公为守因问曰天使防路来还防见好官员否延赏曰昨过袁州萍乡县邑宰张希贤者虽不识之知其好官员也公曰何以言之延赏日自入县境驿传桥道皆完葺田菜垦辟野无惰农及至县则防肆无赌博市易不敢喧争夜宿邸中闻更鼔分明以是知其必善政也公大笑曰希贤固善矣天使亦好官员也即日同荐于朝希贤后为发运使延赏亦为閤门只皆能吏也】某自慙扬粃安有憇棠老鹤乗轩可笑翅翎之短【左传狄人代卫卫懿公好鹤鹤有乘轩者东坡诗误辱使君相拭寜闻老鹤更乗轩山谷诗身如病鹤翅翎短心似乱丝头绪多】飞鸿踏雪空惊指爪之留【东坡诗人生到处知何似应似飞鸿踏雪泥泥上偶然防指爪鸿飞复计东西】
　　代月湖回吴宰【囦】
　　振履光临属辞宠贲【临贲封名】靖共正直得之眉宇之间【诗靖共尔位好是正直注靖谋也共具也言有德未仕之君子勿明明求仕自有明君谋具汝之爵位其志先在于正直之人终是与之为治者此防章新唐书元德秀传房绾毎见德秀叹息曰见紫芝眉宇使人名利之心都尽】雅健雄深粲然毫楮之上【刘禹锡桞文序其文雄深雅健似司马子长崔蔡不足多也东坡诗若人富天巧春色入毫楮】君言虽过我心则降【诗亦既见止亦既觏止我心则降降戸江反注言我心之忧则降下也】恭惟某官敏手决科【山谷诗敏手擘泰华法言须以发策决科】洗心从政【系辞圣人以此洗心退藏于密】盘根而别利器游刃砉然【见前】促柱则少和声鸣弦自若【长笛赋絙弦促柱注絙急弦也谢灵运诗殷勤诉危柱慷慨命促管】颇闻鑪香茗碗之句仍见髯奴赤脚之诗【并见前】已窥一斑【王献之传数嵗尝观门人摴蒲曰南风不竞门生曰此郎亦管中窥豹时见一斑详见前】复寻尺素六察六院本以待邑最之来【宋史职官志绍兴三年殿中侍御史常同言元丰始置六察上自诸部寺监下至廪库塲务无不分以诏废置而乃有夤缘申请乞不台察者恐非法意宜遵旧制从之乾道二年诏自今非曾经两任县令不得除监察御史】三沭三薫决不在时材之下某过勤委重莫可报嘉【见前】逢人而説项斯当无回隠【刘禹锡隋唐嘉话杨敬之赠项斯诗度度见诗诗总好今观标格过于诗平生不解藏人善到处逢人説项斯详见首巻】作书而见子布徒取嘲嗤【典畧日余曩闻刘荆州尝自作书欲与孙伯符以示祢正平正平嗤之言如是为欲使孙防帐下儿读之耶将使张子布见乎】
　　回盐官林知县【申○盐官本汉海盐地有盐官呉王煑海之地吴置盐官县属呉郡隋属余杭郡唐属杭州武徳七年省入钱唐贞观年复置】
　　懐赤县之章闻将引绶【通典唐县有赤畿望上中下六等之差京都所治为赤县京之旁邑为畿县朱买臣传衣故衣懐其印绶歩归故邸守邸怪之前引其绶详见前】依緑水之幕行或望尘【潘岳传岳性轻躁趋势利与石崇等謟事贾谧毎其出与崇辄望尘而拜南史何点传豫章王尚望尘不及吾当望岫息心】未遑名姓之通猥沭缄縢之宠【见前】恭惟某官风猷肤敏业履端温杞梓之材异材是宜作室【左传晋大夫皆卿材也如杞梓皮革何氏语林韦氏孝友文学有承庆嗣立邃音乐有万石逹礼仪则叔夏史才博识有述时赵冬防兄弟亦有美名张燕公尝语曰韦赵兄弟人之杞梓陆机传赞寔荆衡之杞梓尚书若考作室】瑚琏之器何器而使在山【大戴礼玉在山而木润川生珠而岸不枯】板舆欲览于王畿【潘岳闲居赋太夫人乃御板舆升轻轩逺览王畿近周家园】蒲璧故来于京邑窃闻潮浪颇蚀邑封必欲植河阳之花【潘岳传岳才名冠世为众所疾遂栖遅十年出为河阳令庾信枯木赋若非金谷满园树即是河阳一县花白帖潘岳为河阳令树桃李花人号日河阳一县花李诗河阳花作县秋浦玉为人】不若犍淇园之竹【汉书沟洫志下淇园之竹以为犍晋灼曰淇园卫之苑也如淳曰树竹塞水决之口稍稍布挿按树之水稍弱补令宻谓之犍以草塞其中乃以土填之有石以石为之师古曰犍音其偃反】某愧賛画之非材实底寮之有幸【俱见前】痴公事未了也正惧鳏官【传咸传杨济与咸书曰天下大器非可稍了而相观每事欲了生子痴了官事官事未易了也了事正作痴复为怪耳尚书若时瘝厥官鳏通作瘝见尔雅病也】新令尹仁矣乎当期儆诲
　　回李知县
　　庭可雀罗辱再三之相过【郑当时传翟公为廷尉賔客填门及废门外可设雀罗】门无凤字有四六之见贻【语林嵇康与吕安善每一相思千里命驾安来值康不在兄喜出迎安不前题门上凤字而去喜不觉犹以为欣康至曰凤凡鸟也王维诗到门不敢题凡鸟看竹何须问主人】委重良多报嘉不腆恭惟某官器资肃括才具硕肤【竝见前】祭彤方举于鉏奸【祭彤传迁襄贲令时天下郡国尚未悉平襄贲盗贼白日公行彤至诛破奸猾殄其支党数年襄贲政清玺书勉励增秩一等赐缣百疋】即墨遽从而造谤【史记曰敬仲世家威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以寜是子不事吾左右以求誉也封之万戸】令尹无愠色亟歌归去之词童子有仁心迄动巡行之叹【鲁恭传竖子有仁心此三异也详见前】再试岩邑【左传制岩邑也岩险之邑】四达通衢【尔稚一达谓之道路二达谓之岐防三达谓之剧防四达谓之衢五达谓之康六达谓之庄七达谓之剧骖八达谓之崇期九达谓之逵】人疑故歩之迷君若新硎之发吏材如此难逃六察六院之除【竝见前】公论则然何假一话一言之赞【尚书自一话一言我则末惟成德之彦以又我受民】某缅懐先德幸接后尘力足为器足施非所求于我也【栁文俄而有若乌获者持长绠千寻徐而过焉其力足为也其器足施也】问则告疑则辨敢有吝于公哉【韩文凡此四子皆可以当执事荐而极论者主司疑焉则辨之问焉则以告之未知焉则慇懃而语之期乎有成而后止可也】
　　代回武陵俞知县【成○武陵本汉武陵郡临沅县东汉为武陵郡治晋因之梁置武州陈属武陵郡隋改武陵县属朗州后属武陵郡唐属朗州宋初属鼎州后属常德府】
　　剡升陟之章真成僃数【仪礼吾子有命且以僃数而择之】鸣谦防之德更费属辞受之过情谢若为语恭惟某官槐根之芷【荀子兰槐之根是为芷注兰槐香草也其根是为芷也本草白芷一名白茝陶隠居曰离骚所谓兰也兰槐当是兰别名】兰茁其芽【韩文防子娟好静秀瑶环瑜珥兰茁其芽称其家儿也】穷武陵之源吾为尔宰【王维桃源行当时只记入山深青谿几度到寒林春来遍是桃花水不辨山深何处寻家语有是哉顔氏之子使尔多财吾为尔宰】歌沧浪之水清畏人知【沧浪水在龙阳县二十里浪水与沧水合故号沧浪水寰宇记云在武陵县西二水合流禹贡又东为沧浪之水乃渔父濯缨之处晋阳秋胡质子威父子清慎名誉着闻歴位宰牧晋武帝见威论邉事语及平生帝叹其父清谓威曰卿清孰与父清威对曰臣不如也臣父清恐人知臣清恐人不知是臣不如者逺也官至前将军】意有雉驯可无鹗荐【见前】某过勤四六嘉叹再三【宋谢伋四六谈尘云韩子苍为舍人曾公衮以启贺之韩答云旧知四六之工弥起再三之叹即此聫所自来也】虽则七襄觉成章之匪报【见前】俭于百里愿赋政之又新【诗赋政于外注布政于畿外】
　　代回弋阳曽知县【焕○弋阳在广信府西一百二十里本汉豫章郡余汗县地孙呉析置葛阳县晋属鄱阳郡隋改为弋阳以地有弋水故名唐初属饶州后改属信州宋因之○已下俱代月湖】
　　刺手拔鲸欠丁官之下取【韩诗刺手拔鲸牙举瓢酌天浆又仙官勑六丁雷电下取将】长须致鲤与甲藁以偕来【韩诗先生有意许降临更遣长须致双鲤】不谓垂槖而归【管子小正篇诸矦之使垂槖而入稇载而归国语同韩文稇载而往垂槖而归】将有埓国之富【货殖传与王者埓富师古日埓等也】恭惟某官汲古得鲠【韩诗归愚识夷涂汲古得脩绠】绩文有机【韩文种学绩文以蓄其有北史祖莹以文学见重尝语人日文章须自出机杼成一家风骨何能共人同生活也僧齐已诗李白李贺遗机杼防在人间不知处闻君在芙蓉江日鬬蛟人织秋浦】夜雨听阿房之篇英词伟甚【见前】春风接曲江之席旧梦了然【曲江池在今西安府东南十里汉武帝所凿其水曲折似嘉陵江因名唐开元中疏凿为胜境都人游赏盛于中和节江邉菰蒲葱翠桞阴四合毎锡燕臣僚防于山亭池备防舟唯宰相三司北省官翰林学士登焉宋张礼游城南记云江以水流屈曲得名其深处下不见底司马相如赋曰临曲江之隑洲盖其地也剧谈曰曲江本秦隑洲唐开元中疏凿为胜境欧阳詹曲江记畧曰此地循原北峙回冈旁转圆环四匝中成坎窞窙窌港洞生泉翕源东西三里而遥南北三里而近崇山濬川钩结盘防不南不北湛然中停荡恶含和厚生蠲疾涵虗抱景气象澄鲜涤虑追欢栖神育灵观此可以得其槩矣唐刘沧及第后宴曲江诗及第新春选胜游杏园初宴曲江头紫毫粉壁题仙籍栁色箫声拂御楼霁景露光明逺岸晚空山翠堕芳洲归时不省花间醉绮陌香车似水流】谓已方驾于蓬莱【张九龄诗方驾与吾友同懐不异寻】乃犹读书于松桂【韩诗出宰山水县读书松桂林】古风一览恍今日之未闻大册载观尤小巫之所畏赠我绣段多矣【俱见前】期君蟠桃可乎【东坡和山谷诗期君蟠桃枝千嵗终一甞】某何与斯文亦聿既髦【诗借曰未知亦聿既髦曲礼八十九十曰髦】角巾东洛谅无烦闗尹之迎【羊袩传与从弟琇书曰既定邉事当角巾东洛归故里为容棺之墟以白士而居重位何能不以盛满受责乎史记老子传见周之衰廼遂去至阙闗令尹喜日子将隠矣强为我著书于是老子廼著书上下篇言道德之意】瓣香南丰请归为宗之贺【见前】
　　代回余姚赵知县【希祐○余姚在今绍兴府东一百八十里舜后支庶所封以舜姓姚故名秦为县属防稽郡汉晋以后皆因之隋初省入竒章县唐初复置又于县置姚州寻废州以县属越州宋南渡后陞越州为绍兴府】
　　闻武城之弦居多逺韵【新唐书韦夏卿字云客夏卿性通简好古有逺韵谈説多闻】剡公车之牍辄及通材尝试言之【庄子尝试论之荀子尝试之説锋起范睢传岂敢以疑事尝试于王哉説又尝口味之也徐曰口试其味也东坡范文正公集序此岂口传耳授尝试为之策别尝试哜啜以知其才之短长】无可谢者恭惟某官月题千里【庄子加之以衡扼齐之以月题注月题马额上当颅如月形者也】风翮九霄【曾子固诗鸿鹄举千里鸾凤翔九霄】鲤趋过庭早有闻于夫子虎拜稽首将是似于召公【诗无曰予小子召公是似虎拜稽首天子万年注似嗣也宣王命召虎日汝无得言我小子耳汝之所为乃汝先祖召康公之功是嗣言其堪继召公也虎拜稽首者受王命册书也臣受恩无可报谢愿君夀考而已】观其制锦而操刀足可衣绣而持斧【见前】参诸众见僣以名闻盖欲僃良师帅之储【董仲舒传今之郡守县令民之师帅师帅不贤则主德不宣】非止托贤父兄之契某重蒙四六熟复再三举之爱莫助之更期进德【竝见前】老矣无能为矣何敢献防【左传今老矣无能为也已】
　　代回长沙杨宰【宜中○秦以青阳地置湘县汉为临湘县东汉为长沙郡治宋为国齐以后为郡治隋为潭州治改临湘县曰长沙五代汉析置龙喜县宋罢龙喜置常丰县开寳中废常丰入焉】
　　不鄙雀门见迂鳬舄【见前】特枉咫尺书之教【韩信传奉咫尺之书师古曰八寸曰咫咫尺者言其简牍或长咫或长尺喻轻率也今俗言尺书或言尺牍盖其遗语耳】仍惠三百篇之诗拜赐便蕃满心衔戢【陶诗衔戢知何谢冥报以相诒】恭惟某官清材汲古【韩诗汲古得脩绠】奥识洞今作赋摩空阿房之缙笏已晚【李贺诗殿前作赋声摩空】闻弦筦笑长沙之短袖难旋【应劭汉书注景帝后二年诸王来朝有诏更前称寿歌舞长沙定王但张袖小举手左右笑其袖上怪问之对曰臣国小地狭不足回旋】禹稷用心固已失薛郇苏郭之辈孔顔素学犹不废房杜王魏之流至于佳句之耽【杜诗为人性僻耽佳句语不惊人死不休】更觉良工之苦【杜诗已知仙客意相亲更觉良工心独苦】取数多矣【礼记取数多者仁也】受言藏之【诗彤弓弨兮受言藏之】此士落江湖宜为时出【山谷诗此士落江湖熟思令人瘿】诸公登台省防以名闻【杜诗诸公衮衮登台省】某何与斯文亦聿既髦【见上条】龙钟韩子低头负东野之慙【昌黎醉留东野诗昔年因读李白杜甫诗长恨二人不相从吾与东野生竝世如何复蹑二子踪东野不得官白首夸龙钟韩子稍奸黠自慙青蒿依长松低头拜东野愿得终始如駏蛩东野不回头有如寸莛撞钜钟吾愿身为云东野化为龙四方上下逐东野虽有离别无由逢】刻画无盐捧心漫西施之学【周顗传何乃刻画无盐唐突西施也详见前荘子师金曰西施病心而矉其里之丑人见而美之归亦捧心而效其矉里之富人见之闭门而不出贫人见之挈妻子而去之彼知美矉而不知矉之所以美李诗娥睂不可妬况乃效其矉】
　　代回当阳林宰【镒○当阳汉属南郡又为临沮县晋临沮属襄阳来二繇俱属南郡后梁置平州又置安居县废临沮隋开皇置玉州未几州郡竝废属江陵州大业改荆台后废唐武德置平州又名玉州宋开寳五年置荆门军治当阳】
　　老夫髦矣曳履可慙【左传老夫髦矣无能为也曲礼八十九十曰髦】令尹何如飞牋见问恭惟某官名父之子【萧育之传以育名父子着才能王述传王导谓述曰名父之子不患无禄屈临小县自不宜耳山谷诗庆州名父子】克世其家学裘之功已深寜能无谱【南史山阴东土大县难为长官傅僧祐在县有称子琰为武康令迁山阴令尤明察又著名二县皆谓之傅圣父子竝着竒绩时云诸傅有治县谱子孙相传不以示人时刘明亦有吏能歴山阴令政常为天下苐一琰子刿代明为山阴问之明答曰我有竒术卿家谱所不载临别当相示既曰作县令唯日食一升饭莫饮酒此第一防也】制锦之技既敏防即策勳某自笑龙钟寜堪鸠僝【见前】空怜往日识野鹤于未仙【东坡诗何人更识嵇中防野鹤昻藏未是仙】犹幸残年见名驹之汗血【杜诗骅骝作驹已汗血鸷鸟举翮连青云】
　　代回丽水张宰【元焕○此启徽本后有错简今依抄本改正○丽水本汉回浦县地东汉为章安县呉为临海郡松阳县晋属临海又属永嘉隋平陈分松阳东界置括苍县为处州治所唐大厯十四年改苍水县】
　　西崦投闲冐误恩之起废【崦音淹崦嵫山名山海经鸟防同穴西南曰崦嵫下有虞泉日所入韩文投闲置散晋书蔡谟传昔阶谬恩蒙忝非据东坡集荷先帝之误恩又计此误恩必难安处栁文今兹是州起废者二焉】南隣借润骈好语以嘘枯【白乐天诗今朝自校擡头语先问南隣有酒无李贺诗沙路归来闻好语东坡诗辇路归来闻好语又山寺归来闻好语郑泰传孔公绪清谈高论嘘枯吹生】返璧未能【左传受餐返璧】报琼何有【诗报之以琼琚毛传琼玉之美者】恭惟某官人门秀整【见首条】地望髙华鳬未来京花已开于满县【风俗通义王乔为业令毎月朔尝诣台朝临至时常有双鳬从南飞来李诗河阳花作县竝详见前】蝗不入境麦自秀于两岐【鲁恭传拜中牟令郡国螟伤禾犬牙缘界不入中牟卓茂传为宻令平帝时天下大蝗河南二十余县皆被其灾独不入宻县界东观汉记张堪为渔阳太守劝民耕种以致殷富百姓歌曰桑无附枝麦穗两岐张君为政乐不可支○此下徽本有脱简补续云某寤寐懐归倦游已乆沭诲音之已厚虗辱品题愧驰谒之未能但慙衰朽与上文不相蒙今依家藏本改正如后】行用最闻即膺世选【尚书世选尔劳】某发真种种【左传余发如此种种余奚能为】心已休休【见前】惧方命之见诛【尚书方命圮族】聊强顔而入侍不能者止更数月以乞归傥疾其驱或一面而后去代回常寜曹宰【辅世○常寜已见○此后二条徽本阙今补】
　　老夫髦矣误随弓旌之招【家语旌以招大夫弓以招士诗翘翘车乘招我以弓文选纳旌弓于铉台余见前】令尹何如更加锦绣之赠寘慙无所【陈书萧摩诃传老夫受脉专征不能战胜攻取今被围逼慙寘无地】懐感有之恭惟某官抱挟长材践扬膴仕【诗姻亚则无膴仕】展骥足于百里料亦贤劳【见前】缺鹿鸣之三章犹稽改秩【礼记小雅肄三官其始也郑注小雅之三谓鹿鸣四牡皇皇者华也孔疏按乡饮酒礼燕礼皆歌鹿鸣四牡皇皇者华又穆叔如晋歌小雅三篇故知鹿鸣四牡皇皇者华也】权势逼迫无患有司不公【韩文行患不能成无患有司之不公】政化流闻惟善能举其类蠖伸于屈【易尺蠖之屈以求伸也】鹏怒则飞【荘子鹏怒而飞翼若垂天之云】姑安种秫之期【秫食律切説文稷之黏者増韵糯也陶濳传在县公田悉令种秫】以俟及之代某仪图莫助有味荐贤【见前】借听于聋求道于盲莫报勤渠之意【昌黎答陈生书今之负名誉享显荣者在上位几人足下求连化之术不于其人乃以访愈是所谓借听于聋求道于盲虽其请之勤勤教之云云未有见其得者也】加膏而光养根而实更伸颂祷之私【昌黎答李翊书养其根而竢其实加其膏而希其光根之茂者其实逺膏之沃者其光】
　　代回兴寜廖宰【槻○兴寜本龙川县地晋置兴寜县属东筦郡隋属龙川郡唐属循州贞观省齐昌县入焉南唐改齐昌府宋仍为县】
　　鸿飞踏雪谈旧事以无人【东坡诗人生到处知何似应似飞鸿踏雪泥详见前】烹鲤得书知故人之有子因之唤梦【山谷诗为公唤起黄州梦】何以报嘉恭惟某官父教之忠世济其美【见前】蚤回翔于簿领似屈鸾栖【礼记翔回焉梁书朱异传当局簿领伏挺传簿领流废王瞻传不废簿领刘孝绰传簿领亦宜稍习何敬容传勤于簿领又簿领文案不复经懐陈书黄法传便书疏闲明簿领南史张率传未尝留心簿领】稍剸决于紏曹谅多鹗荐顾动鸣弦之兴欲明制锦之才防观棠荫之成亟腾善最【竝见前】虽在梅花之外必有赏音【杜诗汉节梅花外春城海水邉】某夕阳在山【尔雅山西曰夕阳郭璞注暮乃见日邢昺疏日即阳也暮始得阳故名夕阳诗度其夕阳居允荒是也宋景文公笔记云莒公尝言夕阳朝阳指山之处耳后人以夕阳谓斜日误矣刘琨诗云夕阳忽西流古人亦误用乆矣】浮云出岫乃蒙箧笥之不遗千里所期愿以民社而自爱
　　回新西水勾龙知县【西水县本秦阆中县地后周置西水县宋属阆中元省新并新政西水三县入南部县今因之属保寜府西水故城在今府西二十里】
　　僮仆来迎知已返柴桑之里【归去来辞僮仆欢迎稚子候门柴桑城在今九江府城南九十里汉置柴桑县属豫章郡隋改曰湓城柴桑山在德化县西南九十里近栗里源靖节祠在焉白乐天访陶公旧宅诗今来访故宅森若君在前不慕樽有酒不慕琴无弦柴桑故村路栗里旧山川不见篱下菊但余炉中烟】舍馆未定无敢过干木之庐【史记魏世家文矦受子夏经艺客段干木过其庐未尝不式也】敢图将进趦趄之间【韩文足将进而趦趄】竟蒙先垂特达之顾【见前】恭惟某官蜀都秀望【王雅传帝以恭等为当时秀望】汉殿巍科跨蹑犍防良郁康荘之骥歩【犍为防牱皆郡名尔雅道路五达谓之康六达谓之荘栁诗秦民啼亩周士舞康荘】鞭笞鸾凤乆栖官舍之燕巢【韩诗上界真人足官府岂如散仙鞭笞鸾凤终日相追陪】兹闻西水之鸣琴行趂东风之叱驭劒门天下壮时皆收揽于胸中【杜诗惟天有设险劒阁天下壮连山抱西南石角皆北向西崖崇墉倚刻画城郭状一夫怒当闗百万未可傍】阆州城南稀更合包罗于笔下【杜诗阆水歌嘉陵江色何所似石黛碧玉相因依正怜日破浪花出更复春从沙际归巴童荡浆倚侧过水鸡衔鱼米去飞阆中胜事可肠断阆州城南天下稀】借未召卓茂于密令【卓茂传迁茂为京部丞密人老少皆涕泣随送光武即位先访求茂乃下诏曰前密令卓茂束身自修执节淳固诚能为人所不能为夫名冠天下当受天下重赏今以茂为太傅封襃德矦】防有言茍变于卫矦【通鉴子思言茍变于卫矦曰其材可将五百乗公曰吾知其可将然变尝为吏赋于民而食人二鸡子故弗用也子思曰夫圣人之官人犹匠之用木也取其所长弃其所短故杞梓合抱而有数尺之朽良工不弃今若处战国之世选爪牙之士而以二卵弃干城之将此不可使闻于隣国也】某兹戍雪邉【杜诗鸥鸟镜里来闗山雪邉看】在公宇下【左传况在卫君之宇下而敢有异志又大国在敝邑之宇下是以告急按大国敝邑颠倒宜云敝邑在大国之宇下世説庾太尉少为王眉子所知庾遏江汉王曰庇其宇下使人防寒暑】置汉阳之薤方当求听于骾言种河阳之花又恐亟飞于鳬舄【俱见前】
　　回新荣徳王知县【子勉○荣徳本汉南安县地齐属南安郡隋置太牢县属资州唐析太牢置旭川县以县置荣州天寳初改和义郡乾元初又为荣州宋初因之治荣徳县后陞为绍熈府】
　　倦甚衰翁已作归欤之计【杜诗肺气久衰翁】贤哉令尹甫闻至止之音【甫始也】有勤属辞良髙陈谊恭惟某官才优世济学富家传颂圣主之得贤遥遥风烈【王襃传益州刺史奏襃有轶材上乃徴襃既至诏襃为圣主得贤臣颂其意文多不载】移忠臣而为孝挺挺云仍【孝经君子之事亲孝故忠可移于君王尊传王阳为益州刺史行部至卭郲九折阪叹曰奉先人遗体奈何数乘此险后以病去及尊为刺史至其阪问史曰此非王阳所畏道耶吏对曰是尊叱其驭曰驱之王阳为孝子王尊为忠臣】若为牛刀之割鸡更欲蚁封而试马【见前】三荣之强名郡县井有仁焉【井有仁焉注疏皆以为仁人堕井此借用荣州即今嘉定州荣县盖蜀盐出于井寛之则民受其惠故曰井有仁焉】两年括利锱铢泉之竭矣【诗池之竭矣不云自频泉之竭矣不云自中笺泉中水生则益深水不生则竭此亦借指井盐】或恐一鸡之损尚俟双鳬之来幸疾华镳【镳马衔也韩诗清涂振华镳】以别利器【虞诩传不遇盘根错节何以别利器乎】某﨑岖一障坎防两朞【坎苦感切説文防也増韵俭也小阱也卢敢切坎不平一日失志也增韵屯蹇不得志也楚辞志坎而不违杜诗但看古来盛名下终日坎纒其身】秋水落霞已决寻盟于鸥鹭【膝王阁序落霞与孤鹜齐飞秋水共长天一色山谷诗惟有白鸥盟未寒又老骥心虽在白鸥盟已寒】春雷奋地尚观运化之鱼龙【易雷出地奋豫孔疏雷是阳气之声奋是震动之状雷既出地震动万物被阳气而生各皆逸豫】
　　回王知县【应酉】
　　求士为国辄剡牍于公车博我以文敢收恩于私室【见前】一谦厚甚三复悚然恭惟某官学问渊源器能凝逺扬雄有河东之赋吹嘘宜上于九天【杜诗扬雄更有河东赋唯待吹嘘送上天】温造空冀北之羣罗致敢违于三月【昌黎送温处士赴河阳军序大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下余详前】兹表一鹗聊助双鳬何勤四六之贻更致再三之谢某推毂有味【竝见前】引鼎不程【礼记引重鼎不程其力详见前】诸侯荐人与之诸侯安敢自必于天子国士遇我报以国士所祈自拔于众人【见前】
　　回遂寜青石席知县【遂寜为汉广汉县又分为德阳县东晋于德阳县界东南置遂寜郡后周置遂州又改曰石山郡唐改为遂州改遂寜郡复为遂州陞东川防御使又陞武信军节度宋因之提举合遂等七州兵甲徽宗濳邸陞遂寜府元改为州今为县潼川府青石县在州北五十里旧名晋兴西魏改青石隋唐属遂州宋属遂寜府元并入小溪县又并入遂寜州今为遂寜县青石山在今蓬溪县南一百七十里山有青石可为钟磬县以此得名】
　　伏以十年一别谓已造于笋班万里重来胡尚淹于花县逺勤一介见畀双鳞【竝见前】恭惟某官政地名家祖风余韵【魏謩传挺挺有祖风烈】故国之非乔木将在兰荪【説文荪香草也陶隠居云荪生溪侧似石菖蒲而叶无脊亦作荃】大厦之无弃材寜遗杞梓【韩诗大匠无弃材寻尺各有施况当营都邑杞梓用不疑】顾限七阶之选【见前】复畴百里之庸【栁文皇天畴庸审厥保承】防由晋兴【解见题下】径登魏阙某去此十暑【杜诗十暑岷山葛】依然一寒【范雎传范叔一寒如此哉】不独再辱于甄陶【蜀志谯周传再辱之耻何与一辱】俾守三荣之保障纸书贤于十部过勤聫璧之贻终日虽则七襄终愧双金之报【俱见前】
　　回盘石李知县【盘石即汉犍为郡之资中县后周改盘石县以州北有石如盘陀得名徙资州治此兼置资中郡隋初废郡后改州为资阳郡唐改郡为资州天寳初复为郡乾元初又为州宋为资州治元省入简州今成都府资县是也】
　　一麾假守获托郑乡十部遗书过勤郇翰【见前】愧先施之不敏仰厚意以安穷【韩文仰盛徳以安穷兮】恭惟某官唐太白之家蜀仲元之【李仲元见法言见前】麟为圣人出也亦既在郊【韩文麟之出必有圣人在乎位麟为圣人出也详见前】凤览德辉下之是宜巢阁【贾谊传鳯皇翔于千仞兮览徳辉而下之尚书中候尧即政七十载凤凰止庭巢阿阁讙树】顾屈一同之尹式腾三异之声【见前】君子学道则爱人谅牛刀之立解县令承流而宣化伫鳬舄之横飞【董仲舒传今之郡守县令民之师帅所使承流而宣化也】某滥号专城适逢竭泽【见前】是邦大夫之贤者何以教之【东坡答杨屯田启听其言信仁人之溥哉居是邦盖大夫之贤者】吾党小子之斐然愿有请也
　　回剑门王知县【剑门本汉葭萌县地蜀先主以霍峻为梓桐太守是时有剑门县有阁道至险及有阁尉诸葛武矦于此立剑门秦苻坚遣余成冦蜀攻二剑克之始有二剑之号隋置阁之地皆有闗官而于二剑尚未置闗唐置剑门县剑门始置闗又有大剑戍小剑镇五代时董璋遣兵扼剑门闗为七砦又于闗北置永定闗宋伐蜀克劒门擒蜀将王昭逺以劒门县隶劒门闗兵马都监主之南渡以来剑门闗亦列在利路十七郡之数领县一治劒门】
　　分荣徳之麾滥乘一障【见前】闻湛恩之阀实冠四封【司马相如传湛恩汪秽湛读曰沈秽于喙反左传我有四封而诘其盗史记张仪传缮甲厉兵守四封之内】未遂盍簪【易朋盍簪注疏盍合也簪疾也若能不疑于物以信待之则众隂羣朋合聚而疾来也此借用王荆公诗天涯无路盍朋簪欧阳公诗惜予不与朋合簪】猥勤贻翰恭惟某官人门具美天分夙髙【竝见前】此笏乃今甘棠式光龟组【新唐书魏謩传此笏乃今甘棠卫宏汉旧仪列侯黄金印钮文曰印丞相将军黄金印龟钮文曰章】故国非谓乔木盖在象贤借魁竒忠信之才【韩文意必有魁竒忠信材徳之民生其间】守峥嵘崔嵬之险【蜀道难剑阁峥嵘而崔嵬一夫当闗万夫莫开】伫交鹗荐径作飞鳬某滥剖铜符获倚珂里【张嘉佑传嘉佑任金吾昆弟毎朝轩葢驺舆盈闾巷世号所居日鸣珂里】未见顔色愿闻拔薤之规【见前】聊欲弦歌尚迩伐柯之则【陶濳传聊欲弦歌以为三径之资可乎】
　　回新应灵赵知县【与侃○荣州唐为应灵州改和义郡后为荣州宋立应灵县与荣徳威逺资官同隶荣州今废】
　　瞻五潢之知敬清流【汉天文志轸西宫咸池曰天五潢晋天文志三柱九星在毕北其中五星日天潢三国志注沐并戒子书材质滓浊汚于清流】懐百里之章将迎新尹有勤一介先畀双鳞恭惟某官大雅不羣【并见前】小宗继别【礼记别子为祖继别为宗继祢者为小宗注诸侯之庶子别为后世之始祖也谓之别子者公子不得称先君别子之世长子为其族人为宗所谓百世不迁之宗别子庶子之长子为其昆弟为宗也谓之小宗者以其将迁也】精石渠五经之学岂必秘鸿宝之藏【刘向传防立谷粱春秋召更生受谷粱讲论五经于石渠淮南有枕中鸿寳苑秘书言神仙使鬼物为金之术及邹衍重道延命方世人莫见而更生父徳治淮南狱得其书更生幼而读诵以为竒献之】酌玻瓈七宝之杯自合受龙巾之宠【李翰林别集序太白进清平调词三章上命梨园子弟略约调抚丝竹使李年歌之上调玉笛以倚曲太直妃持玻瓈七寳杯酌西凉州葡萄酒笑领歌词意甚厚妃饮罢敛绣巾重拜】乃肯宰山水之县殆欲闻弦歌之声一同懽然三异近只【并见前】某滥兹试郡幸甚得朋【易西南得朋东北丧朋注西南致养之地与坤同道者也故曰得朋杜诗迟暮嗟为客西南喜得朋】似闻制锦之刀既有所试更冀发硎之刃早疾其驱【见前】
　　回三县知县【三县盖威逺资官应灵皆荣州所辖】
　　出幕防功一星周矣【杜诗十年出幕府自可持旌麾尚书敷同日奏防功左传十二年谓一终一星终也注嵗星十二嵗而一周】分符非据二火然【易非所据而据焉道经云两火一刀可以逃言剡中多名山可避灾也荣字亦二火故云】赖有同官之良或可聫事而治伏惟某官揆才肤敏迪徳浚明学古入官小试子男之国【尚书学古入官议事以制孔注言当先学古训然后入官治政】凝民以政共知父母之心伫交一鹗之章即趣双鳬之觐某滥兹假守幸甚为寮共惟帝臣正頼同心之恊济【尚书万邦黎献共惟帝臣孔传万国众贤共为帝臣】颇哀老子谅无袖手以旁观【马援传颇哀老子使得遨游韩文巧匠旁观缩手袖间】
　　回资官文知县【资官亦属荣州今废此启葢为徴发愆期故多诮让之辞】
　　无严诸侯必反之君方养勇【赵歧注无有尊严诸侯可敬者以恶声加已已必以恶声报之所养育勇气如是】与老人期后何也仆欲践言【张良传父去里所复还日孺子可教矣后五日平明与我期此良因怪之跪曰诺五日平明更往父已先在怒曰与老人期后何也】比立青紫囊以驰【束观汉记制尚书以青布囊素封书谢传好佩紫罗香囊此青紫囊盖用以盛文书者如丙吉传赤白囊之类】欲易黄皂衣之扰【谷永传皂衣之吏此黄皂衣盖指吏胥辈】不虞返斾【斾蒲盖切説文继旐之旗沛然而垂广韵旗也系旐曰斾左传令尹南辕反斾注将归也】更自寒盟【左传呉子使太宰嚭请寻盟公不欲使子贡对曰盟所以周信也寡君以为茍有盟焉弗可改也已若有可改日盟何益今吾子必曰寻盟若可寻也亦可寒也寻温寒歇也言若重温使热亦可歇之使寒】同僚敢不尽心自闗大体【左传吾尝同僚敢不尽心乎丙吉传以吉知大体】未信以为厉已故示小惩【易小惩大戒】兹望白圭之磨且听青氊之复【见前】信近于义言可复也已更寛期防之程【贾谊传大臣特以簿书不报期防之间以为大故】过而能改善莫大焉幸无托催科之拙【左传人谁无过过而能改善莫大焉】
　　回新宜賔黄知县【慥○宜賔本汉犍为郡僰道县后周改外江县隋复为僰道县唐为义賔县宋改宜賔为叙州治所】
　　恭审荣分蒲璧入觐兰陔【束晢补亾诗南陔孝子相戒以养也循彼南陔言采其兰眷恋庭闱心不遑安】牛刀割鸡更遡倒流之三峡【杜诗词源倒流三峡水】凤箫驾鹤来寜未老之双亲【列仙传萧史秦穆公时善吹箫能致白鹤孔雀公女字弄玉好之以妻焉遂教弄玉作凤鸣居数十年凤凰来止其屋为作鳯台夫妇止其上不下数年一旦皆随凤凰飞去故秦氏作凤女祠】喜气先驱欢声夹道【韩文夹道而疾驰】恭惟某官器资肤敏业履崇竑读江夏未见之书盍登东观【黄香传香博学经典究精道术能文章京师号曰天下无双江夏黄童初除郎中肃宗诏香诣东观读所未尝见书】讲延平相传之学宜侍西厢【宋道学传李侗字愿中南剑州剑浦人年二十四闻蜀人罗从彦得河洛之学从游累年从彦令静中看喜怒哀乐未发前气象而求所谓中者学者称为延平先生周昌传侧耳于东厢听注正寝之东西室皆曰箱言如箱箧之形上林赋象舆婉僤于西清注西清者西箱清净之处】若为出邾子之城【邾曹姓颛顼之后周武王封其苖裔邾侠为附庸齐桓公行霸邾仪父附从进爵称子説文邾江夏县汉衡山王呉芮所都呉芮传立芮为衡山王都邾】还又宰僰侯之国【説文僰犍为蛮夷从人棘声司马相如传略通夜郎僰中注駹筰卬僰四种皆夷名地理志犍为郡僰道注莽曰僰治应劭曰古僰侯国音蒲北反即今叙州府宜賔县地互见第八巻】乌殆思于反哺【杜诗林乌反哺声详见前】燕亦急于归梁种满县之花聊复尔耳【见前】采行潦之藻其顺矣乎【诗于以采藻于彼行潦毛传藻聚藻也行潦流潦也孔疏大夫之妻将行嫁欲为教成之祭言往何处采此藻菜于彼流潦之中采之其顺矣乎所谓以顺为正也盖黄令时有婚姻之事】付笑谈于青油【韩诗谈笑青油幕】养声名于丹阙【李诗扬娥入丹阙】鸿渐于陆不素饱也正伫来仪【易渐六三鸿渐于磐饮食衎衎吉象曰饮食衎衎不素饱也正义曰素无禄养今日得之故愿莫先焉上九鸿渐于陆其羽可用为仪吉象曰其羽可用为仪不可乱也王弼曰峨峨清逺仪可贵也】鹤鸣在隂其子和之何辞好爵【易鹤鸣在隂其子和之我有好爵吾与尔縻之王弼曰立诚笃至虽在闇昩物亦应焉不私权利唯徳是与縻散也】某蹒跚老矣【司马相如传媻姗勃窣上金隄媻姗通作蹒跚】踸踔依然【庄子夔踸踔注足蹋也】但深吾爱吾庐之思【陶诗孟夏草木长绕屋树扶踈众鸟欣有托吾亦爱吾庐】滥叨我任我辇之役【诗我任我辇我车我牛注转运之役有负任者有挽辇者有将车者有牵傍牛者】所幸依闑外之制【冯唐传上古王者遣将也跪而推毂曰闑以内寡人制之闑以外将军制之注门中橛为闑音牛列反】且获闻庭下之趋怅铜驼陌上之十年【陆机洛阳记洛阳有铜驼街汉铸十二枚在宫南四防道相对俗语云金马门外聚羣贤铜驼陌上集少年师古曰亦云铜驼街在洛阳西京无也晋懐帝纪歩出西掖门至铜驼街陈书徐陵传卢龙之径于彼新开铜驼之街于我长闭】获金马坊中之再见【方与胜览金马坊在成都府金马碧鸡祠前汉宣帝闻益州有金马碧鸡之神遣谏议大夫王襃持节醮祭而致之宋赐额名昭应庙封其神为灵光侯】莫懐漫刺【祢衡传初来游许下始达颍川乃隂懐一刺既而无所之适至于刺字漫灭】惊辱俪牋数面成亲况尝缀葭莩之契【陶靖节答厐参军诗序谚云数面成亲旧汛情过此者乎山谷诗数面尚成亲况乃居相栋説文莩草也一曰葭中白皮中山王传非有葭莩之亲鸿毛之重师古曰葭芦也莩其筒中白皮至薄者葭莩喻着鸿毛喻轻薄甚也莩音孚】论心道旧所愿闻药石之言【新唐书髙季辅传数上书言得失辞诚切至帝赐钟乳一剂曰而进药石之言朕以药石相报】欣幸惟深敷棻防既【见前】
　　回崇仁赵知县【崇仁已见】
　　隣枌榆之社闻飞礼乐之英【通典汉髙帝初起祷丰枌榆社二年东击项籍还入闗因名县为公社后四年天下定诏御史令丰谨枌榆社注枌白榆社在丰东北十五里或曰枌榆乡名高帝里社南史齐世祖在东宫日尝于圃宴集沈文季数劝禇渊酒渊甚不平启世祖曰沈文季谓渊经为其郡数加渊酒文季曰惟桑与梓必恭敬止岂如明府亡国失土不识枌榆互见前】宰松桂之林知报诗书之政【韩诗出宰山水县读书松桂林】万里偶驰于蜀道【见前】一防实受于滕仁【李其邑人】未遑驰笺猥辱委翰恭惟某官不羣卓尔无敌飘然【见前】薫南丰之香文章有种【杜牧诗髙摘屈宋艳浓薰班马香陈后山诗向来一瓣香敬为曽南丰】乐东平之善性行无瑕【左传心茍无瑕何惜乎无家】摘髭俯拾于巍科【韩诗连年收科第若摘颔下髭】策足宜腾于要路【选诗何不策高足立登要路津】留连栖凤【北史王晞尝诣晋祠赋诗曰日落应归去鱼鸟见留连忽有相王使至召晞不时至明日在丞相西阁祭酒卢思道谓晞曰昨被召已朱顔得不以鱼鸟致怪晞缓笑曰昨晚陶然颇以酒浆被责卿辈亦是留连之一物岂直鱼鸟而已梁元帝诗人生行乐尔何处不留连】邂逅飞鳬当师旅饥馑之余得贤明慈惠之长伫交鹗表径上鸳行【俱见前】某弱念易盈【韩诗强懐张不满弱念缺易盈】老形已具【陈后山诗老形已具臂膝痛春事无多樱笋来】我任我辇误令置指以观风吾爱吾庐但愿曲肱而饮水【俱见上条】惟是玉川之破屋【韩诗玉川先生洛城里破屋数间而已矣】仰依蒲邑之茂林【家语子路治蒲三年孔子过之入其境三称其善子贡问曰夫子未见由之政而三称其善可得闻乎孔子曰吾见其政矣入其境田畴尽易草菜甚辟沟洫深治此其恭敬以信故其民尽力也入其邑墙屋完固树木甚茂此其忠信以寛故民不偷也至其庭其庭清闲诸下用命此其明察以断故其政不扰也】易地则然行亦返曾子之室得人焉耳防当闻言偃之弦
　　回丹棱范知县【乙孙○丹棱在眉州西八十里本汉南安县地属犍为郡南齐置齐乐郡后周改齐乐县隋初改丹棱县又析置洪雅县俱属嘉州唐属眉州宋复以洪雅属嘉州丹棱属眉州】眉州荀监酒【辩之】李监税【喆辅○原本合为一则徽本分入监当官今仍合之】
　　山垒终更已上投闲之请【段防宗传谷永闵其老复逺出与书戒曰毋求竒功终更亟还韩文投闲置散】江乡改牧莫知误渥之由【唐崔敬嗣为房州刺史中宗安置在州官吏多无礼敬独敬嗣以亲贤待之供给丰赡中宗深徳之及登位有某州刺史崔敬嗣既同姓名毎进拟御笔超拜者数四及引与语方知误宠】方露悃以控辞荷云牋之委贶恭惟【知县】人门具美天分素髙【见前】暂纡台阁之登【纡音于説文诎也又曲也萦也周礼连行纡行】屈试歌之政【监酒】典刑茂着学问深醇差池宦路之老成【差池燕飞貌诗燕燕于飞差池其羽郑笺谓张舒其尾翼】主当糟邱之醲郁【当工故切主也广韵主当陈暄与兄子秀书速营糟邱吾将老焉韩文浸沈醲郁含英咀华】○【监税】器资凝粹学业端深巍峩名第之英淹卹征商之【卹通作恤音与屋韵肃同説文忧也左传晋人曰天祸鲁国君淹恤于外】恢恢游刃足立解于千牛整整华镳可坐空于凡马【杜牧之诗整整复斜斜】伫公车之交剡即要路之疾驱某五技已穷【见前】再鼓愈淡【韩诗有琴具徽弦再鼔听愈淡】已乞归铜陵之磴或许告还【石磴在抚州城西三十二里铜山谢灵运入华子冈麻源第三谷诗铜陵映碧涧石磴泻红泉】傥共饮玻瓈之江尚希爱助【玻瓈江即蜀江在眉州城外汉安帝以蜀都广汉犍为为三蜀故名蜀江东坡送杨孟容诗我家峨眉隂与子同一邦相望六十里共饮玻瓈江】
　　回新神泉史知县【大川○神泉本汉涪县地晋侨置西充国以县属巴西郡隋属金山郡开皇改神泉唐属绵州宋置石泉军以龙安神泉隶焉今废神泉在县西平地冬温夏沸气如附子能愈众疾今亦不验矣】
　　依芙蓉之幕尝辱赠言【荀子赠人以言重于金石珠玉】宰松桂之林未遑执讯【韩诗出宰山水县读书松桂林诗执讯连连详见前】兹守鸣珂之里【见前回劒门王知县条】还蒙投璧之光恭惟某官器宇宏深【梁书朱异传器宇深神表峯峻王僧辨传器宇深风格详逺】丰神峻整阳休山立克世金魁之家玉润冰清近续符溪之学【卫玠传玠妻父乐广有海内重名议者以为妇公冰清女壻玉润】暂牛刀之小试即鹗表之交飞论坡頴欧苏之文既闻耳矣【食货志既闻耳矣如淳曰闻于天子之耳】嗣严扬陈李之响尚寓目焉【严君平扬雄陈子昻李白皆蜀名人陈后山诗异人间出骇四方严王陈李司马扬左传得臣与寓目焉言得寄目】某未果避堂【见前】先蒙枉驾拜闗雎五章之贶真盈耳以洋洋【毛诗闗雎五章章四句正义云五章是郑所分】歌白驹一束之诗无遐心而皎皎【诗皎皎白驹在彼空谷生刍一束其人如玉毋金玉尔音而有遐心正义云言乗皎皎然白驹而去之贤人令在彼大国之中矣汝于彼所至主人礼饩虽薄止有生刍一束耳当得其人如玉者而就之不可以贪饩而弃贤也余见前】
　　回新都史知县【奉温○新都在成都府北六十五里本汉旧县属广汉郡后置新都郡晋徙新都郡治维县仍属焉梁置始康郡西魏郡废隋改新都曰兴乐县后并入成都唐复置新都县宋因之】
　　闻武城之歌未窥半面【谢承后汉书应奉尝诣彭城相袁贺贺时出行造车匠于内开门出半面视奉后数十年于路见匠识而呼之北齐书杨愔聪明强识半面不防毎有所召问或单称姓或单称名无有误者后有选人鱼漫汉自言猥贱独不见识愔曰卿前在元子思坊骑秃尾草驴经见我不下以方麴障面我何不识卿漫汉惊服人调之曰名以定体漫汉果自不虚互见前】读阿房之赋敢靳一言【靳居焮切韵防吝也】粗欲无患其不公【进学解行患不能成无患有司之不公】敢冀有文以相接【董仲舒传粲然有文以相接驩然有恩以相爱此人之所以贵也】恭惟某官玉垒名阀【玉垒山在灌县西北二十九里湔水所出左思赋包玉垒以为宇郭璞赋玉垒作东别之标杜诗玉垒浮云变古今】金魁故家文胜质质胜文不难百胜【史记百战百胜赵充国传战而百胜非善之善者也】学优仕仕优学信是两优战青袍白纻之中【东坡送李方叔诗青袍白纻五千人知子无怨亦无徳】铿緑绮黄钟之韵【梁元帝纂要古琴名有清角鸣廉修况篮胁号钟自鸣空中绕梁緑绮焦尾凤凰注緑绮司马相如琴乐叶图征黄钟生一一生万物故君子铄金为钟】比见天地人之策本本元元【班固西都赋元元本本殚见洽闲汉书叙传元元本本数始于一】可知果达萟之材恢恢绰绰漫尔吹河东之赋俾之空冀北之羣其叨领竹符获依枌社【并见前】于我本无怨而无徳讵敢收私室之恩【见上文】赠行不以颂而以规更愿直大廷之对【昌黎送许郢州序余与使君非燕游一朝之好也故其赠行不以颂而以规】
　　回青神权县严县丞【酉○青神县在眉州南八十里本汉安南县地属犍为郡西魏置青衣县盖取蚕丛氏青衣以劝农桑为名后周改青神县并置青神郡隋初罢郡以县属嘉州唐属眉州宋因之】
　　闻蜀庄之珍幸于既见【王贡两龚鲍传序谷口有郑子真蜀有严君平师古曰地理志谓君平为遵三辅决録云子真名朴君平为尊则君平子真皆其字也蜀珍详见前诗既见君子我心则降】见韦郇之牍得所未闻【韦陟传袭郇国公常以五色牋为书记自谓所书陟字若五朶云时人慕之号郇公五云体】报不成章【诗不成报章】还若为贽【仪礼士相见礼主人复见之以其贽曰向者吾子辱使某见请还贽于将命者注复见之者礼尚往来也以其贽谓向时所执来者也】恭惟某官岷峨峙秀江汉濯灵贡乡英门率出下风之请【韩诗嵗贡乡曲英庄子黄帝顺下风膝行而进左传羣臣敢在下风邹阳传窃髙下风之行】以春秋对亟膺上计之招【严助传赐书曰君厌承明之庐劳侍从之事懐故土出为郡吏间者阔焉乆不闻问其以春秋对无以苏防从横】居然全材屈此赞府【南部新书裴子雨为下邳令张晴为县丞二人有声气而善言语曾论事移时吏人窃相谓曰县官甚不和长官称雨赞府即道晴赞府称晴长官即道雨终日如此非不和乎】有来寄笺于紫袷【袷音夹説文衣无絮徐曰夹衣也或作裌史记匈奴传服绣袷绮衣注言绣表绮里】知既摄宰于青衣【注见题下】伫奏一同之庸亟登三异之最【见前】蹑故迹破崖岸端使然哉【昌黎蓝田县丞防壁记博陵崔斯立以大理评事再转而为丞喟曰丞哉丞哉余不负丞而丞负余则尽枿去牙角一蹑故迹破崖岸而为之又谚数慢必曰丞至以相訾謷丞之设岂端使然哉】驰阊阖入凌竞自此升矣【甘泉赋驰阊阖而入凌竞师古曰凌竞者言寒凉战栗之处杨震传先生自此升矣】昌黎接后进之名何为至我【昌黎答刘正夫书凡举进士者于先进之门何所不往先进之于后辈茍见其至寜可以不答其意耶来者则接之举城士大夫莫不皆然而愈不幸独有接后辈名名之所存谤之所归也董仲舒传此言何为至我哉】蓝田愁羣山之望行又见君【昌黎雪后寄崔二十六丞公诗蓝田十月雪塞闗我兴南望愁羣山攅天嵬嵬冻相望君乃寄命于其间】
  </div>
  <div class="pagination">
   <a href="四六标准_page20.html">
    上一页
   </a>
   <span>
    ...
   </span>
   <a href="四六标准_page16.html">
    16
   </a>
   <a href="四六标准_page17.html">
    17
   </a>
   <a href="四六标准_page18.html">
    18
   </a>
   <a href="四六标准_page19.html">
    19
   </a>
   <a href="四六标准_page20.html">
    20
   </a>
   <span class="current-page">
    21
   </span>
   <a href="四六标准_page22.html">
    22
   </a>
   <a href="四六标准_page23.html">
    23
   </a>
   <a href="四六标准_page24.html">
    24
   </a>
   <a href="四六标准_page25.html">
    25
   </a>
   <a href="四六标准_page26.html">
    26
   </a>
   <span>
    ...
   </span>
   <a href="四六标准_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
