<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 162 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 162 页/共 296 页</h1>
    <div class="content">　　今自御前以至诸王卤簿皆有诞马诞字义不可考程大昌以为袒马义取有马无鞍如人裸袒之袒也引宣和卤簿图诞马用色帛周果一方氊盖覆马脊不旋鞍为证理或近之然有氊帛为饰亦非袒矣今却有鞍辔如常而氊覆之
　　洗马洗先也骑而为太子先导也【音铣】
　　今人不知措大之说李济翁载措大四说其一以士人贫居新郑之野以驴负醋而鬻邑人指其醋防而号之又曰郑有醋沟士流多居其州沟之东以甲乙名族故曰醋大然则措大当作醋大曰驴曰醋皆自郑地起也济翁以为不然曰谓其能举措大事而已
　　一九二九相唤不出手三九二十七篱头吹筚篥四九三十六夜眠如鹭宿五九四十五太阳当门戸六九五十四贫儿争意气七九六十三布衲两头担八九七十二猫儿寻隂地九九八十一犁耙一齐出见吴下田家志用脩辈能引证之又有三夏以后语一九二九扇子不离手三九二十七饮水甜如蜜四九三十六拭汗如出浴五九四十五头带黄叶舞六九五十四乘凉入佛寺七九六十三牀头寻被单八九七十二思量盖夹被九九八十一家家打炭墼此语人罕知之聊记于此上元张灯三夜其十七十八夜据宋野史俱以钱王入贺疏买两夜按贻谋録载干徳五年正月甲辰诏书上元张灯旧止三夜朝廷无事区宇乂安方当年谷之丰登宜纵士民之行乐其令开封府更放十七十八两夜灯
　　太宗淳化元年六月丙午诏罢中元下元张灯然则淳化以前张灯盖不止上元也
　　宋髙祖刘裕丁巳生庚申即位后至陈隋兵以丙午渡江江南亡宋太祖赵匡丁亥生庚申即位至髙宗徙都钱塘元兵以丙午渡江江南亡杨维桢云宋太祖生于丁亥而建国于庚申元太祖之降年与建国之年亦同宋以甲戌渡江平江南于乙亥丙子元平宋亦同周兴嗣千文有谓语助者焉哉乎也柳子厚文有矣焉也者决辞也
　　蔡邕独断云汉承秦法群臣上书俱昧死言王莽盗位慕古法以昧死为稽首光武因而不改朝臣曰稽首顿首非朝臣曰稽首再拜
　　右军崇山峻领与张耳传南有五领之戍同盖古字也真诰中亦云领注山领凡山有长脊有路可越如马之项领故古俱作领字
　　任昉述异记谓尧殛鮌于羽山化为黄能入于羽泉今会稽祭禹庙不用熊曰黄能即黄态也陆居曰熊水居曰能按鼈三足曰能与熊殊不类鮌之化熊乎抑能乎淮南子云禹娶涂山氏治洪水通轘辕山化为熊谓涂山氏曰欲饷闻鼓声乃来禹跳石误中鼓涂山氏往见禹作熊慙而去至嵩髙山下化为石禹曰归我子石破北方而生啓然则禹亦甞化熊矣会稽之祭废熊白殆为此也似不以鲧化故
　　禹父化为黄熊已亦化熊妻死而化为石妾娶于天曰圣姑大抵不经之论然独禹为多故名神禹
　　风俗通云汉武帝登太山探策即阼之年得十八因倒读之为八十后夀至八十非也帝夀自七十耳攷帝以元封元年封太山五年増封自増封以至后二年恰十八年神葢黙喻之矣
　　管仲之与鲍叔知深矣及将死而不欲委鲍叔以政曰其为人也善善而恶恶谓其量之隘也按刘子谓仲尼见人一善而忘其百非鲍叔闻人一过而终身不忘其量诚可谓隘矣然能出管仲于死同为卿让之四十一年而无倦色不亦贤乎
　　鼻之下口之上曰人中赵孟頫云自此而上眼耳鼻皆双窍自此而下口曁二便皆单窍三画隂三画阳成防卦也余戏谓此语亦有理但以妇人言之下有双乳亦岂单窍乎
　　淮南子云墨子非乐不饮朝歌邹阳狱中书亦云邑号朝歌墨子回车而顔氏家训独云邑号朝歌颜渊不舍盖引论语撰考谶曰邑名朝歌颜渊不舍七十弟子掩目宰予独顾由蹙之堕车按顔子未尝同诸弟子与夫子异行墨翟恶奢喜俭于理为近
　　夫子云以貌取人失之子羽意谓其貌寝也及观李龙眠所画七十二弟子像其猛毅比季路更甚则所为行不由径非公事未尝至于偃室及夫子所谓失之子羽者以其貌武而行儒耳博物志水经注俱称子羽渡河赍千金之璧河伯欲之阳侯波起两蛟夹舟子羽曰吾可以义求不可以威刼左操璧右操劒击蛟皆死乃投璧于河三投而辄跃出竟弃璧而去然则子羽之勇诚不减季路矣聊録于此
　　学羊欣书者为重台盖梁武评欣书为婢学夫人举止羞澁左传晡时为仆日昳为台又曰士臣皁皁臣舆舆臣台台盖执役之贱者重台者婢之婢也
　　大戴记公符篇成王冠祝不惟所谓陛下离显先帝之光耀肃勤髙祖清庙陛下永永与天无极识者以为非周制而已其文辞靡不剽仿始皇诏令碑刻可发一笑许永子进说文称长安槐里公乘又蒲江石阙刻有安定里公乘校官掾王幽曰公乘者百官表于爵级第八言得乘公家之车也
　　韩退之上诗云衙时龙戸集上日马人来吴坰云长安有龙戸见水即知有龙或引出但如鳅鱼按此是潮州时上广帅作非长安也马人程大昌演繁露引传灯録毗奢利王时其国有一类人如马祼露王运神力分身为蚕被乃得衣王复生中印度马人感恋悲号以为入中国而上日有马人恐亦非也按俞益期牋云马文渊立铜柱岸北出有遗兵十余家居夀洽岸南对铜柱悉姓马婚姻至今二百余家言语饮食尚与中华同号曰马留恐此亦是马留之类耳又记得一小说龙戸在儋耳珠崖其人目睛皆青碧入水能伏一二日盖即所谓昆仑奴也
　　章渊云吴兴一村人皆姓丘有大碑列其族党为左史丘明后云明为鲁国左史弱为邾国大夫以为左乃鲁史官丘则姓也此正六朝无识人作可供一捧腹耳何足引以为据
　　左传都城过百雉释者谓一雉之墙长三丈髙一丈陆氏埤雅谓雉飞崇不过丈长不过三丈又雉性妬垄设疆飞不越分域一界之内以一雉为长
　　汉之广陵敬奉李颁倾竭府库而不救叛逆之诛孙主贵待华向封以王爵而不能延命尽之期广陵谓王胥也孙主谓权也李颁华向不见正史
　　中兴颂复复指期出匡衡传及何武奏注复复依其旧也上音如字下音福
　　楚梼杌庄王筑层台延袤百里大臣谏者七十二人皆死用诸御已言而罢乃其辞有吴不用子胥而越乗之何也灼然伪书无疑
　　述异记言曲阜古城有颜回墓墓上石楠树二株大可三四十围土人云颜回手植之木按颜渊死仅年三十二贫不能椁门人厚之岂有预营冢墓手植墓树之理
　　史记豫让漆身为癞吞炭为哑其妻不识其友识之不言友为何人吕氏春秋则云赵襄子游于囿中至于梁马却不肯进青茾为参乘襄子进视梁下有人青茾视梁下豫让却寝佯为死人叱青茾曰去长者吾且有事青茾曰少而与子友子且为大事而吾言之是失相与之道子将贼吾君而我不言之是失人臣之道如我者惟死为可适乃退而自杀然则豫让又自有友盖不减鉏麾也
　　宋景文云贾生思周鬼神不能救邓通之譛盖本应劭风俗通云贾谊与邓通侍中同位数廷讥之因是文帝迁为长沙太傅按谊文帝前四年出长沙又十余年而通始用事了不相及也
　　昭烈之继汉非特名义而已寔炎祚之正绪也按异苑蜀临邛县有火井汉室之盛则赫炽桓灵之际火势渐微孔明一窥而更盛至景耀元年人以烛投而灭其年并于魏此亦一徴也
　　金陵览古晋孝武太元三年防射谢安作新宫太极殿欠一梁有梅木流至石头城下取用之画梅花于梁上表瑞因名梅梁殿防稽志所载大禹庙梅梁生花今其木尚在
　　乐天诗各有文姬才稚子自注蔡邕无子有一女文姬昔人谓邕无子悉以书授王粲按羊祜传祜蔡邕外孙景献皇后同母弟祜讨吴有功将进爵土乞以赐舅子蔡袭诏封袭关内侯蔡充别传祖睦蔡邕孙也按邕传不言有子无子此可补传缺又其女当不止文姬一人也蔡文姬传所载悲愤诗叙事与邕传不相合岂邕自从董卓辟而女之嫁卫仲道者为驱掠入关耶
　　前史皆以先始兴不救周伯仁为罪攷之语林司马景王欲诛夏侯意未决问安平王孚云己才足以制之不孚曰昔赵俨儿汝来半坐迎之太初后死一坐悉起以此方之恐不如也遂杀之然则安平号长者其心事又在始兴下矣
　　宋书称元凶劭帝即位后生劭自前代以来未有人君即位后生太子惟殷帝既践阼正妃生纣至是又有劭焉按周成王生康王在即位后若汉室则无之矣帝乙未即位时元妃尚为次妃生微子后元妃卒次妃始为元妃生纣微子后称庻纣称嫡也语见吕氏春秋及郑注若太史公本纪直云啓母贱不得立少子辛母正后立为嗣
　　苏味道摸棱宰相二字不知处按卢氏杂记味道初拜相门人问曰天下事方殷公何以燮和味道无言但以手摸牀棱而已故名摸棱宰相
　　广名云空棺谓之榇有尸谓之柩然则寄死他乡而呼旅榇者非欤今人倘于书啓诗句间呼旅柩未有不讶以为俗者
　　跬一举足也【音奎上声】倍跬谓之步四尺谓之仞倍仞谓之寻寻舒两肱也倍寻谓之常然则八尺曰寻丈六尺曰常也五尺谓之墨倍墨谓之丈又云一手之盛谓之溢两手谓之掬掬一升也然则饮酒不过三升噉饭止数升乃谓少耳若今之升非小也
　　王僧防用掘笔以避名似若以为拙字之误非也字素短而无锋者曰掘幽明録王明儿云邓艾今在尚方磨十指垂掘岂有神又搜神记载荀序十嵗于青草湖船落水已行数十里洪波淼漫少顷一掘头船渔父送还之张志和渔父词作撅头船盖掘与撅通也今俗语短盆物亦曰撅头
　　西京杂记以太上皇思故丰邑里因作新丰并移旧社衢巷栋宇物色惟旧士女老幼相擕路首各知其室放牛羊鸡鸭于通涂亦竞识其家匠人胡寛所营也又水经注汉中洋川戚夫人所生处夫人思慕东乡追求洋川帝为驿致长安然则髙祖惯作此伎俩矣
　　王濬冲少时父为凉州刺史卒官故吏赙赠数百万皆辞而不受及至台司好兴利园田水碓周遍天下实聚钱不知纪极每自执牙筹昼夜筭计恒若不足懐祖初试宛陵令受赠道脩家具为州司所检至千三百条后屡居州郡清洁絶伦禄赐皆散之亲故宅宇旧物不改于昔
　　汉以洛阳为雒阳火行也火忌水故洛去水而加佳魏土行也水得水而流土得水而软故除佳加水见魏略诏文
　　胡广本姓黄五月五日生父母恶之置之瓮投于江后父得而养之广后不治本亲服胡寅少亦不为父所举伯父安国举之寅后亦不持父服何姓事之同乃尔释迦佛以四月八日生今人多以其日诵经作縁事按摄生月令其日不逺行宜安心静念沐浴斋戒必得福庆又齐人月令其日亦不宜杀草木性服生衣进温酒服温药岂偶合耶抑互相述也
　　续齐谐记晋武帝问尚书挚虞三月曲水义对以汉章帝时平原徐肇以三月初生三女至三日俱亡一村以为怪乃相携之水濵盥洗束晢引周城洛邑引流水以泛酒秦昭王三月置酒河曲二汉相沿以为盛集帝赐晢金五十斤而左迁虞为阳城令虞所谓晓人不当如是也及风土记所载大畧与虞同而云后汉末郭虞三女一女以三月上辰一以上巳二日而三女产并亡时俗大忌故到是日妇人不复止家皆适东流水上祈祓自洁濯然汉书礼仪志三月上巳官民洁于东流水上自洗祓濯除去垢为大洁洁者言阳气布畅万物既出始洁之也然则上巳水濵之会盖不始于后汉其事亦不起于徐肇郭虞二人祓濯之原束晢亦一时附会不能知也
　　五月五日生者齐相国田文汉大将军王鳯太傅胡广晋将军王镇恶皆极显贵其次文学则崔信明孝子则纪迈故不足信也
　　张幼于尝示余一石中有嵌空鱼形以为竒珤余谓此不足竒也按水经注石鱼山本名立石山髙八十余丈广十里石色黒而理若云母发一重辄有鱼形长数寸鳞鬛首尾有若刻画烧之作鱼膏腥然则彼地徧山皆此石矣
　　十道记蜀中彭亡山后汉时将军岑彭攻公孙述于此山战死故号曰彭亡山按彭本传彭破公孙述营彭亡恶之是夕为公孙述所刺然则此山已预有之为彭亡之谶非以战殁而后名审矣
　　殷芸小说晋成帝时庾后临朝诸庾诛南顿王宗帝问南顿何在答曰党峻作贼已诛帝知非党曰言舅作贼当复云何庾后以牙尺打帝头曰儿何以作尔语帝无言惟张目熟视诸庾甚惧故晋后妃传賛抑尺威帝庾亮传论牙尺垂训帝深念于负芒及攷亮传内却不载此事可谓略矣通鉴云宗之死也帝不之知久之问亮曰常日白头公安在对以谋反伏诛帝泣曰舅言人作贼便杀之言舅作贼当如何亮惧变色似亦不及殷说详覈
　　易归藏夏后啓筮享神于大陵而上钧台枚占臯陶曰卜吉史记夏后啓筮乘龙以登于天占于臯陶臯陶曰吉而必同与神交通以身为帝以王四乡按禹初让位于臯陶不得乃荐之于天而臯陶薨始荐伯益然则臯陶固未及事帝啓也
　　桀之亡也以妹喜帝王世纪曰桀日夜与妹喜及宫女饮酒置妹喜于膝上好闻裂缯之声发万缯裂之以适其意肉山脯林酒池一鼓而牛饮者三千人竹书纪年乃云桀命扁伐山戎得女子二人曰琬曰琰爱之而无子斵其名于苕华之玉苕是琬华是琰而弃其元妃于洛曰妹喜其不同乃尔
　　淮南子曰桀之力能伸铁钩索其臣推移大戏水杀鼋鼍陆捕熊虎帝王世纪曰纣能倒曳九牛抚梁易柱墨子曰纣生捕兕虎指画杀人费仲恶来足走千里手制兕虎尚书大传云汤放桀居中野士民皆奔汤桀与其属五百人南徙千里止于不齐不齐民往奔汤乃与其属五百人徙鲁鲁士民复奔汤桀曰海外有人与五百人俱去帝王世纪武王伐纣纣起师自容闾至浦水与同恶诸侯五十国凡七十万人距周于牧野六韬曰纣之卒握炭流汤者十八人崇侯虎等举六百石重沙二十四人由此观之纣卒之倒戈后攻血流漂杵盖与其党自相格鬬故也周之得大封建异于商亦以有同恶五十国可灭耳然则桀之失人心固甚于纣汤之取桀亦易于武王而纣得祸之惨所以逺过于桀也
　　唐史昭宗既迁都谓左右曰纥干山头冻杀雀何不飞去生处乐按冀州圗经及郡国志乃纥真山也昭宗此语可怜之甚
　　墓碑生金郭璞预占庾氏之祸至桓元子时果然而庾氏灭以为至不祥之兆然贾梁道庙碑生金则晋元帝江左复兴之瑞也又考魏颍阳碑乃曹丕受禅处后六字生金云司马金行六字者明魏六世而迁代也然则生金者皆司马之瑞而其家之祸也贾梁道亦易世而絶又有南风之乱后事出段柯古所记尤僻故载之




　　弇州四部稿巻一百五十九
　　钦定四库全书
　　弇州四部稿巻一百六十
　　明　王世贞　撰
　　说部
　　宛委余编五
　　尔雅谓唐虞曰载夏曰嵗商曰祀周曰年都元敬谓舜典岁二月东巡守则唐虞亦称嵗禹贡作十有三载乃同则夏亦尝称载太甲三年复归于亳则商亦尝称年洪范惟十有三祀王访于箕子则周亦尝称祀按唐开元天寳间改称载复称年
　　王履吉别号雅宜山人按雅宜山旧名娜如元虞伯生始改名何仲黙号大复山人大复山一名胎簪山故仲黙作文赋七之类多称胎簪子
　　孔子生于周灵王二十一年己酉冬十月庚子日卒于敬王四十一年辛酉夏四月乙丑日年七十三孟子生于周定王三十七年四月二日卒于赧王二十六年正月十五日年八十四正月十五日后之十一月十五日也其日日长至邹人是日废贺按江以北人俱不贺至似未因孟卒日也
　　王顺伯高徳基谓姑苏乃姑胥也凡山与台皆以伍胥得名吴人乡语以须为苏故误曰姑苏后遂为苏州按续图经记云姑苏台一名姑余史记正义云在吴县西南三十里姑苏山上山水记阖闾作春夏防焉又云夫差作越絶书云阖闾造九曲路以逰姑胥之台然则姑苏之或谓姑胥或谓姑余不可知而始于阖闾成于夫差岂得云因伍胥而误也姑苏自是故名第古以名台今名驿而正徳中纂志书者冠以姑苏却大可笑乐毅书故鼎返乎磨室徐广注磨歴也战国防新序作歴室周官遂师抱磨亦音歴
　　虎丘山千人石有顔鲁公书虎丘剑池四大字米元章书史以为大字第一今志亦载之又刻清逺道士诗有金气腾为虎语按唐避太祖讳改虎丘为武丘虎林为武林神虎门为神武门纂脩隋书凡虎皆曰猛兽白乐天有东武丘西武丘及武丘寺路等诗而诸公集中亦有不尽然者岂临文不讳耶抑为宋人校正梓刻也至于大书刻石鲁公必不尔其为宋初善颜书者假托无疑
　　常怪苏长公以学士出镇金山作机语不能胜了元输所系玉带于山门以为非三品所服及攷叶梦得云亲王宰相皆服金带元丰官制行上欲宠嘉岐二王乃诏赐方团玉带着为朝仪先是乘舆玉带皆排方故以方团为别二王力辞不许乃请加金鱼诏以玉鱼赐之亲王玉带佩玉鱼始此然前此熙宁中复熙河百官班贺神宗解所系排方玉带赐王安石使服以入贺固辞不得已受诏次日即释去大观中复青唐徽宗援例赐蔡京玉带仍排方以京位太师故也京请琢为方团又请佩金鱼自是何执中王黼郑居中童贯蔡攸皆横被此赐梦得又云故事玉带皆不许施于公服及攷舆服志亦然又云三品以上得用金玉犀带盖常服也若我朝则正从一品其朝衣公服常服三带皆用玉或素或花随意而尚书二品遇特赐皆得系之其礼觉更优也常服带通用方团天子黄鞓亲王红鞓人臣黒鞓以为别石林燕语京城士人俱用青凉伞祥符五年诏亲王得用之六年两府亦许用以其有席帽故谓之重戴若余官出京城门许用凉伞必去帽则所谓重戴之名以兼用席帽凉伞而得也青箱杂记谓国初犹袭唐风士子皆曳袍重戴出则以席帽自随李巽累举不第乡人侮之曰李秀才空去空回席帽甚时得离身攷舆服志则云重戴唐士人多尚之盖古大裁帽之制本野夫岩叟之服以皁罗为之方而垂檐紫里两紫丝组为缨垂而结之颔下盖折上巾又加以帽故谓之重戴宋初御史台皆重戴余官或戴或否后新进士亦戴释褐即止淳化二年诏两省及尚书省五品以上皆重戴三司使副则否中兴后御史两制知贡举官新进士上三人许服之按重戴即席帽可以避日石林加伞之说固误而青箱杂记既云曳袍重戴又云席帽自随亦非也古有席帽山其来已久又两制臣有疾须一服清凉伞亦谓两府方得用之故耳
　　用脩云古者女子出门必拥蔽其面后世宫人骑马多着羃防全方障之又首有围帽谓之席帽垂丝网之施以珠翠炀帝淫侈欲见女子之容诏去席帽戴皁罗巾帼而以席帽油之御雨唐永徽中用帷帽施裙到颈渐为浅露开元初宫人马上着胡帽靓妆露面古制薄尽矣然则男女皆有席帽而羃防之制又自小异唐人男子不去席帽而妇人去席帽尤可笑也
　　政和三年以燕越二王属尊出入百官不避特赐三接青罗繖一紫罗大掌扇二涂金花鞍鞯茶镣等物以为仪卫又以蔡京辞两国公封特赐青罗繖涂金仪仗等物悉如二王马前围子手二百人惟无紫罗掌扇耳阿滥堆苏幕遮俱曲名阿滥堆骊山鸟也明皇采其声为曲又作鷃滥堆段成式云此鸟色黄一变之鴘色如鹙鷩鴘转之后及至累变臆前渐渐白苏幕遮髙昌女子所戴油帽
　　陈武帝九锡文妖酋震慴遽请灰钉李商隠露布飞走之期既絶灰钉之望斯穷宋人引杜笃论都赋燔康居灰珍竒椎鸣镝钉鹿蠡用脩引何子元余冬论证其非谓曹爽在狱中乞棺与灰于司马懿其事本不僻云云按王淩既降未测懿意故乞棺钉与之淩乃仰药死曹爽幽处第中粮尽告急于懿懿给米肉糗糒且以书慰之爽大喜过望未几狱具夷三族今以灰钉事归曹爽抑何舛也
　　长安厨门其内有厨官故城门曰厨门如淳曰今名广门也秦王与燕太子丹誓所谓厨门木象生肉足谓此盖门置木象以为观美耳
　　彭城故彭祖国也城东北角有层楼下曰彭祖冢列仙传诸书俱言彭祖为殷王所忌西入流沙不知所终而此云冢者岂亦桥陵葬衣冠之类耶
　　陈留风俗传郦食其有封髙阳侯其后郦峻字文山官至公府掾按食其自称高阳酒徒耳高帝号之曰广野君初未尝封侯而其子疥始封高梁侯改封武阳风俗传误也
　　魏兴郡壻水南歴壻山溪又东迳七女冢冢夹水罗布如七星髙十余丈周回数亩元嘉六年大水破坟崩出铜不可称计得一砖刻云项伯无子七女造榔郦道元云世人疑是项伯冢按史记项伯名纒封射阳侯子睢封后以罪除平臯侯名它砀郡长至曽孙胜罪除桃侯襄最后封子舍为丞相而四侯中武侯者史记汉书年表俱遗之然则所谓项伯无子七女造冡皆妄也班表以桃侯为桃安侯不言项伯名纒应劭风俗通谓六年封楚令尹项纒射阳侯砀郡长项他为邢丘侯邢丘桃安恐不如史记之的然也
　　汉髙既有天下未及封功臣而诸将聚沙中偶语以留侯言先封雍齿乃人人自安今按功臣年表曹参至陈平九人皆以十二月甲申封张良至陈豨十三人以正月丙午封周灶以丁未封丁复以戊申封吕青以壬子封雍齿始与郭蒙以戊午封而诸将陈武等以三月丙申庚子等日继封然则曹参诸公逺者先三十四日而沙中偶语之辈仅陈武辈二十余人耳此曹非有大功何敢偶语意者归美留侯之溢谈未必实也
　　水经沔水又东迳左桑昭王沉水处也百姓于此佐丧言左丧讹也又东得合驿口朝廷驿使合王丧于此也注又有大敛口言昭王于此殓也又东谓之横桑得昭王丧处也又东得死沔亦言王尸于此也
　　今南阳有诸葛祠又有诸葛草庐在郡城西南七里卧龙冈上疑在汉末为曹刘兵冲非诸葛避兵之所复阅宋人一小说曰南阳乃襄中之乡名也水经沔水又东过山都县东北注新野山都县治沔水又东径乐山北注诸葛好为梁父吟多所登逰俗以乐山为名沔水又东迳隆中注孔明旧宅所谓三顾臣于草庐之中即此地也刘和之镇襄命李安作宅铭此似可据
　　推命者有子平五星宋景濓谓诗云我辰安在郑氏谓六物之吉凶王充论衡所谓覩命禄而知骨体皆是也况小运之法本许慎说文已字之训空亡之说原司马史记孤虚之术盖以五行甲子推人休咎其术之行已久矣沿及后临孝恭有禄命书陶景有三命抄略唐人习者颇众而张一行桑道茂李虚中咸精其术虚中之后唯子平尤造阃奥五星之说景濓则谓其说多本于都利聿思经都利益都頼也西域康居城当都頼水则今所传聿思经者盖婆罗门术也李弼干实婆罗门伎士而罗防计都亦胡梵之语其术盖出于西域无疑十一曜之说景濓以为无之而吴伯善甄鸾刘孝孙张胄之造但七曜而已按子平名居易五季人与麻衣道者陈图南游今所谓徐子平则宋末徐彦升耳其实非子平也
　　今天下称孔氏必曰先圣之后然卫有孔达宋有孔父郑有孔叔陈有孔宁齐有孔虺而郑子孔之孙又为孔张先圣既七世单传而汉所谓孔将军居右者何人耶洪景卢谓宋时升朝官有出身人为太子中允无出身人为太子中舍无出身人盖任子之类也近士大夫或不能晓乃称中书舎人曰中书殊可笑云然则今之中书舍人固当称为中舍矣
　　元日饮屠苏酒从小者起按时镜新书晋有问董勋者曰俗以小者得嵗故贺之老者失嵗故罚之唐诗称婪尾则以老者后得酒当有余以优老见庄季裕鸡肋若崔寔月令过腊一日谓之小嵗拜贺君亲椒酒从小者起则又不在元日矣婪尾又曰啉尾一云出侯白酒令巡匝末坐者连饮三杯末坐逺酒行到迟出故连饮以慰取贪婪之义一云啉为燣如鐡出火贵其出色此尤无谓
　　唐太宗作魏徴碑髙宗作李勣碑明皇作张说碑徳宗作段秀实碑宋太宗作赵普碑仁宗作李用和碑神宗作韩琦碑大明太祖作徐达碑孝宗作张峦碑
　　余甞见孙兆孺言永顺永靖二宣慰酉阳宣抚之民至今尚冠白巾云为诸葛武侯服孝后阅避暑録载所覩唐明皇幸蜀图山谷间民皆冠白巾以为蜀人为诸葛武侯服所居深逺者后遂不除然则诸葛之道行于蛮貊一至此哉永顺永靖皆楚地不知初定荆州时抑平孟获后也今土官正堂皆供诸葛像不敢中坐官民守其三约惟谨
　　赵弼作文山传既赴义其日大风扬沙天地尽晦咫尺不辨城门尽闭自此连日隂晦宫中皆秉烛而行群臣入朝亦爇炬前导世祖问张真人而悔之赠公特进金紫光禄大夫太保中书平章政事庐陵郡公諡忠武命王积翁书神主洒扫柴市设坛以祀之丞相博啰行初奠礼忽狂飇旋地而起吹沙衮石不能啓目俄卷其神主于云霄中空空隠隠雷鸣如怨之声天色愈暗乃改前宋少保右丞相信国公天果开霁按正史文集皆不载此事传疑可也信公至我朝景防中赐諡忠烈人不能知故附记之
　　卢多逊既卒许归葬其子察防丧权厝襄阳佛寺将易以巨榇乃啓其尸不壊俨然如生遂逐时易衣至祥符中亦然岂亦五月五日生耶使释氏得之当又张大其事若今之所谓无量夀佛者矣
　　余甞怪苏子瞻职为尚书学士承防定州马步都总管官至端明侍读二学士而阶勋仅左朝奉郎骑都尉又无爵邑以为怪后阅本传知阶勋不至大夫者以生平不请磨勘故也至攷子由所草行状则甞封武功县开国伯食邑八百戸子瞻生平亦不以入衔故本传遗之耳
　　舍弟甞得一古刚卯有细篆文不能辨余后复得一刚卯制如之盖纯白玉而血侵入赤若鸡冠按王莽传予前在大麓至于摄格深惟汉氏三七之阸赤徳气尽思切广求所以辅刘延期之术靡所不用以故作金刀之利几以济之今百姓咸言皇天革汉而立新废刘而兴王夫刘之为字卯金刀正月刚卯金刀之利皆不得行其去刚卯莫以为佩除刀钱勿以为利按刚卯防改也大刚昴以逐鬼也防改大开坚也服防注曰刚卯以正月卯日作佩之长三寸广一寸四分或用玉或用金或用桃着佩之当中央从穿作孔以防丝葺其底刻其上文曰正月刚卯既央灵殳四方赤青白黄四色是当帝令祝融以教夔龙庻疫刚瘅莫我敢当又曰疾日严卯帝令夔化顺尔国化仗兹灵殳既正既直既觚既方庻使刚瘅莫我敢当晋灼曰刚卯长一寸广五分当中央从中作孔而文微有异颜师古云今往往于土中得玉刚卯按大小及文服说是也后汉舆服志佩双印长寸二分方六分乘舆诸侯王公侯以白玉中二千石以下至四百石皆以黒犀三百石以至私学弟子皆以象牙上合丝乘舆以縢贯白珠赤罽诸侯王以下以系赤丝蕤縢丝各如其印质刻书曰正月刚卯【云云同前】慎尔周伏化兹灵殳【云云同前】凡十六字然则双印者两刚卯也分寸文字又当以此为据陶九成则谓当以服注为据盖刚卯乃汉之制而莽禁之金刀则莽之所自铸悔而复禁之者也余所有正合长一寸二分方六分之制
　　宋赵丞相鼎庚申生继之者韩平原壬申生继平原者史卫王甲申生继卫王者郑太傅清之丙申生每一相长一纪
　　宋人有金廷事实一条国中自宰执公卿下至判司簿尉有罪犯者亦不能免杖责如在廷之臣有忤其主意者则去衣卧地令侍卫之人以杖棰数足则止名曰御断攷金史自平章而下俱然今之廷杖其殆是乎第古刑不上大夫则士以下亦所不免耳
　　宋时上梁文有儿郎伟伟者闗中方言们也其语极俗至道九老太子中允张好问年八十五太常少卿李运年八十故相吏部尚书宋琪庐州节度副使武允成皆七十九赐紫吴僧賛宁年七十八郢州刺史魏丕年七十六左谏议大夫杨徽之年七十五故相司空李昉水部郎中朱昂皆七十一然以蜀防作不及宴其明年昉卒遽罢若洛社耆英则前懐州司马胡杲年八十九卫尉卿致仕吉旼年八十六前右龙武军长史郑据年八十四前益州刺史刘真年八十二前侍御史内供奉官卢真年七十八前永州刺史张浑刑部尚书白居易俱年七十而秘书监狄兼謩河南尹卢贞以未七十虽与会而不及列洪景卢谓此会有两卢真盖误以真为贞也后洛社耆英则开府仪同三司守司徒武宁军节度使致仕韩国公富弼年七十九河东节度使开府仪同三司守太尉判河南府兼西京留守司事潞国公文彦博司封郎中席汝言俱年七十七太常少卿致仕王尚恭七十六太常少卿致仕赵丙秘书监致仕刘几卫州防御使致仕冯行已年七十五太中大夫天章阁待制提举崇福官樊建中年七十三司农少卿致仕王谨言年七十二太中大夫提举崇福宫张问龙图阁直学士通议大夫提举崇福宫张焘俱年七十端明殿学士兼翰林学士太中大夫提举崇福宫司马光六十四援卢狄例在会而不预图检校太尉宣徽南院使判大名府王拱辰年七十一时出镇预列而不在会前社多髙夀而后社名位重乐天又有宴致仕裴賔客九十余王尚书八十余白为太子少傅刘梦得为太子賔客俱七十三潞公又与中散大夫程旸朝议大夫司马旦司封郎中席汝言作同甲会在洛社之次年杭州在正统间大理正郎子贞八十一封吏部员外郎孔希徳八十礼部郎中蒋廷晖七十八处士项伯藏九十三孙适郭文敏皆七十三又有稽勲郎中邓林布政使姚肇以寓公与会而年不及
　　契丹之先一主曰尼格特一髑髅在穹庐中覆之以氊人不得见国有大事则杀白灰牛以祭始变人形出视事已即入穹庐复为髑髅因国人窃视之遂失所在复有号曰沃赫戴野猪头披猪皮居穹庐有事则出退复隠入穹庐如故后因其妻窃其皮莫知所如后一主曰珠尔玛克图养羊二十口食十九留其一次日复满二十口皆极怪异见叶隆礼辽志而本史不载
　　先睢陵元公晋书列传人臣之首其时位太保在太傅郑冲下然以其实考之未尝任晋官职也内云帝新受命祥等耆艾笃老希复朝见帝遣侍中仕恺谘问得失及政化所先祥以年老瘦耄累乞逊位帝不许是终无答也御史中丞侯史光以祥久疾阙朝会请免官诏曰太保元老髙行朕所毗倚以隆治道者也前后逊让不从所执此非有司所得议也遂寝其奏祥固乞骸骨诏听以睢陵公就第是终无入朝也咸宁初诏太宰安平王孚太傅冲等十二人存铭太常配食于庙而独无公是终不以为晋臣也夫岂惟髙贵乡公之恸哭文王之不拜而已
　　晋史司马宣王张皇后传言帝避魏武辟命托以风痹甞一日晒书遇暴雨不觉自起收之家惟有一婢在侧后手杀之以防口而亲执爨后欲诛曹爽复诈称风痹爽党李胜别之使两婢侍持衣衣落指口言渇婢进粥帝不持杯饮粥皆流出霑胷臆何仲达之善托疾乃尔又太平御览所引晋书髙祖以汉祚将终不欲失节曹氏辞以风痹魏武遣亲信令史微服于髙祖门下防息七月七日髙祖方曝书令史还报魏武遣辟仍敕曰若复不动可便收之髙祖惧而应命与后纪事抵牾殊甚王伯厚困学纪闻云孔庙崇宁二年改用冕十二旒服九章攷孔氏东家杂记无之至治初以尚书王恕言始用天子礼乐嘉靖九年复如旧
　　在郧阳迎春日乡民以三尺木作篐聚土实其中使坚而击之为村歌且舞曰此古击壤遗法也按周处风土记云以木为之前广后锐长尺三寸形如履先侧一壤于地遥于三十四步以手中壤击之中者为上按壤之为字从土且一中则已何所取节奏而歌乎周所记恐亦非是
　　刻水经者直云桑钦撰新唐志以为钦撰又云一作郭璞撰按前汉儒林传古文尚书涂恽授河南桑钦君长晁氏读书志钦成帝时人杜佑辨之云济水过夀张本夀良光武所更名东北过临济本狄县安帝所更名荷水过湖陆本湖陵章帝所更名汾水过永安本彘县顺帝所更名必后汉人撰王伯厚则谓武侯垒乃诸葛武侯所营处魏兴曹魏分汉中立魏兴亦非后汉人所撰也其以为郭璞撰者岂用是乎抑本桑钦撰而后人以意改益之也
　　王伯厚记姚宏云战国防遗逸如司马贞引马犯谓周君徐广引韩兵入西周李善引吕不韦言周三十七王欧阳询引苏秦谓元戎以铁为矢史记正义引九门本有宫室又康成注禹贡云碣石在九门而今本皆无之史称张欧未甞按人鼂错之父母妻子同产无少长弃市廷尉欧与丞相青翟中尉嘉奏也于定国民自不以为寃而赵盖韩杨之死皆其成狱也
　　襄阳城枕大江即汉江也按陆澄地里记云襄阳无襄水十道志荆楚之地水驾山而上者皆呼为襄故陈水之上流亦名襄水无定名也今楚中不闻有此説汉宣帝图画功臣霍光等十二人于麒麟阁按汉宫殿疏天禄麒麟二阁萧何造以藏秘书画贤臣者三辅故事则云天禄石渠二阁不言麒麟阁也光武画功臣邓禹等于云台不言阁也按洛阳地志云云台髙阁十四间唐文皇画功臣长孙无忌等于凌烟阁初名戢武阁后昭宗徙洛阳宰相柳璨奏四镇元帅梁王勋业冠古可创一阁图画以旌之诏曰魏赏彭阳之功别创纪勲之观齐旌泗水之绩乃嘉崇徳之栖式视新规爰从旧典宜令所司于皇城内择善地别造凌烟阁图写赐名天祐旌功之阁盖阁成而簒弑遂矣真功臣之辱也凌烟名亦不雅秦二世为之欲与南山齐者
　　大业记载炀帝命虞世基等撰造郡邑图志一千二百巻巻头有图别造新様纸卷长二尺叙山川则卷首有山水图郡国则巻首有郭邑图城隍则巻首有公馆图图上题书字极细并用欧阳肃书肃即率更令询长子草为时所重书家载询子通而不言肃盖肃重于隋通重于唐也
　　语云汗青又曰杀青风俗通杀治也治竹作简书之耳新青竹有汁易蠧故于火上炙干之陈楚间谓之汗汗者去其汁也
　　索虏拓防氏为李陵后见宋史云其国俗极讳之至本史则以为黄帝昌意之后
　　广记载世说李元礼冽冽如长松下风周君飕飕如小松下风按世说元礼肃肃如松下风无此语
　　通语诸葛亮见殷礼而叹曰东吴菰芦中乃有此人作书与兄瑾曰殷徃嗣秀才今之侨肸也用脩尺牍云殷往嗣今之侨肸也东吴菰芦中乃有竒伟如此人晋书王敦与导书云温太真别来几日作如此事下云表诸奸臣以峤为首下云募生得峤者当自防其舌司马通鉴云温太真别来几日作如此事当募人生致之防其舌用脩尺牍亦因之故记于此
　　偶阅张伯雨赠纳琳大监诗防云曽疏请以蜀文翁之石室扬雄之墨池杜甫之草堂皆列祀典又为甫请得赐諡曰文贞虞奎章集纪其事按元史有纳琳传而不载此事又杜甫之諡文贞亦出竒闻
</div>
    <div class="pagination">
<a href="弇州四部稿_page161.html">上一页</a><span>...</span><a href="弇州四部稿_page157.html">157</a><a href="弇州四部稿_page158.html">158</a><a href="弇州四部稿_page159.html">159</a><a href="弇州四部稿_page160.html">160</a><a href="弇州四部稿_page161.html">161</a><span class="current-page">162</span><a href="弇州四部稿_page163.html">163</a><a href="弇州四部稿_page164.html">164</a><a href="弇州四部稿_page165.html">165</a><a href="弇州四部稿_page166.html">166</a><a href="弇州四部稿_page167.html">167</a><span>...</span><a href="弇州四部稿_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
