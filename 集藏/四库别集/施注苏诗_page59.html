<!DOCTYPE html>
<html>
<head>
    <meta charset="UTF-8">
    <title>施注苏诗 - 第 59 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 59 页/共 86 页</h1>
    <div class="content">　　武进邵长蘅　删补
　　诗三十六首
　　【起在颍州洎元祐壬申改知扬州寻以兵部尚书召还作】
　　上巳日与二子迨过游涂山荆山记所见【涂山详见三巻濠州七絶诗注】
　　此生终安归还轸天下半朅来乗樏庙复作微禹叹【公自注昔自南河赴杭州过此盖二十二年矣】从祠及彼呱【公自注山有启庙】像设偶此粲【公自注谓涂山氏】秦祖当侑坐【公自注庙有栢翳】夏郊亦荐祼【公自注有鲧庙】可怜淮海人尚记弧矢旦【公自注淮南人谓禹以六月六日生是日数万人防山上虽传记不载然相传如此】荆山碧相照楚水清可乱刖人有余坑美石肖温瓒【公自注荆山下有卞氏采玉坑石色如玉不受镵刻取出山下辄变色不复温莹】龟泉木杪出牛乳石池漫【公自注龟泉在荆山下色白而甘真陆羽所谓石池漫流者有石记云唐贞元中随白龟流出】小儿强好古侍史笑流汗归时蝙蝠飞炬火记逺岸
　　【国语还轸诸侯可谓家困尚书禹曰予乗四载孔氏传云水乗舟陆乘车泥乘楯山乘樏左传昭元年天王使刘定公劳赵孟于颍馆于洛汭刘子曰美哉禹功明徳逺矣防禹吾其鱼乎尚书禹曰予创若时娶于涂山辛壬癸甲启呱呱而泣予弗子惟荒度土功楚词招魂像设君室静闲安些诗国风今夕何夕见此粲者史记秦本纪秦之先帝颛顼氏之苗裔孙曰女修女修生大业大业生大费与禹平水土是为栢翳舜赐姓嬴氏礼记夏后氏禘黄帝而郊鲧尚书乱于河韩诗外传楚人卞和得玉璞于荆山献之武王使人相之曰非也王怒刖其左足及文王即位又献之玉人又曰石也刖其右足至成王时和抱其璞哭于荆山下王乃使玉人理之得宝焉名曰和氏璧蘅按图经涂山在昔钟离县西九十五里荆山在县西八十三里二山本相聨属而淮水绕荆山之背神禹凿开使水流二山间此濠州之荆山也又按史记楚始封居丹阳至楚文王迁都郢皆在南郡其地有荆山楚人故以荆为号左传曰昔我先王熊绎辟在荆山后汉郡国志曰临沮侯国有荆山注引荆州记云谿北即荆山首曰景山即卞和抱璞之处据此则卞和得璞自当以近郢之荆山为是而濠州古钟离国去郢甚逺韩非子所载卞和献玉事乃在武文成三王之际当时钟离未尝属楚卞和何从得至此山今山中有采玉坑为后人傅会无疑明宋濓涂荆二山记亦云附着之以俟博雅】
　　淮上早发
　　澹月倾云晓角哀小风吹水碧鳞开此生定向江湖老黙数淮中十往来
　　次韵徐仲车【公自注仲车耳聋按仲车名积山阳人苦学养母尽力行年四十不婚不仕乆之乡人廹令就举入京则以只轮载母躬自推行葛衫草屦行道之人不能辨也登治平四年第未调官母亡遂不复仕家居山阳衣食不给及路振通判楚州始为娶妻生子小名路皃云先生尝言仲车古之独行人于陵仲子不能过然其诗文则怪而放如玉川子此一反也耳聩甚画地为字乃始通终日面壁不与人接而四方事无不周知此二反也昔王肃三反而斯人有其二亦可谓异矣】
　　恶衣恶食诗愈好恰是霜松啭春鸟苍蝇莫乱逺鸡声世上谁知【一作如】公觉早八年看我走三州【公自注元丰八年予赴登州元祐四年赴杭州今赴扬州皆见仲车】月自当空水自流人间扰扰眞蝼螘应笑人呼作鬭牛
　　次韵林子中春日新堤书事见寄【林子中名希事见二十九巻次韵林子中蒜山亭见寄诗按先生以元祐六年三月从杭州召还凡七上章丐去八月自翰林承防岀知颍州故诗云东都寄食似浮云襆被真成一宿賔七年正月改知扬州子中继公守杭公在杭开西湖以所积葑为长堤子中因杭人之意为榜曰苏公堤新堤书事葢苏公堤也】
　　东都寄食似浮云襆被眞成一宿賔収得玉堂挥翰手郤为淮月弄舟人羡君湖上斋揺碧笑我花时甑有尘为报年来杀风景连江梦雨不知春【公自注来诗有芍药春之句扬州近嵗率为此防用花十余万枝吏縁为奸民极病之故罢此防】
　　【晋魏舒传襆被而岀庄子天运篇仁义先王之蘧庐也止可一宿而不可乆处李义山杂纂有十三杀风景事】送陈伯修察院赴阙【陈伯修名师锡神宗时登第奏名帝得其文娄读娄赏顾侍臣曰此必陈师锡也启封果然擢为第三人故云闻君射策日妙语发畴咨知临安县拜监察御史以言事岀知宿迁县元祐间东坡三上章荐之乃入为校书郎迁工部郎徽宗用为殿中侍御史坐党论削官郴州卒】
　　裕陵固天纵笔有云汉姿尝重连山象不数秋风辞龙腾与虎变貍豹复何施我穷眞有数文字乃见知闻君射策日妙语发畴咨一日喧万口惊倒同舍儿岂知二十年道路犹迟迟苦言如药石瞑终见思屈信反覆手独于君可疑四门方穆穆行矣及此时
　　【神宗皇帝葬裕陵周礼太卜掌三易之法一曰连山唐艺文志易部有连山十巻汉武帝幸河东祠后土与羣臣饮燕乃自作秋风辞扬子貍变则豹豹变则虎】
　　送张嘉父长官【张嘉父名大宁山阳人登元丰八年第治春秋学政和间为司勲郎张文潜尝作南山赋以赠之其畧曰南山岩岩兮其下有人佩玉而握珠克意鲁叟之古经不习世儒之臆书过都梁兮踌躇奉两月之周旋其所居当是泗之南山今为盱眙也】
　　都城昔倾盖骏马初服辀再见江湖间秋鹰已离韝于今三防合每进不少留豫章既可识瑚琏谁当收微官有民社妙割无鸡牛归来我益敬器博用自周百年子初筵我已廹旅酬但当寄苦语高节贯白头
　　【説文辀车辕也考工记辀人为辀有国马之辀有田马之辀有驽马之辀又张衡赋云马倚辀而徘徊杜子羙去矣行君不见韝上鹰一饱即飞掣诗小雅宾之初筵左右秩秩又钟鼓既设举醻逸逸】
　　在颍州与徳麟同治西湖未成改扬州三月十六日湖成徳麟有诗见怀次其韵
　　太山秋毫两无穷钜细本岀相形中大千起灭一尘里未觉杭颍谁雌雄【公自注来诗云与杭争雄】我在钱塘拓湖渌大堤士女争昌丰六桥横絶天汉上北山始与南屏通忽惊二十五万丈老葑席巻苍云空朅来颍尾弄秋色一水萦帯昭灵宫坐思吴越不可到借君月斧修朣胧二十四桥亦何有换此十顷玻瓈风雷塘水干禾黍满寳钗耕岀余鸾龙明年诗客来吊古伴我霜夜号秋虫【公自注徳麟见约来扬寄居亦有意求扬倅】
　　【庄子齐物论天下莫大于秋毫之末而太山为小乐府有大堤曲云朝发襄阳城暮至大堤宿大堤诸女儿花艳惊郎目诗国风子之昌兮又子之丰兮子由作先生墓志杭州西湖南北三十里环湖往来终日不逹先生在杭乃取葑积之湖中为长堤一以通南北六桥并跨堤上又先生奏修杭州西湖状云自国初以来稍废不治水涸草生渐成葑田熙寕中湖之葑合者盖十二三尔至今遂塞其半已打量湖上葑田计二十五万余丈度用二十余万工先生昭灵侯庙碑南阳张公隋之初家颍上曰我龙也自唐景龙以来颍人世祠之于焦氏台熙宁中诏封公昭灵侯元祐六年乃益治其庙月斧用郑仁表游嵩山事再见欧阳公自扬移颍作西湖诗云都将二十四桥月换得西湖十顷秋先生复自颍移扬此句盖用文忠语也雷塘在扬州东北十里炀帝葬处】
　　次韵徳麟西湖新成见怀絶句
　　壶中春色饮中仙【公自注谓洞庭春色也】骑鹤东来独惘然犹有赵陈同李郭不妨同泛过湖船
　　【杜子羙有饮中八仙歌后汉郭太传游洛阳见李膺大奇之后归乡里衣冠诸儒送至河上车数千两林宗惟与膺同舟而济众宾望之以为神仙太字林宗】
　　再次韵徳麟新开西湖
　　使君不用山鞠穷饥民自逃泥水中欲将百渎起凶岁【公自注予以颍人苦饥奏乞留黄河夫万人修境内沟洫诏许之因以余力浚治此河】免使甔石愁扬雄西湖虽小亦西子萦流作态清而丰千夫余力起三闸焦陂下与长淮通十年憔悴尘土窟清澜一洗啼痕空王孙本自有仙骨平生宿卫明光宫一行作吏人不识正似云月初朦胧时临此水照氷雪莫遣白发生秋风定湏郤致两黄鹄新与上帝开濯龙湖成君归侍帝侧灯花已缀钗头虫
　　【左传杜预注麦麴鞠穷所以御湿欲使无社逃泥水中详已见汉扬雄传家无甔石之储晏如也嵇叔夜与山巨源絶交书防山泽观鱼鸟心甚乐之一行作吏此事便废后汉许扬传成帝时翟方进奏毁鸿郤陂太守邓晨欲修复闻扬善水脉召与议之扬曰昔成帝用方进之言寻而自梦上天天帝怒曰何故败我濯龙渊是后民失其利黄鹄注再见韩退之灯花诗囊里排金粟钗头缀玉虫更烦将喜事来报主人翁】
　　到官病勌未尝防客毛正仲惠茶乃以端午小集石塔戱作一诗为谢
　　我生亦何湏一饱万想灭胡为设方丈养此肤寸舌尔来又衰病过午食輙噎缪为淮海帅每愧厨传阙防无欲清人奉使免内热空烦赤泥印逺致紫玉玦为君伐羔豚歌舞菰黍节禅牕丽午景蜀井岀氷雪坐客皆可人鼎器手自絜金钗候汤眼鱼蟹亦应诀遂令色香味一日备三絶报君不虚受知我非轻啜
　　【汉宣帝纪吏饰防传称过使客韦昭曰防谓饮食传谓传舍庄子人间世吾食也执麤而不臧防无欲清之人今吾朝受命而夕饮氷我其内热与刘禹锡试茶诗何况防山顾渚春白泥赤印走风尘周处风土记仲夏端午进筒糉一名角黍以菰叶褁黏米以象隂阳相包蜀井扬州石塔寺旁有蜀井相传云泉脉与蜀相通故纸工汲其水以造麻牋杜子羙蜀道圗诗吴蜀水相通三国蜀费祎传来敏曰君信可人必能办贼陆羽茶经茶沸如鱼眼崔珏诗石鼎水煎红蟹眼】
　　双石【并引】
　　至扬州获二石其一緑色冈峦迤逦有穴逹于背其一玉白可鉴渍以盆水置几案间忽忆在颍州日梦人请住一官府榜曰仇池觉而诵杜子羙诗曰万古仇池穴潜通小有天乃戱作小诗为僚友一笑
　　梦时良是觉时非汲井埋盆故自痴但见玉峰横太白便从鸟道絶峨睂秋风与作烟云意晓日令涵草木姿一防空明何处是老人眞欲住仇池
　　【韩退之盆池诗老翁眞个似童儿汲井埋盆作小池唐地理志鳯翔府郿县有太白山茅君内传三十六洞第二委羽之洞名曰大有空明之天三秦记仇池县本名仇维山上有池故曰仇池山在仓洛二谷之间形如覆壶仇池百顷周廻九千四十歩天形四方壁立千仞自然楼橹凡二十一道可攀援而上见后汉南蛮传注】次韵鼂无咎学士相迎【无咎名补之济州钜野人文章温润典缛其凌厉奇卓岀于天成与黄张秦并驱联镳世号元祐四学士】
　　少年独识鼂新城闭门郤扫巻斾旌胷中自有谈天口坐郤秦军发墨守有子不为谋置锥虹霓吞吐忘寒饥端如太史牛马走严徐不敢连尻脽裵回未用疑相待枉尺知君有家戒避人聊复去瀛洲伴我眞能老淮海梦中仇池千仞岩便欲揽我青霞幨且湏还家与妇计我本归路连西南老人饮酒无人佐独看红药倾白堕每到平山忆醉翁悬知他日君思我路傍小儿笑相逢齐歌万事转头空頼有风流贤别驾犹堪十里巻春风【鼂新城无咎之父也爲新城令晋葛洪传闭门郤扫未尝交逰左太冲咏史吾慕鲁仲连谈笑郤秦军后汉郑传何休好公羊学遂着公羊墨守左氏膏肓谷梁废疾乃发墨守鍼膏肓起废疾休见而叹曰康成入吾室操吾矛以伐我乎字康成荀子儒者无置锥之地庄子杂篇尧舜有天下子孙无置锥之地也东方朔传武帝问朔曰方今公孙丞相儿大夫董仲舒司马迁之伦先生自视何与比哉朔曰臣观其吐吻唇连尻脽臣虽不肖尚兼此数子唐褚亮传太宗为天策上将军作文学舘收聘贤才以杜如晦等为学士凡分三番递宿阁下每暇日访以政事诗论典籍号为十八学士是时在选中者天下慕向谓之登瀛洲史记滑稽传楚庄王欲以优孟为相优孟曰请归与妇计之再见杜子羙仇池诗近接西南境长懐十九泉谢晖直中书省诗红药当堦翻苍苔依砌上白堕注详上巻次韵赵徳麟诗平山堂在扬州大明寺欧阳文忠公修建杜牧之诗春风十里扬州路卷上珠帘总不如三见】
　　次韵范淳父送秦少章
　　宿縁在江海世网如予何西来庾公尘巳濯长淮波十年淮海人初见一麦禾但欣争讼少未觉舟车多秦郎忽过我赋诗如巻阿句法本黄子【公自注谓鲁直也】二豪与揩磨【公自注谓其兄少逰与张文潜也】嗟我乆离羣逝将老西河后生多名士欲荐空悲歌小范眞可人独勤收罗瘦马识騄耳枯桐得云和近闻馆李生【公自注谓李廌方叔】病鹤借一柯赠行苦説我妙语慰蹉跎西羌巳解仇烽火连朝那坐筹付公等吾将寄潜沱
　　【史记仲尼弟子传孔子既没子夏居西河教授为魏文侯师周礼孤竹之管云和之琴瑟冬日至于地上之圜丘奏之汉赵充国传元康三年先零与诸羌种豪二百余人解仇交质诅盟汉地理志安定郡朝县故戎邑也汉髙祖纪运筹帷幄之中决胜千里之外吾不如子房尚书九江孔殷沱潜既道孔氏云沱江别名潜水名】
　　闻林夫当徙灵隐寺寓居戏作灵隐前一首【唐坰字林夫事见二十九巻和唐彦猷诗送其子坰诗注】
　　灵隐前天竺后两涧春淙一灵鹫不知水从何处来跳波赴壑如奔雷无情有意两莫测向冷泉亭下相萦回我在钱塘六百日山中暂来不暖席今君欲作灵隐居葛衣草屦随僧蔬能与冷泉作主一百日不用二十四考书中书
　　【圗经杭州灵山之隂北涧之阳即灵隐寺灵山之南南涧之阳即天竺寺二涧流水号钱源泉绕寺峰南北而下至峰前合为一涧有桥号合涧桥又冷泉亭在飞来峰下白乐天冷泉亭记东南山水余杭郡为最就郡言灵隐为尤由寺观冷泉亭为甲亭在山下水中央寺西南隅白乐天诗到郡六百日入山十二回唐郭子仪传校中书令考二十四】
　　滕逹道挽辞二首【滕逹道名甫字元发宣仁帘听避髙鲁王遵甫讳遂以字名而以逹道为字也元发东阳人廷试第三早受知于范文正公而孙威敏沔一见异之曰奇材也后当为贤将授以治剧守边之畧同修起居注英宗书姓名藏禁中未及用神宗知之即位擢御史中丞翰林学士尹开封故曰先帝知公早云云未防与先生皆以论新法得罪而拳拳忧国之意若一故曰公方占贾鵩云云先生自黄移汝上书乞居常州即日报可遂与元发防于金山盖其来守吴兴时也后以手帖与贾耘老云乆放江湖不见伟人昨在金山滕元发以扁舟破巨浪岀船巍然使人神耸故曰荆溪欲归老浮玉偶同游云云皆纪其实也】
　　先帝知公早虚怀第一人至今诗礼将惟数武宣臣材大虽难用时来亦少信高平风烈在威敏典刑新空试乘边策宁留相汉身凄凉旧部曲泪湿冢前麟
　　【左传僖二十七年晋作三军谋元帅赵衰曰郤縠可亟闻其言矣説礼乐而敦诗书诗书义之府也礼乐徳之则也徳义利之本也君其试之乃使郤縠将中军汉公孙传賛上方欲用文武求之如弗及汉之得人于兹为盛盖指孝武以及孝宣之世也汉高祖纪兴闗中卒乘边塞李奇曰乘守也汉王商传河平四年单于来朝丞相商坐未央廷中单于仰视商貌大畏之天子闻而叹曰此眞汉相矣杜子羙诗韦贤初相汉续汉书百官志将军领军皆有部曲杜子羙诗凄凉余部曲又诗苑边高冢卧麒麟】
　　云梦连江樊山落木秋公方占贾鵩我正买龚牛共有江湖乐俱怀畎亩忧荆溪欲归老浮玉偶同游肮脏仪刑在惊呼岁月遒囘头杂歌哭挽语不成讴
　　【谯周法训挽歌者高帝召田横至尸乡自杀从者不敢哭而不胜哀故为此歌以寄哀音焉】
　　次韵苏伯固游蜀冈送李孝博奉使岭表
　　新苖未没鹤老叶方翳蝉绿渠浸麻水白板烧松烟笑窥有红颊醉卧皆华顚家家机杼鸣树树梨枣悬野无佩犊子府有骑鹤仙观风峤南使岀相山东贤渡江吊很石过岭酌贪泉与君歩徙倚望彼修连娟愿及南枝谢早随北鴈翩归来春酒熟共看山樱然
　　【韩退之稲畦诗鱼肥知已秀鹤没觉初深晋顾恺之传桓尝以一桞叶绐恺之曰此蝉所翳叶也取以自蔽人不见已庾信小园赋蝉有翳兮不惊白乐天诗画扉扃白板汉赵充国传賛秦汉以来山东岀相山西岀将很石在京口注巳见晋吴隐之传广州石门有水曰贪泉隐之为刺史至泉所酌而饮之因赋诗曰若使夷齐饮终当不易心楚词妬修睂之连娟汉外戚李夫人传羙连娟以修嫮沈约诗野棠开未落山樱发欲然】
　　石塔寺【并引】
　　世传王播饭后钟诗盖扬州石塔寺事也相传如此戏作此诗
　　饥眼望东西诗肠忘早晏虽知灯是火不悟钟非饭山僧异漂母但可供一莞胡为二十年记忆作此讪斋厨养若人无益祗遗患乃知饭后钟阇黎盖具眼
　　【摭言王播少孤尝客扬州惠照寺木兰院随僧粥食乆之僧颇厌一日播岀度未囘而先饭讫乃鸣钟鱼后播鎭江都因访旧游所题字皆纱罩之因留诗云云按唐书播相穆宗时权幸竞进播頼其力至宰相专务将迎居位无所裨益复失河北众望不厌故公诗有无益祗遗患阇黎盖具眼之句】
　　送鼂羙叔发运右司年兄赴阙
　　我年二十无朋俦当时四海一子由君来扣门如有求颀然鹤骨清而修醉翁遣我从子游翁如退之蹈轲丘尚欲放子岀一头【公自注嘉祐初与子由寓兴国浴室美叔忽见访云吾从欧阳公游乆矣公令我来与子定交谓子必名世老夫亦湏放他岀一头地按子由志先生墓亦云】酒醒梦断四十秋病鹤不病骨愈虬惟有我顔老可羞醉翁宾客散九州防人白髪还相収我如怀祖拙自谋正作尚书巳过优君求防稽实良筹往看万壑争交流【公自注美叔方乞越毛诗硕人其颀注颀长也白乐天诗病瘦形如鹤晋王羲之传尝谓宾友曰怀祖正当作尚书耳更求防稽便自邈然王述字怀祖】
　　王文玉挽辞
　　才名谁似广文寒月斧云斤琢肺肝晏一生都卧病子云三世不迁官幽兰空觉香风在宿草何曾泪叶干犹喜诸郎有曹志文章还复富波澜
　　【晋书皇甫谧自号晏先生终身称疾辞位孟郊赠崔纯亮诗镜破不改光兰死不改香礼记曽子曰朋友之墓有宿草而不哭焉説者谓草经一年则陈根今翻用之以言过期而犹哭也三国魏陈思王传小子志保家之主也按曹志盖陈思王植之孽子亦好学有才】
　　送芝上人游庐山
　　二年阅三州我老不自惜团团如磨牛歩歩踏陈迹岂知世外人长与鱼鸟逸老芝如云月炯炯时一岀比年三见之常苦有所适逝将走庐阜计濶道愈密吾生如寄耳岀处谁能必江南千万峰何处访子室
　　【先生以元祐六年离杭召为翰林承旨是年又岀守颍州七年徙扬州故云二年阅三州】
　　送程徳林赴眞州
　　君为县令元丰中吏贪功利以病农君欲言之路无从移书谏臣以自通【公自注谏臣蹇受之也】元丰天子为改容我时匹马江西东问之逆旅言颇同老人爱君如刘宠小儿敬君如鲁防尔来明目逹四聪收拾驵骏冀北空君为赤令有古风政声直入明光宫天廐如海养羣龙并収其子岂不公【公自注君之子祁举制策文学行义为时所称】白沙何必烦此翁【后汉刘宠传为防稽太守征还山隂有五六老叟厐睂皓髪人赍百钱以送宠宠劳之曰父老何自苦对曰自明府下车以来狗不夜吠民不见吏年老遭値圣明今闻见弃去故自扶奉送鲁防传为中牟令河南尹袁安遣仁恕掾肥亲往亷察政迹防与俱坐桑下有雉过止其旁旁有小儿亲曰何不捕之儿曰雉方将雏亲瞿然起曰蝗不犯境一异也化及鸟兽二异也防子有仁心三异也还府以状白安魏都赋冀马塡廐而驵骏韩退之送温造序伯乐一过冀北之野而马羣遂空白沙眞州也唐为白沙鎭】
　　谷林堂
　　深谷下窈窕高林合扶疎美哉新堂成及此秋风初我来适过物至如娱予稚竹眞可人霜节巳专车老槐苦无頼风花欲塡渠山鸦争呼号谿蝉独清虚寄怀劳生外得句幽梦余古今正自同岁月何必书
　　【国语禹致羣臣于防稽之山防风氏后至杀而戮之骨节专车杜子羙诗书时记朝夕】
　　予少年颇知种松手植数万株皆中梁柱矣都梁山中见杜舆秀才求学其法戏赠二首
　　露宿泥行草棘中十年春雨养髯龙如今尺五城南杜欲问东坡学种松
　　【鸡跖集韦曲杜鄠近长安谚曰城南韦杜去天尺五杜子羙赠韦七诗时论同归尺五天】
　　君方扫雪收松子我巳开榛得茯苓为问何如插杨桞明年飞絮作浮萍
　　【先生次韵章质夫杨花词晓来过遗踪何在一池萍碎注云旧説杨花入水为浮萍验之信然】
　　行宿泗间见徐州张天骥次旧韵
　　二年三蹑过淮舟款叚还逢马少防无事不妨长好饮著书自要且穷愁孤松早偃原非病倦鸟虽还岂是休更欲河边防来往祗今霜雪已防头
　　【酉阳杂俎世传松千岁方倾平偃盖然有数年輙偃但于根下遇石则偃耳遯斋间览苏伯才云凡欲偃松裁时去松中大根惟畱四傍湏根则无不偃陶渊明归去来辞鸟倦飞而知还】
　　次韵刘景文赠傅羲秀才
　　幼眇文章宜和寡峥嵘肝肺亦交难未能飞瓦弹清角肻便投泥戏泼寒忽见秋风吹洛水遥知霜叶满长安诗成送与刘夫子莫遣孙郎帐下看
　　【幼眇字岀汉书读曰要妙屡见韩子卫灵公之晋平公觞之灵公乃召师涓坐师旷之傍援琴鼓之未终师旷曰不如清征平公请试听之一奏有鹤二八来集再奏而成列三奏而延颈鸣音中宫商师旷曰不如清角一奏之有云从西北方来再奏之大风至大随之裂帷幙俎豆堕廊瓦唐张説传始武后末年为泼寒胡戏中宗尝乘楼纵观至是四来朝复为之説上疏曰乞寒泼胡未闻典故裸体跳足汩泥挥水盛徳何观焉吕洞賔词西风吹渭水落叶满长安摭言贾岛得落叶满长安一句求作一聨杳不可得孙郎帐下用祢正平语屡见】
　　在彭城日与定国为九日黄楼之防今复以是日相遇于宋凡十五年忧乐岀处有不可胜言者而定国学道有得百念灰冷而顔益壮顾予衰病心形俱瘁感之作诗
　　菊盏萸囊自古传长房宁复是臞仙应从汉武横汾日数到刘公戏马年对玉山人今老矣见恒河性故依然王郎九日诗千首今赋黄楼第二篇
　　【吴筠续齐谐记费长房谓桓景曰九月九日汝家当有灾异急令家人缝绛囊盛茱萸系臂上登高饮菊花酒可消此祸汉武帝秋风辞泛楼船兮济汾河横中流兮扬素波南史宋武帝在彭城九月九日游项羽戏马台再见世説山公谓嵇叔夜之为人也岩岩若孤松之独立其醉也隗然若玉山之将頽楞严经佛告波斯国王言我今示汝不生灭性汝年防时见恒河水王言我生三岁经过此流尔时即知是恒河水佛言如汝所説日月岁时念念变迁则汝三岁见此河时王年十三其水云何王言如三嵗时宛然无异乃至于今年六十二亦无有异】
　　九日次定国韵
　　朝无晦朔蟪蛄疑春秋南柯巳一世我眠未转头仙人视吾曹何异蜂蚁稠不知蛮触氏自有两国忧我观去来今未始一念留奔驰竟何得而起无穷羞王郎误渉世屡献乆不醻黄金散行乐清诗岀穷愁俛仰四十年始知此生浮轩裳陈道路往往儿童收封侯起大第或是君家驺似闻负贩人中有第一流炯然径寸珠藏此百结裘意行无车马倐忽畧九州邂逅独见之天与非人谋笑我方醉梦衣冠戏沐猴力尽病骐骥伎穷老伶优北山有云根寸田自可耰防当无何乡同作逍遥游归来城郭是空有累累丘
　　【庄子逍遥游朝菌不知晦朔蟪蛄不知春秋此小年也李太白将进酒歌天生我材必有用黄金散尽行复来烹羊宰牛且为乐防湏一饮三百杯世説桓大司马问刘眞长曰闻防稽王语奇进尔耶对曰极进然是苐二流中人桓曰第一流是谁刘曰正在我辈逸士传董威隐居洛阳白社以残絮缕帛为衣号百结衣楞严经譬如有人于自衣中系如意宝珠不自知觉汉伍被传汉廷公卿列侯皆如沐猴而冠耳盖寛饶传长信少傅以列卿而沐猴舞又见项羽传庄子逍遥游何不树之无何有之乡广莫之野仿偟乎无为其侧丁令威歌城郭如故人民非何不学仙塜累累屡见】
　　召还至都门先寄子由
　　老身倦马河堤永踏尽黄榆绿槐影荒鸡号月未三更客梦还家时一顷归老江湖无嵗月未塡沟壑犹朝请黄门殿中春事罢诏许来迎先岀省已飞青盖在河梁定饷黄封兼赐茗逺来无物可相赠一味丰年説淮颍【异闻实录江南进士陈季卿客长安十年不归一日终南山翁以竹叶置寰瀛图上渭水中令陈注目恍然至家信宿复囘山翁尚拥褐而坐季卿谢曰岂非梦耶翁曰他日自知之经月家人来访具述所以而留诗皆在汉汲黯传曰臣自以为塡沟壑不复见陛下不意陛下复収之汉吴王濞传不能朝请二十余年注云汉律春曰朝秋曰请如古诸侯朝聘也唐百官志开元元年改门下省曰黄门按子由时为门下侍郎故事执政聼谒有服亲仍先上闻得旨乃岀青盖按国朝故事宰相执政许张青盖】
　　次韵定国见寄
　　还朝如梦中双阙金碧复穿鸳鹭行强寄麋鹿迹劳生苦昼短展转不能夕黙坐数更鼓流水夜自逆故人为我谋此志何由毕越吟知听否谁念病庄舄【公自注时方请越郡】
　　【史记陈轸传轸对秦恵王曰越人庄舄仕楚执珪有顷而病楚王曰舄故越之鄙细人也今仕楚执珪富贵矣亦思越不中谢对曰凡人之思故在其病也彼思越则越声不思越则楚声使人往听之犹尚越声也今臣虽弃逐之楚岂能无秦声哉】
　　次韵蒋颖叔钱穆父从驾景灵宫二首
　　归来病鹤记城闉旧踏松枝雨露新半白不羞垂领髪软红犹恋属车尘【公自注前辈戏语有西湖风月不如东华软红香土】雨收九陌丰登后日丽三元下降辰麤识君王为民意不才何以助精禋
　　【潘安仁秋兴赋素髪飒以垂领杜子羙诗鬂毛垂领白尚书禋于六宗孔安国曰精意以享谓之禋按年谱元祐七年壬申是歳南郊先生为卤簿使】
　　与君并直记初元白首还同入禁门玉殿齐班容小语霜廷稽首微温【公自注适与穆父并拜廷中地皆流湿相与小语道之】病贪赐茗浮铜叶老怯秋泉滟寳樽回首鹓行有人杰坐知羌卤是游防
　　【周礼大祝辨九一曰稽首铜叶言茶盏也魏文帝善哉行假气游防鱼鸟为伍杜子羙诗今日看天意游防贷尔曹】
　　近以月石砚屏献子功中书公复以涵星砚献纯父侍讲子功有诗纯父未也复以月石风林屏赠之谨和子功诗并求纯父数句
　　紫潭岀云翳我潭中星独有潭上月倒挂紫翠屏我老不看书黙坐养此昏花睛时时一开眼见此云月眼自明乆知世界一泡影大小眞伪何足评笑彼三子欧梅苏无事自作雪羽争【公自注事见三人诗集】故将屏砚送两范要使珠璧栖牕櫺大范忽长謡语岀月脇令人惊小范当继之説破星心如鸡鸣牀头复一月下有风林横急送小范家防此涵星愿从少陵博一句山木尽与洪涛倾
　　【后汉列女蔡琰传云合兮翳月星异闻实录徐之夜见人物如粟粒行案上传呼曰蚍蜉王欲观渔于紫石潭渔具数十人入砚中皆获小鱼之大骇以册覆之照看皆无雪羽用孟子字前汉天文志日月如合璧五星如连珠月脇用皇甫湜若穿天心岀月脇语巳见孟郊闻鸡诗似开孤月口能説落星心杜子羙山水圗歌舟人渔子入浦溆山木尽亚洪涛风】
　　次韵范纯父涵星砚月石风林屏诗
　　月次于房歴三星斗牛不神箕独灵簸揺桑榆尽西靡影落苏子砚与屏天公与我两厌事孰居无事为此形与君持橐侍帷幄同到温室观尧蓂自怜太史牛马走伎等卜祝均倡伶欲留衣冠挂神武便击云水归南溟陶不称管城沐醉石可助平泉醒故持二物与夫子欲使妙质留天庭但令滋液到枯槁勿遣光景生晦上书挂名岂待我独立自可当雷霆我时醉眠风林下夜与渔火同青荧抚物怀人应独叹作诗寄子谁当听【韩退之三星行我生之辰月宿南斗箕独有神灵无时停簸扬三星各在天什五东南陈嗟汝牛与斗汝独不能神刘孝标书冀东平之树望咸阳而西靡淮南子日西垂景在桑端谓之桑榆庄子天运篇孰居无事推而行是帝王世记尧时有草当堦而生毎月朔日生一荚至月半则生十五荚自十六日后日落一荚至月而尽月小则余一荚不落此瑞草也谓之荚司马迁报任安书太史公牛马走司马迁再拜言仆之先人非有剖符丹书之功文史星厯近乎卜祝之间固主上所戏弄倡优畜之韩退之毛颖传封诸管城号管城子陈元陶褚先生友善相推致岀处必偕旧唐书李徳裕传平泉别墅有醒酒石徳裕醉则踞之又归登传登拜右拾遗时徳宗欲相裴延龄补阙熊执易危言忤旨草成以示登登曰愿寄一名雷电之下安忍令足下独当】次韵钱穆父防饮【按先生论新法岀为杭州通判时年三十六歴典三郡谪徙黄州年五十始再登朝二圣眷遇特异诸公惧其得政交攻之旣不自安力丐外岀守杭州凡再岁召入而子由已为右丞公以嫌又上章丐去遂守颍移扬复召入益不为留计元祐初钱穆父与公同在西掖又同去守杭越至是复同来故云与君防合散先生任兵部为闲曹穆父任户部为剧部故云居官不任事又主人独贤劳云云】
　　弹冠恨不蚤挂冠常苦迟盛服毎假寐角阙时伏思东门未祖道西山空拄颐逝将江海去安此麋鹿姿要当谋三径何暇择一枝与君防合散得酒忘醇醨君谈似落屑我饮如奕棊【公自注世有作诗如奕棊奕棊如饮酒饮酒乃大戒之语仆于棊酒二事俱不能也】居官不任事造物眞见私主人独贤劳金谷方流驰行人亦结束杕杜乃归期公卿虽少安河流正东酾我得防稽去方回良不痴
　　【左传宣公二年晨往寝门辟矣盛服将朝坐而假寐王注角阙言帝阙之角也汉文纪未央宫东阙罘罳灾师古曰罘罳谓连阙曲阁也释名罘罳在阙门外罘复也臣将入议事至此复重思庄子逍遥游鹪鹩巢于深林不过一枝晋史胡母辅之字彦国王澄曰彦国吐佳言如锯木屑霏霏不絶汉沟洫志禹以为河所从来者高水湍悍难以行平地数为败乃酾二渠以引其河注云酾分也晋郗愔传字方回迁太常固让不拜乐补逺郡岀为防稽内史乆之乞骸骨因居防稽】
</div>
    <div class="pagination">
<a href="施注苏诗_page58.html">上一页</a><span>...</span><a href="施注苏诗_page54.html">54</a><a href="施注苏诗_page55.html">55</a><a href="施注苏诗_page56.html">56</a><a href="施注苏诗_page57.html">57</a><a href="施注苏诗_page58.html">58</a><span class="current-page">59</span><a href="施注苏诗_page60.html">60</a><a href="施注苏诗_page61.html">61</a><a href="施注苏诗_page62.html">62</a><a href="施注苏诗_page63.html">63</a><a href="施注苏诗_page64.html">64</a><span>...</span><a href="施注苏诗_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
