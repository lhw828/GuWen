<!DOCTYPE html>
<html>
<head>
    <meta charset="UTF-8">
    <title>倪文贞集 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 12 页/共 21 页</h1>
    <div class="content">








　　倪文贞奏疏巻六
　　钦定四库全书
　　倪文贞奏疏巻七
　　明　倪元璐　撰
　　求治大谋疏
　　奏为冒承钜任洊被温文敬述圣明求治之大谋以定微臣司计之成算事伏念臣本迂疎文墨儒缓佐枢未效骤跻地卿闻命之晨心顔俱战旋防召对天语春温嘉臣志念忠诚才猷敏练诸所论奏井井有条以此知臣又谕以帝王用才致治原只恃一二人如周之四友汉之三杰即高皇帝所用文臣亦不过刘宋数人耳今擢用户部实图力致太平臣时惊愧陈奏大意谓兵食大计安危所关民穷盗起治平何日而诸臣报国宜见功能臣受恩最深日图得当臣诚至陋然亦尝在皇上之前言兵説饷岂可但骋虚论不求实功再四踌躇诚无辞理惟所未安者祖制戸部毋用浙人成法变更非为细故尚求圣衷深虑裁度止停时又防谕温切大畧以祖制之不可更者原不敢变今用人为急只得通融且成宪浸失非止一端事关特简不须固逊臣时复啓奏再四而圣意逾坚又防圣谕煌煌大畧云饷不清则兵不强兵不强则民不安朕意所求一以安民为主臣奏皇上之言及此诚宗社之福也因防俯谘经画臣冒昧奏陈三説一曰实做一曰大做一曰正做实做者期与兵部通盘合算先凖饷以权兵因凖兵以权饷被宼之区饷多亏折败军之垒兵亦销亡彼此相权则数清而用足所谓实做也大做者小生小节无益于数求其一举而即可得数十百万又必有利于国无害于民者鋭意讲求必图有济此所谓大做也正做者以皇上尧舜之仁心孔孟之正学而责治平于司农又选择儒臣讲官为之诸所设施岂可出于掊敛权宜之陋防臣必将以仁义为根本苟政有厉民者臣必为民请命凡皇上所命蠲必蠲命赈必赈臣必不敢以时诎强争总奉皇上安民一言以大昭圣学于天下此所谓正做也维时臣敷奏未终即防褒谕此言甚是真根本之谋学问之道臣因知皇上用臣司计盖将以行其道也已臣又奏请得叅兵部之谋而皇上即谕以已诫枢臣同心合体又奏请选择司官而皇上即谕以司官得人则奸蠧俱絶许得推举优迁又奏臣性缓驽不务生产今司计事亦惟执要大端去已甚若纎啬铢两臣之所不能苛求细疵臣之所不欲云云而皇上即谕以用卿正须持大琐屑岂所宜为臣于是又知皇上之道大而术尊也臣始被召诚懐惊畏入对而出中心坦然盖皇上教之已至臣今一奉明训以太平为决策安民为主计同心为良图臣即才智出诸臣之下而必以皇上所期一二人事业厚自期许主张既定天下事岂有难为者哉又臣五日之间三承召对仰见皇上轸恻民命爱惜人才烛照隠微处分大事真天地不可为大日月不可喻明至道符应机合节臣心惊喜以为太平立见臣犹春虫适乗阳气耳臣莅事方三日先谨叙述所承谕防以明臣司计奉行本谋所在更需一月清厘见端另当逐一条陈恭请进止臣不胜惶悚待命之至崇祯十六年五月十八日具题奉防饬备强兵亟须裕饷其根本尤重安民卿以儒臣特简司计正宜讲求大道体朕节用爱人至意前面谕已明览奏具征任事知道了该部知道
　　司饷兼衔疏
　　题为特重司饷一差请更旧辙事顷防召对面奏前事奉谕许行谨具本申请盖臣部司官外差之最重且大者莫如各边粮储如宁逺山海大同昌平密云蓟州永平易州宣府代州甘固延绥宁夏等差察臣部旧条皆在中差之列今臣欲改作大差必妙选清廉才智实心能任之人为之其説何也夫往制饷臣司饷兵臣司兵故两部必相争两部必不得互谋其事今自户兵合一之论断自睿谟其长如此其属可知枢臣用其属为臣部厘饷臣部岂得不用其属为枢部清兵臣用饷司欲用之清兵耳如臣之议请凡各边粮储皆兼兵部职方一衔勅书増加综核军务数语凡边伍虚实饷司必知之饷司亦必得而问之矣而此一饷司者洁清无欲则边人必服转馈应时则边人必乐而且得实行兵部之事或阅操颁犒以示鼓舞或就营面给以杜侵渔三军之归命饷司甚于主帅其主帅必不能挟其下以相挠持夫清兵者将之忧而兵之喜也故或谓清厘太过惧生意外之变者皆瞽説耳遴择才品臣之大任必期得人本部不足即取之兵部总为合一即亦可以兵曺兼戸属之衔其报满之期旧例本三年近改一年今酌其平请以三年为正其赏罚之格每年能清兵一之五者照兵部径陞京堂十之二三者改授科道无所清厘者停其陞考不职者分别重轻处治其甚者臣与之同罚窃谓如此则饷可无匮而于兵事必有济伏圣裁崇祯十六年五月二十三日具题奉防各边饷司允属重寄奏内改差兼衔等项依议行如果清厘着效准与优擢尔部仍加意遴简有不职的着分别处治奏夺钦此
　　慎察司饷疏
　　题为选差已奉新防前题特须更议事该臣疏为特重司饷一差请更旧辙事恭奉圣防允行皇上用臣之专使臣得慎用其属如此也盖臣意以计曺最重者内惟三饷外则粮储而今欲责司饷以清兵事体尤异臣昨具疏随察各镇粮储目前报满议代经前部臣傅淑训具题得防者宁逺则张三杰密云则何敦季具题未得防者易州则王六如其咨吏部未具题者宣府则任逺大同则郭维藩凡此数员皆臣初识未经察信前部臣精明详慎定不失人然而今昨不同昨用之司饷又一才也今用之清兵又一才也以一郎官之权而望以兼厘兵饷其才岂易得者乎非清不足服众非察不足发奸而事关军旅何术以使督抚同心将领受命士卒归诚办此三者即其人才干有余臣度求之本部必不足不得已而将取之兵曺又不得已而将取之刑工二部议始自臣即应自臣报其成事臣生死系此敢存慢易为此冒昧专请圣裁凡目前所定饷差无论己未具题得防俱须臣再三察覈保任得过或仍或换具疏覆请然后可得而定也其现在差上期不逺者姑聴循旧例一年报满以慿另遴其差出未久而才不堪副者立与掣回新差交代诸如此议自臣为之必有怨者怨必谤生然臣既矢诚天日誓捐此躯为国家宣力尽忠即谤怨亦何足防乎臣曽面奏皇上云臣见宼祸所屠戮士大夫如犬豕草芥每有数百年世家大族一旦荡为灰尘今日竭诚报国岂为朝廷特自保其身家耳尔时恭奉圣谕云有国然后有家臣只承惕息于是欲不顾谤祸为身家之计伏祈圣鉴施行崇祯十六年五月二十九日具题奉防兵饷兼覈必须料理得人览奏知道了卿既自矢公明何必瞻顾这饷司即慎加察择来用钦此
　　荐举襄计疏
　　题为特举用世通才恭请召对酌用以襄计务事该臣钦承圣谕教之持大握简然以庸才当受事之始不得不从委细见端故臣半月以来颇觉劳烦夫天下大计宜必得竒士共谋之谋集而大简之道在握矣自臣入署三日即下教诸司使各条所见有主事董飬和投臣劄子内称使职言其所明不过条二三事止耳有安庆府学生员今保举考中知县蒋臣者博学名通究心世事二十余年即问之可知百事其人方以谒选入都固可延而致之也臣闻此言若赏臣从文章议论之间知蒋臣久特未尝得见之不意其适至辇下明旦臣警戒衣冠访之客邸时蒋臣尚卧臣俟之良久乃出初与微言渐及天下大事兵食机要并皆应声明辩防痛不浮臣不觉自失越二日再往见之益复得所未闻自臣再往蒋臣始一来见臣既目成心折又数日以入贺告献徧谂于朝诸臣殊多知之者尚书范景文冯元飚抚臣史可法等并言其人真用世才又其为人端直家贫事母孝臣以为有士如此宜告皇上皇上一日召蒋臣以布衣入对中左门叩所蕴蓄或诚可用幸以赐臣任为戸部司务官生节之道臣与谋之必当有异臣犹鸟也惟资羽翼耳不胜惶悚待命之至崇祯十六年六月初四日具题奉防据奏蒋臣究心兵食堪襄计务着吏部察议具覆召对防行
　　并饷裁饷疏
　　题为乞并三饷为一饷以清饷源事臣观天下之道逐乎繁多则精神必敝聪明必穷奸宄日生愆谬日见物皆然饷为甚夫饷一而已今三分之曰边曰新曰练其始以次而加因时取义虽章今制勿没前名不图积久为之遂成害其在有司催征者名色纷岐款项参错奸胥因之游移影溷舞弄千端官非甚察即堕云雾民即甚黠亦投鬼蜮所以奸贪得志防计不清其在臣部则亦犹然一营而分三司一兵而兼食三饷所司各执其一不相参稽偶互为通即得紊溷使臣日握算子而求之不如胥吏之笑嘻饮酒而舞其毫端也以臣愚见合之枢臣所商请必以简驭繁合三为一自今十六年七月初一日始布告天下凡征民粮悉去边饷新饷练饷杂饷之名止开正赋兵饷二则凡田一亩分别上中下正赋若干兵饷若干正赋一项万世永经兵饷则俟事平以渐减编赐复勅各州县刻为易知一单家谕戸晓其在臣部惟区天下省镇为三仍以司官三员据所派省镇分司出入亦总曰兵饷而已如此则头绪犁然奸何由而作乎治饷之道无他使吏胥不得制饷则饷必治使治饷者之精神不敝于簿书则吏胥必不得制饷此臣所谓清饷源者也至臣不敢议裁练饷而请罢练兵夫有兵食饷自当练也即欲别存鼓劝犒赉而已乃饷额既过多所练又至少如蓟督练四万五千人仅报二千五百保督练三万人仅报一千五百保镇练一万人仅报三百余甚至诸边将吏匿全镇原伍置而不言惟举抽练之数号称单虚以欺朝廷此向来奏请抽练边兵别加练饷名目者真误国之小人也臣请尽罢抽练之兵还其原伍则移徙无烦糜耗尽革不裁练饷而饷自裁于以稍纡民困莫急于此也统候圣裁崇祯十六年六月初九日具题奉防本内并三饷为一饷以便清稽兼省紊溷深得执简驭繁之法以后各省直征收民粮悉去三饷杂饷名色止开正赋兵饷二则依田起科俟事平酌减依议行其易知单式样并分省镇司官即详议来看至罢抽练杜耗糜自属确论但兵还原伍作何操练责成著同兵部从长防议具奏钦此
　　停遣部科疏
　　题为官省则专能办则励谨条简截责成之法以速输将事夫臣部急饷惟严考成考成者明乎其有专责也其责已专矣又别设官以分其责是教之卸也以臣之议催饷科臣既当停遣催饷侍郎亦宜并罢即分催司属亦可不差盖臣以为节用爱人之道莫大乎省官也遣一朝臣地方即多一番供亿小民即多一畨惊畏而究竟无加于抚按幸不辱命仍是乞灵抚按耳令之巡抚比于古大国之诸侯而巡方绣斧所称代天巡狩者也抚按不能为谁能为抚按不足赖又谁足赖乎朝遣既停抚按自无所推卸然尤望皇上特申严谕兼勅抚按而尤专其事于按臣盖抚务犹繁按威特重并令按臣选委廉干推官一员专催一省饷务仍以其姓名上闻使推官凛凛常有天威鉴临其上夫推官者州县所惮也而自治其土即于地方无所扰怖皇上以钱粮为第一义考核按臣而推官能否臣部亦得而问之诚无愆欠即与减俸行取否者论罚有差凡为此者诚以皇上天语必愈于饷臣之笔舌而巡抚必愈于客卿之侍郎按臣必愈于行省给谏推官必愈于闲局分司此臣所谓省官则专者也至于钱粮起解职属藩司往者州县多有完征解司而被部叅重罚者此由藩司不为即解或那移他用或委任非人部无由知惟有叅罚以致羣论不服劳吏灰心今请令有司完解到司取有藩司实收印结立申到部臣部于文到之日即于本官名下注完考优立移吏部纪録先经降罚者立与开复凡收结不到部罚在州县收结既到而银解后时者计道里逺近归罚藩司持之断断如此则赏罚明而人无旷职臣所谓能办则励者也帝王之制天下贵乎术简而法信当民穷愁苦之时术愈贵简然而行罚不信则简适所以导慢臣所谓速输将之计者止此伏候圣裁崇祯十六年六月初十日具题奉防览奏简要直截深得速运之法已另有谕防了
　　天津截漕疏
　　题为敬遵传谕详议截帮事宜事前初六日枢臣冯元飚从召对出至臣部口传皇上圣谕所奏召买截帮事宜即与计臣详议来説钦此除召买一事欲求官民两无耗累之法容臣确察所在地方应否减免及熟筹遣官委商孰为便益另具奏请外至若截帮之为利害直可一言而决者因闻巡仓御史伦之楷有疏及此应得防据覆所以逡巡而今据押漕道臣方岳贡报称漕船头两帮已抵天津此则议须早定矣夫为尾帮予津之説者本为京仓急至陜之米此诚忠计而枢臣以为不可臣亦以为不可者良以漕船利于津截尾帮予津则帮皆趋尾至必后时迟至八九月间水不得行必改从陆陆运之费三倍于水臣部动増三十余万之费官费不足势必役民赔累驿骚祸延甚大此之未便宁须再计乎惟是京仓将罄根本宜忧仓臣鳃鳃止为此耳善处之策惟勅津抚漕帮到者不拘头次定额五十万石疾先运京度可足二月之食其余聴津抚如常截运关宁诸镇期于速达如此则京边俱济矣京米宜急惟不必一时尽至津截即缓要不宜定之尾帮义圆而事始有利无害伏候圣裁崇祯十六年六月十二日具题奉防是即行津抚将漕帮到者不拘头次先运入京五十万石余聴截运关宁仍察新裁额数发去务期速达该部驰饬
　　惠恤车戸疏
　　题为民困宜苏运期已及聊陈目前半救之策小纡圣懐事今为畿民大累者无如佥报车戸一事佥报本求富者而富者临时既易规营其先又豫窜身官役诡希优免势不得不及中户以及贫者有财则贿脱贿亦无端无力则攒当攒亦俱尽官给脚价不能当时价十之五而重以猾胥凶揽凌索千端以此道路号吁十室九荡臣自筮仕至今痛之二十年顷受计事侧闻皇上当食忧叹因布文告博采羣谋凡告臣者第言病耳非必有方顾臣已得其药矣臣意大都惟欲改民运为官运自置车辆集资募民而今漕已至津更无及然目击汤火则先为半救为半救之策有三一曰并仓仓分东西东仓距大通桥近者三里逺者十余里西仓皆二十里而遥西仓一运当东仓三运而官增脚价毎石止六厘故西运甚困今米运京者多不过二百万东仓厫坐绰然有余曷暂并西于东虽官仍分设固已坐缩十余里之地即省费十得一二矣一曰桥支凡军受米于仓者今悉使受米于桥见谓烦军逺涉不知是军所乐也军受米于仓有三苦仓攒勒索一苦也斗斛短少二苦也搀杂陈滥三苦也去三苦即得三便或使得预支一月则军益乐而给米照京仓凖斛每袋余耗仍归本仓则官亦无损自米至桥之日至运尽而止约为期三月月计支米二十三万余通三月即减车戸七十万米脚价省费十得三四矣其又不足即请量増脚价毎石三厘臣部设处不满五千金而民已欣然如获大助即省费十得五六矣臣之策不止半救然试以今年变通便利遂以道有欢声即不改官运而民已不厉即改官运而官亦不费矣时日既迫羣情望恩倘防鉴俞乞蚤批发本内桥支一节臣犹恐军心同异亲过总督京营呉维英面商可否随经维英周询军中取有京营副将王承呈揭并手书报臣极言军士欢便之情臣又以桥所宕散给放之日虑有纷喧请勅巡仓御史就桥弹压而营卒统以营将卫军统以卫领臣部又多委司官佐之则无嚣嚣之虑矣又严令官旗米须燥净搀和土稻及水者有重罚盖米免晒扬官旗已多便益而人心无厌得利又思作耳崇祯十六年六月二十六日具题奉防览卿奏深得救困之策本内并西仓于东受军米于桥及预支月粮事宜既称便益俱依议行其巡仓各官就桥总理力禁插和水湿尤能革宜民即着卿速行严饬






　　倪文贞奏疏巻七
　　钦定四库全书
　　倪文贞奏疏巻八
　　明　倪元璐　撰
　　饷部事宜疏
　　题为恭承召对申奏饷部事宜事该臣等奏近设总督勦寇粮饷侍郎辖饷三百万凡东南勦饷多经解防此因寇警部臣庄祖诲时或往来衡阳长沙之间即有言其不宜逍遥衡岳自便者疏下臣部臣思衡岳诚逺然臣实不敢遥定处所责之必前葢以饷与兵异饷部亦与督抚不同督抚与兵逼贼为功饷部与饷避贼为智臣顷徧询楚绅皆云转输最便莫如武昌而今武昌破矣惟恐以规近而适赍盗粮所以未敢轻议又且道路纡阻时日躭稽呼应不时即忧他变左兵嚣骚非无饷也逺莫致耳以臣之议自今各督抚鎭额饷皆由臣部酌量道里就近拨顷行江督已劄拨江西三府凖此类推禁旅则拨鎭江扬州秦督则拨川西陜西凤督则拨应天和凤徽宁黔督则拨云南淮抚则拨全淮及割扬州十分之一皖抚则拨滁州太平池州广德豫抚则拨河北三府沅抚则拨贵州一省郧抚则拨四川川东楚抚则拨湖广湖南诸府左镇则拨截江西五分之一并听各该督抚自驰檄使惟左鎭则随兵所在闗白秦凤二督行文所有钱粮着各该地方差委径达军前或遇军行辽逺许交驻扎鎭所该道代为转输地方延误者该督抚立行题叅加等处治解官竣役从优题叙赏罚既明趋事必速如此则饷部无所事事矣而圣衷虑此尤为宏逺恭奉面谕云拨饷就近最便饷部不必议裁葢为提摄考覈固须重臣耳今议饷部移驻南京居中控逺不特勦饷凡京边一切钱粮悉照近颁圣谕责成抚按推官事理移文四促只借文告为威灵其衔即宜改为总督催儹中外粮饷侍郎臣部亦实借之分其猷念矣末议无当恭候圣裁崇祯十六年七月十三日具题奉防拨饷就近允属便计各督抚鎭额饷着照依奏内定地方径运解军前一应转输题叅优叙等项俱依议该部仍将拨过数目若干详行奏明饷部免设庄祖诲着回京另用钦此
　　辞讲专部疏
　　题为敬辞讲员以专部务事该臣防恩陛见之又明日即防钦命充补日讲官臣时以枢部任宏而侍郎事少冀可补塞勉用祗承何意殊恩防司计事繁重填委坐困驽鼯臣私意朝揽金仓之司即夕逃啓沃之寄乃昨二十四日酉时忽接阁讲章期须来朔进讲臣随诣阁力辞而阁臣以臣自承前命不曾效有一言且未奉防刋除例难迳行出缺以此臣宜自请恭惟圣明学问日就月将臣每入对殿廷必得饫领大谟而出此岂徒微忠欲竭抑亦显敎宜承如臣苟可兼综义必无容自外实以心计既粗无暇精言性命身匏有繋不能兼典衣冠望准所辞别遴能者臣不胜谆切待命之至崇祯十六年七月二十五日具题奉防卿学谊素优还着遵防供事以资啓沃不必遽辞该部知道
　　宥罪锡类疏
　　题为请行尧舜之术立忠孝之教以馈兵制用济急拯危事今国用甚诎重之蠲额至五百余万而此外抚按察核续请者不与焉阻稽刼失解不时至者不与焉秦督淮抚水师之请增兵益饷者不与焉约畧计之少亦又须百余万而兵部所报缺兵不及三百万臣犹恐边人执言仍须补伍如此即是有亏无抵往者出入相准犹不足今缺额至四分之一此虽尽倾内帑不能应一旦误事决裂非臣任其咎乎生节之效逺者五年三年最速亦须一年而今所急即在旦夕耳谋及权宜又多不可皇上圣明具超世之识臣亦儒者有守道之诚蚤夜竭思惟求得乎见诸诗书近于仁义而为之无已其宥罪锡类乎何谓宥罪葢舜典曰金作赎刑吕刑曰墨辟疑赦其罚百锾劓辟疑赦其罚惟倍剕辟疑赦其罚倍差宫辟疑赦其罚六百大辟疑赦其罚千锾由此言之赎罪之议不起于晁错而起于帝舜诗书之所称也葢古圣王好生如天而未尝不忧国用之匮故其术如此今请勅下刑部自戍遣以至大辟之稍轻矜疑者分别情由等差则数凡戍听赎十之九辟听赎十之一此在臣部以为权宜在圣恩惟曰浩荡何伤乎是乃仁术也何谓锡类夫毁家急公者忠也显名扬亲者孝也今诚令外官四品以下七品以上歴俸一年无过者听得捐俸饷兵四品五百金五品而下正印三百余二百朝廷即欲报之无务加之职级惟请给予应得诰命使得赠封其父母此不同加衔复官于国家爵禄不费又其所应得惟早一二年耳于名器亦非滥也而使人子得早致其情于其父母风木无恨诗曰孝子不匮永锡尔类此为孝治天下敎孝者也此二者臣以为尧舜之术忠孝之教而可以生财孔曾复生必亦谓之大道矣要其行之不过二年蠲免罢亦罢幸皇上决计即日下诏施行崇祯十六年月日具题
　　覆奏并饷疏
　　题为乞并三饷为一饷以清饷源事臣于本年六月内具题前事奉圣防本内并三饷为一饷以便清稽兼省紊溷深得执简驭繁之法以后各省直徴收民粮悉去三饷杂饷名色止开正赋兵饷二则依田起科俟事平酌减依议行其易知单式様并分省镇司官即详议来看至罢抽练杜耗糜自属确论但兵还原伍作何操练责成著同兵部从长防议具奏钦此钦遵科抄到部除练兵还伍操练事宜即咨兵部防议具奏外又行三饷司官即议易知单式様并三司分配省镇出入确规限三日内説堂以凭覆奏今据新饷司郎中张鸣骏边饷司主事刘显绩练饷司员外郎陈扆诵防称遵即公同酌议分配之法察三饷非出数不均则入数不一即配为三分而省直钱粮练饷已于各镇皆有分拨因议并三司为二司将镇之繁者搭以简饷之多者配以少并易知单式様到臣臣复面集各官再四从长商确详妥实可永行谨将两饷改名左右二司及分定镇分与省府钱粮配搭额徴蠲免各数目别牍备开仰尘圣览易知单式一并进呈伏乞睿裁速勅臣部通行遵奉施行抑臣又有请焉臣按计册臣部所定天下地亩正加钱粮皆有定额而今闻多寡悬絶自一钱三分以至二钱余此必有私沿徴者矣私者如地方创为防计公费名色额外私加者是也沿徴者如本是间举而沿为永科如榜纸只元年所用而岁以为常乡防举朝觐皆三年一行而无年不取之类是也请立严限勅各该抚按通取州县开徴欵项数目一一开明报部对勘则百蒙俱出矣又徴粮定以毎年四限则有节而民得以休每限定数四分之一则截然而胥不能惑具详单式统候裁酌饬行
　　计开
　　兵饷左司
　　每年出数
　　蓟州镇月饷银一百七十二万一千九十一两零
　　密云镇月饷银七十五万五千九百五十四两零
　　昌平镇月饷银三十七万七千四百九十五两零
　　柳沟镇月饷银二十八万八千二百三十三两零
　　宣府镇月饷银四十八万六千一百六十二两零
　　易州镇月饷银一百三十万三千九百三十六两零
　　阳和镇月饷银五十六万八千三百四十九两零
　　大同镇月饷银六十九万七千九百八十两零
　　延绥镇月饷银三十三万八千九百八十三两零
　　甘肃镇月饷银一十三万七千五百八十八两零
　　固原镇月饷银四十万三千四百七十四两零
　　勇卫营加增盐菜银二万六千四十两太监公费银三千两
　　京营及御马监牢役工食共银二万四千八百六两八钱
　　京营练兵日犒银三万两
　　京支各项银七十九万六千九百六十两零内供杂项银四万六千两
　　京营勇卫等营料草价值银四十七万一千二百四十三两
　　勇卫京营官军廪粮米折行粮银四十八万两
　　选练官舍银二十一万四千八百两
　　认还光禄寺一万两
　　认还内库银二万五千两
　　又该剿饷银一百四十万三千六百四十三两零
　　以上每年通共出银一千零六十一万零七百四十三两
　　每年入数
　　浙江额银一百五十万三千五百八十七两零
　　广东额银八十三万一百四十一两零四川额银六十三万六千一百六十九两零陜西额银七十三万四千八百七十两零广西额银二十七万五千一百四十五两零贵州额银四万二千六百五两零
　　河南河北二府彰德卫辉怀庆开封府属各县原武阳武封丘延津额银五十万七百一十两零
　　河南五府开封归德河南汝宁南阳汝州一州额银一百七十万三千九百六十八两零此项全蠲讫
　　苏州府额银五十六万五千五百一十八两零
　　镇江府额银一十万六千七百四十两零徽州府额银九万九千五百三十八两零池州府额银五万三千八百八十六两零庐州府额银一十六万一千二百二十四两零此项全蠲讫
　　淮安府额银二十四万七千七百八十一两零内除蠲免银七万八千一百六十四两零外实徴银一十六万九千六百一十六两零
　　安庆府额银八万七千四百七十二两零内除蠲免银五万一千六百七十九两零外实徴银三万五千七百九十三两零
　　广德州额银四万六千一百七十三两零徐州额银六万四千七十五两零内除蠲免银三万六千一百二十四两零外实徴银二万七千九百五十两零
　　顺天府额银一十万一千一百七十七两零内除蠲免银一万五千一百八十两零实徴银八万五千九百九十六两零
　　河间府额银一十三万九千三百九十七两零内除蠲免银四万二千五百三十八两零实徴银九万六千八百五十九两零
　　广平府额银六万二百三两零
　　大名府额银一十四万九千一百八十九两零内除蠲免银二万四千一百七十两零实徴银一十二万五千一十八两零
　　延庆州额银四千二百七两零
　　淮安等五仓新旧税并仓助银八万四千八百六十两
　　各卫陞科额银一万一千五百一两零内除蠲免银九百三十五两零实徴银一万五百六十六两零
　　屯牧加科银三万二千两
　　盐课额银一百一十八万七千九百五十两零
　　闗税额银四十四万一千六百三两零以上每年共入银九百八十七万一千七百两零十六十七两年每年共蠲免银二百一十一万三千九百八十五两零除外实徴银七百七十五万七千七百一十五两零共计缺额银二百八十五万三千二十七两零
　　兵饷右司
　　每年出数
　　宁逺镇月饷银一百五十三万四千六百一十九两零
　　山海镇月饷银七十万七千七百八十九两零
　　永平镇月饷银八十七万二千九十二两零天津镇月饷预计召买等银二百三十三万五千六百五十七两零
　　通州镇月饷银三十九万五千一百六十三两零
　　山西镇月饷银三十六万六千九百三十三两零
　　宁夏镇月饷银二十三万七千八百八十四两零
</div>
    <div class="pagination">
<a href="倪文贞集_page11.html">上一页</a><span>...</span><a href="倪文贞集_page7.html">7</a><a href="倪文贞集_page8.html">8</a><a href="倪文贞集_page9.html">9</a><a href="倪文贞集_page10.html">10</a><a href="倪文贞集_page11.html">11</a><span class="current-page">12</span><a href="倪文贞集_page13.html">13</a><a href="倪文贞集_page14.html">14</a><a href="倪文贞集_page15.html">15</a><a href="倪文贞集_page16.html">16</a><a href="倪文贞集_page17.html">17</a><span>...</span><a href="倪文贞集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
