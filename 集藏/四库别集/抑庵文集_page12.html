<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 12 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 12 页/共 37 页
  </h1>
  <div class="content">
   饶州府钟楼在府治东永福寺寺即梁鄱阳王萧恢居址也元至元十五年饶州总管常福生以铜万五千斤铸钟置寺之殿东以警朝夕而作楼居之即故钟楼是也楼髙五十尺有竒钟髙七尺其大倍髙之数世祖赐寺额曰乾元万夀永福禅寺记其事者翰林国史院编修杨载士宏也楼建于至元十五年戊寅至今天顺戊寅百八十一年矣歴岁既乆缮治不继檐宇摧頺楹桷挠败风雨震淩日入于敝官于是者虽有倾覆之虞而欲一治之然毎为事所制辄不果景泰壬申钱唐王侯以兵部主事擢为守侯名忠字廷賛聪明特达有美才遇事之当为者勇为之而必其宜且尤以兴坠举废为事下车之初视斯楼之将压也曰此而弗治后之费益盛然事有剧于此者姑少缓之迨今六年政通人和侯喜其力之可为也乃进郡中耆民而告之曰予后于钟楼者急先务也今力既纾矣予将捐俸以举事父老能劝诸义士以共成其美乎众皆乐于从命争出白金以助费然尤虑大材难得忽商人以楚材来售若有阴相之者因得如其志耆民胡秉彛等董诸役尽撤其旧而新之工善材良晨夜展力土木采章极其轮奂兴作于二月初吉而以五月十六日落成其髙大之观虽不减于昔而雄杰壮丽有加焉夫郡城之有钟所以谨天时勉人事盖昼夜之明晦小大之作息皆于是取则焉其为用大矣饶州在湖山之区民物之众不可一二计茍无以警动其耳目启发其志意使昧昩于旦夕之间则人道之所当务者将不遂废矣乎周之诸侯兴居无节号令不时诗人谓其不能晨夜不夙则莫作诗以刺之宋之君子以更鼔分明知仕者之贤而得进贤之赏然则钟鼓刻漏之用乃为政之首务有土有民者之进退荣辱系焉可不务哉王侯由名进士跻显曹举而陞今官专千里之地而治之盖古诸侯之任也其政教达于逺迩人皆称贤焉而功业之修又炳炳如此其进于逺大可量哉饶之人士王以顺胡嘉禾等歌诵之不忘相率请予文刻之石庶永永不朽予嘉其意为记其事俾刻焉其出赀以成功若胡秉彛等则勒之碑阴
　　庐陵县重修县治记
　　庐陵吉安属邑盖附郭之大县也其治在府治前少西官署民居栉比鳞次人之有事于府县者足相蹑于途而凡以货物求售者亦多聚于此景泰壬申居民不戒于火县治燬焉凡发号施令修政事治文书严赏罚诸务皆失其常处上无以为观而下或怠且敖焉癸酉夏隆庆杨侯英来为令有敏达之才行平易之政而以修县治为首务请于朝从之侯先捐赀以为倡县人皆曰吾庐陵文献之邦以好礼急义闻天下县治之燬也岂为治者之咎哉盖所谓无妄之灾也奈何使居上者无所庇覆以出治而捐赀以图之非为民者之过与乃相与聚而谋其费县之里长八百余皆不约而集凡竹木金鐡瓦石丹碧之类各以大小多寡轻重缓急为差悉上送官无或后时于是智者効谋勇者効力徃来者课其勤劳勚者纪其绩作前堂【缺】间髙若干深若干前堂之后旧为直舎侯以其卑且隘也充而广之为楼以居修梁大栋髙甍巨桷翼然出于羣屋之表髙若干尺广若干尺而后堂之宏壮亦称之名正堂曰公正楼曰明逺幕防在正堂之东六房又居其次右为架阁前为重门而戒石居中以励志也榜亭囹圄官所宜有者无不备经始于【阙】　年六月【阙】日而以【阙】　年九月【阙】日讫工总之为屋若干间侯与众僚既落其成而出治于此县之士民莫不懽喜讃叹郡庠司训王匡英伟有美才与侯善嘉其达于为政而成事之果也曰是宜有文以示后俾相与爱防于永乆乃来请记于予予闻君子之仕也必有广宇丰堂盛其威仪尊其瞻视则言出而民信令行而民从事不劳而治矣岂因循茍且者之所可能哉宜侯之以县治为首务也况庐陵之大衣冠文物之美先儒君子之风化犹在故侯之善教易孚善政易洽而速于成功作文以记其事盖宜也然予观之侯之所以名其署者其志可见已盖人所存也公然后行无不正而人斯恱服矣其听言也不于私然后得以致其详而不为所罔斯可谓明且逺矣由是德立而行修圣人之训载于鲁论如此则公正之堂明逺之楼盖侯进德之砺也予为记其县治之成而并书之后之君子其亦有概于心哉其与侯同志恊谋以成其绩者某官某某处人也是为记
　　奉亲堂记
　　龙泉彭用威作堂以事其母而名之曰奉亲之堂使来求予为之记彭氏为龙泉故家有诗书礼义之习用威之兄仲恭为陈州项城令有名而用威又以能孝闻乡里盖其兄弟三人已丧其长者而仲恭得禄于项城逺其乡四千余里而母且老矣用威固留事之不使如项城奉母堂上朝夕起居承顺顔色而躬调其衣食寒暖厚薄之宜彭氏故有山林之富陂池之饶园田之沃衍其所以奉养之物不他求而足嘉时令节大具酒醴肴羞百物之珍率妇子列拜称夀鼓舞笑歌更侑迭劝以为礼务得其懽母年八十而精明不衰启处如平时其心盖有以乐也于是乡人皆为其亲荣而用威不以自足推其意盖将无所不勉也用威其可谓贤于人哉夫欲孝者人之所同然昔有不能得者盖劳役以苦其形而饥寒困乏以摧沮其志此陟岾鸨羽之诗所由作也于戯此岂不以时乎哉今天子以孝治天下仁恩之施下及草木无征输调发之劳而有年谷顺成之美使人人得以养其亲于是有不逮者则君子痛之有若用威优游以为养上享其乐下尽其心岂非幸与抑亦母有以致此也故予于此既感夫上之仁又知其母之善岂独以见用威之能孝哉虽然孔子以立身行道为孝之终而孟子以不失其身为能事其亲用威其知此矣抑古所谓一乡之善士其行必有以盖于一乡用威加勉焉使名实烝然于时而益播其美于后则岂非孝之大者乎后人登斯堂而亦兴行焉则彭氏之福讵有已哉诗曰孝子不匮永钖尔类予盖有望也故记于其壁间以俟
　　胡氏塾田记
　　古者田以井授而人皆有田民以里居而里皆有塾教养之法既修故能成人才而厚风俗此三代之所以盛也后世井地废而田不均里居散而塾不立贫富既殊教养亦异故人不能以皆善风俗不能以尽淳好古论治之君子未有不慨然于斯也汉唐宋之世尝诏天下皆立学而里塾党庠终不能以复古圣朝建国之初既命立学于府州县矣而又有社学以教里中之子弟骎骎乎古之道也有司因循渐以弛废故家大族有恒产之富而思善其子弟者乃能延师以教之贫者不暇也不有乐善好义之士其何能酌古今之制以嘉恵乎学者哉泰和素称文献之邦其人贵经术而尚德义弦歌之声诗书之习自城邑以至都鄙相接也然有志于学而困于无资者亦多矣南迳胡如麒盖所谓故家大族之一也徙居其里之南原既缮其室庐广其田圃而以学问教其子矣则又慨曰吾族之子弟与吾戚姻之子弟盖有愿学而力不能以自遂者吾可不务乎乃开塾延名师招使来学而馆谷之又割腴田六十畆岁取其租以当束脩之入于是为师者得尽心以教而子弟者得专意以学矣因其亲戚监察御史尹君崇髙求予文为记将刻之石以贻永乆厚矣哉其用心也非所谓好善乐义之士与然则学于是者可不思自勉以称其意乎夫仁义礼智信之德父子君臣夫妇长幼朋友之伦皆性之所有道之所当行圣人与常人一也圣人至而我未至于是学以求其至故学者所以明伦而修德也处之尽其仁制之尽其义过者节之不及者文焉知之明而守之固焉将之以诚践之以实则德进而伦厚矣由是而推之以致君而泽民则塾之设岂不光逺有耀哉此如麒之志也其或察之不精行之不笃父子之道乖君臣之义缺凟夫妇乱长幼狎朋友徒驰骋于文词习熟于容止巧于变诈深于忮害而曰塾之所教则岂如麒之意哉是盖不可不勉也且予闻之古之塾师取诸致仕之老者大夫为父师士为少师非以其道德修明而教之有其实哉故师道立而善人多今或不得乎此则亦取夫宗族称孝乡党称弟有礼法于闺门无怨恶于上下者为之庶几其教之成此又如麒之所当用心也嗟夫天下之事作之实难而继者徃徃至于怠废故前人之美不得以振耀于后胡氏之子孙尚世勉之而不怠且废焉则可谓贤矣其及人之善岂有穷哉尹君能信者也故因其言而为之记如此若夫其田之处耕者之名主干者之姓氏则载之碑隂
　　甘露寺兴造记
　　正统三年镇江甘露寺兴造之功成寺之耆旧具本末以巡抚侍郎庐陵周公恂如书来求记按寺乃吴主皓所作时改元甘露因以为名寺在北固山下临于大江自昔号竒胜地梁天监中武帝幸焉赐大鐡镬二以贮水饮僧且书天下第一江山六字掲于楼上乆之字废而二镬存至今唐寳歴中李德裕观察浙西为充拓其址増广其室庐且造鐡浮屠七级干符中燬于火镇海节度使裴璩重建焉宋祥符间僧祖宣主是寺宣本国戚得赐田四千余畆资用既饶乃迁寺于山上穷极侈丽建炎燬于兵嘉定中僧祖灯复修之元至元已丑又毁焉大德已亥僧智本重建土木采章不失旧观自是而后莫有缮治之者故乆而益壊上雨旁风无所蔽障僧徒渐散讽呗几絶宣德癸丑周公巡抚过焉叹曰是江右名刹也而頺敝若此非有德望之人不足以任之乃命僧纲司为请于僧録司选于众举天界首座玹理主焉玹理字一中端重明敏深悟宗防而多读儒书僧俗敬礼焉既正法席阐明其师之道以授学者退而周视敝宇慨然欲新之田利之入未尝私一毫岁凶则凡佃其田者皆赈赡之人人为尽力故利入愈饶而得如其志岁甲寅作法堂于山半葺多景楼乙夘治山麓建大悲阁丙辰建千佛阁及凝虚雨花二楼丁已修犬雄殿戊午创僧堂补廊庑之缺败者重建海岳庵于西苏子瞻诸贤旧游处也搆垂青轩于东用唐人天垂四靣青诗意云总之为屋百余间轮奂之美庄严之妙盖极其力之所能至若庖湢库庾及诸器物靡不毕备众谓寺之全盛莫如今诚一中之力然非侍郎公启迪而维持之弗能也是宜书以示后使知善继而不忘予谓世之名刹多矣资力非不富缔搆非不壮丽也其盛于前而衰于后者不可一一计至于衰而遂废者亦徃徃有之岂其人皆不足为哉天下之事无不可为者茍存廉公之心持坚勇之志充之以诚而积之以乆岂有不底于成功彼乐因循喜贪黩诡欺之习胜卤莽之意多如是则安能有为为之亦安能有成哉无怪乎其衰且废也甘露之敝甚矣其资业固在也然犹歴乆而后兴者岂非无其人而必待一中故耶然则一中盖有廉公之心坚勇之志诚实而不欺恒乆而不渝者宜其成此不难也使凡任事者皆如一中天下岂有废事哉予旧闻甘露之胜多景楼最殊絶群山西连磅礡秀整大江东去与海相接四时朝暮之间景物万变尝有意一游焉然以其敝也故弗果乃今得一中兴理于破壊之余使千百年瓌杰之观焕然复盛于今日其制作又有加于前者则予之兴可已邪他日乞身南还倘得遂偿所愿焉览一中之绩尚当为赋之也一中庐陵人全庵其别号云
　　杨先生祠堂记
　　景泰二年【缺】月徽州府新修前教授杨先生祠堂成其徒右副都御史程君富等所为也先生讳升字孟潜钱塘人其学于书无不读而尤邃于春秋其所以教必本于圣贤而不惑于异说洪武丙子领乡荐得星子教谕星子之士前此无与荐书者众皆言学地不利谋徙焉先生适来力止之曰为士者不得与荐书此学未至耳非地之过也乃与诸生日夜讲学求所以治已治人者俾身体力行之以其余日肆力于文章诸生感先生之教已益自淬砺既三年荐二人又四年荐四人皆登上第自是相继有显者先生秩满陞邵武教授无几调徽州徽州人士闻先生善教皆乐从先生亦乐以圣经贤传为之讲说三纲五典日用事物常行之道剖析精微于义利之间曰如是而王如是而伯诸生晓然知天理人欲之辨而奋志于学十余年门人弟子领荐而升者亦十数人时先生有亲在堂居贫守约而笃于孝养当路者知先生有治理才将荐起之先生力辞曰奈何夺人父母之养而茍欲荣贵其身乎诸公乃止岁辛夘先生以内艰去诸生援范文正故事于学宫之傍别作一斋留先生居之而授学焉永乐甲午先生捐舘而老亲妻子皆在徽遗言痛不得终养徽之士思先生不忘充广旧宅以居之所以待之者亦如先生时先生之子寜宜亦以家学相继登第徽人爱厚之如累世亲戚之家今复广旧斋故址以奉先生像凡诸弟子与先生子孙得以岁时脩祀焉非先生之德及于人者深恶能若是哉人之大伦有五君臣父子夫妇长幼朋友而师不与焉然道之所以明且行者师之教也不然则君臣之义父子之亲夫妇之别长幼之序朋友之信有不悖焉者鲜矣是故师者道之所系也任道之重以厚人伦美教化奚可忘报哉古之所谓乡先生没而可祭于社者盖此之谓矣新安子朱子之阙里也子朱子之道天下后世之所仰赖而师法者先生之教亦率是而已而居于斯防于斯门人在是子孙在是声音笑貌志意乐嗜皆可以想见精神血气之感通昭明焄蒿之发见当必概乎心者循先生之教以上泝子朱子而笃不忘修已治人之道皆驯至其极则可谓善学者矣此固先生之志而后人之所当务也寜累官至刑部侍郎尚书先生亦累赠至刑部右侍郎今加赠资善大夫礼部尚书君子谓先生之生虽力辞显荣而卒享褒赠以为有德之应祠堂之作赀力多出程君其次则侍郎吴寜郎中金宗善按察副使庄观佥事程志学参议方勉御史张昊许仕达通判江浩训导康懐今徽州府学教授罗伦训导钟振皆仰慕先生亦相与助成之既完刑部君告予曰先君子之教授徽州一时英才皆愿学因得以奨励成就之今其心惓惓如此诚可谓厚矣不可以不书故敢以记为请将示寜之子孙俾知祠堂之所以作而思洒扫于无穷予嘉其意乃为书之而使镵诸石
　　抑庵文后集巻五
　　钦定四库全书
　　抑庵文后集巻六　　　　　明　王直　撰序
　　顺天府乡试小録序
　　天眷皇明统御万邦以天下之才成天下之治养之于学校而以科举出之布列庶位以兴事功太祖太宗圣徳如天功化之盛超越古昔育才图治之效无以加矣仁宗皇帝以上圣之资广至仁之泽虑科举取士或未精也于是定解额俾精选焉务得真才实学之士皇上文武圣神徳被天下而于养士尤甚惓惓以为取之既精当养之有素于是定学校弟子员而去其无良者严择师儒以教天下之士防恩育之厚感教化之深争自洗濯磨治奋力问学以求效用于当时帝舜之世万邦黎献共为帝臣惟帝时举今复见于圣明之日猗欤盛哉宣徳四年秋复当大比顺天府尹臣庸以考试官为请皇上命臣直臣时勉凡诸执事之臣皆秪奉徳意夙夜惟谨于时北京国子监及八郡就试之士凡千人取其中式者五十人而进之盖遴选也小録既成众谓宜有序直以为国家开文明之运以传于万世凡天地之所覆载日月之所照临其人皆被仁义礼乐之化而有以成其徳达其才矣然待士之重四圣一心择之愈严养之愈厚而取之愈精诚所谓天地之大曲成万物而不遗也士防幸于斯世何其荣哉直闻之古之人有感人一言而许以身者盖以为知已之遇也诸生遭遇圣明荷生成之徳而登名于此将何以为报哉其益勤于学慎于行他日进于礼部对扬于大廷由是而沾一命守一官必忠以事国防以处已公以涖政仁以临民敬恭朝夕而不累于私使天下之人皆谓无负于国家则善矣直将与有荣焉也故书以为序
　　玉峰草堂诗后序
　　玉峰草堂诗若干首士大夫为庐陵太守蒋公作也玉峰在保宁府城之南而保寜即古阆州其地多名山而城南为胜城南之山非一而玉峰为尤胜盖雄秀瓌丽防起数百丈如圭植如笋立其下为三趾又如禹鼎之岿然竦立于埃之外而公之故居在焉公之未显时尝作草堂以当玉峰之胜于是山之竒诡殊杰之状皆一览而尽矣既而出典文学职华要七迁而至今官去玉峰草堂者防四十年而于心未尝忘也士大夫所以歌咏之者至矣予谓山川之秀必钟萃于人而人之得其秀者亦必于山为好孔子曰仁者乐山观公之敦厚凝重有似于山岂非孔子之所谓仁者欤虽然山林者闲放之士之所乐也故防长松借茂草观烟霞之变态逐云月之去来自以为髙也而公则贵显矣今之太守古大国诸侯之任也有地环千余里其民盖数十万饥者欲食寒者欲衣劳苦者之欲休寃抑者之欲理皆于公是赖而公乃惓惓于玉峰草堂若将退托于闲放之乐者何哉盖山者出云为雨以利泽万物者也而草堂者身之所庇以为安者也不忘其所自安乃能安民而益尊不忘其所以泽物者乃能阜民而益荣公之志如此兹所以为仁也岂闲放之乐之足慕哉而赋诗则有未尽知者故予为序其説于后使览者得详焉
　　邵处士挽诗序
　　静素处士邵仲文既没之二十七年其子思防为贵溪县学教谕秩满当陞郡博士需次于京师始克请考功郎中章君铭其墓翰林侍读周先生为表其行将刻之墓上于是处士之贤始表暴于当世一时士大夫怜其为善而不得永年皆为诗以哀惜之思防又持来请予序按处士防稽人世以诗礼承家其孝友之行防厚之节出于其性若此者宜有得于天矣而年三十九以卒天之于处士果何如耶传曰仁者夀夫仁者之宜夀以常理言也然自古仁人贤士之不得夀者多矣岂独处士哉是又不可以常理论也唯不自贰其心而修身以俟之则虽夭犹夀也君子之所为者如此若处士者其庶乎此也欤孔子曰君子疾没世而名不称焉予未尝不三复而叹夫善之在人一矣而自防至于老死其渉世也亦久矣然而不见称于人者何哉非茍且偷惰之心胜诡欺薄恶之行成故邪然则有虽死而名彰者则其为善之实可知矣处士虽不幸乃今得载诸文字以显闻于人而传于后世盖不可为不幸矣呜呼有闻而终无闻而通君子固自有轻重哉故为序之诗凡若干首
　　送刘员外序
　　刑部员外郎刘君伯埙以内艰服阕当之京师吾党之士喜其重显于朝而复惜其去也相与防聚于城西香林僧舎酌酒而送之盖伯埙为泰和沙溪故家自宋元以来代以诗礼闻一乡非独其赀力胜也其遗址之存称古所谓子男邦君之居其所与连婚托交者皆当时荣盛之族然刘氏善积于家未有大贵显者积之之久而始于伯埙发之初伯埙入仕京师时予与之比屋而居者二年固已慕其为人而知其必显矣及去为刑部属即有名自尚书侍郎以下皆知其才能而信任之及为今官声誉益大显然伯埙益勤于其职早夜不懈未尝傲物取咎于是人爱之益深期之益逺今之去其领旧职审矣或遂加进焉未可知也予尝闻之刑非圣人之得已也盖以诛恶而佑善使人皆为善则刑措不用矣舜命皐陶之辞曰刑期于无刑此正今天子之意也当其任者惟公与明实庶防焉伯埙在刑部十余年练达而勤慎其能推上徳以及民而永终誉也必矣于是坐者取唐乔知之赠苏员外诗自昔重为郎伊人练国章二句为韵各赋诗一首以赠盖写其慇懃愿望之意而予则为之序云
　　送彭御史按广东序
　　御史之职重矣上下之所属望者也盖上之徳不能以徧逮乎下下之情不能以悉闻乎上御史居其间决其壅塞而防之于是上下交而治道成矣其职之重如此然昔之居是任而上下或失望者何哉盖才有所不及学有所未充也才未及则不能制事而达于有为学未充则不能穷理而不知所为故其事上也屑屑然举其细而已矣其临下也赫赫然信其威而已矣彼其任之之意果屑屑然而已乎赫赫然而已乎然而如此也恶能塞上下之望哉今之任御史必举才学充备者用之而当是举者率皆有以称其任其出而按事也上必亲临而遣之及其还也必备述民事以报焉上之徳毕达乎下下之情毕闻乎上治道之成于是为盛矣彭君百錬为监察御史五年是所谓才学充备者也其出入中外是能宣上徳而达下情者也今出按广东广之俗盖异宜而弊事盖伙矣彭君虽无不当问亦在明慎而已使下之情得闻上之徳得达予知彭君优为之也屑屑然而已矣赫赫然而已矣彭君岂为之哉彭君因便过故乡拜其母即就道予与其素厚者十人饯焉因取孟浩然送韦侍御诗风霜随马去炎暑为君寒二句为韵各赋诗一首以赠之直世有连也故为序云
　　送彭士扬之京序
　　彭君士扬初以吉安府学训导举至京试在优等人谓士扬之教行则足以成一郡之人才而加厚其风俗矣士扬滋喜防朝廷为功臣家择师儒于是士扬遂领教英国张公之家人谓公功臣士扬诚以忠孝仁义之言进于公使公得以事上临下则其效不既大矣乎士扬益喜在公第十五年凡公之所以敬事天子及奉命征安南叛国皆能有成功士扬之所禆益盖多矣然士扬有母老无他兄弟为养其心盖未尝不在膝下也今年夏谒告归省以慰其慇懃之望而寛其积久之思旦夕侍左右调其药物饮食而敬进焉既两月矣义不可久留乃复治装就道然其心终有不释然者予与其素厚者十人载酒徃饯之而告之曰士扬子务其大者哉子之慈训盖有矣不以口腹之养而废诗书之业其志固欲子之道行也使龌龊于旦暮之间虽能备口体之奉而无学问之显予知母之志不乐矣今而奉天子命居功臣之家处师儒之位其所与言皆圣贤之道言行则道行矣身虽在外母之志盖未尝不乐也曽子之所谓养志孔子之所谓立身行道以显父母者盖如此子其务此也矣毋徒为是戚戚也士扬乃起谢曰子之言善矣如是足以慰吾心矣于是在座者皆喜各举酒劝酬以为懽复取曹子建送应氏诗亲昵并集送置酒此河梁二句为韵各赋诗以送之予因书其説以为序
　　送萧志祥祈雨有感序
　　永乐二十年泰和春旱至夏初虽间有霡霂之防而无益于民事陂池皆竭田野焦然农人兴嗟束手无措县大夫永嘉郑君贰令茂名吴君深忧之斋祓一心并走羣望浮屠老子之宫徧祷焉既而得小雨犹无益也二君乃谋于众求所以致雨之术于是有以萧先生志祥为言者曰是道立行修能兴云为雨以利万物者也二君喜即熏沐为书命使者礼请于其庐先生曰济物吾心也即与使者偕来二君率吏民迎之尽礼乃就延真观设坛祷焉敬恭将事朝夕不懈先生为文书告上下神祗四月丙申登坛时天宇湛然旱势益盛先生取水向日噀之油云勃兴日光韬晦灵风飘扬旗纛晻霭若上下神只交集于坛者明日丁酉遂雨人以为未足越四日壬寅先生又以其法檄井井水尽黒汲而徧洒焉雨亦随至甲辰又雨犹以为未足先生乃危坐一室錬气养神檄召神只使必有以副人望于是戊申大雨庚戌乃止自城邑以达于四郊懽呼之声流闻逺迩大夫君子交口相庆于乎先生之术亦何其神哉而先生退然若不与其事者曰予敢贪天之功以为已力乎先生泰和人自少学道遨游五岭数徃来罗浮山中罗浮仙人之薮泽也盖必有相遇于防漠之表者故有得于中显于用而又无慕乎外如此虽然县之大夫与其属谋曰先生固无事于名而吾徒受其惠者岂可无述哉乃使来求于予曰子亲见其事者也宜勿辞噫非独予见也人莫不见也乃为序之使他日传先生者有征焉
　　送邓训导序
　　予友邓云衍始举明经为景陵县学训导既一年以忧去服除仍司训于曲江邓氏故泰和儒家宋之时有以三经中童子科者其清才奥学苦志励行以文学鸣缙绅间及典风纪领州县司盐铁职仓庾者前后相续也至今登仕版者尚四三人则其诗书之泽可知矣云衍以家学之良而当教官之选其秩虽卑然视典风纪领州县司盐铁职仓庾者盖异矣彼其职司各有所当也而教官坐一堂之上与一时之英才周旋进退其所讲者尧舜禹汤文武周公孔子之道其事则修身齐家治国平天下之事也虽若甚迂然其教既行其学既成之后推而及于天下其泽之所被不既大矣乎故有志之士以斯文为任者多喜为之而凡居显要者则徃徃视为迂阔彼安知其道之重哉然教官譬犹规矩也必尽夫所以为方员之则然后可以成物故曰师道立则善人多而世之为教官其不能尽是者盖亦有矣听其言皆圣贤之言夷考其行则异乎圣贤之道彼为弟子者不从其所令而从其所好则乌覩其学之成哉故其言必圣贤之言其行必圣贤之道然后可以示法而成化此君子所以贵乎身教也云衍之为教官盖能尽是道而予犹相与言者激于有感而云曲江文献之地张文献余忠襄之所产也二公之学皆圣贤之道其忠爱之心正直之行著称于当时而流行于天下后世闻其风声气烈尚使人兴起而况于其乡邑之人乎父兄之所习知子弟之所饫闻盖有深慕而思齐者矣云衍以圣贤之道渐摩成就之使他日出而致用其所立者可继于二公则为不辱于圣贤之教而亦不负朝廷兴学之意矣故序以送之
　　送吴叅政还广西序
　　广西去北京万数千里其所统十二府四十二州五十四县之地其民不下百余万而大山长谷盘错于其间徃徃与猺獠杂处风气习俗之殊盖自古然矣国朝混一区宇不鄙夷其民皆设官以理之故其声教文物一切不异于中州于今盖五六十年矣然地既险逺天子尤加念焉故于布政司必选寛厚勤慎之贤以付之而无有不堪其任者盖亦盛矣然尝论之布政司者五六大臣而已而以百万之民付焉以五六大臣而当百万之民之望可谓荣矣然布政司之于民其髙下固悬絶也民之情有不能达于县者多矣而况于府乎况于布政司者乎由是观之则上之徳亦安能使毕达于下则为布政司者盖亦可谓难也已故予以为当布政司之任茍有爱民之心者在择贤守守之不贤以告而斥之可也守既贤而又择贤令令之不贤亦以告而斥之可也守令皆贤则为能举其职上之徳有不毕达于下下之情有不毕得闻者乎顺其理而施治焉则有以享其荣而不患乎其难矣然人固未易知也昔之君子好以言观人然贤者岂诚可以言求哉夫言其末也行者其本也盖有有其行而无其言者矣有其言而无其行者矣孔子曰听其言而观其行言之不可独信如此故必审其言之是非而察其行之当否彼行不异其所言固贤者矣言不足而行有余亦可谓贤矣有其言而无其行君子安得而取之于乎可不慎欤湘隂吴公昌为广西叅政叅政布政之贰亦民望之所系其所谓寛厚勤慎之贤而能举其职者矣今再考绩来北京有司最其课使还治广西上之人欲终其任以究其成也吴公之归也广西守令诚皆贤矣吴公可不劳而理矣若犹有未贤也吴公可不劳而理乎此政之所急也予未识吴公因其布政使李公昌祺求予文送之故为道予意如此吴公以为何如哉
　　美章郎中再考绩诗序
　　章君尚文之为考功郎中也士大夫尝涖于考功者皆称之今年春当再考绩少师兼吏部尚书蹇公以为能言于上俾复其职需九年而后大用焉同列之贤喜其绩之最也相率赋诗美之而属予为序盖予与尚文同年举进士为翰林庶吉士同受太宗皇帝命进学于禁中以道义相错切者又四五年予为翰林修撰尚文亦去为刑部主事陞郎中遂移考功大有为于时盖其学足以明道才足以立事而守之以正行之以公明不至苛寛不至纵故其所树立卓然如此予尝论天下之治必用天下之才吏部用才之地也然惟全才之君子而后用之无不宜不然则有宜于此而不宜于彼者故考功者所以察其职任而审其宜与否以进退之使官各得其人而天下之治成矣唐虞之世庶绩咸熈者考绩黜陟而已我国家所以与之比隆用此道也则尚文之为考功其系于治道岂细哉今因其绩之最而诗以美之固宜也昔者文王之化行南国之大夫皆节俭正直于是有羔羊之诗郑之桓武为周司徒善于其职曹之君子均平専一于是有缁衣鸤鸠之诗皆所以美之也今诸公赋诗以美尚文者亦犹是矣予与尚文非一日之好愿推鸤鸠之意而有进焉盖君子在位所以接乎物应乎人者虽繁然有常道而不变则可以正国人而受景福尚文之在考功其绩固伟矣然愿尚文益谨其常道也谨其常道则凡仕者之莅于考功有所观法而化治效岂不益盛乎如是则受天之禄而膺胡考之休孰能御哉相勉以道而期于逺大者朋友之谊当然也故书以为诗序
　　送钟弥纶诗序
　　弥纶钟君永丰故家也好文而重士能琴而喜游居其邑阆溪上有山水园池之胜賔客之过门者辄欵洽连日极游览之娱兴有所适援琴而鼓之盖超然万物之表又常泛轻舟下彭蠡浮大江以观乎京师归而益有以自乐盖孟子所谓嚣嚣者也今年观光来北京左春坊大学士兼翰林侍读学士曽公子啓其姻家也舘之其第之南斋日为酒杀羊盛賔客以乐之既浃旬将归永丰曽公复具酒殽饮饯于城外因取唐岑参红亭緑酒送君还之句为韵率在座者赋诗送之而属予序北京古冀州尧舜之所治也然自汉末至于元其衣冠风俗徃徃异于古阻絶遐逺好游之君子多病焉我太祖髙皇帝抚而正之继以太宗仁宗之圣礼乐文章比隆古昔山川草木衣被云汉昭回之光钟君于此而遂一游以观太平之盛岂非幸哉予闻君子之游也以博其见闻而廓其器度者也钟君固伟矣然今之来于水则渉淮河之深于山则见岱恒之髙至夫都邑之雄宫阙之壮人物之殷甲兵之严四方万国朝贡之防同皆见之盖所谓天下之大观者也则今之归其增益岂小哉山颠水涯潇洒闲旷之处岂不有好游而未遂者钟君与言之必将低佪羡慕有不可及之叹矣予与曽公仕将三十年从容两京之间于天下所谓大观盖先得之今虽未老而病且衰矣国恩未报思欲自退于山穷川阻之地有不可得者于钟君之去亦安能不为之动哉钟君归矣益治其所以待賔客者他日乞身南还过阆溪相与掇芳击鲜酾酒而酌之醉饱鼓腹咏歌圣化写髙山流水之趣而和以幽兰白雪之曲庶防一偿愿焉然而非所敢必也
　　赠考功主事李公赴南京序
　　宗昉予友也自其为稽勲主事时予以内艰去官及服除而来也宗昉乃亦以忧去道路相违不相见者四五年今年春宗昉起复来北京相接益懽甚未防授考功主事当之南京其同门友通城教谕刘昭谒选在京师感宗昉故意之厚也特求予文赠焉宗昉居吉水予家泰和相距百余里而皆为吉安属邑郡之人士宦游者惟吾二邑为最盛永丰庐陵次之其余诸邑又次之故在京率尝五六十人每营职之暇合坐而笑语必引古人嘉言善行与吾郡前辈君子之文学忠节炳然与日月争光者相为劝勉皆期以不辱焉佳时令节樽酒相懽或相与出游必分题赋诗以歌咏太平之盛而写其殷勤笃厚之情其风流习尚如此故去乡虽逺歴时虽多而未尝有覊旅无聊之叹盖皆有以忘之也今宗昉之南京南京去乡又近矣其宦游之士所与绸缪亲爱盖不减于此然则宗昉盖无徃而不乐也则何离别之足惜哉虽然吾党之士进而防簮绂之荣退而获乡曲之乐者皆上之赐也其安可忘耶唐之诗曰无已太康职思其居好乐无荒良士瞿瞿孔子取之而列于国风以为忧深思逺而可不至于殆也则予与宗昉等当益思所以尽其职庶防蟋蟀之意而免乎伐檀之讥则可以保其乐于悠久矣宗昉质美而气和志勤而材达于从政盖绰绰乎有余裕矣不待予言也独书乡郡相好之乐如此为文以赠之而使加勉焉盖义之所不能已也
　　哀萧仲清诗序
　　仲清庐陵故家子也早孤克自树立事其母以孝闻兄弟三人相友爱而仲清専家政公私百为皆身任之不以累诸弟洪熈元年长其乡粮赋故事为粮长者必躬诣京师听勅命受勘合以归然后征纳焉仲清自南京归至采石暴风覆其舟舟中之人或善游或有所慿借皆得不死独仲清溺焉乡之人士以仲清好善乐义而不幸以死皆哀惜之今年其弟季灵来北京过采石痛其兄之不作而不能已于情也于是求士大夫为诗以哀之因左春坊大学士兼翰林侍读学士曽公子啓属予序呜呼仲清诚可哀也已盖仲清之失父也母孺人鞠之冀以善其后也孰知老者存而壮者乃死邪兄弟之情如足如手今已竒其右矣则夫所以痛恨摧裂岂独生者哉古所谓不吊者以其狎于水而自溺也仲清岂狎于水而自溺者耶役于公困于天有不能自制者然则仲清恶乎其不可哀也秦穆公之死以三良殉诗人为赋黄鸟以哀之田横被召至尸乡以首见髙祖从者挽至宫而不敢哭然不胜悲皆为歌以寄其哀后世哀挽之诗盖权舆于此也今仲清之不幸畧与二子同则凡哀仲清者其可已于言哉君子之于死生惟当于义命而已仲清虽不幸然所以致此者岂非义邪亦岂非所谓命也吾闻唐李太白泛舟采石醉溺于江中説者谓其骑鲸上天非沦滞于水者而司马子防尝谓白有仙风道骨可与神游八极之表然则谓其骑鲸上天盖不可知也仲清得从之游亦将乘云御风超鸿蒙翔寥廓有莫之测者若然是亦可以无憾矣
　　送杨朋逺序
　　杨氏于泰和为大家国初有一桂君者既富而有文豪杰之望临一州朋逺其曽孙也朋逺明经欲举进士而庐陵县学缺训导举朋逺为之及来京师中其选既授职而归几与朋逺亲厚者皆赋诗赠之而征予序予与杨氏世有连诚不可以无赠也夫学校者治天下之本也治天下之本在学校则为学者当何如可知矣然学之成本于师则为师者当何如又可知矣古圣贤之道载之书师之所以教学者之所以学也服而行之以自显于世者固有矣行不如其言者盖多置之而不言者又比比也夫行而违其言已不可况又置而不言奚可邪则其所事皆君子之所鄙者也夫丰其屋以居之厚其廪以养之复其家以优之使专为是道也然服而行之者反少或徒言之或置而不言而甘心于君子之所鄙为之师者亦相与衎衎施施优游于杯酒之间以自媚此何説哉则夫冀以为治天下之本者岂不失望邪呜呼此学校之通弊也庐陵文信公之所自出公学圣人之道以文章魁天下而孤忠大节师表百世今之为士者多思循是道以求无愧于公然则职教于此者因其士之志而励夫师之道以率之其盛盖易也使言必于是行必于是而皆为才且良无前之所云弊而有以副兴学图治者之心岂不美哉朋逺勉之此众之所望也将亦为衎衎施施以自媚于杯酒之间则非众之所望也
　　送浙江按察使林君诗序
　　浙江自昔称大藩其所统十一府六十二县环数千里之地其山水清秀故其人多才物产富饶故俗尚华丽衣冠文物之美登临宴赏之胜他州县鲜能及也故天下之言盛者必曰浙江然以今日所闻考之则习俗之移有不胜其弊者夫邪恶之人亦他处之所有也然而至于无忌惮则他处所无矣盖恃其轻险而舞智以轥物挟利以佐奸居室舆马衣服之用率僣非其分不仁之徒而操不仁之器横恣于乡邑小者攫民财甚则举室束缚之而加无礼焉又或继以戕害出入官府把持其隂事州县之吏莫敢谁何私与之狎而纵其所为细民失业无所诉或至流移以避之如此者相踵也朝廷知其然为遣大臣徃察治廵按御史亦尽心发擿而痛绳之使有所创艾庶善者得自存然虎狼之暴茍不至于死徃徃恣其反噬于是捃摭告连百方沮抑之隂搆诡求以蕲必胜虽有君子能别是非亦莫如之何夫邪恶之人固他处所有也然于朝廷所命牛羊仓廪之吏尚知所敬惮况州县之吏乎况天子所遣之臣乎不自揣度无所忌惮如此可胜叹哉夫君子者众人之表也浙多君子而彼犹纵其所为岂其习果不可胜耶予尝思之刑法所以治小人故小人必畏刑然非可一时过化也持宪者茍明法以示之正已以行之守之以信持之以久有罪者必罚不可以势免不可以货求小人知法之真可畏也将必有改行而趋善者今彼之恶岂在此者亦有未尽善欤三山林君硕字茂为监察御史九年声誉动中外今去为浙江按察使天子大臣知其贤而用之也予知其善于其职而恶者庶防能改行矣尚寳少卿四明袁君忠彻盖闵俗嫉邪者也于茂之行而深为之喜求学士大夫赋诗送之因予友翰林侍读陈君光世求为序予因歴道其事以告之且以俟其绩之成也
　　送尹御史还南京诗序
　　国朝设两京以备廵幸上既在北京凡南京诸司所行事皆有成法而监察御史处于其间以刺举激扬为职使人知所惮而不敢肆然其所施于人者轻重缓急当必尽其宜盖既逺于天子有不能慎重则谤讟易以兴亦未见其能有为也予友尹循有规为监察御史于南京有名今年再考绩来北京既复职而归予为诗以赠之矣而翰林编修周功叙与之有连复率诸公赋诗而请予序之夫古之为治者本于六卿而御史则立柱下受四方之书非有他事也至秦始令监郡汉初定礼仪乃以御史执法举不如仪者于是始任纠察之事自是而后职愈重凡官无尊卑事无大小有越礼废法者皆得纠举朝廷亦倾心任之以肃百僚振纲纪故曰台纲正则朝廷正朝廷正则天下理矣其所系如此我朝尤重其选不以非才处之凡其所在足以劝惩使其君子皆安于为善而坚其所守小人则収敛畏慎而不至于越礼废法故治道举矣然治人莫严于自治传曰有诸已而后求诸人无诸已而后非诸人此其居官之道也有规今之所谓贤者也宜诸公之诗称美而期望之矣虽然吾观仕者多矣其始皆奋发而有为及其久也则皆媕婀而自守积嵗月以俟迁而已此宦成而怠常人之情也有规其可以常情自处哉以常情自处非君子之道也尚益励不懈以成其逺大之业则他日进于福禄荣名盖未艾此众之所望也予与有规同郡故道其职任之重与其所已然者而期其将然者以为诗序
　　赠萧进士南归诗序
　　萧镃孟勤吾邑南溪故家其尊府山东盐运副使鹏举尝受业于刘先生子髙能传其所学居家以行义闻其在山东尤以清徳为士大夫所推重当时求其似者不多见也孟勤受家学之懿克自树立今年以书经取进士在髙等天子将显用之俾需次于家将行求赠言于予嗟乎孟勤予言何足以増益子哉好言以悦子非所以爱子也而亦岂子之所乐闻哉子归矣乡人盖为子荣之而予则方为子惧也何也科第者士大夫所由以仕之路也虽若少有得焉然非居位以行道也亦犹夫人而已矣虽荣何加焉且君子固不以一第自足也圣如周公得位行道如周公然犹曰谦卑自牧防防如畏然则一第何足以动心哉故曰乡人荣之若子之所可惧者则自是始矣吾邑之为进士者前后累百十不皆出于故家亦不皆有若运副公者为之父也惟如是也故人之责之也轻今子故家之后而运副公之子也使其终处也人无责焉今既为进士将显用矣则人将观于子矣果言行有一不善焉斯咎之曰如是而为故家之后也如是而为运副公之子也岂不深可愧哉此予所以为子惧也子欲无愧焉法乎子之亲而已矣夫天下之道二义与利也喻乎义则无取乎利子之亲不汨于利而能有其清徳者以喻于义也今子幸犹未仕也其益谨于义哉必使言行皆合乎天理之宜始于家行于乡充而至于义不可胜用则其仕也必不以利自溷而无愧于亲若是始可以为荣而惧亦庶乎少释矣子归其勉之予与子非一日之好也故其言如此子亦以为然乎哉
　　送欧阳主事之南京考功诗序
　　欧阳氏于吾邑为故家以儒业相上广哲之大父盖隠君子其尊府尝为国子助教叔父今为云南按察副使皆有名当时广哲静重而不迂寛和而有守且博学能文章今以进士擢考功主事当之南京予与之有连故为道其职之所宜以赠之夫世之所托以为治者内外百司之执事而已以天下之才而任之其能尽当而无失也难矣于是有考绩之法焉所以审其任之当否而进退之进退必皆当而无失则天下之治功盛矣绳墨诚陈不可欺以曲直权衡诚设不可罔以重轻使考功而或失度焉则贤否易位而事有不治人之防其害者多矣嗟夫贤不肖之进退治道之隆汚民心之休戚系焉而考功任之则为考功者其甚重可知也夫既任天下之重则必尽其道韩子曰欲求士之贤愚在乎精鉴博采之而已精鉴者极其明博采者尽其公诚公且明则贤不肖不可掩而进退皆宜治功之不盛未之有也夫既所用者公与明也则必去夫害公与明者害之者何私而已矣私既去则公公则明考功虽重任予见其无难为也广哲之上犹有专其任者以是而佐之广哲之职举矣虽然是道也岂直为考功而已哉广哲当有取焉工乎诗者歌以系之
　　周志刚髙明楼诗后序
　　永乐十一年予以扈从留北京志刚以客游畿甸数徃来城中时乡郡之宦游者无防人见志刚从容欵洽相好也志刚因以其髙明之楼请于诸公翰林学士胡先生为记之侍读梁公暨予与志刚皆有连亦相与歌咏之然而未尝登斯楼也其后予以外艰起复始访志刚于漆溪谒其尊府天与君问所谓髙明楼者乃遂一登焉岿然出于众屋之上轩横敞髙峻明洁轶氛埃而超混浊可以延清风招白云倚栏而望之遐瞰百里近视一舎游人行侣之笑歌耕夫樵子之来徃风帆沙鸟烟云竹树隠见出没于水光山色之中真一乡之伟观也夫凡陋者安浅近而卑污闇劣者亦何有于髙明之见哉惟胸次悠然无尘俗之累者乃能与于斯然则若志刚者岂寻常可比乎而予与诸公昔之所赋述亦庶防所谓称情者矣予尝窃计世之人髙楼杰阁自庇而安者多矣然而其人或不足称也幸而可称矣而賔客之所与宴休悦乐者不足以自见也故或为贾区聚博徒虽缔构之华而君子忽诸是以冺没而世无取也惟有其居而与当世之贤者为娱见于吟咏传之后世子孙而又相与守之而不渝若是者为不虚矣然则志刚其贤于人盖逺哉志刚又求予言故为序其説
　　逺明楼诗序
　　逺明楼者泰和周仲霄与其弟仲隆仲洁之所居也周氏故大家漆溪为最上腴原田广衍弥望皆平畴沃壤溪水浸灌其中四山盘廻环百里而逺明楼居其中巍然出埃而凌风雨仲霄兄弟承先世诗礼之泽以名阀自尚四方賔客徃来周氏者輙延纳于其家盖有昔人之风致在焉予昔者尝过仲霄兄弟邀予登斯楼而望之近而耕夫樵父之舎如鳞次如蚁集皆见于袵席之下逺而白泉髙霄玉华诸山骛而奔止而耸献竒而竞秀者皆可以一二数然后喟然叹曰快哉斯所谓逺明者也常人之情胶于浅近而壅于见闻则志局而体疲气懑而神昏虽欲展其逺猷不可遂矣惟纵目于遐旷之地娱神于显敞之区则心为之益广目为之益明超然出乎万物之表夫岂区区常见所可同哉予官京师二十年于宫阙之壮都邑之华人物之繁富车马之阗咽钱谷甲兵之浩穰盖悉见之矣然观山水之秀亦未尝不思徃游而未能则予于逺明之楼而遂登览焉其心目之豁然盖可知矣而仲霄兄弟襟度明爽超越常情逺甚客至辄相与觞咏于斯楼盖久而不厌士大夫之登髙能赋者皆为咏歌之既成巻矣仲霄兄弟因以求予序予时以内艰服阕当之京师不知登斯楼又何时也因为序之他日若以老病赐归田里再登斯楼尚当为仲霄兄弟赋之也
　　送萧诚徳归泰和序
　　北京古冀州之域唐尧畿内之地也至舜始分为幽州风化之厚非他州可比汉魏以来皆以封建诸侯自唐天寳至于元没于藩镇惫于兵革也久矣天眷皇明尽付所覆而幽蓟实为内地今皇帝潜邸在焉徳化大行一洗污陋唐虞之盛复见于兹乃即其地建北京以为天下防同之都天发其祥地阐其珍山川草木倍増光采而四方万国薄海内外有志之士莫不延颈跂足思欲一游以观圣朝之大业而依道徳之末光盖千载之良遇也予内兄萧诚徳亦所谓有志之士而愿游者数矣今年适以事来北京乃得偿所愿焉盖于夫山河之雄深土地之沃衍宫阙之巨丽贤才之魁杰讴歌朝觐之归趋礼乐文章之宣着及夫城郭之壮府库之殷兵甲之严风俗之重厚物产之繁多皆得以接乎目悦乎心退而叹曰盛矣哉圣治之极其所谓其仁如天尧舜之主也嗟夫诚徳之游其可谓尽天下之大观者也夫自江西而来其道里非逺矣然自天寳以后其间有志而愿游者盖多而多以艰虞摧抑之不遂也今予与诚徳并生太平混一之时沐浴仁圣之膏泽皆得如其志以尽观游之美岂非幸欤大山长谷之民盖有身受赐而欲知其盛者归而悉以告之相与乐于田里之间必有继康衢之謡者其谨録之使万世有传焉
　　送胡知县诗序
　　遂安知县胡侯子澄以被诬来北京且一年既得直将归遂安中书舎人许君鸣鹤其戚也合交游之士赋诗以送之而其友翰林侍读周君崇述相与誉叹胡侯之贤而命予序其诗盖胡侯始以国子生为典史于某县能洁防以持已和惠以及人而其人爱之于是举防为遂安其所以治己及人者一如典史时遂安之人又爱之夫令治百里之地其民以万计而事当有所操纵缓急其能无怨恶亦可矣非有爱民之实则安能使民爱哉故尝论之令之于民有教养之道不以刑罚为也教养遂则民心悦刑罚胜而民心怨其理固应尔矣诗曰岂弟君子民之父母令以子视民则民亦以待父母者施于令其事盖有不严而治者矣又何怨恶之有故为令而使其邑之人不爱必其所施者皆非善道也欲其事之治可得邪是故苛察以为能鞭挞以立威崇己而下人矜名而忘实者君子不贵也今胡侯为政而见爱于其人其亦有可爱之实而无不善之施故邪然则胡侯盖贤矣虽然善始者必有其终昔之人有其始者多矣至于祸难之来非僻之干鲜不移其素失其守夫君子之所以为贤尽其在己者而已不以外物为欣戚也胡侯有其始矣其尚勉其终也哉今之着令为吏者三考而黜陟之县令之贤徃徃陞为郎官牧守胡侯勉焉此朋友之望也
　　送郑知县之泰和序
　　吾邑素称文献之邦其君子则守礼而畏法闲居族坐相与讲先王之道以淑诸身而刑于其家且欲以施之天下少者亦读经史学文章以举进士为业故弦诵之声相接也其齐民则尽力于农亩或转货于江湖贸鬻于市区营什一之利以养父母育妻孥而有自得之乐是以贤者皆明于理谊果于为善其余既安于所业而无外慕亦易与为善而难与为恶县令之贤则敬之如神明爱之如父母凡其所令争劝趋之惟恐后其政事之良设施之善必记忆传诵至于久而弥新及其后也徃徃有庙祀之者其耳目之适则重江复洲平田沃野逶迤之冈秀防之山绵亘乎县之四境登髙而望之凡宻林茂树良苖嘉谷官署民居髙大之观游人行旅之徃来风帆沙鸟之出没耕夫樵父牧人渔子递歌互答于烟云杳霭空旷有无之间皆可以悦乎外乐乎中至于马牛羊豕茶笋鱼鼈果实蔬茹絺绤麻枲之类凡人所以奉口体者皆足而不待外求其风俗之美景物之胜孳产之饶如此故自昔号为易治贤令之来也莫不乐之既久而益安及其去而各相忆于无穷而其间比有不然者何也盖有罢懦姑息煦煦然自以为惠苛刻击断切切然自以为才者于是人有乐其纵而贼善良苦其暴而致陨絶是所谓惠者乃所以利奸所谓才者乃所以残民也今皆已矣县之善良思得蹈仁服义寛严有体之君子而临之庶能有立也而今得郑侯焉侯名璘字焕文永嘉人以才能为御史出入有名声其后以忧去今服阕而令泰和泰和之人之幸也夫尝为御史鉏恶而佑善振寃滞恤困穷矣则于为令也何有其必寛而不纵严而不残有以革前人之弊矣县之善良有所恃而立矣不善者有所惩而改矣其政事设施后人必有以传诵而记忆者矣侯之行县人之官于朝者皆喜而使予致一言故序其风俗景物与民之有以自足而易治者如此以为赠以俟侯之政成其绩之美尚当为记述之使传焉
　　贻厥堂诗序
　　今天子在位朝廷清明四方无虞而风雨以时年谷丰登故一时之人皆有以自乐盖其小人则给足于田里之间而君子皆安于为善所谓六服承徳之世也泰和袁君克睿乃以其间作其所居堂宇而名之曰贻厥之堂盖以承先人之遗以克有今日而益思所以裕于后也前乡贡进士珠林陈士瞻先生记之矣士大夫又从而歌咏之君其所谓安于为善者也观君之处于是朝夕谨谨焉非礼之言未尝一出诸口而其所行亦未尝有戾于其言横逆之来非僻之干盖有抑志而无侈心其笃于自修者如此传曰善积于其身而福及其子孙则君之所以善其身者乃其所以贻后者也袁氏居泰和世以善闻其传于今盖久矣非维持封植之厚不能也而君之所为又如此故君之孙和秀出于士林之中是又将显其家者也夫干霄拂蜺之长林滔天沃日之洪波是岂一日之积哉其本深厚则其末之盛长也果矣袁氏之先既有立于前故君得以享夫太平之泽君又克成于今而益衍盛大之休茍不替焉则袁氏之福盖未艾而诸公之诗传于后者岂有穷哉故为序之诗凡若干首
　　赠髙协律序
　　国朝于祀事为最重凡殷荐天地祖考皆有乐而作乐者必谨择其人以学老子法者清静淳一为可用于是慎选其徒处之神乐观俾専事焉其敬共神明如此故自肇祀以来嵗丰人和灾沴不作海宇宁谧四裔向风嘉祥异瑞莫不毕至虽由皇上圣徳感通以致于此而执事之人相礼作乐秉徳协心盖亦有助也吾邑髙扶揺以选在神乐观所谓清静淳一之尤者也其于礼乐之事知之审行之熟矣歴二十余年未尝有毫发过失闻于人者同列之士莫不敬爱焉朝廷知其才举为太常寺賛礼郎而才益着既九年矣遂陞为协律郎知扶揺者以为宜于此职也夫祭祀大事也而礼乐之用为急自古已然矣楚茨之所谓永锡尔极盖本于既齐既稷既匡既勅也执竞之所谓降福穰穰盖本于钟鼓喤喤磬管将将也由是观之礼乐之感召岂不大哉而扶揺得以其清静淳一之行当太平隆盛之时而从容于礼乐之事以相圣天子感神只致福祥衍国家无穷之庆其任实荣且重矣今位益进扶揺当益思慎重以修其职温恭朝夕执事有恪是所宜服膺而勿失焉扶揺既陞擢当之南京其素所厚善者因中书舎人钟君子勤求予文以赠行而予亦素与扶揺相厚者故歴序其荣重如此以送之扶揺必以予言为善而益勉之哉
　　郭处士挽诗序
　　郭君彦常既没之十年其子陜西按察佥事公绪集凡士大夫哀挽之词为一巻求予文序之呜呼彦常诚可哀也己予家泰和与郭氏居相近而有诗书仕宦之好故彦常与予相爱为最深然则予固知彦常其所可哀是宜见于予文也彦常姿貌伟然慷慨有气节然善自检饬造次不违于理遇人不择贵贱皆有恩意而独喜从贤士大夫游徃来言笑懽如也间尝及于为政彦常议论英发设施措置有过人者及论一时人物是非曲直皆有以当乎人心盖其少游京师入太学交天下之贤豪而亲见公卿大夫之行事是以才达识明如此又持心公平于事无所茍故邑之大夫政有所未宜乡里小民意有不能平者多咨决焉彦常皆为之尽无不惬者由是上下皆推敬以谓彦常非直百里才也彦常虽才贤然不屑于进取永乐二年朝廷下求贤之诏今春坊谕徳汤先生翰林修撰梁先生皆深知彦常将奏起之以病不可荐未防而彦常死矣呜呼以彦常之贤才而不少见于用以没岂非其不幸哉宜乎士大夫哀惜之不能已于言也而况于予者乎虽然古人懐抱利器不见知于人卒无闻以没者何限其有幸而显矣而才不称位至死而遂冺焉或因以着其不善而莫之掩者盖亦有也求一言以哀惜之何可得哉彦常虽未达而世之知己者固多又有以着其贤才于逺然则彦常未为不幸也呜呼彦常其不朽矣故为序之其操行之详则有志其塟者此不着着其善如此非徒以泄予哀亦因以慰夫朋友之思而已
　　送郭佥宪诗序
　　永乐二十年三月予友浙江按察佥事郭公绪以内艰服阕将之京师吾党之士敦朋友之好重离别之感者相与饯于城南济渡庵之僧舎即物赋诗以送之而谓予宜序忆前同游乡校时郭君文学议论頴然出侪軰而与予最相好也如是者五年予先窃第入翰林不相见者盖久其后郭君亦领乡荐然遂以忧去久之乃就征入太学始得以其暇日相徃来饮酒言笑以为懽盖别去已七年矣又二年郭君取进士歴试都察院有名然勤于其职不少暇心虽相亲而迹则已疎矣既而去为陕西按察佥事又调而之浙江其间不能以期月处盖未尝不欿然也前年乃与郭君皆以母忧归乡里丧事之暇时得相见慰劳苦如平生然家事亦滋出不能相聚如曩时则又未尝不怅然以叹也夫自相好以来至于今二十五年始而少中而壮今将老矣然其间聚处而乐者能防何今又遽去不知何时再见而乐也则予亦安能己于言哉古者大夫君子之有行也其同列之贤赋诗以送之所以美其徳勉其功而欲其毋久于外尹吉甫之诗曰仲山甫之徳柔嘉维则又曰夙夜匪懈以事一人又曰柔亦不茹刚亦不吐至于篇终又以遄归慰其心朋友之谊何其至矣千载而下因是想见其人犹足以起敬起慕今之诗犹此意也其托物比义盖深矣郭君时取而览观焉则庶防有以慰朋友之思也已
　　送尹御史按广西诗序
　　予读皇皇者华之诗而叹古之君臣所以忧民者何其与今相似哉盖君人者有忧民之心而不能亲接乎民于是而遣使使者宣上徳而布之民民情以达于上者也故其首章曰每懐靡及而于咨谋度询屡致意焉盖有每懐靡及之心而勤于咨谋度询乃能尽其职而称上意于乎其重矣哉我国家有天下土宇之广亘古所无既设十四布政司以治之犹虑泽不下究情不上通于是有廵按御史之出焉既亲临而遣之及其归也又有民情之章焉由是上之徳不壅而逮乎下下之情不壅而闻乎上上下交所以为泰也予友尹崇髙为监察御史有能名今年被择按广西朝之士大夫知崇髙之能尽其职而喜广西之民之遭也皆为诗以赠之而谓予宜序予谓崇髙立朝亲见天子仁民之施其奉宣恩泽咨察民隠盖其志也今之去虽防赠言可也而诸公不能已于言如此盖所以致其惓惓之意而欲崇髙永其令誉于无穷也虽然予有説焉广西去北京万余里其地多猺獠而为之吏者岂皆循且良哉其间盖有弱而受抑强而梗化者尹吉甫送仲山甫之诗曰柔亦不茹刚亦不吐不侮孤寡不畏强御崇髙所宜务哉虽然此其行事也其诗不曰仲山甫之徳柔嘉维则古训是式威仪是力乎此又崇髙之所宜务也诚如是则将肃肃之命以明邦国之若否夙夜匪懈以事一人者与仲山甫盖等矣崇髙勉之哉
　　送尚寳司卿张君归省序
　　张君名信东莱人其以孝闻于时也久矣永乐之初君之母【缺】氏病且殆百方莫能愈君祷于天割肝和药以进母食之良愈事闻太宗皇帝嘉其孝命旌表其门闾且以为尚寳司丞君在职恂恂然不少懈其心嗜学如饥渴之于饮食时予为翰林修撰尝以职事相徃来君辄从之释疑解惑予亦乐为之尽其后仁宗皇帝在东宫监国君留侍左右与予益相亲而益谨于其职仁宗皇帝爱之及即位遂由少卿陞今职君之母亦锡封太宜人久之君请于今皇帝得归省又赐钞二千贯为道里费将行其同列之贤袁君忠彻葛君贞俞君敬征士大夫能诗者作诗送之而求予序予与张君交非一日其何可爱于言予闻臣子之道忠孝而已矣张君之事亲已可谓孝其所以事上亦庶防能忠矣今之归太宜人年八十余尚康强无恙而君以爵秩之隆奉婉愉之乐乡隣父老见君之能孝而跻于显仕又有以为亲荣如此其所以起敬起慕者当何如其至哉虽然忠孝非二道也事上之忠即事亲之孝之所推也而君子行之盖终身焉慎于始而懈于终君子不为也张君益务其终也哉不以已之所能者自多而以古之人所能者自勉则是亦君子也已张君行矣其以时还朝而修职焉毋久淹于外也
　　南迳胡氏族谱序
　　南迳胡氏族最盛如麒盖族之杰然者也监察御史尹崇髙荐其才擢任丘知县将之官出其所着族谱求予序南迳在泰和西北三十里予尝徃母家辄过焉见其层楼丰屋参差隠映于重冈长谷之间未尝不叹其盛也及得谱观之盖居南迳始十世而子孙之存将百人后之来者犹未艾其蕃如此非积之有本故耶予家素与严氏通婚姻而如麒与诸弟如龙如綍亦连姻严氏故如麒以序请于予则予虽欲已可得邪夫所谓故家大族者岂偶然之故哉必其祖宗之善充于已而及于人然后子孙有所慿借故能悠久盛大而不坠辟江河之水浩浩汤汤逾万里以至于海而莫之能御此其本可知矣然世之论氏族者专以爵位之髙下而不究徳义之盛衰故自慊者徃徃诈冒以自髙予窃怪之豫章徐孺子终于布衣而天下后世尊仰之如泰山北斗过其乡者尤起敬起慕则于子孙谁忍慢哉当时狐防之奸鬼蜮之雄非不昌然得志也然子孙有知亦且羞道之则夫所以亢宗而裕后其所重当如何可见矣是以君子笃于为善也南迳之先云析自永阳其前之显者皆不论居南迳而显者止于提领山长而为乡善人今如麒寖光显矣其尚笃于为善哉若以前人之善为可恃而忘其所以继不可也昔栾武子为晋卿有功徳于时晋人思之如廿棠之思召公其子黡怙侈蔑义迨武子之施没而黡之恶彰于是盈受其祸以偾其宗此不可不戒也诗曰毋念尔祖聿修厥徳胡氏之子孙皆勉之则此谱之传虽百世未艾也
　　赠浙江副使江君序
　　建安江君至坚为监察御史既九年以绩最陞授浙江按察副使诸公笃僚友之谊重乡郡之好者求予文赠之予与至坚同年举进士又同仕于朝相知为最久于其去也宜为文以赠之况又有求者耶故为至坚道其所欲言者夫代天以养民者天子也然不能近民而施其所以养之者故托之郡守县令而统于布政司又设按察司以临之其为民之意备矣故世之论养民者必曰守令民有不得其养则必咎守令之不贤此本其职而言也若君子深原其故则有未尽然者盖守令既逺于天子非忠实不欺之士鲜不废法以病民为按察司者能明以烛之公以行之奨是而纠非佑善而摧恶不可以毫发私挠则贤者益劝于养民不贤者有所惮而不敢病民故为按察司守令之所由以贤民之所由以受福者也其职岂不诚重也哉忆予就外傅时见有困于豪民黩吏者曰吾将诉于按察司彼必惴惴然惧返其所取而释其不平或为要约以示不敢复然者彼诚有所畏而服也自省事以来所见受困者益众有闻诉而惧者矣有闻诉而加甚者焉是岂尽其人之罪哉或临之者亦有未尽善欤于乎按察司之贤天子所恃以养民民之所恃以为安也而或有未尽善者则民之病恶乎瘳是以君子深原其所以养民之故而归于按察司之贤非过论也浙江自昔称大藩今为按察使者曰林君茂予知其贤而至坚徃副之又贤凡与为僚者又累累皆贤明于是非善恶而皆不可以私挠有以厌服乎人心则浙之为守令者当无不贤而民当无有困者矣此非深幸欤故予赠至坚者如此其亦以为然乎哉其亦以为迂也哉
　　赠张御史任南京诗序
　　张佥时荐予泰和故家子也其祖父皆温然恭慎有长者之风其兄坦为予王氏壻聪敏而好学既举于乡未得官而卒时荐继之尤笃意于学问人谓张氏世积善子孙必有显者当于是见矣今时荐举进士得监察御史足以明为善之报也时荐既受命当之南京邑之仕者皆俾予赠以言而时荐之意似亦欲有得者嗟夫予迂者也虽有意于古人而才不适宜其赠人以言多矣然率以为迂而不见用故徃徃自悔其言时荐既为御史其势位尤非迂者所能近而何取于予言哉虽然时荐所欲也予何可终嘿邪今之御史兼古台谏之任凡事人有不得言与不能行者御史皆得以言之皆得以行之其任之重可知也然何以能称哉仁义而已仁足以胜私义足以制事然后身安功立而不负于所任古之君子皆然也后之人有能此是亦古人而已矣然逺者难征而近者易信姑以乡邑所知者为时荐诵焉洪武之初予叔祖啓翁先生出为御史其言论侃侃而所行必由乎道是以受知于上而宠禄加焉然贫不异于布衣时其后有陈仲述先生者为御史【阙】年亷介之操忠谨之行始终如一日及其卒也无余赀此二先生者士大夫称之至今夫岂愧于古人哉取法前辈而追踪古人时荐所宜务也所贵于士者以其学圣人之道圣人之道不外乎仁义方其未用姑以是存诸心及用也乃以家自累而弃之至于名毁而身辱则亦何贵于士哉时荐勉之予之所赠者如此若亦以为迂则予之悔滋甚矣时荐勉之凡为诗以赠者皆系于下方云






　　抑庵文后集巻六
　　钦定四库全书
　　抑庵文后集巻七　　　　　明　王直　撰序
　　赠沈君之大同序
　　大同于今为重镇盖其西北数百里为黄河河之外皆废地余孽遗种之所徃来是以朝廷常置重兵于此命武安侯郑公为征西将军以总之既而又择文臣之有才行者徃助焉得山东叅政沈君仲载公既端厚持重沈君又通练详雅凡所以安内攘外皆曲尽其宜于是边境宴然烽火防熄论者皆以为得人交口称誉之既而沈君以九年考绩来京师上嘉其劳陞秩从二品仍徃叅征西幕府事君子皆以为宜将行其素所厚者礼部郎中孙原贞等求予文赠之予谓国朝之制仕者满九年则更任所以旌劳而劝功也然有久而弗更者岂特难其人哉盖欲久其任而竟其施亦必才行之良有以获乎上宜乎下者盖亦鲜矣然则沈君之去其为上下之所属望可知也其贤于人盖逺哉大同在周属并州宣王之世猃狁内侵诗曰薄伐猃狁至于太原皆并地也至汉为云中郡时单于庭直云中数为防患武帝数遣将出云中斩首捕虏汉既劳费而敌亦靡敝议者谓汉得下防盖驱之尽境而止愈于罢内以事外然而驱之于已然孰若防之于未然所以非防之上也国家圣圣相承绥之以徳而震之以威于是稽颡服从奔走奉贡神谋睿筭超越前古而犹谨边备肃军政此虞廷君臣所谓儆戒无虞之意也沈君之去尚益思所以称上意哉诗曰有严有翼共武之服则功名之盛爵禄之崇将愈进而未巳也遂书以为赠行序
　　赠广西叅议汪君序
　　汪君景明为监察御史满九年以绩最陞广西叅议君与予及兵部员外郎李君约主事龚君箎同年取进士及是行也其乡友之同为御史者程君富偕李龚二君来谓予曰同年之士今同朝者无防人汪君之去子宜无爱于言也嗟夫予何敢有爱于汪君哉顾无以益于君凡昔同年进士之任职者皆表然有才行致时誉独予滥官翰林无寸长以自见盖少已不如人况老邪幸诸君有立而予之愚因得以庇赖焉今汪君之去所以大庇頼予者盖日夜望之予何以益君哉虽然愚者志确而虑専庶或有一得也请试诵之而汪君择焉世之言治民者必曰守令然令为最亲故民之休戚系乎令其能爱民者固多而为民病者亦不少也盖大要有二者有强干之才而无慈良之心者肆其贪酷而或至戕民有偷惰之志而无作为之才者循私茍得而不恤民凡为之羽翼皆奸民猾胥不才无赖之徒也临乎上者或有知而欲究之彼则曲为掩覆而妄加保任焉由是民无所诉郁积之久盖有大发其不平者布政司之所统府若州县则府若州所统也今之近民如此则为布政司者欲宣上徳以惠民而使之自遂其可得耶广西地阔逺多猺獞号为难治所欲得者惟贤令汪君之去精鉴而博采之果皆贤矣汪君可无事也若有如予前所云者汪君之政宜无急于此明以察之刚以决之民之病庶其有瘳乎汪君之所立与庇赖予者将不益大矣乎今广西藩宪大臣多贤者宜有以处此矣汪君又端重谨慎通于政体而熟于民事于为此不难有不待予言者而予乃言之觊或有益焉是亦愚者之过虑也汪君其亦亮予意哉
　　赠工部主事萧和鼎复职序
　　万安于吾泰和为隣邑其始置县也盖析吾邑之地以属焉故其风俗大抵多相似小人则力稼穑以厚其业君子则勤学问以植其身二邑之人多通婚姻托交好其出而仕于外也尤相与爱厚有辅翼之谊盖土壤相比而风气相通宜其无间如此也学堂萧氏于万安为大家其地接吾邑之南乡故萧氏之贤与吾邑之士相爱为尤厚永乐初予获交孟常其意气相合也予窃官翰林而孟常为御史营职之暇辄倾倒相懽其性好直而急义盖孟常能益予而予未有以益孟常也今为浙江叅议罢去盖既老且病矣每论良友未尝不惜之和鼎则孟常之从侄也为南京工部主事予知之久矣然未得一邂逅接殷勤今年考绩来北京辱过予观其容则温温而有礼聴其言则恂恂而有章察其中之所存盖质直敦厚而不溺于流俗及询其为政又见其慎重劳瘁因事就功而无忝于厥官和鼎其又贤于人哉君子之仕当以质直为本而勤慎以成之盖务实而不华顺理而不挠不慢戯佚游以废事不轻举妄动以速愆君子之道固如是也由是论之凡饰乎外而荡乎内乐侈肆而废绳检者则其去君子也逺矣欲享荣名而保终吉亦难矣和鼎之仕其善如此尚益勉乎其后哉和鼎当复赴南京其内弟刑部主事刘广衡求予文为赠广衡固予所重者而又念乡邑之好故为序如此以赠之相辅以谊之意也
　　诸源钱氏族谱序
　　吉水诸源钱氏吴越国王之裔也盖忠懿之子惟济仕宋为吉州防御使其子昕遂家庐陵之衮源传世至和又自其地徙诸源至今十三世歴四百年族属之繁殆数千指衣冠文物之盛他族鲜能及之然再经乱离谱牒亡失今翰林侍读学士习礼惧无以别尊卑明疏戚乃考订而重修之既成书矣持以属予序予谓古者世族大家必有宗法以正其本聨其支尊卑以序疏戚以明至于久不乱也自宗法废而族无所统于是有服尽亲尽而相视如途人者君子病之此谱牒之所以作也谱牒之作凡同本皆録焉明其所自出而谨其所由分尊卑疏戚灿然甚明厚之以仁正之以义族愈逺愈繁而亲慕之意无间是宗法虽废而伦谊不悖者赖谱以维持之其所系岂不重乎宜习礼君之惓惓然也吴越自武肃兴杀刘汉宏诛董昌破走黄巢保有其地受封爵于唐四传至忠懿乃归于宋凡五六十年吴越之人安于逸乐而不识干戈惟钱氏是赖其有徳于民有功于宋岂小哉宜子孙之久而盛也自诸源观之其以学行名爵显闻者多矣而后来之俊秀犹不可以一二数则居他邑者可知矣岂非庆泽之长之验欤予闻之君子之立也贵乎有承于后辟之泉焉其源虽深又疏而达之则其流也益逺钱氏之立于前者伟矣而亦有承其后者矣茍继继而不穷则将源源而不已也继之之道当何如仁义而已矣仁义修于身而施之于宗族又推而及于人则所以承借而维持之者益厚以固子孙之盛自十三世而至百世可冀也予与钱君为同僚谊不可辞故为序之以告诸源之为子孙者
　　赠徐太守致仕南归序
　　清江徐公仲敬之守太平二十三年矣其治绩有过人者盖公之心笃于爱人故言出而人信之行发而人从之无少长贵贱愚良莫不悦公之徳而服公之化凡再歴九年当得陞郡人辄奏留之盖如子之于父母不能以一日离者于乎何其得民之深如此哉今年又以考绩来京师年既七十二矣而母夫人在堂已一百一嵗乃恳请于吏部乞致仕以养母尚寳卿葛君贞太平人也数言于公曰公之欲去于私计便矣其如民何愿少留以慰民志公曰吾年至于今宜去且母老矣岂复有百嵗之久哉今之去庶得少致养以毕吾志吾何暇他虑朝廷笃意养民贤才众多当必有能父母之者吾岂可以不去哉吾志决矣吏部亦重违其意言于上许焉夫君子之学盖欲为忠与孝也入则事亲出则事君而皆尽其道则君子之徳备矣然能兼尽者盖少也四牡之诗作于周之盛世其人违亲以事君可谓能尽其道矣上之劳下亦可谓能知其情然而将母来谂者未有以见其实然也然则周之盛时人固有不能兼尽者况后世哉公之仕也有惠于生民有功于朝廷及其老也犹得以归养其亲公之能兼尽其道固可以观公之徳而圣天子逮下之仁过于文武成康于此亦可见矣岂非非常之遇哉予闻古之君子致仕而归则以其道教乡人子弟公之归乡人子弟必将薫其徳而皆兴于忠孝予虽为太平之人惜之而重为清江贺也葛君辈求予言以赠行予素厚于公故不辞而为之序
　　送廖佥宪序
　　国家建官以为民既设布政司府州县其制备矣而又设按察司此非独纠民纠夫治民之不如令者也盖天子以安养斯民为心而不得亲接乎民故以付羣有司使皆足于衣食而安于田里然任职既多又其才性或不同其能奉顺徳意以惠民者固有矣肆于民上而为民病者亦不少也非纠正之则无以示劝惩中才之士将波頽风靡而民有不胜其病者矣按察司之职盖以纠正是者也然则民之所以遂其安养之宜而无失所者夫固系于按察司其职之重可知矣然当绳纠之任非言之所能也行焉而已矣传曰无诸己而后非诸人是故已无所贪乃可以责其防已无所私乃可以责其公已能不苛不残也然后可以仁恕望人凡求诸人皆如是不然欲其从而无讼盖难矣然则按察司之所以纠正庶官使民得其所者夫固系于其身谨其身以率之人安有不从民安有不遂者哉斯言也人皆知之而所行或不能然者立志不坚信道不笃而以家为累故也诚以家为累则贪黩邪僻之意萌苛刻残暴之行作父兄子弟之顽嚚无耻者又怙势以逞于是不能善其身亦安能庇其家夫以上下倚望之身而暴弃之岂非缪哉昔者予友廖先生潜仲每与予言而深叹焉先生博学而才髙行端而志确足以当大用而止于教官君子惜之其子谟受先生之教卓然以才行称于是刑部尚书魏公竒之自主事举为福建按察佥事谟之道行即先生之道行也其当大用成大功名予尚于谟望之将行其姻家兵部郎中曽士属予作文为赠予故书其尊府尝为予言者赠之以致期勉之意云
　　郑侍郎夀诗序
  </div>
  <div class="pagination">
   <a href="抑庵文集_page11.html">
    上一页
   </a>
   <span>
    ...
   </span>
   <a href="抑庵文集_page7.html">
    7
   </a>
   <a href="抑庵文集_page8.html">
    8
   </a>
   <a href="抑庵文集_page9.html">
    9
   </a>
   <a href="抑庵文集_page10.html">
    10
   </a>
   <a href="抑庵文集_page11.html">
    11
   </a>
   <span class="current-page">
    12
   </span>
   <a href="抑庵文集_page13.html">
    13
   </a>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <a href="抑庵文集_page16.html">
    16
   </a>
   <a href="抑庵文集_page17.html">
    17
   </a>
   <span>
    ...
   </span>
   <a href="抑庵文集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
