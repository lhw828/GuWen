<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 17 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 17 页/共 90 页</h1>
    <div class="content">　　吕灌园属题小影二首
　　不知何处响潨潨峭削藤萝侧面峰唤起清风荅清啸涛声飞上最髙松
　　曾向山隂作寓公一笻归借白头翁跏趺消得几多地何必千岩万壑中
　　冬夜朱介垣给谏宅观倒刺和竹垞兄絶句四首
　　桦烛枝枝细吐烟曲屏影里夜如年索郎美酒耆婆舞醉倒苏家药玉船【时介垣新得此杯】
　　双燕身轻拂地回歌头舞遍一回回问渠从小谁传得似按西凉坐部来
　　铁拨檀槽急作声六么辊上一牀筝忽惊雷雨帘前起残雪开月正晴
　　薄薄妆梳楚楚伶酒边孤客对飘零红筵大有开元曲别样伤心已怕听
　　大司马合肥李公见示游盘山十律兼属继和敬题二章于后
　　泉石曾关十载心胜游往往碍朝篸也知去郭无多逺所喜探幽不在深紫盖自开苍藓路红纱长防碧山吟满空何限松篁韵尽入鸾歌凤舞音
　　不教驺唱骇山僧竹杖篮舆取次登老树傲霜还带叶细泉迎暖未成氷盘来磴道云千叠逺处峯峦雪几层已失从游吾自悔得披髙咏兴偏增
　　陆端毂索赠
　　五色邵平一口韩康价古来髙世士亦在长安下软尘堆里记相逢归梦时时寄短篷笔床茶灶何年具凖拟寻君笠泽东
　　读张趾肇徐安序冬日感怀唱和诗次原韵二首
　　隙飞尘日易斜忽披新句感尤加路难不为登楼赋才尽非关入梦花倚竹何心矜翠袖听歌有泪滴红牙断蓬生事无聊极不独君悲我亦嗟
　　小榻吟成膝自摇一灯照影共沦飘雪侵短鬂双双换寒入深杯九九消得气盆梅偏早绽向阳篱菊未全凋相期并了残年课添个诗筒遣寂寥
　　奉送玉峯尚书徐公南归五十韵
　　大儒出处途秉道贵得正行藏既自断进退讵闗命我公如星云一出朝野庆臯防奋事功燕许诏令放之弥六合鸿业岂易竟立朝二十年风节严且劲髙文借讨论大礼资援证以兹契圣情题扁字辉映交孚由一徳心爱非貌敬国家有元气培养在交儆储材本报国夹袋记名姓必若入收罗先须覈言行春秋两校士氷鉴中外莹大匠洪陶钧劒光出磨锃别裁务去伪崇雅自删郑岂不叹才难得人际斯盛煌煌起衰手草野议敢横中流砥狂澜公论翕然定官虽谢执法讲每直崇政休沐有常期嵗时奉朝请从容大臣体恬退君子性朝来忽拜疏辞切回天听
　　帝曰卿往哉畴为执文柄答云臣力惫感激泪交迸告归遄俶装首路春维孟
　　诏以书局随还家就叅订牛腰一百车多与二酉竞方舆广乐史续鉴改陈桱髙馆辟翘材名流撤征聘【谓姜西溟黄俞郃诸君】遇荣一时絶典旷千古夐乐天名位似司马声华邺侯未足论矧可儗张邴平生钓游处父老喜相迎太湖洵幽絶天水俱緑浄七十二烟鬟一一落明镜【公将开书局于洞庭山】八陈鼎彛四壁开画防清音丝间竹逸响钟答磬莺花晨赴社鱼稻晩报禜暑衫便苎葛腊酿杂贤圣著书闲有余即事乐难罄小子学无成风尘困防趟影慙舞袖短顔让时妆靓饥朔行自嘲寒郊语尤硬迂疎颇知量鬬防肯争径振翅无云霄触藩有机穽蹉跎曩悔失卤莽行恐更世自倾波涛吾方溷泥泞重来仰翦拂郁抱实怲怲公在士气伸公归士气病从公愿于迈百感发孤咏【时相约同出都】
　　送许朔方之云中
　　昔我未识子先与钱生【木庵】友亟言平生驩三许不去口旸谷诗絶伦南郊画无偶朔方年最少蕴蓄靡不有次第获论交前言果匪茍燕台昨于役小许实先后【甲子夏与玉友朔方同入都】茫茫人海中相左十八九移时一把臂欵曲心互剖吁嗟轻薄儿覆雨数某某勤拳托末契所得良已厚方知情亲疎不系交蹔久风尘有岐路南北莽分手钱生走从军余去扶病叟重来防合地惊顾各衰魗慷慨倚和歌淋漓借杯酒子仍青两鬂末座独昻首也复可怜生双颧削而黝须防双耳热击筑间鼔缶疾风扫河梁挽断塞门栁前欢今偶续知有后期否故人诸曹郎出作云中守子行赴賛画侧翅义奚耴行踪等飞蓬离绪如剪韭长亭七十五山势西北走并州非故乡却立望南斗
　　题许霜岩画扇
　　风前撩乱万梢栁栁外夭斜一扇篷个是侬家旧诗景江湖回首画图中
　　鸣鹤亭诗为关中张凤举赋四首
　　不织筠笼但筑亭红栏日日看梳翎人间只有张公子合向天河伴翼星
　　隔长听读书声识字多来品倍清【金城衞氏鹤日饲以粥教之三年能识字】应笑六郎才思劣羽衣刻木坐吹笙
　　饮啄依人不自持都縁骨痩便称竒云霄尽有孤飞处偏爱亭亭独立时
　　丈八坡陀尺五天侯门如故客如仙怜他一片氋氃影曾上羊公旧舞筵【凤举为靖逆侯少子】
　　题沈客子寒郊调马图二首【以下庚午春初作】
　　泼墨挥毫事事能带腰吟痩沈吴兴如何却向渔阳道毡防茸裘学按鹰
　　小益戎装悔浪游不成投笔取封侯残年射虎非吾分白石山南去饭牛
　　西城别墅十三咏新城王清逺属赋
　　云气朝出岩亭隂滃然接划分一片影侧展屏风叠浦口有渔榔落帆如断叶【石帆亭】
　　戢戢犀角雏斑斑鹿皮箨春来频改路客过行长错欲斩又踌蹰万竿殊不恶【竹径】
　　秦封五大夫两生独不肯托根此得地双榦鬬清逈老鹳暮归巢残阳在髙顶【双松书坞】
　　虎目逃斧斤轮囷谁惜汝薰莸自然别灵蠢性所予材与不材间橁兮知自处【大椿轩】
　　九子得其三五老失其二一峯复一峯峯峯不相似虽非木假山可少老苏记【三峯】
　　蝴蝶满南园风轻草初剪林霏入烟雾古洞春犹浅好去向龙岩筑庵名碧藓【小善巻洞】
　　回溪转湾澴滴翠如滴乳防容兼水色遮断桥西浦一巻落床头春深夜来雨【緑萝书屋】
　　不离文字禅半偈亦已多何异百千万烝沙散恒河莲华清漏底晏坐夫云何【半偈阁】
　　苍涛翻半空清响一声作顽仙不耐听下有侧顶鹤夜深忽飞去簌簌众星落【啸台】
　　鹊山出林郭髙处割一拳坐令诸儿孙罗列丈人前对之能下拜米颠岂非仙【石丈】
　　草外瑟瑟波波平两三顷红鳞尺半鱼倒嚼桃花影西堂梦初觉佳句时一警【春草池】
　　仙犬吠灵根鸦锄往堪劚曾随康乐屐竟入麻源谷一笑却归来披图作横幅【小华子冈】
　　耕犂起同晨牧笛行向晩小庭闲倚杖正值唱歌返杳杳渐无声去村知近逺【樵唱轩】
　　将出都门感怀述事上泽州冢宰陈公一百韵
　　当代中天治千秋一徳期大贤多间出鸿业并昭垂夫子金闺彦名家玉树枝傅天飞鸑鷟拔水出蛟螭理学源流泝文章谈笑麾巍科仍早掇雅望逈标持馆阁回翔地风云献纳资居髙悬藻鉴集益借论思博物时无亚多闻议必谘六曹兼掌故九列让委蛇共指文星焕宁关好爵縻纲维张有自津涘挹无涯溯厥流风逺恭惟树徳滋晋阳丁末季濩泽徧疮痍团结因乡社招摇视义旗千村同保障一姓独登陴布置随方畧分明受抚绥险慿双堠设烟合万家炊冦至呼咸集归穷戒勿追宗人全铁轴邻叟穏耕犂岁事重忧旱并民又阻饥九重加轸念百族尚尫羸焚劵情相防嗟来事可嗤甫田怜士女世禄散京坻积贮崇朝尽隂功里老知当官嗟覆餗扣户仰由颐及见家余庆方知善可为润沾千里逺力赈一方疲地近瞻恒岳川长入晋祠午园留独乐甲第拓前规好古兼金石搜竒及鼎彛异香黎峒结秘色汝州磁画防多装轴书囊或借瓻笔驰中垒阵墨洗右军池弟子河汾盛宫墙鲁国推名争归夹袋坐爱傍纱帷手引烟霞上情均雨露施贤良承汉防雅颂叶周诗至化行如此斯文俨在兹升庸
　　朝有道罗致野靡遗窃喜逢时泰翻成叹数竒异材胥奋发蹇足独颠危讵敢夸华胄聊因述鄙私源分末海表发南支大理貤封启中丞画防移泽流京兆厚祸发党人竒世庙当中叶分宜位鼎司弹章辞激烈伏阙涕涟洏严谴孤踪逮流官絶域羁左垣言幸中东市魄终禠门子承堂构文孙接履綦谢宗经鼎盛裴眷有中衰五叶传清白全家际乱离兵戈屯井闬榛棘变堂基春误寻巢燕秋荒挿菊篱先人旋遯迹壮志局茅茨比杜经天寳如陶阅义熈流光伤易迈风木感先萎小子真无似孤怀忝自惟埙箎偕伯仲弓冶学裘箕蚤被儒冠误长遭俗目欺升沈浑莫定矩矱恐长隳萧瑟囚山计荒唐揵户赀不成终冺没那得避﨑防有从军役宁甘伏枥悲黔山峯矗矗楚水浪差差钲鼓渊阗发箫笳断续吹征夫攀塞栁野客咏江蓠戎事从人问行间借马骑瘴林栖狒箐谷窜狐狸耳听鹃啼血心惊观筑尸昼红烽乍举月黑路偏欹短褐星埃入遐陬露布驰图披新聚米局按着残棋横草名空挂封侯望本痴飘然辞幕府逖矣走京师古有矜怀刺时方薄处锥姓名埋失路出处谢端蓍徒步亲顽仆低顔向细儿几逢收骏骨深畏妬蛾眉久抱违时性兼无媚俗姿泥深蹄躄躠风逆羽防褷逐伴听謌曲无聊托酒巵波澜人海濶竿木戏塲随照壁宁防蝎吹毛竟得疵任安书未答朱穆论何疑梦或惊沙蜮归将友泽麋弃繻知昨失铸铁悔今迟不谓逢韩愈犹烦説项斯感公寛礼数容我揖堦墀未有阿房赋徒怀北郭丝迂疎疑寸管许与到单词峭置千寻壁开八达逵春阳防煦噢霁月睹光仪欵欵怜才意依依恋别时爨薪余朴鍜灶仗鑪锤靉叇云敷土微茫海测蠡义髙攀莫及身贱语终卑此去鞭重把何年阁再窥鸥波殊浩荡泛泛问何之
　　送徐道勇宰顺徳
　　万里驱车路韩苏迹尚留往时愁谪宦今日羡吟游边海夏无瘴看山朝有楼感君悬榻意谓我是诗流【时相约同行奈迫归计不及赴】
　　酬别许旸谷
　　男儿有才人见之如眉在额指在掌兰苕翡翠大海鲸相去中间几霄壤天资必从学力到拱把桐椅视培养方今侪辈盛称诗万口雷同和浮响或模汉魏或唐宋分道扬镳胡不广何曾入室溯流源未免窥樊借依傍我持此论嗤者众同志吴中乃得两恵生【元龙】格律最谨严钱子【玊友】才情殊倜傥不知此外复谁敌晋楚居然互雄长得君忽讶鼎足成一战三分定扰攘君才自是诗中虎尽遣风云归俛仰蜀江到澥一万里岱岳登峯八千丈有时分派蓄烟波间亦浮岚滃林莽初看澹沲与神防倐转玲珑非意想书评取痩嘲杜陵画品近肥笑周昉秾纎斟酌雅妆宜骨肉停匀神骏赏爱君此境口莫喻俗手安能事橅仿彼非识者勿浪传若有知音必奬余虽好吟久成癖所业未充终惝恍迩来属藁辄欲焚偪仄无端撄世网徒将字句供指摘岂有声华出标榜此时披豁喜相从乍挹西山朝气爽论卑引我为同调鸟爪时时发背痒君辞愈降我愈慙文绣饰牺毋乃枉皇天老眼不到地半世駈驰绊尘鞅三间草屋百索田愿本非奢力难强我今忍饥亦决去麋鹿山林合长往闭门更读书十年尚冀成章附吾党故人倘记临别约鬬鸭栏边好相访数折溪桥荡桨迎歌声正出苹花港
　　夜饮槐树斜街花下詶别竹垞水村
　　丁子香边栏槛小桃花底杯槃厨灯隔院人静社雨添衣夜寒殊方赋别最苦失路还家又难懊恼莺啼时节相思多在春残【时余将南归】
　　酬别谭蘐城都谏
　　知己无如我少交情得似君难独留一榻相待长把深杯对干宣武门南旧宅虎坊桥畔扶栏可惜手栽红药花开又让人看【虎坊桥东旧寓去秋曽种芍药八本余将归君又迁居故末云然】题壁集【起庚午二月终六月】
　　玉峯大司冦徐公
　　予告南归奉
　　防仍领书局出都时邀姜西溟及余偕行两人日有唱和旗亭堠馆污壁书墙率多口占之作本不足存存之所以记行迹也
　　早出彰仪门魏禹平谈震方沈客子追送于十里之外马上留别二首
　　已着征衫上别鞯道傍何意复停鞭人生聚散原难定又算班荆一度縁
　　杏蕋开时栁叶新眼明差喜出红尘京华回首无多恋万叠西山几故人
　　长新店重别孙恺似王令诒严寳仍刘大山家荆州兄三首
　　尚书书局出随身供帐争看祖道新觳觫车轻啣尾去可怜我亦一归人
　　坏壁寻诗又一回残尊重洗别时杯不因此去添怊怅轻跨征鞍自悔来
　　别期长短路连绵春浅渔阳二月天却检厯头同此日惊心南北忽三年【前年南还去年北发今束装出都俱二月二十一日亦一竒也】
　　良乡次西溟韵
　　乍来灰洞喜无风马足残泥晓渐融料石冈边春雨晩废田无麦草葱葱
　　琉璃河次汤西厓壁间韵
　　日痕红曙露初晞草色迎人欲上衣顿觉水乡风景好一羣野鸭踏波飞
　　寒食过涿州和西溟
　　栁色初浓凹字城胡良河上偪清明故园三百长亭外贪得花时一月晴
　　清明新城道中
　　县南风飐酒帘多澹澹新烟瑟瑟波一路人家齐上塜纸钱飞过白沟河
　　白沟旅店见亡友郑樊圃旧题怆然有感同西溟作
　　一鞭重度瓦桥关落魄星埃鬂各斑忽见故人题壁在转怜尔我是生还
　　过赵北口晨餐得鱼戏和西溟
　　淼淼波光漾碧虚中央一带是民居緑杨影里罾竿起弹铗人归食有鱼
　　任丘遇禹司賔尚基归自闽南以蜜渍茘枝分饷
　　易栗宁桃已厌尝爱听风味説南方费他陆贾千金槖与致红绡十八娘
　　商家林早发
　　村店荒荒杀漏迟唤回残梦眼迷离晓星一个明如月及取朝阳未吐时
　　冉家桥
　　杨桩夹岸草抽芽一线枯河万斛沙记得去年鞭马渡满渠春涨拍桃花
　　景州次西溟韵【时畿辅苦旱】
　　自从骑马出春明满眼流移怆客情此日畿南行向尽喜逢田妇饷春耕
　　平原口占戏示西溟二首
　　碌碌因人事竟成当初原未识先生处囊脱颖浑闲事何苦区区自请行
　　若将毛遂比夷门知已何人合感恩却笑能诗李长吉信陵不绣绣平原
　　夜雨
　　倦枕更阑睡不成白杨叶战雨来声油灯欲灭尚未灭睒电隔时一明
　　从十里望抵晏城
　　春塍雨润少飞沙别取林防一道斜红袖倚门桃傍井又縁迷路得看花
　　大清桥
　　风柔自觉轻衫便山近微嫌湿翠多日暮大清桥畔望一丛春树拥齐河
　　崮山
　　古驿东来路一湾万枝翠柏防苍顔不知斤斧逃何幸大似吾乡近海山
　　上巳泰安道中和西溟
　　平山堂畔忽经年又是荒程上巳天慙愧浆家供野味树头小串摘榆钱
</div>
    <div class="pagination">
<a href="敬业堂诗集_page16.html">上一页</a><span>...</span><a href="敬业堂诗集_page12.html">12</a><a href="敬业堂诗集_page13.html">13</a><a href="敬业堂诗集_page14.html">14</a><a href="敬业堂诗集_page15.html">15</a><a href="敬业堂诗集_page16.html">16</a><span class="current-page">17</span><a href="敬业堂诗集_page18.html">18</a><a href="敬业堂诗集_page19.html">19</a><a href="敬业堂诗集_page20.html">20</a><a href="敬业堂诗集_page21.html">21</a><a href="敬业堂诗集_page22.html">22</a><span>...</span><a href="敬业堂诗集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
