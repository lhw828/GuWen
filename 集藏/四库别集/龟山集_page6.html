<!DOCTYPE html>
<html>
<head>
    <meta charset="UTF-8">
    <title>龟山集 - 第 6 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟山集 - 第 6 页/共 23 页</h1>
    <div class="content">　　是心足以王矣
　　为天下举斯心加诸彼而已其王也孰御焉然虽有仁心仁闻而民不被其泽者不行先王之道故也故又以制民之产告之使民不饥不寒而后曰不王者未之有也
　　今乐犹古乐
　　魏文侯曰端冕而聴古乐则唯恐卧聴郑卫之音则不知倦则今乐与古乐固异矣而孟子之言如此者盖乐者天地之和也而乐以和为主人和则气和气和则天地之和应之矣使人闻钟鼓管弦之音举疾首蹙頞则虽奏以咸英韶濩无补于治也故孟子告之以此姑正其本而已
　　忧以天下乐以天下
　　忧民之忧民亦忧其忧乐民之乐民亦乐其乐出乎尔者必反之理之固然也
　　征招角招
　　角为民征为事巡所守述所职省耕敛皆民事也故齐景公作君臣相説之乐曰征招角招是也
　　王欲行王政则勿毁之矣
　　世儒或以孟子教齐宣王行王政为臣不忠与孔子尊王之意异盖未尝论世故也春秋之时名位未亡天下犹以为君也故孔子曰如有用我者吾其为东周乎至孟子时诸侯皆称王则天下不复有周也分为东西君之位号亦亡矣虽欲尊之尚可得乎圣贤之趋时合变各有所当也世儒不论其世而谬为之説失其防矣
　　好色好货
　　知仁勇天下之达徳也知知之仁守之勇行之三者阙一焉非达徳也则人君固不可无勇矣而齐王以是为有疾故孟子告以文武之事使廓而大之则安天下无足为者矣若夫好货好色则生于人君之邪心不可为训也然而孟子不以为不可者盖譬之水逆行中流而遏之其患必至于决溢因其势而利道之则庶乎其通诸海也故以公刘太王之事告之陈古之善而闭其邪心引之于当道也其自谓齐人莫如我敬王者以此易之睽曰遇主于巷亦斯之谓也
　　闻诛一夫
　　三仁未去纣非独夫也三仁去则天下不以为君矣是诛一夫也何弑君之有世儒有谓汤武非圣人也有南史之笔则鸣条牧野之事当书曰簒弑盖其智不足以知圣人而妄论之矣
　　姑舍女所学而从我
　　此皆好臣其所教而不好臣其所受教故其言如此
　　亦运而已矣
　　民之去燕犹避水火也故箪食壶浆以迎王师齐王又杀其父兄系累其子弟是水益深火益热矣民将复避之也故曰亦运而已运者反覆运转之谓也
　　君请择于斯二者
　　国君死社稷故告之以效死勿去正也至其甚恐则以大王去邠之事告之非得已也然君子创业垂统为可继亦在彊为善而已故太王去邠民从之如归市不知为善而去国则民将适彼乐土矣尚谁从之哉然滕文公未必能如太王也使其去国而遂亡则不若效死勿去之为愈也故又请择于斯二者
　　不遇鲁侯天也
　　孟子之遇不遇治乱兴衰之所系天实为之非人所能也夫何怨尤之有
　　尔何曾比予于管仲
　　孔子谓由也千乗之国可使治其赋称管仲曰九合诸侯一匡天下民到于今受其赐则管仲之功非子路所能也而曾西谓子路孰贤则曰吾先子之所畏也问管仲则艴然不説曰尔何曾比予如是何也曰昔者王良与嬖奚乗为之范我驱驰终日而不获一为之诡遇一朝而获十若子路者为之范也虽不获一而不为歉管仲诡遇也虽得禽若丘陵射者不为也仲尼之门羞称管晏亦犹是耳
　　不得于言勿求于心不可
　　齐王不忍牛之觳而易之以羊非爱其财而易之也而百姓谓王为爱无以自解所谓不得于言也不求其心则齐王诚为爱其财而易之矣故不得于言勿求于心不可夫志者心之所之也而志为气之帅则气从之矣故不得于心勿求于气可
　　夫志气之帅也气体之充也夫志至焉气次焉
　　志气之帅则气从志而已故曰志至焉气次焉气之从志则持其志可也又曰无暴其气者盖蹶者趋者是气也而反动其心气一亦能动志故也
　　其为气也至大至刚
　　通天下一气耳天地其体也气体之充也人受天地之中以生均一气耳故至大集义所生故至刚气之刚大以直养而无害则塞乎天地之间盖气之本体也气无形声之可名故难言也而以道义配之所以著名之也
　　勿忘勿助长
　　必有事焉勿忘也勿正勿助长也助长老子所谓益生也益生不祥忘与助长所趋虽异而其为害则同矣循其自然而顺养之无加损焉则无二者之害矣
　　伯夷栁下惠
　　伯夷栁下惠之风闻之者莫不兴起故可为百世师至其流风之隘与不恭则君子不由也
　　孟子将朝王
　　齐王欲见孟子孟子辞以疾明日出吊于东郭氏公孙丑曰昔者辞以病今日吊或者不可乎夫孟子将朝王则见王固所欲也为其召之故不往明日出吊盖取瑟而歌之意欲其知之也虽公孙丑犹不谕其防况余人乎此景丑氏所以问也夫天下有大戒二臣之事君义也无适而非君也无所逃于天地之间是之为大戒先王之时天下定于一尺地莫非其有也一民莫非其臣也则士于其时无适非君也无所逃于天地之间则君命召不俟驾行矣礼也周衰诸侯各擅其土地士不遇于齐则之楚之魏无不可者非一国所能専制也故士于斯时有不为臣之义时君茍无尊徳乐道之诚心不足与有为则虽欲亟见之且不可得况得而召之乎
　　请野九一而助国中什一使自赋
　　夏后氏五十而贡殷人七十而助周人百亩而彻彻者彻也盖兼贡助而通用也故孟子请野九一而助国中什一使自赋方里为井井九百亩八家皆私百亩其中为公田所谓九一而助也国中什一使自赋则用贡法矣此周人所以为彻也郑氏谓周制畿内用贡法邦国用助法有得于此欤
　　舜使益掌火益烈山泽而焚之
　　舜之臣子十有二人而孔子曰舜有臣五人而天下治所谓五人者孟子所言者是也夫洪水横流草木畅茂禽兽偪人则禹虽欲施功未可也故孟子论五人者命益使烈山泽而焚之在禹之先天下既平则命益若鸟兽草木乃在皋陶之后盖治人与若鸟兽草木其先后之常序宜如此也不同亦时焉而已矣
　　予天民之先觉者也
　　道一而已矣人心之所同然无二致也圣人先得人心之所同然者故伊尹曰予天民之先觉者也众人特梦而未始觉耳而伊尹以斯道觉斯民非外袭而取之以与民也特觉之而已矣
　　百世而下闻者莫不兴起
　　伯夷栁下惠道不行于天下而流风足以泽世起后而已故百世而下有闻风而起者伊尹徳被生民功施后世夫子自生民以来未之有也门人谓贤于尧舜则其流风不足道也
　　迟迟吾行也
　　孔子之去鲁曰迟迟吾行也去父母国之道也然燔肉不至不税冕而行何迟迟之有曰孔子之欲去鲁也久矣欲以微罪行不欲为茍去故迟迟其行也燔肉不至则得以微罪行矣过此复无辞以去故不税冕而行非速也
　　惟义所在
　　孔子曰言必信行必果硁硁然小人哉故孟子曰大人言不必信行不必果惟义所在以发明孔子之意
　　不失赤子之心
　　赤子之心发而未离夫本也故言大人以此而已语化之则未也
　　薛居州善士也
　　政不足与间也人不足与适也惟大人为能格君心之非则虽一人可与王为善矣薛居州善士而已不足以与此故一薛居州其如宋王何
　　是皆已甚
　　段干木逾垣而避之泄栁闭门而不内皆已甚也孔子不为已甚者故阳货先不得不见然阳货矙孔子之亡而馈蒸豚孔子亦矙其亡而往拜之夫是之谓称扬子谓诎身以伸道非也
　　若合符节
　　舜之事瞽叟与文王之事纣其揆一也易地则皆然故曰若合符节
　　君之视臣如犬马
　　臣之视君如国人若郑以忽为狂狡之童是也视君如冦讐若子胥之于楚平是也世之为臣盖有如此者孟子为齐宣王言之使知为君而遇其臣不可不以其道也若夫君子于君臣之际无是理也
　　天下之言性
　　天下之言性则故而已矣告子曰生之谓性是也列子曰生于陵而安于陵故也生之谓性气质之性也君子不谓之性则故而已矣故者以利为本如禹之治水因其势而利道之行其所无事是也不知行其所无事而用私智之凿是以故灭命也所谓命者列子谓不知吾所以然而然是也茍求其以利为本则虽天之髙星辰之逺千嵗之日至可坐而致也
　　孔子作春秋
　　王者之迹熄而诗亡诗亡然后春秋作春秋之时诗非尽亡也黍离降而为国风则雅之诗亡矣雅亡则无政春秋所以作也然孔子曰述而不作窃比于我老彭而孟子曰孔子作春秋何也盖当是时周虽未亡所存者名位而已庆赏刑威不行焉孔子以一字为褒贬以代刑赏前此未有也故曰春秋天子之事也故谓之作然其事则齐桓晋文其文则史其义则窃取之是亦述之而已
　　尧舜之道孝弟而已
　　尧舜之道岂逺乎哉孝弟而已矣弟不弟乃在乎行止疾徐之间人病不求耳伊尹乐尧舜之道即耕于有莘之野是已寒而衣饥而食日出而作晦而息无非道也孔子之相师亦道也百姓日用而不知耳知之则无适而非道也
　　尽心
　　尽其心然后能存心知其性然后能养性知天然后能事天此其序也世儒谓知我则敌事我则卑失其防矣
　　执中无权犹执一也
　　禹思天下之溺犹已溺之稷思天下之饥犹已饥之至于股无胫无毛不当其可与墨子摩顶放踵无以异也顔子在陋巷人不堪其忧回也不改其乐未尝仕也茍不当其可则与杨氏之为我亦无以异也子莫执中执为我兼爱之中也执中而无权犹执一也乡邻有鬬而不知闭户室中有鬬而不知救是亦犹执一耳故孟子以为贼道禹稷顔回易地则皆然以其有权也权犹权衡之权量轻重而取中也不能易地则皆然是亦杨墨而已矣
　　栁下惠
　　不恶污君不辞小官可谓和矣而不以三公易其介则虽和而不流此所以为栁下惠也
　　同道不同道
　　禹稷顔回曾子子思易地则皆然故曰同道三圣人其行不同不可以易地故曰不同道虽不同其趋则同归于仁而已与商之三仁或去或不去同谓之仁其揆一也
　　五十而慕
　　舜其至孝矣五十而慕盖人少则慕父母而鲜能终身慕因物有迁也故知好色则慕少艾有妻子则慕妻子仕则慕君舜生三十征庸至五十则是数者具有之矣而不足以解忧惟顺父母为足以解忧则终身慕可知矣言五十而慕盖以此也
　　五霸假之
　　尧舜性之由而行者也汤武身之体之者也五霸则假之而已非已有也若管仲责包茅不入王祭不供昭王南征不反非谋伐之本意假此为説耳
　　形色天性
　　形色即天性也则践形斯尽性矣故惟圣人为能与释氏色空之论一也吾圣人以为天下自然之理而以常事言之故言近而闻者无惧焉异端之学自以为精微之论其徒累千百言不能竟其义故学者莫知适从而去道益逺矣此儒佛之辨也
　　龟山集巻八
　　钦定四库全书
　　龟山集巻九　　　　　　　宋　杨时　撰史论
　　蔺相如
　　周室之季天下分裂为战国游谈之士出于其间各挟术以干时君视其喜怒悲惧而捭阖之徼名射利固无足道者间有感愤激昂以就一时之功其材力有足过人而鲜克自重其身者何多耶予读蔺相如传未尝不壮其为人而惜其如此也夫秦籍累世之资肆虎狼之暴搏噬天下有并吞诸侯之心非可与礼义接而论曲直也相如区区掉三寸舌入眦睚不测之秦卒能以完璧归亦足壮哉然当其捧璧睨柱示以必死葢亦摩虎牙矣夫死非难死不失义不伤勇君子所难也且秦赵之不敌葢雄雌之国也身之存亡非特一璧之重而社稷安危之机亦不在夫璧之存亡也然则赵之有璧存可也亡可也初相如捧璧入秦赵之君臣计议非有亲秦之心特迫其威彊耳夫以小事大古之人有以皮币犬马珠玉而不得免者至弃国而逃况一璧乎虽与之可也相如计不出此乃以孤单之使逞螳怒之威抗臂秦庭当车辙之势其危如一髪引千钧岂不殆哉当是时使秦知赵璧终不可得则欲徼幸不死难矣若是则尚安得为不失义不伤勇乎不三数年赵卒有覆军陷城之厄者徒以璧为之祟也然则全璧归赵何益哉至于渑池之防则其危又甚矣方赵王之西也廉颇约以一月不返则立太子以絶秦望则是行也非有万全之计矣虽无往可也传曰智者虑义者行仁者守然后可以防三者一阙焉则危事矣挟万乘之君蹈危事非得计也相如为赵卿相其智勇不足重赵使秦不敢惴焉乃欲以颈血溅之岂孔子所谓暴虎凭河死而无悔者欤呜呼周道衰士无中行久矣区区战国之际尚足追议其失哉予于相如惜其雄杰俊伟于战国士有足称者而其失如此故特为论著云
　　项羽
　　予读汉纪至髙祖谓项王有一范増不能用故为我擒常以为信然及读项羽传观范増所以佐羽者然后知羽虽用増无益于败亡也夫秦人齮龁其民天下背而去之莫肯反顾当是时民之就有道正犹饥者之嗜食不必豢稻粱而皆可于口也项籍以闾阎匹夫之资首天下豪杰西向而竝争视秦车之覆曽不知戒犹蹈其故辙欲以力制天下所过烧夷残灭是以秦攻秦也范増曽无一言及此乃区区欲立楚后为足以怀民望何其谬哉其后项王卒有弑义帝之名为敌国之资増实兆之也増之得计不过数欲害沛公耳使项王不改其辙则前日之亡秦是也借令沛公死天下其无沛公乎
　　张良
　　子房起布衣徒歩以三寸舌为帝者师其奇谋秘计转败为成出于困急之中者数矣故髙祖称之配萧韩为三杰天下既平功髙者往往以才见忌疑衅一开虽韩信有解衣推食之诚犹不克终竟以葅醢萧何虽能以功名自全而见疑亦屡矣是三人者惟子房功成智隠不迩权势视夫权利如脱敝屣虽寄身朝市而翛然如江湖万里之逺鸿防凤举矰缴不及方诸范蠡其优矣哉夫汉兴将相于去就之际皆中机会而不违理义者吾独于子房得之矣
　　萧何
　　髙皇帝收民于暴秦伤残之余而何秉国钧尽革秦苛法与之更始天下宜之作画一之歌其法令终汉世守之莫能损益也班固谓为一代宗臣岂虚语哉然髙皇帝既平天下于功臣尤多忌刻何为宰辅至出私财以助军买田宅以自污以是媚上仅能免矣甚至于械系之犹不知引去岂工于为天下而拙于谋身耶葢不学无闻暗于功成身退之义贪冒荣宠惴惴然如持重宝惟恐一跌然而几踣者亦屡矣葢髙皇帝慢而侮人而轻与人爵邑故不能得廉节之士而一时顽钝嗜利无耻者多归之以何之贤犹不免是惜夫
　　曹参
　　曹参从髙帝起丰沛间与之竝驱者皆一时熊罴之士而陷敌攻坚必以参为首宜其勇悍彊鸷果于击断天下已定参为齐相乃退然不自用尽召长老诸先生问所以安集百姓者既得葢公避正堂舍之尊用其言而齐大治其后为汉相亦以治齐者治天下故其効如之观参所为其始以战鬭为功而终则以清净无为自守何其不相侔也非其资务学问乐用人言而勇于自克其何能尔若参者可不谓贤矣夫初参与萧何有隙何且死所推贤唯参参代何为相国举事无所变更一遵用何法二人者茍无体国之诚心忘一已之私忿则排陷纷更将无所不至推之以为贤守之而勿失尚何有哉其卒为一代宗臣葢有以也
　　陈平
　　吕后问宰相髙祖曰陈平智有余难以独任王陵少戅可以佐之则髙祖固有疑平之心矣然终其世不见其隙葢天下初定国家多故诸侯内叛夷狄外陵平为防军常从征伐不据重兵不亲国柄故能免也然髙祖谓平难独任王陵可以佐之而陵终以戅见疎无益于国其后平専为丞相天下无间言卒以功名终不其反欤知人惟帝难之信矣夫
　　周勃
　　将视军如臂指然唯所用耳以义驱之虽赴水火可也绛侯之入北军也乃令之曰为刘氏者左袒为吕氏者右袒使吕氏能得士心军皆右袒则斯言岂不召乱乎葢不学无术居其位而不知其任皆此类也至其以列侯就国也尝自畏恐诛每河东郡守尉行县至绛必被甲令家人持兵以见是果欲何为耶使天子欲诛之也则被甲持兵将拒之耶其后人有上书告勃欲反者乃其自召也以文帝之寛仁故卒能全宥使在髙帝吕氏之时而所为若是犹欲以功名自全难矣
　　张耳　陈余
　　迁固谓耳余为势利之交非也张耳钜鹿之围责余以俱死黡释没于秦军耳大不信以为杀之二人所以相失也是岂有势利之交耶予谓耳余之友葢失于相结之深而相知浅也使其相知如管鲍宁有是耶
　　韩信
　　韩信以机变之才因思归之众以临关东而燕代赵齐之间无坚城彊敌矣其用奇无穷所向风靡自汉兴名将未有伦拟也至其军修武也又辅以张耳二人皆勇略葢世余窃怪汉王自称汉使晨驰入壁即卧内夺其印符麾召诸将易置之而耳信未之知也此其禁防阔疎与棘门霸上之军何异耶使敌人投间窃发则二人者可得而虏也岂古所谓有制之兵者信亦有未逮欤
　　彭越
</div>
    <div class="pagination">
<a href="龟山集_page5.html">上一页</a><a href="龟山集.html">1</a><a href="龟山集_page2.html">2</a><a href="龟山集_page3.html">3</a><a href="龟山集_page4.html">4</a><a href="龟山集_page5.html">5</a><span class="current-page">6</span><a href="龟山集_page7.html">7</a><a href="龟山集_page8.html">8</a><a href="龟山集_page9.html">9</a><a href="龟山集_page10.html">10</a><a href="龟山集_page11.html">11</a><span>...</span><a href="龟山集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
