<!DOCTYPE html>
<html>
<head>
    <meta charset="UTF-8">
    <title>苏诗补注 - 第 94 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 94 页/共 94 页</h1>
    <div class="content">　　万州太守髙公宿约游岑公洞而夜雨连明戯赠二小诗
　　肩舆欲到岑公洞正怯冲泥傍险行定是岑公閟清境春江一夜雨连明
　　万州【舆地广记万州秦汉属巴郡后周立安郷南都二郡后改安乡曰万州唐立浦州天宝中为南浦郡太平寰宇记山南东道万州旧朐防县地后为安乡及万川郡贞观八年改为万州】岑公洞【名胜志万县西山有岑公洞在大江之南广六十余丈深四十余丈图经云岑公名道愿江陵人隋末隠此唐封冲妙大师虚鉴真人舆地碑目万州石刻有岑公洞记元和八年段文昌撰又有黄鲁直题名在岑公洞下岩寺】
　　蓬窗髙枕雨如绳恰似糟牀压酒声今日岑公不能饮吾侪犹【山谷集作闻】徤可频倾
　　慎按右二首见黄山谷集题云万州太守髙仲本宿约游岑公洞而夜雨连明戯作按山谷年谱建中靖国辛巳自戎州赦还三月至峡州作万州太守髙仲本约游岑公洞诗同时又有万州下岩二首任渊注云山谷有磨崖题石载髙仲本置酒事年月歴歴可攷其为黄作无疑今据此驳正
　　送栁宜归
　　折脚铛边【山谷集作中】煨淡粥曲枝【山谷集作腰】桑下饮离杯书生【山谷集作知君】不是南迁客魑魅惊人【山谷集作无情】须早回慎按右一首见黄山谷外集题云长沙留别青神史容注云崇宁二年十一月山谷以荆南所作承天墖记谪宜州自潭州歴衡永全州静江以趋贬所作长沙留别诗云云栁宜归无可攷今据山谷诗注为驳正
　　谢都事惠米
　　平生忍欲今忍贫闭口逢人不少陈俸薄身轻赵都事也能作意向诗人
　　慎按右一首亦见陈后山集第三句作俸薄身清赵都史今据此驳正
　　次韵送张山人归彭城
　　羡君飘荡一虚舟来作钱塘十日游水洗禅心都眼浄山供诗笔总眉愁雪中乘兴真聊尔春尽思归却罢休何日五湖从范蠡种鱼万尾橘千头
　　张山人【即张天骥自号云龙山人注见前】
　　慎按右一首施氏原注载先生守杭巻中按阮闳休诗话总龟云徐州张天骥不逺千里见朱定国于钱唐爱其风物欲徙家居焉春尽思归定国以诗戯之云云起句羡公飘荡一孤舟第七句何事却寻朱处士与集本小异朱定国无可攷又按本集有行宿泗间见徐州张天骥次旧韵七律一首见后三十五巻中即此首韵也阮闳休以为朱定国作当必有据今移编此巻俟再攷
　　絶句三首
　　松柏萧森溪水南道人只【淮海集作为】作两团【淮海集作小圆】庵市区收罢豚鱼税来与弥陀共一龛
　　水南【淮海集题云处州水南庵即其地也】
　　此身分付一蒲团静对萧萧竹【淮海集作玉】数竿偶为老僧煎茗粥自携修绠汲清泉
　　慎按以上二首见淮海集第十一巻中盖少游于绍圣初坐党籍由国史编修官出通判杭州御史刘拯复论其増损神宗实录贬监处州酒税使者承望风指伺过失不可得以谒告写佛书为罪削秩徙郴州此二首正贬处州时作故有市区收税一龛蒲团之句今据此为驳正
　　天风吹月入栏干乌鹊无声夜向【淮海集作子夜】防织女明星来枕上乃【淮海集作了】知身不在人间
　　慎按右一首亦见淮海集第十一巻中题云四时四首赠道流此其第二首也赵德麟侯鲭录亦以天风吹月入防干云云乃秦少游游仙词四首之一今据此驳正
　　睡起
　　杮叶满【山谷集作铺】庭红颗秋薫炉沈水度春【山谷集作衣】篝松风梦与故人遇自【山谷集作同】驾飞鸿跨九州
　　驾飞鸿【郭璞游仙诗赤松临上游驾鸿乗紫烟李白诗不及广成子垂云驾轻鸿】
　　慎按右一首亦见黄山谷外集第九巻中今据此驳正
　　秋思寄子由
　　黄叶【山谷集作落】山川知晚秋小虫催女献功裘老松阅世卧云壑挽着苍【山谷集作沧】江无万牛
　　献功裘【周礼司裘季秋献功裘以待颁赐注云功裘卿大夫所服】
　　慎按右一首亦见黄山谷内集第一巻中今驳正
　　侯滩
　　江边【云巢集作流】皎皎【云巢集作激激】过侯滩更上山腰【云巢集作头】看打【外集作矴】盘百嵗老儿【云巢集作人】亲击鼓城中忧患【云巢集作乐】不相干
　　侯滩【水经汉水又东迳猴滩注云山多猿猴乘危啜饮故滩受兹名按侯疑当作猴】
　　慎按右一首见沈辽云巢集按辽字濬达集中有赠别子瞻诗两公同时游好故沈诗讹入公集今驳正
　　火星岩
　　火星岩下石凌壁【云巢集作崚嶒】阁上相忘【云巢集作殿阁相望】止一僧莫问人间兴废事门前流水几前灯
　　火星岩【宋卢臧永州三岩记永之东南三岩相望火星岩乱石怪耸后瞰山腹往时有黄冠师宅其侧塑火星像为人祈福因名】
　　慎按右一首亦见沈辽云巢集今驳正
　　谢惠猫儿头笋
　　长沙一日【山谷集作月】煨笾【山谷集作鞭】笋鹦鹉洲前人未知走送烦公助汤饼猫头突兀防【山谷集作想】穿篱
　　猫头【韩子苍陵阳集云湖南有大竹世号猫头任渊陈后山诗注云潭州有猫儿头笋】慎按右一首见黄山谷集第十一巻中与本诗不同凡三字觉黄集较胜今据此改正
　　题浄因堂
　　瞑倚蒲团卧【山谷集作挂】钵囊半牕疎箔度防凉蕉心不展待时雨葵叶为谁倾夕阳
　　挂钵囊【传灯录云门曰髙挂钵囊抝折桂枝】
　　慎按右七言絶句见山谷内集题浄因壁二首之一也第一句卧钵囊一本又作昼梦长今据此考正
　　题浄因院
　　门外黄尘不见山个【山谷集作此】中草木亦常闲履声如渡薄冰过催粥华鲸吼夜防
　　慎按右一首合前一首乃山谷题浄因壁二絶句也新刻本分作二处今据黄集驳正
　　同景文咏莲塘
　　塘上钩帘对晩香不知斜【山谷集作半斜红】日巳侵牀江妃自惜【山谷集作羞出】凌波步【一作袜】长在髙荷扇影凉
　　慎按右一首亦见黄山谷外集十六巻中今驳正
　　竹枝词
　　自过门关外天命同人鲊瓮头船北人堕泪南人笑青嶂无梯闻【一本作问讹】杜鹃
　　门关【舆地广记容州北流县有句扇山在县南三十里两石相对口濶三十步俗号鬼门关】人鲊瓮【名胜志人鲊瓮在巫峡下蜀江最险处】
　　慎按右一首一见黄山谷集再见秦少游集第一句自过二字黄作日瘦秦作身在第二句同字秦作轻第三句堕泪二字秦作恸哭第四句青嶂无梯四字秦作日落荒村今据二集驳正
　　寄欧叔弼
　　昔衣冠今在否近来消息不须疑曽闻圯上逢黄石久矣留侯不见欺
　　欧叔弼【名棐六一居士第三子注见前】
　　慎按右四句乃栾城集中赠蔡州壶公观刘道士七言律诗后半首也今据子由集全录于左诗引云元祐八年七月曹焕至自安陆为予言过淮西入壶公观观悬壶之木老死久矣环生孙蘖无数闻有老道士刘道渊年八十七非凡人也谒之神气甚清服细布单衣缝补殆遍焕问其意道渊怅然曰此故淮西守欧阳永叔所赠也世人称永叔工文词善辨论忠信笃学而巳君知是人竟何从来耶我与公有夙契且齐年也昔将去吾州留此以别吾服之三十年尝破而补之矣未尝垢而浣也比尝得其讯吾亦去此不久矣焕闻之愕然莫测徐问其故皆不答予少与兄子瞻皆从公游究观平生固尝疑公神仙中人非世俗之士也公亦尝自言昔与谢希深尹师鲁梅舜俞数人同游嵩髙见藓书大字于苍崖絶涧之上曰神清之洞问同游者惟师鲁见之以此亦颇自疑本世外人今闻道渊言与曩意合因作诗以示公子棐叔弼其诗曰思颍求归今几时布衣犹在老刘师龙章旧有世人识蝉蜕惟应野老知昔衣冠今在否近传音问不须疑曾闻圯上逢黄石久矣留侯不见欺云云此事本末如此今截去序文及前半首令人读之茫然不解所谓此种缪譌向来注家刻本从未有勘正者至余始发之览者亦可识其苦心矣
　　和黄龙清老三首
　　万山不隔中秋月一鴈能传寄逺书深宻伽佗枯战笔真诚相见问何如
　　黄龙【名胜志黄龙山在宁州西一百八十里上有黄龙崇恩院唐干宁中晦机禅师得法于泉彦尝遇神僧谓曰此去东北遇洪即止逢龙可住后住黄龙山禅侣云集】清老【慎按五灯会元同时黄龙有二清皆晦堂法嗣一为灵源惟清一为草堂善清释氏稽古畧云元祐六年黄山谷丁家艰馆黄龙山从晦堂禅师祖心游与草堂惟清尤笃方外契云云草堂乃善清非惟清也稽古畧讹】深宻伽陀【稽古畧云秘宻教者西天此土流传凡七世由慧朗而下厥嗣渐防又云修伽陀译言好去又名修伽度此云善逝第一上升永不复还故名善逝】
　　风前橄榄星宿落月【山谷集作日】下桄榔羽扇开静【山谷集作照】黙堂中有相忆清江【山谷集作秋】或遣化人来
　　骑驴觅驴真【山谷集作但】可笑以【山谷集作非】马喻马亦成痴一天月色为谁好二老风流各【山谷集作只】自知
　　慎按右三首见黄山谷集第十一巻末以释氏稽古畧考之确是山谷作今据此驳正
　　过土山寨
　　南风日日纵篙撑时喜北风将我行汤饼一杯银线乱蒌蒿如【山谷集作数】筯玉簮横
　　土山寨【南宋人陈克东南防守利便云土山寨在上元县东南三十里周围四里髙二十丈石季龙将冦海道蔡谟所统七千人东至土山西至江乘镇守八所城垒凡十一又名胜志云近半山寺康乐坊太傅土山在焉史云谢安隠会稽东山因筑此拟之无嵓石故曰土山二说未详孰是】
　　慎按右一首亦见山谷集十一巻中今驳正
　　跋姜君【一本作公讹】弼课册【公自注姜君琼州人巳夘闰九月来从学于东坡至儋耳庚辰三月方还琼】
　　云兴天际歘若车盖凝矑未瞬弥漫霮防惊雷出火乔木糜碎殷地爇空万夫皆废霤绠四坠【一本作悬溜绠缒】日中见昩【一作沫】移晷而收野无完块
　　姜弼【字唐佐见本集】
　　【诗话总龟李德裕文章论云文章当如千兵万马风恬雨霁寂无人声黄梦升题兄子庠之文云子之文章电激雷震雨雹忽止閴然泯灭欧阳公祭苏子美文云风云变化雨雹交加忽然挥斤霹雳轰车须臾霁止而四顾山川草木开发萌芽东坡题姜君弼课册云云亦同此一机括也】
　　慎按葛立方韵语阳秋云琼州进士姜唐佐东坡极爱之赠以诗曰沧海何曾断地脉白袍端合破天荒且告之曰子异日登科当为子成此篇及唐佐预广州计偕过汝阳见子由时东坡巳下世矣子由因足成其篇云生长茅间有异方风流稷下古诸姜适从琼管鱼龙窟秀出羊城翰墨塲沧海何曽断地脉白袍端合破天荒锦衣他日千人看始信东坡眼力长唐佐是年省闱不利有负锦囊之祝矣东坡又尝书唐佐课册云兴天际歘若车盖云云今亦刻集中乃戯书刘梦得楚望赋中语按楚望赋全篇载文苑英华第一百二十七巻中今据此驳正
　　惠崇芦雁
　　惠崇烟雨芦【山谷集作归】雁坐我潇湘洞庭欲买【山谷集作唤】扁舟归去故人云【山谷集作言】是丹青
　　惠崇【图绘宝鉴建阳僧惠崇工画鹅雁尤工小景善为寒汀逺渚潇洒虚旷之象人所难到也】慎按右六言絶句亦见黄山谷集题郑防御画夹五首之一也入宋文鉴第二十六巻选诗中亦以为黄作今据此驳正
　　过岭寄子由【第二首诗载四十四巻中】
　　慎按栾城集山林瘴雾老难堪七律一首乃子由次韵子瞻过岭诗韵也注见前















　　苏诗补注巻五十
</div>
    <div class="pagination">
<a href="苏诗补注_page93.html">上一页</a><span>...</span><a href="苏诗补注_page89.html">89</a><a href="苏诗补注_page90.html">90</a><a href="苏诗补注_page91.html">91</a><a href="苏诗补注_page92.html">92</a><a href="苏诗补注_page93.html">93</a><span class="current-page">94</span>
    </div>
    <div class="pagination"><a href="index.html">返回目录</a></div>
</body>
</html>
