<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 148 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 148 页/共 228 页
  </h1>
  <div class="content">
   丁公之葬也少司冦万公虞恺状之而大司空李公迁志且铭之矣公于职三品以恩再进至二品例当树神道之石系之辞而缺焉至于今其介孙太仆丞此吕始以请曰先王父志也王父尝抚此吕发而曰孺子长必识王君识王君必以我身后之不朽请此吕少弱而君出入朝野靡宁宇无所从迹之既成进士有官守又弗获叩君于里今幸佐冋牧滁去君里六百而近敢顿首授简君其悯怜之有以慰王父地下世贞戄然起曰而不知不佞之欲有效于公也昔者尝吏齐鲁辱为公寮已又改事公国士之知茕茕方寸间非一日矣即微子之请何敢辞即尽弃谢笔札之役何敢辞乃又泫然而志之曰丁之先自太公望易世而后有以谥为姓者至汉则若大司马明司徒鸿代以贵显唐之后而有暎者自济南避地洪州之新建又后五世而有质者徙邑之五溪定为其里人质有三子锬钺鋭皆好称二程氏学而锬最着时目之为瓮天先生十七传而至赠侍郎仪有子赠侍郎大章则公之大父父也赠公娶程是生公赠淑人皆以公贵故公讳以忠字崇义生十七而赠公捐馆公偕其伯氏崇徳竭筴而治葬且养母氏而不废读书为文章有气力倜傥尚谊一出应有司试不利即拂衣曰丈夫安能龌龊一区视里胥鼻息耶吾且游四方以庶几成其名遂独身东西走呉楚北渡淮泗纵观山川土风与人文之盛者数年亡所遇然识日益进归而发愤下帷其思藻发补邑诸生居母忧以哀毁闻久之徐文贞公阶试诸生而得公为第一遂举乡荐擢进士髙等授刑部广东司主事司所隶锦衣缇骑最为桀雄不易衡君佐其长以挈法持之有刼盗四而赃仅一油帟者众难之君奋曰一油帟足蔽四死命耶钩得物主审所繇而释之缇骑亦服出佐漕纲于淮赋民与纲卒閧而相株累数十百人经岁不决公以轻重立决之督臣周襄敏公金叹曰非丁君谁能辨此一指挥当坐死行千金所知为公居间公怒曰若无耳耶而谓有市狱丁某即论指挥死漕纲肃然蒲三岁入补某司员外郎进某司郎中尚书闻庄简公渊倚之若左右手而吏部才之举知河间府河间大府而又孔道公所以处之沛然不见声色而理属岁饥盗大起抚臣下有司使民相聚筑堡自固公持不可曰民所以盗坐饥耳今幸有未饥者而苦役之力尽则亦有盗而已因悉发庾积及公帑之赎以赈所全活伙盗亦渐解散冡宰熊恭肃公浃以直谏忤上旨谪为编氓缇骑长校手锒铛就道所过不敢问公独郊候如礼骑长不悦语侵公公前谓曰熊公大臣所坐非三尺偶失上意耳一旦上意解赐环若反掌且公老矣卒不幸而颠陨道路使上有杀大臣名而足下擅天下指目如何缇长悟曰然唯君所为公乃尽去其锒铛具舆幔驺从而后发久之一切治理流闻称三辅冠拜山东按察副使饬临清兵备临清尤名为冲谻使者轮楫旁午公衷厚薄而行之所造请送迎不废而其民以不扰北敌比岁入塞云且捣临清公阴饬卒伍缮器储■〈飠寺〉而外以无事镇之人情大安始公之治河间也缙绅之无赖王联者坐杀人及不孝论死而台司恶之复系其子且从论诸穷治钩累不休公独曰法如是足矣且书所称罪人不孥者何谓哉最后聨事迫则上书诬前后诸公以谪讪钓天子怒坐株逮者数十人几至大辟而独置公不与人以谓公先见公谢曰非意所及也其任福建右参政理粮储以精核称提调省试所得多知名人俄而省篆阙法当右使绾之而御史不悦于右使欲以公绾而入觐公曰御史力能糺右使不能勒停右使篆能荐我不能使我越次而侵右使篆甲令固如是耳右使乃成觐寻迁广东按察使以至右布政使为按察平亭寃死者众为右使持论抗中贵人横索中贵人为之屈已移山东左布政使公素习山东省事至则厘革其弊殆尽胥吏洗手奉职时有诏开矿矿脉且竭矣而开未已民不胜困独公与世贞意合而请之抚臣刘端简公采上疏止之倭舟以风胶莱海而继刘公者张大其事为数条若设提督叅游留民兵请赃罚数事公筴倭且去与世贞意复合止之不可后果如公言公遂以都察院右副都御史代其人巡抚属岁娄侵民有萑苻聚人或谓公亟发兵坑竖子可因而奏课公叹曰吾何忍吾用故河间法销之耳因下令革冗兵取其食佐以赎锾之羡大赈诸乡落盗多解散归命而徐捕诛其桀黠者东土宁谧辽左与登莱隔海而壤会大饥颇以私舶通登莱粟一给事遂上疏令山东具粟舟千艘以赡辽左下公议公独下世贞议谓登莱黒子地粟小输则竭且素乏材木不晓造舟何所何所问千艘哉第令官时时察奸民毋闭籴毋昻价以听辽左之来请粟而已公大恱据以闻登莱得无扰公每谓吾籍王某可髙枕而会世贞以家难乞骸素所不悦于时相者也而公尚惜之谓青海最难治赖王某而办不幸病矣代者必叅议李一瀚佥事王遴而可一瀚遴亦时相所不悦者也公为其乡人竟不顾而二君后相次为名臣亡何公迁南京兵部右侍郎佐其长李襄敏公遂约束骄卒帖帖然入奏三载绩时相尚以乡人故使所亲示意公欲留之北公叹曰留贤上臣道也虽然奈何使所留者知之谢弗应公出国门而相逐矣门下客亦尽逐独于公亡所点污未几代相者即徐文贞公而公复以贺万寿入谒徐公喜下榻而延公公乃请曰弟子亡所希希一归骨地耳徐公愕出不意尚欲止公公谢曰不腆一官以吾师始以吾师终不亦善乎遂得请致仕公归而公府之迹可数也阖门教授诸孙读书轻篮小刀间一出山水间与所善客象戏必竟日颇亦留意丹灶曰心知其无成庶几百一耳为人阔逹无城府矢口心见臆不藏忮过即释然以故生平无死交然接而称其为长者性孝友家秉悉以推伯氏不别为私帑居恒念仕不及亲归不及兄未尝不于邑咨叹也当时相之得国最专且久苟才有名者非溺即忤耳而公为其乡人从容徊翔不可得而亲疎荣路在前弃之若遗进则循吏退则完人呜呼此岂易言哉公素强无疾老而手足时痹竟以考终得寿七十五讣闻上为下有司赐祭及葬如故事配余氏累封淑人子二曰诸生运先卒诸生逊孙六此周以公荫补太学胄子此吕由进士为御史言事忤大臣意当谪全台白之补今官此召邑诸生此仲此伸此谋孙女一人曽孙男十三人多为诸生者曽孙女九人玄孙男二人女三人婚嫁皆名族公既不欲自名其官以故志状多所遗漏即世贞所知山东一二事皆以职业相涉而后能言之其不能言者固未易尽也所谓有效于公者不饰美而已铭曰
　　
　　千霄之材不以春荣璞埋于深剖乃连城公起田间久困明经既壮而强始谢诸生角艺南宫扬标紫庭爽鸠之寄若刄发硎遂赞喉咽遂守股肱藩臬三镇弹控百城晋陪八座筦钥留京冲飙试翼顺流扬舲鼎揆易足国狂若醒百羽趋梁一鸿独冥归卧南溪露种云耕启手启足含怡就瞑天子曰噫夺我老成是惟劳臣先朝所冯祭自秩（阙）葬取水衡大归之期孙曽绳绳丰碑广阡以光我丁过者式之则或斯铭
　　
　　通议大夫都察院右副都御史陈公神道碑
　　
　　当世宗之二十载而临安陈次公与其兄观察公俱以工制科业驰声公交车间而亡何俱成进士对大廷俱晳而胡髯被膺也班行中争目属之曰彼髯者伯仲耶而偕国器寻以次当谒选为曹主事观察公得工部改兵部而次公得刑部其主事以广西司而员外郎则云南司郎中则广东司刑部最号为才士大夫薮其隽者往往相习古文辞杯酒倡和次公乃亦长古文辞而不屑以是显益精为法比当是时同舎郎故中丞呉公维岳司空杜公拯方伯卢公梦阳今少保王公崇古大司马翁公大立司冦王公宗沐皆善刑名家顾独推次公精而公之在主事尝谳决江北殊死以下毋枉在员外郎数摄其长篆狱无滞系在郎中所隶锦衣缇骑系治亡命巨盗大侠日三四至为巽心衡之必以实不轻操舎而当者多内服不寃于缇帅亦亡见形迕葢满六载而尚书署郎中考有曰氷蘖者曰衡鉴者故倚公左右手也公遂擢知河南彰徳府人意公自法曹出必斤斤三尺而公不然谓梁国纵大都难治我何以柱后惠文狥张子髙即不获已一施之宗室子侯耳于是诸子侯人人惴相约毋犯此髯使君也有谨避之耳而公务隠恤闾左疢苦小民戴哺袵而治公所干饬田野辟桥梁固传舎栉刷以是大得逺近声荐剡娄上而郡所奉郑王老儒慕危言以四箴上触天子怒时有废侯诇伺指即疏诬王罪恶至大辟以上天子为置狱使中贵人偕司冦缇帅往治之以属公公不肯为巧鍜亡所得中贵人怖曰如非县官指何公曰吾知法如是耳狱上王仅坐长系国无夺其后复爵如故公入觐上计天下郡守第一迁江西按察副使饬九江兵备至则除戎器搜卒补艘完城堞诸盗起必穷迹其窟而洗之长江偃然矣而以母丧归服除仍得故九江治而益以楚之蕲黄其吏民鼓舞迎公入不待拮据而理公又尝直二囚之抵殊死者人以为神无何进山西左叅政时伊王治河南以骄恣不道闻天子使少司冦赵公大佑偕中贵人缇帅往按如郑故事赵公左右顾无可任者既而曰吾得之矣故治郑狱者陈守今在晋移以往可也上疏请之即报许而公之治伊狱捕逮其国臣翼虎者考讯不小借王坐长系加等国除伊故宠王非郑比公不以指故小屈法天下闻而快之公还晋所部获北人谍及大盗之持白莲教者以功论赐帑金又尝设法输庾数万石救邻道饥久之擢湖广按察使有二令坐法当公谳公斥其墨者而寛其中微文者暨迁四川右布政使甫离境而见寛令籯金为寿公大怒骂曰吾向者误寛之何所自得金耶亟去毋污我公之任蜀逾年而自其省为左布政使时方建大朝宫材木俱取办蜀困且不支而公从容调訾费公私俱赖以济葢公前后无虑十余政而蜀与彰徳号沃藩望郡使守所莅独泉谷重而公尤慎出纳稽章程亡论亡所染指即左右奸黠逆自敛以故公循吏状非一而亷尤其表表者前后凡两遇试入棘所取皆知名士上计复为天下第一遂拜都察院右副都御史巡抚贵州兼督川东辰沅诸军当是时施州蛮黄中叛跳川东支罗牛栏坪囤剽掠傍郡邑诏公偕楚蜀二镇合兵讨之公自川东率大军入深箐多张疑兵诱其毒矢石殆尽而间道募死士绕出其后急击大破杀虏千五百余级焚洞砦百余而蜀兵亦从西北躏之黄中迫乃挺身跳入楚叩军门请死当是时贵与蜀两镇有战功而楚坐得酋首蜀自以駈之故与楚争功不能决公第谓楚蜀势异不有剿者谁与抚地不有抚者谁与剿窟且皆天威也三省安得徼之疏上大司马倚以决更推公能让而公又与石都督邦宪合筴破叛酋杨珂之六洞十二寨悉俘其父子兄弟余党归农者以万计前是公之自讣返也闻长公讣驰归哭尽哀乃叹曰奈何遂不获以余年奉兄顾我何忍独食大官廪既抵镇忧思日夕不忘以至属疾遂上疏请骸骨天子髙其谊而许之当候代传镇逺卭水巴恨苗普面等叛公率石都督兵舆疾而刬平之曰即病不以贼遗后人也公归而御史三上公前后战勋被赐白金文绮加等久之病良已人谓公五十而悬车视薛大夫不太蚤耶夫欲树清庙而楩梓之舎如匠石何于是南台之荐公者屡屡至已登太宰启事矣公夷然弗屑曰吾六月孤也幸至此足矣公所以称六月孤者葢其先人中宪公偶于黄太恭人以春正月举长公冬十一月举公举公之六月而中宪公卒黄太恭人茕然抚二孤呱呱也其自舞象而后则与长公相切劘师友矣公之生梦宋苏文忠公冕而入至是有欲夺公业使习吏者公不肯曰奈何独弃我吏而会太恭人亦自悟梦故得无夺公之始属文不能如长公敏十五忽病病而梦与故新建伯王文成公视师大捷已荷鉏田间蘧蘧适也既觉病洒然若脱者自是文思浡发每试辄与长公相甲乙以至成其名既视师贵阳过文成故谪所俨乎羮墙之思得老荷鉏夫岂偶然已哉公性孝友其事太恭人备志养居丧柴瘠隃礼居自恨不及中宪公之养也墓田构丙舎貌像而时时瞻礼焉事寡姊如其母抚孤侄如其子晚节好施予于桥道必葺宗戚恃以衣食者若而人性伉直不能腹藏过然亦不复留以是人虽外庄公而中无怨者公尤不好侈靡间挟二奚轻刀信步湖山间卒值之不知为贵人也有子禹谟也材壮而成进士公虽心自偷快未尝不饬以轨物也为诗文援笔立就务期以达其所欲言者而已曰使我为名髙者去我不已逺哉其著书有五经辑畧性理纂要诸子粹言葩经讲义督抚奏疏台鴈咏稿藏于家公素强少疾既用禹谟拜中书舎人时徽号恩予诰为通议大夫忽病疟数更药不效竟卒其卒万厯辛巳十月距其生壬申得年七十公讳洪蒙字符卿少则精世法始而亭继而庵皆署之曰抑以见志葢至老贵而不欲人以踰礼称曰呼我抑庵足矣娶于韩累封淑人丈夫子三长即禹谟先后娶李氏张氏赠封孺人次夔谟邑诸生娶施契谟娶倪俱贰程出女七人孙男二女二婚嫁皆名族公之卒禹谟上书请于天子得赐祭塟如故事禹谟与诸子治窀穸于荆山之原赐地归有日矣具状以授不佞贞曰为我志丽牲之石不佞之先御史大夫公实同公举进士不佞又从公西曹后如向所述六七君子相与同切劘者何敢辞敬为铭曰
　　
　　皇虞而后降为陈宋最闻者三修鳞从龙渡江遘此屯厥后播迁乃沈沦代有晦显徳则均公起孤童少恂恂矫如双鹄抟太昊法曹斤斤爱一嚬敡厯中外称能臣鬼方之伐毋浃旬万血伏死不为磷力披瘴毒成阳春上书返鹢问归津西湖水清明角巾白云不救中丞贫嘉靖以降少完人公于其时气独振有子汗血趾则麟公未竟吐皆经纶付之溘然返于真荆山之原郁嶙峋帝令司空来治窀万亿百年永无磷
　　
　　嘉议大夫南京兵部右侍郎赠都察院右都御史观海顾公神道碑
　　
　　顾之先于江左自呉丞相雍贵始遂世世为甲族其后徙滁阳又徙崇明已又徙昆山之东海其徙者为伯善伯善生荣二荣二生元市舶司正观观五传而为珩时置太仓州而东海隶之遂为太仓人珩生赠刑科给事中鉴鉴生刑科给事中赠中宪大夫济当给事时与其族兄溱并位南北垣咸以白简弹事显重天下而中宪公尤笃士行有长者风仅四十余不禄朝野惜之则公之皇考也娶于陆累封太恭人太恭人与皇考之赠封皆以公考饶守最故公讳章志字行之别号观海十九补博士弟子二十四荐于南畿七载成进士授行人司行人迁副其司已为其司正转刑部湖广司郎中移病归病已补故官出守饶州府踰三岁进湖广按察副使乞归养太恭人太恭人考终服除以荐者补广西按察副使入贺万寿进贵州右叅政俄又进广西按察使以叅政致仕复用荐者起为山东按察使召拜南京光禄寺卿迁应天府尹遂进南京兵部右侍郎卒于官得寿六十有四则公之跋履也公生三岁而中宪公见背宛转太恭人怀抱间小长则伯氏纵抚而诲之矣公故颕敏而能自奋励于学以故通经术有声用癸丑之三月登第而六月即授行人奉使南越归省太恭人里第行人中宪公初所授官也里中啧啧谓中宪有子矣而其使南越被服举止质素如儒生谢絶一切馈遗台使监司咸重之还朝闭户读书泊如也时分冝相重而其子窃其柄以美官饵士士争趣之公独弗往以是仅得司副以至正家人时扼腕谓先中宪公自行人为给事公独不给事岂有所不足耶公笑谓我何安敢望先给事第欲作要人将不得称端人矣给事谏官也藉令以谏死职下如我太夫人何公之在行人前后四载余居闲无事经术之暇则日取城旦家言阅之往往成诵且能解说大义而及其为刑部郎治讯牒则若承蜩掇之而已呉文端公山者时为大宗伯名能知人尝见公古文辞而器之叹曰是子非文法吏也欲调为其属曹郎又欲荐分试南宫士皆以不当分冝意不果公叹曰吾何乃恋食虎口耶故归而迨其再补故曹则分冝败矣公谳比则益精然大指寛辅法而行平反为西省最太宰郭公朴于诸公间知公深欲优调之公力以便养乞外得饶守饶名郡然其人嚚讼吏深文为奸积弊猬集公精心理之以次若扫一日忽召诸吏胥列庭下摘其尤贪黠者抶而出之而责数其小次者曰姑贳汝不悛者抶至汝矣自是咸惴惴若负霜雪诸下邑有讼者或以爰书就鞠者公出词组剖立决遣之即论负亦叩头谢使君不寃我每造府不赍宿日粮邑讼自是不之邑而之府至他府亦然公时时与诸令长约吾不使人溷若庭若幸毋弁髦吾教府事吾自办之不以累若也上官相谓毋轻为讥驳令饶守笑我即御史严鸷者至公辄解曰有贤守代我我又何难景徳镇陶器为天下冠而又据要津奸人依之与安仁豪竞利而閧揭竿啸呼者以千数司冶之大僚噤莫敢措手公适以行视上供器至则从舆中口占榜谕以祸福曰毋得动动者即乱民太守立捕僇汝矣其人故熟公威徳慑伏鸟散去公徐捕其首事者置诸理阖境遂完淮故宠王国于饶而骄顾独严公甚于直指公悉其情而体之诸子侯翁主家无失所者争相语曰畴谓顾使君岳岳乃吾天也士大夫有所居间以实请公必实应之自是亦不任怨久旱而雩吏以禁民间屠请公曰吾比舎僚宁无甘酒脯者乎安能责之民第躬自斋沐蔬食卜日露祷雨立澍民大悦他所剖谳若复郑氏之流窜返戴氏之山场皆累政所未决者咸以为神明至当大计吏治平为天下最公既谢湖广不赴及其补广西也地僻无所显见独以其职与清军李御史持衡御史即不能无抵牾然退而未尝不推公之贤也公于御史所禆益不浅然未尝小自伐也靖江王汰所遣府中人以驰驿抵公公叱之曰天子法得赐驰驿而王称驰驿者何也追坐所由王惭沮民田有与府屯地错者王欲并得之公持不可王又沮其在山东葢再起家矣台使者意其老厌事而公于请谳益精明所以调剂僚寀间不令见牙距乃大服欲亟荐而公已转南光禄矣其在应天节省诸邑徭与一切冗费所当裁者不以贵强沮钱榖出入搜剔其隠吏不得因縁为奸诸曹有私会同馆马者马日以疲耗公悉勒还之属大试士当聘诸省校官考校公计毋使预知主名其弊遂祛着为絜令既治理流闻吏民鼓舞相庆以数十年鲜遘此尹而公喟然曰吾犹不如治饶之快也葢饶之失公二十年而思公犹若新岁时候问安否以为欣戚碑而思之不已最后复祝之识者谓公不作黄京兆损于颕川时第非人辄得迁故耳兵部之长曰郭公应聘故与公有分谊公雅逊之然所以助郭公不鲜郭公病至悉以事寄公取画诺而已会其乞骸骨归公代署部念卫士之苦在艘三老而三老之苦在中贵人朘克临就役则前跳其不跳者亦竟破家以是行伍日虚至不成军乃疏陈其弊诸悉募诸篙师而官为驭之且稍丰其直大约费可二万五千金米三万石今卫士所乐输者已万五千金国家不过更益金米之半而不取役三老中贵人无所侵牟行伍如故根本不忧拨于大计便报可公又图所以乂安留京者条四事上之曰重事权明激劝严叅罚豫会计诏下所司一一如公指始中贵人不便公请谋从中扞之不得留京十万众欢噪振地曰顾公实生我公逡巡不敢当曰故大司马郭公之遗指也与今大司马傅公之诲也然众益徳公及公病而参问叩卜者踵相接于道丧归送而哭者祖祭者不可指数曰天不欲人行徳耶何以夺我公留京之缙绅大夫咨赍涕洟相顾曰空无人矣计至都辇上君子诧叹曰方欲借公北与谋天下事而遽靳之耶至乡乡之人无贵贱老少一辞而嘘噫曰自此不复见典刑矣其称宗戚者则曰无所觊恩泽矣天乎我安依矣葢公孝友忠信故天植其奉太恭人也自髫龀以至发颁白终日夕无小违色自平居以至疾痛大故无弗诚信至开九袠用恬穆终犹依依孺子慕也当其副宪湖广所治辰沅奉太恭人以行抵九江而风涛作公念道险逺重为老人忧谋且疏归养疏发而后长跪以闻太恭人始亦难之既怡然安之矣伯氏待公严而有恩公事之兼父师其卒也痛哭委顿欲絶抚其遗孤绍夔为授室就塾分财产均于长子绍芳乃二少孺所不敢望之矣有二女皆为择配奁饰亦先于已女每出奉太恭人必偕丘嫂丼毳无间姑嫁于王者家毁则迎养之曰即吾父也舅老而贫亦养之曰即吾母也既死则皆公乎葬矣姊适沈提学子善而病公视汤药唯谨子善病亦如之既先后卒而所以字其二孤者如子善也已二孤夭而所以字其孤孙者如二孤也公间自语吾安敢望古人所云生者不愧死者无憾则或庶几耳公通仕籍者三十四年里居得十之六性温然与人不为町畦而中实耿介门无杂宾所还往仅三四戚故杯酒文义从容竟日而已声色驳杂之好无所干强学力行然不欲以为名每见谈东越良知之学者辄颦蹙曰夫子不称一贯乎而曽氏直以忠恕承之此为善证夫子者也柰何而曹之不善证东越也识者服其切而裁邑大夫重公数从质疑难公谆谆为戒茧丝诲悬蒲伸覆盆然絶不令人知所自其勇义若渴避报若凂视九族则若身也九族之资之则若囷廪也故公生而擅长者称其没而哀之惜之若一口也公始娶王氏吾从兄女卒于公郎刑部时以公饶守最赠恭人再以子绍芳翰林检讨最赠如之淑人之父家落其王父母与父母皆公治葬继孙氏前后封亦如王淑人举一子即绍芳方以文行为天子侍从臣娶周继娶陆赠封皆孺人孙淑人举二子一女绍芾娶周继陆绍芬娶叶皆邑诸生女适归起霁孙男四同徳娶周同度聘吕而夭同应聘沈绍芳出也同吉尚幼绍芾出也孙女三长嫁金履庄次嫁王元爵次字于某曽孙男一公之卒检讨以事闻于朝下宗伯太宰议予祭及葬而特赠都察院右都御史葢异数也检讨与其仲季将奉公厝于尚书浦鸣宇圩之新阡而手具状垂万言乞余文劖诸丽牲之石余忝公姻分少于公三岁而同入为学宫弟子仕同朝郎同署晚节里居相望一水间虽不敢望公行谊之实而风猷意气彼此有概中者能以不文辞检讨不能以不知公辞公叙而铭之其辞曰
　　
　　末俗其衰日下日趋君子所悲身令之人而古是狥谁则葵之公实古人其行虽矩而识则规事亲从兄于道为庸唯纯则希施不见迹亷不近名直不取睽公信于人白日朗照莫可指訾公所自信屋漏尸居毋所愧欺大臣之节表于留枢惠克厥威循吏之效于饶于京范公我师卦数既周终少司马复同所归元子象贤厥材栋隆髙平异时曰粹曰礼以拟仲季夫谁不宜后千百年敦薄亷顽视此丰碑
　　
　　弇州续稿巻一百三十一
　　
　　●钦定四库全书
　　
　　弇州续稿巻一百三十二
　　
　　（明）王世贞 撰
　　
　　○文部
　　
　　△神道碑
　　
　　资善大夫南京刑部尚书盘峯李公神道碑
　　
　　盖嘉隆之际天下之欲为完人者必勇退辞尊以隠约奉其志即贵而至公卿大人亦必时踬时起与毁誉错而幸者得其完然未有履顺居正声实并泰终始亡玷若李公者也公生世七十有二年仕宦余三十年林栖又十余年居家为孝子持身为节士治民为循吏立朝为贞臣读书为正学割名而名依之负势者不能屈工谗者不能间岂尽其所遘际良也厥亦有所以致之者矣公之薨上为辍朝治塟再赐祭恩礼甚至然士大夫犹以崇赠易名之典未霈为公惜而其子太学生一鹤独曰未敢数厪上恩也必得天下之能不朽吾先公者行求得世贞俾志神道之石而手创其行事累数万言以请世贞于公为通家子素慕称公其何敢辞按状公讳迁字子升更字子安其先咎繇为帝理官一曰李官而至其后伯阳生于李树下遂以李为姓事久逺难明所知者唐文皇之后嗣曹王皋尝官豫章子孙遂为豫章人元季有曰俊者三传而至友恭世受农友恭有子六人仲时佐成进士为刑部郎最少子时中生宣政宣政生封公素馨封公娶太淑人有三子公其伯也生而端重不妄言笑从师受章句輙诵九岁从封公避宁难南康山中手一编不置封公目之曰日者言我不从公交车门上事而衣豸横金者二十年得非以若耶遂谢诸生不复应试而公既长补博士弟子前后为学使者张大司马时彻李太仆舜臣徐少师阶苏大司马佑所竒赏四公者一时目为龙门者也最后试于乡得第六人明年遂成进士肄事礼部尚书袁州公试诸进士诗而雅重公以称于人人亡何当选进士为庶吉士或谓公籍此可与也公以念其父母欲省觐愿得一奉使役归御史大夫熊恭肃公浃闻而叹曰歩武荣名而却之以成其志吾乡有人哉遂以奉昭圣皇太后遗诰使蜀蜀王与其抚按藩臬守令馈遗公金帛珍货甚厚公悉却之其使滇滇之守帅黔公以下馈遗与公公之却之俱如蜀道贵竹有一千户用绳下严得诬且扞文罔公知其寃为白状于抚臣雪之其人知而道追公欲有所効公辞德弗任也还且谒吏部选时袁州相矣与之为姻娅者要公往曰是公固知足下奈何坐而失一佳曹郎公卒弗往曰不往不过南尔南于飬吾亲便遂得南兵部车驾主事司故积造舟资巨万计而前是郎司出纳者不能无染指以十之七予卫卫复私十之二仅半与役卒耳尚书张文定公邦竒一见器公遽以委之公请于张公会司务及曹郎坐堂皇上集役卒使吏权而名授之又时时手较其所权者以示警卒皆欢服张公下公法为絜令寻进其司署贠外郎遇诏恩实授封公与范淑人拜诰命如公秩公念欲移疾侍二尊人养而封公不可乃与妇秦淑人谋迎之留邸躬视膳羞选珍而进之又舆封公与登鸡笼眺牛首泛龙江擥六代之遗踪于返照秋色间封公大欢乐谓公日者之言验矣使我身得之孰与而得之为两世荣也寻公之乡人宋庄靖公景来为尚书一日谓公蠧累积矣非子孰与扫除公请任之得其最巨者诸卫贡舶责之卫卒之饶有力者官给其直而中贵人监之直尽入中贵人槖而受责者挫其产以偿而犹不给公请毋令中贵人监亦不以责卫卒而官董之宋公如公请后入为御史大夫公卿出祖龙江宋公曰所与周旋士人多矣耿介者虞其才恢廓者虞其守于李郎吾复何虞已独留公促膝论天下事久之乃别去自是与公构姻好公寻进武选郎中黠卒孙宁富而横积忤守备魏公魏公列其侵盗孝陵壖地为市肆居货下御史狱治宁复自辨而他所株引且数十人上怒诏大司马大宗伯与司冦御史大夫廷尉核其事大司马者韩恭简公邦竒也韩公以属公而宗伯之属章檗御史龚秉德皆共事然资公而决公行履其所宁列市肆居货实然不犯孝陵壖地魏公不恱以气加公公与御史折之出其上魏公屈疏闻宁得丽轻典株引者尽释韩公大竒公引与吏部郎杨忠愍公继盛辑定乐志满考实授擢山东济南知府济南领州邑三十晨兴案牍旁午吏杂取进之欲以尝公公判决如流至缓者投之地曰而宁不知缓耶更尔立杖斥若矣隶齐泰者与吏陈栋比而为奸私一日过堂下公忽呼使前曰泰来而与吏通耶泰谢无有然色变公使搜其懐则陈栋之贿目在并抶而逐之曰而苐归自力为善吾不尔竟也于是豪猾咸惴惴奉三尺而治公按行狱滞囚得大辟者王明髙廷芳梁文纲傅景翠寃状摄知证而理之更具狱上中丞应公大猷进公握手而语曰二千石尽如君天下当无寃民时久旱公力疾而出雩于坛三日而雨已又雩于坛三日复大雨于是齐鲁之属郡旱饥独济南稔民复业者二千户时流民三千人就食新城新城令惧甚公以便宜发仓粟赈之又大帑金市牛具赋隙地授舍而耕新城骤益民三千所垦田称是山东诸藩臬禄俸皆资之太山进香者珍贝锦帛织作之类藩臬而下贮之藩司郡邑而下贮之郡其长皆私其重者公独会诸僚剂等之各为封识使次第持去不以毫髪益守帑部使者闻之曰胡威之清不加于此矣藩司亦愧如公指德王请惠民药局两台业许之公执弗可已复请织染局公复持不可既而曰吾去守无几时而王请不已终当为王有于是改建祠以祀薛文清王文成二公使儒生读书其中公又饬文庙及学宫一新之与博士弟子谈说经术彬彬有邹鲁风当入觐大计吏公为天下郡守第一剧盗李邦珍与其兄邦瑞横行燕齐间公刺得其所戚厚刘邦辅者授筴掩捕之先后皆授首当奏绩先尚书公抚其地与御史合疏保留之亡何进湖广按察副使济南吏民挽幰而留者以数十万计齐泰哭之恸至呕血公谓吾故绌汝胡哭也泰曰公绌我若神明我日戴公以处得不为恶而今已矣虽欲补黒衣之役事公不能矣故吏部郎申公旞道闻公善政赋诗纪之少保殷公士儋以文记去思其父老咸勒石以传之湖广任入贺万寿还省觐复之任遂监其省试公前后官齐楚皆入棘所得士多有闻而楚録公独任其程序文遂以纯雅冠一时进布政司右参政监督显陵工是时守备中贵人张方繇司礼出贵甚顾折节礼公具食公必为饱因好谕之方大服更谋于公为减驺从节厨传省燕乐公旦日与偕程工役勤惰抶其惰者若勤者手赐之一巵酒以先期告成御史林腾蛟督课额至楚访公楚事宜公陈三事谓罢冗征裁冗官革冗费其目人人能言者而辨利害甚晳辞甚修林君读而叹曰晁董不过是矣即施行如公指寻迁广西按察使公念广西絶逺而二尊人渐老不耐途路欲请告而见尼不得乃留秦淑人侍养而单车之广西任时靖江王与诸宗阋而各上章相讦下台台下藩臬以藩使之愞不任也使公先公帅以谒王王谢病不见公乃奏记王曰大王以某之来为宗人耶某非为宗人也为大王也某之来内欲全大王亲亲之心外以明大王尊尊之分如是而已耳大王之必欲拒某者何也王乃许以翌日见见而蓄怒待公等坐定王盛气言曰不榖之先王奉髙皇帝恩以有兹国当摄诸宗人诸宗人不受摄而子大夫乃右之何也公对曰大王宜自责毋责诸宗人也王益怒曰何谓也公曰大王能念髙皇帝恩甚善先王者髙皇帝从孙也以罪废嗣子悼僖王贤而髙皇帝复王之名虽一郡其礼秩威命实大国也今岭以南毋贵于大王者诸宗人之众亦毋如大王者乃大王挟贵以凌诸宗人诸宗人亦挟众以抗大王夫有司者故出诸宗人下者也诸宗人甘心有司之约束而裹足不入端礼门大王能忍之乎忍之是大王徒拥虗器耳不忍之则王与诸宗人之讦无已也且宗人之去贱无几罪易胜也其指逾万数不易尽罪也有如天子一旦赫怒咫尺之诏下大王宁能偃然而已乎某等所以见者愿大王之为悼僖王不愿如先王故曰非为诸宗人也为大王也王色动乃前就公曰先生何以幸教不榖唯先生哀怜之公遂说王曰大王急下教自责令诸宗人一切听台议某等请分诸宗人为十余房房择一笃行长者长之其长得以惩训不率重则付柱后惠文耳大王无与也月朔必朝见祭必从请名请昏必以属大王则大王之贵长在而诸宗人亦服王曰善具如公指台为疏亦如之靖江遂宁公念其二尊人无已上疏乞休不报而转四川右布政使蜀王闻之曰是少年时却吾国币者耶诸藩臬郡国老吏亦悉之不严而肃左使耄不治一切以属公祛其蠧若洗亡何进湖广左布政使御史将入司试促公来提调公故缓驱曰吾不欲坐收右使成时李中丞宪卿大征苖公调兵饷毋乏又日夜计楚觐吏贤否头须为白当入觐宿邮中盗以左使当巍槖夜窥之亡所得得一稍重者踰垣而出之则古石砚也弃而去之盗事发谓人未有左使槖如是者寻以中丞论转饷功赐金一镒而太宰课公绩复为天下藩臬第一当迁而公复上疏乞归养不报时蜀与右辅之抚臣皆缺而蜀人尤欲得公袁州相尚在柄以公不入贿望之进右副都御史治右辅公至即疏请固关隘考军实计储饷复疏请行保甲法定审编严窝禁设险分堠以时哨警俱报可中贵人冯保深州人也有兄之女当嫁而道中盗可五十人剽其资装金钱以去兄疑雠家为之白州州守审之诬纵遣之遂白公谓守纳盗赇公语守若不受赇吾悉之盗当自露其人退而复白之监司为捕雠家鍜炼五毒强诬服引同盗者至百人狱上公曰冯氏始讼牒五十人而今乃至百耶悉得其诬服状破械纵使去中贵人闻而怒甚具疏草以语公卿大臣欲论守赇而公故庇之大司马杨襄毅公博谓曰吾不知守知中丞公毋太草草当以质中丞遂贻书问公公报曰不佞以民命若太山此官敝屣耳所能者为贵人责捕盗不能为贵人理私雠亡何真盗果自他邑发中贵人惭而厚以金帛谢公公不受北兵大入自墙子岭而躏京师东北公闻警使其将祝福三千骑入勤王偏将申绍祖王尚忠继之而自以大兵踵其后兵至都门敌渐敛已而诸镇兵悉合蹙之境外破之公所部卤斩伙事闻赐白金文绮寻入为工部右侍郎时上方大兴祠祀治玄熈洪应诸殿万岁坛修裕王邸南关重城益城张家湾公先后以职见委用严见惮综理精宻中贵人将作大匠不得有所侵牟上亦心器之矣诸工次第就咸有所赏劳遂増秩二级考三品最赠王父母封父母俱如其秩公复上疏为二尊人请告不允亡何封公之讣闻公痛不得视含敛恸哭昼夜不絶声一切赙赠皆返服除召补南京兵部右侍郎佐麻城刘端简公采属军政铨选无敢以私奸者寻进兵部左侍郎都察院右佥都御史总督二广诸军兼理粮饷倭方大入侵掠左广公驰轻车赴之甫抵吉州而抚臣熊公汝达方调兵与角公手书慰勉熊公且密授诸将方畧公复疾驰至端州诸军大破倭斩卤以千计俄诏公兼廵抚左广余如故公乃大搜罢浙兵之不称者散遣之选募骁勇分配诸将而时时拊循慰赐加渥士奋欲効死时右广大帅俞大猷智而廉左广大帅郭成勇而贪公悉其肺腑以授大猷而其驭郭成则错用威信使叵测古田右广乱薮也公请平之上便宜八事俱报可公调狼土兵十三万七千人分七哨进攻以大猷及副参游诸将军统之而参政柴涞副使邵惟中等监其军檄湖广将士固守东安黎平隘防奔逸身自端移镇梧州节制之申饬军令严赏罚仍戒毋妄杀毋卤财物兵进荡其寨栅六十五其大酋韦银豹擒黄朝猛战死余酋二十二以次就縳斩首万余降余众二万古田故邑也公请进为州使监司填之而他増将卒置学宫选良吏疏上俱报可公以功进右都御史赐白金四镒文绮四左广苏继相世蟠据揭阳之黄寨僭称王而其党曽魁据石硿杜髙山据大节相掎角为声援流刼逺近郭成故以总督刘公焘檄讨破之且下矣而继相通成之私人戈楠入贿于成以免公刺得其状召成切责之曰左广费大司农金钱岁可二十万今三盗如故而汝若不闻也者日幸酒被色歌舞自偷快安乎且汝之入三盗贿而纵之也吾非不知姑贷汝死责后効汝能自勉励否成皇恐叩头曰蒙贷成死苟不擒三盗者必不敢复戴首而谒交戟也公调兵二万人使成与诸将分将之成乃强自力斩弋楠以走师遂破继相众穷追之获于五房后破擒曽魁兵少倦杜髙山乗间袭夺资饷以去公切责诸将蹑之破其大节寨穷追获于古铜鼓障石岩前后得村栅三十六俘斩千余人贼属四百人自拔归者二百余人投崖阱自焚雉经死者不可胜计复进破海丰贼曽朝元下村栅十一卤斩五百余朝元砣死复破继相之党杨仁寳于九重坑追之至鹅毛山而获俱磔于市得贼田二十万顷予民捷闻赐白金二镒文绮四时舶主许瑞者拥万众出没近岛诸帅私其赂而阴蔽之时取覊縻而已会倭三百犯广之大金门而许瑞相引恫喝为重诸将入问筴公笑曰吾已付倭许瑞矣以武往即千人不必胜也第令禆将将卒二百人往俾摄市人立睥睨间而使监司檄喻瑞若名事中国而不纯今急取倭自効不者大将军悉二广兵殱若矣非可赂免也瑞皇怖掩倭艘悉获以献公前后所捕诛倭及剧盗凡十大胜不肯报捷或谓公胡不报冀得一勇爵以贻子孙公谢曰上威德与诸将士力我何功且家世业儒何可复侵介士路耶而亦会同年新郑公以首辅兼太宰故尝赙封公而公却之以公为慢已及其寿六袠诸侯之币亡弗重者公独以尺书挟两吴絁进乃寘之地而唾曰岂书生酸而至是第用我贾名耳以故于公功多所裁削公弗顾清逺■〈风贝〉风作地震英德开建诸邑大水急发庾赈贫者因上疏引罪且乞裁黄蜡芽茶铁锅鱼牙柘茨银珠乌梅铜锡麻枲铁线胶翎诸滥税不报他疏若停逋税以安反侧查滥俸以省虚冐修水寨以资战守严门禁以固重地稽商税以慰民望究武职以饬戎政祠名贤以崇正学得报可两广赖之至今公念范淑人笃老凡三上疏乞休不获请又陈情乞归养上乃进公南京刑部尚书以便之而公又感嗽疾以骸骨请御史赵焞又为之请始获允所积廪金五千悉归之公帑诸从官曰例也公笑曰我以不贪为例右广帅郭成感公恩裒诸金寳瑰竒以献及监司守令得荐者籯金道中公悉麾却之曰将由吾亷未彻耶阿堵物何以溷我范淑人见公归而喜宿疴顿除公偕秦淑人所以娱恱之者百端偶病■〈疒带〉下公忧之甚范淑人见公瘠而瘁谓曰我无他畏暑耳得甘澍即解公与秦淑人斋戒露祷大雨竟宿太淑人立起至开九袠而终公老矣犹作孺子啼其治棺殓必诚信特不用浮屠及俗礼庐墓如封公时公未除服而南刑部缺尚书廷议犹及公然公已无复世念颜所居堂曰止足治冡茔去家六里而近名之曰顺宁时时偕其弟学宪某及子姓宴游其间于于如也间御笋舆或跨欵叚纵逰山水名胜与田更野父相问讯不知其为贵人也足迹于城府可数台使监司守令或门生故吏屏干旄而过公公欣然为具鸡黍烧笋蕨清言竟日不倦去亦无所报谢晚岁名德转重慰荐无虗剡属江陵公当国与公有分契乡人入都者谓得一书先容公具草几千言曰崇寛大以存政体曰慎用人以肃官常曰宥直臣以开言路曰修战守以重邉防其言絶剀至非人所堪其子请易之公不可既而曰上春秋方鼎盛此公犹稚视之且汰极矣是安能久故刘御史台以论纠江陵削官里居公修书问之授饔加璧焉刘君受饔反璧以空刺报谢谓其家人曰李公望重且大拜安可以我故累之公笑曰我知刘生刘生乃不知我彼以我犹未忘世也及刘死戌所公哭之恸公素强少疾晚而益壮长耳秀豪又素多阴徳人且以为百岁无恙中夕忽谓二儿吾生平不妄挞一卒不妄收一钱不妄作一语仕宦三十年不来一指摘优游林下十余年不萌一悔吝既贵且寿可以见先侍郎地下矣以不善积着挫故遗产不免使尔曹馁奈何不久竟以微疾卒逺近奔哭者且万人公孝友天植其事字晜弟甚笃分禄以遗之又以遗疏属之贫者环所居数里饥则糜寒则衣死则槥椟盖亡不于公室乎取及阚公之室中则■〈木咢〉然也卒之日秦淑人出王母所赐金始成殓其子鬻所分产始成塟呜呼可不谓贤哉公于古人好称诸葛孔明裴中立韩稚圭司马君实刘噐之于前辈称刘伯温王伯安其以政事行术居师友间者韩恭简宋庄靖熊恭肃杨襄毅杨忠愍及郑端简晓也蚤岁穷理性之学然不欲有其名时华亭相公为领袖贯鱼而进者不可胜数公益秘之曰学以明道也而以干进得无愧业举子者乎公所为诗及文不甚多然往往清畅古雅有汉唐人风气尤工八法人得其一赫蹏輙寳藏之所著有诗文集续集十一巻遗集一巻摘稿二巻皇华録一巻京畿奏议四巻两广奏议八巻济南议稿二巻郢曲同声楚越吟稿西轺集祗役杂言各一巻修邉杂考三巻国朝考二巻皇华便省録清音竞秀録星槎万里録官中纪事各一巻行于世者半公以正德辛未生以万厯壬午卒春秋七十二秦淑人者名家女也再受五品三品封能佐公于德置贰二赵氏刘氏举丈夫子四一鹄以例为太学生初娶熊继魏赵出也次一鹏以公荫为太学生娶张后公一月卒次一鹤亦以公荫为太学生娶宋即庄靖公之女孙噐公而许婚者也皆秦淑人出也一鸥早卒刘出也女二一许字万安仁早卒一适雷暎孙男五女四婚嫁皆名族一鹤能读公书美而材其状草吾不能悉志志其大者铭曰公为世贤七十二年虗七之一未渉理乱其出其处各得中半处则鸿逵其羽可仪出则龙变膏泽滂施厥位厥寿彷佛宣圣公也及门庶闵冉并古称三立为三不亡公神行天宁与魄藏
　　
　　资善大夫南京礼部尚书立庵李公神道碑
　　
　　大宗伯李公之卒也以成化末而上既为之中牢祀且治葬鳌溪之阳矣故事三品以上得树碑神道纪其功行而公有子以逮孙曽奕世显重然里俗朴因循不能举而公之五世孙元甫自大司成来守南少宗伯实践公故署一旦请于世贞曰吾李于蜀幸不忞忞然重自大宗伯公始而忍不一标着之乎且夫不得志于格而有所强者非夫为人臣者也得志于格而置弗举者非夫为人后者也甚矣吾俗之朴也子为我志之世贞谢曰子之辞信虽然不榖不任也元甫固以请乃据其状而志之志曰李之先楚南郡公安人也元季有南郡燹避徙入蜀即富顺而家焉再传而为侍郎公志聪又传为侍郎公继宗皆公赠也公讳本字立之别号立庵生而朗儁异凡儿父私噐之乃曰吾家世隠约无显时奈何有此子而复弃之农乎稍长俾从师受尚书甫属文即已负竒有声踰冠举于乡已诎南宫又三年为正统戊辰成进士选改翰林庶吉士踰年授检讨当裕陵复辟遣祀北镇医无闾还与修大明一统志成复与修裕陵实録迁编修再迁为侍读庚辰分校南宫试得谢文庄一夔状元及第余亦多显者久之擢南京太常寺少卿踰九载始进南京礼部右侍郎当公时翰林为清曹而于职自编摩外无可自显见朝行中以冷局目之而士行修终不肯以其官贫故倚权势有力以市公尤其表表者始当授检讨人或谓公不有给事御史可陆梁公卿间乎公谢弗应曰贫自吾分吾不与易也盖十余年一再转羸马青衫日儤直金马门殊自得及转容台秩稍优然益南徙而公益安之间从诸胜逰相约为文字饮三山二水惟意所往不知岁之云暮最后始擢为侍郎重矣门柳萧然不设重牡亦无有阑出入者时眉州万少师安当国能立贵贱朝士而公亲其乡人又两举乡会试称同年者也眉州之子翼暴起为少司马与公同列一日过公从容曰公有意北乎但以一赫蹏属我立为公效之公咈然适送之出见圈中豕指而曰而父子欲圈我乎使我依而北者何异豕也眉州闻大怒曰吾且圈若南遂弗召公亦欣然自悦也凡六载始拜尚书然公意已倦时贻蜀中亲故书曰速营莵裘吾其老乎寻寝疾卒时成化之乙巳秋也得年六十有九当公卒而有羣鹤悲鸣遶舍久之乃去人咸异之发其槖仅图书冠服而已为之谋赙置邮乃得归公为人广颡丰頥踈眉目望之若神仙人也坦荡不设城府里如其表与人处无贵贱皆可狎然至欲干以非道则颜立頩判然自逺居恒恂恂类无事者其趣义急友甚于饥渴之得饮食也为文章平实典雅有治世台阁风诗亦称是第公不自矜诩要以足志适情而已故多不具草即具草亦多散佚不可收拾今其存者见昭徳续集中殆十之一二而已为诸生时尝有所往逆旅主人延接甚至俄出酒馔甚丰怪而诘之则曰夜梦神语有十八尚书来晨起泛扫市牛酒供张以待公即其人乎虽然独公一而已何以称十八也既而思之公姓名皆寓十八不偶也其前征乃若此公配廖早卒亡子赠淑人有三子皆贰髙出也长曰文昌以公荫补凤阳府照磨季世昌以乡进士官濮州学正文昌子曰陜西按察副使凤凤子工部都水司郎中方至父子皆以伉直名其时元甫名长春郎中君之子也世宗朝按察君以御史上章为公请赠谥不报嗟乎照磨君用尚书子仅幕官九品不以为屈赠谥于公分也御史力能得之所司独不得亦竟不复请乃至七尺墓道之石尤所谓得志于格者踰百年而今始举噫嘻朴不已甚乎虽然以视今之贵势公子籯金帛宰执之门以求所得志者何霄壌也公起田间孤生致位八座五易世而甲第不絶诸孙枝至若干人纪蜀乘者娓娓其贤不置口亦盛矣诗云髙山仰止景行行止世贞何人哉乃藉公以不朽
　　
　　铭曰井鬼之间岷峩孕灵乃笃巨公英宪之间人文渐昌公始登庸东序西清氷心玉姿金钟大镛文戒灭质葆真弗雕以完淳风位戒踰德含用弗竟以保令终爰启后人济济绳绳寖攸寖丰谁其嗣者歩武銮坡徊翔秩宗追逺反始顾瞻鳌溪悠然禹功我阐其玄石笋勒之有缭其虹
　　
　　弇州续稿巻一百三十二
　　
　　●钦定四库全书
　　
　　弇州续稿巻一百三十三
　　
　　（明）王世贞 撰
　　
　　○文部
　　
　　△神道碑
　　
　　廵抚山东都察院右佥都御史前中大夫太仆寺卿阜南陆公神道碑
　　
　　陆之先华亭自娄侯逊始也其后机云以文学擅天下声而他族之在江右者九韶九渊并抉孔氏不传之秘后先为东南冠绂然未有如今中丞公仲季之盛者始中丞公与其仲氏少保公树声用经术取嵬科俱蕞文苑标而又能相砥砺名德至贤公卿乃其所得于心学者吾不知于韶渊何如要之当圣门不为后矣中丞于秩为第四品其卒也法当仅得祭而故尝卿太仆领中大夫诰中大夫三品下于是两台以中丞讣闻而以太仆故秩请诏予祭复予塟法得树碑神道少保公哀思无已手纂公事行累数千言其子太学彦桢别纪复万余言属不佞贞曰幸为叙而铭之贞视宫保公通家子素严公而善太学乃为之叙叙曰公讳树徳字（阙）父曰赠太宗伯公鹄娶沈夫人有三子而公其季也公生而端重颕敏读书能通晓大义工属对父母絶怜爱之然贫不能资束修时少保公已前赘于李矣而沈夫人复逝公哀毁骨立已而里中薛君见少保公而竒之谓李父曰吾仅一女安得才如而壻者赘之乎李父曰有之即吾壻之少季某也是时公年十三矣薛君请于赠公欲得女尚公赠公抚公而泣曰苟而母在吾何忍弃之薛乎手钱一挺纳公褒曰与儿作美食公饮泣而别已而得美食辄以奉赠公赠公尝而怪之征所从得则皆出自袖中盖公未尝私一钱也赠公泣叹曰儿殆纯孝矣公自是文思飙发所受经凡四师皆谢不任而最后乃事少保公得其诣独深公益自励勤苦非丙夜弗就枕公虽名为赘尚未授室及少保公之成进士而公补博士弟子也薛君归公于家使举亲迎礼僦一乡大夫车御公公力辞曰士而大夫车非礼也竟以徒歩往时人异之明年当乡试公不利有司而少保公时以移疾予告赠公谋而欲地道焉公不怿曰是蔑我也始进之谓何谢弗应又三载始举乡荐明年下第归又三载以少保公预试事不听入自是公连踬者垂二十年而赠公亦已捐馆矣公之在公交车时属其伯氏夜中盗尉徼得其主名欲以为功而见徼者不胜楚自诬服公察其有寃色夜密听之得其兄姊自相诘语而征其状知为尉卒诱使证也力请释之俄而真盗得赠公喜曰是儿非竖儒异日得备李官不足为矣公成进士业四十余有善少保公而怜公才者引之就馆选公逊谢曰病不受占■〈亻毕〉也就选人格得严州府推官于是赠公言验矣公在事益精明虽耿介絶俗而不喜为烦刻其于单赤尤能曲体其隠以故仅三日而声称着闻公于事勇往无所避太守意忌之弗善也公亦弗为动然至守当入觐公署郡事而抚公有所萋菲属公诇守何状公力为明其无他守竟以是得免公弗使知也然至奉檄按武义令令夜行槖有所居间公叱之出尽法无贷龎御史尚鹏于僚属鲜当意者至公独无间言曰廉士廉士公以卓异征当授给事御史而会少保公召为少宰公于法避道拜刑部主事始公之征吏民哭拥者以数万讣遮公不得则肖公像祀之于孔道以见思公既郎刑部少保公实不赴少宰召也公不鄙其官益治文法无害而与其同舍郎郑履淳等游相与砥砺名节履淳上疏论时政大有所指摘实从公谋具草公始欲聨姓名会疏中语称少保公乃不果而履淳得廷杖锢缇骑狱前是公以进士肄事时尝具諌草其言絶戅有人所不忍闻者同年萧某读而寸裂之谓公死为名耶即死且累上德而至是复语公第小忍之职行及矣亡何公果改礼科给事中时庄皇帝毎视朝及经筵黙不发一语公谓易上下交为泰非与公卿辅弼相论难何以劘君德而酬万几上疏极言之不报公又条议诸邉计甚明晳顾语多侵总督谭襄敏纶公既迁兵科为右给事廵视京营而谭公入督迎谓公不谷戴惭颜以见惜公疏直稍有所龃龉不者不榖可奉以免咎矣公岁且满（阙）得举刺而所善者缇帅朱忠僖希孝其私人为（阙）以属公公立论罢之迁其科左廵视内十库公择诸中贵之谨愿者好语之曰输戸以公等抑勒留难之故破家者屡矣然非自公等始也吾欲言则伤公等不言则不忍于破家者公等胡不自谋之而令我曹得为名诸中贵慡然相戒有所约束矣亡何公以册封周赵二王国悉却其馈俄迁礼科都给事中皇太子将出阁公疏所以资睿学者而末归之身教语剀而精当是时新郑江陵二相国读公疏而叹曰向永流也俄而太子出阁公以侍班拜金币赐诏天暑暂辍东宫讲读公力诤之报闻当是时庄皇帝颇倦政而日月交蚀旱魃起公前后疏皆危辞侃侃而上不豫公疏请慎药饵内言伐阴之剂不可服其请详保护则欲言仲夏亢阳之月所宜谨其指益危上意不怿然以公言者难之为留中独下公所请召辅臣以资静养疏而诸大珰嗫嚅谓辅臣晓医耶必静养而召辅臣如我曹何公亦不顾而诸珰中复有请开戒坛为上造福田利益者业得请矣公复抗疏言佛法故非圣世所有特其空寂澹泊稍有合于吾儒寡欲养心之旨故其说久而不废若乃戒坛度僧男女丛杂宣滛道侈固佛之所深恶者奈何轻信左右之说而遽复之夫陛下不以圣躬为虞无所事佛陛下而以圣躬为虞则大禹之恶旨酒成汤之不迩声色万全道也亦佛所契也上为停戒坛当是时新郑江陵之好衰而互为构公平心其间无所附丽二公亦两噐之曰是不难陆少宰弟有尚寳卿刘者上书讥切时政其大指在新郑公以非所宜言且得罪或谓公宜特纠之公曰彼言事者我何以纠且奈何縁执政指无何上晏驾时中贵人保横甚新郑决筴去之而公与言路各有疏发其奸私不胜保遂逐新郑而并齮诸言者独不能有所加于公会当议祧庙公请毋祧宣宗而祧睿宗以嘉靖初所建世室奉之议虽格不行天下闻而韪之于是宫保公复召为大宗伯矣公于法复当避仅移尚寳卿满三载始擢应天丞甫至而当举乡试事棘以内外咸公主之纎巨井井尸及两台使取充位而已公于丞事毋所不精密吏洗手奉法惠浃闾井又尝以推摄大司成事诸生服其行循循就矩寻改太常寺少卿连摄翰林光禄鸿胪篆故事九列若四品持资簿待迁亡满考者而公前后凡七年以中贵人保在事故然公了无所觖望其任职奉公事有禆益非诸公所敢当已进南京太仆卿卿治滁故逰地也公不可第取前辈王文成公建义仓及教授诸生遗意行之而入为太仆卿甫上进今官出抚山东于是中贵人保者业得罪窜矣公益发舒且感上知思有以称塞即驰入境首问民所愉苦示之廉一切供张悉罢去与按使者约脯修不相入车门絶私书僚属相戒为慎公间留客不过酒茗鲑菜而已客偶谓齐优一何拙耶公念必藩司宴有之次日入谒以微言自引咎不已众相顾错愕不敢对而优宴絶矣齐鲁之诘盗者滥公悉集成案覆之而出其寃者又请裁募兵费苏里甲戒苛罚俱得报可东人大悦公素不喜食肉其行部所给奉不过蔬粥一算噐而已棰朴不妄施独于贪墨吏无所纵舍时时一按核皆以为神明然公体羸而竭精吏事遂病脾会德藩之宫后有白云湖者故民佃也而夺于王业已归民矣而宦者与中贵人之代保者宏有连必欲复之公执不听然益邑欝不得志上疏请告归太宰杨公巍叹曰吾独不能为东人借公须臾耶为上言公之贤而请听之计病痊且必用报可公得请使院俨然一无所赍持至道途之资亦谢絶吏民拥车而号者竟百余里车枳不得行公为之挥涕既归阖门谢客惟与少保公相对谈说道理巍坐竟日间召儿辈侍立颇及微时事诲以修身居乡大要尝一侍少保公行田里中儿争指目曰非两疏也耶公踧踖不敢当曰吾何敢望少傅受吾自以犬马病不任耳公凡三被台荐与少保公鴈行既而预湖广之推则公病矣公为人孝友忠信其事父母独能得其欢死而哭之毁伯氏之食于家非公与少保公弗裕也公之庄爱少保公亚于父其砥节秉行壁立万仭之志畧同然少保公寛颇以辞色假诸子姓而公更侃然以故咸乐就少保公而摄公之严惟公亦自比于程正叔先生以为不如家兄也居官所与逰皆当世豪杰所言皆天下大计所莅处必闾阎利便生平未尝以私于人亦不受人私其于諌忤旨及犯权要人者数矣然而竟以其身免歴位融显优逰令终岂非天哉呜呼孟子所谓富贵不能滛贫贱不能移威武不能屈为大丈夫者非耶公病且亟忽谓彦桢曰吾殆不起矣吾欲有所言彦桢强谓公医屈指而俟痊何虑至此也公笑曰医误矣吾屈指而俟尽遂命笔书后命所以戒朂良至素爱抚其一孙一见而遣之曰天君泰然矣无所复挂碍寻少保公来视公起坐举手揖谢曰兄教我育我今又来诀我不得终奉周旋奈何少保公强颜而谓曰若必不至此若兄来视若疾非诀也公曰弟自知之兄不知也且此小事亦何足道少保公泣数行下公独怡然已呼从子玙使卜葬得吉而后止至病亟命彦桢诵所作诗犹为易一尾语既而曰无所事此恬然久之目瞑矣比就殓颜邑如生公春秋六十有六小于少保十三年少保公气殊王名位亦不相及乃其为嘉万间完人一也元配即薛累赠淑人有子一即彦桢以公荫入太学有文行娶潘继张薛淑人既前卒继配董累封亦如淑人薛之殁董来为政矣公有所施于妇家必前薛而后董董亦安之且能抚彦桢以成亦前公卒女四适太学生张仲文举人范允谦者薛出也适太学戴士毅冯大顺者董出也孙男三景星殇景鹏聘李景皋聘季墓在某所
　　
　　铭曰有美平原毓于东南载称二龙小或文标大者道显而用弗丰厚积骈光乃有中丞义取兄从史臣争臣各操天权万论所宗公捧白简以叩九阍百辟动容天子曰俞惟尔之言黄屋加崇九列婆娑毋以弁髦而旷庶工载旬载宣以奠齐鲁若草偃风有昊弗仁弗使终恵用疾明农进则表仪退亦模楷威凤逵鸿何天之衢而铩其翮与凡鸟同譬彼双钩其雄丽霄一沈九潨名德弗劘守臣请之上轸帝衷锡冡云间祀以中牢宗伯司空我铭公碑马鬛之间有光若虹
　　
　　刑部主事累赠通议大夫吏部右侍郎胥峯陆公神道碑
　　
　　不佞贞之起官金陵也得日从今大司冦陆公与绳游因习知公家先德而公之父胥峰公与先大司马公同举于辛丑公复与不佞同举丁未亡弟太常懋与公之仲氏故学宪君同举已未则修世讲者三焉而司冦于先德尤亟称胥峯公曰吾先公之为尚书郎也厄于谗中踬既以不榖故获封尚书礼部郎中家居垂三纪及见不榖之为大理卿而后捐馆也乃不榖以大理卿遇诏恩赠公如其官再起以吏部右侍郎最赠公复如其官而不及见矣伤哉以地下之灵获邀恵于故太师徐文贞公志而铭之矣令甲三品京朝官神道当有碑而阙焉无又敢以累吾子不佞敬谢司冦有文贞公文在畴敢毗之司冦曰毋尔扞也其称世讲而习不佞者无如子娴于辞以先公有闻者亦无如子余固逊不获乃谨叙曰陆之先浙嘉兴之平湖人自唐丞相宣公贽以经济亮直重天下其后至宋而为枢密副使旋吉六世孙正博学髙行薄元徳不仕以寿终学者私谥曰靖献先生子应竒应竒子士贤隠徳皆如之士贤子曰宗秀者仁庙时以才征陛见应对称旨上嘉之使就吏部选人不就乃赐白金楮币归归而大出粟麦赈灾上于籍中识其名赐之玺书而旌其门曰尚义传子珪尤好为义举授官廸功郎而子鋹自以文显仕为程乡令有恵政其民思而祀之至今后以子孙贵累赠至右副都御史鋹子淞则益大显举进士累官光禄寺卿有大臣节父子俱祀祠乡贤其赠始如鋹而后如公则公之父也有丈夫子五伯曰工部侍郎赠尚书杰次刑部司务棐次赠精膳员外郎槩次即公而少者南京吏部司务集也公生而颕异八九岁时屹屹如巨人旣长工属文光禄公竒而爱之踰冠见背公哀毁过礼服除试于学使者以为第一时仲氏以诸生试不时至而学使者欲朴之不受径出学使者大怒捕得将痛棰格而后行汰时已解衣当受罚公伏其上愿代棰格且哭且诉其辞清辨酸楚学使者戄然令公起并以其仲氏免公屡试于乡不利乃读书别墅勅断家事大小无复关我学不成不归矣后学成而以例入大学时司冦年十七耳挟与俱试俱中式而公得第四人士林艳之再上遂成进士髙第授刑部（阙）司主事即理漕运刑时督漕者御史中丞张性狠躁而公务持平动以典章自矩积不相能中丞自见龁言路夺职而妄意公中之更中公以大察罢归公怡然曰吾未获一伸于宦命也即为徳于乡谁能难我公所为德最先者曰族倡其诸子司冦辈市善田若干畆以赡之为科条曰优老劝廉育材助婚助丧养疾无弗称给矣宗故有世德祠复市善田若干亩以供春秋粢盛无废祀矣先世诸墓祠在乡郭者复市善田若干亩以预缮缉无告圮矣季子建天心书院合族之少儁者实之复市善田若干亩以资膏油楮墨无惰学矣役于官者复市善田以充其募直无困徭矣公乃曰可以及中外亲矣母王淑人之外家塟地逺公为之饬周垣植封树使奚奴护之妇父沈翁贤者也殁而其诸子窭甚为经纪其家事俾不颠踣又为置墓田丙舍刻其遗文以传公乃曰可以及吾知故矣友人朱民凖死徙其子自近而命司冦推田舍殖之毛寿官者死贫不能具棺殓悉为之料理且治葬华山人者宁海人也遇于武林契合榖之终身不倦王父程乡公卒于常山逆旅主人与有劳焉公时甫髫又不在也见主人之子若孙必馈恤之岁岁恒若新公乃曰可以及疎矣有所施予多不问其主名尝舟行过汉塘或言有五棺暴于路者即捐甓而归诸土岁生辰合诸老人八十以上者宴而出钱帛劳遗之以为恒盖公有四子一司冦光祖二乡进士光裕三学宪光祚四乡进士光宅皆能悉帑以佐公施惟公意之向而公亦能顺性作仪不强其所不足司冦意气慷慨饶天下大计尝从大帅幕讨倭冦出入兵间其握铨与中贵人忤至沦死夺职公不以介意也盖父子间自相为知已若此平湖故无城是时先司马督抚浙公首建议请城城城成而免于倭患人无不德公者公生平无他好独好佳山水司冦之以太常夺职时公与游当湖即其傍创报本塔放鱼矶明心堂悠然亭扁舟往来其间后又于杭之西湖治行窝与客探禹穴访兰亭遗迹穷天台赤城之胜徘徊于桐江钓台想见荘子陵之为人慨然久之乃归筑室于天心院而额之曰赤松入定处盖以赤松子自寓也公虽老顾强无疾一日自西湖返问前额上呼从者曰未也亟命上之自是微露惫色数问大儿至否三日取所制寿服被体端坐而逝当是时司冦甫以大理卿召至真州忽心动驰归犹及呼皋某复躬含殓也公以弘治十六年癸亥生其卒以万厯三年乙亥得寿七十有三妇曰沈淑人有美行四子者己见前而三学宪出后其弟赠礼部公四乡进士出为吏部司务乡进士沈淑人所钟爱也公割以后司务公公四兄弟皆显贵而独赠公少而溺于水公哭之恸以学宪后之于是赠公亦贵矣今距公殁十三年诸子独司冦在树名迹为股肱重臣而诸孙若干人有以胄子入太学与太学及郡邑博士弟子累累科第当未艾也诸曽孙若干人有弱冠取乡荐者矣余详状志中呜呼陆之世徳逺矣上不敢拟后稷氏我琅琊之在晋宋六季庶几埒之然琅琊以功陆以德公之为德于陆也广施而廉取用其实逺其名所以能保世滋大哉
　　
　　铭曰以上士始而以下大夫终人主贤其子俾以上大夫封伯子上卿而叔大夫中父跻九列兄佐司空诸士而称中下者累累不可指穷秩有庳崇厥德则同公秉其衷取俭而报丰太师志之光于幽宫予勒坚珉以标陆宗岂惟陆宗实模楷乎大江之东
　　
　　赠通议大夫刑部左侍郎耿公神道碑
　　
　　余官金陵获从今御史大夫耿公定向逰一日俨然而造余再拜曰不榖愿有请也不榖所以有今日者实惟我王父司冦公力微王父是无不榖也微王父之诲之犹无不榖也日者甲申之召不榖已倦游矣诸弟子谓可无出不榖未之应也而仲氏定理独曰王父忞忞地下未奉一命之旌兄能恝然而已耶不榖以是强出至今官而中间合中丞少司冦之绩而上之天子赠公为左司冦而王母封亦称之制辞褒扬备至于是王父始有闻于世虽然其归魄之所兆域定矣不能有所侈大计独考令甲当有七尺之碑树之神道意者藉吾子之一言乎不然何以光昭上之宠灵而发王父之潜徳余唯唯耿公乃言曰王父讳大振字鸣甫耿之先于春秋为国姓至汉而大着封侯将相者以数十计其后子孙散处江黄间元季兵起有均用公者以材武从里中少年据险自保受朝命为镇抚髙皇帝畧定楚地国寳公挈其次子必安从而命长子必顺奉母徙之麻城遂定为麻城人顺子思敬孙洪曽孙世庸成隠德弗耀至公而始治经术补博士弟子有声从弟教授公光者少颕公出其余资之取科目而顾不能自致荣显凡再试不利輙念其父母老谢去以共养笃谨闻寻后先考终公柴瘠逾礼附身附棺纎悉周慎闾党称之始公已壮而父不厌家政公曰吾知为子而已及父没而公有四子亦皆立公分授之政曰吾不任为若曹役也且丈夫安能埋七尺米盐丝枲间日闭户危坐读书凝尘满席湛如也公貌修伟举止俨雅不矜而庄见者肃然衿绅之徒与深谈竟旦暮霏霏若吐芬屑余不得博公一肯色以故交逰渐寡公亦简出外市廛之迹可数也妇李淑人贤而相敦既前卒公遂不再娶御家以礼法诸孙十余人晨朝问所业以不得诮呵为幸顾独爱不榖自襁褓时手之不离抱夕与偕寝甫龀而疹发甚厉侍者皆秽恶之公独置之腹不榖之父封公垂泣请曰疹有毒奈何以肺腑亲之公不听盖移月而不榖愈始辞公腹自是有所受经史及撰着文秇之属耳必狥公口手必歴公目盖十四而遣从帅业粗已就矣及病革犹数谓先封公儿何在毋惊之妨其业也不榖自顾亡足独当公岂公有灵鉴谓不榖当有成耶嗟乎公能审不榖成不能见公成也今者若足以报公又焉谂知公之必有知也悲哉余敬报耿大夫大夫世所尊信以为真儒贤者自叔梁氏之启圣而无繇晳晌松之属皆以子有闻然未有能率祖者今天下以大夫贵知公天下希贤之士以大夫贤知公公所为不朽者岂一司冦而已耶公寿七十有一殁二十年而大显诸孙十余人定理能从大夫于道定力任蜀郡守几如文翁今为闽督学使者铭曰玄徳弗昭昭自闻孙等彼闻孙亦饶哲昆三命之崇贲于丘樊惟乔有根洪流有源我瞻伊人典刑斯存
　　
　　累赠资政大夫南京礼部尚书随庵杨公神道碑
　　
　　曩余卧弇中时得一再奉南京礼部尚书杨汝大逰而至丁亥之冬余强起佐南兵部而汝大继起长吏部复相继之任其私第仅隔垣可通謦欬于是汝大无夕不相过从谈笑甚适也一日忽严冠服服以素悴其容蒇其币再拜而请曰非此日吾几失吾子非吾子吾几无以慰吾父母地下于是乃复言曰当吾母之见背也不肖孤甫十龄矣又十九年而先公亦见背不肖孤时在公交车矣然而未释褐也又十年而孤始以工部员外郎绩获赠公奉直大夫官员外郎如孤而母为安人又十年而孤奏浙江之按察副使绩奉直为中宪官如孤而安人为恭人又十一年而孤奏工部右侍郎绩中宪为通议官如孤而恭人为淑人又五年而孤承乏南京礼部尚书复遇诏恩通议为资政官如孤淑人为夫人凡四锡命而人臣之荣已极然皆不及见矣痛哉不肖生也鄙未知所以光昭先人之令德其改兆时仅一乞故陈宗伯公之志铭而未愉快也今者始闻之令甲秩九卿二品者墓得树华表具威仪而铭其丽牲之石于隧道惟吾子恵之一言没者存者皆不朽余谢不敏不获则谓子之先公其隠德余素知之然当子之宦未达则不能自表于闾井之外而今者子一达而九重之上遂能精言之屡言之天下莫不信其为长者然子尚未已而必欲得余言岂有真信者于其衷而不容已耶余请为子终言之公生而颕异于书无所不窥始而受尚书既受易皆能通其旨而于易尤精发为文章川涌霞蒸补博士弟子试輙儁然未尝一露得意色而至试应天輙北其困者数矣而未尝一露失意色家贫不能工施予然至遇人之困阨急难未尝不恻然棘衷也其自居困约则恒坦然尝谓士之处夷险穷达祸福百状我焉能强遇以从我而又焉能役我以狥遇譬之旅人第有随遇而安耳因自号随安子所授经术诸生呼之曰随安先生环堵萧条不蔽风雨为诗歌歌之诸生和之若曽氏之商音中金石诸生咸洒脱有省曰先生殆教我以安也平生一介不苟取有二子而度子大且贵则日训以清白曰勉旃即贵当益自励毋隤我家声盖谓宋大儒龟山先生时也而所心仪乃娄师德吕蒙正曰可以养徳亦可以处世于乡党亡所不煦煦独至显贵人輙谨避之曰为恭则太劳不劳则贾祸盖终其身无几微悔尤子大又语太夫人而泪澘澘堕也曰自归我遗安公未尝一日鲜衣甘食遗安公出教授自给一委太夫人以留事太夫人竭力以供舅姑而御臧获以俭勤昧爽先之而作向晦后之而息遗安公虽以贫故不能工施予间有所谓恻然棘衷者太夫人强应之未尝以匮告也盖三十年如一日矣然遗安公犹弃我于公交车太夫人则弃我童时安能使我无悲子若之何余告之曰礼女子虽贵不得树碑神道吾为之附志之可也公讳启明字升之寿六十四太夫人朱氏寿仅四十八杨之始即所谓山先生者有子逈逈生航以枢密编修判常州老而居常州之无锡数传为公源者始迁苏之长洲定为长洲人源生琼即公皇考也赠亦南京礼部尚书子大又曰孤不能悉吾祖惟闻公恒语吾安敢望若祖若祖无择言无标行乡里亡论识不识咸推为长者然迹所以长者状不得也呜呼兹所以有子大哉公生子二长曰咸娶邢次即子大名成为一代巨公名臣娶周继吕赠封皆夫人女三适朱佩朱文瑞朱佐皆以母夫人故孙男三大润举应天荐娶陈继华大滋荫冑子娶王大濚聘侯俱子大出孙女八其归庠生李柯朱大鹗者咸出适都指挥吴士俊太学唐正已韩与善徐汝良兵部主事申用懋太学生吴瑞征者皆子大出也墓在吴县之凤皇山
　　
　　铭曰士屈于遇又夺其年所可伸者其天则全为德不名名之曰玄何以征伸嗣贵且贤亦有闻孙蝉缓绵延畏垒其居延陵尔阡我诗于碑永永不刋
　　
　　弇州续稿巻一百三十三
　　
　　●钦定四库全书
　　
　　弇州续稿巻一百三十四
　　
　　（明）王世贞 撰
　　
　　○文部
　　
　　△神道碑
　　
　　中宪大夫广西提刑按察副使累赠资政大夫都察院右都御史兼兵部右侍郎鳌江呉公神道碑
　　
　　鳌江公者嘉靖间名臣也为广西按察副使而归归五岁而卒春秋五十有九公卒之十年而其子大司马公子彬成进士又五年而子彬为驾部郎满考制赠公中宪大夫又十四年而子彬以岭西制帅遇诏恩赠公御史中丞其大夫为通议又八年而子彬以岭南大制帅奏绩赠公御史大夫领少司马其大夫为资政又二年不佞贞起佐南枢叨从子彬之后子彬一日右顾而言曰事固不可知以先公之材而贵不过三命以华之不材而乃至七命乃又获以其命命公华也何敢言材盖未几而子彬稽首以请曰日者以葬母夫人故赖上大恩先公之墓容获拜饰矣而隧道之石阙焉未备敢藉子之一言以文之不佞谢不文既而曰辱子彬之爱兄弟也于鳌江公犹子也敢辞按状公姓吴氏讳世泽字宗仁鳌江其别号也世为福之连江人其先有施州守赟曙政术数传而为连江簿绳祖岁侵能发家粟以赈邑人德之是皆在胜国时四传而为司训公寅尝刲股愈母疾当贡而让其次之贫者亡何有沙汰之命则先生亦已贡矣人咸以为义感司训公子玱饶隠德公之父也以公赠为膳部郎再用子彬贵赠如公玱娶赵夫人而举公公生竒颕凝重举止异凡儿稍长日诵千余言属对往往得隽语赠公异而益课厉之读书恒至丙夜犹未已为公交车业益工又能以其暇精弧矢之技寻补博士弟子学使者行部往往称公文俾冠其侪已而校肄礼射公又輙命中学使者目而叹曰是子文武才也公以正徳已夘领乡荐至嘉靖癸未而捷南宫髙第廷试出身同进士授吉安之庐陵令庐陵岩邑也赋繁而俗嚚或为公难之公曰清慎吾所自有患不勤耳自是出入恒戴星钦钦坐堂皇治牍决谳不以事贻来日邑赋牍成公令上书户名下书粮几何而中断之藏其上之半而第校粮多寡以为轻重役既定而后合之人无知者榜之通衢亡不翕然心服然莫测公之所自得以为神明公于讼狱单辞立剖然往往繇物情微丽法而已不好为文深缭绕苛细庐陵之民爱而服之乙酉沿檄入司棘所取多知名士而邻邑令同年进士王君激长于公公兄事之政取相劘切又同入棘而王君得吉水罗文恭公洪先巻以示公相与叹赏属填榜启封而左使严者职提调于罗之父宪副公有隙阳摘他误欲弃之王君慑不能独持公从傍力诤曰此人当为国噐不可弃也罗既荐而后果状元及第以德学名世遂称公门下士终其身满三载擢南京礼部仪制司主事进精膳司郎中以诏恩实授王君用其舅张相公重在铨曹力推毂公公不怿曰留都吾故乐之不汝藉也王君乃为移公南之验封以示意明年公出为严州守公谓严当英景时若商文毅姚文敏二公相继以大魁登宰辅父子兄弟冠冕一世而今胡寥寥也乃首拓黉宫葺号舍别改梵宇为正学书院集诸生之颕俊者居其中而身往课励之业成矣则诲之以躬行又念郡狎于僻险武备弛不饬大辟射地树之亭曰观德而募材官及良家少年躬教之射于是严人始知射明年括苍冦据遂安梓树坞矿近万人公勒习射士往驰之掩得其酋魁而散其胁从一方偃然时五月连雨蛟蜃并起涨水攻郡城不没者三板公昼夜行睥睨间分集小艇于乡落以拯溺者而遂安潦尤甚其令不能有所慰抚饥民数百辈剽掠伊毛二大姓廪汹汹不可制公曰是令激之也首勒停令而与陆司理愚按行剽所劝富室贷粟以赈咸响应恐后公谓司理必至邑而后赈谷聚众亦聚矣聚且酿斗下令各乡谷即各乡赈之顷刻众散尽公乃徐取其首祸者抵法而已司理余乡前辈也甚材而服公如神君公亦抚之能尽得其材用郡有公家徭为六邑所苦公曰民困极矣奈何复劳之检库得余金四千六百仓得贮谷五万九千余石请之台悉以抵徭已又请于台蠲赋十六六邑讙呼如更生潦之明年复旱公徒歩祷于神雨立澍公所为仁政非一而其著者清狴犴之积寃赎纳户之粥子寛失火之令搜驿传之蠧尤为人所称尝出而遇私宰牛者牛逆脱狂触人不可近忽走之公舆前伏而若诉者公正牛主法而归牛于良士使之耕以老士大夫为作异牛歌甘雨謡丁酉公复入司棘所得名士尤多久之擢广西兵偹副使使郡人阗道攀挽不可得遂为勒碑纪遗爱始公得严以严俗朴而民淳喜曰可以藏吾拙矣及公至而水旱荐臻叛者四起人谓公昔喜之谓何然公不动声色而叛宁之严复为严公亦喜曰此拙者之效也广西之迁将有事于安南既抵任则安南请受约束仅以苍梧府江二郡付公居闲无事意有所不怿即拂衣归人以公有文武才不大展为恨公夷然不屑也时时与故参政逰君琏御史王君德温相酬倡为率真会篮笋轻刀惟意所之解天袠葆天倪即百岁不为过也而竟卒矣公孝友内至念赵夫人之不逮侍也与赠公之不待贵也语及之泪輙浸滛堕矣事继母陈宗二氏皆备志物如所生抚幼弟如子已立矣而犹不忍析箸也然外和而内劲其始与计偕邑令推金以赆公心鄙之而不能却俟其行乃归封识如故德温称公无一函入政府无一字入公庭惟与诸君子臾当道城连江而已城成而倭卒至薄之不可下故公殁而邑之士民请于台祀公卿先生社严之士民亦请公祀名宦公娶即陈夫人有贤淑声能佐公于德子一即大司马其字即子彬名曰文华娶即徳温女赠夫人继娶陈封夫人女一适陈瀚孙男三长承照娶游次承熙娶陈次承烈聘林承照以子彬奏三品绩承熙承烈俱以岭南功拜胄子逰太学孙女一适陈一是曽孙男二孙女二俱幼公有诗若干巻曰缶鸣集不琢而畅有刘白风于乎子彬之不敢论才于公固孝道然使竟公之诣于中外不勒彛不名熟釡吾不信也夫虔刀之授不征于览而征于遵三槐之植不发于旦于吾王有之及公父子则更灼灼彪炳矣于是不佞贞之出仅一载余而所谓盗贼水旱者时时蒿目不能不扼腕于今之君子而益致仰于公严州之政不忘故为之
　　
　　铭曰公产何所濵连江欱海浴日成名邦乃托金鳌志竒悰读破万巻射迭双湖以征儁魁南宫百里出宰苏疲癃陪京礼乐何雍容歩武要津不汝从山郡僻简安吾慵谁呼阳侯鞭毒龙谯门鼓钟波撃撞公操版筑分土功十室捐囷恵贫茕剽攘弃戈来称农乃振文教扬武风治平不数前吴公岭右之徭何狞凶望公前茅厥角崩上书倦逰臣欲东飘然长霄恣冥鸿欲以不尽遗阿蒙有子国柱寄元戎金书煌煌碑丽空嗟嗟胡不生鼎钟衮而槐根践厥梦
　　
　　累赠资政大夫南京礼部尚书石溪姜公神道碑
　　
　　万厯十七年南京礼部尚书姜公寳以奏三载绩中道而上疏曰臣幸值昌时忝八座甫获以职事入觐天子之阙廷而年事过衰且抱薖轴之疾不任行敢以骸骨请上重惜尚书之去而念其年至不欲烦以政特加太子少保而命所司予三代诰于是少保之父赠右通政公金加赠资政大夫南京礼部尚书其配孔恭人进封夫人公盖再被玺书矣天子所以褒扬隠德先后甚至少保橅而勒之石且谓世贞故事官至京朝三品例有铭以文其丽牲之石而今者乃有当也敢以累子世贞谢不敏则谓少保子之事先公晚盖弃子二十五年而始得四品又二十年而得二品宜子之不恝然也虽然丈夫生世莫重于人主一言之华衮而先帝之所褒称守礼敦信安贞抱朴孝友身范清白家声今上之继褒则游思坟索养澹丘园且以其淳风髙节比于鲁连薛包昭昭乎日星之揭而子尚可无己乎不然不佞姑任其述可也公字纯甫别号石溪其先四岳裔沦于江左自溧阳徙丹阳为巨姓凡六世皆不仕至大八公昕益拓其业娶于潘有五子而长为公大八公之称尚书与潘之称夫人亦少保赠也公生而明悟有噐识大八公异焉将属以儒起而公为最长子家政夺之大八公既多子用或不时给而又前逝公遂为家督而老母诸弟俯仰皆以属公公竭心力任之赖所娶孔夫人携帑装颇厚能不私其有十一在室十九在家以是获稍稍支吾而仲弟最能得母夫人意公缘以寛之仲日腴而公日以瘠弗计也孔夫人有子三曰宪曰宷曰寳即少保与宷皆夙慧公日夜课之学曰吾所未及获志于先公者在若曹宷与少保试诸生间甲乙冠故丹阳令来汝贤以文操其柄独心折二子而推重公不使备民礼恒呼之曰姜封君姜封君然公竟不及见少保之贵以卒而宷亦遂不偶公为人恺悌忠信又曽读书通大谊晓筹划既渐老而有令子族指众不能无纷纭公必为之宛曲调解直者微伸之寃者雪之以是咸推服为三老祭酒季弟古田令未之任道卒而遗孤宫在稚积负可千金诸索负者将瓜分其产公谢曰毋以为也即闻之官必不忍鱼肉士大夫之后而饱诸君幸寛其子钱某请任之以田租岁若干代偿索负者咸服居数岁负足而宫产亦不废因以成立公尝出宴逰遇浙中一伶察其意不舒间谓曰少年何自堕此行径伶戄然曰不容已也劝令改业而俾宷教之业成卒为邑知名士凡公所行多称是性至孝虽处约而能养母夫人以优与葬大八公俱以礼公卒之年六十有七而孔夫人尤以贤称盖前公二十有九年卒所举自三子外尚有二女而武进金夫人续之亦为公举二子二女曰寅曰宋五子中独少保取伦魁入读中秘书为史官两督学政三备九列拜南成均祭酒以直道抗悍相罢去寻起长容台歴少宰大司冦以至今官其政术学行为世儒宗名臣诸孙如干人而有士（阙）补胄监士昌为戸部郎中其志行不愧少保子
　　
　　铭曰姜之先四岳后为太公孔则元圣称万世宗夫岂不神明其胄而支庶流播伏于井窦天作之合俾以德俪俾振其趾而中挺喆嗣八坐之崇贲于匹氓闾阎之行天子所扬溯彼渊源厥流必长载曰舟穴沉沉以归凤凰和鸣锵锵奕世其昌
　　
　　武畧将军以都指挥体统行事赠通议大夫南京都察院右副都御史屏岩石公神道碑
　　
　　大中丞石公应岳奏其三品之绩法当赠封皇祖及考而故皆以武功贵考屏岩公珍至指挥佥事以都指挥体统行守御事矣前是中丞为都给事中遇国庆当封公官髙仅授武畧将军至是乃上言近例父武爵卑于子者仅以子品冠武衔非故事且失人臣効忠报亲之指请以臣官官臣祖父报可于是公与其父戅庵公正俱得赠如中丞官盖特恩也中丞既拜命将援礼立七尺丽牲之石于神道而属世贞铭之曰先公之背孤而葬也有志而无碑以不得碑也今者得之矣而更忞忞焉将何以光昭主上之大德而表先公未竟之志吾子其恵之言按状公字国璲屏岩其别号也石之先滁州来安人有显祖者从髙皇帝起兵有功授百户传子源调锦衣卫再调闽之镇海子全始调漳之龙岩所传子戅庵公则公之父也世世守故官戅庵公娶于黄不宜子后始置贰萧而举公戅庵公虽用武事终其身然好习儒家言尝从故布衣陈真晟先生逰其学益邃公虽晚子爱而见课督甚严恒谓悦礼乐敦诗书而将中军者何人哉使若瞋目跳荡五歩不留行亦一夫之技耳于是公感奋力学戅庵公卒公戚易咸备时生母萧前背公矣而嫡母黄尚在孝养靡所不笃公之始袭百户时仅二十耳而老成廉慎驭士卒以恩义善骑射晓韬钤之畧御史监司行部独目公曰此儒将也寻有山冦犯龙岩时文武吏皆就台核独公居守冦之犯以乘虚人情汹汹公励士乗城为备而出竒计获其酋五余悉溃散已奉檄平上杭大王山坝冦寻饶平大盗张琏之众突龙岩以吕公交车攻城城土隤公募死士出家镪盛酒食飨之人人殊死战乃解公前后功多然以官卑逺故不録久之从击龙头寨剧冦始与赏居恒叹诧谓生以过庭故习博士家言竟老一兠鍪如先君望何而会中丞少俊朗负大人之志即授以经术凡一试诸生即褒然再试即贡三试即荐于乡四试而成进士入读中秘书为庶吉士改直金华省为给事中再迁都给事中始一称快曰吾可借口地下矣然公亦自以从破罗旁巨冦功进副千户世袭抚按交章荐公良将才遂超拜今官又进武畧号方大振刷有所为而得疾遽卒矣公为人洁廉于士卒不私一钱所抚恤如赤子卒之日众聚哭于军曰公何自舍我去耶我曹何以终怙性坦洞不设城府推表见里而务出于寛厚邑有黠豪工持人短尝挟公得百金而去及中丞之贵也因所亲叩门请偿公麾之去曰吾自欲与若非若强也今乃欲使我复为若耶其人不得偿局蹐谢去乃人人颂公长者公事嫡母及抚三弱弟蒸蒸雍雍如也公以嘉靖甲申生以万厯已夘卒得寿五十六娶林封安人再封淑人子男四长即中丞娶丘继陈封皆孺人今赠封如林次应崧国子生娶黄次应岐娶翁次应峤聘连诸孙若干人而长者惟盘以公荫袭累官福建署都指挥佥事惟砺以中丞荫补胄子嗟夫石之欲以儒振者自戅庵公而下至公再世矣卒不能身有之迨中丞而用公教追隆两公长九列而据独坐则岂唯振之殆光絶哉虽然使公不死而竟其究提戈万里策勋旗常又何可量也是宜铭
  </div>
  <div class="pagination">
   <a href="弇州续稿_page147.html">
    上一页
   </a>
   <span>
    ...
   </span>
   <a href="弇州续稿_page143.html">
    143
   </a>
   <a href="弇州续稿_page144.html">
    144
   </a>
   <a href="弇州续稿_page145.html">
    145
   </a>
   <a href="弇州续稿_page146.html">
    146
   </a>
   <a href="弇州续稿_page147.html">
    147
   </a>
   <span class="current-page">
    148
   </span>
   <a href="弇州续稿_page149.html">
    149
   </a>
   <a href="弇州续稿_page150.html">
    150
   </a>
   <a href="弇州续稿_page151.html">
    151
   </a>
   <a href="弇州续稿_page152.html">
    152
   </a>
   <a href="弇州续稿_page153.html">
    153
   </a>
   <span>
    ...
   </span>
   <a href="弇州续稿_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
