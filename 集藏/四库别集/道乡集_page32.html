<!DOCTYPE html>
<html>
 <head>
  <meta charset="utf-8"/>
  <title>
   道乡集 - 第 32 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道乡集 - 第 32 页/共 33 页
  </h1>
  <div class="content">
   道乡集巻三十四
　　钦定四库全书
　　道乡集巻三十五　　　　　宋　邹浩　撰墓铭
　　中大夫直龙圗阁知青州军州事王公墓志铭
　　公王氏讳説字岩夫其先自太原徙真定又徙洛阳今为洛阳人曽大父彬赠太师中书令兼尚书令崇国公大父化基礼部尚书赠太师中书令兼尚书令魏国公諡恵献父举正太子少傅致仕赠太师中书令兼尚书令祁国公諡安简公家自魏公始大祁公继之皆辅政忠清亮直达于三朝公世贵幼喜学问自脩虽以防得官竟取进士第自太常寺太祝迁光禄寺丞著作佐郎秘书丞太常博士尚书屯田都官职方员外郎屯田都官郎中官制行改朝散大夫转朝请朝议左中散大夫拜中大夫加直龙圗阁勲上柱国爵河南郡开国侯食邑一千三百户赐三品服歴管当在京马军粮料院马步军专计司西京陜府河阳郑州提辖收捉私塩通判滑州相州知卫州常州临江军晋州徐州尚书仓部郎中知宻州泾州尚书祠部郎中知相州太府少卿知郑州荆南府澶州河阳河中府邓州兼京西南路安抚使青州兼京东东路安抚使建中靖国元年十六日终于青州治所享年七十有四初为卫州年甫三十适天下久无事法度寖弛吏袭欺罔顾公甚少裕然儒者易之抱案却立视公所为公徐为裁决皆中几要时有纵舍不可揺夺吏始畏服旋以治闻常州士喜学公为延致名儒临川王安国平甫教授平甫时虽布衣义甚髙非贤有礼弗就既从公游士人慕向自逺而至未几朝廷改科専用经术常之士试开封礼部及策于廷皆第一已而相属为从官郎吏二千石者甚众世益以为美谈临江介于防吉俗喜鬬多诞谩富室子杀人赂人代之狱具辞服公顾谓曰汝顾利许人以死独不为父母妻子计乎囚色动具以情告民安于习俗吏恬不加察公以一言得之逺近懽颂晋人朴厚尤乐公简易力请于朝为留五年常有调发兴作聚民于庭喻以利害戒以期信民相先从之未尝告劳至被玺书褒谕劳赐金帛徐得巨盗久讯不承及公至専以恩信为治囚闻之泣曰我曹幸当平世何苦如此不过吏廹之急耳今幸得公虽不获自新复忍欺之乎愿抵罪无恨由是盗益销靡相州洪福寺火逻卒救止因有所攘连逮颇众公曰始需其功旋治其罪后有警何以使人且及无辜吾不忍也廼令自陈坐者无几后公从子行境中夜半车乗相属或谓其徒前此能如是乎从子问之曰吾境多冦夺为行旅患今郡守以诚置人腹中奸偷不忍挠之因得夜行从子以告公曰兹适岁丰耳岂吾所能哉郑当元丰时地狭民贫不能输役废为县后复为州且更用差役法取办境内绍圣初复免役诏以八事尤先裕民公防属邑令议于州择其善者奏行之岁弛缗万有竒民尤以为德湖北兵与湖南并将因更戍岭外涉横钦亷象四州之境多死亡者以故难于招募且乏事公谓广西被边之地移兵于其境内则习瘴疠无甚惮湖南北兵交驻潭桂则近戍而不劳又控扼衡荆缓急可用仍不畏死乐于应募有五利焉条列以闻朝廷嘉纳大河东流新堤始完主者惧力怯冲垫隂决下流以杀其势水泛溢平野凛州清德军皆被害州县顾望莫敢言公即奏曰吏畏罪过甚乃移患于民愿亟察之朝廷遂遣使相视塞决口民以安堵河阳夹河为城防秋雨甚水大至城不没者数板州人惴恐时公已年七十余曰吾为守与城存亡者也虽老敢自爱即率寮属躬为顾指得其要害冐雨督治逮暮不少休众益安之治逾二年无犯死刑者有芝生于防事今天子即位之初公自河中移邓州请入觐对称防擢拜太中大夫知青州议者谓太中仪物视从官不当叙迁公亦坚辞改直龙圗阁公素康强未尝卧疾一日防亲族燕饮言笑自如夜分安坐而逝公到青才半月然民已懐公为罢歌乐屠宰者累日公性寛大浑厚不见圭角明白洞达内外如一遇人无贵贱皆为之尽礼虽欺罔诞谩一以诚报之闻人之善惟恐不及至过恶则为掩覆庇防虽亲宻不以告尝有所厚虽或负公益不忍伤其意故虽悍戾偷薄之士始见之而肆中则愧终则畏服而敬之平居怡然能自娱适毁誉休戚不以干虑视宗族极恩専防补多及防逺与交游终始无穷达之间其为政以忠厚仁恕为本扶善抑恶销絶奸慝不喜近功小効搜摘隐防悦可人意不饰繁文末节驰声誉茍进取僚吏能否皆因任之既各尽其材又为之揄扬荐达期于成就或阽于罪戾必反覆戒谕终不废逐告以善则欣然从之如自已出有所为后有言其非是者亟为改易无愧词吝色前后守十五州歴五朝政治损益尤多平心一意无所观望仕皆循次未尝骤进亦终身不挂吏议然所临皆要蕃剧郡当天下全盛之际人物阜蕃兵革销弭各因其俗治以无事出入休显垂四十年康宁夀考为世荣观近世名卿未之及也自魏祁相继显用公复与兄诲子瑜并以器能进擢其使大辽实兄弟相先后其在相州瑜适守滑夹河相望长婿为枢宻直学士更践要剧亦复与公同时时论美之公喜学晚而不倦有文集二十巻诗集十巻娶钱氏河南郡君李氏河内郡君薛氏河东郡君子男三人瑜朝奉大夫京东路转运使先公而卒琮知相州録事防军河北路塩事司干办公事璆太庙斋郎早卒女八人长适枢宻直学士孙览次适承议郎李去盈次适通直郎杨彦章早卒次适承议郎陈扶次适瀛州防御推官许子卿余并早卒孙男四人良冶郊社斋郎良史良质并假承务郎良式尚幼孙女三人长适承议郎尚书比部员外郎周绅次适颍昌府观察判官孙竢一尚幼曽孙男大伦郊社斋郎曽孙女一人未嫁其孤既以其年九月十五日于河南府洛阳县大樊村先茔之次属尚书礼部员外郎荣君辑状公行事求铭于浩浩为颍昌府教授时公之子瑜提防刑狱辱知甚厚又与公之孙良冶友好盖尝闻公居家歴官安于为善絶口不以语人故虽子孙亦莫得而知其详然自其所可知以推其所不可知信贤矣哉乃为铭曰孰不从仕仕或谋身孰不为善善或近名有贤王公中道是循弗屈乎已弗异乎人孰险孰易孰踈孰亲五朝四方一以其诚身名从之迄用有闻其闻显矣其心则纯不见有物为吾死生安坐而逝世益公贤安简之子惠献之孙亘千万年俨其如存
　　真淡先生唐公墓志铭
　　唐氏逺矣世不乏人惟晋昌太原京兆秦州北海五族最显天复中建威军推官名希顔者避地钱塘生仁恭为塩铁判官赠太子太保太保生谓为通儒院学士从忠懿归本朝出守秭归因家江陵终职方郎中赠太子太傅今江陵钱塘之族皆出自北海太傅生极才气爽防与孙何齐名弱冠登甲科又与寇莱公为忘年交丁晋公为布衣旧略不为之屈以故仕不脱州县弃官去其后谢公绛判流内铨防其节以闻特转大理寺丞迁殿中丞致仕生一子是为处士愈处士尚幼慨贫无以养乃捐书力穑亟成其家以适亲意先生处士第四子也母某氏先生讳既字潜亨又取水一火二号淡真翁先生始生殿中君仰观而占曰水躔翼轸楚分也法主文明吾孙骨相异其有以亢吾宗乎初学即与其兄子思寝食自励子思亦先生流亚也乡人以此庆处士有子稍长游太学同舍老生对之敛容不敢惰伯父质肃公介方防大政爱叹以为类已奏试主簿于将作监鏁其防中别试异等声动塲屋丁处士忧服除不复赴礼部山林独徃之意于是萌矣亲友勉之调渝州巴县尉非其好也未几谢去筑室于汉水之南居且完顾书籍犹假于人遂走吴粤悉售以归掩关却扫凡二十年始也日有所为以若干为准虽寒暑风雨不废以为积小致髙大当如此故于书无所不读于事无所不能而终也自守其约于象数之外不药不卧不箑不纩草衣藿食徃徃辟谷日诵易老子黄庭一过而已尝曰在易之泰后以财成天地之道辅相天地之宜以左右民君子体之则亦财成辅相以左右身吾非悦生而恶死所以尊生者上以报生我之施下以善吾死耳人有疑其不置像设者曰覆载俯仰皆神明也岂像设所能尽耶吾事之以道自谓勤香火者无以过也其所养盖如此吏部尚书彭公汝砺按刑京西时就见之自以为弗及左司諌孙公谔为淮安守闻且过郡迎谒归心焉至阖城扉留之画其像以慰其别自余名人豪士有获际者覩其貌厐眉颡天庭骨隐起如径寸珠听其言纵横无滞碍若决积水于千仭之谿靡不罔然自失也以故通经者服其得先儒未决之秘愽古者服其贯方册所载之详脩真者服其造一气未形之先善书者服其妙八角垂芒之体下至百工众技亦皆服其巧出意表然先生初不以此自多也遇人有所不及人自服之耳或曰此特徃而不能返者奚为哉及观其语学者则曰古之人身包形器物来则任以形器之所宜固有歴聘以观其可不可与有行者若合不合则归于道之兴废焉或运天下如反掌或凖天下以言行其致一也又尝因诏求言欲令其子条列复井田修废官之説以献彼以为徃而不能返者果知先生也邪门人魏倚取孔子所谓隐居以求其志行义以达其道者槩之几矣教子务充其德性且曰良能富于已何得为贫识者皆贵之何得为贱此天下真富贵也女能自立足矣余听命可也惇叙姻族尤有恩义贫不给者衣食之婚嫁之死则哭之寝门以尽其礼将逝之年玩易不去手毎有所得必肃衣冠北向稽首以为目中了然见六十四卦定位于天地之间庻几不为仁智所域与昔日以意致之有间矣但神机不可轻以告人一日忽屏人独居家人意其不快呼医遽止之曰吾无苦然谆谆賛易以为道之至数孔子言之妙不违则天且有则况其凡乎老子言道大体而已黙推此语殆于数之至神者先受之也后十日命汛扫道室听医诊脉平不异他日俄而正坐妻子环侍了无一语俨若假寐然逝矣自啓手足至大敛体温如平生实元符三年九月二十日也前此昼有白星陨道室前乃先生生日八月八日也越月而逝异矣夫享年五十四娶陈氏左中散大夫习之女知书有贤德能佐先生立其家而成其子子男长曰愗次曰悊习举进士修身慎行似先生者也先生流泽其由此而光乎幼男节与二女皆早卒文藁十五巻邦典二巻易论三巻门人集所闻为説约十巻其家卜以崇宁元年三月甲申先生于防阳县隆山之东原前期愗持魏倚状走京师属铭呜呼先生于浩厚矣尝谓知其心者天下一人而已前年九月浩以諌官论事狂妄窜新州先生留荆门待焉诲告纎悉无所不及既别明日又追路语曰我昨夕深念尚有某事未竟浩窃疑之先生寳练神气面有孺子色而浩方且穷处瘴氛必死之地不复相见决矣孰谓未一年浩偶防恩生还而先生奄忽与化俱耶浩教授防阳时见先生本周官以释春秋谓之邦典因劝尽释诸经以发吾覆先生约五十五嵗成之又孰谓五十四而先生逝耶庄子曰死生无变于已而况利害之端乎先生平日齐家与检身等教子与正心等固未尝顷刻置也而将逝之际乃独不留一语盖不知所以忘而忘焉至矣乎非死生无变于已而能若是乎使其家不以铭见属独当自以文字发潜德之幽光矧其子不逺千里匍匐踵门哀诉如此其勤乎于是掇其遗事论次而为之铭铭曰其传有书其似有子其不可得而冺者无所终穷其五十有四者数而已矣光莫隆乎日月大莫外乎天地万物各正性命于其间孰能妙无已以为已呜呼亘千古而常今先生其在此
　　张唐英墓志铭
　　君张氏讳某字唐英常州宜兴人曽大父延矩大父麟父宗道皆晦殖厥德至君遂奋立为儒家才出就举即为举首脩简胡公宗愈司封丁公隲皆一时领袖乃居其次二公得其文读之欣然无异语自至和迄元丰二十年间六试于礼部元丰八年当以累举特持恩与其类策试既已为第一与进士试又入第三第遂赐进士出身调蜀州江原县尉终更当进秩防脩简公帅成都辟置幕府不行辟监嘉州丰逺监考满当改官有司輙疑沮例故可辩惧扳以累人弗辩遂受淮南节度推官监髙邮税用辟移监海州临洪塲以建中靖国元年十月十五日卒于官享年七十有一君以竒童子拔起垄畆不舍昼夜愽极羣书作赋以赋称治经以经显学者翕然师之张庄张氏赀髙一方筠州高安尉稹实主家事人以利故多为其窃笑独君居其馆训诲其子弟十年未尝干一毫髙安畏服待之礼有加焉君赴江原且行髙安已得疾犹力疾入城饯君君行而髙安卒在嘉州兼教授月有食钱积二嵗一不取或诘其故曰钱不足以赡诸生可分以自润乎士大夫髙其义争遣子弟从之学外姑老矣无子而孙甚贫乃奉以入蜀及其亡也多勉君火其匶君泣下曰忍为此耶虽险逺距吾乡不过万里耳竟防以归居乡徒行虽夜分必冠带朋友止之曰幽有鬼神其可忽接人无贤愚少长谆谆曲尽诚意外若无所不可其中介不可夺至今乡人时时道君作为以警后生至有追感而流涕者歌诗杂文仅存二百篇为一帙藏于家两娶吴氏前室生一男早卒一女归贡氏陈策后君卒继室生二男孝述孝立皆笃学自重必能亢其宗一女归进士严知训孙女一人孝述等卜以崇宁五年十月乙酉君于晋陵县万安西乡姚野村之原前事持其内兄进士吴爕所为行状且泣且拜请铭夫君盖乡先生也安可辞遂铭铭曰谁为幽明吾一贯之谁为义利吾一判之彼或言不足吾裕然行之贵富贱贫谁其令之顺受其正终身其宁之子孙其承之富禄其迎之不俟已日君子信之
　　胡子正墓志铭
　　晋陵胡氏于东南最为名族自文恭公贰枢府脩简公丞中防其子孙昆弟以文学政事杰然见于世者踵相寻而起入居防阁出拥节旄蔼蔼其盛未艾也其或抱才而处分老沉潜则奉家法以周旋终始无憾庻几乎夫子所谓在家必达者若君是已君讳元钧字子正讳宗度之子太常寺奉礼郎讳亶之孙赠开府仪同三司沂国公讳防之曽孙视文恭公为从祖脩简为从父自豫章徙而之晋陵至君五世矣君既学夙夜克勤期显亲不幸失所怙诸弟幼奉礼君年髙聚族百口无赢赀慨然叹曰古人之学孝友而已奚必以仕进为哉遂専力以任家事奉礼君与母顾夫人无不意满以终其夀抚诸弟至有家室犹不以事劳之有所入则付焉不私一毫故合居三十年愉愉怡怡乡邦称慕迨今诸弟皆安富佚乐君力也岁大疫族人有举家病者死且过半亲戚畏避莫敢视君闻亟徃具棺敛营药石存亡咸不失所同母兄俞氏夫妇亡无子君収育其孤女如己女当行又择士以归之乡人或繋狱计窘妄引君欣然诬服以脱其罪或贷其金不偿輙折券不问平居喜賔客晚益饶裕其子璿又能以君之所以奉亲者奉君辟舘艺园顺适君意君乃不复事事日与亲朋把酒笑谈而已呜呼不有其身以自奋于俯仰之间既已説其祖安其母而均及诸弟矣又推是心以施乎乡党之人同其忧乐不但酬孝友之言而止贤矣哉大观元年七月五日以疾终于家享年七十有四初娶李氏后娶华氏子男五人伯伦伯强伯玉伯勤璿皆举进士伯勤而上与女一人皆早卒孙男三人迁逵逸女四人璿卜以其年十二月甲子君于晋陵县孝仁乡黄塘之原同李夫人之域前期以通判处州承议郎周君况之之状求铭于某某于君夫人华氏为内弟又璿孝如此其可辞铭曰孝于其亲友于其弟孰为古人行之则是奋其一身裕及三世内外卑尊贯以诚意居三十年莫知其异爰逮宗党爰逮闾里爰举斯心有恩有义人之所难独以为异是亦为政何必从仕尚其有承以光受祉
　　强君翊墓志铭
　　君强氏讳某字君翊常州晋陵人曽大父乂琼大父明父弼秀州嘉兴县主簿母葛氏福昌县太君强故望一乡自嘉兴以儒起家盛益显于东南君与兄俶皆以文行知名虽数贡不偶而气守弥固问学愈笃一时名士皆乐与之防父母既殁然叹曰禄不逮养矣尚何为于是不复事科举后免觧当推恩皆不赴久之兄俶熟劝偕行遂以元丰五年释褐授河南府宻县尉秩满调润州金坛县主簿引年致仕改承奉郎今上即位迁承事郎赐绯衣银鱼崇宁五年九月十日以疾终于家享年八十一娶吴氏有贤德子男三人举进士长曰汝嘉能竭力奉养以安之次曰璿才登第而卒季曰九龄女六人长适朝奉郎通判滁州邵壎次适进士丁除钱世茂李孚卢察程偕孙男女六人君志趣宏逺又博通载籍练达天下事若素宦于朝者晩仅得一官胸中结约不少见若屏盗使无留迹肃吏使无奸心虽邑之民深以归德而令赖以称治在君盖无足言申国章公惇少与君善方居润时或不逺千里趋焉君仕属邑乃不通一书投一谒及申国以宰相起巧于傅防者哂君以为失策君怡然自若也归休十余年年逾八十精神视听初不衰后进覩其貌恭而和闻其语诚而通徐察其所为仁厚而终始未尝异退而自警曰真乡先生也间乗兴而出闾巷之人拱手相告曰此君子人也字画诗章妙得古意有得之者必秘藏诵玩盖不独以君词翰俱美而已乡里尊向如此汝嘉将以大观某年十月之某日君于江隂县青阳乡之同埼原前事属其妹夫卢察状君出处大槩而属某之铭铭曰材不用于世以阨于下位德则信于天以享于长年以此易彼亦既受祉其流曷穷蔚其子孙



　　道乡集巻三十五
　　钦定四库全书
　　道乡集巻三十六　　　　　宋　邹浩　撰墓铭
　　宋子直墓志铭
　　通直郎知温州平阳县事宋君讳靖字子直以大观元年七月疾革顾其子澥溥泾而言曰彭城虽吾乡然田荒屋壊不可恃以久吾爱常州文物盛又汝外氏所在汝必吾于常而居焉从舅学吾死无憾俄以其月二十六日卒澥等奉遗命得穴于晋陵县德泽乡冲浦之原而以明年四月丙申克防大事初君之疾也平阳之民不复至庭下曰湏通直无恙乃可辨曲直及君之卒也虽重谿复岭之外老扶幼挈聚哭于门曰通直竟舍我而逝耶语已又哭观者亦哭鳏寡孤独又绘像以祠焉盖君爱民出天性甫下车罢胥徒之无名而巧挟文书以济其奸者三百人令曰犹或窃扰吾民亟执以告自是絶迹境内举安渔人夜半争鱼伤鬭捕者利赏指为强劫如其説即当死者十八人君原本情杖之而已以故得民心民数前令勤明亷洁不以僻逺改其度如君比者才省记一二呜呼古所谓良吏者君殆庻几乎君叔涣嘉祐末登进士第为第三声实暴耀君慨然思慕以自励乡先生中书舍人顔复秘书省正字陈师道咸称之初用祖任为郊社斋郎终父防调夀州司法叅军未几丁祖母河东县君姚氏忧又丁母夫人刘氏忧服除调濠州司法应天府虞城尉通四考移同州冯翊令代去改宣徳郎磨勘转通直郎在夀州雪垂死者五人法当改官不以闻或诘其故曰我不就赏则失入者可以无罪败人以自成何心哉在冯翊以民苦转输力与外防辨论他邑亦赖以免居家孝友父病刲股涣之子病心防视深到胷中无畛畦俸禄随手輙尽享年四十五曽祖説卫尉寺丞赠尚书工部侍郎祖仲容驾部郎中父希元宣德郎君娶予妹五男五女长防第三汶皆夭逝余即澥溥泾皆举进士有立志长女适太原府祈县令姜思谦次未行次二亦夭逝次尚幼惟君髙祖右諌议大夫惟干淳化中使陜西首以髙士种放田诰杨璞万适闻于朝咸被召擢放尤光显夫知贤而不与立孔子以为窃位不祥之实孟子以为蔽贤者当之若諌议者固宜飨报以大其后然自子至孙四世矣仕犹未达也岂报之大者发迟耶故因叙君遗事而追载之以待焉铭曰环川原兮气秀蔚松栝兮根深四方上下兮曷徃若来止兮容音自我民兮属耳腾故邑兮讴吟严奉尝兮兹始久弥章兮君之心
　　华世衡墓志铭
　　君华氏讳仲平字世衡常州武进人曾祖防太常愽士祖直渊夀州下蔡主簿父申锡先世以来积习为善仕者多显于朝居者能富其家至君之父益与诸弟问学有声弟峙既登第寖用则曰足以慰吾心矣可以行吾志也晨昏余隙教子以嗣其业君退然季孟之间似不能言者然心敏力勤日久功倍遂登元符三年进士第授广德军广德主簿就职未几丁祖母夫人邹氏忧服除授将仕郎髙邮军髙邮主簿郡守部使者交荐秩满迁通仕郎郑州荥泽令自京得疾归数月而卒大观二年八月五日也享年四十有二娶丁氏男耸尚幼女四长适进士沈执权余在室母夫人陈氏老矣方赖君以养而君卒矣少妻幼子拥持夫人相与恸哭昼夜不休吊者沾襟闻者酸鼻越明年弟章奉母夫人命以十一月二十日于武进县懐德北乡郭庄之原下蔡墓之西北百余步铭曰母髪皤然子形然君归九原呜呼何言
　　孙明逺墓志铭
　　晋陵孙姓多大族居南郭之外者特以儒显自朝请伯儁以文学登科子孙承之益奋励为名士君朝请长子也天资庄重甫五岁对所尊言必称名既学即忘寝食寒暑穷昼夜以自力毎开巻先盥手浄几格正冠衣俨然如侍圣贤而承训诲自少至长初不少懈以故读书甚愽造理甚深发为词章咸有典则晋陵当熈宁改科之初邵公刚试于南宫佘公中试于大廷皆为第一后者慕之士风寖盛迨绍圣乡举之秋应诏而起者几二千人君褎然为举首誉问辉赫乡先生有送以诗者期君追继佘邵二公之盛然蹭蹬久不偶乃以朝请谢事恩授太庙斋郎试吏部髙等授将仕郎湖州安吉主簿邑大事剧君以亷恪恊赞令治部使者交荐之遇入寳恩就迁通仕郎秩满监泗州军资库时朝请七十六歳矣君方待次日率子弟奉承左右欢声恊气洋溢闺门乡邦矜式焉孙氏世多夀考君又孝弟忠信宜享逺福光显于世大观三年年方五十六俄以其夏感疾以五月九日卒于家前卒一月奉亲之外不与人接但斋居焚香诵华严经而已秩甫终而疾作以至瞑目亦异矣哉有文集十巻君讳邈字明逺曽祖居约祖宗脩赠朝散大夫父扬休见以朝请郎致仕母王氏追封崇安县君继母施氏见封德清县君娶姑苏葛氏子男五人长曰瓌常贡于礼部以文行称次曰玮曰琬曰琰曰珎皆举进士女四人长适进士庄安上次适进士虞颖次前卒次尚幼孙男祖德卜以四年某月某日于某县某乡某处朝请以铭属浩浩不获辞铭曰有才有志学以充之迄于大成可以有为仕不及显不行于世行于闺门衣防而戏既宁其亲亦施其子子子孙孙率循于祖五十有六夀虽不长不亡者存嗣其隆昌
　　姚君墓志铭
　　元丰初余与今通仕郎新抚州金谿县令姚天廸裴忱同在太学见其夙夜经史中略不以家为念问之则曰我弟仲达字子上有才善干顺适亲心无不至我所以安于此者以其足赖也后二十年天廸尚未第意其倦不复出然方且汲汲科举如晚軰少年问之则曰欲罢数矣仲达毎涕泣而言独不念先人属兄以起家之意乎奈何輙已家事无细大仲达身任之兄但努力为门户计我以是不敢不勉又数年间天廸登第得目疾甚异及见而问其故即曰仲达縁家事数遭祸患皆人所不能堪者虽其心不以为苦然我不胜痛愤泣泪尽而致此今年春天廸调官还过常州防余方遭仲弟防而天廸亦适闻其弟危疾仓皇亟去既而书来则曰到家仲达已前卒实大观四年正月四日也享年五十七娶黄氏子男三人蒧【阙】策皆举进士女一人归王邦宪孙男女四人卜以其年九月十七日于剡金牛之原念其平生以从事奉亲故屡投身几死之地不惮乡里叹以为难比年芝生于书楼又生于堂庑闻者皆以为孝友深笃所致今不幸死矣茍无以发扬则何以慰泉下又念分好不以穷通改易久而弥厚者莫如我友乃不逺千里走人持行状踵余门余不得辞惟姚氏世惟越州剡县人仲达之曽祖文玘祖德荣父延祐皆有潜德延祐生三子长曰仲堪尝以文学荐早卒次即棐忱仲达也铭曰瘠其身以肥家残其身以成兄岂其身不足顾惜乎盖不敢忘先志而规自宁焉呜呼惟天矜之后人兴
　　孙叔权墓志铭
　　君孙氏讳握字叔权世为常州晋陵人曾祖世南兄弟六人皆有声塲屋同时荐礼部者四人自后子孙相继以进士起家祖式独隐居不仕父谊资州龙水县主簿有四子君为第三龙水捐馆时君才十三嵗已能自立如成人外祖湖州德清县令徐良佐以能诗名江左毎过君家有所咏歌君輙私属其韵德清叹誉之及长笃志问学数试有司不偶或勉以不若治生事君曰奈何废箕裘之绪耶益自奋不怠君天资沉静未尝妄笑语居家事母从兄友弟与乡里亲朋周旋靡不得其欢心当利害相摩之际他人徃徃愤形色词君独逊顺而已众尤以为难及大观四年三月二十六日遇疾二十八日卒于家享年四十娶钱氏三男公发公才公美皆幼四女皆未嫁卜以其年十月十四日于武进县后暑村先茔之右其弟防以母兄之意求予铭予与叔权亲好甚厚不相见才十许日而叔权逝矣今廼为之铭悲夫铭曰其容漠然如不能言其心皎然不以利迁后暑之原奄从其先其后则延何有穷年
　　李季侔墓志铭
　　季侔予友也熙宁中今衢州西安县丞文林郎詹抃成老方以通经为乡党师予与季侔从焉季侔尚少已知夙夜自力为起家之计成老毎毎叹誉闻者或谓季侔之亲轻财赴急屡脱人于艰危隂德所钟其由此而显乎予出游四方乆且三十年而季侔布衣试有司犹弗偶然其志益坚其学益进购求群书惟恐后时所聚万余巻博览者资焉尝曰遗子黄金满籯不如一经亲既以是遗我我复以是遗子子子孙孙用之不竭况万巻之多乎庻知我之富者在此而不在彼也尝由族属达于里闾周其窘穷而任其婚姻防之事徃徃讳不自言尤为先生长者所称大观二年年方四十七奄以十一月丙辰卒于家悲夫季侔字也讳畸实李氏常州晋陵人曽大父振大父宿父选妻裴氏男三人长曰元善尝中上舍选盖将贡以入官以成先志次曰元美曰元义皆幼女八人长适登仕郎辟雍直学施坰次适登仕郎婺州兰谿县主簿蒋璨假将仕郎邵罴太庙斋郎霍端本次在室其弟甽与元善卜以三年九月壬寅于晋陵县万安东乡之采菱埭念所以诒后人者乃泣以见属于是序而铭之铭曰士方奋于庠序孰蔽之弗使与世方跻于仁夀孰啬之弗使久尚其有书充塞栋宇承以弗忘其昌孰御
　　何继文墓志铭
　　前进士何升之将以政和元年三月壬申其父于江隂县凤戈乡之由里山前期走晋陵且泣且拜属某曰先人力教升之冀有成立崇宁二年春甫赐第即以封事窜苏州大观四年夏防恩复入官而先人弃诸孤已九月升之不孝罪大惧无以自赎惟是发扬潜德为不朽计尚庻几可以自竭谨持乡丈人陈鼎所为行状请铭岂惟升之幸所以慰防防甚厚浩受而读焉曰君讳武字继文世为金陵大族曾祖清避李氏乱徙居江隂今为江隂人祖亢父咏皆举进士职方郎中徐申天圣中为江隂司理防军闻咏贤以妹妻之生子五人君其长也幼好学能为诗长益聪敏强记自五经暨隂阳家説靡不该洽或劝之应举则曰我山林人耳教子弟以绍先业足矣一日戒升之曰吾家积德久已累世必有兴者其在汝乎勉之勿怠升之游太学较艺常列巍等声名籍甚间归省君遽遣之曰勿以吾贫累汝志升之遂由上舍登进士乙科贺者盈门君无喜色及其得罪唁者既至君无戚容未几恩释升之以归君亦恬然自若也君孝友甚笃信义甚着弟尝为姻家所讼逮捕甚急君亟诣县请自对州狱以髙年冐大暑留数月直其弟而归舅大理寺丞徐信寳卒贫甚其子逺出君赡给其家数年略无倦意乡人争讼多取决于君以急难告者必极力济之尝得卫生术平居怡怡惟以诗酒自适故年虽髙貌若少壮大观三年秋忽作诗别家人后三日而卒实八月二十七日也享年七十二娶张氏子男三人长升之次申之次仲之女一人未嫁孙男女二人尚幼噫兹可铭也已铭曰峩峩兮里山渺渺兮江水兆龟食兮莫违奄佳城兮在此追厥美兮如纶恩方来兮未已曷既逝兮不忘惟承家兮有子
　　至明弟墓志铭
　　君讳洞字至明上世盖杭州钱塘人曽祖随伯祖贾为广东转运使而卒于荆门先祖乃卜常州居焉今为常州晋陵人先考有子六人君次余为第二自儿童时即能致曲以事父母少与余皆从师读书予既出仕诸弟游学君遂不复应科举曰我当専省定以安兄弟之心故予与诸弟去亲侧久至四五年近犹一二年而君独未尝离左右油油翼翼声柔色怡惟恐丝毫忤亲意予顷縁罪戾窜斥湖边君时已感风痹二年矣初不自忧特为余深忧髪尽白其天性孝友盖如此建中靖国元年予方贰天官遇郊祀恩奏君为假承务郎以疾不能赴调后八年疾复作奄忽而逝实大观四年二月二十有一日享年四十有九吾母安康郡太君张氏哭之甚哀闻者然叹曰善人遽尔乎乃俾髙年之亲痛念至此耶曾祖讳元庆东头供奉官閤门只候赠左屯卫大将军祖讳霖尚书都官郎中考讳戬广济军録事叅军赠朝奉郎妻张氏男枢举进士以其年四月五日君于晋陵县德泽乡之林庄先祖墓之东北二百步于是涕泣作铭纳之圹中铭曰才也遏之弗猷弗为夀也啬之弗艾弗耆其谁已之莫得而知有子颀颀奋于书诗君子不亡庻其在兹
　　邹君墓志
　　君讳扩字希圣西京作坊使讳某之曽孙东头供奉官閤门只候赠左屯卫大将军讳某之孙舒州宿松县尉讳某之子屯卫而上世家钱塘宿松徙于常州君幼孤某之祖尚书都官郎中讳某君叔父也抚育君而教诲之如子逮君有室始自居于宜兴以训童子为生晚年倦甚乃不复出无子可以就养浩与从兄从事郎北京国子监教授起皆助以俸既又皆罪废不克助萧然席门之中时时吹箫数声而已孔子以为善能自寛者君其类乎大观二年秋九月十七日以疾卒于家享年八十三初娶许氏再娶李氏以某月二十七日晋陵县德泽乡之赤岸村在都官茔之南一里许某于是雪涕而铭焉铭曰幼而孤老而独赖犹子助以禄俄失之久莫续夀而已岂其福惟自寛追徃躅
　　铭张明墓
　　役者张明以熙宁丁巳十月二十四日生宿州栁子镇以崇宁癸未八月十一日死于昭州朝天坊其服役予家盖十有九年初予之窜永州也僮奴率惮行独明求行甚力后又随予至昭昭于广西最为恶地桂之城门号昭州门者不敢开开则瘴大作以故南人自畏之商旅弗由其途监司弗饮其水予至之日适又甚焉素巾满郊防防鼓连书夜故老言数十年无有也尝于苍埃白雾中恠鸟正飞而堕鸡豚狗彘正行而顚仆问之他人则曰发瘴然也然随予居者无一不染此疾呼医治药朝夕以之于其呻吟呕泄间予形影兀兀寝食几废但幸其皆救耳明卒不救呜呼其偶然邪非偶然也邪以其死之明日具棺敛于仙宫山之隂而为之铭铭曰生于北斗之北谁汝生死于南箕之南谁汝死汝之所以然者吾无得而诘焉汝之体魄其安于此







　　道乡集巻三十六
　　钦定四库全书
　　道乡集巻三十七　　　　　宋　邹浩　撰墓铭
　　长夀县君髙氏墓志铭
　　夫人姓髙氏亳州防城人率府副率讳遵望之女承议郎李君竞之妻夫人生大族耳目富贵于其童时輙能以礼自饬父母贤之故以归李君其移所以处身施于其家自为媍至为母为姑上下内外翕然宜之无间言李氏素雄于财至承议君则磥砢有大节不复以积蓄为事日与幽人豪士相佯乎风尘之外而已其后宦游四方养生之具徃徃不继夫人竟未尝动心焉承议君白首矣方且栖栖筦库间或以为恨夫人独勉之曰仕谁不愿达其不得达者命也君如命何我闻为善必有报姑教诸子以俟之可乎平时奉佛甚谨晨起诵其书有常数数未满輙不饮食元祐初年从承议君监濠州酒务明年六月初十日以疾卒享年七十累封长夀县君子男四人翊竬竦皆举进士竬皆屡试礼部尤以文行称女一人未嫁孙男女五人越二年翊等奉其父命卜以某月某日祔于扬州江都县东兴宁乡曽祖諌议之茔前期来求余铭余顷教授扬州竬时为学正相好也不获辞铭曰长夀之贤信于稚齿未嫔髙门益安义理丰约后先岂易其视间关良人颖脱诸子敬戒成就弗怨弗鄙善报有期云胡不俟昭示无穷庻几在此
　　夫人林氏墓志铭
　　元祐四年七月六日陈君讳某之妻夫人林氏卒于是陈君卒八年矣其在兴化军某县谷山之先茔其子舜昂舜元将以某月某日举夫人之防祔焉前期用其友人江陵府松滋县令监开封府陈留县酒税王回之言以求铭于浩浩顷游太学与舜元厚后官扬州又尝因之以定交于回也不敢辞夫人某县人父讳将异其姓为择对既笄归陈君迄白首作止皆中义理内外上下安之为女为妇为母为姑者至指以为法陈君少有四方志已而所向繋碍輙拂衣还里门以诗书训诸子且招善士为之师夫人于时罄奁中物买地筑室佐其事无一毫顾惜七男子虽不幸死矣然其成就如舜昂舜元皆力学而舜元尤以节行籍籍东南盖不可以多得也呜呼夫人可不谓贤哉享年七十有九男二女嫁湖州乌程县丞刘佖进士戴励孙三男六女一嫁进士傅求余未行铭曰辅佐以义以成其子以卓荦乎多士夀考以殁以四其穴以安于舅姑之侧呜呼夫人流庆其未艾
　　夫人严氏墓志铭
　　毘陵张氏居张庄者为东南着姓由稷虞卿而上累世皆义居至虞卿益蕃雄一方其伯父老矣委家事以自佚而门内之治惟虞卿之妇縂焉虞卿娶霍氏生一男四女而卒夫人严氏实继以行事其伯舅如其舅抚其前子如其子虞卿落落乡闾与賔亲适其平生而不他虑夫人力也未几虞卿卒夫人益务饬其子故其男炳从师友为进士其女归进士邹洞胡明脩王辅世胡谧庄安常皆不贻亲忧里有贫女无归夫人幼育而长嫁之其自奉则一切薄约游防辄不出见至亲有时语人曰孀媍当如处女中外族党睦然归心侍婢白首不忍去显官有贤其节者力求继其室竟不夺初志其母亦不忍夺也初得疾即治敛具比革命家人取视顾其母年且八十在傍泣曰儿不获终养矣奈何语絶逝去实元祐八年五月十九日享年四十七父士元母强氏盖同郡儒家也生二女一女未行炳卜以明年某月某日于某县某乡某原谓余姻好属铭铭曰得夫而早殁有子而非已出诸孤恃焉以迄于家室皎皎弗渝秉其一德为女妇母是廸是式有巍其丘有蔚其殖何千万年夫人安宅
　　夫人程氏墓志铭
　　夫人程氏世为常州晋陵人也曽祖士邻某官赠某官祖昌言某官赠某官父端某官晋陵于浙右为士大夫最盛处程氏于其间又为名族夫人生长家法中早为父母所贤年当行防今婺州观察推官林君师醇醇中方中进士第遂以归之醇中幼失所怙太夫人甘贫守节训育诸孤以至白首盖已勤矣自夫人归凡委以肃助闺门与其施于上下内外一如太夫人意醇中不以位卑自少所至奉条约脩职甚谨未尝开口乞怜上官以故间关州县人或不堪其忧而夫人独以义命勉焉且左右奉承惟恐其动家室念闻者叹曰真林氏妇也间喜读书一览輙成诵尤笃信内典涣若有得者醇中为夀州霍丘县尉时夫人得疾一日与醇中语皆超诣名理神色不少变已而逝去实元祐七年九月十八日也归林氏凡十年年三十二生一男一女后二年绍圣元年醇中卜以八月某日于苏州吴县某乡某山之原前期状其行属予铭且曰程氏生平雅好文字且知君与我友善庻几慰诸泉下铭曰移孝于姑移顺于夫克隆厥家而弗与俱彼茁者子身后之储虽则逺矣禀其如初
　　蓬莱县君狄氏墓志铭
　　夫人狄氏其先太原人唐梁公之裔也曽祖希贤赠兵部尚书祖棐枢宻直学士工部侍郎赠兵部尚书父遵礼左朝议大夫母邹氏夀安县君夫人幼淑慧父母爱之既笄遂以归吴君克礼龙圗阁直学士中复之子也龙圗方显于朝所与婚皆一时望族而夫人自初迄终能使舅姑与其孝娣姒安其和急难德其施宗党称其贤自元祐元年十二月八日卒至建中靖国元年十有六年矣其夫不忍娶以继其室享年四十有三追封蓬莱县君子男塙举进士女适进士谭泌孙男一人女一人克礼今为朝奉郎新绛州军州事将以二年二月六日祔于南康军都昌县白凤乡之先茔谓某视夫人为外姊属铭铭曰夫老弗偕子养弗逮徃其从之舅姑所在宅兆既安松槚既成恩则不忘俨如平生
　　夫人邹氏墓志铭
　　故夀州下蔡县主簿华君讳直渊之妻夫人邹氏崇宁元年年八十有二以闰六月癸亥终于常州之私第其孙仲平等以十一月丙申祔藏于武进县懐德北乡下蔡之墓五年追迹行实而为之状曰夫人尚书都官郎中讳霖之长女太常博士讳防之冡妇其先杭州钱塘人都官徙常之晋陵夫人幼警慧古今文章歴耳輙成诵都官未有子夫人率其妹供子职甚谨都官贤之以归下蔡下蔡失所恃弟妹多未齓夫人一一调防至于冠婚门内之事大者禀命小者専达靡不如太常意太常用是徇国忘家以显名于朝下蔡既倦游语夫人曰吾将归佚故乡能安之否夫人曰君安无不安者下蔡以故勇退就闲逍遥声利之外二十年如一日未尝悔徃慨不遇惟训诲子孙而已子男四人申锡峙屿申伯皆举进士申锡峙尤以文学知名峙登第歴官一时公卿争挽致之不克用以卒终衢州西安县令女三人适进士李亘胡元均霍端辅孙男十二人平寔彦宇宙完寓章寅寛宰宋皆举进士仲平登第为髙邮主簿寔以特起赐第郓州州学教授女十三人长适进士周咸次王临次继咸室次王履邹语周先余未行曽孙十二人夫人老矣四子皆前逝孙彦宇亦夭逝闻者不堪其忧而夫人安之若命泊如也晚年不复省家事惟岁时祭享必纎悉阅视或以劝止则曰先实临之安敢怠夫人贤德盖如此状已寔持以来且曰夫人顾言曰吾铭当属吾侄浩敢请呜呼浩之先君朝奉既不幸矣姑尚无恙可以慰罔极之思今亦不幸矣又属铭悲夫于是雪涕而铭之铭曰都官之女太常之媍嫓德下蔡卒为贤母八十有二其身则夀其子则否不称其有不在其子必在其孙轩轩既翮既翮而骞动惟时矣聿傅于天有丰其碑有穹其龟闯于髙松潜德光辉尚其有诗配此铭词
　　德兴县君曾氏墓志铭
　　台州天台县令王君讳无咎之夫人德兴县君南丰曾氏讳德克字淑珎赠太师沂国公仁旺之曽孙尚书户部郎中直史舘赠太师宻国公致尧之孙太常博士赠太师鲁国公易占之女既笄而嫁嫁九年而婺婺四十年年六十九大观二年五月乙丑终于闰州其子之官舍以仲兄丞相布之恩赐冠帔封邑子男二人絪通仕郎杭州仁和县丞缊文林郎润州州学教授女三人长适朝奉郎国子司业朱京次适通仕郎建昌军南丰县丞杨槩孙男三人女三人夫人性庄重又积习家法故自处以至于行自幼以至于老内外宗党为女为妇与为母者咸取则焉防父方八岁哀慕已如成人及归王氏能安其贫而相以义天台用是弃官潜心著书立言为世大儒天台没四顾无所托乃携诸子依于仲兄训诲抚存顷息弗怠久之男克登第女得所归男皆以文行知名且将光显于世王氏烝尝几絶矣至是复继而滋丰夫人力也呜呼贤哉初丞相与弟翰林学士肇居于润皆久疾俄而学士疾革丞相闻之一恸而薨学士旋少间闻丞相薨亦一恸莫救相去裁一日盖大观元年八月乙夘丙辰也识者固已叹二公友悌诚笃不可及后一年夫人随其子官于润州及境亟徃哭之亦一恸不浃日而终识者又知夫人之贤无媿乎兄弟如此絪緼卜以四年正月己酉于建昌军南城县可封乡松溪之原相与泣血述夫人之行属浩为之铭铭曰曾氏之先防游圣门门人三千特以孝闻由元逮西有逺其裔笃于亲亲岂惟男子猗欤夫人自幼则然从而有行咸以为贤既成其夫亦显其嗣我心不忘念我兄弟一恸而絶如弟如兄与古列女凛其同声
　　夫人葛氏墓志铭
　　夫人葛氏其先广陵人杨行宻乱江淮髙祖徙居江隂今为常州江隂人曽祖鄘祖惟则父瑜世以赀髙一方夫人生最盛时而谨约柔顺不啻寒家子年十四失所怙事母张氏以孝闻外祖光禄卿铸尤爱之防今朝散大夫致仕胡公逺方择伉俪于是夫人归焉舅正议公既殁姑和义太君虞氏在堂聚族众贫甚夫人罄奁中物以裕其谋无吝色和义有痼疾夫人侍左右十余年药饵不经心手不以进一日疾遽革大夫随檄未还夫人哀号之外区处防事靡不周尽长女甫嫁大夫得防出都自数千里来势不得款时慈圣光献皇后山陵未祔法家谓婚姻初无禁文夫人曰纵于文无害理有未安执不可已而果有虞祭之限其遇事类如此大夫自壮以至归居家奉亲友诸弟当官夙夜不顾和义退安里门逍遥于风埃之表五十年间人无间言繄夫人辅佐力也诸子笃志学问宣力邑为士民叹誉乡人称愿焉亦夫人有以助成之也大观三年冬得疾十月十八日晏然而逝享年七十一以大夫恩封永康县君子男五人长曰聿承直郎知建昌军南城县事次曰津通仕郎行台州司法防军次曰曰建曰律皆举进士女四人长适知荆门军当阳县丞黄熙次适进士谢景平次适西头供奉官监磁州固镇杨应律次适进士唐实孙男女十二人卜以四年九月二十日于武进县怀德南乡之永安庄正议茔之西北二十步大夫属其甥文林郎知泗州録事防军张睟状夫人行实而以浩辱在亲好属为之铭铭曰法度是循鸤鸠其德歌于国风允为内则得之自天聿追古昔有如夫人柔顺均一知进知止克相以义或仕或处率成以理令妻夀母亶其受祉我铭不诬昭于曷已
　　夫人臧氏墓志铭
　　夫人臧氏世为越州山隂人尝嫁而孀居后乃归今通仕郎新抚州金谿县令姚君棐忱金溪有男七人苄薄芝华皆举进士防藙苕尚幼女三人长适钱宋臣次适陆宁次适归宗夫人各随其分极意调防如已出诸子安之悉如前母无恙时金溪与弟仲达相视如左右手父母既殁同心协力久益坚确夫人奉此意以周旋惟恐不逮仲达毎窘于官即出奁中物以脱其艰危无吝色及其得疾以至不幸适金谿赴调未归所以处医药办防事防其娣而祔其孤凡警扰之际男子所难勉者靡不曲尽勤诚金谿归叹曰使我自竭不过如此其家方赖以肃睦而奄以大观四年九月十五日感疾卒盖归金谿之四年也享年三十九将以其年九月十七日于剡之九里原来求铭铭曰甫闺门兮四年俄兆域兮九里惟暂留兮亟徃果孰使兮如此泽不泯兮桮棬采复遵兮沼沚独防防兮难追感夫子兮曷已
　　髙平县太君范氏墓志铭
　　夫人范氏世为苏之吴县人太子中舍仲温之女资政殿大学士谥文正公仲淹之侄女也中舍仕未显而逝文正迎其嫂及诸孤以归尤器爱夫人曰异时当为择良壻其后文正薨其家追用先意以夫人嫁四明周公师厚公自衢州西安令改官由制置条例司即提举湖北常平迁运判易湖南久之乃通判河南府保州以卒凡三十三年夫人所以事舅姑奉祭祀治家教子致公仕不顾私殁无后虑非特亲戚乡里之所称道而士大夫籍籍闻之固亦不可揜也自元祐以来从兄丞相纯仁从弟右丞纯礼龙圗阁学士纯粹相继登用壻陈瓘亦除諌官有以为夫人贺者初无喜色曰先文正笃于忠义亲者尤服其训吾兄弟吾壻必以是得之耳及皆窜逐又或以告夫人无忧色曰吾妇人不知外事但各愿其无忘国恩而已子锷尝擢为提举官罢条一司勅令未几又以上书责监泉州税夫人年髙疾久不可逺侍以去锷不忍离左右夫人戒之曰汝罪大责轻朝廷岂终弃汝亟行勿以吾为念已而锷果防恩得眞祠以归居四年夫人以大观三年八月十日卒于四明之里第享年七十九初封蓬莱县君后改封髙平县太君子男三人长锷承议郎次铢台州黄岩县尉次慧印从浮屠氏女三人长适监察御史俞伟次适奉议郎毛蒙次适宣德郎陈瓘孙男女十人以政和元年十月八日于通逺乡银山管金谷里袝大夫之兆锷与浩亲厚逺以铭见属铭曰惟文正笃忠义忘廼身徇国事习见闻逮女子施于家率由是自其夫暨后嗣助成之靡不至要所存似兄弟若夫人可无媿
　　夀昌县太君严氏墓志铭
　　夫人严氏其先成都人后因宦游徙贯姑苏曾祖諌尚书虞部员外郎祖颖职方郎中京东路转运使父孟坚衡州军事判官母甄氏夫人甫笄归毘陵张公次元继其室公之父天章阁待制昷之与其侄太常少卿铸同时以光禄卿老于里第号为二卿其族甚盛然上下内外靡不以夫人为贤公自大理寺丞积官至朝请郎自监楚州粮料歴任至提防铸钱出处进退事多故矣初不少贬以追时好山阳徐先生积考公所尚以谓有志于古之所谓刚者夫人休戚同焉盖三十年未尝有一毫动公念公之姊妹皆防夫子幼公取以归夫人待遇之甚厚家事禀而后行择名士以嫁其女比夫人不幸其女号赴若防所亲曰恨无以报德判官既没即迎继母张氏竭力致养张临终曰吾死于此无憾提防既携诸孤还里第问学有客造门必询贤否诚贤即纵从之游促家人为具笑语异常日喜长庆集几成诵爱泉石不乐世荣尝中秋为歌词示子孙其所称慕乃陶渊明白乐天而已元丰元祐间释氏禅家盛东南士女纷造席下徃徃空闺门夫人闻之戒家人曰茍尽妇道即契佛心安用从彼扰扰邪疾革命子孙诸妇环坐食芡实既而曰且静我当去语絶瞑目子妇遽起呼问则已逝矣大观四年八月十六日也享年七十二初封华阳县君后改封夀昌县太君子男八人长基通直郎前卒次坚通仕郎次如晦墀垂牧壎睿皆举进士女三人长适进士方希纯次适宣德郎吕切问次适承事郎崔颂孙男十二人铎鉴錞锡銶铢锷镈钟钺锴锜女七人长适进士谢亮次适假将仕郎周鉴次许将仕郎毕知防次许进士石公骐余尚幼曽孙男一人以其年十月丁酉祔防于滁州清流县昌城乡安仁村提防之兆状其行属铭呜呼夫人于外孙中眷浩特异浩顷得罪窜岭表亲戚朋旧不复顾省甚者闻姓字而掩耳过门巷而障面夫人独数数到吾家拊存吾母倍于平日又命诸子遣书问劳不絶所以勤防瘴疠窘穷之时略不以祸福揺夺其意疾且革矣闻浩至前犹忍呻吟之声从容慰谕呜呼无复报德之日矣敢不勉次遗事而为之铭铭曰惟柔承刚严济恩夫功显白子行称华阳夀昌袭光荣防衣交焕兰膳馨诜诜奕奕嬉曽孙一方矜叹五福膺可山环滁髙且清奄忽从公閟佳城庆流厥后当弥兴





　　道乡集巻三十七
　　钦定四库全书
　　道乡集巻三十八　　　　　宋　邹浩　撰祭文
　　黄陵庙祝文二首
　　维崇宁元年嵗次壬午九月癸未朔初七日己丑责授衡州别驾永州安置邹浩谨以清酌茗果之奠敢昭告于湘君湘夫人二妃之神浩元符中以諌官论中宫不当立削籍流新州明年今天子嗣兴召复秩序遂隮禁从为中书舍人又为尚书吏部兵部侍郎又以寳文阁待制出帅杭越顾虽报効未昭而宿罪徃愆亦埽然尽矣日者元符皇后重有诉述于是复窜湖外其所以播告天下有特降之诏有中出之防典刑所被竦动一时在神聪明宜已洞察惟神其尧为父而嫔于虞虞帝之所以去四凶所以命九官所以辨真伪是非之实而待君子小人各当其分神固得之矣用以照物岂不明哉唐韩愈黜守潮阳舟次祠下祷焉防神之福啓帝之心以获位于朝人到于今仰之浩愚不肖不足以方愈傥其诚果在所享庻几亦邀大庇早获旋归以奉老母若夫获位于朝如愈之前日事则非所敢望也惟神其听之尚享
　　惟崇宁五年岁次丙戌二月甲子朔二十九日壬辰前责授衡州别驾邹浩谨以清酌茗果之奠致祭于湘君湘夫人二妃之神浩元年秋九月舟舣祠下尝有祷于神今防恩归侍悉如初愿神之所以赐浩者効矣敢不肃恭澡雪进谢灵德乃若调柔风伯纳来冯夷使江湖安帖早达乡国则尚于神有望焉惟神终相之尚享
　　安流王祝文
　　惟神聪明故能照物而各得其理惟神正直故能助善而必降之祥矧威灵久着于重湖而秩祀独超乎五等其于贶施厥有始终某顷年负罪而来御风而行既已荷神之闳休矣则今日防恩而归也顺流而济岂不繋神之大庇乎肃荐诚忱仰惟歆纳尚享
　　忠洁侯祝文二首
　　惟神忠能切于爱君洁不汚于流俗今去神之世不知几百年矣而孤风特操凛然如生如星斗丽天如氷霜照地肆及昧陋有激懦衷祗拜宫庭其敢自怠惟神无幽不烛无情不通庇以休祥俾获安济宜不但重湖之内而已也尚享
　　传曰神无常享享于克诚某之诚心自以为至矣而迹形诸外有可疑者巫史肆罔潜藏祝文輙持空幽焚献庭下某知之犹弗自许况神不可欺乎惟神至正动天纯明贯日判别几防于黮闇之中若数一二分黑白用以騐巫之敢绐而察某之本心岂不易然邪便风息浪济以安宁俾获迎拜帝恩归奉老母尚冀神休之即见祐也谨取旧文而并献之
　　奉安本学土地祭文
　　神不安处日以惧心庙貌既新厥惟来舎载防令日用荐聪明勿惮一劳永扶多士
　　祭告先圣文
　　惟王之道神明博大固不可以容声而当时之士亲见所为犹或咻咻也况及后世异端蠭起汩没本真以自为是则其能不以彼易此而潜心王之道者谁乎力辟杨墨乃有孟轲自成一家乃有荀况折衷义理乃有扬雄隄障末流乃有韩愈先后相望虽参差不齐而俾王之道皜皜乎百世之下则随其浅深咸有力焉今天子前言徃行罔不灼知于是追封此四人者惟爵惟邑有异有同公则配食伯则崇祀以示褒崇以为学者之荣而维扬乡校将以塑绘其像于王之左右而有司卜吉龟筮协从命工饬材继今以始樽篚薄荐敢告其由
　　祭告先师文
　　昔者圣人以四科差羣弟子而公独以德行冠焉斯可谓盛矣后世豪杰之士如孟轲荀况扬雄韩愈莫不想余风而颂誉之或曰具体而防或曰智而穷于世或曰得其所行或曰确乎不防其言虽不同要之皆为知公者此亦潜心圣人之道与公一趣而然也今天子以义起礼咸秩无文而四人者皆追封焉俾列公侧以祠于庙以为先儒之报而有司将塑绘其像既得令日何敢不前期以告
　　奉安先圣文
　　惟王既没百子纷如支离大道颛门多途响随业着沦胥以铺谁其援之卓哉真儒孟荀扬韩以时则殊至言正行不约而俱羣迷易心观感而孚俾王之道万世不渝天子神明深所叹誉爵命报称或塑或圗翼翼在列毕工云初庻几学者永言轨模敢用昭告王其鉴诸
　　奉安兖国公文
　　昔者圣人之门由公在焉而攀鳞附翼者以三千计非公步趋言辨踵续圣人而能安其立教之防使皆智悟而深造焉何以臻此与朝廷脩明典礼祓饰太平而孟荀扬韩咸以道德被服休命饬工塑绘仪容肃如永永庙祠自兹以始则所谓门人益亲者岂独赖公致力于当时哉公其鉴之
　　奉安邹国公文
  </div>
  <div class="pagination">
   <a href="道乡集_page31.html">
    上一页
   </a>
   <span>
    ...
   </span>
   <a href="道乡集_page27.html">
    27
   </a>
   <a href="道乡集_page28.html">
    28
   </a>
   <a href="道乡集_page29.html">
    29
   </a>
   <a href="道乡集_page30.html">
    30
   </a>
   <a href="道乡集_page31.html">
    31
   </a>
   <span class="current-page">
    32
   </span>
   <a href="道乡集_page33.html">
    33
   </a>
   <a href="道乡集_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
