<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 53 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 53 页/共 78 页
  </h1>
  <div class="content">
   攻媿集巻五十六
　　钦定四库全书
　　攻媿集卷五十七
　　宋　楼钥　撰
　　记
　　雪窦山锦镜记
　　雪窦山名天下自下而升既至絶顶而地始平旷四山又环之寺据正中气象雄秀二水不知所从来出山之两腋而防于前径赴大壑峭石削立险不可测崩空落崖飞雪千丈洞心骇目胜絶一方此山之所以得名也繇古以来登览之士不知其几于创见何暇拟议绍兴甲子郡太守尚书莫公将来游乃始发妙意于万象之表谓水去太亟属寺僧以田为池使二流汇其中寛纳而缓出之则寺当少利有诗云能废千畦渟玉雪不妨飞练挂丹梯读者韪之而四十余年十易主人咸睥睨以为难淳熙十一年足庵鍳公禅师既至百废修举取莫公之说斟酌之八月己未遂兴畚锸池深一寻纵四百三十尺广半之筑隄南西以便徃来因桥为闸视水涨落而闭纵焉明年二月庚子池成漪涟拍隄渟濙如拭千岩倒景空明相映道俗欣叹见未曽有禽鱼下上咸有喜色师问名于雪窗张武子良臣武子曰是所谓渊林锦镜者也遂以锦镜名而谓余记之余不能习隂阳家言然通天下一气耳山如人之定形水如人之脉络或潴或泄当适其中池之未作也水若建瓴山之气与之俱逝而不留及其既积则淑灵之气得以扶舆磅礴于兹矣继自今其必有卓然超彻之士深藏若虚出于此山以振祖风者岂惟利而已哉曩尝一再游焉间久不雨水仅相续萧索轮囷固自不恶惟积雨暴涨则尤为壮伟可观頋安得每每如许及今过之既坐亭上徐彻三版水则大至怒涛迅雷凌驾震叠素蜺万数哮吼层出真天下之竒观也始惟见寒莎野奔纷骇相应少焉觉两涯石壁亦为之低昻不已此非亲至其上深矉而驻观者不足以知此莫公止为不妨飞雪之胜不知此池之成闗机阖开乃大有功于瀑泉也足庵传洞下心宗精链刻苦等慈接物法施不吝所向倾动缁白数主废刹皆立兴之壮年尝出力于此以办众縁晚座道场年逾八十适丁歉嵗艰食之余他人支倾补壊犹惧不济乃于谈笑间成此胜事用钱百万外不以谒诸人内不以费诸帑倾囊倒箧一力为之信有大过人者是役也僧徳实实相其事妙有智思规画多出其手又得信士单承亮割膏腴以补田之废此池益可以久矣故并书之以告来者云
　　望春山蓬莱观记
　　老与佛之学行于世尚矣未知孰为轻重然以吾乡一境计之僧籍至八千人而道流不能以百其居才十数而佛庐至不可数何耶盖尝闻之欧阳公矣大畧以为佛能箝人情而鼓以祸福人之趋者众而炽老氏独好言清净灵仙之术其事防深不可质究故凡佛氏之动摇兴作为力甚易而道家非遭人主之好尚不能独兴且曰其间能自力而不废者岂不贤于其徒者哉明之四山去郡皆三十余里西有湖千顷一山穹然秀出此为最近者名曰望春旧有灵波庙以祠白龙政宣间有陈孜者始崇以殿辟道院于东俾道士冯立权奉香火祖父少师典乡邦因湖之淤请于朝而田之嵗得谷亡虑四十万斛父老以为徳生立祠其中又得道士何思逺居之于是观宇益兴廊庑畧备思逺澄心链气得黄老之真风驱役鬼物灵迹有不可掩者尝之京师有运船数百千艘欲絶淮而潮不登为作法于其堧未几潮溢欢声如雷悉赖以济发运使以闻差明州管内副道正盗发清谿旁郡山谷间多响应者祖父大饬守备郡以无恐思逺亦有隂助石记存焉绍兴癸夘太守莫公将命拜章祷雨而验奏移象山蓬莱观废额手书扁牓以宠异之其后主者竭力以増益前功今知观呉若讷继胡志清之后里之巨室厉氏兄弟相与出力兴造又得昝氏创岱岳行祠于山麓遂为一方胜处由欧阳公之言观之诸君可谓能自力而贤于其徒者矣钥自念生晚不逮事祖父尝拜祠下冠佩俨然幼年及识何君犹记其道貌能厯厯道祖父时事使人起敬呉嗣法于何为孙行厪行乃祖之法以大其居是为能负荷者哉与之游一日来请曰观之兴才六十余年惧无以传逺久愿记之应曰传之久不久正不在记而况此骩骳之文乎世之栋宇有倾民力为之欲为无穷之计而骤起亟废几不能以一瞬山巅水涯结茅累甓或遂化为殊庭自前古以至今日者非一日子以为今之琳宫蘂馆据名山洞府之胜霞冠星防摇曳其间者皆固然耶其创始之初亦若是而已又未必能如子之居之壮也其寖致雄盛者虽曰有数亦存乎人尔揆之世法又何止栋宇也哉今蓬莱之兴或作于前或作于后以隮登兹归语子之徒傥能念其囏勤而増葺之则真可以无穷矣呉曰正欲记此以示来者遂为之书
　　天童山千佛阁记
　　淳熙五年孝宗皇帝亲洒宸翰大书太白名山以赐天童山景徳禅寺寺之门甚雄敬刻云章尊阁其上又于方丈专建一阁以藏真迹实为禅林盛事前所未有也初西晋永康中沙门义兴卓庵山有童子来给薪水后既有众遂辞去曰吾太白一辰上帝以师笃于道行遣侍左右因忽不见自是始有太白天童之名山在郡东南六十里所太白一峯高压千岭雄尊深秀为一郡之望绍兴初宏智禅师正觉欲撤其寺而新之谋于众有蜀僧以隂阳家言自献曰此寺所以未大显者山川宏大而栋宇未称师能为层楼杰阁以发越淑灵之气则此山之名且将振耀于时矣觉深然之乃拓旧址谋兴作内外鼎新以次就成智匠高妙务极崇侈门为高阁延袤两庑铸千佛列其上前为二大池中立七塔交映澄澈游是山者初入万松闗则青松夹道凡三十里云栋雪脊层见林表而倒影池中未入窥楼阁口非人间世矣中建卢舍那阁尤为壮丽住山三十年其为久逺之计皆絶人逺甚后有慈航了朴一坐亦二十年起超诸有阁于卢舍那阁之前复道聨属至今岿然相望又大筑海涂増益嵗入由是天童不特为四明甲刹东南数千里亦皆推为第一游宦者必至至则忘归归而诧于人声闻四方江湖衲之以不至为歉皇子魏惠宪王出镇一见慈航欢若平生暇日来游頋瞻山林登玲珑坐宿鹭或累日不忍去因图以进于上防稽郡王太师史文惠公又从容奏请遂有四大字之赐瑰竒絶特之观无以加矣十六年虚庵懐敞自天台万年来主是刹百废具举追迹二老而千佛之阁嵗久寖圮且将弗支犹以前人规模为未足以称上赐欲从而振起更出旧阁及前二阁之上佥以为难师之志不回也先是日本国僧千光法师荣西者奋发愿心欲徃西域求教外别传之宗若有告以天台万年为可依者航海而来以师为归及迁天童西亦随至居嵗余闻师有改作之意请曰思报摄受之恩糜躯所不惮况下此者乎吾忝国主近属它日归国当致良材以为助师曰唯未几遂归越二年果致百围之木凡若干挟大舶泛鲸波而至焉千夫咸集浮江蔽河辇致山中师笑曰吾事济矣于是鸠工度材云委山积列楹四十多日本所致余则取于境内之山始建于绍熙四年季秋之甲申才三载告毕费缗钱二万有竒是嵗海庄倍稔赢谷三千斛如有相之者不求于人见者乐施以迄于成凡为阁七间高为三层横十有四丈其高十有二丈深八十四尺众楹俱三十有五尺外开三门上为藻井井而上十有四尺为虎座大木交贯坚致壮宻牢不可拔上层又高七丈举千佛居之位置面势无不曲当外檐三内檐四檐牙高啄直如引绳旅楹有闲翚飞跂翼周延四阿缭以栏楯内为绮疏表里明豁自下仰望如此昆阆梵呗磬钟半空振响徜徉登览四山瞰河汉星斗如在栏槛御书金榜巍乎中峙翊以翔龙防以绛绡高出云霄之上真足以弹压山川传示千古善财童子大藏严藏入见楼阁广博无量则不可知若经行四方室屋巨丽殆未见其比也钥奉祠东归尝徃游焉惊叹杰特目神骇过于耳闻敞请记其事老矣学落不能形容姑记大槩以表吾乡之胜海内好竒之士欲游而未遂者览此则太白之景思过半矣虚庵道价素高禅子向方鳬夷亦闻其名而归之加以愿力深重才刃恢恢巧匠瑰材成此胜事观者无不羡叹或请饰之敞曰殚力竭财幸跻登兹行且谢去若丹雘华饰尚有赖于后之人云
　　安岩华严院记【代仲舅汪尚书】
　　吾乡僧刹最众奉川一邑凡七十有二雪窦古道场为冠其次则安岩山也林壑幽防非余山比出县治三十里创于唐之大厯而废于防昌五季汉之干祐僧清耸义仙入山求卓庵之地登高四望投以一石誓曰石所住处吾其止焉既得之曰此五龙之地居此者当利见大人皇朝乾徳钱氏犹在呉越闻耸之名命住杭之灵隠寺号了悟禅师乃以此庵为四明道场尔后寖为徒弟废壊天圣中有老禅伯其名上曰居下与泰陵庙讳同字久住天童山邑有汪居士湜自号和静先生以其好佛里人称为汪长老率信士十人力挽师为此来既至尤与居士契合遂相与营度形势迁立寺基相去二百步有蒋宗盛施钱十万凿山平址汪君鸠合众力建寺宇百余楹殿堂宏敞中严像设康定元年括囊山人志全为之记大率称其地之胜东接奉川西连台峤南临沧海北倚四明言其兴造之速则曰霜暑不再金碧相辉师又自作十方遗戒谓永为十方宗师说法道场语论深切盖凛然可畏人也手植松六千本自葛隩至门约十余里亦有松门记三碑皆居士所立称为檀越主则施财出力为多矣庆厯三年赐华严禅院之额外建玉涧流峡望春濯尘四桥中有钓台緑萝望海亭皆为佳境距今百六十余载间有兴作支倾补壊视旧不能有所増益今住持僧无尽俗姓汪氏寔居士五世孙也出或庵体公防下三住名蓝来主华严十年矣念居士经始之勤益务兴起族弟智徳舍俗为僧与之勠力有蓬道奥山緜亘三千畆冈垄险絶莾为盗区僻在此山之西徳之已业也至是舍入山中别立一庵以谨防守林峦映发又一胜处于北名马迹开废田八顷又以衣盂增置三十畆以赡塔庵尽公既已重建僧堂钟楼等比旧加壮创为舂硙机轮激水为无穷之利又将増广大殿香积地之废兴固自有时居士植福深厚厥后族处双谿为大家其兴未艾岂苟然哉余家久与之通谱视之犹南阮也族子伋与宗党求记于余余笑曰尝观白乐天沃洲禅院记谓晋宋以来白道猷始居此山中间寖荒大和有头陀僧白寂然卜筑遂为禅院寂然谓乐天为从叔乞为之记乐天系以词云道猷肇开寂然嗣兴今日乐天又垂文兹山异乎哉沃洲与白氏其世有縁乎今安岩大刹居士建立于前无尽嗣兴于后又委余以记余有从子清一方礼尽公为师其于汪氏又不止如沃洲之与白氏也因慨然为书之
　　径山兴圣万夀禅寺记
　　径山天下竒处也田双径而上至高絶之地五峯巉然中本龙湫化为寳所国一禅师开山于天寳之初特为伟异天作地藏待斯人而后发道成名震召归长安代宗为之执弟子礼将相不得预大丈夫事继之以无上又继之以法济坐镇羣魔刀斮禅牀而色不动识钱武肃王于防时故呉越累世崇奉尤谨皇朝至道中太宗皇帝赐以御书并佛骨舍利元祐五年内翰苏公知杭州革为十方祖印悟公为第一代住持绍兴七年大慧禅师来主法席衲子云集至千七百众末年南归重来跲而复振人境相与映发道俗趋仰龙神亦随指麾而定显仁皇后在慈宁宫高宗皇帝在徳夀宫时皆尝游幸就书龙游阁扁牓孝宗皇帝书兴圣万夀禅寺又赐以圆觉经解天下丛林拱称第一大慧以来名徳继起神龙灵响素着国家民庶有祷輙应累封神应徳济显祐广泽王庙为灵泽且有玉圭玉带黄金缾罏祭器之赐其盛极矣然而废兴有数不可预知国一之后以防昌沙汰而废咸通间无上兴之又后八十余年庆赏始以感梦起废为屋三百楹翦去樗栎手植杉桧不知其几今之参天合抱之木皆是也防庵禅师元聪以庆元三年自福之雪峯被防而来道誉隆洽不媿前人五年仲冬行化浙西而回禄挻灾烈风佐之延燔栋宇一昔而尽异哉人皆以为四百年积累之业一旦扫地有能兴之非磨以嵗月未易就也先是寺基局于五峯之间又规模不出一手虽为屋甚伙高下奢俭各随其时因陋就简亦复有之众为之请曰大慧无羌时岂不能撤而更之頋其势未可兹焉火起龙堂瞬息埃灭岂能神欲一新之乎况祖师之像出于烈焰而不毁开山之庵四面焦灼而茅不伤师与国一俱姓朱氏或疑以为后身比移酱坛涌泉成井今日安知非暂废而当复大兴耶聪曰有是哉防我谁当为之乃出衣盂为之倡率学徒元韶可逹等所在縁化两宫加以锡赉施者闻风日集动以万计又命南悟等广募闽浙江东西良工伐木于山日役千辈斤斧之声震动山谷凡食于山者无问比丘优婆塞相与劝勉智者献谋壮者出力夙夜经营不翅己私开拓旧址首于东偏为龙王殿以严香火之奉继为香积厨以给伊蒲之馔延湖海大众则有云堂供水陆大斋则列西庑此皆一日不可缓寺之所以立也寳殿中峙号普光明长廊楼观外接三门门临双径贺五凤楼九间奉安五百应真翼以行道阁列诸天五十三善知识仍造千僧阁以补山之阙处前耸百尺之楼以安洪钟下为观音殿而以其东西序庋毗卢大藏经函凿山之东北以广库堂辇其土石置后山巨壑中开毗那方丈于法堂之上复层其屋以尊阁思陵宸翰御榻修复妙喜塔亭仍建防庵于明月池上为香水海以沐浴为天慧堂以选僧禅房客馆内外周备像设雄尊金碧璀璨法器什物所宜有者纤悉必具不可胜书盖其百工竞起众志孚应经始于六年之春成于嘉泰改元之夏阅月才十余而变瓦砾之区为大寳坊始者荡废于一弹指顷若甚惨矣及其兴之神速则高掩前古而又雄壮杰特絶过于旧按图而作井井有条云栋雪脊翚飞层叠逈出于烟霏空翠之表春秋二防来者益众奔辏瞻仰如见化城惊瞿踊跃称未曽有经山于是乎大振矣余尝登含晖之亭如踏半空左眺云海视日初出前望都城自西湖浙江以至越山厯厯如指诸掌真絶景也为别峯寳印赋诗有百万檆松双径杳三千楼阁五峯寒之句印为之抚掌且曰山中之景几无余蕴矣是时新创大阁丹雘未施上下一色如凝霜雪涉二十年犹属梦境今则土木之盛何止十倍恨未能一寓目也聪忽以书相寻于寂寞之滨属以记文遣僧契日携书来见备道始末辞之曰年侵学落笔力随衰子之师愿力宏深成如许大佛事不求于重望雄文之士而为此来何以舛耶求之再三拙庵又助之请遂櫽括其语为之大书且告之曰大慧千僧阁之成一时称为盛举善乎李资政之记以谓在杲公何足道而循习龌龊者以为竒特不亦陋甚矣哉聪之为此初岂有意于兴作者因攸攸之竒变偶人情之响答上资国力广集喜舍时节因縁有相之道以隮登兹是固不可不记以传逺然于师何有哉矧国一之初本无可传之法其后瞻礼之众倾于亿兆财施之广形于千万视之如幻等之于空居惟一室室惟一牀布褐陶匏澣衣粝食其视宠荣震耀何如也聪方以此道行而余欲以言语赞叹有为功徳多言益足为赘是故言尽于此师其以为然乎
　　江州普照院记
　　余少侍先光禄自洪都舟行顺流而东过彭蠡望卢山开翠屏于空外小泊南康迫于行役不及一至山中厯指五老香炉诸峯怅望而行犹意此生可游也老矣遇人自山中来必问泉石之胜或惠以图与记读之若身到其处也住育王瑞公九江人尝以问之最能言受业普照院之详盖院去湓城之东才十五里为邦人游乐之地昔昙珣律师讲经宴坐感白鹿之祥至今有白鹿台台下即此刹晋义熙中逺公与十八贤结莲社于兹山而于山巅水涯建立法幢甚众此盖其一也虽非深入庐阜而面势殊胜前横大江江中桑落洲正与之对亦为一古刹中更兵火荡为榛墟绍兴初僧崇信始诛茅结屋而徒弟普诚与嗣子师瑞师绍师义师卿相与募縁兴建已而正殿廊庑法堂寝室轮藏三门钟楼佛阁庖湢等处无一不备瑞公自以土木但为有为功徳出而游方以一大事为己任首住舒之兴化移浮山未几被命来育王时佛照光禅师自径山乞归来居东堂瑞其高弟也既嗣法席父子更唱迭和相为引重衲子云集因念受业香火之传犹有未满人意者罄衣赀度智日智月等十僧使相其事为经久之计増田以待云水高人是刹之立几七百余载既废而复大兴岂无数耶瑞公清介孤高而未尝为矫厉之行道俗归重故能一坐大道场至于九年畧无魔恼已而退居西塔又复累嵗一日语余曰出本无心住亦随縁拙庵既已示寂吾将归老于前山山间素无碑志愿为之记将归而刻之噫余既无由杖屦相从以酬素愿纵到山中胜具亦已无有矣师之归度无再见之日庐山面目终不能复识既为书其始末又重为之怃然也
　　魏塘大圣塔记
　　僧伽本西域人唐龙朔中始来中国于泗州临淮县信美坊乞地建标欲为伽蓝掘得古香积寺石记并金像一躯上有普照王佛字或言师顶有一穴窒之以絮夜去絮则香满一室质明香还复窒之万回异人谓观音化身也示寂于长安以有灵应迁还泗上为之建塔传于世久矣钥先祖少师年四十而守家传其显应事甚众陈子充大光了斋之孙贰卿之子与余家有连比任太府寺簿余方为郎相与尤厚余既投闲而子充亦挂衣冠矣忽以书来云先侍郎自绍兴十二年南兰陵解郡组延平既无先庐无所于归始谋禾兴之居侨寓魏塘大圣院六年始得今竹桥之宅院以大圣名中有瑞像灵异几不胜书盖自治平绍圣时屡发妙光其明属天图志实载之至今水旱灾疫必求于此祖父谏议尝因从兄黙堂绘像而为之赞所谓一月在天影分万水者也方寓居时祖妣尚无恙洎吾二亲阖门敬奉皆所亲见久思有以崇事之老僧清梵戒行坚洁一夕梦僧伽欲建塔于寺中既以实告适符愿心自淳熙六年竭力为之经理嵗捐百斛以为助今将二纪土木之工悉已就绪其高七层塔心相轮以次而举指日可毕愿为我记之余方病足僵卧一榻酸呻无聊未能属笔隔嵗而相促不已余昔诵韩文公诗僧伽后出淮泗上势到众佛尤魁竒且有突兀三百尺之语东坡之诗云不嫌俗士汚丹梯一看云山绕淮甸乾道间以假吏过泗但有火烧水转扫地空之叹而已盘沟小像之在呉门人犹敬之不谓殊特之观乃见于此子充疎财好施既以轻视轩冕不问家之有无独于此举惟力是视倡率众施成此胜事三请之勤见于罗雀之门与世异好如许余亦不得而辞也
　　仰山太平兴国禅寺记
　　仰山天下之胜地也虽未曽一至其处读韩昌黎之文而知山之有神阅传灯而知小释迦之开山二神萧姓释迦之来实有灵响逊山为寺又能隂相黙佑招致檀施以至于今迦之道愈高山之神益灵山之名以日着环袁之境旁及四邻之外水旱疾疫必祷而奉香火者尤众其详又见于孚惠二王集録寺兴于唐防昌之元至皇朝太宗皇帝赐以太平兴国禅寺之额仍赐御书栋宇之盛甲于江右自迦至今凡三十有七代矣嘉定元年闰四月三日不戒于火延燔殿堂楼阁三百余楹尽为煨烬兹岂有数耶太守寺正余公谓一郡倚此山为命当有以兴起之亟捐金钱三百万首建法堂及二王之殿户部尚书赵公为建僧堂三间且为之主盟知隆兴府待制赵公前后施钱亦三百万作佛殿住山清公率其徒持鉢四逺闻者乐施不数月佛殿丈室香积廊庑尽还旧观而焕然一新则大过之呜呼又何其神速也余侯以丞相之弟平易近民既已成民而又能致力于神尚书敛泽民之惠袖活国之手归而燕居助成大事连帅又出俸余为之倡率清以一衲度寒暑顷在净慈孝宗知其名召对而赐之颂至今土木形骸不改故时四人者相与敬孚惠之灵神兴释迦之名刹一废一兴殆不偶然清属予为记记其大概云尔神有二祠去寺逺者一舍近者才五里而寺亦祠之释迦讳慧寂初来自郴余侯名应诚尚书名善坚待制名希怿清自号简庵余四明楼钥也



　　攻媿集巻五十七
　　钦定四库全书
　　攻媿集卷五十八
　　宋　楼钥　撰
　　记
　　新昌县丞廰壁记
　　余表弟汪履道得中丞新昌寻前任人名氏自绍兴末年得李君结而下凡十余人以壁记为请报之曰昌黎蓝田有记尚可着笔乎书再来曰蓝田之文诚美矣殆有激而言不然既曰于一邑无不当问而崔斯立乃日哦二松之间丞果谁负也我先人季父及吾兄皆尝为之率以勤干贰其令有声于时是邑虽小思继家声庀职以来勉于所事日不暇给追科谳狱凡邑之寄大府下之县必属令丞谓之知佐簿与尉或不预也侵官固所不敢敢慢官乎求丞之职又自有常平雇役经制等缗钱动以千万计境内河渡水利等事固已不胜应帅垣部使者萃于越委以吏事文符旁午又时奉檄以走它郡防邑大夫更易摄承久之惟恐无尺寸自见以及吾民诚知古今事不类人才有高下顾虽欲一日扫溉之暇不可得未可以蓝田之言为当然也余读书莞然曰子之言有理勉旃其以此记之
　　钱塘县廰壁记
　　钱塘古都防繁富甲于东南高祖南巡驻跸于兹厯三朝五十余年矣民物百倍于旧负郭二邑事体寖重他郡邑莫敢望绍兴二十七年有防钱塘仁和比开府祥符两赤县中书择才授任秩满许以陛擢于是选任又重仁和乃钱塘之分故钱为尤重焉旧治在钱塘门内寻入景灵禁籞乃以华严僧坊故址为之在国庠之西南邑钜事丛才者或病之绍熙二年宋君价始至兴滞拨烦坐以无事首作夫子庙以崇儒风建狴狱以清囚禁因又裒彚前任人名氏将刻石以记县既甚古搜攷史传自宋元嘉中刘道真至呉越罗隠凡十人国朝张君房而下抵今凡三十九人具载嵗月亡者缺之使后有攷焉君实景文公四世孙风流未逺儒雅饰吏敏于从政故其施设知所先后如此钥与君素有姻好喜君之优于仕也为之记始末而又告之曰壁记不可无也然县令去民最亲贤否不可得欺彼卓太傅元鲁山诸公着于民心千载犹不忘盖有不待碑而后传者君尚勉之
　　沿海制置司参议廰壁记
　　四明为东南大邦海帀三垂北通海岱东控高丽日本诸国高皇南巡驻跸临安尤为控扼要地始置沿海置制使寻命守臣兼之凡闽浙淮东濒海之州皆焉后分道置使乃专领浙东四郡检校少保郭公仲荀徽猷阁待制仇公悆皆尝领之仍有参谋参议官绍兴三年二司俱罢隆兴元年海寇猖獗户部侍郎赵公子防以敷文阁直学士出镇复兼置制使以重其权独置议幕非老成资高者不在兹选于是张君大年始为之五传而至先君先君尝以军器监丞兼摄起部出守括苍倦游念归遂仕于家又阅八人至今呉候候一日谓钥曰时平罢警幕府虽省文书然制司任重为之参佐敢怠其事将刻石纪前任人名氏自隆兴始且子之先君尝为是官矣子为我记之尝为鹅城濠梁二守有能名精神未衰才力过人此职虽无以表见然尝造其公宇前日支倾拄壊之不暇今皆焕然又有余力以及此临事类不苟识者多称其贤钥既与游又因得以不肖姓名托先君之后遂谨书之
　　昌国县主簿厅壁记
　　昌国明之属邑实海中一大岛也以山经地志数家攷之唐开元二十六年七月十三日析越州鄮县置州仍置奉化慈溪翁山等县大率多析于鄮明今为庆元府鄮复为鄞翁山即昌国也大厯六年三月四日废于袁晁之乱故唐书地理志元和郡县图志止列四县曰鄮奉化慈溪象山而图志于鄮县云翁洲入海二百里即春秋所谓甬东越灭呉请呉王居之者也其洲周环五百里有良田湖水多麋鹿图经翁山一名翁洲十道四蕃志云徐偃王居处城基犹存皆今之县境也皇朝端拱二年始为盐场熙宁六年部使者以蓬莱安期富都三乡与鄞县隔海请置一尉以司鬬讼盗贼事王文公尝为鄞令创县赐以今名元丰元年又割定海县之一乡焉初以邑小惮费以尉兼簿领之职隆兴改元海寇猖獗郡守尚书韩公仲通奏更置武尉而职始分邑之未立一尉独尊承平民有余力官舍壮丽他邑无能及者而簿厅始因草创久觉弊陋居者惧将压焉累政欲为而力不逮庆元二年平阳杨君既至慨然欲一新之既数月公勤敏明孚于上下尝试为之图郡造浮梁邑有余材君请得之捐资调度邑人相与分材効力不劝而集鸠工于三年初夏落成于十月之乙未为厅三间高广加于前数尺阶与轩称是徒厅右之神祠于左廊庑吏舍一切更造木工一千五百有竒役夫二千优与之直费钱才千缗父老争持酒币以犒工役唶曰民不告劳而轮奂如此何其神速也始余官于朝故人刘闲叟峤云以书来曰外子杨正臣欲附计台一试望有以惠頋之已而中其选遂登绍熙元年进士第钥也初一见而竒其貌与文今又益知其才矣余鄞人也而未尝涉海第闻出定川鲛门山水天无际风帆迅驶穷日而后至昌国故虽有寳陀安期蓬莱之胜愿游而不果惟邑人徃来诵杨君之政至不容口发轫之初临事不苟如此逺业殆未可量也邑士请记其实且曰杨君将去不可以无传故欣然为书之
　　庆元府通判南厅壁记
　　郡县丞虽不侔然位高而偪大率如蓝田壁记所言余顷赘倅丹丘问于故给事呉公芾公曰吾尝三为之进则有侵权之讥退则有避事之谤余曰处于材不材之间可乎公曰子得之矣庆元于今为辅郡贰车有三分东西南厅而南为胜城中一湖最为絶境公宇据其阳尽得十洲三岛之要旧为酤之所至今犹以名其桥南渡増员始以居此参政钱公重建红莲阁于前运使杨公大兴厅戺然二厅皆有题名此独阙焉今董君尝入制幕先君工部时为参议官同僚颇久乐此邦风土别驾车以来既至首欲编前任名氏登之石以序列见属病故相仍三请不倦遂为之书并以所亲厯而知者告之君之大父资政在思陵元帅府为名臣家法流传犹有世臣之风只此一举足以见居官之不苟淳熙初魏王易镇罢倅贰而置长史司马之职故更六年而后叶君以太社令员外置云
　　钱清盐场厅壁记
　　钱清镇去绍兴府四十五里而近有江曰浦阳盖自婺之浦江发源浦江旧名浦阳也唐志载越州有府一曰浦阳乃府兵之府城基犹在有桥曰隠兵而钱清之名则不知所始相传以为钱武肃王诛董昌于浮梁因以得名然近尝发土得灵助庙舍路记乃防昌中碑已言钱清则名已久矣昌传言执昌至西江五代呉越世家又言西小江岂正谓此江耶或言后汉父老持百钱送太守刘宠宠各为取一大钱以此表其清云熙宁间部使者卢秉论盐课云越之钱清场江水清淡以六分为额不言三江曹娥两场老吏云崇宁改盐法始以钱清分为三场场基堆阜四环乃旧教阅之所今犹目为教场亭民本九十余户户每月出盐一席豪民既侵夺其地邑胥又多方渔猎之复有私贬通注之扰仅余三十八户而额不减使之均出是以重困四五十年来未尝及额而逋负愈积矣从弟镛孤苦力学久处上庠幸取世科顷尉东阳颇着能声转而为此不敢不谨抚存亭民既为之剔蠧疏源又间为之代税输三十八户欣然如更生而课亦随羡遂加増九分有竒廨宇建于崇宁二年适百年矣虽頽敝之甚高宗幸四明畧尝驻跸其中镛为一新之仓使得十万钱而为屋三十余楹宏敞雅洁什器俱备使亭民之解事者司钱物之出入官吏皆不预居民仰叹以为前未有也又尝为府中修山隂两乡海上石隄八百丈土塘千三百余丈添创两埭造南岸大石桥以便徃来亦可谓勤矣去替止三月以书来求壁记将书前任名氏嵗月之详因为取其大槩并记之庶后来者有攷云
　　池州教官厅壁记
　　秋浦为江左名郡齐山九华之胜人物秀发又有李太白杜牧之遗风庠校之兴有自来矣吾甥永嘉卢申之祖力学继世科为郡博士其行也求赠以言申之俊而好文进学不待劝勉特以其少立而自立将为人师虑鲜琢磨之益大书无有师保如临父母以遗之之官未几则闻教育有序衿佩向风以书来求壁记告之曰余尝客授子之乡矣学无止法学然后知不足教然后知困古人之言其防深矣非真知学者自以为足非笃于教人者亦不能知困惟斆学半传说之说本以勉其君而学记以为教学相长此又一说也今之教者不待问而讲说又所从事惟举子业虽皆非古之道然励志于学当自知其不足用力于教当知其困不足与困子当自知之非余所能告也试书诸壁以铭坐右且将以告后来者












　　攻媿集卷五十八
　　钦定四库全书
　　攻媿集巻五十九
　　宋　楼钥　撰
　　记
　　慈溪县兴修水利记
　　慈溪本以东汉孝子董君得名溪今在大江之南江之发源自越至上亭而分一贯邑中一环邑前已复合焉县之西北有水出羣山间迤而东来未至县五里所抵彭山而入于江濒江旧有闸启闭以时遇霖潦则泄之潴其余以备旱暵西乡实受其利又通下流以入县水势朝拱映带左右合于隂阳家言亦犹它山之于郡城也昔人创邑之初为长沟于井市横三纵四其间二者如带之垂为梁于上而通舟于下堪其南而立斗门于东呼吸江水脉络通贯按其图大槩如古浍洫之制嵗久闸废水无所蓄旱则仰潮汐乍盈易涸民劳滋甚县河浅淤菰蒲丛生居民因侵其旁艺木筑室日就湮防雨集则湓溢沉垫已则汚秽停滀气壅不宣多起疠疫岂惟不足以供濯溉之湏年来县一再火延燔数百家环拱而莫之救病又甚焉邑无丞水利之职簿实司之盖有欲为而不能遂者防今郡侯岳公方提举常平事按行郡邑首询利病县人合辞有请乃下其事使亟图之主簿赵君推迹本原慨然欲复其旧告谕父老训率子弟莫不劝趋凡田于西者畆出钱三百首建闸于彭山先为长隄以捍江潮撤故闸余址悉以石为之长十有一寻广四寻中阙丈有二尺扃以层版经始于淳熙十三年之春秋七月讫事费钱百六十万为工五千里筑四埭以障支流西乡之利既兴遂修斗门复捐金钱为之倡二者皆坚致精蜜比旧基有加焉十月初吉又为濬河之役赵君譬晓明白上下交孚于是家自为役不待程督愁霖之余开霁逾月若有相之者尽撤壅蔽始见故道攘剔浚治工不告劳河广一丈五尺深七尺中间广二丈六尺深如之引西流而灌之緑波汪湾舟楫通济又可以溉邑下之田易去横彴増重河梁百年旧观一旦复还如人之身气血滞郁疢疹随生医巧药良导之流通则举体和畅精神自倍耋穉杂然相贺且曰自今以徃吾邑其庶几乎赵君佳公子也种学绩文以儒科自奋天资闿敏吏事极不苟二役之兴皆成于同僚协谋不掣其肘更选里士之才而公者以司防计不使吏预其间故财不蠧民不扰一棰不施而利兴害除可传永久咸请记之余观古循吏剖讼解纷功止一时惟水利之兴则可以惠民于无穷熙丰间非不务此然而扰民之害先见则奉行者之过也善乎苏颍滨之论曰事起无渐人不素讲未知水利之所在而先遣使者兴事至此盖已甚劳皆切中当时之病恭惟皇上求民之瘼如恐弗及一以此事委之州县而命部使者督课之是惟无作作则实利及民赏不失劳所在底绩由今之法良有司奉行惟谨而佐邑之贤又有如赵君之整办迟以年嵗所济多矣后来者尚有以増缉之哉赵君名汝积字商卿汉恭宪王之裔熙陵八世孙也
　　荆门军义勇甲仗库记
　　文武无二道有其事则必有其备古之义也荆门王使君铢之为郡也思不忝于先烈竭力从事有闻于时始至问民疾苦皆以财殚民贫奸豪得志逋逃为孽人不奠居为言君曰是当有以次第为之汲防泉以酿酒而利入日倍垦荆榛以为田而旷野以辟括隠户以増官赋务农功以劝本业崇饰学校旌赏孝悌严释奠之礼劝奬士子以兴文风以续先参政之坠绪锄治豪强修饬火政明赏信令以制逋卒盗贼之尤无良者逺斥堠教义勇又能凿顽石甓通涂増置邮传以便徃来谨边锁絶支径申严法禁以谨泉货才智有余而精力足以行之诸司咸以最闻可以少休矣一卒以狂酲杀三人捕得立诛之以闻上尤嘉叹以为无罪可待威名流闻奸究屏迹载念郡当荆楚之郊倚义勇以为重在尺籍者四千人頋视所用器甲之属名数虽具在而积久不用位置无法率委于郡治廊庑滞压朽腐兵气不扬君既亲行都试以作其勇且曰兵不犀利与空手同甲不坚宻与袒祼同是非置之高爽之地民居多茅茨万一延燔则又将埃灭而无余矣乃度基于郡之西北虚旷几百余丈缭以周墙阻以深沟计工与材以闻于朝有防下总司干金谷以济其湏淳熙十五年八月庀役不阅月告成为屋若干楹厅事居中置楼于门两庑翼如也使君为政抑可谓知所先后文事武备无有不及者足以为保障矣荆门多古迹义勇之士服习教法持利兵以贾勇望高阳之长阪其亦有慕张益徳之横矛拒敌者乎幕府翰墨之士登斯楼也挟清漳之通浦倚曲阻之长洲其亦有为仲宣之赋者乎使君其进之
　　泰州重筑捍海堰记
　　东南隄防莫盛于淮东捍海之堰堰在泰州海陵县北一百五十里起唐大厯中黜陟使李承自楚之盐城南入扬州绵亘通泰之境不惟蔽遮民田亭灶附衣尤利盐事至天圣初范文正公又宏大之徙堰少西以避海涛之冲发运使张纶转运使令狐仪实主张是亘一百四十三里有竒甓其外以为固置兵五百人分列五寨专典缮修崇观之后始充他役乃无一人守者宣和隄决壊田三百余顷绍兴七年又壊隄几半越二年始修成已不如天圣之坚密厥后提举朱冠卿知州事徐子寅张子正魏钦绪皆因壊増修子寅又请盐场官分视捍堰各守其境淳熙十三年提举赵巩相河所冲曰六泽浦甓而新之壮于旧三倍且栅其外十三里更创夹隄六里于桑子河其余増卑培薄悉还旧观庆元二年二邑之民又以病告谓晏溪河东有土月堰下临海洋了无涂泥为之固防地形就下绍兴以来四经移筑民田之垫于海者十五里冲损海陵堰身六里余如皋亦壊十余处近益损甚提举王公宁览之恻然亟命知海陵县陈之纲相视利害请移入二里重増九尺基厚二丈九尺面减五尺又遣捍堰巡检刘正志量度防计创立基址计三十四里一百九十四步用工二十八万公按图察之谓西接范公大堰若不及今移筑则堰内之田当为斥卤且将浸淫旁及横流四出为害益大亟以奏闻且言水政臣职也敢惮改作所费虽重撙节财用铢积寸累愿就兹役不敢以烦朝廷仍及仲春农事未兴之时亟图之正月甲子剡上凡再旬而得请遂以某月某日庀役至某月某日崇成既讫事再招海清兵士百人分置五寨兴窰烧砖以为后日缮修之备仍檄之纲偕干办公事赵不熄董其役公亦躬为一行凡用若干工费钱米若干民大感恱而王公不自以为功也告成于朝迁一秩以宠之太守沈公坦走书于钥曰捍海大堰虽跨数州而泰之利害犹重今日所修则全在下二邑赖贤使者一力为之民既不知役凡我同僚亦皆防成而无预请记之钥因为之攷图经旧记而得其实则作而言之曰美哉斯役也范文正兴千载之大利苟非后之贤者相与扶持之亦安保其不壊自兹朝廷之上皆如今天子之垂意为部使者为郡将皆如王公之用心虽至于无穷可也钥与王公尝同朝稔知其文章政事之絶人试郡永嘉实继沈公詹事之后泰州其子也治办有余尤为王公所知乐其有成欲以传于永久钥长子淳方以一尉出二公之门故不复辞而属笔焉
　　余姚县海隄记
　　余姚为绍兴壮县岸大海者八乡分东西二部绵地一百四十余里旧有长隄蔽遮民田孝义龙泉云柯三乡沙涨土高无风潮冲决之患开元东山兰风梅川上林五乡间有阙壊实为民忧其东自云柯而北至于上林为二万八千尺庆厯七年县令谢景初为之王文公记之今自上林以及兰风四万二千余尺庆元二年冬知县施君宿所筑其中有石隄四所计五千七百尺者又其所创建也邑人求记于余谢之曰令尹之功力固倍于前人然前有文公之记何敢为第二碑请不已则又曰文公之文不可及姑以记今日之实则可尔余外祖汪公少师宣和中尝为是邑修烛溪之湖建承宣之亭其后伯父从兄皆尝为之妇家王氏自尚书而下四世寓邑中熟知海隄之为害而近嵗犹甚大率嵗起夫六千夫役二十日计工一十二万费缗钱万有五千夫力或不均弊孔百出故劳费如许民力不堪曽不足以支一嵗而又徃徃荡去矣施君始至问民疾苦咸以此为大病亲徃视之询究利害乃得要领选乡豪之首公强干为人所信服者十五人分地而共图之尉曹赵君伯感协力佽助必欲集众力以捍怒涛谋久计以苏民瘼承平时提刑罗公适知县秘书丞牛君尝以石为之今既百年旧迹逺在海涂中则民田之侵多矣先因修筑搜取涂中旧石创筑二千七百尺用工二十万三百六十以蔽东部之田惟西部三塘以绍熙五年秋潮为菑故隄荡尽为害甚酷乃于谢家塘王家塘和尚塘三处度为石隄通计三千尺尤当海水突怒之冲乡民赵明释子行球董其役约费甚重邑不足以供列于府于监司提举常平刘公诚之深主其说首助谷三百斛益勉为之凡所陈请率应如响通守王君介干办公事王君柄左右尤力令得恃以展布隄高一大石厚一尺为一层用石至三万尺县出缗钱四千三百有竒邑之士夫与其乡人助三百万工力尤重费犹未足也兹事既成则并海之田始尽可以无虞矣前者惟知修筑弗思守防之防随补随壊迄无宁嵗况隄壊有渐特人事有所未尽尔冬而起夫春始兴役因仍粗毕姑以办闻日隳月损无肯出力蚁穴尤能溃隄况秋至潮起其壊必甚亟科近隄民夫为之救捺农事方殷青黄未接安有财力以为久计今则四邑官分季临视庙山三山两寨官月遣十兵巡其上乡豪又伺察之隄苟有阙即以闻于邑随即补治其视荡然而后为之者岂不相万万哉令犹以为未也谓不有以为千百载之图终恐不足以继而前功寖隳矣于是又议建一庄约为田二千畆始得上林海沙田二百三十余畆又得东山汝仇湖外之地六百八十三亩龙泉有桐木废湖素不蓄水得七百四十五亩三者凡为田一千六百六十八亩皆出官司之相视不妨公不害民收地之遗力俱有水源以为灌溉募民耕垦假以资粮菑畬新地皆成阡陌得禾稼实利以助费又将益求旷土且以其收而嵗增之以足二千亩之数筑仓于县酒务之西专储粟以备修隄之用嵗省重费民遂息肩浮土为千金之隄斥卤化膏腴之地传之将来利頋不博哉刘公又备邑人所请奏之九重白之庙堂及当路诸公乞以此庄之田依常平法不许他用仍禁官民户之请庶可经久圣天子加惠田里诸公相与维持其说亟下俞音曽不淹时令率吏民祗拜明命刻之坚珉以诏后人今之宰剧邑者簿书期防日不暇给水利等事遇有急阙趣了目前其至诚爱民有不可解于心而才智足以行之如施君者几何人施君湖之长兴人实司链之子司链用不尽其才赍志而殁君能世其家下车以来百废具兴饰以儒雅整办有余铢积寸累以图此举中间易地之行咸恐败于垂成及其来归为之愈力百年之害一日尽除去嵗他邑告歉而此独丰海田几于倍入明效大验今已如此宜乎邑人歌舞之天下之事害不极则利不兴若有数然民困已甚令以深长之思而兴民庸部使者之贤建白甚明圣朝勤恤民隠遂跻登兹非止人力也后之人守其成规随力补治虽至于无穷可也因作为诗章命邑人歌俾之勿壤歌曰
　　舜江之为邑兮居越之东八乡濒海兮水浴日而吞空古有长堤兮庸蔽遮乎一同人力有限兮海涛之来无穷涛来如山兮日相撞舂一有阙壊兮苇不可障而泥不可封民将为鱼兮良田垫于冯夷之宫嵗月劳费矣民告于鞠凶万五千之缗钱兮十二万之民工惟令之贤而才兮有尉曹之和衷筑土累石兮折彼波臣之冲矗如长城兮缭如万丈之晴虹部使者主盟于上兮飞章彻于九重仰明圣之恫矜兮朝奏而暮惟人欲之从垦田倍于千亩矣藏其收于廪中禁豪民之侵渔兮虽巧取而弗容化斥卤兮土膏隆隆变歉嵗兮为年之丰良耜畟畟兮多稼芃芃获之积之兮将栉比而墉崇歌以讯之兮乐石是砻赤之相告兮永无忘令君之功惟后人之勉勉兮用心以公视此隄之闗兮谨为之弥缝念经始之囏难兮尚图功于厥终
　　象山县渡船记
　　象山为邑海帀三垂汉志鄞有越天门山舆地广记谓即今之东门山也唐神龙二年属台州广徳二年始属于明元和郡县图志亦言本汉鄞县地神龙元年监察御史崔皎奏于宁海县东界海曲中象山东麓彭姥村置县惟西南有陆路接台州宁海二说防有不同而郡县志加详焉志实李吉甫在相位所上吉甫尝为明州长史宜得其真今西北至庆元府水陆一百六十里中有一渡之险若由宁海陆行则回逺倍之故多已渡为便渡实支海南曰陈山去邑十五里北曰东宿皆潮退而行中途少憩海口俟潮登而后善逹旧以小舟徃来多有风涛盗刼之虞隆兴二年今资政殿大学士赵公彦逾主邑簿始创二大舟颿樯篙橹器用毕备募习于操舟者月给之分置二渡以便行者晏然如在枕席之上所济不知其几邑人至今歌之钥尝侍公坐问何以能办公曰句稽之职安得有力及此偶郡委以征商事旧例商贾以钱输官以十之二为导行费既首蠲其半以惠之余分给胥辈因置缿筩而谕之曰前日公用有例今一切不取尔曹得百金则以一钱寘其中仅二年余所积已多矣因首以修朝宗碶又助邑之敕书楼与邑庠遂以为此二舟皆躬自督课费省而工倍人乐为用故能办耳钥为之三叹试吏之初孰能用心及此今日勲在社稷岂苟然哉公去既久寖以隳废而一舟先壊间有修治徃徃因陋就简不可支久撤旧増新并为一舟行旅不堪濡滞而私渡出焉未免复有覆溺者庆元四年六月承直郎韩君元礼为宰访问疾苦耆老首以是告谋欲遵赵公之法而兴起之鸠工度材即以八月先造一舟其长七丈广二寻十一月既成又以次年之冬葺治旧舟去朽易坚色色鼎新几于改作至今年二月毕工修广之度视前少杀之若什器细大篙师名额悉循古规又月委官僚以次提督用防奸弊功就而民不知邑士请纪其事钥以谓赵公济川之功未易遽及今令尹忠宪裔孙雍容办治维此一举仰有以继赵公之成绩俯有以为一方永久之利赵公名遂身退卜筑城中亲见其成喜形于色尤为一段竒事夫子产以与济人于溱洧孟子以为惠而不知为政今前后邑官之贤盖能知为政者惠及斯民如此后来者苟能垂意而不忽二舟之利其有既乎陈山有驿以为宾客行人弛担之地将刻石驿中以诏后人慨然为直书之以补吾里地志之阙云

　　攻媿集卷五十九
　　钦定四库全书
　　攻媿集卷六十
　　宋　楼钥　撰
　　记
　　范氏复义宅记
　　呉门范氏自唐柱国丽水府君居于灵芝坊今在雍熙佛寺之后五世孙文正公少长北地皇祐中守杭始至故乡访求宗族买田千亩作义庄以赡之宅有二松名堂以嵗寒阁曰松风因广其居以为义宅聚族其中义庄之收亦在焉中更兵燬族党星散故基榛抚编民豪据为居室为场圃僦直无几甚失遗意粟无所储寓于天平山坟寺倍有徃来给散之劳久复圮废改寘城中反寄他舍病此久矣自公长子监簿而下又五世而至良器一日谓二弟曰先君奉议念此有年赍志而殁吾侪当有以振起之慨然自任思图其新于是厯告居民尽除僦直约期而遣之不服者诉于郡于监司以至上达台省提刑临川何公异太守四明郑公若容咸义此举力主张是复得故地周一千四百四十八丈首捐私帑缭以垣墙创建一堂仍扁嵗寒以祠文正结屋十楹以处贫族就立新仓寖复旧观庀役于庆元二年之季夏仲秋告成不愆于素观者无不叹息亲掌出纳一年以为后式选族子之亷谨者二人继之详具要束以补旧规揭于堂上且刻田籍于石以为永久之计介季之柔续世科于百二十有四载之后尤勇于义既力赞其兄谋之属钥为记始末钥不佞先祖少师收防宗族有意于此而嵗不与伯父扬州始为之虽不及文正公之盛而寒宗之贫者赖以自给亦四十余年于兹先工部欲附益之而清贫终身犹未果也见范氏家法为之媿叹是举也衍文正公累世之遗泽伸先奉议九原之余恨又以绵范氏无穷之休岂不伟哉呜呼文正公奋身孤藐未尝赖宗人毫髪之力既达则阖族受解衣推食之恩天祐范氏三子鼎贵皆以宏才高谊上继父风后人得维持凭藉以保其家良器以布衣而决意兴起不惟义宅载新义庄亦复整饬剔蠧省费又为数世之利用心如此后其兴乎呜呼文正初立规矩止具给予之目仅设豫先支请之禁不数年忠宣公已虑其废壊故治平奏请圣防违犯义庄规矩之人许令官司受理又与右丞侍郎自熙宁以至政和随事立规闗防益宻今之规约又加宻矣一门同姓为此义事其难如此而况天下之大思所以为亿万世之计者又可忽乎呜呼衣冠之族不免饥寒者甚众愿如范氏之宗派而不可得今坐享饱暖者几人若人人如良器用心更相扶持以永其传则善矣若曰是我所当得者而不思自力甚者反为蠧于其间则文正诸公实临之其闻于有司曰公元者盖今之族长云
　　汪氏报本庵记
　　惟四明汪氏代有隠徳上世葬城南之俞村钥汪出也尝随拜扫裴回松下頋瞻前后中有一丘隆然竒峯遥峙秀水萦抱磬折面势冈阜非若近时积土平田强为丘垄出于人力者比气象秀润真吉竁也是为外高祖大府君之墓府君以才选为吏古君子也终身掌法一郡称平范文正公王荆公皆以士人待之我高祖正议先生为之志铭盖积徳之尤著者是先生奉四先生而汪氏之衣冠始于此钥生长外家逮事外祖少师二十余年亲见孝友之懿奉坟墓尤谨遇忌日必躬至墓下为荐羞之礼遂为汪氏家法仲舅尚书恪遵先志不敢少怠而増色焉俞村之墓始于十二府君其子若孙葬于左右也凡十余所迨今百七十余载矣冢舍三易嵗久易圮仲舅投闲既久度不可支吾乃营基于松楸之东辍费于伏腊之余鸠工两月而告成为堂三间后出一间并为修祀之地前为轩如堂之数可以聚族列拜两庑凡六楹前又为门及享亭以淳熙十二年三月二日奉神座于堂之东室宗人虽坟墓在逺遇清明必合而祭者凡数十人列于其次规画□悉一一亲授以板为障而平其前祀则取以陈祭器临事可不移而办下至庖湢罔不备具靡钱五十万一力为之赡茔旧有田初出于诸院其子孙间有生计凋落视为已业而私售者久不能制于是积累细防益以俸入以元直取之用供僧徒嵗仍例巻命族人迭掌祀事其器用则分任其责且为出谷以助他日尚将益之庵成未有名梦中若有告以报本者公为之恍然遂以名之正奉始卜葬西山少师兄弟皆从仲舅大为基阡甲于乡里又以外祖母福国之先垅在奉川桃花隩王氏既不振亦为买田建屋以奉香火凡其先冢域至是无所不备可以传逺矣钥既得归日侍函丈一日顾钥道始末使记其详以诏子孙惟我舅氏克振家声光绍前人以燕后叶庵之落成时年六十有八矣诚孝不衰而又精力絶人克勤小物壮者有所不逮皆可谓人子法遂谨书之后人能不坠少师尚书之意汪氏之兴殆未艾也
　　长汀庵记
　　楼氏自周武王封夏后氏之后东楼公于杞实始得姓后有食采于娄者因以为氏或着楼焉东京雍丘县即杞之旧故亦称杞县楼氏以杞国为郡而望出东阳虽闻吾族自婺而迁不知所始自钥一行推而上之至八世祖而止惟曽叔祖一十五助教墓志云六世祖自婺迁于明是钥之九世祖也又不书其讳明化院之西南一山坡陁数十百畮上世葬埋甚众邑人号楼太婆墓亦不知太婆为几世为何姓今坟墓可寻者七世祖大録葬白水雷家隩六世祖二评事葬太婆墓山之中刘夫人葬于西偏相去数十步徐夫人葬明化侧平地盖祖宅之后也高祖十八正议及陈氏和义郡朱氏厯阳郡二夫人曾祖三金紫永嘉郡夫人翁氏葬龙潭先祖三少师两守乡郡首尾五年每寒食上冡旌旗鼓吹皆集茔下乡里以为荣少师教授兖州时祖妣秦国夫人冯氏蚤丧葬南山再娶魏国夫人冯氏先卒得地于报国山之左今为仁济院作三穴以右穴葬魏国少师亲写冯令人藏扁榜犹存约他日自居中穴而迁秦国于左晚嵗有闽人上官仲恩献金钟山图得于舒氏尤喜之知平江日病中语诸父曰我死当葬金钟比薨二夫人葬已久金钟墓域颇狭至今三坟相去或二十里而逺初营葬时四山皆愿求售仲恩亦劝之五伯父曰人其谓我家乗势并包非先志也仲恩叹服且曰第三虎山不可不买可以为庵其实庵后亦一穴也少师龙虎二山皆平正如画至江而止龙山之前俯临沙洲相传下有金钟曾见光景今神龙居之亦圣迹也俗谓江水一段为一汀近金钟一汀最长弥勒每浴其中号长汀子故地名金钟而庵名长汀少师薨于宣和五年至七年嵗在丙午而葬今且八十年矣先君银青卜夀于于庵之后荷诸院相从尝买邻山以葬亡弟錧夀穴正在两山之间坐艮向坤靣势环拥下直金钟之洲前有一峯钱令公葬其下号令公尖为山五重惟此峯中立深秀正与之对自他处视之俱不如也先君以淳熙九年十二月十七日卒于仲兄严州郡治以次年九月二十日大葬庵之右屋适在其前虽不碍前山而神道门起于谿次不能相望为曲径以入是时以仲兄继亡无力改造先妣年已七十有四亦不敢轻动因仍几二纪嘉泰四年正月九日先妣下幸弃诸孤荒迷哀苦之余卜以腊月八日丙申襄事谋之羣从衔哀负土决意先期移建冢舍以八十年左支右吾之屋撒而新之旧木之可用者十无二三又迁基于左半在田间筑叠尤费工力幸及大事之前粗毕工役为屋三十余间造石桥三所材良工致庶几可久于是始得神道坦平墓与门直列植檆桧移置石兽等平楫前山气象愈伟少伸兄弟夙昔志愿皆祖考隂祐之赐宗族相成之力也祖茔松行有干霄合抱之材然侵耕者多亦有枯瘁稍正疆界又补其阙别为屋数楹于外以为廥廪是役也虽出于一力而事实闗于诸院已戒僧徒日谨焚修以资防福若羣从及子弟扫松防干而至者自当馆谷于此如挈家寓处或封寄什器必至触污冢舍非奉先之本防自兹幸无启此意亦宜相与戒饬仆使一竹一木毋庸侵犯斯有可传之望前辈言子孙以仕宦不能自守坟墓而使人代之故守墓之人不可待以奴隶而况庵僧乎此庵始建僧希亮入主之三十五年传其弟子本权权住三十年又传妙悟才三易人俱善于其事后来者宜善待之
　　李氏思终亭记
　　淳熙八年嵗在辛丑钥预攷南庙试蜀人李君子思以审计司聨事先已固已得其江东十鉴读之一见如平生欢既而出所着易解相与讲明警发为多竣事钥叨丞外府君代主宗正簿钥寻丞司宗方以同僚为幸而君忽焉亡矣哭之尽哀且与诸蜀士经纪其家君之父年已八十诸子皆幼吊者无不伤防送其西去哭以二诗殆不胜情今三十有二年矣间者阔焉不相闻知庆元之初钥既投闲明年阅登科记见君之子道传在乙科又一纪而复来则已闻其召命同朝五年寖登馆学上着庭摄攷功时时相过以先友故厚我其季性传又擢嘉定四年第来见独未识长子心传闻其尝名荐书一不上第年未四十弃举业而著书朝廷取其建炎以来系年要録百卷寘馆中尝得其副而尽读之然后知天之报施本无差忒而子思家学日成为不忘矣子思之论易专究心于卦画其言甚富如中孚豚鱼等说前未有发明及此者十鍳极陈南北朝战守胜败如指诸掌书有小传又有诸经解义皆其节自之大者吐其所见论议过人一宰饶之徳兴治行有循吏之绩其所抱负十未见一二此识与不识所以恨其蚤殁也五年七月癸亥攷功涕泣而谓钥曰先君子之葬兄弟尚弱万里亦无由相告已得后谿刘先生为之铭矣墓前有亭取终身慕父母之义以致深长之思非敢自言能尽此也名以思终并致昆仲之意俾记之凡子思文学事业与其家世履厯后谿之志已详不复书语之曰先公有子如此固已不悼其不幸于土中矣终之义岂云小哉近方为金华季氏为古文孝经详说后序因论古自天子至于庶人孝无终始而患不及者未之有也为之言曰圣人一经立教之要专在此数语孩提之童无不知爱其亲者是人之于孝未有无其始者夫子作此一经正欲人之有终也自天子以至庶人孝之大小固自不同于此复言若孝有始而无终未有不及于祸患者此则无贵贱之别上下一体俱当尽心焉末篇云孝子之事亲终矣止为丧祭之终犹未能孝之终也夫所谓孝之终与孝无终始之终盖谓立身行道死而后已者也故虽曾之既启足手以其能全而归之自以为知免矣然而易箦一节犹在其后盖大夫之箦犹非其正也呜呼圣贤可谓深切而能有终者亦岂易易乎钥余生无几深知竞惧得正而毙所愿加勉故以告有志之士云钥老退学落加以病余輙拾前说以慰孝思之切惟昆仲勉之
　　碑
　　聚奎堂碑
　　兵部尚书赵师谓臣钥曰淳熙初年龙集乙未高宗在徳夀宫先臣和州防御使赠少师伯骕久被眷顾师由锁应赐进士出身徳夀喜甚谓其有子赐金更新所居増创一楼以荣桂书其榜盖遮孝宗圣制闻喜宴诗桂林争占一枝荣之句而宠之庆元改元师卜筑呉门之昼锦坊辟堂曰聚奎奉先世前后所藏真迹匪惟侈云汉昭回之盛抑取窦俨所谓五星聚奎天下太平之义累圣崇儒右文高视千古盖天人之符应也主上误加将拔寖尘禁近尝因奏对以宸翰为请上首肯再三嘉定三年冬起家长武部兼天府明年正月见于便殿昧死申言上又许之七月甲寅申使宣谕拜三大字之赐未几又锡三扁曰宗表曰玉辉曰与闲锓镂髹饰皆出尚方恍然从天而下周章踧踖感激自誓思所报称移刋乐石愿有以记之臣辞不获窃攷所元盖非一日国家亲睦九族恩礼兼备神明之胄繁衍盛大教养既至人才辈出献词章躬课试承平百年史不絶书崇国公世恬好学绩文有声前朝徽皇命翰林学士承防郑居中为志铭知淮阳军米芾书丹其子开府仪同三司嘉国公令晙及从苏轼黄庭坚游刻而龛诸睦亲北宅之壁间嘉国之子通判泰州子笈陪从康邸最膺頋遇又见芾所书而爱之绍兴间既得木本访求其后伯骕与兄浙西路兵马钤辖伯驹方赘员筦库以近臣召荐待以家人礼念其孤露自立厚加抚劳勉以温习赐第都城俾日趋中禁图书之府曰于此可观人间未见之书少师老成详练厯记旧事尽瘁职守襃赏相仍博洽醖借歌诗声画取法晋唐游戏丹青深造其妙徳夀怡神物表宻侍清燕预翰墨之选直庐邃严且给珍膳名画法书鼎彞款识攷订商畧从容毕景肆笔成书楷法行草分赉稠叠王粲登楼及谢庄月赋则全而书之二王懐素帖则仿而临之合作逼真以少师鍳裁精审犹不能辨又杂取唐宋名贤佳句形诸幅笺便而者逾十数持宪近畿孝宗出内帑缗钱万严饰天庆观亲札丁宁示弗勤民之意神毫睿藻数以赐焉乃今奎画申攽于以承二祖之休于以奬声绩之楙三朝寳墨萃于私室光华绚烂衣被草木有厯劫赞扬所不能尽者而臣何足以知此虽然盖可稽焉堂以玉辉名则取陆机文赋石韫玉而山辉之语楼以与闲名则取苏轼赖有高楼能聚逺一时分付与闲人之诗而宗表之襃实用唐宰相李勉故事圣意攸属昭然着见复揭荣桂旧题于便坐植岩桂以环之始乾道间遴选聘使擢少师为副别授国书议事敌知其为宗老相与叹服以为备待时之说归报盖久而后益信师稔承家训大沮开禧用兵之议以是不合而去圣化更新复登迩聨委寄益隆俯俞忱请则所以防被简记者有自来矣惟昔君臣际防一字之襃逾于华衮今少师父子才美世济为赵氏祭酒帝笔之储盈溢巾衍有传家之寳无登牀之嫌六丁丰隆呵禁防持昭示将来以永无斁为子若孙頋瞻丰碑斋庄敛袵仰圣作之渊懿知忠厚之积累尽万物而不足报可不勉诸臣衰顇无庸方期谢事跂望斯堂无由一拜于其下敢述始末而为之诗曰
  </div>
  <div class="pagination">
   <a href="攻媿集_page52.html">
    上一页
   </a>
   <span>
    ...
   </span>
   <a href="攻媿集_page48.html">
    48
   </a>
   <a href="攻媿集_page49.html">
    49
   </a>
   <a href="攻媿集_page50.html">
    50
   </a>
   <a href="攻媿集_page51.html">
    51
   </a>
   <a href="攻媿集_page52.html">
    52
   </a>
   <span class="current-page">
    53
   </span>
   <a href="攻媿集_page54.html">
    54
   </a>
   <a href="攻媿集_page55.html">
    55
   </a>
   <a href="攻媿集_page56.html">
    56
   </a>
   <a href="攻媿集_page57.html">
    57
   </a>
   <a href="攻媿集_page58.html">
    58
   </a>
   <span>
    ...
   </span>
   <a href="攻媿集_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
