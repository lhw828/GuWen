<!DOCTYPE html>
<html>
<head>
    <meta charset="UTF-8">
    <title>古欢堂集 - 第 32 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古欢堂集 - 第 32 页/共 41 页</h1>
    <div class="content">
　　古欢堂集巻二十九
　　钦定四库全书
　　古欢堂集巻三十　　　　户部侍郎田雯撰记
　　雁塔题名碑记
　　德州南城上巽位有浮屠三层孤峰竦立曰雁塔考元史崔敬传言至正间州无城郭明洪武三十年垣堞以兴塔与城并建此雁塔之权舆乎塔腹寛如屋凿壁纳石镌甲乙科姓氏于其上明洪武甲戌科刘防谦为始至崇祯癸未科荣尔竒止凡进士六十一人又洪武庚午科张璞郭麟为始至崇祯壬午科宋炳止凡举人一百九十六人万厯四十年壬子济南同知孙森立石督刻盖仿唐慈恩寺塔之遗制也嵗乆塔圮余于康熈壬申重修之补石二一列进士姓氏自我
　　朝顺治丙戌科至康熈乙丑科凡十六人一列举人姓氏自顺治乙酉科至康熈庚午科凡二十八人工既毕塔复以完因泚笔而纪其事曰按西域记云昔有比丘见双雁飞翔忽一雁投下自陨于是瘗雁建塔故谓之雁塔又长安志云慈恩寺隋无漏寺故地唐髙宗在春宫时为文德皇后立故名慈恩浮图六级崇三百尺依西域窣堵波制度至尊逰豫秋登报恩浮图从者献菊花酒称夀此雁塔所由始杜甫登慈恩寺塔诗乃伤天寳时事于文章人才之故未尝一语及之与科名无渉也自唐人及第后有题名于慈恩寺塔者遂为故事州之有雁塔殆以此欤前明二百七十余年我
　　朝五十年甲乙科姓氏歴歴备载于石余生也晚不及见前贤之行事其得之父老之传闻或以文章名或以节义显流风遗牒犹有存者夫州之科名称盛也所望于后之来者独斤斤于科名之盛已哉是为记
　　董顔书院碑记
　　德州有董顔书院汉董仲舒唐顔真卿合祠也祠州守北海马公明瑞创之时万厯四十三年也先大夫丽水公重修之我
　　朝顺治十年也德州为仲舒故里真卿平原太守故合祠之祠在屯氏河东浒水驿之西前孝亷李公诚明作碑记载于州乘然自其创也距先大夫重修之日未五十年自重修以迄今日忽已四十年矣所存一断碣横陈于路侧趺没泥甃中漫漶磨灭莫可辨过其下者犹得识其故处盛衰兴废之感未尝不欷歔太息也彼老氏之宫梵王之宅非不久且废也而败瓦壊垣规模麤具未有荒烟野草陈迹茫然如兹祠之甚者嵗康熈壬申余小子以棘人偶至其地见夫长河一线帆影垂空枣叶桞花夕阳在树凭吊流连者久之谋所以复之而民居左石鳞次旧基敚去其半不可与争因购吕氏止园之后屋葺治丹雘置两主于上俾俎豆无阙先大夫意也余小子体先大夫意而推广之以汉萧望之匡衡东方朔配飨望之为平原太守衡为平原文学皆有功于经学者曼倩里人厌次村在州城东二十里明人卢公世防生平萧疎旷达有曼倩遗风晚年以诗酒自放全其大节故并祀于一堂夫前人有其志与其事后之人不能继述之不孝也乡有大儒名臣而使之淹没无闻士大夫之耻也嗟乎千百世而下曩哲之陈迹常存宗之风流不坠岂易得哉岂易得哉
　　重修安平县学碑记
　　安平之有学自前明崇祯庚午始越今康熈庚午盖六十年矣夫以六十年之久其间兵燹多故茂草丘墟者防何年学兴而人才以成学废而人才以壊泥是説者果信而有征欤窃考十五国之风郑在周畿之内非无学校也子衿三章城阙佻达之刺诗人伤焉子产为政舆人诵之以为能教其子弟而当时有毁学校之説无禁其非者鲁礼义之邦也泮宫之作犹待僖公则从前阙略可知然士之生其时者槩不乏通俊伟之英足以从政而显于当世此其故何也若是则人才之成壊似无与于学校之兴废吾儒反覆不得其説舛谬逰移而申韩庄老之习诡言邪行蠭谈涌辩无惑乎纷纷日启世道人心不亦大可虑耶余尝论之子曰民可使由之不可使知之盖为民之愚者言之也民之秀则可使知者惟其知可以行其教则士为贵而学之所闗为最大先王之教知仁圣义中和曰六德孝友婣睦任恤曰六行礼乐射御书数曰六艺士之荡检逾闲率循罔谨者必敺之于学以约结而感发之则学者所以行其教之地也夫士自束髪受书冠儒冠衣儒衣为学官弟子进退揖让曰我仲尼之徒也人见之亦曰仲尼之徒也防防然仲尼之徒已耳一日挟诗书歴山川东逰吾乡阙里流连洙泗之间登其堂而肃然以敬观其车服礼器而悠然以思遂莫不奋起其文章道德之心而恨不得厠名于七十二人之列则郡县之必立圣人之宫以俎豆圣人职此故也有学而后教可以行有行其教之地而后人才有所从出余是以深为安平幸也已已嘉平奉
　　朝命往滇治蜀叛畨狱过其地正经营之始相其形势面对五峰天马金鳌诸山环拱左右规模粗定眎前庚午加广询其捐俸从事则广文张君之佩之力居多云诸生之美秀文采可观者羣拥马首而前曰学之兴也丐公一言为记迟嵗余落成复来请故书此以示之使勒诸石
　　贵阳府学藏书碑记
　　今天下儒术昌吏治修凡郡县各有学独以黔则兴废半焉虽沿革不同弗遑建置亦西陲羁縻之邦不以通例论也贵阳有学明万厯间黔抚郭公青螺于平播后创之而黔学之有藏书也亦自青螺始嵗既久学且圮隳书亦煨烬春秋俎豆有司奉行故事而已而游歌讲肄之事无闻焉余自戊辰入黔见夫士之进退周旋者亦羣思争自濯磨无如载籍寥寥见闻荒陋非惟古学不讲即帖括之近习流传委巷者不过一二断简残帙可覆酱瓿已耳而吴越间之书贾从不重趼一至焉考其地传之无人渐且藏之亦无其地而况兵盗水火风雨虫防之劫灰散佚哉余于甫入黔之日葺治学宫复其旧观顾曕题荣周行阶戺俾有司帅博士弟子游歌讲肄于其地逾三年辛未秋余以忧去黔将行矣巾箱中有书如干种凡数十百巻皆着目留之学宫椟藏庋载令学官掌之学使者集黔之士日稽月课庶有志者得以卒业焉嗟乎夜郎鬼方士既苦于无书又苦于不知当读何书虽有聪明魁杰之彦防思雕搜枵腹无当人终以卉衣椎之蛮髦轻视之余是以不忍特留书于黔也夫古人之为学不外经史二者余所以留于黔者经史为上文苑诗赋次之不然矞宇嵬琐固为荀卿所耻万一取舍悠缪流于怪僻荒诞为非圣之言所系于学术风俗不少余之意惟青螺知之亦余之私淑青螺然也余去黔五年矣客嵗林子石来以视学赴黔曽以是告之又复逾年寄以此文勒诸頖水之石林子负文章名今为黔士师无异司马长卿之在滇吾知黔之士必有如盛览张叔讲习经史之学扬声游光于当代者儒术昌而吏治修更大且逺也是为记并列书目于碑隂
　　孙文恭公祠碑记
　　余于戊辰奉抚黔之
　　命驱车万里道经楚南湘沅地见三闾大夫新息侯二祠几遍五溪七泽间入黔则不祠祠竹王夫三闾大夫楚之放臣新息侯壶头一战楚人惜之尸祝俎豆之千百载不少衰宜也夜郎竹王其事怪诞不经黔人何以祠武乡侯渡泸之役大有功于黔贵筑铜皷山为诸葛贮甲处陈迹犹存黔之人又何以不祠余入黔慨然为立丞相祠堂于涵碧潭上迨考黔志所载清平有孙文恭祠今废墓在邑西五里茑葛防荟狨语熊鸣公之一抔土虽樵苏莫辨矣嗟乎当明世庙时边防乂安崇尚儒术公一鬼方产耳以著书讲学自任树立勲名入为司成出膺节钺有古仲山甫风何以歴今不二百年里之父老及公之子孙遂无传闻绍述之者所以于入黔时搤擥抵掌慷慨论列流连追慕其为人且重有感于祠之废而絫歔流涕也公姓孙氏名应鳌字山甫别字淮海先世扬州人以流寓占籍清平举嘉靖癸丑进士累官南京工部尚书卒其諡文恭则万厯间从黔抚郭青螺之请也公著述数种有学孔精舍彚藁易谈四书近语教秦语録春秋节要律吕分解诸书诗赋若干巻夫蛮髦之邦农不习耒耜士不治诗书官斯土者必表章一二前哲所以扶植纲常祓濯习俗庶可潜移而黙化之不然罗施鬼国未有积十数年近或五七年无疵疠夭札刀兵水火之患者以公之文章理学事功而顾可使之阏而不耀耶则余今日之祠公亦犹青螺请諡之意也余尝谓畏垒祠庚桑有垣墙蓬蒿之喻大抵人情各乐祀其乡里之闻人齐人髙石庆之行立石相祠白居易以文章名没而乡人祭其墓以视栾公之社朱邑之桐乡有间焉武乡侯功在征蛮余既为黔人祠之则文恭可知矣祠之上髙柳澄潭小山丛篠可与丞相祠堂遥相望也是亦黔人之幸矣清平令许君国干曰是不可以无记盖祠成于辛未之春遂以文请值余以忧去黔逾三年官京朝殆复二年许君书凡六至始为文寄之锓之石而系以辞
　　香炉峰童麦冲泷黒音骇骇苴风瑟瑟毒雾运帚碧空垂蔓粹灵雥集王后邹前曰诞伟人淮海山甫伊吕其俦程朱之伍神嚣独立仙的孤临绛花防落翠茿幽寻经行牢牢儒林长德敐敐髳人僰客遗文坠翰骈出横陈周情孔思一代名臣经师人师大雅防佛歴位司空才猷跞逴迓皷盗竽伪体别裁醇儒正学范往围来李杜雄辞徐庾丽句焱逌容裔钧天防頀爰有遗庙平邑崈冈何以妥之不疚其光胸舂旦饥梳烟草凤衰雉噫日睨官道刬禊磨石绀文紫钱摆云捩风用永千年平仲君迁干霄蔽日其下者獚狫犵许君贤宰百废聿兴无陨芳躅齧冯陵万里而来荡栉鲤雁俾余摛词青螺再见旧植荒落华颠白纷侻腕渴笔何以为文峜研覃思言防且陋触懐谁昔防酹酘酒堙山堑谷防鼍雨风长卿晚翠简子秋红
　　重修镇逺桥碑记
　　今夫杠梁为政之细者也不杠不梁子舆氏责郑侨不知为政此何故欤论吏治于今日百政待举什不能一二焉矧杠梁之细初无闗于课最而为政于黔诚难官斯土者往往去家万里才抑气沮因循悠缪狃目前之安而不思为利于靡穷不至于如苏子瞻所谓躁则妄惰则废不止视地方之事如秦越人之肥瘠黔之所以久荒不治者常出于此而不足怪何也财用绌经画艰也官无钱垂空槖也民少且贫力役无征也公帑无可支私敛所必禁也况兴一役则多一扰骩胥防吏奉行弗善以致鸟言椎髻之伦激而成乱者有之则省事为便识者坚持其説而无米之巧炊又得借以为口实凡学宫社仓雉堞射圃防廨之属大者逺者日久尽废率无一完而杠梁俴俴之务抑又难矣先王之教曰雨毕除道水涸成梁其谓之何余之为政奚取焉镇逺一郡黔之门户也石屏之下防水汹涌险不可渡旧有桥不知创自何年余于戊辰之嵗受
　　命抚黔秋八月甫入境适当桥圮之防遂议所以治之而制府范公之檄已先期下矣因率文武属员捐俸鸠工且遴太守之贤者思州王君民皞董其事权舆于己巳之秋落成于庚午之冬阅嵗余而功毕匠卒徒如千人木石铁炭牙祭竹防如干目计销白金二千五百有竒王君果贤财不费民弗扰精勤以集事寛恤以劳人其大略可睹也夫得其人则事理不得其人则上官鞭防莫及日以硃牒大声疾呼叮咛告戒而究无所济即茍且报成亦利与病半焉不仅一桥为然得王君桥之役可以无憾矣况乎黔之镇逺非若溱洧之郊比也瘴烟毒雾盲风怪雨无桥则厉揭莫施民不止于病渉杠梁虽细所闗不大且逺哉余将以望夫黔之为吏治者治它事一循此桥但能如子产为众人之母平其政可也即捐一车亦恵人之一端无不可也盍其勉之爰伐石于山树之岸并系以辞
　　水锁支祁谷驾飞虹木挿地肺石破蛟宫蜿蜒百尺赑屭万状假道斲空楚喉滇吭九股之苗五溪之蛮庶民子来给以官钱万牛脔炙百瓮行酒饷尔般倕夕阳在柳雁齿垂绩鼋鼍不骄
　　天子万年康衢载谣
　　大司马生祠碑记
　　今
　　皇上圣仁神武垂拱穆清覆冐九州和恒泰谧繄惟海岱重区简咨大司马保厘镇抚四载于兹楙德嘉绩东国用乂式恊
　　帝心敐敐旗常景钟册勲书伐传示后禩俾无斁公稽首对扬休命防闗中饥道殣相望呼声嗷嗷上撤霄陛发帑挽粟蠲赈兼施壍山堙谷舟胶车塞脱或后时民何以苏
　　上西顾京兆冯翊间痌瘝在念命公曰雍土哀此矜人思所以劳来安集之职任艰钜非汝不可尚移汝油幢笳出岩闗临汧渭统制秦蜀弹压布濩以绥此亿兆人庶公曰惟
　　天子命敢不凛承简书甫下
　　御劄重颁刻期趣装拥传遄征公自此去东邦福西人矣行之日风日晴美雪消峰明泉气粘天山光贴地一戏疾驰千骑徐进臿在前吹螺在后金钺一玉节一羽葆吹各一部趫健之士负防矢傔从之班捧寳命渉泺湾之渟漍眺华注之厜防茶臼河边旌旗舒巻鸭王口外槖驼崈公炙牛挏酒飨士醳军毕冯轼就道东之甿有自无棣穆陵临淄即墨斟鄩牟子重趼来者有自防鳬绎澹单父邹滕聊摄担壶浆至者黄□鲵齿牵帷膜迎马首反袂拭面而言曰吾侪小人愿诣
　　阙借公以慰妇子望愿公勉留信宿无伤父老心公絫歔流涕牢让者再四牡登涂烝徒理枻王事靡盬不遑启处予纵弗忍乌可尔留乃召耆辳而告焉曰其促尔畊督尔获厪尔缲织字尔幼孩遂尔鸡豚毋逞夸诈毋失撙节毋悖伦犯上毋嚚于讼鬬以丽挞罚愿着为絜令与尔甿相终始东之甿匑匑防率公教唯谨公四载以来清圜土靖雈苻戢豪右劾贪惏惩敓扶士气均徭赋偫储委积仓廪充实雷动风匽讫有成效吾侪小人沐公之泽年登四鬴畮收一钟役车其休防撅无警豳蜡膢腊羔羊朋酒烟火嬉敖康衢载赓龚黄召杜属城错落蒲□木吏抶訽罔闻五凤神爵重觌今日伐坎坎吹笙呜呜颂飏
　　帝力赛礼神祗鬭鸡者诵蹋鞠者诗书尊亲而守懿训击壤以乐太平吾侪小人何以报公爰遴藕市曰建生祠圬人工师垩廧度木瓴甓鳞集畚挶云兴东防巡檐西岚排闼夏屋重轩乔木修竹巷讴里谣谱之乐章八风回回长离雝雝俎豆于斯咏歌于斯贞珉一言用垂永久余以为是举也齐鲁变而至道信有征矣公之似方叔召虎仲山甫才似陶侃富弼清俭似孔奋杨绾严峻似宋璟仁恕似王旦曹彬斋戒神明露香告天似赵抃威名赫赫笑比河清似包拯审机度务变通宜民别嫌疑决是非摘隠伏絶賔客保持善类陶淑风俗洎政之成也岂弟乐易清静宁一行所无事似李沆故齐鲁大治东之甿歌而思之宜也昔衮衣之诗懐姬公也舆人之诵美子产也畏垒之社稷无忘庚桑也武子之德在人如南国之思召公并爱其树也石庆为齐相齐人髙其行立石相祠栾布治燕燕人服其亷有栾公社今日之祠公也渠曰不宜故不可以无记
　　观水杂记
　　秦邮城南漕堤如带设三里五里八里车逻南兆五坝又金湾滚水一坝隘者十余丈濶者四五十丈淮水西来滙洪泽出髙堰入髙寳诸湖赑怒鼓腾云涌电转惟虞堤之溃也故泄之以云减也蚁穴谁穿泥丸莫塞万井千村不遑恤矣
　　人字河在卲伯之东广五丈深八尺尾分四道似双人字雁书天边竹写上可绘也左右悬厓奔峭如张两翼缆舟登岸上炊烟出树鸡犬绕篱荳花稻穂掩映村落间惟地髙故无水患亦泽国仅见者
　　芒稻河受人字河之水折而南向东西闸二水门九地卑岸濶放闸泄水数里入扬子江最便水东向为盐河乃商灶往来以通舟楫者因不利于芒稲河之泄水而故闭之闭则利泄则害闭则田涸而民害泄则舟胶而商害今之议者大抵利商而害民矣昔河臣朱公梅麓云芒稻河东西二闸宣泄大浸王文通水利一书利害详明夫何奸商阻挠簧鼓当事将旧闸易卑为髙夫水平之日原听束闭无碍行盐及至水涨不过十余日耳况髙邮别有一河亦不过纡回六十里奈何惜诸商数日之濡滞而遂忍于万姓之颠连而莫之顾伤哉作俑抑何其不仁之甚耶三复斯言则启其闸泄其水亟浚芒稻河以使巨浸入江不可不讲矣
　　二闸在盐河之南朱公沿闸之上流北堤外开月河一二里上下相通横亘一堤可避闸水吸舟之险水涨之时亦称安澜于盐艘大有禆益如此则二闸之泄水初无害于商也既询之父老复登髙遐瞩四际分明了无疑义
　　泊宜陵篷灯下按舆图考之又有白塔河亦可泄水入江在芒稻河之左惜乎皷枻而东罕有津逮者以知今人之略不若昔人之详也
　　泰州老东堤三里至鱼行庄蔀屋数家见妇子立墙下衣履穿决形容枯槁恻然者久之防州牧以溢完漕米留抵灾民牒请入
　　告为之流涕
　　淤溪镇四围皆水一望弥漫雾气云浮寡见星日溱潼镇时堰田埂半露稻孙初熟四埜云黄万顷波碧虽鱼庄蠏舍中而有崇墉比栉之景土人谓稻之晚香者为稻孙最佳名矣盖水至是略浅而民可以食也扣舷前引广袤无际鳬雁容与防防上下红蕖的砾緑菰参差亦采风者之一寓目矣脱使邻国不壑昏垫无闻沃野桑麻民安物阜又何如耶
　　西溪昔范仲淹监西溪盐仓即此地烟火千家依水环居北柯南荣黄茅白苇
　　西溪三里为梁垜场地连丁溪东台户口殷繁煮海为业因询十场所产曰盐品以散为上淮南之盐熬于盘铁其形散其色白至于青黄色之变也其味咸至于苦辛味之杂也五行水润下作咸故盐味之厚者曰咸场有十而产盐者五曰东台曰何垜曰富安曰安丰曰梁垜而五场所产亦略不同东何之盐兼形神色而得其正富安之盐文细体重而色微青安丰之盐其色青白日久甜美入口无卤苦之味而质较重故商多聚焉独梁垜之盐味咸而甘形细而散色白而光贡之于上供宗庙颁百官非四场所及也至于拼茶角斜或土宜之不同而角斜濒海灰为潮汐所浸致稍减耳北而丁溪草荡多灰寡草堰小海灶不嗜煎盖荡而黍禾矣灶丁每买他场盐以供课此十场大槩也
　　串场河者并范公堤串十场之中而为水渠以通鹾艘也淮南富贾挑浚方兴特防狭水浅耳湖水西来东注大海为纵串场河首南尾北长百六十里为横濶之深之乃入海之通津矣挂帆东流由何垜而丁溪而草堰而白驹而冈门皆串场河东防节节鳞次者也
　　堤以范名传人也宋仁宗天圣初公监泰州西溪盐仓时海堰久废民苦潮汐田不可耕公具书白发运副使张纶纶奏上以公知兴化县董修筑之役防大雨雪波涛汹涌役夫散走旋泞而死者百余人于是羣相哗言以为堰不可成朝廷遣中使安之将罢其役又诏转运使胡令仪同公度其可否而令仪常宰海陵熟知潮患于是力主公议而不可夺未几以忧去纶表请身自董役逾年堰成民卒享其利夫公一盐官耳何与海潮事乃引为巳责首倡其议或亦先忧后乐之本懐也虽然当是时公有欲为之志而无可为之柄不有纶为之荐达欲图斯役难矣役事方殷议欲中辍不有令仪为之主持又安望其成功哉从来举大事动大众或惑于浮言或阻于聚讼盖成功若斯之难也而有世道之责者又利害之心太明彼此之见未化因循推诿终无一成适足以贻笑于盐官已矣
　　四口之工冈门较易草堰次之白驹又次之而丁溪为难以其地髙土坚也地髙故去海愈遥土坚则事倍功半千夫畚锸委身泥涂风雨兴咨不闻歌子来矣矧冈门垂成宣泄有路节财用而惜民力谁之职耶
　　盐城洼下有海潮之患潮之沸者土人名之曰啸亦数年一见也东有石防口草没泥封宜亟治之不然止谋冈门之利而罔谙石防之防一旦咸水倒灌斥卤之田不可耕矣此范公堤所以设也
　　沙沟朦胧口庙湾白沙镇又二十里黄河北防石碑岿然曰云梯闗闗去海六十里粘天一线朝宗万里滔滔下注鸟避云飞造化之竒乌得而测之嗟乎秦皇驱石鞭迹犹存大禹凿山掌形宛在循故道而安澜颂明德于弗替不可谓无人事矣
　　重修白佛寺碑记
　　白佛寺繇来旧矣昉自何代莫可究极重修于明万厯二十五年丁酉乡毘耶长者程公瑶赵君继隆发大愿嘘气成云与垂头龙泉两刹鼎峙相望也掘地得白石佛故名白佛寺端严殊特今像存焉昔轩后之图载浮河洛秦王之璧更涌沧溟以斯连类未足称竒当旹满月流光顶日感梦罗睺空中变相南阳地下钟声自土迸出从天飞下如丈六之踞鹿苑金刚之胎双林也洎后辟支体裂非复骑象昆仑薝卜香消化作须弥芥子身横五寸衣刻三铢产兠率之苐四宫戴神鳌之十五背谓石佛为有则实无所行谓石佛为无则妙有常住无名无相无身不身既有石身何谓无相青瓷鉢底晨开四照之花杨柳枝边夜滴三危之露狮子之座髙广于灯王听讲之筵众多于方丈心花成树共转六尘镜里得珠俱开三障髙台逈立絶类玉台之山长廊复回疑同步廊之岫柱削芳桂岂俟开阳木飞材选海檀无烦豫章神拔千轮足起万字胸书亭宿金乌櫩栖银鸟千栌嶻嶪风摇九子之铃百栱穹霳雨落六如之果三阶齐列虹驾蜿垂四壁周流莲抽井倒所谓函谷耻其咏歌临淄恧其祥应者矣矧乎徒骇之水淰淰澄波鹿角之闗遥遥翠巘苍松秃柳叅鹫岭以争髙翔雁游鳞傍祗洹而相狎微飚扇草则兰叶紫敷寒霜堕林则菊丛黄吐隣邨大厦春风之婢弄双声词侣酒朋招提之逰蜡两屐更有天台衲客曽来卓锡此寺深修五定浄持七文飜十地楞伽善石经书追一乘二谛之原阐三明六通之防比石室之写金言迈草堂之传真教斯真干陀之寳域天竺之香城也是以发墖喜园流名天上耆山鹄院布迹人间自非白石老佛手劈闗键何以标兹浄土妥此伽蓝悲夫雨破山门飓折庭表墙被萧艾砌满荆棘真人西灭以何为罗汉东逰而不返温子升之碑久罹灰烬吴道子之壁早化丘墟舍利匿以无晖法喜过而陨涕幻像徒存非空非有灵境尚在不灭不生虽众魔列阵散天华犹数十里而羣儿当前飞母乳能五百道谁其荷如来之菩提凿生灵之耳目拯迷途于彼岸驾横海之大航法雨降而燋种旋苏慧日升而长夜复旦石佛有言维摩善病当思此生实是大苦如遭霜花如少水鱼望免四大不亏百一无恼不己难哉释广开方便门具真实相喻之以众流入海示之以不二法门经堂洞启寳殿霞开幢号摩尼旛悬金缕苜蓿刈光风之园枝柯嚼婆楼之树遂有兰那行者献玉衣于幻人岂但恒河夙因施金钱于沙迹已哉白石佛寺今如其旧应如是住作如是观生十智之祥云流八功之浄水佛是石佛彭亨不顽石是白石湼盘不染布防此一方民麦菽斾登人牛平善翳桑无饿札厉鲜闻坤轴诞相步三界而为尊道树成光普大千而留照口诵南无合掌连日作白佛寺碑记













　　古欢堂集巻三十
　　钦定四库全书
　　古欢堂集卷三十一　　　户部侍郎田雯撰铭表
　　诰封奉政大夫绳甫吴公墓志铭
　　司马迁作石奋传谓其醇谨足称也夫醇谨无他一乡曲长者优为之何足为天下重当时齐鲁诸儒质行皆自以为不及抑何故与汉武之朝神仙封禅礼乐文学之徒纷纷更进用事奋次子建之在位也事不闗白干丞相九载无所匡言天下事岂尽以醇谨者为之乎狂者圣人之所取无非无刺孟轲氏云不可入道以此衡列古今人物区区以醇谨着是亦乡愿之亚也而虞卿鲁仲连之为人何以称焉士君子通经服古説礼敦诗固不必慕跅非常之行而能文章知忠孝慷慨谈经世之务圣贤之大道也即不然伏处草野名不显于当世而以其道训诸子孙为通儒为名臣不啻身自为之生曰耆德没则荣焉如是亦髙于奋庆一等矣无棣之乡多隠君子济以西奉家学为人伦楷模者必曰吴公云子自肃以墓铭来请按状公讳永孕字绳甫晩号耐翁始祖士安直之迁安人移家海丰数传至明阳为公生父盖延陵之裔而有太丘有道之髙风者公少负异姿貌癯神清学问有原本贯穿经史旁及仙佛稗官之书靡不搜竒抉奥应童子试冠一军自是下帷二十年以遯世无闷为学撞息机不复希意仕进一以训子为事自肃初与王公同砚席交先生命师事之王公者氷壶侍郎也当未遇时公深器其人后王公典防试自肃果出其门下昔程珦通守南安周茂叔方为理曹掾珦命二子从之学后皆大儒朱子之于延平亦其父松使之李谧博通百氏河南尹甄琛亦遣子就学公具知人之鉴以训子得师视昔所称奚恧焉自肃甲午登贤书甲辰成进士牵丝万载歴农曹晋刑部郎中提学滇南所至多治绩垂声闻万载江右弹丸邑值楚蜀戎马之防虎瞷豨突人为自肃危公盍然一笑曰吾子必无他也已而自肃才堪破贼智足全城不蹈雍丘睢阳之难而善树平原常山之功非公之训以忠能然耶农曹司钱谷耳求防计之当无难西曹则人命死生系之张汤谳鼠其敢谓之才欤即隽不疑之引经亦启用例之渐矣公曰尧舜在上奈何称説申韩子其仁爱寛恕多所平反自肃奉教惟谨洎提学滇南也碧鸡金马哀牢嶲唐防苍洱海之间人文萃焉自肃以巾箱载六经拥传其地如汉司马相如授经于盛览张叔风气一变得诗一卷纪山川之美文章人物之竒不减何大复奉诏使滇诸篇携归以呈公公色喜曰传吾学于万里之外者吾子也自肃仿伯瑜故事悬弧之辰设戈印晬盘于堂羃防以探用为娱乐是时公年逾大耋矣少日常逰南山牧鹤洞遇羽士坐石床公纳堕履进越十余年术者凭箕书当年相遇事示隠语辄验又盂兰浴佛期必斋盥以往夫仙佛之事儒者所不屑道然其蝉脱尘垢谷神不死白社青山慧根净业亦有足多者士大夫日奔走狥嗜欲蹈罟擭而贸贸自谓干城吾道辟黜方外彼谈理者之舞砑皷为可哂也韩退之接孟氏之传而交大颠苏子瞻风节矫矫于缁流黄冠所至成契故公之与仙遇也亦如叹老氏之犹龙也卒之日尚娓娓读道书不置又安知非留侯之从赤松乎自姚江重良知之説儒释遂合而源流自别公之信盂兰以报亲恩良有以也公乐易庄敬渊睦谦冲以义理为丰年修道德为广宅柴门笨车萧然自逺或谢客瑟居或浮湛谐俗殆与世无竞立行于不不恵之间晚号耐翁此其槩也一谈及古今经济大故慷慨激昻出片言辄中肯綮非汨没章句之学所可闚识又为人排难解纷不阿不挠公之所处不已优乎轻财好施见孤寒饿倾槖囊无德色日每亲串交集合尊促坐破屣垫帽狼籍为上客中厨具十人馔饼饵糠籺无精粗立罄嗟乎世风日下裙屐子弟喜刻薄敓之习征逐于声利以自鸣得意耳诗有之洽比其邻婚姻孔云此风尚有存焉者乎公之为此所以挽頺俗崇礼让也而岂仅匑匑然粥粥然饰石氏醇谨之行博长者之善誉己耶则所以成子之令名以文章节义显讵偶然哉辛未秋雯在黔闻先慈防自肃来自滇唁雯于官署自肃抵里后逾二载而公卒自肃得事其亲以眎雯之游子天涯鲜民抱痛者有间矣雯今日濡笔作铭不禁触风木之悲絫歔而流涕也公生于明万厯戊申卒于康熈癸酉年八十有六累封奉政大夫子女婚嫁具状中铭曰
　　山崒嵂兮水涟漪涌神瀵兮云旖旎竹龙箨兮松虬枝笃生夫子兮摛三仪享长年兮诵期颐国之瑞兮人之师譬艺嘉禾兮播芳防草眠兮露华滋秋月白兮搴灵旗归太清兮洪厓随回颿挝兮阆风吹祀瞽宗兮俎豆陆离登歌酹醴兮荐清芝击泗磬兮驾苍螭纯嘏百世兮振古如兹幽宫宰木兮磨丰碑巫阳下招兮锲此讄辞
　　河津令李公退庵墓志铭
　　当
　　世祖章皇帝时海防甫定行防试贡举大典嵗丙戌称首科进士出身者四百人复邀殊恩破往例拔置翰林科道官各四十人由是奋微起陋之士无不争自濯励效尺寸以树立功名不数年而跻通显位至公卿者指数十屈余科皆莫及非其遭逢多幸哉乃有新颖方脱而猝罹非常一试辄蹶终身不复振如李公退庵者此亦有志之士为之太息也公以进士授河津县令值流寇变后城市为墟殚力招徕政刑修举治行居第一剡章屡上矣无何姜瓖反大同破汾潞全晋震动公缮城濬濠募健士庀礟石擐甲登陴为死守计凡五阅月城中叛宦张家璧者先是纵族子为防公寘之法以是衔之将为乱公慨然曰吾之不即死者为城耳城既不保徒死无益何如杀贼以报
　　朝廷乃率庐儿十余人突围出至蒲州城陷遂如秦乞师制使孟公乔芳为发卒公前驱击贼于蒲大破之进克河津禽张家璧四境有未下者军士欲屠之公持不可乃己事平孟公列其绩以上部议以功过均不叙而他失守从贼者多复原官公竟拂衣归顺治十三年奉防有城池失守官员情势可原者该督抚代题具奏公归已七年河津髦倪数百人诣省白状抚军白公汝梅即具疏闻终格于部议而止夫城亡与亡臣道也当事以此持公议非不正独不念情势可原之
　　防谓何夫河津一斗大孤城耳受围五月外援不至内患复萌即使张许处此亦必有所变计矣卒之秦庭一哭覆楚复全视死事不尤难乎孟明释而殽尸卦未闻有咎缪公之失刑者况或复或否又不一例也且公之才又不廑于百里者方在总角举止若老成人居父丧毁瘠逾礼弱冠成进士以文章名世及其治河津也精敏强干发奸摘伏如神能使老吏咋舌若之何以一令终也公家旧有园亭筑退庵因以自号发藏书而尽读之意有所当标而出之加以评断非徒论古将以风世也而于国家典故河漕盐屯兵农诸务讨覈尤详每一抵掌自谓可见诸施行而徒托空言良足悲矣其一切牢骚抑郁之感尽发之于诗又着有见可园集如干卷不得于今将以信于后然既不得于今庸兾后乎公好洁盥颒必数易冠舄几榻不容纎尘亭午熟眠即达官在门不为强起毎夕折柬延賔浮白博簺不达曙不休其胸中浩浩何如也晚年杜门谢客注东坡养生録而行之而作腹责説以自嘲州大夫举为乡饮賔辞之其不同于流俗如此公姓李氏讳源字江余一字星来号退庵其先商河人迁德州数传至公王父大华万厯癸酉举人官武强知县生二子长诚明万厯甲午举人次諴明庠生公父也诚明无子以公嗣公顺治乙酉举人丙戌进士山西平阳府河津知县生于某年月日卒于某年月日夀七十元配朱孺人继配王孺人生子四桢森棅柽女三人孙七人孙女九人曽孙一人余于公为晩进且有世讲平昔庄事之伺其眠起载酒过从无虚日履其径莹洁如洗入其室篆烟花气披拂鼻观聆其謦欬川涌蠭起无非用世之学扬扢古今一一出人意表余竦听之下间出一语以相析又未尝不虚衷而首肯遂成忘年交毎念与公同时者九列三事布满中外而如公者几人倘展公之才大业荣名何遽出通显公卿下耶公里居时年方及壮其雄心盛气消磨于隠囊歌扇者垂四十年人以为逰情物外自适其适文酒啸傲无与于人世而不知非公志也公卒之三年冬其子以状来请余铭余时以勘事入滇冲冒雨雪肃肃宵征不敢以剧迫辞乃捃摭其事行而志之铭曰
　　有玊于此虎质竜文精神既见贡之大廷其光熊熊照乎四邻胡为一踬坠井埋畊虽则坠埋莫奄其瑛影留宫殿声出瑟琴或辟寒而厌火亦伏禽而生虹弃即敝屣价自连城歍惟我公道泰身屯所收于人者无余憾而所得于天者独难伸宜其浇磈垒以酒桮泄孤愤于髙唫读其书者悲其志感其遇者艰其辰惭摛辞之詹詹奚以讄于大君子之坟
　　处士丁菊田墓铭
　　南国多彬彬文学之英而大江以北扬尤盛余昔拥传讲学其间见士之挟防治诗书者其人率道德明秀于文章之事沿波讨澜姿制议论多有过人者丁孝亷腹松其一焉腹松一日来京师以所着诗文就正于余己而涕泣长跽述其父菊田先生生平轶事请铭墓下之石余按状先生讳国寳字惟善晚号菊田扬之通州人世系逺莫考累传至父半纶公家素封有隠德先生生而迟重负大志读书苦质鲁坚不徙业父防器之曰儿虽鲁然大器晚成无阂也先生亦泣曰天岂以鲁限儿儿讵以鲁自限暑月夜课纳足于以避蚊父怜其羸弱夜分促之寝先生覆灯墙下伺父寝复篝火黙诵一日以微过父杖之防老妪夺父杖作诟谇声父怒将杖妪先生蒲伏于庭曰灶婢何知儿之罪也大人请先杖儿后杖婢以父杖子常也以婢诟主变也父悦曰儿解此可无杖矣先生读书承父训类如此试辄蹶年二十五始补博士弟子寻食饩明年丁外艰丧礼甫毕忽以嫌名诬构几危幸脱而室屡空矣居数年长子以病陨慨庸医之误乃习长桑术初以自医耳辄用以活人遂精其学先生为人孝友亷静退然若不胜衣至遇事慷慨倜傥有古侠烈风友某以雀角被陷先生急难无遗力人皆义之生平无它嗜特辟艺圃数畆种菊毎秋绕畦数百本日邀素心侣啜茗花下指隠君子为石交口不谈世俗事晚号菊田聊以自娱非援彭泽东篱以寄傲鸣髙也次子腹松甲子登贤书乡里以为儒林长德之报云君生于前万厯庚申九月二十九日戌时卒于康熈己巳八月十四日寅时享年七十配崔氏子三人女一人孙六人孙女一人曽孙一人详状中铭曰南城前效以鲁晩闻有特者子嗜古维勤斠经函雅宵惕晨兴矫尾厉角履虎不惊明夸脱渊外昞中弸防搜灵素夭札其冺海门昆轴尸祝有征喆人云萎惄靡寜槥车首涂凄风觱发硕果忽凋微阳殚剥紫浪之西一坵斧若莽翳狐嗥大寐罔觉嶤嶤独行汗青有作采真九京幽光莫阏子孙绳绳以尝以礿
　　王将军墓志铭
　　余尝读晋陶侃传最其生平盖多武功焉史言其少时孤贫曽为县吏复以吕岳之嫌为郡小中正人生遇合不诚难乎以侃之才而世倘不见用则亦终老庐江之浒已耳东方生云用之则为虎不用则为鼠良可叹也虽然士之负异才者官无论崇卑脱頴自见无不亟展其所长如曰大用而后为之是乘田委吏不屑道而需次于八州督也余所以有感于王将军而于功名遇合之际人才消长之间不能不抚膺太息也王将军讳钺字德衡浙之仁和人明洪武初信国公汤和募民防海逺祖兴籍中遂为临山卫人五世祖仕隆庆中自海上徙家于杭故复为仁和人凡数世公父应第以公官赠明威将军娶祁氏浙东方雅族封恭人侧室刘氏生子三公其仲也年十九而孤家日贫依刘读书见孙武子十三篇又得陈皞梅圣俞之注而悦之遂精其学中顺治戊子科武举公之志提桴皷立军门横金跃马防勲旗常吹长笛于长江草露布于盾鼻渠不甚壮顾以数竒授江南大河卫千户时江南漕政行月粮改折困民运官抵通逋粮一石责偿倍之公私交蠧督漕者条奏其事格于部议而止公以领运入都毅然具本折均平一疏剀切上闻得
　　俞防运困以苏呜呼漕政之敝自明季然矣全书所载行月防羡诸费原以优恤运卒厥后置而不讲势必病运悮公而不可捄司漕计者喁喁者也选懦观望偏指不参蜒蝉儑而不敢言即言之究无当于痛痒相闗之故公一微末戎弁耳慷慨谠论效杜牧之罪言利害不顾而卒以除漕政之大病譬诸以人搔背者时中时否有适有不适至于我自爬搔则举手皆中无所不适公之有禆于国计民生为何如也苏松巡按御史秦世桢亷公贤能荐于朝擢定州卫守备缮堞濬壕百废具举日与卫人士讲学曰借诸生文采消我豪气也未几以裁缺改上元后卫卫为前孝陵龙江英武三卫故地荒瘵既久积逋五千金有竒公申请蠲除歴八年凡有请于上官不从请之益力辄昻首竦身髯须防张如猬毛磔议论蠭涌偏袒大呼不已上官乐软媚善事已者卑疵而前孅趋而言以公兀奡衔之遂罢官公奉刘恭人命重离故乡因侨寓济南卜筑佛岩趵突泉之侧事母教子以终老倪舍人璠详纪其事今夫天下无用之学莫甚于腐儒平日束书不观何从晓知治体又辄自矜胸臆好持髙节夸毗乘时敚钓誉一旦膺家国艰钜之任若画饼之不济于饥画驺之不适于途鲜有不偾辕丧气者不然则徒手仰屋退缩不前付之无可谁何是无用之腐儒也所当束之髙阁者也其不得以武人目公也可知矣公初娶宋恭人总兵宋纪女先二十五年卒继配朱恭人处士朱崇道女侧室顾氏子苹歴城学生海内文章之士所羣目为秋史是也着二十四泉草堂诗集余与渔洋豹嵓两先生序之女一人适太学生髙玿孙男二人孙女一人以康熈十七年戊午二月十九日卒后二年庚申渴于济南城西三里之赤霞山下苹涕泣丐铭余为之铭曰
　　国之桢干世之楷模长防大劒乃有真儒五尺之矛寻丈之垒其光熊熊顽懦斯起令子孝思酸风如轮腹愤轧轧胸竒陈陈二十年前风流凋谢我作讄辞丁丑之夏
　　明经吕公芝房墓铭
　　孔子论士行巳有耻而外孝弟次之言行又次之从政斗筲之人殆不屑道而于狂者进取以为可几于中行岂论士不一而特于从政者深斥之与后世矜尚乡愿一流失尼山之防矣大槩论士亦如女色好恶止繋于人寜有定评矣士惟俗为不可医耳豪放不羁之行胜握龊之徒相去倍徙而况其它耶天下安能有全士骏之奔风絶尘岂无一蹶无妨其为千里也夏后之璜不无径寸之考杜甫所以伤李白也聆凤衰于接舆歌雉噫于桓子君子之取人论士盖别有在矣吕公芝房竒士也闻芝房之行者好恶半焉而终不得以俗士目之如观虎皮知其啸于林而百兽伏也芝房死已五年将矣嗟乎其人尚可得也耶公吕姓名熏号铁庵少时以字行曰芝房先世江南常熟县双凤乡人始祖以从戎德州卫籍数传至公曽祖应卜祖爽父献琦皆素封有耆德公魁岸沉塞文学峭澁少食饩年五十后以明经贡入太学最其生平酒客酗醟裘马征逐如终南太华峻拔连络虎豹龙蛇攫拏变化别具态度不拘牵于礼法若夫酒阑月上帣鞲而前又复举止緼耤吐纳风流公诚竒士也屡以凶讼几厄笑谈自若无顿减于平时君子惜之芝房之园曰止园辟地数畆池馆花木破千缗吏虎而冠噬其园一旦瓦砾嗒然消歇向所鄙斗筲之人而且为花木之苍鹰池馆之屠伯也公尝追其园绘图以存当园之盛也余作诗十章及夫园之衰也为止园记以吊之不数年之久而园之盛衰当吾目前也噫亦大为之防伤矣公夀七十有一生于明天启癸亥十一月十七日酉时卒于康熈癸酉九月二十九日辰时于城东之祖阡铭曰
　　鵻上无寻鹨上无常俗子龂龂五酉糜鸧我思其人北风逋发翠茿防飞落日没鹘垂柳之下可以栖迟勿伐勿牧豕者儿不疚其光逴砾侪偶我作讄辞无负狂友
　　顺天通判思伯赵公墓志铭
　　余于顺治庚子秋与陈君机同举于乡因得识赵思伯先生于古黄河涯之村墅初闻其语纵悬河之辨如天马之不受羁勒余洒然异之以为狂也及叩其所学盖经行牢牢为儒林长德云先生殁己数年其孙善庆且泣且状授使者来乞铭曰吾祖将借干而竁矣愿得铭辞以传善庆以赀郎为国子助教官游于新城王渔洋先生之门以文章著名余故为铭公讳启睿字思伯一字思圣先世陜之咸阳人始祖得荣洪武中从征川南有功子兴授德州卫百户遂家焉兴生昭信校尉端端生勇略将军英英生子仁世其官子仁生铄折节为儒生铄生汝楠其子继鼎景毅公以进士起家官都御史户部右侍郎赵氏前数世以武功闻至是始以文学致通显公景毅公子幼读书嗜春秋左传遭两丧祭一准于礼以防除顺天府通判人称其亷防有税之役辄力辞或劝其行曰官也而角估客之利吾弗为也京兆某索鹰犬于僚属公笑应之曰鹰犬易耳如吾不为鹰犬何京兆惭思中之公遽投劾归晩年慕阮籍之为人饮酒酣歌頺然自放人呼之曰狂或目之为痴公闻之哂曰痴诚有之狂则未也戊辰卒享年六十有六嗟乎世之矜聪明才智者居则佻达于乡里仕必阉媚于大吏驰逐声利而不知止自以为有丈夫过人之行以公较之亦足以媿矣然公非痴也古之狂也肆庶几近之配陈氏即与余同举于乡者机之女兄也先公一年卒享年六十有三子若孙详于行状是宜铭铭曰天水之墟牧皮之徒古貌非愚厥才不麤有丘睾如有铭屹如东郊而趋下马式庐
　　梦对墓铭
　　梦对小字夜郎防斋子也生于黔署康熈二十九年庚午六月十九日寅时也陨于家次年辛未十二月三十日未时也即夕于祖茔之旁西南之陌防斋哭之恸逾月为之铭夫防斋之恸以其生于黔也防斋在黔逾二年而儿始生前此之孑处天末也去国懐乡忧防畏讥既衰且病其不死于瘴疠几希矣儿生而忧以释病以得苏防斋爱之而未尝一日离于懐也生之日黔之父老子弟走相贺者万人防斋作诗二章一曰半百年又六龙钟不自量婴疾非一种况复乆瘴乡老矣玊川子添丁讵所当陶然万里外汤饼罗酒浆抱送谢孔释箫竽赛竹王面黧如木老准丰两耳长生于夜郎地字汝以夜郎又曰小伶拨檀槽殷勤擎玉巵袅袅鸭蹠花瓶中三两枝堂上客莫喧听余前致词是为山防男云蓝小袖儿计年十四五乃翁七十时那见成名日樽前聊娱嬉滇友送书来兼恵弄麞诗辴笑搔白头纷纷落鬓丝儿头角竦峙颊丰口方两目小睛如黛髹神姿奕奕笑而不啼从未闻呱呱声无夭殇态也而何以死也昔东坡谪儋耳寘家罗浮之下独与幼子过负担渡海葺茆竹而居之日防蒣芋因追和渊明诗过从傍执笔书之儿乎尚穉未足以语此而胡不恋汝翁之衰且病而竟死耶辛未闰秋奔先太恭人丧般挈儿归渡鸡鸣闗闗当黔楚之交两山偪塞防水汹涌或衡缩蟉糅或逆走旁射其旋若轮其激若矢行者觅细径于山腰之半与波浪争或折坂如县絙或垂厓如一髪或斜窦钩出上皆石芒峭发侧足而进择然后可投步步穏立然后再进失分毫辄堕溺饱蛟龙之腹缓又饥狨毒蝮伺于箐旁其险如此隂雨黒夜无火蹑级万仞入云漏下二皷才得渡防斋前抵清凉驿烘衣盼儿移晷才至抱儿坐膝上翁泣儿亦泣似有知欲诉者是时虽歴险途儿固无恙也洎返里防斋以丧礼哀悴不暇顾儿而讵意儿之即死耶有谓跋渉惊悸受病以殒者有谓饮恶乳中秽毒以伤者是皆不可知防斋祗自恨失为父之道疎缪以至于此而他不论也延陵三号西河丧明防斋何居焉恸哉铭曰
　　生于鬼方因名夜郎随翁万里曰归故乡忽焉殁兮今汝安往如露如电无夀者相彭殇一理翁胡不悟孔释送来孔释抱去





　　古欢堂集巻三十一
　　钦定四库全书
　　古欢堂集巻三十二　　　戸部侍郎田雯撰铭表
　　朱母李太恭人墓铭
</div>
    <div class="pagination">
<a href="古欢堂集_page31.html">上一页</a><span>...</span><a href="古欢堂集_page27.html">27</a><a href="古欢堂集_page28.html">28</a><a href="古欢堂集_page29.html">29</a><a href="古欢堂集_page30.html">30</a><a href="古欢堂集_page31.html">31</a><span class="current-page">32</span><a href="古欢堂集_page33.html">33</a><a href="古欢堂集_page34.html">34</a><a href="古欢堂集_page35.html">35</a><a href="古欢堂集_page36.html">36</a><a href="古欢堂集_page37.html">37</a><span>...</span><a href="古欢堂集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
