<!DOCTYPE html>
<html>
<head>
    <meta charset="UTF-8">
    <title>龙云集 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙云集 - 第 15 页/共 17 页</h1>
    <div class="content">　　宋　刘弇　撰
　　防问中
　　第一
　　问古人有言当君而誉尧舜犹人子对厥亲而反誉他人之父如孝文则曰务卑之而已毋甚髙论然则近功急效古人良有取乎尔也前日业文之士徃徃以不谈尧舜三代为耻而其后世治功轩轩如刘汉李唐则类以为不足称述而一切谢去有甚于仆道之刍狗夫孟子言必称尧舜汉人欲举明主于三代之隆兹诚示庶兆不朽之懿尚也若乃汉之文景武宣唐之太宗明皇虽弗逮尧舜三代明甚然岂无一日之长耶要亦有所谓不可诬者矣国家七圣继防神谋睿虑所以陶冶斯民而绵长久者甚备则尧舜三代之治信已复见吾世矣至于刘汉李唐平时掌运天下者于今独无可追録者乎若曰汉杂霸道唐不纯乎道徳之序无足道者是夸说耳吾子夸乎其将掇之也
　　第二
　　问春秋昭回之光不烛之日久矣日者上圣宅心焉诏国子増置博士员自三经二礼外士有他日应书而备数有司者许别用春秋自占而其说则杂取三传诸儒所长以阐秘防兹诚逺覧旁绍力张经术之盛举也然考之三传时有可疑者而诸儒又未能悉到圣处则学者定于谁而质诸乎夫尹氏一人也或以为女子或以为世卿仲子一人也或以为惠母或以为桓母谓为同邪其异既如彼乃若献公之取虞虢穆公之拒蹇叔其本末先后反若出乎一人之辞谓为异邪其同又如此以至赵盾许止之事皆经所直书而三子者必曰赵穿谓不尝药有是哉又况讳鲁黜周戎衞狄晋与夫实与桓文之说为不一耶且三子之得既如此矣而其解者喜为怪迂濶诞又有如东汉之何休者迁就丘明期于不窘又有西晋之杜预者彼范防矣其失顾多在于摘撮众家而寡所自负然则求不畔于经者独谁乎就【阙一字】子之言得之多者又谁也吾子能审择乎此则有司亦将惟吾之择矣可无考焉
　　第三
　　问三代之养老也或燕衣或缟衣或元衣然则班序颠毛以为綂纪盖自先世已然况叔末之后世乎凡人得年多故所养厚就事众故智益明且其更到之春秋能铄其暂雕之质而不能反其弥邵之成徳日削之粥能厌其谢事之欲而不能冺其谙练之素心则有天下者亦何事而不取助于无斁之耋老乎国家衣徳绍休教孝乎元兀之民亦可谓尽矣至其嵗时养老宪典乞言则莫或闻焉宁亦有未暇耶考之礼有祝鲠祝饲执酱执爵之事在焉参之诗有乞言以成其福禄之美存焉揆之前代则西汉之于孔光东汉之于桓荣晋武之于王祥其区区典礼有所谓不可诬者矣今必欲迹累前代之阔典举而措之吾世以为甚盛观当何施而可耶
　　第四
　　问传曰王者大一统孟子曰创业垂统然则统之为言固有天下者之所欲一而又其所甚重者欤尧舜以徳三代以徳与功秦隋拓跋后唐晋汉周以力魏晋北齐后周齐梁陈以胁其所以有天下与所以为天下虽参差不齐盖皆不出乎功徳力胁而不幸其后揉于剖豆分之余割裂四出于是始有一隅之天下交禅之正朔尧舜三代而下统之最可疑者其魏宋齐梁陈拓跋之魏宇文之后周髙氏之北齐与夫末造之五代乎其始也陈夀盖尝统魏而伪呉蜀矣而江南之宋至号魏为索虏代北之魏或称宋为岛夷然则所谓统者尚焉所取正耶此宜前日学士大夫所以有正统霸统之论也夫功徳力胁则吾固知之矣若乃夫綂之正不正是有可疑者二三子商讲流略旧矣愿出一二以折考古者之惑然则所谓正统霸统果若是其多岐哉
　　第五
　　问必将以无穷之后世望乎其一身则可考莫如功托天下之所甚重而处之不吾愧则弥彰莫若名临功名之会于是焉将之若固有者莫如器成功完名统器而知所从违先后者莫如识盖不有功则莫益于吾生不有名则卒至于磨灭而无纪器不博则其志近以卑识不至则应焉者汨而踬此有为者之公患也然则古人兼是四者而有之者谁乎或功名或器识得其一偏而亦足以有成者有人哉无有也吾子异时方将功以自许名以求闻援器以赴时资识以兼物则固不得而无说也必不得已于古之人择焉其可
　　第六
　　问世传王氏中説十篇观其书简洁峻整毅然如豪士自好者之不可犯而其所自为要不折衷于孔子者盖鲜世至取其书配扬孟则如通信可谓贤者矣然通平居顾尝为大言或自谓名世或比董常于顔子至其续六经则尤号少所逊避而所谓中说者又尝模窜剽取老庄论语之文以助瓌壮昔人至谓通书为大公家教厥有繇也或曰通出汚世不激诡不足以明道或曰隋唐史无通传其事迹又不旁见疑无有通者殆后人托为之也呜呼通言仁夀大业后事与夫有唐之方兴房杜未及礼乐若合符节至其论诗昜春秋也有所谓决不偶然者然则非通尚谁者为之乎通之书既如此宜必有可以施之方今者
　　第七
　　问王通有言安得圎机之士与共语九流哉盖学者之于九流尚矣自马迁著书论列百子而比次之其要有六则道家儒家墨家法家名家隂阳家是也其后班固述艺文志颇探取迁遗意弗论列者寖广其术别而为九以为此九者其所自名家者也故谓之九流然固论九家其始必曰某家盖出于某官则疑固盖不徒附着也至其论儒家则顾以为其流盖出于司徒之官曽谓大儒之效而司徒之官乃可尽之乎且固号博物洽闻其言要必有足稽者然则所谓九家者于今何官近之使居是官者能各尽其一官之术亦足以为治乎订正是否非吾子安属
　　第八
　　问洮沬千里东走长淮嵗漕七百万石以实中都此汴水所以为国家不赀利也元丰中议臣惩创湍悍以为异时霖霪决溢最患之大者而又苦于方冬闭沍不通则于是请导洛水自大梁以东絶睢阳抵旴眙一切畚客土筑两壖而狭之谓为清汴然成未再期间则淀淤胶澁舟上下相轧失便则首击尾捩虽檝师櫂工徃徃褫气夺色而随以恶声盖有日矣夫禹酾是渠分水势为欲已害也而利在后世炀帝从而疏之事盘游也而功在今日是岂天意非人力耶今兹乃尔胎弊彼议者宁复有弗究之遗防也将毋为之者固不若无意而直遂者耶抑亦故时自便于今日耶然前日论汴者以为隋已前盖资梁宋积水以通饷运大业堤而遏之河始为患是説也岂信然耶然则仍故时与从今日孰利讲遗防与缉余弊孰急疏而决之当自何始求隋以前梁宋积水宜何所考信兹事体大二三子其毋务迂説
　　第九
　　问钱弊之在天下什伍糓帛而子母之则有国者资之以擅开阖与夫闾阎细民取以利用厚生而阜其财求必是物也然则冶铸之繋县官利害轻重断可识矣皇祐中举天下嵗入铜以斤计得五百一十万八百三十四而为冶铸之州有五曰饶曰池曰江曰建曰韶嵗入钱以缗计者得一百四十六万五千六百六十二方是时虽富民之钱其饶殆可编埒曽不以匮乏闻也自嘉祐治平已还铜额则伙矣冶监则増矣侵寻数十年间蠧弊四出未有如渴钱之今日也尔来嵗额至号十二万以上而地产铜者日益加少且天地之寳藏岂诚有限耶冶未即其处耶杀额以趋者岂工不比耶殆有司过耶若乃铜日弊于锲镂之末饰一旦悟而防之则将已晩矣其尚可及耶方开元盛时嵗之入缗才三十三万七千不能当吾皇祐二十分之六而唐钱至布满天下何今日额倍而反匮耶其试言之将语吾子乎使者
　　第十
　　问以奠货贿以阜百贾以究其亡靡利害而使赢不足之患去以应适当之偿焉而使放于利者不得逞其私欲此治世之法所以莫严于致详之成周也厥有贸昜之地类非有司如司市贾师司虣肆长之徒程督紏逖其后加之禁诛彼其饕餮之细民直聴其自相勿防而已而百家之聚千人之肆饮羊璞防以幸耳目之可掩者徃徃而是以至同廛而有倍售之鱼盐接膝而有贰价之刍茹布帛器械之不中度也权衡槩量之殊其大小轻重也若是则投足龙断乃所以资规利之贱商而童子之三尺尚安有适市之不欺耶亦可谓至无等矣今欲取司市十有二禁之在民与工商者出而检焉意者其殆迂乎亦将以为真有补也
　　第十一
　　问诗曰懐徳维宁宗子维城然则崇建亲亲屏卫王室虽前代盛时有不能废焉者也昔周封国八百同姓五十有余而汉兴惩戒亡秦孤立之弊尊王子弟大啓九国自是以来率享国数百载则宗子之助所从来逺矣彼有以景帝遭七国之难武帝有淮南衡山之变与夫西晋连更八王之祸遂谓诸侯无足与同忧患者噫是未知主父推恩之令行而奸臣乗之以代汉曹魏蹑秦暌孤之迹伺而毙焉者终在司马也皇家发祥璿源绵庆天枝圣子神孙绳绳翼翼相与蕃昌涵衍于百有余年如东平河间者不知其防何人也前日盖尝有自族属之疏者用经术补吏矣有自武秩而更文资者矣然嵗不过三四人其殆有才器淹茂而未有蔼闻者欤如曰益出所以近而戚者因使司牧畿郡如古诸侯王比则又患民故未悉谙练也如曰擢方闻庄重之士使辅焉若汉诸侯相与宋齐典籖之类则又是掣肘之说也然则深根固蔕为不可拔者将如谁世而后可耶
　　第十二
　　问洒扫应对虽始学者之末务圣人或有取焉而礼之有曲礼少仪也其本末隆杀大率为后进设则孰谓斯须之顷可置此不讲乎今士之游庠序者亦不谓无志于学矣至其能缺然自视而毎以不当于礼为恨者谁哉夫趋隅拾级张拱布武与夫怡声下气屑屑之细谨初亦何预术业而术业非此殆无以资晦养则士独何忍自比于野哉之由戅甚之黯且以为闲习未至焉犹有说也若乃盱衡抵掌以散木废雁视一世之人而甚者有弗锄之骄色自若之矜气至并与巍冠侈袂而出之斯悔道也尚亦何说乎孔子曰立则见其参于前在舆则见其倚于衡而顔子乃所愿则无伐善无施劳呜呼至矣哉圣贤之事也二三子其亦有意于斯乎愿闻所以自勉者
　　第十三
　　问唐设租役调三法详矣租取之田役取之身调取之家夫役之在民也力不输焉然后免以绢则役者其三法之中最准者乎盖其法嵗役人二十日日当绢三尺大率得六丈焉唐自贞观开元用之卒致太平则国家前日之役法盖尝本诸此矣且民以有限之财更到之役以积嵗之储支方来之费一日主者按籍大则挽运之须弊其前小则榷酤仓场之偿蹷其后真若可疚者焉于是一切弛其平居之力而使入嵗输之泉谓为免役则甚矣先帝惠厚元元之意无有穷已也日者圣上纂承顾以为畴曩奉行之吏或未尽如法意而法又不能无弊也奋然取所谓役事者付之二三材臣使揆叙焉盖自千金之家至一廛之氓皆罢所输入矣故虽单丁孀户缁黄之流卿大夫之籍役之减焉者又过入前日十之四五则沐浴膏泽歌咏隆寛其有甚于此时者乎尝闻之矣法张持久者一时之茍且不存焉弊起功初者力继之缮完毎出其后焉草茅之吏如之何其可已也试参周汉隋唐以来有可以佽助于今者言之勿茍
　　第十四
　　问名者公器与其未吾忘也宁取毋多而古之人至有休影息迹絶志功名之会以与无闻焉者沉浮卒嵗寂寥磨灭而不自以为悔是必以名为不得乎其心者矣而吾孔孟之徒以为磨钝振污非名则不可故以名之不称于没世为可疾以四十五十无闻焉者为不足畏以施诸身者为存乎令闻广誉以显乎父母者为在乎立身扬名然则名也果何负哉亦曰实而已矣世之学者则不然居则曰莫我知也进则曰莫吾与也顾其实方如不比之参辰无当之玉巵斯邈矣而尚怨人之莫我知不吾与则亦可谓寡所自审矣吾与二三子处有日矣必自以为名与实参宜何如也然则所谓名者亦真可逃焉而吾将为賔耶将多取之无伤也抑亦可以初无意而后自得也当审处以告
　　第十五
　　问党锢之祸痛哉言乎夫以李膺范滂数子之贤而或坐取钳或相枕以死而不悔则风俗之移人至如此也唐自太和以后掎角声援平居蔽蚀人主之聪明以私相建置务为不可更昜者皆其左右大臣躬自为之甚者至号牛李一日天子南面喟然太息以为去此徒难于河北丑虏则可胜慨哉且以为君子固无所党乎则昜之泰何取于拔茅以其彚征刘向何取于禹稷臯陶之传相汲引孔顔之交相称誉也或曰人固不可以无党顾邪正如何耳使此言诚是也则为人君者将何以识其邪正而去取之乎其试着之于篇
　　第十六
　　问全美备善不可人人而责有能有不能天之降才则然也圣人以谓将以必不胜之任而加之有涯之众智则是为恕心逺而缺事多故宁曰与人不求备用才惟其长而不宁曰吾将教玉人以追琢与夫责骐骥使捕防聴鸺鹠使窥昼而为不切之左数也夫公绰之恬淡寡欲以为滕薛大夫则迂矣张敞之剸烦理剧以为太子之傅则踬矣厐统才任治中而窘于县宰黄霸最优颍川而惫于入相何则有所长者有所短也故曰四士精一徳以事其君岂虚言哉方君相材官百吏赴事功如不及之时其间不无所当先者是说也顾以为非折诸吾子莫究姑试言之求合孔子所谓使人器之者
　　第十七
　　问兵者已乱非所以胎乱与所以养乱且挐乱而遂至于丧天下也追观前世兵制惟丘乘为完简而有要其后西汉则有五营骑士六郡良家子贰师楼船伏波下濑因事以立称厥【当作蹶】张材官羽林期门佽飞孤儿因称以讲才三代而下言兵者有足稽焉迨夫三国分天下鼎峙五胡据中原力争代北相长雄而江左更纷放于是兵制紊矣唐因周隋之旧始制府兵方其盛时十道置府至六百三十四悉有名号而关内二百六十有三皆以诸衞有警则疾征汛扫为胜兵无事则持馌从田为良农此其凛凛号有丘乘之遗意者也国初刬夷荒类团天下精兵聚之京师而禁军之额合一百八十五自殿前侍卫两司下至皇城骐骥率有所领此亦与西汉宿兵内地无以异也异时边防号弓箭手者皆授以田此亦与唐隐兵于农无以异诸君试合前代之得失以附之当今若曰兵事固大未昜质诸草茅则虽微吾子谁不乐为此者
　　第十八
　　问山海之货所以养人者不赀而茶之为利尤博秦汉以前未有以茶为礼者三国时孙皓毎享韦曜许以茶荈代酒其后谢安过陆纳纳待以茶果自谓我家素风兹其椎轮与然亦未始有禁也味源寖辟羣嗜大骋故赵賛领度支而竹木茶漆类皆有税实始于有唐之建中张滂使盐铁奏立茶税号十分税一实始于有唐之贞元于是厚利始笼于县官矣然犹陆羽着经毛文锡缀谱温庭筠张又新裴汶之徒或纂茶録或制水经或述顾渚至相踵于世百年已来极于嗜好略与饮食埒者其今日乎今日第茶者取郝源为上至如日注实峰闵坑防港乌龙鴈荡顾渚双井鸦山岳麓天柱之产虽雀舌鎗旗号品中胜絶不得与郝源方驾而驰也其品制之殊则有若金挺六花叶家白王家白其色类之殊则有若的乳白乳头金蜡面京挺好事者徃徃抵金茶民不逺千里此比嵗之禁所以愈宻于畴曩也日者议臣深究厥弊一切条上乞弛去榷法以便公私语其大较则商之宜已详矣若乃纎悉委曲尚亦有可言者乎二三子其考古以騐今毋忽
　　第十九
　　问先王建万国亲诸侯所以辅弼王室共守天下而为长世无穷之虑其为法甚宻而小大之势皆足以相维持故曰天子万乗诸侯千乗下至卿大夫百乗以大使小以百使千【当作十】如身之使臂臂之运指而三代享国最为长乆自秦罢侯置守汉魏以后相承一法艺祖革隋唐五代藩镇之弊并设郡邑差择守长几二百年安于太平原其创业造统之意岂不以京师之于州郡譬犹虎兕之有爪牙鸿鹄之有羽翼爪牙不铦利不足以灭百兽羽翼不完强不足以絶千里州郡事力不充不足以杜渐防防而捍仓卒之变此理势之所必至也议者以为承平之乆州郡之权日朘月削遂以寖轻若夫泉币铢两分归于计司尺籍伍符移于诸将丁黄保伍外綂于使者而州郡敛袵以尸百事之责是无异于委人以牛羊而絶其刍谷驱人于攻鬪而夺其芒刃其为患岂止废壊毁伤而已哉茍欲使今之州郡渐复于古稽之前世轻重适中孰为最近夫圗治于未然观变于甚防固儒者之职也试详言之以蔽有司之惑焉
　　第二十
　　问干谒有禁着于令甲有自来矣吏弗加廸廼者圣上悯焉取元丰已来有司未尽推行者上自一二大臣下逮百执事之列凡府寺台监号为要切与夫廪廥筦之烦拏一切申重之使毋敢不恪虽三代直道而行太古天下为公不加此矣夫寡特之与比周静止之与躁动一人之身何求而不得顾上之人有以逆处其未至耳且异时日力弊于无涯之将迎公道屈于临时之请托者今兹壊植谢旧宜不无其人矣异时操竿牍揄侈袂望尘雅拜累然乞怜者今兹削迹休影宜不无其人矣义命之不安防耻之不力虽有知巧将不能善其后则吏议怵之故也夫茍且之俗黜则僶勉服勤者奋奔竞之风弭则笃于自信者兴是则名为禁之劝在其中矣是宜学古入官者之所乐闻也诸君其试考古以验今上以焜燿吾君相之盛举下使斯民知公道之有在顾不韪欤
　　龙云集巻二十八
　　钦定四库全书
　　龙云集巻二十九
　　宋　刘弇　撰
　　防问下
　　第一
　　问文字之职歴试【一作世】选之尤者汉有待诏金马门梁有文徳殿北齐有文林馆后周有麟徳殿皆所以规恢英躔奬防士类故必学涉词尚足以髙前躅擅当世然后居之而不疑太宗之始旁引秦府记室合十八軰置之洪文馆诹逮得失时号十八学士入馆者自谓登道家蓬山开元中明皇更集仙殿为集贤以宠张说自是集贤之名因以不废方其盛时韩翃阎伯璵孟羌朝陈兼李白之徒相与抽酣思振孤韵抵掌髙睨至无敢谁何者一何韪哉近世虽有修撰校理校勘之号顾非其旧矣翰墨之壸至乃一变而为膏粱之区变而为酬【一作畴】劳之地髙谢偃蹇援【一作栖】笔不下尚修撰云耶汗青磨灭于古初蟫蠧蕃息于当年尚校理云耶先帝创艾斯弊也一旦罢去之至尽挈其实以归诸著作正字校书焉然议者尚以为白黒淆乱淄渑不判则不若用祖宗召试故事以订其才否可也且恢文墨之地责之文墨之事则谁非文墨之人一日拔置严近俾之代王言运枢极此其出也孰谓勿试而可二三子试为具之
　　第二
　　问以言取人则迹掩于浮誉之昜移而实防于繁文之毎胜然考其犹有补者其贤良方正乎自孝文亲防晁错于廷其后千有余载虽贤君磊磊更出治世凛凛相望然襃然之诏不害为嵗下莫举之罪特【当作时】议诸礼官则诚以贤良方正佽助于人主为不少故也是以一雨旸之不若一日月之薄蚀民焉有未知之利疚国焉有未讲之隆替一旦操笔天陛之旁皆得列而言焉决游氛之蔽亏増白日之末光古所谓不讳之朝盖不过如此奈何其罢之哉彼説者不过曰君子恶讦以为直又其记诵初非经奇是应罢耳曽不知得一通春秋明王体如汉之董仲舒得一奋不顾身排斥大阉如唐之刘蕡则彼贤良方正独何负于得人哉自歴科以来豪杰魁磊之士抱器业蓄愤懑思欲一吐胸中之竒者防人于兹矣且罢之诚便则古不宜有是科也日者固已复诗赋矣岂诗赋可复而是科未可复乎抑亦复之固自有渐乎将复与不复未足为科举之増损也愿闻所以不吾隠者
　　第三
　　问五代雕弊习俗之日乆矣天右吾宋爰集有命艺祖神武震叠顿八纮而掩之卒定天下太宗祗钦灵承奠枕覆盂以冒生齿告成天孙揜迹夐古羁致二敌饱之金缯时则有若祥符嘉祐干旋坤转吏宿业而民向方时则有若治平元丰一祖五宗百年于兹蓄毓浑涵协登至平休哉粹乎不可尚已圣上龙飞奄宅四履祗厥顾命疚闵于心诚有意乎式徃训而席前休也然议者尚谓凡祖宗诒孙谋以燕翼子振丕绪以绍昆裔者亦已勤矣曽未一二而举行之则岂为之辅相者亦有待耶且宣王之始天下之势不啻如缀旒栖苴而卒所以攘猃狁平淮夷者以吉甫张仲之徒相与复文武之业故也孝宣虽号综核名实而卒所以熙甘露神爵之化者以魏相举文景武宣故事故也然则为今之辅相尚何待而不为哉诸生试言其所当先者求以复诸上焉
　　第四
　　问王迹熄于不竞之晩周而春秋作本末十二公始终二百四十有二年纽絶纲障横流抗于一王之法推之乎三代之上至矣其书则存乎说理其义则存乎推见至隠其耸善而抑恶则虽断编缺简零落之余华衮之休鈇钺之惨凛乎其如长在也是仲舒歆向之徒用以考灾异则虽犹挞皷以须声而不疑之按奸不过取诸蒯聩之事而足耳故曰不知春秋者守经事而不知其宜遭变事而不知其权岂虚云哉运丁神考自我作古置官师扬俊杰使之应吾时求者非经无须也而春秋不预焉彼为士者亦以是书为无预吾事则徃徃抚袠髙谢不复省録曽不如诸子之酿细文该近趣者时见采掇也且春秋以经则居正以本则本之圣人其未暇及之也宁得以为无谓乎岂以始学者本之以诗书智不足以逮此欤亦以时无啖助未可使之昌言欤将三传已自有得不复以遗后人则莫若姑置欤左氏传歴汉数世不列学官晩见好于刘歆乃始盛行然圣人之经非复左传比也今也举而明之殆其时乎二三子试语我乎崕略
　　第五
　　问悠然来泛然受施施焉而昵以私遂至巷结辙而户摩肩诚天下之所公患者此前日禁谒谒禁之科所以不得已而设也掲榜当户者不知凡防所踆跧卒嵗者不知凡防人上自相府下逮守令与夫米盐筦之微一切检以限剂畏事者至号其法为拘文谢故旧如藐尔之涂人弛庆吊为不切之小谨卒然相遭未暇转盼已如伤禽之惊虚矣夫宰相为天子求士宜莫亲焉躬吐握之劳则闻之周公矣辟是相阁则闻之平津矣今也何独与之殊乎至于守令则又使客之礼不可一日废焉者也奈何其泥之哉或曰禁谒谒禁是非壅人而絶之将公天下疎戚而一之也夫何病或曰三代直道而行禹稷臯陶相汲引而不为比周则公疎戚而一之孰大乎是且前日朝廷柄用二三大臣有不便輙弛以利人则天下喁喁寛简之秋也彼禁谒谒禁意殆将革之乎若曰事固不尔则谨以迟诸生之告焉可也
　　第六
　　问久矣医之不可废于天下也洪范六极凶短折预居一焉而周官疾医掌养万民之疾病以五味五谷五药养其病以五气五声五色眡其死生两之以九窍之变参之以九藏之动虽其苛细之皮肤若不足治而祝药劀杀之齐犹掌诸疡医则所以俟民者亦以尽矣上古之俞跗中世之秦越人春秋之和缓与夫汉仓公魏华陀之徒或激怒蠲疴或湔浣胃肾或处以法度毋得輙更或为五分之熨八减之齐以摩按调饵之所至无不立愈者何其神哉末世之医至乃弊神于刀圭□思于肘书砥数寸之芒操盈粒之炷自以为岐伯鬼臾区复出而曽不知起仆肉枯之妙正在何许疗治之効才十二三而毙者已过半矣古人求医必于三折肱之家厥有意哉我朝张彼夀域一跻含生上而京师则有翰林尚药医学之徒妙手挥斤下而郡国则医博助教时出砭剂以振绵惙至厚也向急售浅中者或揺于末利或窘于故步髙驺大奴辉骇委巷甚者一发囊之顷而随手规赆又况其术初不善耶今欲如周官嵗终则稽其医事以制其食而上下之与夫死生则各书其所以入于医师然则所谓制其食者当以何道书死生定如何也愿闻其略
　　第七
　　问圣人没中国晩乃有佛而凡先王留迹以接麄者始不竞矣佛之说曰无始以来谁顿爱纒沦苦海者彼惟不知最胜法中有无上果可以证人可以超方而方复羁婴滞念执着妄縁浪与腐朽俱化是谁之过欤于是出其所以为人者而悉得解脱者一切畀之号教外别传至以有生为西儿以为证是则成佛反是则转徙多刼佛之说如此其徒之从事于佛者亦不过曰如此夫佛与其徒正自不得不尔何预世俗而近世好事者至乃假此以售进取名则儒也糠粃尧舜蒿矢曽史有问焉者曰佛之语则然行则儒也充肠以稗饭挂体以番衣有问焉者曰佛之教则然燥吻捷给是东方所号隠语者也自谓为禅酣瞑一榻是宰予之无事者也自谓为定礼义之冠冕指为当身之桎梏天属之子姓视为生外之长物示竒则饰怪语以等偈颂矜博则标子注以芜贝叶察其机械小数初在肝膈之上锥刀之末而径欲驰四无碍辩擅六波罗蜜亦可谓不量力矣彼其有得者果若是乎孟子曰一乡皆称原人焉无所徃而不为原人而孔子恶似是而非者嗟夫儒者之弊一至于此诸生其束喙乎
　　杂著
　　海门按田书陆琼桥壁
　　淮海人谓水南贯而顺下曰泾若顾凌泾六丈泾是也谓始别而卒并曰洴若黄洴是也谓挟水所奔注使泛且不漫曰夹若鲈鱼夹镬沙夹是也沟则取其骈骊【一作杂列】若匝舍然故有新沟【京本有港字】则以其潏潏如人之赴委巷故有曹捎【京本作稍】港贴四达而平者也沙坌以矗【一作介】立听【一作耐】齧蚀者也符括农民耕且使有名者也沾土之絶海【京本作沟】而逺于中者也段某有某土而限尔疆此界者也涂淀而起者【音探】滛而下者潴舄卤者退滩殖且漩【京本作函】漫不任墢者而捍环田若舎以却水者也元丰六年秋九月余按田始得黄洴爱其寛平博衍【一作爱其沃甚】以谓虽使注浊泾其中求沃【一作侈】于是弗能也道旁见揫田【一作稻科】洒洒如攅指问土人皆曰此稻之最良者民筑场焉【一作有场焉】积秸【一作藁】如坁建小窌其旁自谓囤傅【一作旁】囤率羁狗栖人使盗【一作衞】至终夕役作不休少怠则继之以歌呼为踏场相舂者无问【京本作间】童【一作儿】媪悉和也其白昼相追逐皷歌相期防遣巫下神间遗米圃【一作小】儿徼祈赛福翁若客操鸡髀溃蟹醑列置中求酒家徃饮防醉者或仆卧塍间或袒跣作指储胥【一作所储】曰吾醉乡物也【一作吾醉资也】其衎乐盘【一作衎衎乐昜】如此盖恶歳之幸民也【一作故余按视不敢食顷弛也】明日抵顾凌泾按刘孙旺十二人号海涂者最题杨王庙壁又明日按王守明段鸠袁琼等六軰覆视前所验槁苗惧窽于实也又明日背飞垅越新罗贴过坊之为【一作在】东下沙者少前济丈泾抵蒋洴蒋洴少通【一作善】道垾中絶如决蛇眴潮汐去来【一作潮头狂奔】比他处尤险澁者也李善璨左素三瘠田在焉已而望东沾求陈杨符故登醎水垾絶处悼仁孝村逃者不复故【一作美】田为莽墟追念禹功怆悢【一作愀怆】者久之暮宿陆琼访【一作订】前路夷险是行也宁复有美田尽如若者乎皷歌相徴逐宁复尽向时之民乎道之险宁复有险于蒋洴之东西者乎因壁之以告后按田者使勿茍而已【一作它日吾将徴诸行却无因壁之以后语】
　　书隠居王适中壁
　　吾友适中天资豪爽虽踬跲有司积稔而视世人犹吷也故论文则拔牙角商诗则跻奥突颏俯千世爪掌万微不泠汰而清不嘬哜而腴视之如汾鼎周皷楚松越箭不徒古韵髙出而弥今益萧洒也岂与风尘中物计胜负哉元祐庚午晦之前四日伟明试笔
　　书汉武帝故事后
　　撰人班周世出官次不他见故事中言仪君传方朔术至今上元延中已百三十七嵗元延成年号也则周者其成哀间人欤及其后言迎神说鬼神事与浮屠相类则予又疑后人托为之然其间敷叙精致虽多诞谩不经要不与外戚郊祀志相表里者葢鲜以为非西汉人文章不能予从里人王夔玉得是书因为之讐正非是十二三既传之别本则輙以此本归王而附所识周者元祐乙丑孟夏庐陵刘弇跋
　　刻刘宜翁五诗碑跋
　　一日有邮筒自羌南来抵余与李君英发者则前韶州太守呉兴刘公所遗五诗也时仰山上首徳亲适班坐余谓李与亲曰公诗语洒洒似从天仙中来其传而在人间亦既多矣使读之者不问其所从得必曰刘笔正尔譬之水下千仞清壮峭洁可望而知也而此五诗者尤号孤唱不刻缋而工非韵偶而律其懐旧徴新吊叹荒落方复蟪蛄悠悠之徒而与彼眺盼八极者相季孟则岂若逰仙步虚之作湔神汰虑仡仡而后为至哉于是亲决起蕲叩曰审尔愿丐本乎子副诸丰珉相与好事者为私室侈如何余与李笑谓曰亲乎哉尚诗为耶夫知好公诗而初不自好念与好之者同是真好矣吾等亦何复执惜遂探本书其后以畀之公节义人也当官敢任大事则今所至自谓【京本作号】三茅翁者元祐三年仲冬庐陵刘弇前晖阁跋
　　书楚辞后
　　兹本传自广陵董天民主通之静海簿自云得之林公次中家次中得之子固所谓秘阁本者比模本十异四五予从天民求之十反不厌然后得而视窜字之在模本者与模本莫有而予注其旁者类不少则乃归以其说为信然是则楚辞善本视天下宜不多有矣故余于此本尤系志焉元丰四年秋九月中澣琅山识庐陵刘伟明





　　龙云集巻二十九
　　钦定四库全书
　　龙云集巻三十
　　宋　刘弇　撰
　　疏文
　　兴龙节开啓功徳疏文【代洪帅熊伯通待制】
　　右伏以曜灵契梦华渚发祥真人开载诞之期緜宇协延鸿之望况臣民社分寄章绂荣身生成【京本作平】靡佗禆补何【京本作宜】有虽乾坤之造终始难报而臣子之愿中外则同奉千官【京本作嵗】之觞目断尧天之云日考诸福之物情深周雅之冈陵爰即梵宫仰祈觉防伏愿皇帝陛下鸿名载赫懿烁于昭一六合以宅中四三皇而观妙域跻品庶衣燕【京本作赐】髙年无疆惟休永锡难老占南极之星者一旁【京本作宜】増有烂之辉闻【京本作髙】中嵩之呼者【京本作有】三更协后滋之数臣某等无任瞻天望圣祝颂激切之至
　　又
　　右伏以瓞緜休电虹诞圣鼎兆一人之庆葵藿倾四海之心而臣尸责熙辰饕荣外计范围所至爝灌何功虽成物者洪造之难名而爱君者有生之共愿指日下而长安方逺莫奉宸觞咏天保而南山不忘独先祺筭庀徒开士徼福大【京本作觉】雄伏愿皇帝陛下有截承祧于皇宪极性五帝之仁于尧舜廸四人之哲于商周星掲老人数超神防且天地无情于刍狗补报终难茍云雨或致于象龙感通斯毕臣某等无任云云
　　又【代在州官】
　　右伏以甲馆延禧流虹诞圣蹑献嵗发春之候兆乘干出震之休葵藿知倾臣子敢后惟大雄之普觉【京本作现】缅浩刼以播慈载欵绀宫仰祈祺【京本作洪】算伏愿皇帝陛下庭衢六合步武百王骏厐鸿宠绥戴履问涂而迷七圣后天而凋三光应飞五之龙广燕谋于下武探得一之策迈庆祝于华封臣某等无任云云
　　又【代西衙侍禁】
　　右伏以天命集而前绪光徳水清而真龙降千龄啓运万寳延禧况臣身荷宠荣属聨姻娅虽难报者圣神之天造而知倾者臣子之葵心爰欵觉慈仰祈祺筭伏愿皇帝陛下六龙迈震两作前离隆不防之丕基耀无前之懿铄星辉南极呼契中嵩无疆惟休已庆【京本作听】讴歌之归啓以莫不庶更资富夀于祝尧臣无任云云
　　坤成节开啓功徳疏文【代熊待制】
　　右伏以洞庭泛而木叶下一气惊秋黄河清而圣人生千龄协契啓嫔虞之沩汭兆兴夏之涂山天壤蒸和华夷均庆不有觉慈之祈向孰资睿筭之厐鸿纷缁侣以趋跄绎贝文之祗遽翕是百祥之降证兹五福之先庶期防埃有补渊岳伏惟太皇太后陛下素舒阐教厚地敦方任姒之光大周家徳盛而未尝遭变马邓之维持汉室事丛而才足解纷非如拥日东桑回春北陆措洪业于声气之弗动广慈训于讴歌之已归而臣某猥殿外邦适逢令节沐云天之普施欣草木之余生建隼凭熊千里尚留于楚尾献芹倾藿三呼敢后于嵩髙臣某等无任云云
　　又
　　右伏以万物顺成方应金行之序千龄集庆诞开文母之祥实惟夷夏之交欣更协神天之来相梵金布地曲致精严贝叶披文载陈悃款庶集上圣之善仰资有永之年伏惟太皇太后陛下徳体坤元信膺天助宫闱正位饬隂教以修明宸扆聴朝散仁恩而覆露羣生恱豫四海敉宁臣某等忝冒王官运逢令节物难论报但倾恳到之心美必思归愿颂緜延之夀臣某等无任云云
　　又
　　右伏以盛徳在金玉宇快凉飔【京本作飇】之入皇天开圣璇宫储庆诞之休元云布色以通霄【一作宵】太隂腾精而协梦徳均持载欢动幅贠惟含齿戴发方幸于阔希曽鼓腹击壤不足以报称自非款西来之最上何以佐南山之疾呼载绎贝文肃将蒲馔冀灵长之睿筭兹拥祐于觉慈恭惟太皇太后陛下纉女延鸿伣天锡羡雍容彤管之法度増大轩星之辉光位正六宫协王【京本作关】雎之咏周姒母仪三世【京本作四海】陋沙麓之兴齐【京本作有】田【京本作商】夀域跻氓乐郊适众有效珍之百物无失所之一夫臣某等令节亲逢薄躬知幸居然倾藿空迷魏阙之思迹彼献芹更效华封之祝臣某等无任云云
　　又【代在州官】
　　右伏以璇玉成宫星娥协金行之应元气覆户地维符火徳之祥序届秋辰天开庆诞拥百灵而笃祐奄四履以炀和徧款能仁更资有永焕若禅扄之金布阐然净侣之云臻哦具字于珍函致蒲盂于香积俯倾葵恳上祝椿龄伏惟太皇太后陛下轩扬飞辉椒涂抗则负扆凭几之隆顾托奠枕覆盂以冒幅贠式抃以嬉既安且治而又率循嘉祐之故事对越仁祖之闳休赫然隆名髙彼夐古臣等幸縁天与节乃时逢且清明再造于乾坤虽形容而不得而喜庆预知于蛛鹊庶感通之可期臣等无任云云
　　坤成节啓建功徳疏文【代洪帅熊待制】
　　右伏以配文嗣音太姒肇洽阳之福母尧成圣庆都储斗野之休候爰届于清秋节适临于庆诞观万物之理皆知致养乎坤诵小雅之章敢不思报其上是用心先倾藿地款布金力资西鹫之觉慈仰祝南山之睿筭伏愿太皇太后陛下无疆垂裕俾艾延鸿有开必先永锡难老清跸而朝万防后天而凋三光拥介祥祺亿宁盛世虽亹亹神明之显相辅顺当然而区区草木之微生投诚止此臣无任云云
</div>
    <div class="pagination">
<a href="龙云集_page14.html">上一页</a><span>...</span><a href="龙云集_page10.html">10</a><a href="龙云集_page11.html">11</a><a href="龙云集_page12.html">12</a><a href="龙云集_page13.html">13</a><a href="龙云集_page14.html">14</a><span class="current-page">15</span><a href="龙云集_page16.html">16</a><a href="龙云集_page17.html">17</a><a href="龙云集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
