<!DOCTYPE html>
<html>
<head>
    <meta charset="UTF-8">
    <title>龚自珍集 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龚自珍集 - 第 3 页/共 16 页</h1>
    <div class="content">同里张烩南漪、王曾祥麟征，皆为杭大宗状。此第三状。详略互有出入。自记。

武显将军福建海坛镇总兵官丁公神道碑铭
乾隆中，国家修大刑于闽岛之外，福康安公、海兰察公先后成大功以去，光于祀典。凡百戎臣，或有赏及后裔，名附史官之牒。其有官不过隅镇，名不挂勋籍，身历百战于狂涛巨鲸间，几为忌者挤致之以无名之死而危以功名终，则有通州丁公。按状：丁氏出自齐太公之孙丁公，世霸营邱，末胄播迁，入本朝，家于江南之通州。曾祖某；祖应举，江南狼山营守备；父国升，苏松镇游击，皆封如公官。妣张，生妣陈，皆封夫人。公父官松江，遂家焉。公讳朝雄，字伯宜，以松籍起家，由右科历数官，屡迁至福建副将。四十八年，岛贼黄在庄叛，公佐黄仕简讨平之，列军功一等。闽事之荄也，公知林爽文有谋，必屯兵东港，以与凤山为犄角势。及凤山警，公方赴引见北上，半途驰还，白总督常青：贼不足虑，请假某兵剿东港，且断其粮道，即凤山溃矣。因进指画缓急状。常青不听，惟专意凤山，檄公偕总兵郝壮猷趋鹿子港，擒贼目杨朝派，克凤山。非公意也，人以为公功。贼果大炽，益蔓延，檄公守鲲身，又檄公守郡城。公于鲲身，则招土番千人，敌贼万众，矢石俱尽，而贼目潘猛挥乌龙旗不下，公命守备邱嵘拔之，猛走，鲲身平。公于郡城，则战少守多，未至，先破贼中途，路始通，遂遍阅城楼、屯栅、池隍，不治者整之。时总兵柴大纪守诸罗，公守郡城，三阅月，皆食豆饼，发触冠数寸，贼不得逞。诸将恃以成战功于外。之数者，亦非公意也，人又以为公功。至是而讨东港之命下矣。常青非公无可使，而以八百人与公，请益，则曰：战不利，则守舟中，舟不可守，退而益兵。公曰：为国死，命也。大人即不发一兵，某亦往。拂衣上马行，至东港，贼众且数万。先时海中有淤浅，虽潮至，舟不通，贼以是不设备。伪军师吴豹、伪将军洪贺，纵饮酒。天大雷雨，水暴长丈所，公坐艅艎，指挥缚群酋，遂登其炮台，贼大惊，急近战。公曰：我幸踞炮台，天也。遂发大炮，诸火器继之，光尘蔽天，贼尸抛满崖澨，获伪将军李老合，逐北三十余里，乃倚山为营。夜半，忽有数百人大噪过溪，公戒众勿出；少选，又有数百人，直扑大营，公益不动。天明，尽掩之。军中不知其谁何。迹其尸，皆赤发而裸，盖番人乘间为声援者。公踞地势，故无恐。林爽文遣其党来援，公筑垒围之，贼溃围出，公料其必奔茄藤，先令守备郑其仁，以步卒三百伏于路，而亲自中道追之，贼遇伏卒败；余贼遁，将渡溪，公挤而溺之，遂获豹、贺。东港平，时乾隆五十一年某月也。计大小七十三战，八百人扶伤痍以完，智勇无出公右，而常青蔽不以上闻，第令公摄海坛镇总兵官。福康安公至，始奏即真。公仍留台湾防御，比林爽文就擒，始莅任。海坛固雄镇，环海，大盗时出，侦问斥侯稍疏，即大为民害。公督率舟师为游兵迎捕。盗林鋋舵、林明灼者，海之酋魁也，公得鋋舵于浙江洋，而明灼适以戕参将张殿魁事闻。高宗纯皇帝震怒，严责总督伍拉纳，伍惧，以责公，公请身任。一日晨出，飓雾四塞，公喜，谓诸将曰：今日得报张公矣。遂令众船齐进，果遇明灼于大麦洋，俟其近，力踞上游，纵大炮，连毙贼头目，明灼知不免，跃入海，叶把总钩得之。功状始上闻。有旨召见，未行，而总督又调公台湾镇总兵官，渡台后，复还公于海坛，摄水师提督。五十八年，以捕会匪功，奉旨加四级。五十九年，循例入觐，途次病甚，乞两江总督苏灵阿代奏，乞骸骨。上方向用公，特旨令回籍调理，俟病痊即行奏请陛见。冬十有二月某日，甫入上海县境，卒于舟中，年六十有七。公轻财爱士，官闽时，有广东举人曾中立，欠谷数千石，有司以军需不给，将置之法；公奇其才，代偿之。后曾为义民长，以战功赏巴图鲁，仕至理番同知。公配陈，封夫人，后公卒。公有丈夫子二人：廷珊国学生；攀龙武生，苏松镇左营守备。孙四：钟杰武生，浙江千总；钟琪国学生。以嘉庆二十一年十月初二日，奉公暨陈太夫人，合葬于松江细林山祖茔之侧。越九年，神道之文未具，钟杰等以公捍大患而世莫闻，愿文章之士发其光，则与载于官书者，异日出入必互见，故来乞书于碑。铭曰：告下车者曰：是百战百胜者丁将军之墓。再告下车者曰：是百战百克而无炳炳于时者。三告下车者曰：是将军之孙钟杰、钟琪泣述功烈，有于其心，是为史之别子龚氏之言，用卒告阐烈之君子。今年实道光五年。

孔宪彝母碣
阙里孔宪彝，其气儒者。手状乞铭其母之阡。按状：孙氏，浙产，归孔昭□，生三子，宪彝仲也。逮事威姑，先所天卒，春秋三十。能刻缪篆施金石，组紃之事，丝竹、笔牍之艺，靡不通妙焉。铭曰：璇珠辉辉气质温，必有圆折钟厥源。吾郡葩华莫若孙，车来阙里高闬门；东鲁丧矣西湖媛，此有式者鲁后昆。

工部尚书高邮王文简公墓表铭
公讳引之，姓王氏，江南高邮人。祖安国，礼部尚书，谥文肃。祖妣车氏、徐氏。考念孙，四品卿衔，前分守永定河兵备道。妣□氏。公乾隆六十年举人，嘉庆四年进士，由翰林院编修，累官礼部尚书，改工部尚书，卒于位，赐谥文简。生乾隆三十一年，卒道光十四年；明年十有二月□日，葬于州治之赐茔。公典乡试事四，典会试事二，龚自珍则其典浙江乡试所得士。公之学，及其著书大凡，尝不以自珍为不可裁而请之矣，其行谊始末，自珍又窥其数大端矣。将葬，公第四子寿同，则使自珍表诸墓。自珍爰述平日所闻于公者曰：吾之学，于百家未暇治，独治经。吾治经，于大道不敢承，独好小学。夫三代之语言，与今之语言，如燕、越之相语也；吾治小学，吾为之舌人焉。其大归曰：用小学说经，用小学校经而已矣。又闻之公曰：吾用小学校经，有所改，有所不改。周以降，书体六七变，写官主之，写官误，吾则勇改；孟蜀以降，椠工主之，椠工误，吾则勇改；唐、宋、明之士，或不知声音文字而改经，以不误为误，是妄改也，吾则勇改其所改。若夫周之没，汉之初，经师无竹帛，异字博矣，吾不能择一以定，吾不改；假借之法，由来旧矣，其本字十八可求，十二不可求，必求本字以改。假借字，则考文之圣之任也，吾不改；写官椠工误矣，吾疑之，且思而得之矣，但群书无佐证，吾惧来者之滋口也，吾又不改。又闻之公曰：吾之学，未尝外求师，本于吾父之训。先是兵备公校定晚周诸子、《太史公书》，一时言小学者宗之，公所著书□□卷，谓之《经义述闻》。述闻者，乃述所闻于兵备公也。通说四十余事，又说经之大者，在《述闻》之末。又闻之公曰：吾箸书不喜放其辞。自珍受而读之，每一事就本事说之，栗然止，不溢一言，如公言。公之色，孺子色，与人言，未尝有所高论吴谭。年近七十，为礼部尚书，兵备公犹在，比丁忧服阕，再补工部尚书，而公旋卒矣，公终身皆其为子之年。门下士私相谓曰：以王公名位齿发，而辞色如子弟，所学殊欤？所养殊欤？其诸人论归之师，海内归之福也欤？公以事亲为读书，以读书为事亲，门内之士，勉勉颛颛，人知之。立朝循典常，俟乾断，无所表暴，天下颇无由测公。嘉庆十八年，巨逆林清以七十七人入禁门。既殄定，有议加筑圆明园宫墙高厚者，有议增圆明园兵额者，公皆不谓然，具折上。睿皇帝大动容，召对良久，乃罢。上谕军机大臣：王引之言人所不敢言。其事卒见施行与否，海内弗知，其奏牍何辞，海内迄今弗知也。由此例之，公之风旨，其视徒表暴于道路者何如哉？公配沈，继配范，子四：寿昌、彦和、寿朋、寿同，范出。孙七。铭曰：璞之瑟瑟，外有文也；镠之沈沈，中有坚也；君子肖之，以事其亲也。於乎！欲事亲者考斯，欲事君者考斯，斯人而不敢承，孰为大道？

赠太子太师兵部尚书两广总督谥敏肃涿州卢公神道碑铭（代阮中堂）
道光十五年秋九月，兵部尚书两广总督一等轻车都尉涿州卢公卒于位。既闻，皇帝震悼，赠太子太师，易名敏肃，恤如礼。明年夏，公子户部员外郎端黼，以公丧至自广州，某月日，葬于州之赐阡，如礼。体仁阁大学士阮元作而叹曰：若卢公，可谓劳臣也已。公通籍睿皇帝朝，今皇帝御极，一纪有余，寰海内外，若西若东，若北若南，小大之事，苟异日宜书者，公罔不在，公所在事，西东北南，上罔不委任；上任之矣，公罔不得众力；得于上，又得于众，功罔不成；功成矣，厥后罔不善。上以实任，公以实应。微独上信公，若京朝官，若外吏，若僚佐，若游士宾客，若伍，若民，莫不曰：今皇帝御极一纪有余，小大之事，则未有历试历效，始卒称恩礼如卢大人者也。卒之日，讣至之日，远近失色。呜呼！可谓劳臣也已！曾祖振裔。祖某。考士夔，妣氏某。本生考某，妣氏某。公讳坤，字静之，卒年六十有四。配氏某，先公卒。阮元乃铭公之神道。铭曰：涿郡之卢，熠自东汉，时惟范阳。代有伟者，允文允武，大炽于唐。汴宋以降，卢少替夷，俟公而光。五岁濒弃，神妪活之，凭谶告祥。卒如神言，辙满天下，名德浩滂。起家文辞，观政于曹，翠翎英英。出治南服，又历试旃，以知宣房。龙飞自天，浃旬三迁，电发云骧。初抚关中，师彼周《雅》，乃积乃仓。乃兴水田，以实雍州，西陲用兵。西陲用兵，将相云会，公职转饷。转饷如何，十万西师，勋命一方。犎牛三万，役夫又万，执算庚庚。算定檄飞，自送大军，夜出敦煌。帝甄西功，公不搏贼，公乃纲纲。既甄既蒇，休公于晋，羽毛回翔。西事再讧，公请复西，帝还其疆。帝命作督，于江汉浒，江汉汤汤。沱潜为田，龙鱼失居，乃怒而张。夺此波黎，予彼龙鱼，以奠荆襄。有觋有猺，负峒阻碉，不赋而禳。公曰火攻，扈扈虎虎，绯旗赤常。帝曰趣之，炎灵速之，既犁既康。使者汗矣，帝问南矣，公偃在床。迤逦而南，移节迁旗，岭海洋洋。狝猺所蔓，小冲大排，弭首如牂。乃问盐铁，盐官告赢，铁官告良，岭云白矣，海氛墨矣，岭柝夜狂。吁嗟岭海，大窦大痔，海人来商。不曰驱之，揖而妪之，追咎有明。瑰丽淫葩，巧工所都，诱我篚筐。遂瘠南东，丧金万万，食妖大行。维海之南，有越南国，翳古越裳。维海之西，有英吉利，隆鼻高眶。环伺澳门，以窥禺服，十伍其樯。鼍鸣地中，长鲸和之，擘波浪浪。澎湃百年，自互市始，大原我详。公姑仍之，又姑持之，亦持亦创。仍之如何，以澳居夷，勿汝磔攘。持之如何，自诛食妖，以肃津梁。创之如何，楼船炮台，虎门中央。窥公之心，信公之意，公实茹藏。罢关绝市，粤乃大治，异日其扬。天不俟公，不苏东南，公也暴亡。凡公所莅，圣清所覆，禹迹芒芒。我书公劳，十不六七，塞满九阊。后有式者，天禄辟邪，鬐鬛飞扬。

送广西巡抚梁公序
一
道光十五年夏四月，皇帝使军机大臣，字寄闽浙总督，问前江苏布政使梁公起居状，公伏地。闽浙总督以公病痊闻。秋九月，公至自福州。至之日，甘肃布政使缺，以畀公。陛辞日，谕曰：朕召汝出，非徒畀汝布政使也。姑去。公受甘肃事不两月，十六年春，直隶布政使阙，改公直隶布政使。公在道，广西巡抚阙，又以公为兵部侍郎、都察院右副都御史、广西巡抚。五月辛酉，公至自甘肃，宿于西淀；壬辰召见，癸巳再召见，凡七召见；戊戌陛辞。是日公入城，凡与公同贯官京朝者，与公科名同岁者，与公昔同曹，同直军机处，及其后进者，锵洋漎萃，争请公过其私邸。而户部侍郎歙程恩泽、内阁中书大兴徐松、光州吴葆晋、宗人府主事仁和龚巩祚谋合宴公。先期戒公曰：古者先祖后饯，今反之，愿及公之未祖，饮公酒。且曰：以昼之长嬴也，与曹署之多闲也，愿脱略主客毕一昼。公曰善。遂宴公于葆晋家。毕宴登车，谓恩泽等：吾此来无如此日乐。是公入城之五日，又五日，公戒严具西南指。

二
公有悫德，以邃于里，躬履实蹈，不暴其外，广西士民，必有能好是德者矣。公有矩德，以蕝其外，正视绳行，无间其里，必能正其人心矣。公有肃德，其躬棨棨，其行简简，其謦无声，其言明且清，其醉饱衎衎以无失，必能纠其吏慝矣。公有俭德，被服儒者，广西近广东，淫巧易至，食妖服妖易至，公必杜其习以丰其聚矣。公有文德，大畜古训，六籍百氏，浩汹周知，广西非经籍区，公必开其僿，进之以江左之见闻矣。公有聪德，察物处事。公有敏德，日治数事，或数十事。公有恬德，啬取丰予。公有良德，与吏民为坦易。公治一行省，移治他行省，历十八行省，无不宜者。公此行，酾河江以灌一木，任农、稷以粪一区也。龚巩祚曰：今天下大势，巡抚之在其行省，有所不得为者矣，有所得为不暇为者矣。有事实急，众人缓之，而亦不得不缓为之者矣；有所得枝分为之，不得扼本末以为之者矣。公此行，巡抚所不得为，卒末如何；苟所得为，知公必肯为，而不以不暇为为谢，不以不得独为愠而谢，不以众人缓之，徇众人而谢，是又公有孚德上信于天子，下信于朋友也。

三
版图起辽海，涉海而西，置行省者十有八，尽版图以纪行役，相距至万有三千里而极。梁公起自卧病，期月之间，自东南之福州，至于西北之兰州；今又将如西南之桂林，而中间再至京师，通计行役二万一千五百里。西周之世，其奉使之公卿自言曰：“駪马先征夫，每怀靡及。”如不胜瘁思。然《皇华》之诗，所役远近，说诗者无传，不得闻。尹吉甫伐镐方，刘向说曰：周都去镐千里；而当日之诗人曰：“来归自镐，我行永久。”如闻劳问太息。仲山甫以王命城营邱，四牡八鸾，日行一舍，而《嵩高》之七章亦曰：“每怀靡及。”其卒章曰：“式遄其归。”周去齐虽不近，尹吉甫胡虑其不归，至厚祝其遄归，以慰其心耶？以今日度西周，梁公所行役，倍之十之，殆于百之。吾知夫急公者，古人之义也；怀私者，古人之情也（《国语》“怀私”为“每怀”，一作“怀和”，郑司农斥之）；又知夫美其德，纪其旬宣，颂其燕喜福禄，而侈大其受命于王，车旗之庶、锡赍之多者，古之宾客，再拜辟席，择言之所言也。而太息相劳问者，古之朋友，备言燕私者，能知之，能言之，宾客不尽知也。今巩祚之言曰：梁公其有怀乎？溽暑永昼，骙骙駪駪，不遑息，日斜马嘶，休于旅舍，能无怀乎？高牙大戟，僚吏旁午，簿书束束，不皇他，衙鼓夕沈，吏士就闲，公独居，念去京师且七千里，能无怀乎？闽中富烟云、竹木、泉石，公之养疾也，如将不出，今感激而出矣，臣躬非臣有，皇念臣居？虽然，不益难为怀乎？又念昔之日，京曹清暇，摩挲器物，辨别款识，搜掌故，谈人材，乐甚。不但昔也，昨日之日，与吾曹游，香清荈甘，无所不言，今已邈然，此在流俗士夫所必不怀，而谓我梁公者能无怀乎？公西南矣，强饮食矣，巩祚无清风之辞，其害以慰公矣！

潘阿细碣
女阿细，黔潘氏；嫁琅琊，夫甚贵。事夫良，颇识字。夫远戍，出居庸；居庸关，莽万重。行仓皇，不可挈；托弱小，友朋职。我妇何，割屋宅。细有钗，直十金；何贷之，籴米盐；久不偿，惭以怵！细甚侠，无德色。望夫台，细徘徊，凉风厉，夫不来。细悲吟，泪霪霪，子先岩，辰以奄。莫含之，莫襚之，报钗德，铭瘗之。居庸关，天之西，夫不归，冢萋萋。彗无漆，愧钗德；树之枣，心甚赤！

曹尚志碣
里人曹文昭，乞为其父刻墓之石。谨读状：仁和其籍，曹其氏，尚志其名，七十有二其年。不贾不仕，不客卿大夫，无饰言，无饰行。晚好西方圣人之言，不博其义，但持名字。其死也，西面称名，泊然化。龚自珍曰：东城单照、吴树虚、龚唐而下，多悫行潜异之民，不泊没生死，曹君又其一也。里仁为美，吾里真仁哉！

送钦差大臣侯官林公序
钦差大臣兵部尚书都察院右都御史林公既陛辞，礼部主事仁和龚自珍则献三种决定义，三种旁义，三种答难义，一种归墟义。中国自禹、箕子以来，食货并重。自明初开矿，四百余载，未尝增银一厘。今银尽明初银也，地中实，地上虚，假使不漏于海，人事火患，岁岁约耗银三四千两，况漏于海如此乎？此决定义，更无疑义。汉世五行家，以食妖、服妖占天下之变。鸦片烟则食妖也，其人病魂魄，逆昼夜，其食者宜缳首诛！贩者、造者，宜刎脰诛！兵丁食宜刎脰诛！此决定义，更无疑义。诛之不可胜诛，不可绝其源；绝其源，则夷人不逞，奸民不逞；有二不逞，无武力何以胜也？公驻澳门，距广州城远，夷灊也，公以文臣孤入夷灊。其可乎？此行宜以重兵自随，此正皇上颁关防使节制水师意也。此决定义，更无疑义。食妖宜绝矣，宜并杜绝呢羽毛之至，杜之则蚕桑之利重，木棉之利重，蚕桑、木棉之利重，则中国实。又凡钟表、玻璃、燕窝之属，悦上都之少年，而夺其所重者，皆至不急之物也，宜皆杜之。此一旁义。宜勒限使夷人徙澳门，不许留一夷。留夷馆一所，为互市之栖止。此又一旁义。火器宜讲求，京师火器营，乾隆中攻金川用之，不知施于海便否？广州有巧工能造火器否？胡宗宪《图编》，有可约略仿用者否？宜下群吏议，如带广州兵赴澳门，多带巧匠，以便修整军器。此又一旁义。于是有儒生送难者曰：中国食急于货，龚汉臣刘陶旧议论以相。固也，似也，抑我岂护惜货，而置食于不理也哉？此议施之于开矿之朝，谓之切病；施之于禁银出海之朝，谓之不切病。食固第一，货即第二，禹、箕子言如此矣。此一答难。于是有关吏送难者曰：不用呢羽、钟表、燕窝，税将绌。夫中国与夷人互市，大利在利其米，此外皆末也。宜正告之曰：行将关税定额，陆续请减，未必不蒙恩允，国家断断不恃榷关所入，矧所损细所益大？此又一答难。乃有迂诞书生送难者，则不过曰为宽大而已，曰必毋用兵而已。告之曰：刑乱邦用重典，周公公训也。至于用兵，不比陆路之用兵，此驱之，非剿之也；此守海口，防我境，不许其入，非与彼战于海，战于艅艎也。伏波将军则近水，非楼船将军，非横海将军也。况陆路可追，此无可追，取不逞夷人及奸民，就地正典刑，非有大兵阵之原野之事，岂古人于陆路开边衅之比也哉？此又一答难。以上三难，送难者皆天下黠猾游说，而貌为老成迂拙者也。粤省僚吏中有之，幕客中有之，游客中有之，商估中有之，恐绅士中未必无之，宜杀一儆百。公此行此心，为若辈所动，游移万一，此千载之一时，事机一跌，不敢言之矣！不敢言之矣！古奉使之诗曰：“忧心悄悄，仆夫况瘁。”悄悄者何也？虑尝试也，虑窥伺也，虑泄言也。仆夫左右亲近之人，皆大敌也，仆夫且忧形于色，而有况瘁之容，无飞扬之意，则善于奉使之至也。阁下其绎此诗！何为一归墟义也。曰：我与公约，期公以两期期年，使中国十八行省银价平，物力实，人心定，而后归报我皇上。《书》曰：“若射之有志。”我之言，公之鹄矣。

附：复札
定庵先生执事：月前述职在都，碌碌软尘，刻无暇晷，仅得一聆清诲，未罄积怀。惠赠鸿文，不及报谢，出都后，于舆中绎大作，责难陈义之高，非谋识宏远者不能言，而非关注深切者不肯言也。窃谓旁义之第三，与答难义之第三，均可入决定义；若旁义之第二，弟早已陈请，惜未允行，不敢再渎；答难之第二义，则近日已略陈梗概矣；归墟一义，足坚我心，虽不才曷敢不勉？执事所解诗人悄悄之义，谓彼中游说多，恐为多口所动，弟则虑多口之不在彼也，如履如临，曷能已已！昨者附申菲意，濒行接诵手函，复经唾弃，甚滋颜厚。至阁下有南游之意，弟非敢沮止旌旆之南，而事势有难言者，曾嘱敝本家岵瞻主政代述一切，想蒙清听。专此布颂腊祺。统惟心鉴不宣。愚弟林则徐叩头。戊戌冬至后十日。

徐泰母碣
侯官林氏女，为上海徐兆洙妻；期而寡；遗腹子曰泰。泰从林受《孝经》。既长，好文章，笃于朋友，龚自珍友之。告自珍曰：吾母平生再刲股，一疗吾外王母疾，再疗吾王母疾，皆愈，亲族无知者。寡十四岁而卒。卒岁余，吾祖母病眩瞀，家人恐，病者忽自语：愈矣，适四娘立吾侧，饮吾茶，果愈。侍病者皆泣。四娘者，吾父于诸同产季也。道光十九年，诏旌上海县徐兆洙妻林氏，泰立石墓侧，使自珍铭。铭曰：生以肉疗母，死以魂翼母，宜有德有文之子炽尔后。

送徐铁孙序
龚自珍曰：平原旷野，无诗也；沮洳，无诗也；硗确狭隘，无诗也；适市者，其声嚣；适鼠壤者，其声嘶；适女闾者，其声不诚。天下之山川，莫尊于辽东。辽俯中原，逶迤万余里，蛇行象奔，而稍稍泻之，乃卒恣意横溢，以达乎岭外。大澥际南斗，竖亥不可复步，气脉所届，怒若未毕；要之山川首尾可言者则尽此矣。诗有肖是者乎哉？诗人之所产，有禀是者乎哉？自珍又曰：有之。诗必有原焉，《易》、《书》、《诗》、《春秋》之肃若泬若，周、秦间数子之缜若聿若，而莽荡，而噌吰，若敛之惟恐其坻，揪之惟恐其隘，孕之惟恐其昌洋而敷腴，则夫辽之长白、兴安大岭也有然。审是，则诗人将毋拱手欲，肃拜植立，挢乎其不敢议，愿乎其不敢吴言乎哉！于是乃放之乎三千年青史氏之言，放之乎八儒、三墨、兵、刑、星气、五行，以及古人不欲明言，不忍卒言，而姑猖狂恢诡以言之之言，乃亦摭证之以并世见闻，当代故实，官牍地志，计簿客籍之言，合而以昌其诗，而诗之境乃极。则如岭之表，海之浒，磅礴浩汹，以受天下之瑰丽，而泄天下之拗怒也，亦有然。徐铁孙者，家辽东，先世扈王师入关，为正黄旗汉军人。康熙中，徙广东，隶广东将军，为广州驻防人。金戈铁马，其世胄也，而徐君用经术起家，登甲科，为剧邑令，以诗睥睨东南。友其人者，淳闷如适辽，雄奇如适岭、海，本末具如吾言；东南知徐君者，本末毕如吾言；乃书是言以弁君之诗之端。抑又有异者，自珍生北方，一窥临榆，未得溯山川所原本。年四纪，居江介，不乐愁思，益思游以振奋之，忽然丐徐君磨墨，为荐士书，贷厞屦，将粤行。且曰：自粤归，则闭户不复游。徐君诺。多矣哉！天下山川首尾，徐君既扼之，怒未已，其又将扼予之游事之首尾乎哉？

纵难送曹生
天下范金、抟垸、削楮、揉革、造木几，必有伍。至于士也，求三代之语言文章，而欲知其法，适野无党，入城无相，津无导，朝无诏。弗为之，其无督责也矣。为之，且左右顾视，踆踆而独往，其愀然悲也夫！其颓然退飞也夫！智者闻之，则曰：此豪杰也。胡以言之？古未曾有范金者，亦无抟垸者，亦无削楮、揉革、造木几者，其始有之，其天下豪杰也。或古有其法，中绝数千岁，忽然有之，其天下豪杰也。今夫士，适野无党，入城无相，津无导，朝无诏，而读三代之语言文章而求其法，弗为之，其无督责也矣。而为之，其志力之横以孤也，有以异于曩之纵以孤者乎？虽然，夫士也闻之喜，喜奈何？曰：吾之志力，可以有金而淬之，范金者弗吾逮也，吾且大贤。吾有垸而方员之，有楮而缋之，有革而髹之，有木几而雕镂削治之，愈密愈华愈贤，吾又大贤。智者闻之，则大声暴诃之曰：止！夫横者孤矣，纵孤实难，纵者益孤，夫汝从而续之，不难其止。呜呼！龚子未得为智者徒也，然固习闻智者之言也。里人曹生籀，士也。其所学，其所处难与易之间，适类乎是。闵其孤，识其豪杰，不愿其为天下范金、抟垸、削楮、揉革、造木几者姗笑。作《纵难》。

书果勇侯入觐
本朝既百八十有六载，汉人籍而身膺世爵者，公则有黄芳度、岳钟琪；侯则有张勇、施琅；伯则有文臣张廷玉，武臣孙思克、王进宝、赵良栋；皆有功德，皆以爵终于其位。而今太子太傅固原提督杨君芳，封为二等果勇侯，位在二十六等之第六等，赫然与靖逆、靖海齐名，增汉人重。凡宿卫之臣，满洲辄除干清门侍卫，其有异材，重以贵戚，乃擢御前侍卫；汉籍，辄除大门上侍卫，日直不过阈，领侍卫内大臣辖之，如外弁之见将帅，其有材勇，擢为干清门，而班之崇极矣！今杨侯特授国什哈辖，汉国什哈辖，内臣惊为未闻。汉人袭父爵者，出为弁士，入为侍卫，父祖功最高，入拜散秩大臣，而荫庇之荣极矣！侯有子曰承注，自以生员起家，赐文举人；他日当补文臣，内可致九卿，外可致督抚。汉人袭爵者，施琅、孙士毅皆诏入旗籍，汉军都统治之，而杨侯官籍，以贵州行伍达于兵部，不改。承注以贵州举人达于礼部，不改。父子回翔，立外廷，奉外事。昔周中兴，威重大臣无如尹吉甫，吉甫归镐，客有张仲，今大臣数杨侯，杨侯朝，客有徐松、张琦、魏源。源也雅材，龚自珍友之。噫嘻！美谭。并世之士，跻追周《雅》，后或继也，前莫闻也。侯之入觐何自？自喀什噶尔也。其年道光九年，其月四月廿八日乙丑，自珍既与侯相揖于西淀军机处直房，明日，书是以多侯。

书叶机
鄞人叶机者，可谓异材者也。嘉庆六年，举行辛酉科乡试，机以廪贡生治试具，凡竹篮、泥炉、油纸之属悉备。忽得巡抚檄曰：贡生某毋与试。机大诧！初蔡牵、朱濆两盗，为海巨痈，所至劫掠户口以百数；岁必再三至，海滨诸将怵息！俟其去，或扬帆施枪炮空中送之，寇反追，衄不以闻，故为患且十年。巡抚者，仪征阮公也。素闻机名，知沿海人信官不如信机；又知海寇畏乡勇胜畏官兵，又知乡勇非机不能将。八月，寇舶定海，将犯鄞，机得檄，号于众曰：我一贫贡生，吮墨执三寸管，将试于有司，售则试京师，不售归耳。今中丞过听，檄我将乡里与海寇战，毋乃咍乎？虽然，不可已，愿诸君助我。众曰：盍请银于文官？不可。盍假炮于武官？不可。事亟矣，何以助君？叶君则揎臂大呼，且誓曰：用官库中一枚钱，借官营中一秤火药而成功者，非男子也。飞书募健足，至行省，假所知豪士万金，假县中豪士万金，遂浓墨署一纸曰：少年失乡曲欢致冻饿者，有拳力绝人者，渔于海者，父子兄弟有曾戕于寇者，与无此数端而愿从我者，皆画诺。夜半，赍纸者返，城中村中，画诺者几三千人。天明，簿旗帜若干，火器若干，船若干，粮若干。机曰：乌用众？以九舟出，余听命。是日也，潮大至，神风发于海上，一枪之发抵巨炮，一橹之势抵艅艎，杀贼四百余人。九月，又败之于岸。十月，又逐之于海中。明年正月，又逐之于岛。浙半壁平。出军时，樯中有红心蓝边旗，机之旗也。自署曰代山，其村名也。朱濆舰中或争轧，诅于神，必曰遇代山旗。阮公闻于朝，奉旨以知县用。今为江南高邮知县，为龚自珍道其事。

凤山知县常州汤公父子画像记
乾隆五十一年，台湾民林爽文叛，凤山知县武进汤大绅死之。大绅子荀业实从，大绅创，荀业左右翼父死。常州人谋曰：父死忠，子死孝，宜建忠孝祠以祀。纯皇帝谕祭之文，在丽牲之石；海内士大夫，为歌诗甚多，甚信甚备。荀业有子曰贻汾，以荫授云骑尉，官浙江副将军。既致仕，居江宁府城北之纱帽巷，仁和龚自珍访之。拜凤山君像，儒者也；又拜太学生赠振威将军崇祀忠孝祠赠公像，益悛悛有子弟之容。曰《与竹居诗》者，仅半卷，赠公所为也，其言冲平夷易。副将军诏自珍曰：昔之日，狂涛怒鲸间，家尾巢陨，荡乎何所遗！画像以不似而先弃，诗以不自惬而先弃，凡今所存，皆以弃而存。呜呼！至人之于忠孝名节，炳天地而礻暴史册者，大抵遭遇时势，卒然而成之，必非先有规模于其胸臆者，洎其然也，庸距有迹乎？亦若是而已矣。距凤山事五十有五年，仁和后学龚自珍再拜记。

顾学士像题辞
始予读宪皇帝谕，知南汇顾先生入翰林事。识其事，羡其遇，眷眷其人；已识其曾孙王几江南，识其孙榛京师，益闻道先世事。先生像一卷，榛所守也。毣毣然，迈迈然，朱文正诗称可以岩廊，可以丘壑者是也。江左文献林，名卿之胄，不百年不能举先世通籍岁，遑识其它？文采之泽薄，不如忠孝之蹠远且长也。榛乞书卷尾。

为家大人丙辰同年祭江西巡抚阳湖吴公文
溯睿皇之初元，聆春官之优诏。策贤良于帝廷，应景运而腾踔。繄先生之晚达，抗一时之英妙。帝开华省而进群雅兮，翔东华以释騑。又排枢禁而领掌故兮，益练才于政要。挥羽书巡风霆兮，跻皇言于雅诰。当同年之奋迹兮，走骃骐于周道。览皇华而如晋兮，采唐、魏之佚调。俄栖解豸于厥膺兮，每焚草而密告。帝畀之以一郡兮，指括苍以吟啸。忽回翔而中铩兮，起东海于再召。遂扬历于大用兮，历再纪而宣劭。半九州而亘南东，皆车马之所劳。积通达故和平兮，异敫者之为暴。特精悍于西江，焕神明于垂耄。曰承前躅之养痈兮，丁南赣之多盗。方下车而矢杰攘兮，三岁挞而垂效。帝曰久汝于南服兮，岁及辰而来报。卒罢市之上闻，悟积勚之所耗。昔君陈之施政，王探本于惟孝。腾万口于榆兮，想门内之熙皓。呜呼！才辈出而辈徂兮，等春华兮秋摽。百四十人存六七兮，数江湖与廊庙，齐失声于弱一个兮，聚晨星而相吊！

刑部主事番禺黄君妻周墓碣铭
岭南有女子焉，哭其母，又哭其父，又哭其兄，又哭其殇，遂先所天卒。女有女弟二，相爱，以哭其女兄，相继卒。笃矣乎！一门之内，啬于年，丰于思，郁于性，薄于祜，天钟之，天皆疢之，有如是乎？所天既贵，告其友仁和龚自珍云：吾妇卒之日，吾方北游，莫视??；兹窆有日，愿书其表隧之石。自珍乃次之曰：山阴周德瑞，客岭南，占番禺籍，生聚荣，聚荣生女子子，适同县黄玉阶，中道光丙申进士，官刑部主事，赠妻安人，晋宜人。以不及刑部君之贵，食贫茹艰，婉惠逊顺，自姑章及三族，无间言。生嘉庆乙丑也，卒道光癸巳也，春秋二十有九。宜铭。铭曰：人生两间，哀乐固无极也，贤智过情，不肖不及也。矧后媪之积痗兮，非女子之善戚。仙吾不可期，佛吾不可思，为鬼果如为人之聚首兮，又惝恍而弗敢知。女子之征，亦寥廓也，匪骨匪肉，翔所谷也。黄子无聊之言，则曰夜台乐也。

海门先啬陈君祠堂碑文
开国以降，奇杰之士，达节之民，挺环怪之姿，躬淳古之行，生而魁于凡民，没而当祭于社者，不有文事，其无称乎？先啬陈君，厥讳朝玉，字曰璞完，江南县人也。幼有异禀，肤色黝漆，脐洼若臼，环腰有白文，其圜中规，相人者言，是为玉带围，当奇异。稍长，衎然魁颀。故其乡之人，尝已疑其神。年十三，让产伯兄，鸿鶱凤逝，去之无迹。是时皇政熙清，后祗效灵，海之君王，来献土壤，以福吾黎元。通州、常熟间东地，望洋无极，潮退沙见，豁然划然亘二百里，君履其侧，四无居人，苍芒独览曰：吾当屋于是。率妻来迁，创草屋，斫木为耜，冶釜为犁，夫任半耦，妇任半耦，一耦之力，旬有五日，水咸者立甘，沙疏者立坚，沙肤窳者立厚。秸苗既成，龟鱼大上，不封不爵，乐衎自保。于是远近之民闻之，佥曰神哉！稚请于长，长请于老，莫不削薪以为之耜，投刀以为之犁，卖蒙以求牛，怀穜，储瓶缶，挈大男，衽幼女，效君而归君，愿为海农，洋洋载道。于是稚请于长，长请于老，老谒于正，正谒于吏，吏白于大吏，天子籍其地以为海门厅。不十年，群姓益众，皆造瓦屋，炊烟起如海云。国家岁入地丁漕米，累千近万，为江海大聚。君生康熙某年，卒乾隆某年，年七十四。妇刘，年九十。君之屋于海也，几六十年，不蓄墨楮，结绳而治。岁终，夫妇解绳之糸介以计事，事纤芥无忘失，寿考以为常。君卒将百年，君之曾孙贡生奂，以经明闻于时；玄孙翰林院编修兆熊，??禄于朝，乃召其乡之人而谋之曰：古者伊耆氏始为蜡，飨农，先农也；先啬司啬，皆农之配也。今法，凡城鄣大聚，皆得立蜡祠，吾祖宜为先啬。始吾祖刈杀此土，以利后之人，生有奇异，如天之公侯。今海门厅士姓，无吾陈氏旧且大，宜为祠祠吾祖。皆曰：田父老之志也。于是既为祠，奂、兆熊以状谒内阁中书龚自珍，请书于其祠之榜，又因以为乐石之文。龚自珍则大书之如是。状又称君不知书，乃能作书，点画英硕，神明所流，匪道匪艺，不可得而详也。颂曰：生为功民，众疑以为神；没为功神，尚其福吾民。琴瑟士女，以招君兮；豆觥明粢，以报君兮；文此乐石，以震耀君兮。以大旌于海滨，且以劝田。

金侍御妻诔
金侍御妻曰韩，宜于姑而死。死之夕，姑于三千里外梦之如诀者。初，夫妇上书母，母报问。侍御取继娶，有献于姑，不报。或问之，曰：思故人也。侍御迁一阶，驰书贺母，亦不报。曰：吾伤故人不及见。侍御具状乞文。鸟名姑恶，谁当雪之？蔌名慈姑，又谁植之？遇人不齐，民生万千。孰夭其恩？孰疢其年？死生之际，亦孔不昧。魂逾湖江，以诀缚爱。有泣在膺，有聚在房。舍图其新，我箴不忘。

叙嘉定七生
嘉定七生，龚自珍获交其一焉，曰恬生。恬生言：某之乡有六生，与某相引以为重，其执业均也，笙诗鼓簧，而镈人应于堂也；其相侈以名声也，如草木之感风露而芳香也。图形以传之，又愿长言以宣之。自珍曰：美矣臧矣！丽矣堂矣！毋相忘矣！愿有以献。江以南与西北异，水土浅醨，嚣外窳中，蝇聚而蚋散，士之相为友，年齿若则以为友，家世若则以为友，科第若则以为友，匪性情之是友，匪气谊之是友，始则假借牵引，真相惇厚，声名出己右，憎不想左，死呶呶诟不止，吾愿之七生者之七而一也。自珍又曰：年齿若则以为友，科第若则以为友，家世若则以为友，谑浪诡随，媚肤诡骨，捷如鼯猱，一夫摇唇，百夫褰唾，记称剿说雷同，晏子以告齐君，而《商书》谓之恶德。又有中年所业垂成，就见它人所嗜好称说，必强同之，华山旋其面目东向，太室厌其中处，以求同于岱宗而止，是造物者混混失面目也。吾又愿之七生之一而七也。自珍少游燕、并之市，之南方，求科名，北南宾客之辱者，十于七乎？百于七乎？他日复之燕、并求科名，宾客之辱者，十于七乎？百于七乎？不飞不鸣，人犹以为倾；不鼓不考，人犹以为媚。翙翙吾颜，了了吾行。抱秋树之晨华，指太阴以宵盟。盖知夫时之不我与。又知夫区区之未可以骤明也，故恒潜于幽而块于处。恬生曰：子之言文，愿传语六生而纳交焉，书之。遂书之。六生者某某，恬生名彖，姓陈氏。

记王隐君
于外王父段先生废簏中，见一诗，不能忘；于西湖僧经箱中，见书《心经》，蠹且半，如遇簏中诗也，益不能忘。春日，出螺师门，与轿夫戚猫语，猫指荒冢外曰：此中有人家，段翁来杭州，必出城访其处，归不向人言。段不能步，我舁往，独我与吴轿夫知之。循冢得木桥，遇九十许人，短褐曝日中，问路焉，告聋。予心动，揖而徐言：先生真隐者。答曰：我无印章。盖隐者与印章声相近。日晡矣，猫促之，怅然归。明年冬，何布衣来，谈古刻，言吾有宋拓李斯郎邪石。吾得心疾，医不救，城外一翁至，言能活之，两剂而愈，曰：为此拓本来也。入室径携去。他日见马太常，述布衣言，太常俯而思，仰而掀髯曰：是矣！是矣！吾甥锁成，尝失步入一人家，从灶后秋户出，忽有院宇，满地皆松化石，循读书声，速入室，四壁古锦囊，囊中贮金石文字。案有《谢朓集》，借之不可，曰：写一本赠汝。越月往视，其书类虞世南。曰：蓄书生乎？曰：无之。指墙下锄地者，是为我书。出门，遇梅一株，方作华，窃负松化石一块归。若两人所遇，其皆是欤？予不识锁君，太常、布衣皆不言其姓，吴轿夫言：仿佛姓王也。西湖僧之徒，取《心经》来，言是王老者写，参互求之，姓王何疑焉！惜不得锄地能书者姓。桥外大小两树依倚立，一杏，一乌桕。

吴之臒
臒不知何辈流，其籍吴中，大略生乾隆时，卒嘉庆时。读其言，百忧之所窟，众香之所宅。其行无有畔涯，其平生甚口，其言尽口过也。过其里之子弟曰：若为子弟，而清淳之质亡矣。过其父老曰：负所见闻。之都市，益过其父老曰：上古饲狗之盆，万年犹不以荐器。之其州之大聚曰：州将溃。或问之曰：贫者诈升斗乎？富者膳飞走乎？事令长不父母乎？皆曰：否！然则州何为溃？曰：父老死矣，子弟不得为他日父老。问何为？曰：无积，不以。读大聚之条约，则哦《礼经》之文曰：“土敝故草木不长；水烦故鱼鳖不大。”之京师，过其郎曹曰：古也刚愎，今也柔而愎。过王公大人之清正而俭者曰：神不旺，不如昔之言行多瑕疵者。尝怒人而弗绝也，曰：容之甚于绝之！过愿者，诵《巧言》之五章。当此时，天下闻此臒言如此矣。顾臒少年受人片誉；越五十年，遇其曾孙于市，脱百金之裘赠之，亲为驾，载之归舍。龚自珍曰：予不识臒，识其弟子，数数称慕其师。予曰：从子之师之道，逐道也。客于门窬，逐于巷市；客于巷市，逐于州都；客于州都，逐于朝；凡七见逐，而终不怨其师。

书番禺许君
粤之东，维帝南服，而天下之雄也。其山怪，其土阻，其水大壑，其物产英诡，其人沈雄多大略。其大政三：曰榷盐，曰舟师，曰互市；三者恒有联，事相倚也。番禺许君，家受盐，董全粤盐，能靖民之悍然与士争利者；既起家，顾不屑自封殖。曰：粤天下雄也，纾朝廷南顾，而下为里柝忧，其海氛乎！吾当身任之。治海之道有二：曰得卒，曰得船。乡勇之老于海者，视官兵其生熟相万也；私船之法式，视战船之造于官者，其狙钝相万也。尚书百文敏公，方锐茹群言，君进指画缓急状。文敏曰：具如君言。则退而自具舟，神机鬼式，百十其舸，疾于飓风，曰红单船；龙首鱼身燕尾，首尾自卫，曰燕尾船。又立募潮少年万人为乡军，军于珠光里，而自将之，日散千金，自为守。其年，败贼于大洋；明年，盗魁自缚献百数。文敏爵轻车都尉，粤遂平，实嘉庆十五年某月也。粤大祲，君忾然曰：夫互市之耗中国久矣，独来洋米，可以偿所失。今法，洋米至，则税以拒之，又空反以窘之，米益少，客益多，主客皆饥，是与外夷市，勇于招来淫巧，而怯于筹食也！宜蠲其税之入，而许其货之出。夷商大悦，则反害而为利。大吏佥曰：如君言。由是粤虽恶岁，米直平，许君之策也。厥后浙江饥，大吏召台湾米，由海入浙境，免其钞，约略祖君策云。子曰祥光，仕为户部郎，以审龚自珍于京师，自珍南向称曰：君有功于大计者三，非惟照耀其乡，固世魁杰。宜乘安车，应清问，使公卿识奇士。又知君之不可招也，如祥光言，书一通，以姹升五岭而望者焉。

松江两京官
御史某与侍郎某相惇也。御史公得大学士和珅阴事，欲劾之，谋于侍郎，侍郎曰：大善。比日上不怿，事不成，徒沽直名；诚恤国体者，迟十日可乎？御史诺：缓急待子而行。上幸木兰热河，留京王大臣晨入直，有急报自行在至，发之，和珅答侍郎书，大略云：和珅顿首谢，种种有变置矣。月余报至，亦和珅与侍郎书，辞甚啴，谓君绐我。侍郎惭，急诣御史曰：可矣。御史方饮酒，劾竟上。是月以弊典罢官，亦无祸。浙后进曰：御史颓放人也，安虑天下有阱己者哉？欲明不欺，成其狱，虽易地以计，乌可已？乌可已？顾负竮直之意，侦主喜愠，乃一发声，留隙俟处置以败，信道可不笃耶？设少年悍者击之，中矣。

题周伯恬盟鸥馆
联别馆署盟鸥，列两行玉佩珠帘，幻出空中楼阁；

新巢容社燕，约几个晨星旧雨，来寻梦里家山。

赠魏源楹帖
读万卷书，行万里路；

综一代典，成一家言。

挽吴虹生夫人
风雨我来频，忆昨霄宾俎朋樽，堂后捣重阳菊叶。佩环仙去早，盼隔岁锦襁绣褓，墓前拜寒食梨花。

挽卓海帆夫人
饮水溯渊源，忝门墙趋诣抠衣，鹄立听珩璜绾佩；栽花名姊妹，荷闺阁言情略分，雁行怆筝柱斜下。

</div>
    <div class="pagination">
<a href="龚自珍集_page2.html">上一页</a><a href="龚自珍集.html">1</a><a href="龚自珍集_page2.html">2</a><span class="current-page">3</span><a href="龚自珍集_page4.html">4</a><a href="龚自珍集_page5.html">5</a><a href="龚自珍集_page6.html">6</a><a href="龚自珍集_page7.html">7</a><a href="龚自珍集_page8.html">8</a><span>...</span><a href="龚自珍集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
