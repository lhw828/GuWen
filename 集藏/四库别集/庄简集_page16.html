<!DOCTYPE html>
<html>
<head>
    <meta charset="UTF-8">
    <title>庄简集 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 16 页/共 17 页</h1>
    <div class="content">

　　钦定四库全书
　　庄简集巻十六　　　　　　宋　李光　撰序
　　闲乐先生奏议序
　　议官御史专以犯顔婴鳞排击奸邪为职若论而不切则不能起人主之意辨之不早则不能折祸乱之萌建中靖国初太上皇新即大位号召天下名贤聚之朝廷自执政大臣下逮防阁之士皆极一时之选故殿中侍御史陈公伯修其一也是时蔡京方为翰林学士承防虽明智之士未能知其必乱天下也公独慨然论奏条其过恶章凡四五上而不已且曰若果用京则治乱自此分祖宗基业自此隳臣非自爱而忧之盖为陛下忧为社稷忧为天下贤人君子忧未防京遂为执政尽逐异已者固宠市权荧惑主听握国柄者防三十年谏争之路自此塞絶卒之强敌肆虐生民涂炭公之言始效于此可不谓先见之明乎司马温公志吕献可墓称其论列王安石于海内归重之时人主信任之际以谓明逹先识已所不及若伯修可谓无愧于斯人矣某尝恨今世士大夫徒知称诵陈莹中而知公者尚鲜岂非造膝之言秘不敢传乎古人之称死而不朽者如臧文仲既殁其言立是也韩退之作谏臣论曰入则谏其君出不使人知之者大臣宰相之事若官以谏为名宜有以奉其职使四方后代知朝廷有直言骨鲠之臣顾不美欤公既殁其子某乃集録平生遗藁得奏议十有五篇以书抵武林张子韶求予序冠其首子韶曰伯修立志如此一防党籍至老且死终不用凡有志于斯道者孰不恻然某虽生晚幸及识公于三衢引接诲诱待以国士今二十一年矣追惟平昔因然而书之呜呼君子小人不两进邪謟得君则正士危理势自然无足深慨公虽流离窜斥终身抱不遇之叹于今望之凛凛尚有生气而彼纷纷者果安在哉覧是书者亦可为持禄养交择利畏祸者之戒云绍兴三年八月二十日上虞李某序
　　记
　　养生堂记
　　予兄徳充寓居越之余姚实在龙泉之北江山映帯最为胜壤尝于南偏作堂爽垲而深隠外不假防池苑囿之翫内不列琴书图畵之观萧然一榻而日防息其中吐纳导引以求长年因牓之曰养生客有过而问曰子于治生则信有术矣何自而知养生乎徳充曰嘻子乌知治生使子而知治生则可与论养生之妙矣予今燕坐一室心超三际方以形为舍宅神为主人灌潄乎玉池之清泉以溉丹田呼吸乎牝之冲气以营尺宅锄胷中之荆棘而梨枣生薅害稼之稂莠而嘉谷植子视予之养生果异于治生乎客无以应某方谪处南荒书来告曰予辟养生堂世俗之人或以为疑予虽告以大畧意有未尽汝其为我记之某自少年喜阅道书防走四方延见方士多矣神仙之説虽传记偹载然皆虚荒幻怪不足考信自陶隠居以正一之道授王知逺潘师正司马子防皆蝉蜕而去然其法后世罕传惟抱朴子论最简而易行者其説以住息为妙葢息息之中神气相合如婴儿之处乎胞胎及其至也如释氏之入定六根皆废心想都防胎从复气中结气自有胎中息然非真积力乆功行俱圆者未易到也世人不能捐弃外事澄心观照而日奔趋乎是非利害之境遂使气自出入乎内神自驰乎外神气各行子母不相守至于夭死者非不幸也古之善养生者莫如广成子庄周之书载黄帝问答之语最详摘其要言曰无视无聼抱神以静形将自正又曰汝神将守形形乃长生老氏五千言虽泛论道徳之防其要言则曰谷神不死是谓牝牝之门是谓天地根绵绵若存用之不勤此二者皆胎息之门户也徳充学道垂三十年平生寡欲无所嗜好悟厚禄髙位之伤徳故每安于卑官知珍脆肥浓之害性故自甘于藜藿以慈俭为可寳故无侈汰之过以朴素为可尚故絶声色之娯今以从心之年白须红颊浮沉里巷无一不如志者虽使不知吐纳咽潄之理固可与数子争年而比夀矣尚何慕于彼哉虽然广成子修身千二百嵗而形未尝衰老氏则跨歴商周至秦莫知所终又有深于此者西域圣人巳成等正觉视身犹浮云斯须变防惟圎明一防歴刼而常存今大乗诸经偹载斯事徳充倘兼修此道暇时访寻禅宿叅透西来的的意则飞行自在出没去来真逰戱事古所谓神形俱妙殆谓是也某去乡四年忧伤困悴有他人不能堪者徳充万里致书必以此道过相勉防且有白首相从之语覧之凄然因书其末以见区区之志异时倘遂生还将筑室泥湾之上风雨对床其必有日矣绍兴甲子孟夏几望藤州寓亭北某谨记
　　琼州双泉记
　　洪范论五行一曰水曰润下作咸山者水所出海者水所钟莫崇于山莫卑于海故海中之水无不醎者自雷渡海而南曰琼琼本海中山耳而双泉之井独冠于二广岂其源渊所禀得天地粹灵之而不资于海邪陆羽茶经论水云山水上江水次井水下又云山水乳泉漫流者上江水取去人逺者井取汲多者双泉在郡之东北隅冈峦囘抱泉谽窦间其发源甚微初为小池澄清澈若氷鉴不见其流动之形葢所谓乳泉漫流者也郡人初不知贵苏公端明南迁过琼酌水而异之徃告其人而郡守求亭名与诗遂名其亭曰泂酌且留诗其上绍兴乙丑予自藤江再贬海外以三月望至琼众指双泉之胜乃葺居一日尽出积水因得详究二泉所从来盖一井而有两脉其一自西南其一自正北皆濆涌而出水既渇泉益湍驶因各盛以器皿色味初若不可辨乆之众皆谓西南来者尤清甘然后知只尺而异味者非虚语也泉自小沟南走十余歩溢为方池又自两龙口入下池则泉之觱发者益众水益深广每当暴雨涨溢众流散漫灌注于外四方之民无男女少长挈缾罂就浣濯者无昼夜常满双泉之名闻于逺近实自苏公发之旧传有白龙尝露脊尾气浮水面询之故老以为信然苏公既不载然亦莫有见者独惠洪记注间一诗其畧云异哉寸波中露此横海脊举首玉箸挿忽去银丁掷大身何时见夭矫翔霹雳谁言背大更觉宇宙窄语虽不凡然决非苏公诗龙之有无固不系水之美恶今所在潭洞池井以龙得名者其神灵或能兴云雨而未必皆甘泉也葢水之有源其畜必深畜之深则其发必逺其为龙神所宅焉无有疑者易言山下出泉防禹贡载禹之治水之迹亦详其所出葢水之发源不过桮勺间及为江沱潜汉为渭为洛则贯穿中华横絶呉楚非有本者能如是乎世所称甘泉多出于深山乱石中好竒之士至穷探逺讨不惮岩壑之险攀縁上下然后得之今乃不出户庭几席之上清流滉漾影揺牕扉潺湲之声夜到枕上风月之下毎与客把酒徘徊酌泉而歌之曰泉之泠泠兮以濯予缨泉之湛湛【音沈】兮以洗予心朝资予之食饮兮暮伴予之孤吟或泛流桮或横素琴予既寓居之乆矣日渉浅而汲深咽潄元和涤除烦襟玉池生肥兮沙砾变金凛氷雪之绕齿兮何瘴烟毒雾之能侵邪歌罢輙欣然自得忘其身之在万里外也独恨海外险逺不得与惠山虎丘南零诸水同列于图经非苏公一顾之重则斯泉也委于荒榛蔓草间饮牛羊而产鼃鲋矣流俗所传既多怪妄因志其本末使后来者有考焉四月七日上虞李某记
　　昌化军学记
　　学校王政之本也三代至治之世未尝无学皆所以明人伦崇教本长育人材而化成天下也周衰至春秋之际学校废缺虽齐晋之大国晏婴叔向之贤未尝一及于此鲁独僖公能修泮宫而诗人歌咏其徳郑惟子产不毁乡校而仲尼追称其仁葢古之学者以圣王为师而专师孔子则自邹鲁始当时诸侯虽不能尽用而四方学者如孟僖子之徒皆翕然从之升堂入室至于三千难疑问答其畧见于论语至自卫反鲁然后乐正雅颂各得其所而三纲五常之道赖以不絶无他学故也故孟轲以谓自生民以来未有如夫子又曰以予观于夫子贤于尧舜逺矣岂过论哉自汉以来其道益隆虽天子之尊躬执荐祼非道师万世言法天下畴克当之我宋之兴崇儒重道圣圣相承至仁宗皇帝始诏大臣问以治天下之道当时条对咸以学校为请熈寜元丰以来继志述事弗替益隆乃辟成均乃建辟廱党庠术序逹于海隅可谓盛矣逮主上中兴和戎偃兵天下寖以无事乃诏中外谨庠序之教复太学之制旁逹郡国靡然向风唯海南地处遐裔虽屡更俶扰而是邦独不见兵革里闾之间晏如承平人知教子家习儒事青衿之秀日以增盛毎诏下羣试于有司者至三百余人然旧学庳陋傍迫居民人士每病之也先是城之东南隅郊原迤逦气象轩豁黎阜拱揖昌江映帯实占一郡之胜至是人谋筮实协实从诸生献谋工徒输力富者效其赀贫者尸其劳郡守陈侯适亦乐从之期年而新学落成且于民家得古肖像华冠象佩逺合邹鲁群贤从祀取法上庠御书有阁讲説有堂斋祭有室诵读有舍宾客之位附于三门缭以周垣崇以列防下至庖湢莫不毕具固足以激奋士心作新后学士之周旋其间者且将磨揉迁革日趋于善变岛夷卉服之陋为弦诵礼乐之乡防祭冠婚无悖礼之失禨祥巫觋袪习俗之蔽使一变而至鲁再变而至道将必由是启之昔苏公端明谪居此邦有逰学舍诗云摄衣造两塾窥户无一人邦风方杞夷庙貌犹殷因先生馔巳阙弟子散莫臻葢叹之也今相去五六十年间文学彬彬不异闽浙予以放逐至此时得与其士子相从文字间而王霄诸生又多及见前辈喜与迁客防一日抠衣踵门以学记为请念方衰病乆废笔砚屡辞不获因书其经始大畧如此异时长材秀民业精行成登巍科膺膴仕者继踵而出则予虽老矣尚庻防及见之绍兴二十二年嵗次壬申十月庚子上虞李某记
　　碑
　　儋耳庙碑
　　昌化军古儋州也后汉四裔传载儋耳国最恭顺其俗皆镂其颊皮如鸡肠垂之连耳因以为号非自然也夫人冯氏生隋末累世防勲有平防之功建国开府比古诸侯夫人讳冼五代伪刘之世封清福夫人绍兴乙亥诏封庙额用太守陈适请邦人敬事之过于南海城隍二神旧城去今庙三十余里日湳滩常有水患一夕人见夫人具畚锸躬率人夫迁之工毕而人不知今凡二百余年地形爽垲东望黎阜下临长江百川灌注濒海而水易泄故无旱涝之患虽地狭民贫而酒茗皆资之舶舡土宜藷芋民资之以为粮歉嵗惟食藷藷有二种大者径尺丰嵗防不论钱故防年不见丐者虽无富民而风俗俭约妇人不曳罗绮不施粉黛女子自少小惟缉吉贝为生故多跣足冨者穿履韈而已苏子瞻尝有诗云冯冼古烈妇至歌此送迎诗近年风俗稍变葢中原士人谪居者相踵故家知教子士风浸盛应举终塲者凡三百人比徃年防十倍三郡并试时得人最多夫人生有功于国没能庇其民天有水旱民有疾苦求无不应每嵗节序羣巫踏舞士女軿辏箫皷之声不絶者累日自郡守已下旦望朝谒甚恭必有神灵以镇一方而为之主宰旧説二广葢阴中之阳故男子弱而妇人强男子多坐食于内而妇人经营于外岂其然乎绍兴辛酉十一月建寜军节度副使李某得罪于朝三贬而至乎儋丙子某月天子推旷荡之恩北归有日矣邦人父老丐予文以记其畧因念谪居之乆防冒烟岚脱于万死天地神灵实祐之谨躬诣庙廷再三稽首碑而铭之曰　国名儋耳古所传镂如鸡肠耳垂肩夫人冯氏忠且贤锦平乱功晔然爰择休壤美水泉居人按堵城池迁黎山拥抱完且坚邦人敬事乆益防年丰米贱佳吉蠲歌诗送迎巫蹁跹
　　辞
　　感春辞一篇为自然使君作
　　有美人兮天一方秀外而慧中兮体便姢而生香腰支婀娜兮曵六铢之仙裳表倾城之巨丽兮施粉太白增之则长瞬明眸而流盼兮莹秋水之清扬良辰胜日宾客满堂忽歌喉之宛转兮声遏云而绕梁异巫山之朝云兮徒见梦于楚襄怅尤物之不可乆兮抚衾枕于空牀耿青灯之闪闪兮怨秋夕之未央记音容于彷佛兮掩涕涙之浪浪于时烦暑既退防露宵零风萧萧而入牖虫唧唧而悲鸣徂清夜于兰房収乱志于短檠虽冥冥而罔觌犹依依而奉承嗟予生之耿介兮视死生于虚诳慕壮夫之猛烈兮悟释氏之真妄浩歌径醉饮醇啜醨我兮为客彼得所归焚香清坐神气相随有来唁者一笑而挥之
　　铭
　　吴伯成推官晦堂铭
　　至阴之原日行于冥升于九天物无遁形圣贤体之用晦而明谷虚能应水静则清政恶察察善无近名如处重闱以观户庭惟伯成父皎皎夙成老氏和光舜曰勿矜以此事上貎肃意诚以此临下气和而平我作此诗为座右铭
　　姜山静凝院钟铭
　　上虞余姚之间青山盘纡寒溪漫流中有招提曰静凝院僧仲珣实嗣南山下惠通律师讲席有众千指香大浄供人天所依爰作大钟以声旦暮羣聋六时有所归仰旁震万壑声闻九天幽途苦海无不解脱于是珣以书抵里人平江守李某求铭以识其上乃为铭曰　我观世人逐物防真莫觉莫悟三界沉沦爰有大雄独振宗风雷震霆击警世昏聋天鼓既动罪垢俱空平湖之傍姜岭之巅其山峩峩其流防防我铭斯钟可千万年
　　等慈寺钟铭
　　等慈寺于上虞为大伽蓝庆厯中咸润师所创建经方腊之变金碧之区鞠为草莾越二十一载有僧首妙智大师志逺始出其衣囊与其徒法常兼募众縁经营而一新之师既以大厦安四众又欲以鸿钟警六时悲愿既深众应如响于是防择吉日精求良工得冨阳人陈诚稽合律度范模阴阳凡用铜三千六百觔髙广之数厚薄之齐咸适厥中将以觉昏聋灭罪垢迷法性者寻声而顿悟沈幽途者闻响而解脱其功用岂不大哉实绍兴辛酉九月某日也邑人李某覩兹胜事随喜结縁乃为铭曰　诸佛出世开方便门引导众生莫防声闻爰作鸿钟以警朝昏灭除罪垢诱掖善根众生愚痴沦堕幽扉旷刼长夜永无出期天鼓一动若轮息机如雷如霆渊逹幽明声来耳邉不于空生若梦而觉若醉而醒众真羣魔稽首耸聼
　　转物庵铭
　　世尊语阿难曰一切众生从无始来迷已为物失其本心为物所转故于是中观大观小若能转物则同如来嗟夫学道之士以成佛为难则一切众生无复有得者以为知易则世尊大慈大悲经厯尘刼受诸苦恼至于歌利王割截支体不生瞠恚犹不了悟其余大弟子及诸菩萨方修行之初或投崖饲虎断臂燃眉立雪齐腰如是勤劳然后乃得未有自凡夫径超佛果者譬如瓦砾欲成黄金虽经百链终不能成若销金鑛则鑛尽金现是金在鑛中必资锻链当知一切众生各有佛性无欠无賖非专苦行非离苦行若契本心则苦行如握土成金若不明本心则如黒月履于险道当观人与非人性相平等妄情不起真心徧知特在一转之顷耳昧者不知乃欲除烦恼而求菩提舍无明而求佛性不知烦恼即是菩提无明即是佛性失其本心去道愈逺我今自念此身流浪浊秽渉世不止卒蹈大难昧其根尘为物所转无有了期于是宴坐一室反观自性六用不行虽有去来随有不昧因牓所居室曰转物而为铭曰若能转物即同如来咄哉瞿昙诳謼痴獃物无自性我亦非有转者为谁徒劳心手知无自性复是何物瞥起情尘扪空揣骨此庵无所住者何人具顶门眼试辨踈亲
　　端砚铭赠六十五侄孟容
　　紫渊之精膏润不枯以畀犹子旌其勤渠杜门著述如汉仲舒期汝褎然飞声天衢
　　孟坚砚铭
　　端岩之珍玉徳斯具秘蔵深渊如士未遇出为世用匠石一顾温润中涵文彩不露伏膺寒牕守此直素研穷经史讲磨世务伸纸落笔三峡倒注丹墀纵言青缓歩収功翰墨繄汝之助
　　孟珍房相様砚铭
　　端溪之英非黒非赪方其未用也匣而藏之以瑞其家庭及其为用也波涛汹汹一挥而成文字之祥皎如日星人皆诵咏众所推称老人志愿如此汝其勉承当务实学毋事虚声
　　孟珍端溪方砚铭
　　端溪之石非黳非赤斲为汝砚斯文是力唯古圣贤是鑚是研飞声丹陛落笔万言
　　孟传砚铭
　　席上之珍鑚之弥坚曰吾衣鉢尼父所传孰为汝师南极老仙匣而藏之以畀曾秉徳之操如石之坚种学绩文以磨以研治吾墨庄若农服田卤莾防裂其报亦然我铭斯砚以贻孟传方寸之地破暗发防防滴之水膏润无穷溢为江河升为云龙匣之藏之不敢妄用以全其功
　　赞
　　老人星赞
　　晋书天文志云老人星常以秋分见于南方或曰南极见则夀昌世人多图其形像配以灵松鹤三物程公给事伯防顷于维扬得是畵归为致政中大夫生朝之夀且命友人李某为之赞云　我闻古之真人服气餐霞骑箕登天惟世耆耋上应星躔清秋既分云月娟娟晨见南极其光然瑞公家庭非云非烟惟此老人矍铄蹁跹积徳行仁克生忠贤防衣侍侧玉润金坚如鹤在松如巢莲或金章紫绶出入乎黄扉紫闼或芒鞋幅巾徜徉乎水涯山巅阅世三百与此三物而周旋者乎
　　正献祁国杜公畵赞
　　正献杜公正色立朝以不欺为忠尤抑侥幸凡内降与恩泽者毎积至十数则连封而面还之以是为昭陵所敬一时正人羣邪所忌公独左右之搢绅之士闻其风声虽千嵗之下犹足兴起其功利之及天下后世岂不大哉小人欲容身保宠者徃徃反举以相戒曰是特沽激取名耳呜呼悲夫公之六世孙师文寄示遗像予适有所感因再拜稽颡而赞之
　　于穆正献大节孤忠天骨秀防泰华倚空致君唐虞稷契防龙婴鳞犯顔蹇蹇匪躬夀考康寜昭明有融咄哉鄙夫朋淫党同谓天可欺谓俗皆聋曰位可窃曰身可容敬观遗像遐想英风揆路百日万世之功呜呼祁公
　　牧牛图赞
　　博白苏令汝文出此图相示二童子各牧一牛其一牛背上吹笛其一坡上箕踞而坐云是唐韩晋公笔晋公畵与族人干本相上下及位将相耻以自名当时固已不传矣然此本笔迹萧散自是名笔何必托之斯人哉因以书其后云
　　平原旷野熟视牛迹丰草长林随意所适彼二牧童逍遥自得阳坡箕踞牛背横笛咄哉慧蔵狂念未息孔鼻拽来费许多力
　　戯作金粟汤赞
　　我有一汤香味胜粥朝饮一杯和气满腹处处现身是名金粟
　　子贱舍人寄入定观音像因讃其上
　　惟观世音有感斯应防头宴坐如金在并法无起灭动不离静能作此观是真入定
　　不出赞
　　顔囘阨穷箪瓢自足扬雄草寂寞天禄嗟古圣贤遭此困辱我独何人敢怨颠覆杜门却扫转祸为福徳虽有邻道贵静独学当求巳言岂媚俗明牕静几助我幽读优哉防哉以俟其复
　　郴守江君画赞
　　望之俨然如临其民即之温然如见大宾曰守与令而亷其声曰清与白而避其名吾言岂欺既乆必闻后有良史秉笔而传循吏庶比夫上逸事而补阙文者也
　　病中自赞
　　今年八十百病相攻今夕明月炯然当空似我方寸不欺为忠得死牖下是惟善终虽四山相逼五蕴皆空唯灵光一防穿透地狱天宫咄甚唤作地狱天宫
　　郴州写真赞
　　此予八十嵗郴江所传众曰似之然乎不然若其气貎之轩然议论之凛然虽老而不衰者顾丹青之笔岂能得其全











　　钦定四库全书
　　庄简集巻十七　　　　　　宋　李光　撰题防
　　防李丞相所作顔鲁公真赞
　　子因郡圃忠义堂绘顔公像龛置其上军事判官东阳郑刚中记其本末详矣江西安抚大使李丞相复寄示真賛其词宏伟简严英风大节落落相望盖将友其人于千载真无愧矣呜呼士固重其死不幸生于危乱之间遭时变故将靡然而从之不有特立独行之士为世标率则偷生茍免媚贼称臣者何所惮乎后之登斯堂览公遗像诵江西之文庶知予区区之意因并书其后以风吾党云
　　防阎立本列帝图
　　右阎立本列帝图王贽家物后归吴珏仪仲予守永嘉日其子祖忠出以相示偶建安僧灵机善画人物尤工传神因使摹得之后有富公序防距今才七十八年而缣素断烂乃甚于前画或疑其非真然富公亲笔眷眷如此斯人岂欺世者哉绍兴丁已前十月防稽李某谨题
　　跋蔡君谟茶録
　　蔡公自本朝第一等人非独字画也然玩意草木开贡献之门使逺民被患议者不能无遗恨于斯
　　题富郑公奏议
　　郑公奏议畧览一二篇如聴咸池九韶之奏亦可见仁宗皇帝天地之大徳终始无亏如一元之气黙行乎其中但吾老矣时时焚香整冠以手加额愿汝辈遭逢圣主无愧斯文而已
　　跋再刋初虞世必用方
　　予观千金外台秘要诸方书皆前古圣贤有意拯救生灵其功甚大不可轻议但去古既逺分剂率用升斗有今人不能晓者初公和甫本朝儒医博学能文精通医术所着必用方最为有用五十年来中原士大夫家藏此书其间所居僻逺一旦老少疾恙难致良毉按方治疗无不愈者虽门类不多而包括殆尽信竒书也自兵兴以来北人多流寓二广风俗渐变有病稍知服药不专巫祝之事予谪居于琼偶与郡守论近世方术之妙无出此书者遂欲刋行因以所藏本授之庶遐方异域知医药之可恃稍加崇信则禨祥祷解之风不攻而自破矣绍兴癸亥二月初吉上虞李某题
　　跋陈元达鏁諌图
　　予观陈元达鏁諌图刘聪震怒于上元达慷慨陈说有不屈之状刘氏手防仓皇切諌庭下二人雍容救解其人物态度各有生意予顷仕中朝尝见此本今传摹虽多而不失真是可贵也刘聪盗据中原愍怀防尘之后海内痛愤忠义之士扼腕切齿义不共戴天况肯北面臣事之乎或者以此责元达不知所托昧逆顺之理以为邀时幸祸者是大不然元达本后部人方居贫隐约时为元海所知而聪尤显用之其忠于所事未为不顺也晋室之乱士大夫世受国恩如王夷甫辈平时祖尚浮虚以窃宠禄一旦翻然臣贼以至劝进固不罪也聦之失徳元达职为廷尉捐躯尽节鎻树而諌此与茅焦解衣以激秦帝朱云攀槛以悟汉成殆无以异其孤风胜韵凛然有古烈士之风固足以羞愧一时贪夫佞人之顔尚何訾云温陵康元夀暇日出此图相示遐想其人相与叹息久之
　　跋碧虚子纂经
　　庚午冬至后四日再阅一过碧虚子何人出入儒释道三教可谓博达之士矣自念平生交友未见其人其方外之士道家者流乎异时见潘子当质之
　　防维摩经赠羊荆华
　　昨所言维摩经字画精妙仆所寳藏今以遗荆华海外不知佛法公能留意于此日诵一巻以歳计之当得百余巻异时此邦之人薫染成熟悟真如之性造无生之理当自荆华始可不勉哉绍兴辛未五月十一日无碍居士
　　防许觐所藏法帖
　　世之学禅者虽云门洞山黄蘖临济诸家各有所宗其所传心印一也书法亦然顔栁之瘦硬欧虞之端劲徐李之豪壮各自名家考其笔意未始不同此论闻之前辈今世鲜有知者本朝惟蔡君谟天资超胜辅以力学遂为本朝第一惟蘓子瞻善论书可继君谟而气超胜不减二王近世惟江裒仲嘉作字得楷法不幸生宣和间书法弊坏之时莫有知之者今三衢尚有仲嘉子姓及碑刻而程俱致道亦善论书今皆亡矣予来海外昌化许觐善书其大父珏虽商人而喜与士大夫逰东坡先生与之甚厚作酒子赋赠之其父某遂累取乡举为南迁官好收古法帖其渊源所来亦逺予与之徃来至熟觐作字不俗然但知学东坡书粗得其形似而不知蘓公之书自二王诸人来故予尝勉觐力学以古人为师法然后知东坡字画有所宗也后生作字若知用笔意便如王谢家子弟纵使不能端正而气韵自觉超胜也予久处荒裔如逃空虚闻人足音跫然而喜矣绍兴乙亥九月下澣许子偶携此巻来为防其后
　　防所书华严经第一巻【绍兴丙子冬】
　　绍兴辛酉冬予得罪南迁防子孟传生才六年未能从行今二十一歳矣防恩近改郴江一日书来寄华严经一巻曰乡僧法久募士大夫如经之数各抄一巻自念八十之年目昏手颤字画欹斜贻笑同社复怜其勤恳之意不忍违之晨起盥手焚香日课才三百字凡十八日而毕重惟此经所説华严重重世界不可思议而吾家长者所着合论发明至理尤为简妙嗟乎世人流转无量生死昧其本心如吾父子隔阔既久忘其面目一旦相见即日豁然既知是父欢喜悲涕更无可疑亦如善财童子一念发心顿无能所自觉自悟本来是佛岂不了然哉
　　杂著
　　示孙文
　　少年欲励志操见世间膏粱子弟当以俭素胜之不起羡慕之心见居处华洁过度凉榭温室洞房窈窕则思顔子陋巷之安见人之盛馔甘脆肥浓则思仲尼饭蔬饮水之乐见人之佩服车舆犀象珠玉之珍则思子路衣敝緼袍之温若能置吾言于座右常作是观庶免鄙夫陋人之称见贤思齐见不善惕然自省则可入圣贤之域古人不难到顾力行何如耳
　　效庄周句法
　　蘓子瞻防年未读庄子因过外家程氏架上有南华真经问此何书知庄周书也公且饭且读因喟然叹曰吾昔年有见于此中口不能言今见是书得吾心矣自是凡意所欲道笔端悉能达之其为文虽不剽其语而源流血脉多自庄周书来如云白能见梦于元君而不能脱豫且之网能七十二鑚无遗防而不能免刳肠之患及作顔乐亭记云人能碎千金之璧而不能无失声于破釡能搏猛虎而不能无变色于蜂虿韩文公庙碑能开衡山之云而不能囘宪宗之怒能驯鳄鱼之暴而不能弭皇甫镈之谤如此等语未易槩举此正诗人所谓夺胎换骨法也
　　书李林甫传后
　　上尝谕侍从令各举所知逾月遂以姓名奏上人不过二人有防并引对宰臣秦桧曰士人稍众欲止令堂中审察量才与差遣予曰陛下以久在东南用江浙士大夫多前日靣谕侍从令举北方士人臣窃见侍从搜访中原流寓之士已具名奏上若各引对陛下观其人才察其议论然后谕宰相量才擢用庶几仰副陛下侧席求贤之意孙近探桧意不乐乃进曰近报蓝公佐等使金国回将入境大议未决朝廷多事侍从所荐几四十余人皆逺方小臣何用一一引对予曰更在陛下裁处上意稍不怿卒不引对今日偶观李林甫传事颇相类犹恨林甫傍无一孙近为助耳
　　舍黄蘖裴公真像【并偈】
</div>
    <div class="pagination">
<a href="庄简集_page15.html">上一页</a><span>...</span><a href="庄简集_page11.html">11</a><a href="庄简集_page12.html">12</a><a href="庄简集_page13.html">13</a><a href="庄简集_page14.html">14</a><a href="庄简集_page15.html">15</a><span class="current-page">16</span><a href="庄简集_page17.html">17</a><a href="庄简集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
