<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 1 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 1 页/共 28 页</h1>
    <div class="content">庄靖先生遗集　　（金）李俊民 撰
●目录
提要
序
太平赵熟典药斋记庄靖集
卷一
卷二
卷三
卷四
卷五
卷六
卷七
卷八
卷九
卷十
后序
●提要
金李俊民撰俊民字用章泽州人承安五年以经义举进士第一应奉翰林文字未几弃官教授南迁后隐于嵩山自号鹤鸣道人元世祖以安车召见仍乞还山卒赐谥庄靖先生集凡诗七卷文三卷泽州守段正卿尝为刊行长平李仲绅等为之序明正德闲郡人李瀚重付诸梓今版已久佚祇存写本而已俊民抗志遯荒于出处之际能洁其身集中于入元后祗书甲子隐然自比陶潜故所作诗类多幽忧激烈之音系念宗邦寄怀深远不徒以清新奇崛为工文格冲澹和平具有高致亦复似其为人虽博大不及元好问抑亦其亚矣诗未闲有注语序不言何人所加无可考证今仍旧木录之而注者姓名则姑阙焉
●庄靖先生遗集序
李瀚
叶贽
李仲绅
王特升
刘瀛
史秉直
○李瀚
泽于郡为近古山川环抱有自然之险人性质而好学其气豪劲故发为文章者往往奇儁雄迈独能与天下争衡若吾庄靖先生殆其人也先生炳灵毓秀天姿颖异蚤年志于伊洛之学穷探力求超然有独得之妙金承安庚申尝以经义大魁多士入为应奉翰林文字文名雄于一时行且柄用而先生厌世弃官授徒乡里后复逃名佳遯嵩山之中清才雅韵随寓发舒流丽精华脍炙人口人有得其片纸数言者珍护若至宝然秉笔以主文盟踰四五十年生平著述不下数千万篇中遭兵燹遗弃殆尽当郡侯段公正卿鸠集之日仅得千百之十一尔而况今日也哉予乡郡晚生自知学以来即知向慕宦学四方购求先生之集甚饥渴之于饮食比得之惜其本存无几复恐散失因托山阳尹常在镂梓与四方博雅君子共之使吾郡寔因之以增重而先生之德之学抑岂吾一郡之所得私耶先生姓李氏名俊民字用章别号鹤鸣老人胜国初尝征入见仍乞还山重其节而从之高风绝尘事载信史庄靖其追谥云　　正德三年岁次戊辰六月既望　　赐进士嘉议大夫奉敕总督漕运都察院右副都御史沁水李瀚书
○叶贽
重刊庄靖先生遗集序
程氏完全精粹几于圣者也所以接孟子道学之传邵氏穷理尽性至于命者也所以绍孔子先天之学读程邵遗书者又当知程之学重于易理邵之学重于易数程之言曰至微者理也至著者象也体用一原显微无闲太泄露乎象理天机矣邵之言曰心法中起月窟天根合之为一衍之为万太泄露乎象数天机矣泽州庄靖李用章先生早岁得程氏传授之学于名儒后又得邵氏皇极之数于隐士萃伊洛之精华大乾坤之眼目搜罗羣籍贯穿六经故其发而为文章也若岱宗之云飞腾活动不崇朝遍雨天下非飘空不雨浮云也流而为诗赋也若黄河之水千里一曲折九曲奔赴沧溟非集坎无源行潦也金承安中进士第一人入为应奉翰林文字寻弃官教授乡里隐遯嵩山元秉忠刘公盛称先生易理易数两造精微世祖尝召对金銮恳赐还山既卒赐谥庄靖先生时泽守段正卿尝刻先生诗文行世越二百载于兹矣今总漕都宪李公先生乡人也酷爱先生诗文每日五色灵芝三危瑞露岂可自咀自咽要当与天下同志者共视旧本颇多错舛亲加校正乃授山阳尹常在梓行索贽作序贽览读数过慨然叹曰先生之文经天纬地之文也玉润珠辉光粹自奇先生之诗感善惩恶之诗也韶作钧鸣音响自别先生自号鹤鸣故其集亦以名之在中孚九二云鹤鸣在阴其子和之言诚信感通之理也在小雅鹤鸣云鹤鸣于九皋声闻于野言诚身莫掩之机也吾即此知先生心湛诚源脚踏实地故读先生之文者当如读程氏易传序上遡十翼之渊源可也读先生之诗者当如读邵氏击壤集上合六义之中正可也又何必以韩昌黎杜少陵比方乎先生者哉遂书此以应命　　正德三年戊辰夏五月上澣　　赐进士通议大夫刑部左侍郎致仕淮东叶贽书
○李仲绅
夫水之有源也始焉滥觞其流不已派而为川汇而为泽会而为江猪而为海波澜吞吐干溢如一乾坤涵浸古今不竭噫观水者观至于海观止矣然后乃知其水之有源也若夫雨集而沟浍盈潦停而蹏涔涨朝满夕除涸可立待是恶足以为水哉学之有本亦犹是也韵而为诗章声而为乐府律而为词赋广而为骚雅其文愈弘其笔愈雄其篇愈巨其辞益富葢有本者之如是其视落霞秋水畏日熏风一联一咏虽脍炙人口然器小易盈敌大则怯是恶足以为学哉吾乡李用章先生粤自弱冠以明经擢第为天下甲尔后仕官数奇积年不调先生雅志亦厌于干没恬于学问自初筮仕距今肆十余年手不释卷经传子史百家之书无不研究其学之有本可知矣故其作为文章句句有根源字字有来厯格老而意新辞经而旨远不涸不竭其汪洋之学海欤郡牧段正卿公退之暇一日召诸士大夫谓之曰泽虽岩邑俗尚儒风今桑田更变桂树凋零幸有状元先生在是天之未器斯文于吾地也使其平昔著述秘而不扬我辈不厚颜乎遂裒集其文募工锓木以寿其传可谓贤于用心矣岂特此耳又能重贲大成之像复新立道之堂给田以赡学校蠲役以优乡秀此一举也众美具焉自今以始吾道有所宗主可无庆乎故喜而道其实岁次单阏三月哉生明长平李仲绅敬序
○王特升
好古乐道之士作为文章岂偶然哉葢感物即事伤时怀旧陶写蕴奥之情涵咏无穷之意干态万状卒归于尧舜禹汤周孔授受服行之实学者仰之若泰山北斗噫非极深造之妙者莫能至焉鹤鸣老人吾乡之巨儒国朝之名士也经学传家尤长于礼未及壮岁擢进士第一时方显用勇退居闲朝经暮史冥搜隐索四十有余年其德行文学庶几乎古虽片言只字亦必有据如太羹玄酒有典则而无浮华一时文士靡不推让郡侯段公锐意文事时与士大夫会于锦堂乃鸠集先生近年着迷得诗赋古文仅千余篇合为十卷镂板以传仆忝预席末虽不能增日月之光讵可无言故引之王特升序
○刘瀛
夫文之为文其来尚矣与造化一气俱生者也日月照临星辰辉映天之文也山川流峙草木敷荣地之文也人得天地之秀而为万物之灵有仁义礼智以根于心故触物感情发而为言无非天下之至文也如风行水上自然而然固非有力者之所强能亦岂徒吟咏风景模写物象而已哉将以经天纬地厚人伦美教化贯乎道者也先生世家濩泽唐韩王元嘉之裔生而聪敏幼而能文弱冠而魁天下葢以学问精勤耽玩经史诸子百家无不研究故其文章典瞻华实相副字字有源流句句有根柢格律清新似坡仙句法奇杰似山谷集句圆熟脉络贯穿半山老人之体也雄篇巨章奔腾放逸昌黎公之亚也小诗高古涵蓄尤有理致而极工巧非得天地之秀其孰能与于此先生平昔著述多矣器乱以来荡析殆尽此特晚年游戏之绪余耳每一篇出士大夫争传写之第以不见全集为恨锦堂主人崇儒重道待先生以忠厚乃与诸同道购求散落篇什募工锓木用广其传使国人有所矜式门下刘君济之君祥仲宽姚子昂左右其事未百日而工毕瀛久蒙先生教载仍嘉锦堂之好事不揆荒芜姑道其梗概云尔余月初吉刘瀛序
○史秉直
史称唐文三变至韩昌黎而后稍稍可述诚确论也以其当世文世类皆流于一偏如白乐天之平易李长吉之放逸孟东野之酸寒贾浪仙之穷苦是岂不欲去其偏而就其全乎葢以平日所赋之性所养之气所守之学迂疏局促执之而不能变之耳唯韩昌黎则不然中正之学发为文章粹然一出于正其于觞咏之闲给谈笑助谐谑叙人情状物态钩玄提要据古论今左右逢原意各有寓为时人之宗师岂一偏之所能囿哉我鹤鸣先生今之昌黎公也其出处事业自有年谱德行才学自有公论雄文杰句板行于世名儒巨公又从而备序之尚何待仆之谍谍也然承先生之教游先生之门诵其诗阅其文者三十余年矣覩兹伟事安敢默然姑道其万一亦涓尘禆益之意也故喜而书之癸卯年四月望日门人史秉直谨序
●太平赵熟典药斋记庄靖集
李俊民字用章别号鹤鸣老人唐韩王元嘉之后家于泽州少通程氏之学承安中以经义举进士第一应奉翰林文字弃官教授南迁后隐于嵩山尝遇隐士授以邵伯温皇极数元世祖在藩邸刘秉忠盛称之以安车召见廷访无虚日遽乞还山卒赐谥庄静 【 集作庄靖】 先生世祖尝曰朕求贤三十年惟得窦汉卿及李俊民二人泽守段正卿刻其遗集十卷 【 山西通志】 乾隆癸巳春余于百神庙会购得此集碎烂难阅及秋修整遂得完好因录省志于首我　朝顾子嗣立元诗选选先生诗为一卷入乙集太平赵熟典药斋记
●庄靖先生遗集卷之一
古赋
四言古诗
五言古诗
七言古诗
◆古赋
醉棃赋
驯鹿赋
○醉棃赋
花残叶疏鸟劝提壶春回雨泪之容香满白雪之肤得之霜而颜始红见其日而头欲扶夫天之酒星不在于天化为巢饮之徒煦甘妪旨嚅膏哜腴张公之裔游无何之乡哀家之冑入步兵之厨笑君子之交淡闵大夫之色枯其未醉也磊磊落落高世之杰趋之者众甚于成蹊之李其既醉也昏昏漠漠保身之哲趋之者寡比于不材之樗凌寒傲暑舞空蹈虚兀然将颓之叔夜块然独留之淳于其醉于心者心朋心友也如郭奕之见阮咸其醉于面者面朋面友也若程普之遇周瑜小二豪之在侧悼一夫之泣隅当是时也以日月为过客以天地为蘧庐犹笑夫独醒之子不肯醨糟之餟餔乃有心如渴乌勿燥未濡梦三江而吞五湖然后乃得蒙其齿录策一醉之勋也莫不惬魏梅之望快汤稼之苏是所谓以醉醒醉者邪棃之为物也秋而后成属西方之金其花皎而白金之色也其实甘而冽金之味也皆得天地之义气介然特立确乎不移此性之常也然今之所谓醉者乃其性之变者欤故今日之放乃向日之拘向日之洁乃今日之污随俗俛仰与时卷舒彼常而不知变者未免乎憔悴而守其株者也呜呼噫嘻以举世为桔槔邪则汉阴之瓮不以用拙而不抱以举世为鸱夷邪则井眉之瓶不以近危而不居葢可及者智不可及者愚然则是棃之醉也其中有趣虽父不能传之子宜其樝之不如
○驯鹿赋
有足而跂有角而枝处山而适食野而肥一旦为雉兔者所获遂见絷于籓篱不缠而缚不械而羁覩常如崖异履平如险巇野哉之性何异夫由也之见仲尼郑人之梦郑人之疑秦人之指秦人之欺母而归未能如西巴之麑与犬而嬉慎勿效临江之麋鹿兮鹿兮汝生我依我恩汝知不见夫人之子食其肉而寝其皮
◆四言古诗
萧权府三害图
止姚亚之刲羊
焦天禄野叟听音图
唐叔王韦生卧虎图
学中史正之会客
烟江绝岛图
双松古渡图
古柏寒泉图
纸扇
椶扇
○萧权府三害图
长桥之蛟南山之虎在彼州曲父老所苦岂独若此亦有周处周乃慨然耻闻斯语薄险投深踊跃健武尔蛟既除尔虎既去周乃自励履规蹈矩卒以将种效忠典午按剑平西贞节克举瑕以瑜掩过以功补身虽云亡名播千古
○止姚亚之刲羊
养生之鞭陇种之苗欲鲁去朔在齐闻韶咄嗟老饕腹如瓠枵踏破菜园合吃藤条
○焦天禄野叟听音图
梨园弟子天宝之后谁其知音百岁遗叟曲终怅然泪迸林薮时清眼明万事缄口
○唐叔王韦生卧虎图
梁鸯之养或失其时曹公之肉不救其饥羊质而皮狐假而威谁能于此辩是与非
○学中史正之会客
有怀伊人在泮饮酒我客戾止其尝旨否未见君子我心孔疚惠然肯来小大稽首
○烟江绝岛图
江风不波峭壁森立冥冥飞鸿翔而后集
○双松古渡图
倾葢相逢堂堂两公寂寥渡口以济不通
○古柏寒泉图
冬夏长青昼夜不舍拔本塞源岂知量者
○纸扇
竹疏而骨楮剥而肤权以行巽风乎坐隅
○椶扇
直节贯中怒发冲上朝蝇暮蚊畏风长往
◆五言古诗
成之夜谈省庭新事
复和
镇山堂
嵇康淬剑石
樊哙戏石
寄筹堂
毛晋卿肖山堂
庙学落成
德老栽花成竹（芍药花）
刘汉臣堂甫北归
母应之饷黍
游碧落
史遂良索诗
留别李巽之
○成之夜谈省庭新事
伟哉青云器底蕴莫能见开口论利害坐客服雄辩汪汪江海量气不许黄宪从来布衣愿一掷轻百万投瓜必报琼岂望在焚券虽承雨露恩慷慨辄自献与其便于已孰若于国便葢尝推此心天下欲兼善儒家惟有孟日夜讲不倦傥以利为利请看货殖传
</div>
    <div class="pagination">
<span class="current-page">1</span><a href="庄靖先生遗集_page2.html">2</a><a href="庄靖先生遗集_page3.html">3</a><a href="庄靖先生遗集_page4.html">4</a><a href="庄靖先生遗集_page5.html">5</a><a href="庄靖先生遗集_page6.html">6</a><span>...</span><a href="庄靖先生遗集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
