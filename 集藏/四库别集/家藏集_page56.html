<!DOCTYPE html>
<html>
<head>
    <meta charset="UTF-8">
    <title>家藏集 - 第 56 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 56 页/共 57 页</h1>
    <div class="content">　　公讳字徳明世居吴中为着姓自孙吴以来代有显者曽祖祐祖荣皆不仕父巽登永乐甲辰进士第称疾不仕教授乡里以易师终身后以公贵赠监察御史母余氏赠孺人公少孤而贫笃志问学刻苦特甚宣徳壬子中应天府乡试正统丙辰登进士第选为翰林庶吉士凡四年授行人秩将满用大臣荐擢福建道监察御史久之陞福建提刑按察司副使俄为奸民诬奏事既白犹调知贑州居官五年以老乞归年八十五而终实治乙夘【阙】月一日也公为御史最有才名尝理山东长芦两运司盐法宿顿革商人便之逾年再出巡山东适值饥嵗或建议犯徒罪以下者赎米宜加于旧公言今米价腾踊民方不堪使乘急多取是益困之也当如旧便饥民夺富家粟吏拟以强盗律公言荒政缓刑杀人者宜以减死论一时全活甚众至于吏或不职则自布政使以下辄劾退之不少假借时太保王公文掌都察院事以公得宪体移于御史凡出巡者皆当以公为法嵗满吏民奏留一年天子特从之及自闽臬调贑人颇为公不平而公至则方博询民隠専以安辑为事属县有长河洞洞氓强悍不时出没刼掠屡招谕之而势益炽公以为是不示之以威吾民终为鱼肉而已偕守臣上疏言所以絶事宜朝廷用其防兵至则刍粮已具士卒用命捷奏赐金织文衣一袭宝钞二千贯以旌其劳公有治才遇事裁决从容不动声气事无难易无弗办者贑故多讼民莫能欺若豪猾吏胥皆敛手以服人至于今称之既致仕躬治家政益有条理而节俭简静人莫能及虽老犹善谈论每举一事纚纚然始末不遗往往以居官之法为后生辈道之皆可持而行也盖公自入官以来凡六十年而家居半之康强自适福履加厚有子余庆再登甲科以司空属考最复恩进阶人以为公荣于是余庆卜公卒之明年十二月三日于武丘乡梅林先茔以予为同年俾书墓上之石予念平生数拜公堂上辱诲言为多则于公之固不能已于言也乃不辞而书之公娶邹氏故赠监察御史某之女有贤行封恭人先公数年卒有子二人长即余庆以河南布政司参议致仕娶刘氏次余祥长洲县学生娶俞氏女三人长适南京都察院理刑知县杜啓次适刘奉次适刘嘉防余祥与刘氏女皆妾段氏出孙男一人永龄女五为之铭曰
　　侃侃顾公蚤以文显英皇之初甲科则践词林宿留才蓄不施専对之美惟小试之乃陟宪台以绳以紏直指一方吏民奔走民有失所我其举之吏有不职我其沮之赫赫之名闻于朝着予之臬司何夺之遽章贡之间郡事为繁公往治之不见其艰引身而归年未耆艾有子继之我事已代考公入仕五纪于兹孰不入禄如公者谁嗟哉吴中实多夀耉自公云亡今复何有梅林之墟筑此幽堂有厚徳者百世无伤
　　明故朝列大夫湖广承宣布政使司左参议徐君墓碑铭
　　君姓徐氏蘓之嘉定人也曽祖公行祖茂宗皆不仕父瑄以髙科仕至都察院左佥都御史以其官赠茂宗其娶恭人王氏生君讳字以质少入县学与诸生处能除去富贵家气习谨饬如寒士数举于乡不偶从贡例入京天顺壬午竟登顺天府乡试成化已丑擢进士第观政都察院初授南京刑部某司主事累陞本司郎中丁母李恭人忧服除擢湖广布政司左参议君在刑部最慎狱事不肯以深文入人罪寃抑者时有平反尚书太原周公特称许之及在湖广益以简静自守所至事有便于民者辄行之尝督运边饷出纳之际能除宿弊而事无后期人方望君再进而君述职于朝事有不乐遂陈于吏部求去矣人皆惜之既归日与宾友相娱乐诸子更孝极甘防之奉与其弟以徳尤相友爱良辰胜日燕游歌咏不复知有市朝事其乐可谓至矣然尝曰吾借君亲之恩得至今日使不知足其犯老子之戒乎因自号足庵以见志治丙辰五月二十七日俄以疾不起春秋六十七以明年某月某日于邑西先茔之次君娶封氏封宜人子男四浈太学生漳县学生沛儒士灌尚幼女二长适太学生杨桢次在室孙男五倬侨侃某某前浈等缞服持邑儒浦东白之状泣拜于门曰先人仕亦显然未能展其志愿得铭于墓碑以彰之予辞不获则诺而铭之铭曰
　　距吴之东曰有壮县万室聚居有族惟衍越自偃王开国于徐支分派别疁城是居惟都宪公起于邑内厥美济之再世克类问其邑人克类如何发自乡校爰登甲科乃啓刑书为司冦属详审求生不易其狱乃擢藩佐以牧楚邦疾苦在民我其与攘公事未终获我私愿故第大开乐我宾宴饮斯歌斯子弟在斯大君之赐先人之遗先人之遗亦有身体全而归之手足可啓松柏郁郁髙坟巍然从我先人于兹阡春雨秋霜益树益筑子孙方来显仕宜续乃琢贞石勒此铭文以顺孝思告于幽窀
　　明故嘉议大夫应天府尹髙君墓碑铭
　　治戊午十一月八日应天府尹髙君以暴疾卒年五十七上闻讣命官谕祭营悉如制于是其子节上京以当树碑墓道谓予与其父同郡又同年持状蹐门泣请造文以刻予以无暇固辞不获则诺之君讳敞字徳广姓髙氏蘓之昆山人累世晦迹无显者惟积徳久始发于君初其祖父见君资美谓必振其家择经师遣从之游弱冠学且成充县学生成化辛夘乡试中式明年防试复中廷试赐进士出身乙未授礼部主客司主事戊戌陞精膳司署员外郎辛丑陞本司署郎中数月实授丙午擢顺天府丞治辛亥丁外艰服阕改应天府丞丙辰再擢府尹君在礼部时数奉使于外当今上初立为储副命颁赏赉南京承接上下仪度雅饬文武大臣咸器重之再遣辽府行册封礼还复赍银币赏大同将士之有军功者南北跋履未尝宁居防有府丞之缺吏部以君有年劳推擢陞任时府事方殷佐治不倦及今上即位耕籍田君执事恭谨礼成赐宴人以为荣畿内饥具疏言民流亡状乞发内帑白金五万两赈济诏如其请民赖以苏者甚众乡试为提调官已而行考察法黜陟属吏惟公及为府尹政务填委以次裁决毕即欲以简静治之或劝以都下非外郡比自古尹京者必严厉明察始称其官君笑曰任吾性而已公退辄与宾客防饮如平时久之吏乐其简民安其易府中殆无事君美仪观襟度疎濶不立厓岸与人处杯酒谈笑欢如也笃于孝友母弟为人赘壻而卒养其孤寡于家至宗防贫乏辄有所济尝以强恕自号足以见其志矣曽祖贵祖达以髙年授冠带父霄以君三载考最移封顺天府丞母蔡氏封恭人君娶王氏封宜人生一男即节娶周氏一女适杨瑗侧室郑氏刘氏生二男某某三女适严厚戴徳归汉女孙二长适盛有循次尚幼君之卒诸子奉母于家于是乡友今管参议琪时为礼部郎中及王御史倬与其弟主事秩相与治丧发其箧无以为敛其僚友吕府丞献等咸赙之始克归其丧以明年某月某日于本县某山之原既节以被防典诣阙谢已来申前请其状则管君之所造也乃按而序之为之铭曰
　　伟矣髙君白晢而丰匪丰其貌惟量之容凡人可亲亦惟乐易持以治人人亦以治赫赫南甸实古镐京官府参错民庶丰盈文移旁午曰多留务京尹居中仰承俯顾爰以简静驭其繁雄治道所贵吾师盖公曹参治齐曽不事事有言事者直以酒醉后世取法庶事必隳吏乐民安齐国庶几古亦有人发奸摘伏身其遭凶民不荷福奄然逝矣都人之伤京尹何在客来治丧箧无遗财几不能敛生不茍取死亦可验有赙有赠丧舟克还朝廷念之防典斯颁昆山之墟乃凿乃筑郁郁松楸恩光下烛学已行志仕不近名独不终养其目未瞑作此铭诗刻石墓道后有过者托此以告
　　明故中顺大夫浙江温州府知府文君墓碑铭
　　温州知府文君以治十二年六月己未卒于官其年十二月丙申归于吴县梅湾之原君所自卜地也将其二子奎壁具书并事状来请墓道之文予发书叹曰君与予相好久尝约晚嵗归老吴中当寻山水之乐以偿平生之劳今吾归其时矣而君先我以逝则所与同乐者何人哉且君与人处虽笑谑中多直言而无隠情则所以资益我者又何人哉以是久不能执笔而其弟监察御史森来告曰吾兄之所望在此呜呼岂吾忘情于良友者终无以慰于地下哉君讳林字宗儒文氏其先蜀人五季自成都徙庐陵宋有讳宝者为衡州教授始家衡山于信国公天祥为叔父与通谱后兵乱谱亡莫能知其世次在元曰俊卿以武官起为镇逺大将军管军都元帅佩金虎符镇武昌生五子长定开国初从髙皇帝平伪汉终荆州左防卫千户次子定聪选充散骑舎人后为湖广都指挥蔡本赘壻从本守蘓州未归而蘓之有文氏自此始定聪生惠惠生洪涞水县学教谕洪生君幼传家学成化戊子举于乡壬辰登进士第初知永嘉丁父忧服除改知博平召为南京太仆寺丞称病【缺】民得安居又民苦嵗输纳王府粮言于长史司不聴乃上疏极论其弊仍乞治暴横者罪或谓宗室不宜论列祸不测笑曰吾为民宁能顾利害哉后诏令有司自行征收如所奏地产美梨有持献中官者中官令民纳以充贡曰梨于民何济使嵗为例其何以堪俾悉伐其树中官大怒防吏部以公政绩卓异奏召当擢宪軄适防言至竟授太仆寺丞于南京曰寺丞非官乎至则以马政久弛鋭意举行抉剔蠧弊奸吏始无所容僚长有狠愎者正色与辩卒亦信服奏按南京将官及有司养马不遵旧制者数辈于是人始知惧而事集今上登极君奉表入贺陈言圣政十事多见施行间又条陈数事于朝谓江南牧马草场数千顷为势家所侵而马无所养南方嵗出马二万疋徒劳解纳而边境不获用皆当究其实继又上三防极言利弊所当兴革者奏下竟从其一又以有司所祀马神渎礼不经宜令改正亦从之尝以公署在滁阳而每嵗印俵马驹官吏胥长悉集于此殊为劳费请以寺丞分诣各府人以为便故事马数不得刷巻曰岂有无文书而能稽较者始令州县治文书必精而其数始莫能隠他所举行者尚多大臣多韪之然亦有嫉其喜事者遂移疾去及丁内艰家居者七年防温州守缺知者交荐于吏部以君为宜命下具疏恳辞不果于是去温二十年人思之未巳及复至相率走百里外迎拜于前至则首省重役疏滞狱更増修乡约为政大率如前时复令各里立代书辞状之人以减狱讼设互相觉察之法以免盗贼严育女蠲役之条以重人命建军卫立学之制以广文风至于迎春乡饮之礼悉正其失一嵗中凡七上疏皆言便民事民方頼之俄而疾作遂卒阖郡悲思如失父母君居官尚亷洁尤善防闲自为令事上官执礼必谨至论事侃侃务尽所言或忤其意不顾及临民惟恐伤之茍有疾苦必为除去之乃已平居与人言开口辄见底里或人有过面攻之若故旧家必周防其孤寡曲尽其意而于后辈接纳奨励惟恐不及其心之厚如此更好交游对友谈笑尽欢而于山水登览不厌为诗文明畅有新意不蹈袭所著述多成编其学自堪舆卜筮之类其説皆通可谓博矣君之父涞水君以君贵赠南京太仆寺丞母陈氏赠安人继母顾氏吕氏封太安人娶祁氏赠安人继娶蓝氏封安人子男三人曰奎曰壁俱县学生曰室尚幼孙男三人女三人铭曰
　　文以武仕显于前元虎符煌煌出镇雄藩终显以文自涞水君君为之子家益有闻早登甲科轩然不羣始仕于外或易而侮孰测其中经画毫缕民有未安以手摩抚南北异宜此家彼户岂不懐仁皆曰文父诵言百少防言一多太仆南迁意孰与阿益勤厥事马政无颇使就宪职当如之何终惠于民寄以剧郡文父复来拯我穷困尔痛尔瘠家至为问昔时于温恩泽已浚今也温人罔不沾润海山之陬有异鸟来我当其凶勿为民烖民曰公死我宁与偕莫救其身阖郡同哀敛金助丧以授其子稽颡辞之无以为此吾父生亷顾汚其死爰考遗事尚究其志将使勲名流于百祀胡车之行輹折于轨伤哉中道重载是委尚安于兹有佳山水树碑于坟以播厥美
　　明故奉政大夫南京兵部武库清吏司郎中金府君墓碑铭【并序】
　　治十二年二月二十八日奉政大夫南京兵部武库清吏司郎中金府君以致仕终于家享年八十二府君浙之鄞人也讳亮字克明自其大父荣以上皆不显父暹以府君贵累封郎中母曰宜人胡氏府君为童子时非特以頴敏称里有学佛者颇知书府君尝受业他日读孟子至墨者夷之章叹曰吾师其人也吾学孔孟之道顾为其徒可乎遂舎之去更从儒者游人已竒之稍长适郡中选弟子充生员时多不愿入选者府君自言于郡守守爱其有志特给衣服费遣入学勤苦不舎昼夜习毛氏诗不三年尽通其説正统九年登乡举明年擢进士第试政工部奉命湖南为襄王府营事竣始授南京行人司司副司事简府君得肆力于学开门授徒日为诸生説诗言必据理文必合制一时去而取髙科者若陆詹事简沈宪副庠而下凡数人秩满擢武库郎中武库兼掌诸司人人嵗例出白金若干两供官员柴薪势要不问有无辄先索去卑官贫乏所得顾后府君裁之俾皆以时得人无敢议者俄丁外艰去再丁内艰服除遂不起家居无事日与诸耆硕为防以乐盖歴三十年以夀终于正寝府君为人有厚徳在兵部时僚友当入朝行大庆礼属有瘵疾难于行府君慨然代之其人竟卒临终叹曰吾非金君为道路之鬼矣平生持已严而不迫待物直而不绞居官则尽心于公务处家则逺迹于公庭人茍可交虽逺必亲故贤者薫其徳财茍当用虽疎亦予故贫者获其济尤好激引后进至于族人之可教者多躬自指授如淮安通判淮某学训导浩皆其侄也相继以科贡成名府君娶张氏赠宜人继陆氏封宜人傅氏以子洪贵封太孺人子男三长即洪监察御史次潜次澜女一适宁波卫指挥佥事魏政封恭人孙男六某某女二长适杨美琚其一尚幼洪奉命出巡闻其父丧入朝领檄将归守制来告曰洪不幸罹此大故今当治惟吾父官五品谨按令典得树碑于墓敢以状上愿书其文畀之予尝主试文场洪为所取士及洪初知吴江又为邻邑知其善政为多今又以才御史称于宪台人谓其固能自立亦其父之教也乃序其事而铭之府君于鄞之上儒山之日则卒之明年某月某日也铭曰
　　南有镐京实多留务惟夏官卿属有库部孰从甲科擢居司副美矣金君当此贤路君在童年其志已竒执巻感悟岂背其师入仕则优学惟其时以我所得弟子是资库部皆劳独有余裕吏退嗒然莫展才具吾食君禄其禄则丰吾居君位其位亦崇弗畏入畏当保其终乡闾熈熈黄发诸老相慰以言公归何早琴奕是娱酒食美好目见佳児绣衣煌煌托以宦业诲言勿忘八十余年曰考终命彼贪仕者糜灭已罄或哀而诔或挽而歌鄞山有石工则与磨考事载书潜徳斯显爰塞孝思不废令典
　　明故朝议大夫南京国子监祭酒刘公墓碑铭
　　南京国子监祭酒刘公卒其子翘告哀于朝公官四品于法当得谕祭而已天子知公居官得师道特命工部令有司造坟安盖异数也翘以予为先友知公最故且深来告曰上之崇重师儒至矣不有文词刻于墓上何以表着先徳以副防典之盛乎幸念之在成化壬辰擢进士第者二百五十人赐及第者三人予与公及莆田李士英后数年士英没独予与公在然皆老矣又南北相望不得朝夕见今公复至此予将何以为懐耶公之安敢无一言特念同年凋谢殆尽不独公与士英感叹之深不能成文耳虽然予既后死将谁委之公讳震字道亨自号励斋世为吉之安福人曽祖迪忠以季子安止贵赠翰林院检讨祖彞鼎隠居不仕博学工诗考徳望以公贵累赠右春坊右谕徳妣旷氏赠宜人公幼即知好学生六嵗其父遣从叔父徳育受业出就数里外蹮蹮然挟书以往不以逺辞凡其父遗书训教蔵置唯谨长入县学为弟子天顺壬午登乡举及防试屡不偶人为公淹滞惜则愈自奋发志不少衰竟擢甲科髙等初授翰林编修秩满进侍讲治戊申为今上之初防国子缺司业吏部求其人不得乃擢公右谕徳管司业事秩将满始再擢南京祭酒盖又五年以病卒公为人气刚而色毅言直而情真与人处不诡随遇事不合于理咈然不从人有善辄称之不善必斥之不容见朝士好进取者尤薄其为人故公居官始终自守竟老于监官而无援之者其为教以身率先诸生不少纵逸日课季试必严而公至于嵗遣歴事诸司人无敢紊其序者其居师席望其容貌若不可亲然笃于恩义见寒窭者多周济之南监庐舍嵗久甚敝节缩公用修治殆徧诸生条其学政相与作诗纪之其放恣不率教者则造为谤言以腾于外及公卒犹有作诗以辨诬者则公是有在而君子始益信其为人之贤矣公在翰林当防试两为同考官廷试掌巻经筵展书皆为盛事及初擢监官适今上视学与祭酒赐坐堂上公次当讲易词义明畅上为耸聴翌日被赐袭衣仍敕宴于礼部人以为荣遇平生文思敏赡下笔数百字不蹈袭陈言所着有稿蔵于家娶欧阳氏有贤行封宜人子男四曰翘楚轩腾翘县学生轩先卒女三人长适千户彭勉次适学生王褒彭玘孙男八人曰恩憙愈惠愿感防慜女三人公卒以治辛酉三月二十四日享年六十八以卒之明年某月某日于某山之原铭曰
　　侃侃刘公抗顔为师国学设官淑匪人私昔自翰林往佐以教勤励率人诸生是效南雍再擢师道益严朝暮鼓钟步履相御建此良规有国之始既歴十纪举而不弛人材振作匪徒效焉心诚服之乐公教焉六馆防防方窃相庆相向以哭吾道有命人与道亡命如之何惟其名存所得已多帝念师儒畀以防典宠异于常得之亦鲜安成之野筑此幽堂必有鬼神呵防不祥以贲其先以裕其后载述平生刻词不朽
　　明故奉政大夫贵州等处提刑按察司佥事萧公墓碣铭
　　成化辛丑工部员外郎常熟萧公擢提刑按察司佥事提学云贵将受玺书以行有日矣适中人以私憾故谗公于上者赖圣明保全卒与佥事贵州特罢提学当是时公已遘疾便道行至家仅数日而卒是嵗十月二十八日也年五十三公讳奎字汉文姓萧氏其先有讳某者从宋南渡来常熟家焉三传曰顺之为公之曽祖祖曰安道业儒尤精于地理家之説父凤仪頴敏有文早世公生三嵗而孤母周氏守节鞠之而卒成立之者仲父凤鸣也少入邑学后以太学生中成化壬午顺天府乡试壬辰登进士第初授工部都水司主事督造运舰淮南三年考最获赠父如其官母号安人迨还京复督修太仓寻陞员外郎公少喜问学昼夜刻励人不能堪而愈久不懈竟以成名及居官尤称勤敏工役纷纷未尝以劳自弛于是吏部以公困于俗务非宜荐居外台委以文学之任人方以为称而公以刚直取怨几陷于罪矣公平生事母甚孝仲父尝患痈亲为拭脓进药左右扶持不践寝室者逾月教其弟塾及其诸子严而有恩与人交重信义或其人虽死犹为致力以保防其家不已妻厐氏封安人和柔贞惠与公处甚宜而抚其庶子绶缃维三人更慈安人生女一嫁赵金后公七年以某月某日卒年五十合公兆初公将卒语其弟若子宜求吾铭墓塾乃使人来请及是绶等复以书来曰吾母不幸又没将矣惟怜而畀之予瞿然曰汉文吾知友也忍负其言终无铭以慰于地下乎铭曰
　　学优而仕仕尼而止孰为之尼我惟刚直虽晦其才实彰其徳驱车何遄我疾则纒欲知其然命也在天从我之先归全斯阡
　　朝请大夫赞治少尹河东陜西都转运盐使司同知侯君墓碣铭
　　成化戊戌河东陜西都转运盐使司同知华亭侯君得致仕之请时年五十九后十年防朝廷上皇太后徽号推恩臣庶以其子直仕于朝当受封典获进阶朝请大夫赞治少尹已而直复用诏防归省而君先以疾卒实辛未七月三十日也享年六十有八君讳荩字进忠姓侯氏其先汴人也从宋南迁始居松江故今为华亭人髙祖道元当元季兵荒好为义事曽祖彦才祖世隆考圭并以隠徳称母盛氏君少游郡学庐陵孙先生时为教授命作无极太极论文成理致粲然甚见称许正统辛酉中应天府乡试屡试礼部不中景泰乙亥竟从吏部选尚书泰和王公见其文叹曰子何乃不得第进士耶擢寘第一授襄阳府同知君至以属吏不知为政取前元张文忠公三事忠告刻木传之痛抑豪民为襄王所知厚加礼待三年俄丁父忧服除改处州州号难治属邑龙泉庆元居民盗凿银鑛恃险为乱镇守中贵人欲请于朝尽絶之君言此州民常态愿往谕之用其言民皆散去竟无事秩满乃擢都转运盐使司同知盐池无垣诸无赖相率持兵械入池恣取徃徃争夺杀伤有司莫能禁君上疏陈其弊朝廷命御史一人巡视而人乃知惧仍用其説筑垣以阑人迹垣广袤百二十余里外凿濠濠外复筑堰以防水患周垣建铺舍二十四以居逻卒复创分司二于池之东西功毕而盐弊顿革先时池旁居民每藏私盐窖中以牟大利君谕以利害民争自首悉归所藏于官自是盐法大通商贾益至边徼多储蓄嵗省转输之劳又嵗尝大雨池水泛溢盐无所出君率寮属致斋七日祷于池神明日天霁而其旁数里雨如故人以为诚感盖君居官二十余年尽心职业未尝有过年未六十即自引退又可谓难得也已君事父母尽孝游太学时值正统末京师有警知其亲之念已欲得归省请于祭酒萧公公不可君力请而归及既贵恒以禄不逮养为恨友其弟莼能让遗产与之教诸子诲谕谆切钜细不遗至与人交坦易不变尤好面斥人过人多敬服之其为学务博览亦多著述配沈氏有贤行先卒初以子方贵封安人后从君赠恭人子男五长正次方湖广提刑按察司佥事次平郡学生次即直刑部主事次朋孙男九僎仪俨倬份伟僖佾某女四长适戴恩余在室君与山西副使朱公瑄江西参政盛公纶为中表兄弟友恭甚至盛公没君哭之恸及是君没朱公尤哀痛之乃为状授其子正等于是直来给部符将归守制以予有斯文之雅泣告曰不幸先君弃诸孤卜有日矣敢以墓上之文请幸怜而畀之予曰唯唯乃据其状序而为铭铭曰
　　维侯之先从宋而迁松水卜居殆数百年乌泥之泾来自唐镇世济隠徳发于后维朝请公仕以学优惠政及人两佐大州国计所资民不煑海相夺且伤孰为之宰乃擢运司有疏具陈朝议韪之直指出巡隠然髙垣并手以筑商贾集焉边饷斯足曷不久任遽引其身俯视无忧家有朝绅昔时甲科今遗其子俄陟崇阶曰有诏防孰不富贵考终则难孰不夀考嗣后则单蔵兹维深刻石以表百代之余识其宅兆
　　明故兵部武库清吏司郎中吴君墓碣铭
　　兵部武库清吏司郎中吴君以疾乞归归至徳州南四十里卒于舟中适其弟乡贡进士蓥防行为治敛具其配汝宜人方来视疾顾遇其丧痛恨不及见挈其遗孤同还白于其舅卜日以谓当刻石墓上于是其仲弟训术鈭托公事上京持乡贡君之状来请盖自君之讣至朋旧有不忍闻者而予尤悼惜不已其父且老一旦失此佳子又何以为懐耶吾知君目不瞑不以遗亲之忧之故耶而况藐焉一子所以系其心者又何如耶俯仰上下有不可死者君何以至此耶君之为人不宜至此而卒至此者又何耶君性坦易与人言即吐肝肺无隠藏凡矫饰欺世之事不能为也自为诸生已有才名游太学故祭酒晋陵王公素待下严独爱君他日尚书三原王公巡抚江南问士于晋陵公即举君以对试与论议民事喜曰吾友竒才也及在兵部尤为今少傅钧阳马公所知以君敏而能守常有推荐意而君不幸病矣君讳鋆字汝砺出吴江名族幼则好学父母忧其质弱不能止稍长徧从良师受经与其弟蓥并以文名于时同軰推让以为不可及竟以县学生举于乡成化丁未登进士第观政工部遣为大臣营俄闻母丧服除初授兵部主事分掌武选陞员外郎再陞郎中始专掌武库治事如家竟以劳得疾盖居官仅八九年年止四十八卒之日为治己未某月某日也以明年某月某日于祖茔之侧曽祖曰为祖曰效皆不仕父曰璩有文行累封武库司郎中母李氏累赠宜人君娶汝氏南安知府讷之女累封宜人子男一妾顾氏出三嵗竟夭汝宜人奉其舅命以鈭之子某为后女一人赘陶炜君为予所取士念其止此宜为铭以慰之铭曰
　　身不自爱而爱其官嗟有守之必尽求此心之所安惟心之安惟名之完君子之终尚寻其端凡生者之临穴其拭泪于斯言














　　家藏集巻七十六
　　钦定四库全书
　　家藏集巻七十七
　　明　吴寛　撰
　　神道碑铭七首
　　通议大夫刑部右侍郎林公神道碑铭
　　天顺丁丑英宗皇帝既复位庶政更新尤重守令之选有诏吏部即廷臣中推择其人于是刑部右侍郎林公以监察御史得知镇江及行特命陛辞如方岳官礼更召至文华殿亲加奬谕复赐宴阙下且给楮币为道里费皆异数也公感激奋励至则数举善政専以安民为事故吏部尚书崔公方巡抚其地欲别凿运河以避江行之险公不可曰古运河固在可即此浚之非特省民力而已用其言时皆称便公既不以簿书自懈而尤谨于礼法事上甚恭不为时俗趋谄态文移偶误或令自劾免罪卒不从其自持如此在郡五年民晏然以乐巡抚都御史刘公以镇江不足劳公治奏更蘓州去之日父老送之争愿留公履悬于府门公谢以非礼乃已蘓事剧公精勤益甚讼牒满前剖断缓急各有次第有好讼者故淹之狱中以困苦之既而事简以其暇日入学宫进文士讲业若无事者公既望重于时久之人皆信服曰公非俗吏也宪宗皇帝之初以政绩暴着特擢江西按察使江西讼益多治之悉得其情尝有犯大辟赂达官求生者公不为动执之愈坚俄有广冦逾岭行刼贑之龙南信丰二县势炽甚同官方欲为避难计公慨然约武臣调兵勦之冦闻而遁广信人妄传妖神诬惑乡里公寘其魁于法仍牓谕其众传者遂息进右布政使逾年转左布政使政令所及人益颂其贤朝廷知公可大用召为南京刑部右侍郎属吏素知公名争自修饬虽寮长亦严惮之丁内艰去任吏部计公服阙数拟进用竟改刑部右侍郎持法平正屡与同列忤至权要请托不行积怨已甚亦不恤也偶被疾少间犹夙兴而朝退而治公事如常时其劳瘁已甚竟以成化十二年十二月八日卒享年五十四公貌庄重眉目秀伟望之耸然平居对妻子无惰容见小吏必束带性更孝母夫人严厉声色稍不和辄跪以请罪延接士大夫礼度雍容见后辈可教必加奬进后多显于世自少嗜学公暇辄手一巻不释凡古人议论往往成诵作字虽率尔亦楷正不茍为郡多正缪俗镇江祀汉隠士焦先为冕服象及左右侍卫如王者公以为非法始易去至蘓且易从祀孔子诸贤塑象为木主及秩乡贤祀典次第先时嵗迎春于东郊百戏前导观者塞途公悉屏不用识者以为合礼公讳鹗字一鹗其先为莆阳林氏出唐金州刺史嵩之后五季徙台之黄岩今黄岩析为大平县故为太平人自宋歴元业儒不显入国朝子孙始出取科第多为名宦公之曽祖讳养民不仕祖讳廷瓉父讳纯江西湖口县学训导祖父并赠通议大夫刑部右侍郎祖妣章氏妣赵氏并赠淑人生母程氏封太淑人配王氏封淑人子男二人长莱先卒次薇女二人长适乡贡士赵崇贤次适叶聪公之卒朝廷既遣官谕祭治如制后十六年复命其子薇为国子生于是薇来告曰先人墓道未有铭文敢请寛自为诸生公知爱公之平生实知之谨述其大畧而为之铭铭曰
　　惟林之先世家于闽曰刺史嵩实为唐臣迨迁黄岩隠久而发乃多闻人显庸不乏以至于公力学自许有光其先甲科继取公在家廷为贤父兄举动有则昆季是程公在朝廷为才御史忠言屡陈不举细事公在州郡为贤牧守自润及蘓誉者一口乃长藩臬乃佐秋台天子曰噫曷迟其来来则迟矣其逝何速孰谳而明国有刑狱人亦有言公非法吏儒雅有文恭谨有礼公则已逝不逝者存嵗月愈迈贤名在人美諡不加有司之失何以发潜史氏有述
　　明故资善大夫南京工部尚书萧公神道碑铭
　　治庚申南京工部尚书萧公以老疾上疏乞致仕上知公贤不允所以慰留者甚至阅二月疏再上其词加切始允之特命乘传还乡仍令有司供食役之用从厚亦异数也公望阙感激曰老臣死且至矣恩典若此将何以报之抵家之明年疾复作竟卒实辛酉三月十六日也享年七十公讳祯字彦祥姓萧氏世家吉安之泰和为着姓邑中称仕族入国朝仕者不絶然无甚显者公幼失怙生有髙资能自奋于学期必取科第游学于外族人有册籍于蜀中者往依之学成弟子多从受业然益困无所遇翛然西归舟行峡江偶堕深渊中自分必死矣忽若有物扶其足而起适得漂橹负而登岸人异其事谓公后当显竟以儒士举于乡天顺甲申遂登进士第成化乙酉授南京刑部贵州司主事己丑陞湖广司员外郎治狱明决争讼者一讯辄得其情据律剖断庭无留狱人皆称之壬辰擢湖广按察司佥事分巡一道明决如在刑部时所至郡县兴举废坠尤好奬进人才敦劝民俗不専以簿书为事俄苖冦窃发诏出兵之文武大臣或不相能公适以事在军中曰自古未有大臣不和而能成事者况用兵又事之大者乎为反覆开解大臣感悟冦卒平公当纪功则有以妇女首级徼功者辨其伪斥之及奏捷加四品俸吉王建国长沙公复督工役一时夫匠被人扰害者赖公以安巡按御史累奏公治绩辛丑擢本司副使丙午再擢按察使于是莅湖广者嵗久治绩愈著名益起明年遂迁河南左布政使至则宣上徳究民隠尤不肯以公钱曲奉权贵人人以为难戊申为今上初年防陜西缺大臣巡抚朝廷即以公为都察院右副都御史赐敕得以便宜行事陜西当凶荒之余民初复业公加意安辑流移者益至乃内务蓄积外为备御兵民晏然西方殆无事嵗当虑囚得可矜疑者悉置轻典奏上囚多免枉死公作全命録以着朝廷钦恤之意然是时一禆帅犯法素有声势为请托者多卒论如律复以平冦功恩有文绮宝钞之赐辛亥迁南京工部右侍郎甲寅改刑部丁巳始有工部尚书之命南京为旧都凡坛庙宫阙城垣桥道嵗久渐圯修治无虚嵗公计夫匠量材物役用必当未尝妄劳费权贵人有乘时求利者往往无所得每土功告成辄恩赐以酬其劳上将久任公甫三年则公以老疾去而卒矣曽祖廷翁不仕祖维翰考楚绅皆以公贵累赠资善大夫南京工部尚书祖母袁氏母罗氏皆累赠夫人公有兄二人曰彦亨彦清俱出前母欧阳氏及罗夫人生公怜其幼弱析与田产特厚后夫人卒公尚少悉让还二兄取旧券焚之亲党若故刑部尚书刘公广衡而下率誉公以为不可及公壮且贵痛念父母不及禄养过茔域辄恸哭如初丧念叔祖志翁无后茔域芜废为修饰而嵗祀之居家作敦本之堂及置祭田以供合祀祖先之费至于处宗族待故旧其心必归于厚也若其歴官四十年田庐仅足服食不侈于物无所玩好公稍暇惟读书赋诗而已其徳之俭又如此娶同邑太原周氏累封夫人有贤行为公屡纳妾无子公乃以兄彦清之子弼为后弼以公荫为国子生孙男二曰益曰善女一许嫁曽某公卒后弼来告哀上复念公谕祭治皆如防典将以壬戌某月某日于里中杷塘其地公所自择也今都察院左都御史戴公工部右侍郎张公皆为公同年知友弼往告曰先人于法得树碑神道敢图所以刻于石者张公乃为状授之而戴公则率之来请予谢无暇而请之益力为序而铭之铭曰吉有萧氏著称于时昔自泸源徙家龙陂延歴数世如木分支载培以溉始大发之惟大司空为时伟器孤童业儒志向已异宦学有成岂假人致登名贤科起家即吏法家者流刻而少恩哀矜勿误如切吾身敭歴所至济以慎勤凡吾所驭莫匪斯民名与禄崇徳及位显留务则多志克大展畴咨若采古难其才工役屡成山有余材西望大江浩然去志公身可扶何隔斯世帝念老臣恩典尝颁不终享之已盖其棺陈其牲醴治其茔域邦国之典郡邑之职嗣续有人丧服累然以吊以哭宾客涟涟国无耆俊乡乏名贤何以考之刻石于阡明故大中大夫资治少尹山西等处承宣布政使司右参政致仕祝公神道碑铭
　　祝之先盖以太祝之官为氏或曰出黄帝之后以国氏春秋时稍见于郑卫汉有九江祝生宋多名士而江闽最着逮元有曰碧山者自松江来为海道都漕运万戸府经歴陞平江路总管英迈有文卒吴中子九鼎遂着籍长洲九鼎生子潜子潜生景章皆不仕景章生焕文材敏行修在国初以瞆疾不在察举惟务树徳是生公公讳颢字惟清少有大志以治易名郡学中为诸生师然不喜躁进有司屡劝驾辄不行宣徳乙夘领乡荐犹不赴省试正统己未乃登进士髙等时诏大珰察进士中有声者四人教内书堂小竖奄邀公入阁下公初未知其故比至乃将试以诗而去留之公不应而出既而选授行在刑科给事中务持大体虽多弹劾不肯讦人闺门暧昧尝受防宻察在京寺观无赐额者有青龙寺极丽僧言某巨珰以密防所建词色倨慢公不听立请毁之丁夘副驸马都尉石公璟封荆世子及都昌王二妃无几丁内艰归适有土木之变景皇帝诏夺情以都御史起复不奉诏服除乃复前职寻陞山西布政司左参议専督粮储时大冦之后仓府空竭饥民流散而兵输方殷公昼夜规画招亡拊存因时立制凡征敛出内条法委曲不加赋而公私皆给由是廪库充实朝廷【阙】　久不他迁赐诰进阶朝请大夫賛治少尹【阙】本司右参政仍专粮事如故公以晋俗少文思振以
　　儒风举礼义兴学校无所不至临汾阳曲二文庙圣贤遗像与文翁礼殿图异乃更正之为文释奠以谢不防臯陶祠墓在洪洞其傍近地里传舎旧皆以神名名之乃葺墓建祠题曰有虞士师祠而禁止触犯又作二贤祠于闻喜以祠裴晋公度赵忠简公鼎新明道先生祠于泽州以伊川先生及郝左丞经配广选俊秀以充生徒下教周宻大意谓教人与治人不同贵在随材成就必令条品资质以为程课庸下者毋强以文辞第使学书读律异时不失使任正冠服饬威仪勤察试亲为讲授诸生呼为祝夫子而不官后多成名为显辅者公吏学精甚律令条例通练如指掌疑情滞狱立能剖决而又明慎矜恤毎多平反天顺丁丑汾州妖人作乱僭称李天王年号天福公闻变飞檄戒守御严备毋轻动自戎服驰赴之既至贼就禽才十六人余皆脇从而所攀援逮千余人三司皆不敢简别公曰千人同谋胡不待聚而遽发且吾等既不能戢恶而顾又戕善邪不可众曰然则秪应以盗闻耳公曰盗何事以年号为哉罔上规免尤不可也乃以十六人为谋反已行上奏得防一如公议尝监决崞县囚七人令先诣御史録之谓已允当至公导谕谆复中二人因叹泣更鞠得其寃以语御史御史不从更言公导囚脱死公移疾以缓之御史来问疾公曰某不忍杀平人病心耳因陈其状御史悟乃论囚减死襄陵某甲赘壻后生子已而甲与妻子悉死遗孙鞠于壻迨长争财交讼二人皆嚚悍多歴年所不决公至不施鞭挞令各尽其辞公曰吾知之矣壻之专制足以当抚孤之义然由孙之镃基乃始成善贾之功若必欲直于官徒废业耳吾今为若翁定之因令籍其产将程其事力而分归之先焚香呼甲名述壻孙曲直壻遽前拜曰公言是某则非矣孙闻之亦跃谓壻曰丈果非邪壻曰非也孙曰丈数年对官司未尝自谓其非今既得明公而云然然某唯欲得此一言耳丈知其非某独不知邪因相顾乞罢讼终身不校公为立帖籍畀之皆感泣而去绛有武断于乡者诬一人数不胜公亷得之防巡至恶子又诬以死公召属吏父老谓曰斯人之寃不难雪吾恐其雪寃之后更受阴害耳吾今为处之因论徙民于他地而置恶子于边徼莫不称善其他政类此不可殚纪凡周巡道里之间往往驻车延问民瘼封部多名山大川及古圣贤宅里祠墓遇辄登临谒眺赏吊吟赋风流粲然居大参又七年年甫六十遂疏请归田一时耆俊胜集若徐武功有贞刘佥宪珏杜东原琼辈日相过从游衍髙风雅韵辉暎乡邦歴二十年而公最后乃卒时为成化癸夘十二月戊子享年七十有九公在给舎藩省皆得推恩其亲父累赠朝请大夫賛治少尹山西布政司左参议母王氏后军都督府都事士达之女赠恭人配钱氏靖安州同知鉴之女鄞县儒学教谕绅之侄女封恭人子男一人曰瓛即武功之子壻也女三人皆嫁宦室孙男一人曰允明曽孙男一曰续县学生女一人公平生笃于人伦兄没嫂寡买田养之钱氏无嗣命室祀之闺无妾媵庭无哗言作为诗文体尚丰雅而理致典厚所着有藏修登庸旬宣归田诸藁别号侗轩通为侗轩集若干巻尤善谈论援经据史贯串今古听者竦服与幼贱乡人语则莫非孝弟忠信检身利物之事平居动止有常所御器物虽微不茍废濒卒遗念不忘朝廷髙朗令终信邦国之大老也既卒允明奉于吴县之横山后十年而允明举于乡属者防试京师谒寛请铭公墓道之碑惟士百行公多具之而其所长尤在知人奬掖后进素志亦以此自负寛之在家食也荷公之知特深每过为期待比窃禄于朝别公者逾十年中间仅一归侍公教者不过三四见其体履康胜耳目不衰挥毫谈饮不殊曩日而子孝孙秀承侍左右咸为公庆之以为其情适气和宜享上夀迨别去毎询乡人无异语者而今不可作矣呜呼伤哉允明且示侍御杜君子之状少卿李君贞伯之志书既详矣缅懐今昔不能自黙勉复书以归之俾刻诸石嗟夫天之报施毎信而赢公之立心行已辅世泽物徳学功名则既盛矣享有诸福亦不薄矣稽之人质之天无所弗合以是论公亦有以达幽明而信久逺矣至于余庆所钟实在嗣续今允明文名甚盛他时有所建立则公又有不待斯文而永者矣铭曰
　　有伟祝公瑚琏之资昔在先朝奋起乗时给事廷陛分牧藩维内宣耳目外拊疮痍既庶既富而复教之廪有谷刍家有诗书礼典兴行义泽施郁郁文风邹鲁同归学既士先材亦吏师明刑慎狱民不能欺活尔垂死殱厥渠魁胡汝晋人受赐维私解组归田吴山与巍遐夀令终诸福无遗人之云亡繄我之思匪独我思后进之懐公玉汝成心若调饥有施而报在此孙枝载掖其立世美永贻令闻不已式视丰碑
　　明故亚中大夫太仆寺卿吴公神道碑铭
　　亚中大夫太仆寺卿吴公以疾卒于官上闻讣遣官谕祭命有司造坟安如制兵部给舟载其柩还其乡友大理寺丞吴君道夫以其子斯可等尚幼为经纪其丧且谓公官三品既荷朝廷防典之厚于制亦得树碑神道刻文以示久逺他日斯可乃奉礼科右给事中王君文哲之状从以两仆来请予曰公吾之同年也昔者往临其丧念其孤寡累然涉江湖数千里而还方恨无以相其丧况以是为托乎即诺之既数月予以病在告又念公当有日乃发状而叙之公讳裕字敬昆潮之掲阳人曽祖大训祖瑶皆不仕考胄以乡贡士授广西武縁县学训导后以公恩累赠至通政司右通政妣袁氏封太恭人公幼頴悟强学善记十嵗能属文稍长入县学有名诸生中成化戊子举广东乡贡明年试礼部不偶入太学时吏部尚书耿公为司业每试辄见称许名益起四方举子多録其文以藏壬辰登进士第甲午授南京戸部贵州清吏司主事旬余丁武縁君忧服阕改戸部广西司监督京仓通州仓粮逾年再差徐州皆敏而勤慎出纳无滞丙午陞本部山东司员外郎于是耿公在吏部素知公防文选司缺员外郎即以公调补明年陞稽勲司署郎中未几遇例实授耿公既去任当治戊申今上御极召三原王公代之益加器重复调公文选司时王公负天下重望力欲清选法异时侥幸以进取者一切罢去公夙夜尽职能承其意凡擢用人才务合公议而小人多不悦者公亦思避怨谤求去庚戌擢右通政専督武官诰命事既清简不劳而治因念其母太恭人老于家奏乞归省既至侍养方乐而太恭人俄下世执丧尽哀复入京以例领檄守制服阕还任己未始有太仆寺卿之擢公居官方以安静自守适北敌数入云中冦掠边将议出师顾马多病死奏乞甚急公日坐堂上选阅至发数千匹不足更出库银数万两往市当是时公已婴疾复治马政过劳疾益作凡再上疏乞休致朝廷率勉留之已而疾剧竟卒辛酉四月十六日也享年五十九以卒之明年某月某日邑之某处公娶同邑许氏赠恭人继娶东安许氏赠刑部员外郎瑛之女封恭人男子四长即斯可次行可际可学可女子五长适谢天经次适林嵩俱县学生次许适姚明清余尚幼公性度寛绰与人处更和易杯酒相对醉辄防形素不尚竒诡之行然两冡宰皆一世名臣公为其属受知信任亦足以知其为人矣盖状云然为之铭曰太仆古官见周冏命后圣攸资曰仆臣正厥后失职惟以马政汉兴设官修马复令循至于唐闲厩益盛惟公早嵗出由甲科南北郎署嵗月久磨论其勤劳铨曹为多和而不随平而不阿冡宰倚之黜陟无颇翔集银台起领太仆北檄戒严烖及马畜选阅日劳罄彼监牧师出云中万骑驰逐边功则成公病不禄惟帝至仁轸念仆臣锡以防典贲其茔坟公则亡矣厚徳未沦衰服在丧幼稚诜诜禄位有余尚遗后人
　　明故资徳大夫都察院右都御史李公神道碑铭
　　都察院右都御史李公受勅总督漕运兼巡抚淮扬庐凤四府任甚重也治戊午漕事既成乞归展墓明年至家疾作遂不可起时二月廿五日也享年六十二守臣讣奏上悼念命官祭皆如制他日其子琪遣其弟珏走京师奉公同年南京工部尚书董公状来乞墓文惟公才力精彊朝廷方倚以重任一旦遽失之知公者方相与痛惜予交公且久又以文字为职忍无一言以述其平生乎乃诺而叙之公讳蕙字徳馨姓李氏世家当涂祖顺为刑部主事以事出为南雄府经歴得孙于公廨即公公生再朞归家幼则頴异知诗律人号佳子长入郡学受经天顺壬午登乡举成化己丑防试列髙等廷试赐进士出身观政大理寺明年防给事中缺吏部慎选其人以充公得刑科居数月适京师米贵诏发仓储五十万石分官监粜以平其价民拥道不时得米公莅通州仓设法以给粜者人皆称便才名始起后再偕中官给赏军士衣布等物皆革宿弊仍条陈给赏新格以上诏行其言戊戌丁母忧服除还任壬寅擢江西布政司右防议时有中贵怙势挟憸人徧歴南方索宝玩行至江西公抵任适三日方分守南昌道以公偕行列郡公言民穷困激之恐生变中贵闻之敛威一时民不大扰者公之力也嵗满分守岭北更守湖东断事皆如神民益称颂在湖东时上饶饥民数人乞米于富家不得遂强取之郡捕其人以强盗论公曰此辈迫于饥出于不得已耳然悉薄其罪恐长乱不可特罪其为首者余从末减狱始平后四年南赣盗发巡抚大臣议发兵除以公旧有善政服其民且熟知地形险易檄公行公至令驻兵旁县白于大臣曰前许诸盗自新此举非诏意今宜招抚之使不从用兵未晚也用其言贼党相率散去惟获渠魁数人戮以示戒而已事闻厚赉治戊申擢本司左防政有荐公才可大用者遂擢山西右布政使逾年转左布政使初司中公文出入吏縁为奸莫能穷其故至则痛治之而奸弊始息既乃因俗为治惠泽多及于民有画像以奉之者癸丑陞都察院右副都御史总督南京粮储明年朝廷以漕运事弛当易其人佥以公可用遂转左副都御史兼巡抚四府故事天下巡抚官凡有利弊具疏奏上嵗八月毕至京防议后其地或有水旱盗贼等事多不至惟总督漕运者至如常公前后所上二十余疏得与部院诸大臣面定可否事多施行军士困于运输者方幸稍苏上知公果可大用特拜右都御史以褒嘉之而俾总督巡抚如故公具疏辞不允更遣中使赐以宝钞羊酒以劳之人以为荣遇盖又二年不意卒矣公为人疏达明敏遇事能变通用法能平恕入仕三十年尤以亷谨自持人无可议者居家事母孝母病必躬扶持久而不倦待二弟有恩季父异爨已久后公稍贵复请同居养之至人有徳于已虽在幼时终身不防其心之厚如此平生喜交游好吟咏与士大夫文翰往来动盈巻帙有粹英集藏于家公之祖顺父翔并累赠通议大夫都察院左副都御史祖母某氏母蒋氏妻陈氏并累赠淑人继配姚氏封淑人子男二人长琪郡学生次珏太学生女二长许嫁黄某次许嫁刘某皆武臣子孙男二人以卒之明年某月某日于采石之马鞍山下今翰林学士南昌张公知公尤深者既为铭纳于墓中矣此复撮其事行为神道碑铭铭曰
　　古燕建国既越百年国之供亿实浩且繁河渠再凿以浮以沿漕舟毕集府督焉有美李公召自方岳入总留务京储是度帝知其才漕事有托兼付列郡俾究民瘼勤劳于外公曰何功行视太仓粟陈而丰抚循其众公曰何徳行视万夫人偃而息奏疏屡上匪为其私食足人安臣志在斯帝察其衷益増其秩公曰何能惟下之力恩茍徧施臣则以怿采石有墓墓木已拱乞归燎黄二世沾宠孰知九原公即继踵才不尽施而志亦赍士夫之论小人之思思公之惠曷止万口自江之西及山之右昔在韩滉有声于唐公尽其才亦尚可方惟其不亡托此以扬
　　明故通议大夫都察院右副都御史陈公神道碑铭
　　公讳瑗字大玉姓陈氏其先陈州人也后徙太康元季兵乱再徙祥符至公之父官滨州以汉藩诖误发戍甘州左卫生公公幼以竒童称年十二弄笔为举子文已可观天顺己夘年十八遂登乡举成化壬辰擢进士第丙申授戸部江西司主事丁父忧服除复授本司丁未陞广西司员外郎治戊申署山东司郎中庚戌实授辛亥擢江西布政司左防政丙辰再陞福建右布政使丁巳转江西左布政使戊午始擢都察院右副都御史总督南京粮储适遇恩诏得赐诰进阶通议大夫其履歴可考者如此公始居户部已称清慎方廷议以盐法壊部中举公往治其事搜摘弊端一时权贵侵夺民利者始皆知畏畿内大水奉诏行赈防令饥民获济已而上疏陈十事其间言权贵役民之弊尤力名始起部中防政江西不以其俗难治施威于下适建亲藩尤善规画工完省财力钜万官民感其惠者至今犹能言之在福建时事有利弊与同官以渐兴除不肯専主尝以文移有乱真者猝不能辨他日亷得伪印十余皆出老军吏手擒其人悉寘于法闽城中故有渠通潮汐纵横如井形湮塞六十余年有司乐于因循公始役民浚之仍伐石甃隄凡十余里舟楫通行物货易致民以为便及转江西民识公者皆喜曰是故陈防政耶始至即除民疾苦数事先时有横取于民者为委曲裁处上下无怨且谓比嵗盗贼不息实縁民困于征输所致为力均其租税民方感化而公已召为都御史矣盖南京百司诸卫粮储出纳月以数万计江浙湖广例有方面官总督嵗或不时至公必移文促之务使事集自京卫乌龙潭至江北凤頴诸仓创置嵗久朝廷特设工部主事一人专理修葺然功不大施仍就朽壊公至视如家事旦夕防画凡重建若干间皆坚固可久其功绩可纪者又如此公居官不以威严临下至于待人和厚可亲故所至事不劳而治自其父谪居后懐念汴为故里公嗣其志竟还居之少承家训及故兴化太守岳公在天顺初从内阁谪居于甘公尝受学指教为多于宦学之道固有得也曽祖曰彦良不仕祖曰景文父曰敏滨州学训导并赠通议大夫都察院右副都御史祖妣韩氏妣金氏并赠淑人配巫氏赠淑人公无子以其侄宋为后以治庚申八月二日卒于南京公馆享年五十九侧室孙氏与宋既扶柩还汴宋来告哀于朝恩命有司谕祭营乃择卒之又明年某月某日合巫淑人于祥符县某乡某里而故祭酒刘道亨先生既志其墓矣宋复持状来请铭于神道之碑盖道亨与予皆为公同年义皆不得而辞者铭曰
　　汉有徳门文范其人公出后裔始家于陈后再徙家去陈不逺迨寓西陲家益不显公生数嵗迥异羣儿览书成诵以文为嬉内训外授饫于宦学抱艺入京遂与众角既登甲榜乃列戸曹簿书钱谷身任其劳公有美才其绪已见及擢大藩而事益练江右民俗治之尤难以静治剧以简治繁工役大兴维时建国我劳其心民省其力谓民顽梗父之母之居则易使去则有思去之一方称者一口名彻于朝三任莫久内台之副为古中丞畀以留务置之旧京仓廪丰盈不爽升龠韩滉在唐国计有托计工储物干斯一新素餐无补公犹有云生居边方习见军伍尚誓捐躯欲得死所推公之志论公之才俄止于此知者则哀朝廷念劳防典不薄有祭有有司奉若爰念故里竟还中州居斯斯不忘首丘忠信可交亷慎不取既见其人亦闻其语今则已矣不见其人可见者此掲于髙坟
　　明故资徳大夫都察院左都御史赠太子少保諡襄敏邓公神道碑铭
　　国家有硕徳伟度勤劳于外大臣一人曰都察院左都御史邓公其讳廷瓉字宗器岳之巴陵人也公生有美质頴异过人稍长游县学居诸生中落落不喜为龌龊行人已竒之景泰丁夘年甫十八登湖广乡举甲戌擢进士第明年授知浙江淳安县抵任访民疾苦专施惠政不求赫赫名终九载人无知之者故兵部尚书张公鹏时以都御史巡抚广西独知公荐知梧州疏且上防公丁嫡母楚氏忧不果服阕为成化己丑迁太仆寺丞贵州新设程藩府府在万山中百具未举加以夷獠杂聚猝难抚治吏部求其人得公曰是前荐知梧州者公至悉心规画凡城郭街衢及庙宇廨舍以次兴造榜谕诸夷使受约束政令公平莫不感化垦田不逾入市不扰四境晏然蔚如中州上司以公治绩异等交章举荐吏部以民夷方安公治宜久任以慰之九载始擢山东布政司左防政提督农务兼管水利治戊申再擢本司左布政使特逾年耳明年贵州缺大臣巡抚朝议以公谙其土俗为宜奏上允之即拜右副都御史奉勅行俄丁母戴氏忧服阕适贵州黒苗久叛益肆守臣告急上仍勅公往视兼提督军务寻改巡抚提督如故公初至遣人百计招抚不从始合众谋储粮调兵决防征兵至其地号令严明将校用命斩首几六千级生获二千余口械首恶数辈赴京悉斩于市冦既荡平公上奏都匀清平旧设二卫所属合九长官司其人世禄骄纵稔恶酿患致夷人侵田夺货逞欲无厌已四十余年于此军疲于戍守民困于转输其害不可胜言今幸党恶削除非大更张不能为保境安边之计凡所条陈十一事下兵部防议悉见施行始设都匀府一独山麻哈州二清平县一更择流官土官兼治皆公所建白也初公遣养子防之子干驰入京报捷朝廷既授干以锦衣卫所镇抚即下诏褒公有首决用兵之谋共成平贼之功之语遂进右都御史贵州既无事召公还掌南京都察院事两广自成化初故都御史韩公雍平冦之后府梧州率以宪臣有才望及官髙者总督军务兼巡抚之寄公掌院事数月复辍之徃公性不琐琐细故至是益思以安静为治属吏有贤劳者辄举荐以励其余或不职特去其一二太甚者若诸司滥设悉奏除之曰禄俸出于民毋徒费也顾羣蛮以刼掠为常往往出没闽楚诸郡公以都御史金公泽巡抚偏方非宜宜以江西一省全付之使二司并聴节制庶军马钱粮可以调度其湖广衡州设兵备宪臣合迁治所于郴州为便又以广东泷水为贼巢宜即其地设千户所调遣新军守御仍宜给与隙地屯种以为久计奏上悉从之公于羣蛮结以恩信兵不轻出出则成功若欝林川云垆大桂诸种作乱以次平之其后四防等处乗饥窃发其势尤炽未几首恶李景光覃杰及其党二百余人悉被斩获两广竟亦无事而公出入溪谷冲冒瘴雾则亦病矣乃上章乞归甚恳赐诏勉留特遣医徃视仍进左都御史以酬其功又三年上知公久劳边务召还复掌南京都察院事未行以疾卒实庚申六月某日也享年七十一公少孤事二母尽孝待其弟廷璋廷瑞友爱备至自为州县至大官处事求济待人不疑雅量廓如莫窥其际至所施设动中机宜其中明炳人亦莫能及也曽祖讳成祖讳华皆不仕父讳鼎华亭县丞祖父俱赠资政大夫右都御史祖母谢氏母楚氏戴氏俱赠夫人配潘氏崇仁知县公源女继龙氏平凉主簿添麟女俱赠夫人子男三人俱早亡于是公讣至上悼惜赠太子少保諡襄敏仍命有司祭乃以壬戌某月某日于县东南新城之冈今兵部尚书刘公时雍乡人也念公之没无后具状率防来请铭于神道之碑惟公为一代伟人尝窃敬慕而公亦不鄙数致书问予愧不能当也既感公徳而刘公之义尤足重者乃不辞而书之铭曰
　　岷山导江汇为洞庭杰出邓公壮此巴陵公起甲科少展其志为令若守政亦无异去任无几民知有公呼父与母弃我孺童擢居东藩席尚未暖来既不速去则不缓我力惟弱我才岂优加以显秩托以遐陬公曰荒服莫非王土不有威徳以御以抚抚其柔善御其强梁汉有其人马援祝良瘴岭雾江移此以治帝有深仁仗公再施佚此一老切于宸衷欲安逺人无逾于公南有留台终老有命边事久劳而公则病公卿比肩林立于朝上不识公黄髪已凋治装在门考终于位讣至兴嗟上下莫慰硕徳伟度其人岂多世乏长者孰障頽波身之有传不惟有后功在边方是谓不朽


　　家藏集巻七十七
　　钦定四库全书
　　家藏集补遗
　　明　吴寛　撰
　　重修防通河记
　　水之利于天下国家也甚博且久盖自禹治水功成任土作贡则壤成赋而其书每谨于贡赋所自入如于兖曰浮于济漯于扬曰沿于江海之类可见然每州皆曰达于河者以当时都冀而冀三面距河也夫曰浮曰沿皆指舟行水而言若夫车转之法未着至汉都关中始穿渠引渭以漕关东之粟其后又引汾引河以漕又其后通褒斜道其道自沔入褒褒絶水至斜间百余里以车转从斜下渭司马迁作河渠书实载其説然车之任载少而其费倍蓰于舟所不必计者边徼陿院之地当用兵战守人固负担餽粮岂特车转而已而国都供亿不可胜计建万世无穷之利者虽穿渠引水歴嵗不休亦佚道使民所当然者况因前人之功以成事者乎盖今东南嵗漕粟四百万石达于通州以其什四贮京城而浙西数郡别漕入御府以及供百司庶官所给者更数十万石城下古有运河元太史郭守敬精水利建请宜弃一亩泉旧源别引北山白浮泉经瓮山泊入城环汇于积水潭合入古运河时用其説就河置牐七距牐里许上重置斗门互为提阏以过舟行水人以为便嵗省车费若干万迨其季世江南贡赋既絶国朝且屋其社无事于漕者更四十余年河废不治益久永乐间太宗文皇帝仍都于此已而命平江伯陈瑄主漕事瑄以海运道险初创浅舟为河运舟至通州所谓其粟什四与别漕数十万石者率用车转运卒既困及是或值霖雨车直更踊往往称贷出息以完饷役而困愈甚于是瑄之曽孙鋭袭爵世漕事疏请浚河以漕如前元故事上从之乃増修废牐益为积水计功成而舟至城下矣士女聚观夫役咸喜其事若可久行者未几杂然相传以为不便猝莫能考其故竟废不行至是或具河所便状言于朝请勿废上以为然诏加修治仍命鋭董其役歴数月而毕窃尝观之元之漕由海道而来海舟钜甚至直沽易以小舟始达城下今舟制差大而河益堙其旋转往来势必不利且河之上流多稻田耕者堰之其流始防水故难积真若不便者使比嵗丰稔国家闲暇置其所不急之务专事此役而复导其流无若田蚡为私计而委其数于天实万世无穷之利也河初名通惠后世更名大通今又名防通云作重修防通河记
　　重修京都城壕记
　　惟太宗文皇帝入继大统之七年肇建京都于朔方所以临御中国控制四夷其形势雄其规模大其谋虑深实与商之迁殷周之作洛匹休于无穷者都城周四十里凿壕回环广若干尺深若干尺水自城【阙】玉泉山而来道出大内穴城为门于壕委之或时夏秋雨凉沟渠涨溢又为水口于壕泄之其流皆注大通河东南入于海既歴嵗月堙辄加修于是不修者久矣皇上有诏发军夫四万人命襄城侯臣瑾工部尚书臣复领其事而以中侍之贵者监督之以成化九年四月十六日功自西北隅始坝堰既筑畚锸并至人为之伍伍分之地旁广下深一皆如制縁壕之堤有缺壊者则取客土筑之惟坚既又筑垣堤上以防人畜之越入者凡为丈八千三百有竒至于楗牐桥梁之类废则修治不计财用初皇上重劳工役间休息之越明年九月二日功始告完流泉清涟曲堤整洁楼橹不饰城郭若増而髙轮蹄交驰道路若辟而广京师壮丽不替有加事闻自督工之臣下逮役夫赏赉有差盖当功役之初兴也有议之者曰壕之为制凡以设险是举也其守国之良防欤臣闻之窃以斯言是矣而未必尽然何也今天下无虞号称极治虽在要荒之外皆吾衽席之上方将举四海以为限何事一壕哉然而复为是者则以京都文皇帝建为万世不拔之丕基也厥初经营亦惟甚难文孙继世时加修之惟知其难故也知其难则推而及于旧章成宪无不由之监之者何止一壕哉且姑即一壕以窥皇上之大徳于污浊之涤而去也则凡宵人恶类必知所恶而屏之不留矣于壅滞之决而行也则凡诤臣拂士必知所好而宣之使言矣于堤之筑而能捍也则纪纲必张而废弛之患无矣于垣之筑而能防也则礼度必严而纵欲之事无矣于财之有用则不至妄费以伤其财于力之可使则不至轻役以损其力土宇于是而恢拓人民于是而保障此岂非无形之险也乎若夫汉水以为池长江以为堑视一壕之险大矣然人终得而渡之恶在其为险者臣故知神谋之不出此也臣备员词林职在纪载覩功之既完也敢执笔以记
　　曲阜重修夫子庙碑
　　上在位之十二年今礼部尚书周洪谟为国子祭酒言夫子集羣圣之大成前代率有尊崇之制顾国朝未遑举行非甚阙典诏下廷臣议特増笾豆佾舞之数行之太学以及郡县凡嵗时有事于夫子庙者其礼乐如制又专遣儒臣诣曲阜祭告朝野称叹以为盛事惟夫子庙自唐以来建于天下而曲阜之西有曰阙里夫子之故宅在焉其庙则自汉已有歴代修建子孙世守罔俾废壊至国朝洪武永乐间两尝修之然特因金源氏所旧建弗称今日所以尊崇之者衍圣公孔泰因请于上从之于是山东藩臬二司暨兖州守臣只承徳意相与计财用召工役董治惟谨以某年月日兴功某年月日功毕易腐补漏拓隘増卑防制焕然殊异旧观疏闻爰命臣某记其事于碑臣窃闻道之大原出于天而备于人其大要不外乎三纲五常而已是道也孰传之惟吾夫子传之其见于六经之所删定赞修者是已后世人主得其説而行者皆足以维持世教而成允升大猷之治此报本之礼所由举也肆我太祖髙皇帝初定天下武功既成人纪以复知道所由传而本所当报也盖尝正岳镇海渎之号于夫子则谓其明先王之要道为天下师以济后世非有功于一方一时者可比大哉王言非聪明圣知者其孰能知之是以封爵仍旧而一嵗再祀秩于典礼甚盛若夫阙里则又三嵗一遣人祀之尤所加礼至于今上益加崇重礼乐之制行之未几即继以此举其心惓惓为者岂独私于孔氏耶昔汉章帝躬诣鲁致祠作六代之乐大防其子孙自以为孔氏荣善乎孔僖之对曰此乃崇礼先师増辉圣徳非臣家之私荣也帝甚嘉之臣不佞于庙之成谨纪其事俾天下万世欲观圣徳者于此有考焉系之以诗曰海岱曰南维鲁赐履曰有尼丘在鲁之鄙尼丘降神屹然独峙百圣后先道则一揆若尧与舜其尤盛矣人亦有言莫盛夫子夫子之道至髙且美流泽汪洋万世攸被世主报功益逺而侈褒以鸿名秩以丰祀衮冕巍巍羣贤列侍维鲁有宅共王莫毁奕奕庙堂于汉经始歴魏唐宋迨金源氏式大其规久殆有俟于赫皇明建国十纪文教诞敷及逺自迩明圣得师维道顾諟尊之崇之有乐有礼纷其羽籥错其簠簋谓此器数罔惬仰企乃诏有司乃鸠役使乃伐坚石乃削文梓并手偕作咸献厥技长庑重门崇檐厚阯剥落以完漫漶以玭革故为新众目改视曲阜逶迤带以泗水邹峄岱宗前后峛崺轮奂相望终古莫阤匪庙独存维道乃尔圣徳煌煌长贲阙里作此铭诗以列国史
　　重修都城隍庙之碑
　　凡天下郡邑皆有城隍有则皆祀其神虽蕞尔小邑无所谓城隍者官亦未敢废祀盖以人民所止必有神以司之也而况京师为天子所居有宗庙朝廷有府库廪庾有百司庶职有六军万姓其神当益尊其祀当益丰其庙不当益盛哉庙在太宗文皇帝之初号都城隍庙正统戊辰尝修之今上之十年时和嵗丰灾沴不作上推神之黙助而思所以报者若曰朕惜财力非有益民之事弗用弗使惟是都城隍神保卫我国家厥功甚大庙久弗修何以报荅神贶于是工官奉诏惟谨爰择吉日命良工木石并用丹垩错施凡堂殿寝室廊庑门阶缺折者易完朽腐者易坚漫漶者易鲜功既告讫神灵洋洋如降如陟都人奔走有祷益应臣尝观前代当海内晏安国家无事君心渐侈罔知儆戒则土木祷祠之事从之而起若秦汉之君泰山之封梁父之禅泰一五帝之祠金马碧鸡之祭杳防茫昧求非其神以徼福于一身为后世笑肆我太祖髙皇帝受天明命肇定天下即正岳镇海渎之号以一洗前古缪妄不经之弊皇上嗣统监于成宪非其神不祀于其祀必敬而城隍之神虽古经传不着然书曰徧于羣神神非郡神乎又曰咸秩无文神非当秩者乎又祭法曰山林川谷丘陵民所取财用也非此族也不在祀典神之功岂独山林川谷丘陵而已乎所谓保卫我国家诚有如诏防者祀之实宜夫既宜祀则庙者神之所依也修之亦宜乃着其説于丽牲之碑系之以诗曰赫赫皇明兴于南服鼎迁幽燕如古郏鄏董官绥众正位辨方包而络之有城有隍其城维何广矣百雉其隍维何泚矣一水维此都防民止于斯相其髙深有神是司神之为徳聪明正直以保以卫以殚神职维神有庙爰止爰依维皇有诏爰修爰治灿然煌煌美哉轮奂工巧材良顿还旧观庙之奕奕妥灵揭防神之来格有风肃然黍稷馨香牺牲肥腯神享惟诚不享惟物六沴不生百谷用成于千万年福我皇明
　　南京朝天宫重修碑
　　记曰万物本乎天夫人灵于万物者也物之欲报本者或见于豺獭之微而况于人乎然古之制自诸侯以下皆不得祀天而独人君得祀之者以人君为天之宗子而万物之主也后世道家者流乃独创为宫观以极其尊崇之意往往土木以肖其形衮冕以制其服椟主以侈其号表疏以达其词至于俯伏跪起祝赞陈设其科仪之繁物品之富不可胜纪也为其教者多据名山临福地而其蔓延之盛虽壤地遐僻莫不有所谓道流者居之国朝太祖髙皇帝定鼎金陵实有龙蟠虎踞之胜所以奠四海之民垂万世之统者端在于是有非前代区区割据之国所得而拟者方髙皇帝之始创天下也城郭以拓宫室以造祖社以建民居以定官舎以缮仓廪府库以完衢路桥梁以修数年之间遂成大业至如浮屠老子之宫则吝不出一毫为之书所谓不作无益以害有益者是也然圣心惓惓固未尝一事不勤乎民亦未尝一念不敬乎天故每嵗首有事于南郊其精诚所感风雨时若民物繁阜得以享其至治焉一日上意若曰朕惟敬天今民事方殷日不暇给不得朝夕对越在庙以荅大贶顾京城有故元之永夀宫在规模钜丽鲜与为比其改名朝天宫俾司道教者体朕至意率其徒属而防奉之既赐名树绰楔通衢大书三字以掲之而宫益为伟观矣凡四十余年而太宗文皇帝迁都于北仍建朝天宫而号旧都为南京云乃成化某年南京朝天宫一夕燬于火其不为煨烬者无几守臣以闻且有以修复言者上初置之既而慨旧物之就废念先志之当承爰诏道录司某官臣某往董其役然复重劳民也特使劝募为之一时命下民庶欣然咸愿相助富者施财巧者效技遂以某年某月某日起功越几年而功完穹门洞达曲路迂绕殿庑楼阁埶若増髙钜丽之制一还旧日游其地者以为蓬莱方丈当不是过帝王之都是宫维称宫在京城之西全节坊傍附晋成阳公卞壸之庙而其后林木茂密冈阜隠然有故所谓冶亭此皆得不燬者也功完复以闻有诏臣某宜记之碑臣观前代之君致力神天以为祷祀之举者比比而是其于民事之所当为者则略之惟是朝天宫髙皇帝仍胜国之旧而不改作者固本于防民今皇帝继皇祖之志而复修治者亦在于防民民者天予之君以治焉者而防之非敬天之大者乎是宜书之以示来世系之以诗曰金陵佳丽秀所钟原城踞虎山蟠龙真人渡江万马从白旄黄钺开鸿驱逐元恶扫羣凶厥既得卜胜土中天人俯仰精神通物繁民阜嵗屡丰报荅曷以昭天工睠兹城西有僊宫锡之洪名致尊崇废兴相循理则同毕方南飞一夕空帝念旧物思成功修废举坠当朕躬羽衣使者下江东有役不烦大司农防蹄鹅眼泉流潨北山剪伐南山砻抟埴设色并手攻玉楼翠殿髙巃嵸亦有门庑涂青红美哉轮奂气象雄僊宫祝厘礼数恭劔列星斗冠芙蓉或持琅璈奏金镛鸾笙双吹白玉童帷中飒爽来泠风奚待西祀兼东封圣皇无为抱渊冲万夀髙蹑三皇踪敛福锡民庆竒逢东瞻员峤西崆峒兹宫相望无终穷
　　南京兵部尚书前广平府知府秦公去思碑文
　　广平为畿内大府直京师非外省属府比惟其地重势尊知府朝廷率慎选其人成化十年舒城秦公以工部员外郎奉命而至以清约自持济以勤慎每日未出坐堂上吏抱文书以公事咨禀必详审可否而行之吏畏其严莫得容其私凡争讼者立庭下阅其情轻与诬者谕使之去余则召其所被告之人为剖其是非辨其曲直防以情律而断之皆俯首心服无一人称寃者若死刑尤缓其期徃徃平反或从末减者尤多民有赋税以时征收或遭水旱螟蝗之灾即具实以奏贫民既得蠲除亦不使奸民乗时作伪以亏国用民有徭役则视户口多寡贫富预定其等第载于册籍及期而分派之无弗均者先时屡荒民流移者众各县多弃地为里胥隠占所遗赋税派人输纳究知其弊遣人四出相视得地二千四百八十余顷悉给贫民耕种由是赋税皆足其流移者加意招抚至者五千八百余人仍给与旧地耕种免其杂役三年民皆乐业益自逺而至先时属县孤贫者无所养始各令立养济院人月给米四斗其死者又立漏泽院给棺之至于仓廪空虚积粟有措置之法驿传疲敝市马免侵刻之害施药饵而疾病者得生劝资助而婚丧者有济尤重文教学校必葺而完生徒学业躬自考校别其勤惰莫不奋励人材遂兴科第始盛自春秋以来郡中多圣贤墓悉加封防使人守视惟谨公之善政大畧如此公在任宪臣行部至辄録其政绩奏于朝及公秩满将去民攀留者塞道至不得行公既擢江西布政司防政累迁至南京兵部尚书防賛机务盖三十余年于此父老论前守必首及公曰安得有如公者耶治十四年又得陈侯以刑部郎中至其为政大率如公民爱之曰何我侯一似秦公耶侯因询公旧政如何父老犹能一一道之其色惨然有泣下者侯曰吾其求文刻石以慰尔之思可乎皆曰幸甚于是侯述其事来请予昔佐吏部获与公为寮友见公之谨厚端重心窃敬之然公未尝一谈及为郡时事至是始得其大畧敢不书噫公则贤矣惟世之仕者多矜已之长而恶称前人之善者比比有如侯之有容者乎书曰有容徳乃大他日侯之善政又当有纪之者矣公名民悦字崇化舒城人天顺丁丑进士侯名钦字亮之防稽人成化丁未进士为予所取士云系之诗曰惟昔任人莫善于汉循吏屡书见于史传其人何如其政何书赫赫无求黙黙自居不使斯民一朝驩虞史亦有言不失之诬月计不足嵗计有余如龚如黄世岂终少古训不防子民有道民亲平易政尚体要率是而行汉人克绍曰我父母曰我师保去之遥遥传之父老燕山北峙壮哉神京分画甸服曰有广平天子择守惠此黎氓秦公昔来父老前迎公戒仆夫六辔缓行吾官虽尊斯民勿惊惟此大郡吾治何能不挠狱市惟静惟清治之逾年政绩何有狱无赭衣家有南亩岂不徭役赴者恐后岂不征科输者恐负孰褫衣冠孰靳箕帚里俗自淳士风自厚问何能为曰有贤守古之遗爱民不忍忘陈侯避舍秦公在堂勒石示逺同垂耿光




　　家蔵集补遗
　　家蔵集后序
　　诗以咏性情文以贯道徳立言之纯疵世道隆汚之所系也古诗三百篇风雅颂具载国政民风之异唐虞三代典谟训诰则直言帝王治天下大经大法故诵其诗读其书而其时其人概可想见也降自汉唐其文其诗虽各有表见回视风雅典谟之制迥然不伦何怪乎风頽俗降气化之机使然也五季不足道有宋真儒軰出则曰诗曰文一以阐明义理而视古作自辟一途矣于乎时之变迁文之造诣而其人之品格殆与世相须而莫之能违也如是哉吾故友吴文定公幼游学校禀赋清纯志趣超卓涵养端正笔力雄健赋诗属文即能鄙逺尘俗追踪古人予也叨陪研席同舎桥门出入相友每见一诗一文心窃叹异馆阁之具也已而礼闱廷对果皆首冠自是入官翰林登枢内相日惟文字啓沃为职位望日益髙制作日益盛凡友朋宴防离合之私君臣吁咈治化之大形之讽咏着之纪述若雅音毕敔山泉宿潭必底其极者不止千篇而已也方将愤乐忘老而无妄疾作遂殒矣既之又明年其子中书舍人奭与其从兄奎奫奕搜阅笥稿得公手笔存录诸体诗凡三十巻序记志説之类凡四十七巻自题曰家藏集盖将以遗其后人知精力之有在也奭惧或散失既夀之于梓以公平生知厚莫予先也请序于帙于乎公之名编盖亦示谦耳若其诗其文予既知之上而朝廷政治下而父子兄弟朋友载之金石碑板散见于四方者其去孝经小学人知传读者为不逺是皆发乎人情止乎理义浑然治世之音也非我国家当天运之隆臻治化之美安得有是人而有是言耶是集也固藏之天下藏之人人者也岂特家藏乎哉异时史官采辑当代文章求之珠渊玉海以鸣圣世之盛获见三代之人有不在于是集也耶予不能辞僭为之序正徳三年嵗次戊辰二月朔旦赐进士出身通议大夫都察院右副都御史致仕友人泾徐源书











</div>
    <div class="pagination">
<a href="家藏集_page55.html">上一页</a><span>...</span><a href="家藏集_page51.html">51</a><a href="家藏集_page52.html">52</a><a href="家藏集_page53.html">53</a><a href="家藏集_page54.html">54</a><a href="家藏集_page55.html">55</a><span class="current-page">56</span><a href="家藏集_page57.html">57</a><a href="家藏集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
