<!DOCTYPE html>
<html>
<head>
    <meta charset="UTF-8">
    <title>彭城集 - 第 30 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 30 页/共 38 页</h1>
    <div class="content">　　宣徳郎曹旼可通直郎制
　　朝有大庆赉于四海百官进秩雨露之泽也尔预于甄叙通籍朝闺荣亲显家其赐盛矣服此休渥毋怠祗肃
　　允刘安世可右正言制
　　侍从之臣朝之精选谏争之职士所深愿为其班着在日月之际论议有耳目之助上之用人既其甚难下之自逹固亦匪易惟忠信笃厚乃能当其任矣隲庀职右垣绰形善誉安世雠书中秘素着髙节足以膺此慎柬并处言路尔其迪上以诚明之徳修已以纯白之操进不为名退不畏势使人曰邦之司直不亦善乎
　　承议郎卢讷可通判徳顺军制
　　州郡被边皆于襟喉之地故虽褊狭而泽人甚艰倅贰者佐守之职政无不关其在边之选又加重矣尔以才画可称宜膺繁使付尔军垒勉思勤荩
　　承议郎通判镇戎军韩宗哲可通判大名府制
　　朕以北都圻甸居宇之重而河防之役方复繁伙故以旄钺付枢机旧臣使司管钥又惟其佐贰宜所慎选某干畧坚挺见于职任是其遭事当不避难奉长当不苟合善治之效可跂俟也以是命汝敬慎毋怠
　　奉议郎杨绍可通判兰州制
　　边塞之斥西路逾广金城之地襟喉夷汉选将遣戍常膺重寄具官某器大有容材茂兼济资忠厚以为质兼惇阖而辅志仁为巳任毅而不回惟几成务其施逾博粤自先帝擢跻右府智名勇功足究子房之事忠言嘉谟加着君陈之美冝正斗枢之拜以副荐绅之望书社真食并増异数将使蛮夷率服金革不试在夫谋之臧而下丕应气之和而众知悦此吾制治之本任贤之心勉而行之以副虚伫
　　通直郎太仆寺丞髙士英可工部员外郎制
　　百工之事萃于冬官属郎之选是冝遴简以某効职辇毂克修马政风绩壮敏冝所进升俾陟文昌之府以观骥力之效
　　朝散郎陈知新可知华州承议郎张景温可通判荆南府制
　　守倅之任有地干里承流宣化推广上恩兴利除害究度民事有志之士所愿为也冯翊右辅江陵故楚生齿之盛厥为名藩择材而处以命尔等或守或贰思所为报
　　开封府推官罗适可府界提刑前河东提刑范子谅可开封府推官制
　　邦畿千里王化所先内有幕府参预谟画外则节传督视县邑皆为剧任冝付能者以适强力民事知其要务方疏治亩浍仅其就绪以子谅前奉使指按刑无颇是用并从推择付兹浩穰详狱岸之巨细察民情之真伪其亦无怠初心是则动罔不获
　　宣义郎徐夀可宣徳郎添差福建路转运使勾当公事制
　　县令之职爱民者也赋取有不便能以固争于上使者非其人能以拒而不顾守正不夺见黜无悔如此乃为称其职夫汝允蹈之去思在民歴久不忘淹滞嵗时百尔称颂重因荐书之上将励素飱之辈増秩一等属外台兴利除害隠防民病悉尔初心其必有补矣故捧日左厢都指挥使张元孙彦访可二班奉职制
　　防孤延赏朝有着令乃祖为国爪士殁身旅帅资其余宠及尔童孙敬服休命思所自立
　　借职秦威弟戌可三班借职制
　　哀死卹孤朝有常令兄亡弟及抑为殊宠今以俾汝敬服休命
　　赵子谅等三人可右班殿直王楹等十四人可三班奉职制
　　朝廷设科以求材武弓马程其艺能策畧观其趣向二者俱茂可以当勇爵而承器使矣尔等咸繇举荐得备廷试实副其名朕甚嘉之品差授官用示旌劝祗服光宠益思奋励
　　皇叔故皇城使荣州团练使仲鞸可赠密州观察使追封高密侯制
　　公族之爱戚疎有伦存埀惇叙之休没着哀荣之典情礼所极爵秩何遴具官某地居近属仕齿外朝修身有闻从政无旷奄至不淑为之伤懐冝推加赠之章亦示为善之报廉车侯爵并疏茂恩魂而有知歆此殊奬皇叔故右武卫大将军惠州团练使叔鲍可赠郓州观察使追封东平侯制
　　繇葛藟之庇袭麟趾之庆进总环卫分领使符修身有闻得誉甚美降年不融大命遽及伤悼之懐冝有以称廉车为専城之重侯耶亦分茅之贵大邦须句并兹卹典尚其有知歆此殊宠
　　皇伯濮州防御使叔果所生母仙源县太君张氏可赠永嘉郡太君皇城副使孙懐用母仙居县太君王氏可赠崇国太夫人制
　　合宫毖祀率土防庆幽及泉壤崇其爵号所以慰天下为人子者之心而昭国家孝治之至也具官叔果所生母张氏实生令子齿于公族由其钟福埀裕克家显服既疏汤沐之封以厚蓼莪之报俾更大郡仍协令名魂冝有知承此休命具官孙懐用母王氏实生令子陟于朝着由其钟福埀裕克家显服既疏邑封以为汤沐而夫贵已隆赠典冝进特从赐国增视鱼轩魂冝有知承此休命
　　承奉郎赵令馡可南京签判制
　　词学登第既跻膴仕又将试之民务究其心术别都居留幕府甚重以尔从事兹谓美迁冝当悉心簿颔之最岂特曳裾樽俎之间而已
　　通直郎新差通判兴国军沈季长可差充扬州签判制
　　朕矜尔弃咎既示甄败更择名都改佐幕府稍迁安便其益懋哉
　　神宗皇帝御侍五人等守永裕陵回内王氏与掌闱夫人刘氏与掌宾夫人李氏与掌饰夫人制
　　朕惟先帝衣冠既藏弓劒逾逺凡此女御经侍寝园送往若存慎终加敬逮隙驹之遄迈瞻望田而若疑俾疏渥恩悉进品秩祗服光宠冝谨钦承
　　故尚宫呉氏可赠安定郡夫人制
　　早服贯鱼之序端习彤管之训生着柔范没存懿称特推愍策以示恩典择名城于大郡加宠服于褕翟尚惟有知膺此休命
　　入内东头供奉官梁和米遘可并供备库副使转出制
　　効职中侍功次当迁虽寓官资固为明陟今而补外并疏恩渥使聨之重介贰惟宠祗服休命益思勤恪
　　通直郎孙进可国子监主簿制
　　国家开广庠序学者其至云委故学省备官而主簿之职清且要矣尔家世儒学既习为吏使膺是选良谓称焉益务勤修以副铨择
　　皇城使汉州刺史广南西路兵马钤辖同提举本路巡检溪洞公事张整降三官添差充江州监税内殿承制閤门祗应知融州温暠降三官添差充歙州监茶盐酒税左侍禁管勾融州临溪堡亊兼地方同巡检杜震右侍禁权邵州临口寨钟仲仁各降两官制
　　中国之所以临抚戎蛮常以威信结服其心岂其夸于杀人见小利而起后害乎尔等咸以选擢见任边徼贪于首功轻肆剪戮无辜横死近二十人文书自营谩不以实覆案究极恻然伤嗟冝正典刑以慰遐僻差夺官秩用惩无状尚体寛恩思自悔咎
　　太府寺主簿韩宗本可大理寺主簿马传庆可太府寺主簿制
　　太府谨出纳之总廷尉主决谳之事为职不同程材亦异然精心恪居者亦何处而不冝惟宗本以亲嫌引避与传庆易地而处其各勤慎职业以就功绪
　　殿中侍御史韩琦可左司谏制
　　献可替否陈善闭邪二者所当纳君于道致国于治能至是者其惟良谋者乎具官某资质端茂谕议开爽簪笔殿中执宪法司久有谅直之誉是用擢跻左省参联七列尊其所闻则义无不贯恕以及物则厚不可胜正色立朝勉之慎之母替朕命
　　殿中侍御史丰稷可右司諌制
　　在廷之臣位下而望重者唯谏官而已为其得劘切人主纪纲国体也然非其学足以达道其智足以周务见微而知著择善而有容亦安能称其事而冝其官哉以某自居宪府绰有士誉名不虚得材实允副移珥笔之权当伏蒲之选谠言正色廼其素守吐刚茹柔母愧前哲则我为知人尔号称职矣
　　殿中侍御史吕陶可左司諌兵部员外郎贾易可右司諌制
　　官以谏为职者所谓以义致身以道事上者也将顺其美补助其阙耳目之寄孰重于此乎以陶风力干济守正不回率职中台屡形谠议以易学术精敏好古自喜效官南宫绰有令誉是用跻之二省之联付以五谏之任尔其慎虑竭已正学劘上副吾简求无夺素守宣徳郎濠州签判包绶可少府监丞制
　　昔臧僖伯谏君君子谓其有后忠谠之士所崇尚善善及子孙理亦冝之尔父陈力前朝扶义倜傥搢绅之论于今弗忘而某亦能修身自立素风不坠元宰大臣为之建言吾所乐闻亟使进秩丞佽列卿効智都辇用观尔能期自恪慎
　　朝奉郎行都水监主簿陈安民可都水监丞制
　　吏习于事者可以劝功尔効职都水其巳久矣因而迁之乃宿其业与夫初试未习者固有间焉勉崇着効母孤宠在
　　刑部侍郎龙图阁直学士吕公孺可权知开封府制
　　五民杂有是为浩穰之区四方维则实曰风化之本尹正之任推择攸艰具官某志刚而气果材博而智敏効力周行莫非重寄剖符大邦分阃边圉率有治最称为吏师是冝付之众大之居究其岂弟之化昔广汉钩距察人情延夀恩信周属县能者之事何逺之有
　　寳文閤直学士知蔡州谢景温可知颍昌府制
　　部京之南许昌为重昆吾旧宅之地是曰大邦先朝启封之始因建赤府连七城之防繁当一道之绥辑其所择守未尝轻付具官某老成之徳中外洊更治民之材所至可纪冝换符竹之寄俾分璧田之奥忠臣之义乃心固在于王室良守之事可以防福于京师
　　陜西转运副使叶康直可直龙图阁知河中府制
　　朝廷之用人勤者有以报之劳者有以休之要区剧任常使迭处尔将漕陜服歴年于兹金谷之用无乏羌戎之警鲜上结课之最朕用嘉之惟蒲中之要藩居三河之胜地择守之慎得人攸艰付虎符之优寄増龙马之峻秩宠勤休逸并以赉汝勉服休命益图来效
　　新知秦州孙览可知河中府制
　　龙门河山之固见于前载今为大府实一都防赋入之繁伙军旅之走集其地已重择守奚易尔资性平旷遇事通敏外宣使指内佐省辖洊着能名允膺繁使易地陇上徙治蒲中汉之三河此为大郡循良之称屈数为多勉务风绩以追前烈
　　资政殿学士知郓州蒲宗孟可知河中府制
　　岳牧之任是谓维藩股肱之郡尤所精选具官某早以周材进歴近辅均逸居外偃藩斯久政术优裕民俗畏服顾以坟墓为念桑梓是恭求易便郡颇慰明发朕惟体貌之重从欲是冝付蒲阪之奥区当三河之都防敬服休命益思逺绩
　　资政殿学士知郑州张璪可知河南府制
　　三川之地二代余俗内守宫钥外奉园寝居留之寄慎选所先具官某智实周务器维华国谋谟着于廊庙功业见乎举措柱石之资民望惟允繇均逸而居外既报政而上闻爰付玉麟之符以总日圻之重冝其惇懋风化用拯陵迟
　　龙图阁直学士朝奉大夫卢秉可知荆南府制
　　君子不夺人之亲使之遂服先王之制既不可过门外之治有以揜恩具官某早以才化参于法从聨龙门之秘邃总戎阃之防繁吏最亟闻亲丧致事不呼其门于今三年祥琴始终仕服宜复眷南荆之奥壤居全楚之上游剖符列城表率一道祗服光宠益思恪居
　　宝文阁直学士知扬州谢景温可权刑部尚书制
　　百官之本系于尚书六曹之长称为八座朕慎选其人每加遴柬益严试可亦无虚授具官某禀性刚特为学坚正绵歴中外浃洽闻誉察民情之真伪练国体之详要是冝付之秋官之任执此邦典之中噫论法之失或以便文而忘恻隠之实好生之徳乃在尽心而得哀矜之防慎尔官守副吾休命
　　朝请郎王子琦可卫尉丞制
　　中外之任非有重轻惟才所宜而后付与尔更歴州郡既有善绩观光于朝贵于尔近是以擢丞卫尉効力毂下钦承休宠勉就职业
　　朝请郎温俊乂可大理寺丞制
　　决平狱事下无免人作士之重所以使不犯于攸司佽助之官丞居其一以尔材力通敏大臣所称擢而用之其必有效宜自奋励以光任遇
　　张番龙进奉使将军制
　　慕义向化献琛修贽诚款可取甄赏冝及并从懋赏以荣种落或繇卑秩稍迁品列或起徒步而加爵服咸思忠孝以酬光宠
　　左司谏朱光庭可左司员外郎右司谏王觌可右司员外郎制
　　朝廷开直言之路延谏争之臣其能爱君主于信厚论事识其大体不为苛察以取声誉而补益之效粲然可见冝有褒崇以显尤异惟觌学问端邃临事屡断惟光庭气宇惇重见义不回并列二省有光七列文昌之为政本都司之有属郎尤思得人以齐众务俾从迁秩复使効材
　　左司谏韩川可太常少卿制
　　谏诤之臣以谠言悟主礼乐之司以制度辅化皆当精识好学乃能胜任故冝于此者可以进于彼矣具官某智虑通敏文采淳正自歴风宪之司以及谏垣之列忼慨大体激昻壮志资其余论可谓尽心移其直清足以典礼冝付秩宗之贰用观儒术之效
　　朝散大夫左司郎中范纯礼可太常少卿制
　　晋侯霸者首正执秩之典汉祖马上亦先叔孙之仪礼乐之治古今要务于其司存必付能者某生于名族幼有令闻忠信可以学礼文雅用之饬吏屡从器使皆得士誉冝寘奉常之贰俾主曲台之论至于通古今之变使无胶柱究情文之説不为聚讼是勤职业用副奬擢
　　太仆寺丞高士英可府界提防制
　　都畿之广县邑棊布在周则规方千里于汉则开置三辅至其听察狱岸调度官用何尝不选择使者宣布上恩以某敏恵于事久结吏课宜付传车之任以观美俗之效
　　天武右第一军都指挥使通判刺史聂达可左屯卫将军致仕制
　　朝廷之于羣臣壮则取用老则安存休息之所以全其恩厚也汝以武力为职至其耄老不可复任以事仍锡余宠用光暮龄环尹之崇实为异数
　　虎翼军都指挥使宁州刺史张明右领军卫将军致仕制
　　効力虎旅恪恭师律今其年至冝使休佚擢环尹之宠号为挂车之余荣防被丰恩知其优渥
　　新授常州司理参军孟三英父真可承务郎致仕制
　　夫贵老尚齿所以劝天下之为人子者也是以赦令之下常及高年粟帛之赐既有秩次九十者复命以官此朝廷恩礼逾于前世矣尔以暮龄膺兹宠数内为子孙之荣外为乡里之观逢辰之幸其亦至矣
　　承务郎致仕张彀可承奉郎致仕制
　　引年致仕弗及以政而庆赏之典与在朝者均国家养老之礼所以隆于三代也尔以暮齿膺此光宠既为幸遇亦酧素守
　　承务郎致仕魏中庸可承奉郎致仕制
　　告老谢事退居里宅勤劳之役既不汝及朝有庆泽顾不汝遗贵老尚齿惇笃至矣蒙是休显汝知幸焉
　　通直郎李周可奉议郎致仕制
　　告老之臣弗及以政庆赏之事遐迩不遗以是朝恩迨于耆耋惟汝黄髪膺我殊宠是诚幸遇母忘钦承宣徳郎致仕吕昌符可通直郎致仕制
　　以年致政闵劳以官职之事而庆赏之典亦不汝遗朝廷贵齿敬老之风厚矣升秩闺籍有列位者得以追赠其先不其贵欤然亦为吏廉勤无咎之报也汝知之乎
　　侬应卿可三班借职充归州巡检制
　　乃父为国守边外御夷獠而以疾病不任需章来上仍述知子之内举庶几干蛊而克荷冝从锡命以靖逺甿
　　承议郎翟思可祠部员外郎制
　　尚书属郎皆择端士其进既难而其用有渐以思敏识深虑见称于时冝备建礼之朝仍付冰防之选勉勤职业以称推择
</div>
    <div class="pagination">
<a href="彭城集_page29.html">上一页</a><span>...</span><a href="彭城集_page25.html">25</a><a href="彭城集_page26.html">26</a><a href="彭城集_page27.html">27</a><a href="彭城集_page28.html">28</a><a href="彭城集_page29.html">29</a><span class="current-page">30</span><a href="彭城集_page31.html">31</a><a href="彭城集_page32.html">32</a><a href="彭城集_page33.html">33</a><a href="彭城集_page34.html">34</a><a href="彭城集_page35.html">35</a><span>...</span><a href="彭城集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
