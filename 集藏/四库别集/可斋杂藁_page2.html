<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 2 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 2 页/共 39 页</h1>
    <div class="content">　　可斋杂藁巻二
　　钦定四库全书
　　可斋杂藁卷三　　　　　宋　李曾伯　撰表
　　谢广西经略使到任
　　三载黜幽甘投闲于东里再命作牧俾祗役于南邦循墙靡徇于辞入境具宣于徳意俯惭忝窃仰戴生成睠桂海之奥区介蛮傜之絶徼昔称乐土今视并边既兽蹄之迹可通岂马腹之鞭不及迨天之未隂雨责及是时如人之防风寒何止数处况藩落赖乌孙之掎角而潢池易赤子之跳梁匪惟豺狼之不仁抑亦蜂虿之有毒聿宽忧顾正费图回我方隃度以制敌之浅深彼且圜视以觇吾之虚实情伪颇滋于互市用度浸竭于牢盆民皆戴白而不知兵吏每拱黙以幸无事欲先自治宜属重臣如臣者已试罔功何能为役征鞍陈迹不堪臆于闗山嫠纬寸心犹未防于畎畞自弗容于公议谓永弃于明时朽木垂凋老将至矣铅刀再割谁复使之赖皇恩曲赐之保全然愚分讵希于抆拭倐颁新綍尽复旧氊祠庭甫玷于亲除藩服遽膺于申命柬知至厚奔走奚辞爰触热以问行兹饮水而就列念三边形势险阻固僃尝之苦五筦事情梦寐所不到此被龙光而荣甚顾螡负以凛然自揣疎庸若为称塞兹盖恭遇皇帝陛下明见万里徳照百官在知人在安民聿崇先务不泄迩不防远独运宏谟将令八荒如在畿甸之间弗以一而弃封疆之士致叨误渥仍畀榦方臣敢不激励乃心恪恭厥职立铜柱以布威徳敢希马援之功至金城而上便宜愿仿营平之奏
　　谢兼广西漕
　　遵诲以南曾未几于作牧从天而下俾共二于将输揆微分之侥逾感隆恩之防厚伏念臣材疎弗颖器小易盈起废拜州赖主知之未弃扶衰度岭顾王事以奚辞提封逺在于一方惟政甫更于三月暂令给餽正愧代庖既各有于司存其敢云于近比略无报上乃畀兼人眷西漕之攸分实外铨之所属熬波出素关百货之嬴虚挽粟腐红系三军之调度专其任犹虞于旷阙选诸众盍付于英髦赫若龙光欿然螡负兹盖恭遇皇帝陛下照临若日溥博如天加恵逺民视每同于畿甸诞宣明指遣尤重于隰原遂叨委寄之荣曲示通融之力臣敢不于斯二者谨乃一心此萧何寇恂佐汉之宏规岂臣敢企守马援葛亮抚蛮之旧地赖国之灵
　　谢京湖制置使到任
　　授钺以南甫服严关之役改辕而北且加邃阁之华揆分逾涯感恩陨涕睠惟全楚中立并边自春秋而号经营用武之区厯魏晋而为驰骛争衡之所拊英雄之陈迹慨今古之殊时金汤千里虽若覆盂瓦砾诸城几如堕甑方将兴耕筑以植上流根本之计辑蕃汉以系中原豪杰之心匪得英材曷副妙柬如臣者迂疎浅识牢落孤踪僃更鞭弭之劳略无报效尽释简书之累赖有鉴临方赓一冬炎岭之吟讵作六月太原之想从天而下易地则然城郭重来犹记人民之旧山河无异秪惊风景之殊矧当夏潦之非常且值秋声之已逼老马虽粗知于故道铅刀恐莫发于新硎凡此生成若为称塞兹葢恭遇皇帝陛下躬持干断掌运坤舆惟天全付予有家将复祖宗之业无日不申儆诸国畴咨文武之臣肆颁细札之丁宁密示成规之经理谓其已试俾尔来宣臣敢不勉竭愚忠恪遵圣训上策莫如自治谨当蔽防于风寒明主可为忠言愿益绸缪于阴雨
　　谢兼湖广总领并京湖屯田使
　　受任榦方一其可再防耕董饷二者得兼上恩昭示于通融小已深增于激烈伏念臣猥蒙拔擢洊玷蕃宣犹童子而举乌获之钧方虞弗称以庖人而越尸祝之俎岂是能胜敢期眷倚之有加不以庸愚而就畀既给庚癸之呼且修戊已之屯祗诵王言方愧防逊瑜之任载思使事正须付萧葛之流已试何功兼收并用恭惟皇帝陛下独持睿断丕显皇灵国家刑政之明深怀牖户钱谷甲兵之问每饬庙堂顾非共二之材亦被锡三之宠臣敢不勉殚驽技仰报鸿私将令奏湟水之勳未能朞月若曰课岘山之绩愿俟季年
　　谢转正议大夫【平黎寇赏】
　　潢池肆扰奉王略以格奸丹扆疏恩陟文阶而示奬循墙莫避局地奚胜伏念臣顷莅桂封适乘黎警动干戈于邦内伐以何为卖刀剑于海濒安之而已姑遣师而扬武果纳款以请降皇灵所加臣愚何及敢谓论功之次例膺增秩之褒奋汉将之楼船惭防显绩施隋官之门防滥被新荣兹葢恭遇皇帝陛下徳奉三无明照九有恩威并用得龙蛇赤子之拊循庆赏诞颁极犬马老臣之劳徕虽其已去犹且弗遗臣敢不精白承休厐洪载赐付卿南方事愧未清岭峤之尘宽上北顾忧兹愿罄封疆之责
　　谢除宝文阁学士京湖制置大使
　　睠锡壤之中邦仅还旧物司宝书之大训俾荷美名靡容累防之控辞曷称明纶之加奬凌兢祗命感戴塡膺伏念臣本乏技能误当委寄辙环几老怅朝华之已披鼔至再衰惧暮气之将惰由桂林之奉诏来荆渚以于蕃惟祖宗全付予家自宇宙便有此岘画遵玉斧缺补金瓯朝廷惟庾氷意同嗟何及矣公卿岂营平议是孰与守之其敢望于阶升暨所居之官大梦寐九天之隔忽到邃清封圻十国之连增雄广永职仍共二恩厚函三兹葢恭遇皇帝陛下独运离明于昭干断图回区宇几同行酒而议太原慨想人材何啻每饭不防钜鹿兹圣策有功而底定顾愚臣何力以叨荣臣敢不拜手承休鞠躬尽瘁固辞南城郡得无愧羊祜之心愿入西域关所冀悯班超之老
　　谢除龙圗阁学士依旧职
　　揆江汉之雅藩翰何功占河洛之符论思进职循墙防避连茹叨荣臣闻彦博镇秦如膺眞授仲淹分陜仅以直除岂惟彰儒者之华实以重邉臣之体如臣者素非清望猥荷殊知迹渉扬荆两玷元戎之寄光依奎壁四联学士之班正虞鼠技之五穷倐被龙文之三防从天而下诞颁温润之辞为日几何再陟凝严之秩遭逢千一感戴万斯兹葢恭遇皇帝陛下刚健体干裁成用泰举嵗终羣吏之防爰饬周官当月旦四岳之咨以新舜治致令尘琐亦与阶升臣敢不拜手扬休捐躯效报圗陈湟水倘遂毕于驰驱梦入瀛洲愿许承于顾问
　　谢转正奉大夫【和籴赏】
　　朝家广塞下之储未尝靳赏计吏办湟中之籴何足言劳遽膺增秩之荣秪负逾涯之愧伏念臣猥分戎翰兼董赋舆问晋人之米价若何幸皆乐售给汉闗之粮道有此粗免乏供犹斗升之水仅苏岂尺寸之地敢望奉宽一分之诏惟恐失之叨正三品之阶斯为过矣纶言垂奨绵力增慙兹葢恭遇皇帝陛下明足食之大经先僃边之急务俾与民为市断无谷贵贱之伤农凡爵人于朝必以功重轻而示赏遂令嵬琐亦忝宠绥臣敢不刻骨铭恩縻躯誓报倘首山相呼自今饱于宿师恐钜鹿不忘其上寛于旰食
　　谢男杓除耤田令兼制机
　　防师外阃慙防横草之劳分命底僚猥及荷薪之子聫鹓误渥防犊防恩臣睠兵机当弗容间之时而属掾许不避亲之举必祁午可则祁奚进之勿疑非魏戍能将魏舒置而靡用眇焉无似彼此曷胜伏念臣疲甚守边男臣杓痴未了事殆犹阿买仅堪使写以张军敢谓添丁果遂充耘而为国既特徇幕府文书之辟复令陪奉常弟子之员方载鼷以车愧莫称便蕃之宠俾沐猴而冠才几出假借之私兹盖恭遇皇帝陛下以父母心作民物主仁之至义之尽随小大以用人老者安少者怀与髙厚而合徳致令弱息亦玷殊休臣敢不益谨教忠使知由礼驱之千畆必能奉东作之勤瞻彼方城岂敢望西平之绩苐相告语誓竭报圗
　　淮西宪谢赐厯日
　　武监缀班误玷皇华之节清台颁序宠兼细札之书岁月肇新吏民胥抃恭遇皇帝陛下仁参化育道妙财成格庶证以致和熈百工而凝绩汉正诞布羣方同慕义之心周厯嗣承千歳衍垂基之庆诞修人纪敬授民时臣恪掌刑章谨宣徳意奉行诏旨载扬春日之宽申儆边防愿备秋风之急
　　淮阃谢赐厯日
　　象阙攽常诞布万年之厯猬淮率职恭承一札之书凡在幅举同正朔恭惟皇帝陛下体元御厯审已察文躬一徳以享心与天同运抚五辰而凝绩如日之新律布青阳轨循黄道臣敢不对休命敬授人时三年有成愧乏守边之効一日必葺誓殚报国之忱
　　桂阃谢赐厯日
　　赐书北阙君临用九之干授厯南交民遇登三之泰丕昭王度协用人时恭惟皇帝陛下道妙范围仁参发育新日而又日益加行健之刚后天而若天克谨履端之教璿玑顺序玉烛致和臣敢不祗服蕃宣奉行宽大仰占鹑尾相安禹贡之山川逺暨龙编同禀汉家之正朔
　　桂漕谢赐厯日
　　嵗应三登载纪清台之厯文成一札聿颁方国之书式谨邦条以前民用恭惟皇帝陛下与天同运如日方中审已察文翼小心而事上帝励精为治建大政以兴太平律播青阳轨循黄道臣敢不对休命敬授人时鱼梦维丰愿协金穰之应鲸波不动敢期氷解之勲
　　荆阃谢赐厯日【辛亥】
　　江汉来旬猥任周疆之旧嵎夷賔日诞颁尧厯之新四达成书一遵彞令恭惟皇帝陛下体天行健受命溥将四七际之珍符有开景运亿万年之寳祚立阐重光况侧身销变之余正恭已当阳之暇春囘黄道闰课清台臣敢不钦授人时聿宣王度云章昭若威无咫尺之违日监在兹隂谨寸分之惜
　　荆阃谢赐厯日【壬子】
　　紫塞防寒甫毕防冬之候清台颁朔又逢行夏之时四达干文一遵常令恭惟皇帝陛下法天不息嗣厯无疆咨汝羲敬授人时曰为改嵗命冢宰通制国用何待来年未雨而先绸缪无日而不戒惧俾恭尔事爰示此书臣敢不恪谨布宣深惩翫愒听首山之庚癸正急军储数湟水之寅申愿承圣防
　　江东漕谢彗星降赦
　　干文示戒轸睿虑于昕朝解泽除瑕赐宽书于方国驩腾八表和召两间恭惟皇帝陛下濬哲文明严恭寅畏在玑衡而齐政聿谨厥修菲饮食以卑宫敢淫于乐既广开于言路尤勤恤于民生诞布湛恩潜消咎证臣滥兼使指祗奉诏条贯索沉辉咸与洗心而涤秽欃枪絶迹愿观转异以为祥
　　荆阃谢宣赐夏药【庚戌】
　　六月饬戎猥玷中权之寄十行赐札遽蒙上药之颁假宠优隆拜嘉激烈伏念臣防功尝试多病早衰五岭烟岚正作痡瘏之赋七泽云梦又为褦襶之行甫躬锡壤之初荣赉宝奁之实珍良博济疲苶顿苏兹盖恭遇皇帝陛下视民如伤跻俗于寿禹畴攸叙征臻燠若之休舜治无为愠赖薫兮之解诞施嘉恵俾衞微生臣敢不祗荷眷慈勉殚劳瘁讲求民瘼庶无咨暑之声消弭客邪共罄惜隂之力
　　荆阃谢宣赐腊药【庚戌】
　　采薇守衞当北尺之寒时尚药匪颁被内廷之温旨对陨越捧戴凌兢伏念臣质令且孤品难共二水浅土薄嗟一方之病未苏嵗晚风髙正六尺之躯当防敢期睿眷特轸支离珍剂实匳俾御折绵之候緑绨赐玺顿回挟纩之和昼锡光华夙痎蠲愈兹盖恭遇皇帝陛下跻民仁夀保治平康理国犹身视郡下痒疴而若切以恩抚士念三军皲以不忘肆覃露湛之仁庸勉雪霏之役臣敢不服之无斁庶其有瘳愿毕凋年不敢体肤之爱力扶疆证庶消腠理之忧
　　荆阃谢宣赐夏药【辛亥】
　　上游防阃値周雅之饬戎中禁疏纶按炎经而分剂恩沦弱质感激懦衷伏念臣役乆暍侵政多痞闷视南梦北云之域人洊困于产鼃当下潦上雾之时师几疲于汗马敢期温旨爰轸暑行锡之尚药之珍良借以精镣之璀璨一沾施济尽涤鬱烦兹盖恭遇皇帝陛下徳并离明道同干健生育长养以为事仁哉天地之心痒疴疾痛若切身夀此邦家之脉肆攽嘉赉俾卫微生臣敢不竭力榦方疚怀报效销民声之咨雨庶其有瘳厉臣节之饮氷服之无斁
　　赴荆阃谢宣赐金器缬罗香茶
　　易地榦方猥任上流之寄自天锡宠肆颁内府之珍徳厚沦肌感深塡臆伏念臣本无他技幸际明时疆南海以承流未殚微效国西门之作牧误被亲除比甫见以吏民顾曷酬于君父忽膺宻旨加赉丰仪异馥芬芳生清风于茗椀精镠璀璨叠香雪于衣椸昭扆眷之优隆焕纶言之勉励龙光俯逮愚分奚胜恭惟皇帝陛下徳照百官明周四表求文武如不及爵以劝功送礼乐逺有华予以驭幸遂令尘陋亦被恩荣臣敢不拜手登嘉鞠躬思称凡服用之顷永言何日之忘惟薰瀹其中以报如天之赐
　　谢特赐香茶缕金花
　　上流承乏倐逢夏五之书中旨传宣恭被昼三之锡诧荣凡目增盛懦衷伏念臣猥备驱驰每惭玩愒时辱轸懐于边役过勤颁赉于尚方郁散龙煤带御炉之霏雾珍分凤夸来官焙之清风借之奁金夏铸之精侑以剪防春工之巧缛仪鼎重睿眷益昭兹盖恭遇皇帝陛下序情闵劳以予驭幸髙拱离明之正如日方中逺涣汗之充从天而下自惟庸琐曷称优隆臣敢不涤虑薫心敛华就实无一毫而非君赐何以将之惟终身而荷圣情未知报所
　　谢特赐银绢
　　逢震夙之期职修篚贡颁晋昼之锡礼重币余示外服之光华极中扄之愧惧臣任分方岳报乏清尘颂江汉之万年瑞开电绕效荆衡之三品忱寓风宣幸沐优容敢圗蕃赉侈精镣之交粲与戋帛以横陈恩厚如天感深无地恭惟皇帝陛下垂衣而治所寳惟贤市骏马骨以千金感召翕来于国士易敌人首以一绢经营足继于祖规顾惟何功拜此大赐臣敢不祗承宠渥勉励愚衷解以衣韩岂但诧一身之饰捐而间楚庶几得万里之情
　　谢宣赐香茶
　　薇戍防功方忝便蕃之锡梅壬在候又颁芳润之珍服命优隆感恩激烈伏念臣再鼔愈淡一画无奇字国金汤类鄙竆儒之臭味属时烽火曷驱丑类之腥羶忽月团分官焙之余而烟缕辍御炉之賸来由黼座借以宝奁洗菀勃于尘心侈光华于凢目兹葢恭遇皇帝陛下因时行恵以礼遇臣明徳惟馨格逺人于万里大亨以养来贤士于四方致使孤踪亦叨殊赉臣敢不望咫威而下拜铭寸臆以中藏嘉与戎行无载渴载饥之叹恭辞君赐有三薰三沐之辞
　　谢宣赐腊药【辛亥】
　　一札细书逺下楚熊之域万金良药聿来周蜡之时圣恵优隆愚衷激烈伏念臣徒劳寖老再试防功蒙犯风寒固知与士卒而同甘苦因仍水潦未能使田里之无叹愁敢期济众之仁俯赉卫生之剂出纶锡昼挟纩囘春兹葢恭遇皇帝陛下视民如伤使臣以礼布徳行庆元元庶有瘳乎序情悯劳温温和可知矣遂令疎逖亦被匪颁臣敢不稽首拜嘉鞠躬尽瘁维持弱质顿喻丹砂赤箭之储歌咏殊恩愿续翠管银甖之句



　　可斋杂藁巻三
　　钦定四库全书
　　可斋杂藁卷四　　　　　宋　李曾伯　撰启
　　代蜀总贺史丞相拜太师魏国公
　　大庭播告上衮登庸定鼎相成师礼重周公之徳分圭启魏国名嘉毕万之封昭宗臣佐策之勲示明主报功之宠古今盛事中外欢心窃以六典作姬首三公而始置百官表汉非一职以为称自尚父得于磻溪而子房奋于黄石寥寥千载落落几人迄我皇朝尤为旷典惟淳化眞人之绍述礼赵普以勳劳至元祐天子之幼冲拜潞公以年徳中兴而后未见如斯考国史之所闻独防稽之先烈然在孝庙十年庚戌之旦始疏魏社之封迄于光皇三月甲寅之辰初演师坦之命非以钦崇于旧学则由拥佑于重光方蔚为宝训之首称况繙以金瓯之全羙超前越后仅有絶无恭惟某官社稷重臣国家元老正权纲于圣化更张之日运筹策于王室规恢之时事能应物能名持蓍龟之先见刚不吐柔不茹存金石之诚心坐扶茂陵三十载之治功益衍炎祚万亿年之休命赤舃独隆于左右黄旗浸盛于东南属开厯数之绍尧方卜讴歌之归启天擎鼇柱金縢藏代武之书日洗虞渊玉几任保康之寄遂定一代延长之计克彰两宫仁孝之忱以至义质鬼神息四海鸱鸮之难信行蛮貊格五胡狼虎之奸国势无山岳之动摇人心有松栢之茂悦矧登鸿硕叶赞燕贻奉广姒之徽音伏继文之丕烈屹然于从容密勿之顷隠若有凭藉维持之基斯克享于天心宜莫隆于人爵窃聆奎翰亲发玉音道慈训之丁宁示元勲之尊显谓先朝眷倚之意当示褒崇而今日拥翊之功岂容谦抑所以彰两朝不世之绩慰二祖在天之灵异数肆攽佥言惟允山川世胙方益增茅土之封岩石民瞻当愈重槐庭之位然且秉枢机之周密运鼎轴之尊安被之诗歌宜在烝民崧髙之雅编之史册无愧伊训说命之书自亲见之民生幸甚某谬司井络乆属秦阶矧窃听于黄麻喜欲赓于绿竹丹心报国敢忘雨露之深恩白首逢时未分江湖之终老
　　代蜀总贺兴元丁帅除利路安抚副使
　　简在上心全付方靣锡马侈康侯之庶将膺接晋之荣执禽戒子弟之舆遂主帅师之寄观朝廷之善处知四境之何忧盖尝窃闻道路之言妄测庙堂之算谓今蜀栈重在汉闗有如蛇之首尾不可分毋以鹿之犄角为足守故虽二阃之设是特一时之宜岂能无脉络之不通或者谓体统之当一昔邲之役林父不能克而相之师之仪亦无成近而授剑一令浮梁之防闻举扇一言符离之事去用兵之大率如此谋帅之不专可乎以古事言为今日贺恭惟某官兵民司命国家精神夷险屡更惟义可以落奸雄之胆忠诚一致惟信可以服蛮貊之心中外所恃以安宗社所倚以重比陞卿列咸傒公归独以礼乐虽吾儒之至荣然在春秋于外夷而必斥凡使华之逺有以帝眷之方深此实髙祖留萧之规少慰周人思旦之望青氊之帐虽旧白羽之麾方新由兹持太一之大权合子午之全势事无肘掣机不髪容夜雪而入蔡城今得一裴度矣春风而问浯水岂无十元结哉某忽聆檄羽之传不觉屐齿之折盖敌国如一行之上胜着在斯凡吾属皆同舟之中安心可也
　　代荆阃贺沿江赵制置除焕学
　　北阙疏恩西清晋直东壁图书之府载典尧章金陵帝王之州仍分齐履诏颁元日喜动明庭恭惟某官社稷宗臣诗书硕望闗中留萧丞相自膺汉京鎻钥之权江左有管夷吾尽洗晋国衣冠之陋屹一柱之山立障百川而澜囘天险石头有虎踞龙蟠之势波澄淮水无鲸呿鼇掷之惊兹膺蠖濩之知爰进凝严之职牙籖玉轴式昭云汉之文玈矢彤弓增重风寒之寄伫垂彝鼎即正玑衡某矍铄一翁栖迟三岘方效祁奚之请老仍偕文子以同升耳听演纶心形折屐盟鸥梦断祗怜白首于江湖贺燕心倾徒想乌衣之巷陌
　　代京西漕贺沿江赵制置平寇
　　孽臣干纪驱乌合以跳踉王旅徂征振鹰扬而剪灭去藩篱之允恶幸社稷之隽功吉语星驰欢声雷动窃以何代无奸雄之患亦惟在人有控制之方鹤唳风前走苻坚于淝水鹅鸣雪里缚元济于蔡城至今谈者之言固曰伟哉之绩然使一时震惧之际万口恵来之初得裴度则唐业赖之微安石则晋事去矣不图今日复见古人有如扬楚之近郊自纳淄青之旧俗忧深背胁养成大厯之疽根势类股腰更甚后元之盭上方广天地之容贷彼乃抗雷霆而陆梁染蚩血于衣冠扇苗腥于城郭江防海舰攘螳臂以欲登月戍云屯逞声而肆毒于斯时也畴克任之幸九重奋干刚之明而十乘任泰平之责合军于呼吸之顷决策于指纵之间折棰一笞投戈四溃恭惟某官庙堂雅量鼎鼐元勳分宝展亲麟趾倚维城之重受社作辅犬牙强磐石之宗几年盛宇宙之威名壮志俟风云之机防自制孙呉之铁瓮每怀梁氏之金瓯豢虎狼而拂其心知噬人而且至取鲸鲵而封之观期逋寇之必诛故尽防于我师即翕张于士气若元若石若琰励父子兄弟之谋曰顔曰愬曰宏协将帅宾僚之力遂腾丕绩髙掩前闻佛狸果毙于夘年鬼蜮莫窥于大徳月星明概霾曀清夷玈矢彤弓盍考召公之命衮衣赤舄亟催姬旦之归赫常武于清朝扬耿光于后代某猥乗边传欣听驿书正深嫠纬之过忧倐动儒绅之喜色于疆于理伫还周官禹贡之封可磨可镌愿肆栁雅韩碑之作
　　代京西漕贺淮东赵安抚平寇转官陞职
　　露布奏功宸纶疏渥牙籖玉轴升书殿之清班紫绶金章陟文阶之峻秩增十连之重寄昭一代之殊勳芝诰聨荣棣华胥庆窃臣弭非常之变是必有非常之材建甚盛之功亦宜加甚盛之典遹观在昔肆伐于淮东山归劳而荣以衮衣江汉来平而锡之玈矢淝水风声之役予封邑于旦伊蔡城雪夜之师加大夫于古道每切仰景光于前代不圗见休烈于清朝自夫楚国之亡猿久矣汉人之养虎负恩干纪攘螳臂以当车衰凶鞫顽逞蜂腰之辱斧不借泰山四维之力孰防长江千里之寒锄其疽根洗厥妖祲今有勳焉如此顾何赏以报之恭惟某官劲气摩云精诚贯日立狂澜之砥柱驾长风之孤骞慷慨事机盖出父子兄弟之素志勤劳王室允为将相文武之全材华夷知万福之威名士卒想临淮之气色踞鞍上马期慰河南老父之思击楫中流勉徇江东人士之望出星门而仗钺指蒲泽以麾戈并辔载驰协鹡鸰之御侮援桴一鼔随枭獍之就殱风霆倐其震扬宇宙为之明概宜颁异数用答殊劳未夸簟茀镂钖之有光盍取鼎鼐旂常而载纪绘功建武重瞻寇邓之丹青作雅元和丕迈桞韩之金石某猥乘边传欣听驿书实闗宗社之闳休匪但门墙之私庆怀风景岂嗟有异之山河想见官军可冀中兴之日月
　　代京西漕贺淮东赵提刑平寇进职
　　献防戎车持斧上绣衣之最升班书殿花金下紫绶之荣官名应同颖之禾庆事聫华蕚之棣涣颁成命鼎沸欢謡尝观古人伯仲之间其在前代勲名之盛庾亮之有庾翼仅更镇于武昌谢万之与谢安应同时于淝水葢未有二惠竞爽一体共功并辔载驰躬提熊虎之旅麾戈并出手戮鲸鲵之奸奠安宗社之基圗净扫乾坤之氛祲防无虚月赏不逾时并膺甘茂之十官俱受子展之三命竹帛未之有也缙绅孰能任之恭惟某官三光五岳之英千载一时之瑞尅神州戮力王室皦皦盛心济大江誓清中原凛凛英气早着西平之有子允宜北顾之无忧江左衣冠见夷吾而释虑淮南兵甲赖长孺以寝谋属狡焉失稂莠之而蠢尔逞蜂防之毒恣其凶虐速我诛鉏遂勤天讨之师爰问鬼诛之恶星轺夙驾露布朝驰翕令腹败以枝披尽使草薙而禽狝金平雨矢未夸武安兄弟之勲采石风防复见雍国文武之略功成不世报以何官宜红旗之防奏未几而黄纸之除书并至歌江汉之是似已裕父功赋东山之盍归伫恢王业某滥乗邉传倐听邮音诞扬千载之景光欢动三军之旧部缚贼奴而取金印恨莫陪櫜弭于其间与儿童而唱铜鞮但喜同车书之有日
　　代荆阃贺交代赵侍郎除京湖制置
　　凝旒亲擢授钺专征紫橐簉朝甫奏淮头之新防碧油建阃载临岘首之旧封邮音四传士气十倍窃考三军师帅之重见诸一门父子之荣赵孟继成季之勲晋典刑之具在李愬践西平之镇唐功业之独隆葢世徳之素孚斯羣心之攸属欣逢盛举夐掩前闻恭惟某官三光五岳之奇四海万人之望谓故园必有乔木挺挺髙风济大江誓清中原凛凛英气早佐筹帷之画诺已寛宸扆之顾忧中外几年始终一节比孽臣之干纪总王旅以徂征并辔载驰投戈四溃既侈京观鲸鲵之戮甫趋禁墀鹓鹭之班时适西风忧轸丙夜虽江左頼夷吾而无虑然襄阳正叔子之兴思遂辍贰于六卿俾尽防于诸将麾帜士卒一毫无更城郭人民重来如故耀焜弟兄之华蕚摩挲父老之甘棠碎轒輼破穹庐伫扫清于朔漠书旂常铭彞鼎即入辅于昕朝某赋分癯儒受知先哲防风数处歉若汗青厯星一终頽然头白乆困榆边之酬应屡陈苕霅之归休凡而营垒之间尽循诸葛不料藩篱之外又生一秦正绵力之勉支忽纶言之诞播金兰益缔糠粃曷虞占城上之赤云已卜归期之近望闗中之紫气不胜候吏之瞻
　　代荆阃贺赵都丞除京湖制副兼京西漕
　　丝纶锡渥轺钺登庸次对迩班密布枢机之防元戎小队交辉礼乐之华新命俶传旧封肆悦眷乃一门之盛见之再世之间淮南迭居如赞皇之父子武昌继踵若元规之弟兄然相与以并为乃昔无而今有缙绅创见竹帛增光恭惟某官葢代竒材济时雅志心有如日常存宗社之谋义不共天素得家之论早自氊裘之猖獗已先介胄以驰驱屡更险夷一致忠孝比枫宸之授节指蒲泽以麾戈雪垒夕驰露布朝奏凢枭獍底就殱之速皆鹡鸰专御侮之劳笳鼓赋归甫息淮堧之祲羽书告遽忽腾蜀栈之烽上怀叔子之威名士想临淮之气色遂悬帷幄来建阃台江山形势尝得之目中钱谷甲兵可运之掌上一麾白羽尽复青氊北平之气无双固边人之素服鄼侯之功第一看史册之相辉某老不如人乆焉怀土徒以受令公之荐尚兹守忠武之营万里封疆不料乡邻之警十年精力徒伤风景之瞻幸二恵之肯来庶一癯之知免国事幸甚造物畀之入玉门闗岂望赐环之宠歌铜鞮陌欣闻挟纩之声
　　代京西漕贺赵都丞除京湖制副兼京西漕
　　谋诗书帅遣礼乐臣密防布宣次对屈松阶之履使权咨度元戎连蓉府之镳邮音四传士气十倍窃以奕代典刑之懿载稽昔贤勲业之隆李愬践西平之官犹诧唐人之父子庾翼继武昌之镇尚夸晋世之弟兄况夫踵阀阅之英规聫阃台之逸驾于昭盛美实掩前闻恭惟某官文武全材社稷伟器千载英灵之气飘飘如云一门忠孝之心皦皦犹日早赞庭惟之画诺已寛廊庙之顾忧险夷百为始终一节比以金瓯之几玷有勤绣斧之徂征雪鹅夜驰风鹤朝奏甫赖淮南之汲黯属懐江汉之召公谓湟水羌人尚畏后将军之策而镇州士卒犹存先太师之衣兹枢机辍紫禁之班而轺钺问青氊之旧江山好在壁垒麾帜之无更日月几何城郭人民之如故目盻五原之草緑指挥万灶之粟红破穹庐碎轒輼一扫黄龙之碛清庙貌定钟簴重申白马之盟看手拍于铜鞮庆腰悬于金斗某絶防筹略猥玷诹谋数载舂陵发为之白一来襄岘笑未及黔适当击柝之时旋玷予环之宠欣聆除目幸缔交盟雷动欢声顿释籓篱之过虑海函宏度庶无糠粃之遗羞
　　代京西漕贺全大监除京西提举兼制参
　　彤墀疏宠玉节陞华省监联班将建小雅修车之绩阃辕佐画岂惟太史平准之司邮音一传舆颂四达恭惟某官器全王佐名冠时流抵掌论兵皆暗合孙呉之略抱膝懐古有自比管乐之心早曵裾而客诸侯即折棰而制千里舂容谈笑之顷慷慨功名之津入奉庙谋平楚首来于剧孟出参军事却秦尽出于仲连坐扬天讨之师立正鬼诛之恶既腾露布洊陟星闱属怀蜀栈万里之忧尤重襄城上流之势谓二三豪俊久相与于筹帷有百万甲兵葢莫如于武库载厪使事诞布皇灵草木皆知于威名壁垒喜闻其气色伫恢谟略济艰难玉帐借筹暂屈辔丝之揽金印如斗亟防笳鼔之归某弩末技穷刀头梦切慨念星霜之乆精力为殚顾瞻夙景之殊意料不及兹忝予环之命适丁击拆之时忽听除音顿强懦气愿言长策亟澄江汉之波庶俾陈人早问邱园之隐
　　代蜀总贺桂侍郎除四川制置
　　紫槖联班纶綍布王言之命碧油易镇诗书膺元帅之谋封疆兼四履之雄中外有九鼎之重先庚俶播旁午欢声敢因名氏之通略叙兵民之系若时西土在国北门自惟徃嵗狐鼠之奸甫觉连年鸿雁之集边牧倐侵于春草戎亭屡警于夕烽虽庙算之全安致老酋之毙去而且苗腥汚于陇右蚩血渍于中原失火殃鱼藩篱恐及伤弓惊鸟家室为忧若在自治之方无出不争之策然闗堡有齿唇之必守而萧墙有心腹之当防不有人焉孰为国重恭惟某官两朝硕徳千载真儒典刑大雅之遗音学问中庸之至性青山三百叠真人杰以地灵丹桂五枝芳由源深而流逺自膺分月即委防风宣流画防之仁声振厉绣衣之精采一尘无耸已寒朔幕之氊十乘有行未暖渚宫之席属时宵旰逺顾岷峨谓裔夷又起于一秦而将略可无于诸葛遂跻郎位亟渉卿珪载登枚徐侍从之班正重周召方伯之寄夜观奎壁焕寳储次对之躔春到井参伟玉帐前筹之智自是定四维安疆之计为万里扫清之期闻范公而西贼惊何忧疆场相司马而辽人戒伫位庙堂某一总赋舆屡逾嵗籥瓶之罄矣莫供汉桞之屯旌以招之许问呉松之钓伊昔托邻于玉水今将识靣于寳屏书下日边喜同雪外虽乌樯已辨巾车欲问于田园倘马首可瞻聚米愿陈于山谷迟吾行也犹及见之
　　代襄阃贺黄漕赴召除卿帅成都
　　涣颁宸綍晋陟卿珪不俟驾而行甫听四牡使臣之劳毋疾驱有诏复膺三军元帅之谋伟中外之欢声仍山川之旧壤恭惟某官清庙钟吕明堂栋梁学问续诸儒之灯文章传万古之印刚弗吐柔弗茹山甫髙风挠不浊澄不清叔度伟量自指锦宫而弭节已兼玉帐以殿邦台阃七年金汤增重岷峨半壁桃李成隂上方予环以召之公已趣装而下矣星轺南指谓辽东之白鹤且还月掌西升奚闗上之青牛再去意者蜀道天难之险靡容雪山人去之轻遂留萧何行且殿四封之重无过戴胄岂徒持三尺之平虽是行少缓于登仙恐不日爰立而作相某身縻阃寄心荷襟期听俶播之好音觉倍明于老眼记慈恩五百人之列喜最号于得人望少城几千里之遥恨莫陪于贺客
　　代贺四川桂制置除焕学
　　碧油奏最丹綍防恩元日路朝方耸羣后奉璋之听清时册府载司宁王遗宝之书伟学士之华班表帝心之隆眷一新明命四达欢謡恭惟某官礼乐钜儒典刑大雅早负经纶之志出逢熈洽之时戮力神州小江左夷吾之志盛心王业继隆中诸葛之规自绣衣往镇于淮濵逮茸纛载临于荆渚赫然伟绩简在睿衷献纳联班爰荷彤墀之槖诗书谋帅遂分玉垒之弓顾当虚疑澒洞之余首用安静和平之防张忠定一个信人心随见于感孚范老子百万兵敌胆已闻于惊破兹化日春熈于井络而胡星夜落于军营门户藩篱匪特壮青天之险介胄干橹无非用黄石之柔挽回蜀道之难屹作雪山之重宜陞奎象仍防参墟勒孟阳劔阁铭伫纪功于彞鼎上王褒益州颂即正位于岩廊某乆荷化钧欣于宸綍矧厠雁鹜行之列敢忘燕雀贺之私闗中之萧相复留愿竟成于勲业颍川之许丞未去尚终赖于寛
　　代京西漕贺湖北赵漕
　　妙柬上心肃将使指金銮入奏方联兰省之班玉节蜚来仍转桞营之饷台纲俶振舆颂翕归恭惟某官帝室宗英儒林师匠丰标立千仞之壁议论囘百川之澜学问渊源传武夷之正印性命道徳续伊洛之遗灯故凡平时施设之方尽出诸老讲明之素分符楚戸尚懐细侯竹马之思揽辔夔门熟访忠武木牛之略继兴思于宣室爰上计于甘泉含鸡舌之香浸阶清要接豹尾之武盍罄论思时惟洞庭彭蠡之濵莫急金城湟中之漕遂迂熟路来驾轻车席上过师毋薄青氊之旧楼前访古细黄鹤之吟恐墨突之未黔有汉泥之即紫某守邉防效乗传逾涯正虞寄重于喉襟其孰势联于唇齿前旌相望后爨何忧筑寿昌之边仓恨未知于竒画继酂侯之粮道愿俯示于良规
　　代贺京西朱宪除阁职
　　麾轺奏最编綍疏恩道家蓬莱之山峻跻华直方城汉水之地仍縂使权封圻无前日之殊父老有朞年之借洊颁巽命允穆师言恭惟某官奥学渊渟孤标山立博通古典不遗九邱八索之书涵咏圣经一洗诸子百家之説赫奕金城之上计光华玉节之乗边氊畏威夜落旄头之焰衣冠垂象晓澄贯索之辉逺飏九重钦恤之仁益耸一道澄清之誉犹君奭分陜召南之化盛行而季梁在随汉东之国为大宜膺芝诰爰典竹书光照奎壁之文章位重隰原之礼乐伫歌四牡既觐六龙某乆窃余光欣闻成命代庖越俎方虞驽乘之贻羞揽辔登车尚赖余波之借润
　　代京西漕贺李工书
　　畴咨首谏晋陟都台训饬邦工爰掌冬卿之典缉熈帝学宻陪昕幄之游邮音肆传舆论胥庆恭惟某官气涵刚大识造精微蕴开物成务之才抱尊主庇民之学一时星鳯正中朝人物之英千载云龙乃南阳帝乡之彦外庸早着上眷素深旋歩武于周行即王盟于公论乌台执宪僃更三院之朝仪骑省封囊屡补百张之谏纸尽行所学无隐不言人主为霁于威顔天下想闻其风采夙夜献纳宜陞画省之班日月就将仍侍金华之讲翊成君徳兴起治功听文石之履声难淹歩武调泰阶之鼎伫倚经纶某误揽辔丝欣于制綍雁门遣戍正虞数处之防风燕厦倾心庶赖万间之芘雨
　　代京西漕贺钱秘监兼侍讲
　　涣恩枫扆晋长兰台马融三入之荣盛推东观丁鸿五论之讲宻侍北宫真儒者之至荣罄舆情而胥悦恭惟某官儒林根柢艺苑精华续性命之遗灯振圣贤之余响文章藻丽有三代两汉之风学问渊源洗诸子百家之陋外庸早着上眷乆隆由骥足之来旋即鸳行之阔歩太乙青藜之阁爰屈校雠中书紫薇之垣乆瞻仪羽兹任大蓬之宠式彰丹扆之知虎观晓趋帝学赖缉熈之益麟台昼直皇猷资黼黻之工已聫论思献纳之班伫锡辅相弼谐之命某遥分使传欣听除音引领蓬莱知是几尘之隔依身厦屋庶无凌雨之忧
　　代京西漕贺赵侍御除大谏
　　畴咨横榻峻陟上坡圣天子从善如流乆资风宪谏大夫忧国犹渴式罄箴规御笔亲除儒绅交庆恭惟某官气涵刚大学造精防蓍彰先见之明金石厉匪躬之节闭邪陈善窃自比于孟轲正色立朝咸谓今之汲黯外庸早着上眷素隆由歩武于周行即主盟于正论五花天近耸峩豸之威棱两栢霜凝振乘騘之精采中外为之严惮朝廷赖以尊安有三代遗直之风再瞻清献当八年敢言之日允赖阳城喜赓庆厯之歌诗更费元和之谏纸益殚剀论共起太平想集书囊作汉文之帷障倚持色线补虞舜之衣裳某误揽辔丝欣聆制綍当日月之亭午坐底阴消诵江汉之朝宗愿祈海纳
　　代京西漕贺何宗博除正言
　　龙墀涣渥骑省升华正色立朝重见元和之谏纸真贤得路共赓庆厯之歌诗吾道光亨太平立致恭惟某官气涵刚大识造精微抱开物成务之才存陈善闭邪之敬慷慨论事贾谊陆贽之流鲠切爱君魏谊王珪之右外庸早着上眷乆隆粤登鸳序之华甫典麟宗之籍属时当宁勤八年望治之心咨我正人赖一言兴邦之益爰资鸿硕来订箴规白笔抗词士想闻于风采青蒲入奏上必霁于威顔朝端愈见于清明国势伫期于宁谧身倚文石奚拘一月之上封目送延英不待数年而入相某遥分使指欣听除书数处防风正雁门之遣戍万间芘雨惟燕厦之倾心
　　代京西漕贺陈少监兼殿讲
　　中宸疏宠内殿论经五兵法度之严甫推武库三代诗书之彦宜在讲帷除当四传士论胥庆恭惟某官词林宗匠治道津梁续性命之遗灯振圣贤之余响文章典丽有三代两汉之风学问深纯洗诸子百家之习蚤逢熈洽妙柬眷知槐市横经乆积师儒之望蓬山接武寖升台省之班兹由戎监之华爰侍细氊之读书圣问而付史馆丕迈昌朝成君徳而在经筵式资正叔由是賛缉熈之学此其为辅相之基紫荷立登白麻可俟某遥分使传欣听除音数处防风正雁门之遣戍万间芘雨惟燕厦之倾心
　　代贺陈洋州
　　黼座疏恩朱轓作牧十年出幕府望乆积于旌麾千里得湖山令将新于庭户嶓冢重东流之地汉闗宽西顾之忧金汤有人绅笏胥庆恭惟某官阆苑锦屏之秀雪山玉垒之英自卧大床元龙有湖海之气安事一室仲举非尘埃之人自骥骋于康衢即鹏抟于溟渤以身徇国亶存忠孝之规趋事赴功靡择险夷之任谈笑河阳之幕从容单父之琴月驾佐邦清彻一杯之水星台赞饷饱供万灶之烟士方相为斯世勲业之期上盍趣登中朝献纳之选属时剑栈重在洋川南褒北斜直指子午之谷前陇后蜀正严戊己之屯遂膺玉帐之剡闻亟畀铜符而作镇山川人物既素得于目中保障茧丝斯可运于掌上兹未促行春之驾果已腾来暮之謡石砚牙籖细和词人之佳句橙亭秋浦重寻贤守之旧游第朝廷已深知于弱翁恐郡国难乆屈于黄霸靡需黔突即涣紫泥某痴未了官少宁更事一行作吏已惭扬州梅阁之吟再转为丞尤愧蓝田松庭之记虽凡骨勉期于丹换而俗容尚费于药医碌碌家庭见谓厥菑而弗播栖栖嵗月眞成不穑以取囷政有畏于简书乃获承于棨防庶依召父未去许丞毋失名誉善事上官尚当谓大府而受约束岂无他人不如同姓庶期知广厦之为帡幪

</div>
    <div class="pagination">
<a href="可斋杂藁.html">上一页</a><a href="可斋杂藁.html">1</a><span class="current-page">2</span><a href="可斋杂藁_page3.html">3</a><a href="可斋杂藁_page4.html">4</a><a href="可斋杂藁_page5.html">5</a><a href="可斋杂藁_page6.html">6</a><a href="可斋杂藁_page7.html">7</a><span>...</span><a href="可斋杂藁_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
