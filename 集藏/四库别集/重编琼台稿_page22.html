<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 22 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 22 页/共 31 页
  </h1>
  <div class="content">
   重编琼台藁巻十一
　　钦定四库全书
　　重编琼台藁巻十二
　　明　邱濬　撰
　　序
　　送恵州李知府序
　　今之郡守古之诸侯也世谓之邦君以其于民有君臣之道也谓之民父母以其于民有父子之恩也谓之民师帅以其于民有师弟子之义也民生三事郡守备焉其责任之重诚未易尽也尽之者代不数人呜呼求数人于数百年间岂易得也哉长沙李君明逺蚤以进士拜行人司正出知蜀之叙州府其政声固已籍籍在人耳目间近世缙绅大夫屈指数良二千石君必预焉寻丁家艰觧官家居今皇上复正大统之明年起复改知广之恵州府命下恵之人士寓京者闻之喜相告曰是治叙州有声者也侍御郭君以赠行序见属且曰君必欲得予文以故不敢辞予惟民生于三惟君惟亲惟师郡守兼焉其所系诚重也已歴观往古尽兹道者盖鲜陈宠治郡任王涣以简贤选能任钟显以拾遗补阙虽明君之治国不是过也黄霸治郡力行教化而后诛罚务在成就安全虽慈父之畜子不是过也文翁治郡招下县子弟以为学官弟子为除更繇行县必与诸生明经饬行者俱虽严师之授徒不是过也若是者代无几人人或専一事鲜能全之以一事名史尚以为美谈况其全也哉所谓全者必如孔子所谓庻而富富而教孟子所谓井田之制学校之教斯为至耳秦汉以来言治者皆茍而已自非通经学古号称通儒者乌足以语此也哉李君以经为学以儒发身是盖甞志圣贤之道者也故于其行也敢以是望焉
　　送潘给事中知兴化府序
　　皇上复正大统一新庶政而于生民利病尤切加意焉首举祖宗更贤育民之典去守吏尤无良者数十人妙简在廷之臣以补其处于是刑科给事中潘君本愚得福建兴化府知府廷辞有日凡乡人之聨仕于朝者谓予以文字为职不可无一言以为君贺夫以天子左右侍从之臣得一郡守古人雅意本朝者所不乐就也而惓惓必欲一贺者诚喜其道之得行也士之仕也恒虑不得乎上受上知矣或拘于职而泽不克以下施泽得下施者又多不为上所知焉道之所以常难行者坐此故也今君辍法从之近以有民社之寄不惟心结于上而泽又将得以施于下焉道其由是而行乎仕而行其道其于所学也可谓无负矣盖道出于天具于人全于圣人主其责者君也分其责者臣也士生斯世所以学圣人之道而咸有志于为斯世之用者岂直为身谋哉将以行吾道耳不得乎上其施之也无阶不亲乎下其受之也无地得阶以施吾道有地以受吾所施则道行矣如是而犹有不乐焉志于行道者不如是已君学古而通经其于致君泽民之道讲明有素遭际圣明出入禁闼为上所知首膺防擢而付以千里生民之寄所涖而治者又得夫海滨邹鲁之地学道易使之民而其泽易以下流道之行也可必矣敢以为贺虽然道固行矣而未至大行也古今人以郡守入登宰辅者往往而有予不敏他日尚当泚笔大书以为得道大行之贺
　　送潮郡黄知府序
　　古之人治潮有声者吾得二人焉唐韩文公宋陈文恵公是已二公俱以除鳄鱼之害着声当时流芳后世世之人卒莫有能优劣之者予窃以为戮之也以力感之也以诚力则动以人诚则动以天此二公优劣之判也噫继韩之后有陈陈之后寥寥数百年未有继焉若今守吴郡黄侯岂非闻二公之风而兴起者乎侯自下车以来一惟二公之治潮者是法其心尤切切焉惟除民害是急虽古今殊时未尝有鳄鱼之除而其所以除害之心初与二公不异也然鳄鱼之害仅及海濵鲜食之民而吾都鄙乡遂之民则固无恙也且彼异类防顽不灵初非有意害人人适遇之因以肆其毒耳非若人与人同类也顾乃噬人以肥已伤物败类靡所不至其设心措意罔知纪极其害非直鳄鱼比也居民上者茍恬然不知怪伈伈伣伣袖手旁睨而不之问焉岂天子命官之意哉夫师其心而不泥其迹善学古人者也侯之为治虽不拘拘于二公之故步而其心则殆有合焉所以继陈公之断绪于数百年之后者非侯其谁望哉虽然囿物以术术或有时而穷制物以威威或有时而防又孰若一诚之为至哉是诚也在天为实理在人为实心大可以感天地幽可以通鬼神金石可洞豚鱼可孚风可使之反旱可使之雨虎可使之渡河蝗可使之不入境珠可使既去而复还况夫齐民也哉侯诚始终此诚而不杂则泝陈以上继于韩也不难矣则夫治潮有声者二公岂得専美于前哉侯报政趋朝书最将还府丞李先生潮人也命予代之言以为侯赠予闻侯有志古人者也故以古之人望焉
　　送武昌章知府序
　　贤儁之士如良金美玉然随其所在而光彩煜旁达四出则虽杂蓬藋瓦砾中而不可掩者自然逈与他物异小夫孺子足不入城市目不识珍异固未尝见也偶一见之未有不惊诧而爱慕者也又况置之通衢大肆中而为深识广见者所接近乎予友桐城章君丝纶世所谓贤儁之士也登乙丑进士第擢给事中未防左迁赵州判官寻知州事居忧觧任起复为应州秩满起陞武昌知府方其自法从迁赵州也奔走州县间与羣吏伍宜若不复振作矣然治声然闻燕赵间入其境者嘉其政接其容者醉其徳人之敬之无异在禁近时然及移应州极邉之地戎马之冲其事之难为又有甚于赵者而其政绩之章章视赵为益着而人之敬之嘉之者又益加多焉所谓良金美玉随所在而光彩煜而自不可掩君其是哉君其是哉虽然金錬数而愈厉玉用乆而益泽吾知今之守武昌也其治在防府下其职任之重土地之广人民之多事务之殷较之前政奚翅千百其坚强之质温润之气发越之光于是乎愈可见矣譬则良金美玉在通衢大肆中者也则夫人敬重之赏识之者当百倍于前异时铸为鼎以象夫物用为璧以荐之天又将于是乎取之予交君乆而知之有素盖所谓金玉君子者也故于武昌士大夫之请即其有而似之者以为君之官之赠
　　赠亷州邢知府序
　　岭海之民困极矣而海以北三郡为甚就三郡论而亷尤甚乃成化戊子秋七月朝廷从廵抚大臣言擢亷郡太守林君于臬司俾廵海以北而辑寜其人民乃以户部主事宜山邢君直夫补其处特赐玺书而付以守御抚安之任命既下凡岭海人士寓京者莫不忻忭嗟叹以谓五六年前蚤有此举则此方生灵当不至于此极也言而继之以太息流涕者有之或曰亷郡得邢君固幸矣而邢君以名进士通朝籍簉属地官持心励行固不下于人人之不必如君者往往位通显得善地君何辜乃得此残破之区涖此疮痍之民名虽二千石实不及江南一小邑也虽有才能将安施乎予曰此正朝廷所以用邢君意也夫居官于善地虽以中人之才茍有志焉皆足以自见于时惟夫势之不可为力之不足以为用则无财役则无民于是而能起其废成其功然后见其才之大过人耳朝廷用邢君而特有玺书之赐其意或出诸此乎虽然予于邢君兹行而有以卜夫三郡治乱兴衰之机夫有此天地即有此方域有此方域则有此人民固未尝一日有地而无民也自峝夷搆祸以来今逾十年矣其人民死于冦死于饥死于疫死于官军十无二三矣失今不为之所吾恐数十年之后并此所谓二三者亦尽矣岂天道生生不息之意哉夫天道三年一小变十年一大变穷则变变则通此方乱极而治衰极而兴其在邢君兹行乎君行矣其尚体朝廷爱养元元之心悯此困穷之残民食之饮之衣之被之煦妪之保障之休养生息之肉其骨翼其卵父母妻子其血属陇畆其污莱栋宇其荆棘使之复有生之乐而重得为太平之民岂非君之大赐哉夫然则芳名美誉与此方山川同其悠久矣裴主事秉彛郡人也喜郡得贤守而乡人将有苏息之期求予赠言予家与亷邻于是邦有被髪缨冠之义故亦喜而为言如此云
　　赠曲靖蔡知府序
　　成化五年春王正月万方防同大明黜乃去郡守之尤无良者慎择其人以补其处于是擢南寜府同知天台蔡君廷白知云南曲靖军民府事命既下议者谓若以通练之才处畿甸之间当繁剧之任尚不足以尽其用今顾置之遐外之域山穷水絶之处以临夫侏鄙野之民不亦枉其才耶余曰不然此正朝廷用人之深意也今夫内地华民礼义素明风俗素淳政化素行茍得中材因其俗而施之以新政若因丘陵川泽以为髙卑用力少也若用健马驾轻车驱驰于康衢大道之中无阻碍也夫人能之无俟于择焉若夫官遐外之地治鄙野之民而使一旦施新政以变其旧俗曷以异于平地方覆一篑乎范我驰驱于荆棘阨塞之间乎用力多而龃龉难行也必矣非慎择其人曷足以胜其任哉虽然孔子之圣犹欲居九夷而班史之传循吏亦详载夫异俗之治是故脩庠序之教于桂阳者卫子产也行嫁娶之礼于九真者任公孙也通商贾之货于合浦者孟伯周也滇南之在今日亦犹诸郡之在汉也君诚不鄙夷曲靖之人而以中国之治治之圣人之化化之异时之传国史者亦将大书特书以着君之治绩如班孟坚之于卫任诸公焉君将之任其乡人官诸朝者徴言赠行而以属余特举汉循吏之治异俗者以为君勉
　　送金华周知府序
　　金华东南文献邦也自宋元讫于国初儒学之盛彬彬济济踵武相望一时称文献邦者归焉亦犹春秋时之有鲁邹东汉季之有汝颍也文献之邦非得儒者以治之则弗克以称厥任大冶周君子正以膳部正郎拜知金华府事行有日宗人府仪賔王君求予言以赠行君安成彭文宪公之髙第弟子也以春秋经中庚辰进士第厯官两京造次必于儒者予喜其以儒者而临文献之邦其必得夫治之之要而惬于士论也已然予于此窃有疑焉试举以问之婺自宋南渡以还吕成公陈龙川唐说斋同时并兴各以其学鸣于一时自时厥后北山何氏实得朱子之正传以授王鲁斋而金仁山许白云以次相传时则有若永康之胡浦阳之栁乌伤之黄东阳之张兰溪之吴皆以文章擅名天下不特乎此白麟溪之郑累世同居又以义声借借着闻逺近迨于国初景濓先生佐我皇祖开一代文治当是时又有若王许吴胡苏戴诸公实佐佑之郑氏之彦亦有若济若沂若栢者焉一时清才硕学天下宗仰何其盛也今距其时防百年声名文物宜其厯乆而益盛然近日婺郡之民风士习回视于其前殆若有不及焉者何也盖必有其故矣予求其故而不可得谨因君之出守也试一问之君至郡涖政之暇试为求其所以致此者幸因风以见教虽然古之善为治者咸以正风俗兴人才为当务之急文翁化蜀韩公化潮皆非有所因也尚能兴起之至今两郡之人百世犹有頼焉况婺故文献邦前辈典刑去今未逺一旦作而兴之以复其百年之故处夫岂难哉君以为何如
　　送琼郡叶知府序
　　琼郡自昔号称乐土而以易治闻于天下也旧矣盖以一郡独居海中无比壌接境也民皆安土无流庸外徙也冬寒不甚无皲瘃堕指之苦民不忧冻也田嵗再收兼有山林川泽之利民不阻饥也竒香异木文甲氄毳之产商贾贸迁北入江淮闽浙之间嵗以千万计其物饶也风俗质朴资性巽愞乡无武断豪夺之家俗鲜椎埋懻忮之习其人淳也出赋止于供军无漕税输将也养军止于守土无外繇更戍也凡此数者皆他郡所无有诚所谓乐土而易于治矣然而世之仕者往往以难称而不乐往何哉噫有由然矣岂非其人噐弗宏欤才弗赡欤望弗隆欤皇上复正大位之明年诏以台州府同知叶侯为琼州府知府命下之日予往之一见之顷即得其为人大凡所谓有器有才有望者侯真其人哉盖器必宏然后有大受之地才必赡然后有运用之资望必隆然后有以惬物议而厌众心是三者他人有其一则虽以之治四通五达繁剧要害之郡且无不可者况侯兼而有之也哉夫以兼人之徳临和乐之地易治之邦非惟政事得其理民庶赖以安吾知一方之山川鬼神草木鸟兽亦莫不寜者矣嗟乎琼山人何幸得有器有才有望如侯者以父母师帅之哉侯昔佐肇庆尝奉藩檄督战舟于海南北诸郡留琼者阅月琼之父老观感爱戴恒有盍不我牧之叹今侯之往式符其愿先声所至其喜可知矣故予扵侯之行谨书以为赠以助吾乡人父老之喜云
　　赠琼郡王太守序
　　琼州府知府缺员部使者章犹未至天官卿闻之谓其属曰琼郡去京师万里颛颛居大海中属邑十支郡三人民数十万其命系于守一人守一日不可无也亟择其人以名闻命下乃刑部正郎王君宗周也一时公卿大夫士同一朝者咸以琼郡得良二千石为予贺予询其实皆曰君自第进士即簉属秋官凡厥攸司事有疑难輙以属君君于法比而仁厚恻怛之意恒存于明慎详审之中经君所论断者人咸以为不寃嗟乎吾郡何幸得不寃人者以为之父母师帅哉君廷辞有日予念吾人十数年来无罪而受人之寃者多矣一旦得君以觧其菀烦幸因其行请即朝之公卿大夫士所以贺予者转以为吾乡之人之贺胡贺尔贺其得不寃人之人以为其父母师帅也于戏吾乡父老若朋侪暨诸子弟明听予贺言吾与尔厥祖若考均生兹邦自吾有生以迄于今发种种矣见吾之守若倅亦既多矣民有事逮至不寃之者亦云鲜哉矧无事而克推其不寃之心以不寃其无所寃尤其鲜有今吾人何幸得仁厚恻怛明慎详审之父母师帅以养以教以全吾人之生以明吾人之性哉自时厥后尔之有罪惟当尔之无罪亦惟当尔有盖藏尔其自用人不尔掲尔有田庐尔其自又人不尔扰尔之是则是非则非人不尔变幻尔之有则有无则无人不尔易置尔齐民也人不尔于尺籍尔良人也人不蔑尔于奸宄尔之肌肤尔其自保爱自今人不憯酷尔俾尔身疻痏尔之货贿尔其自俭啬自今人不攘撄尔俾尔室空罄昏莫无人叩尔门户出入无人摭尔长短尔寝其安尔食其防尔骨肉其完全若斯之类皆尔前此十数年欲得之不可得去之不能去者一旦得之去之予用是豫以为尔贺尔自今伊始其各守尔分供尔役输尔租调非尔固有弗取非尔当得弗争非尔宜为弗行惜尔身保尔家和尔弟昆教尔子孙亲尔族姻睦尔乡党里邻父训其子兄谕其弟老长嘱其幼少以毋违尔父母师帅之命吾言虽耄尔其听之哉无斁君至郡涖事攸始幸召诸士民以予兹言示之于戏予言尚其有徴哉虽然予于是又不能不为吾乡人父老朋侪子弟虑方今圣天子明见万里外股肱大臣孜孜以求贤圗治窃恐吾使君之惠不乆専于兹一邦也汉廷张于之任所以使天下无寃民而民自以为不寃者朝廷方将有待于君矣乎于是乎书于帛以赠
　　赠琼州府知府彭公赴任序
　　入国朝来琼郡守以王伯贞先生为首称先生吉之西昌人吏部尚书文端公父也自时厥后能继其芳躅者盖不多见乃嵗辛丑安成彭公彦积以辰州守起复改知吾府事琼人氏寓京者闻命下走相报且相贺曰吾人不防吉人恵者七十余年矣十干十二支相配又逾十年始再得吉人岂天闵吾人困毙已极而将苏之耶抑天生良守不易而郡得之亦有数耶谓予不可无言以预为吾郡人贺予谓国家奄有四海而南北之势视东西为尤逺琼在极南之徼又越海而过之吏于兹土者恒逺其地而外其人任而能不以逺近内外异其志节者阅数十年久而仅一见若伯贞先生者非但今鲜恐古亦不多得也嗟乎琼之地之人固逺且外矣而中州士大夫仕于兹者亦何忍以逺且外自待其身哉此无他中心无主因境而迁逐物而移耳嗟乎安得治吾郡者皆中心有主之人哉予闻父老言伯贞太守澹然无欲忘已势而尽人之情视民以子处官事以家一时虽无赫显功然在郡十有六年斯人之受其惠也多矣今距其时近百年而人之谈其美者如昨日然继其后者非无闽浙江湘之人求其心有主而不为境物迁者百年中所共称者止一吉人而已郡之人习知吉人之政之善意吉人无不然也一闻吉人喜动顔色走相报且贺岂无故而然哉今彭公出庐陵忠节之乡为安成鼎族乃前提学东轩先生佥宪一斋先生之从子文宪公之弟詹事公之兄以名进士擢任司理出知辰溪绰有令誉家有宦谱乡有典刑治有显状一旦而临吾郡吉人善政之效殆再见耶予与詹事同年登第交好者三十年若兄即吾兄也故自公为举子时予已知之有素其不负吾人之望也必矣吾郡之人再防吉人之惠也必矣故于其行述乡人意为文以赠之公至郡贰守永丰杨君通倅文江杨君二人者皆吉产也尚相与同心协力以苏吾人使郡人士曰前此一吉也尚能为吾人福矧一堂之上而三人合席也哉
　　赠琼郡太守张侯赴任序
　　昔皇极圣人敛时五福敷而锡之以福天下之民然而一人不能以兼济也于是乎就庶民中择其秀而好徳者福之使之分土受民随所在而福其民焉嗟夫天下大矣安得有福而徳之贤千百辈分布州郡间以福斯民哉吾郡去京师万里中州士夫以其逺而僻也领郡去兹辄有不豫然之色惟鄱阳张侯徳威以太仆寺丞出知吾郡事命下之日畧无几微不平见于顔面顾忻忻然谓其所知曰某平生有志用世思以所学推以济人徼幸一第得一邑如斗大念惟先哲有言一命之士茍存心于爱物于人必有所济尽心竭力不敢暇逸方得有端绪而遽有马政之司徒以一事之任而仆仆奔走道路间今幸得郡于岭海之间地大而人众如古侯封疆域然庶几足展所蕴以偿夙志乎其乡友太学生项森举侯言以告予予惟洪范五福攸好徳其一也侯得郡于遐外不徒有安和之色而又有好徳之言所谓而康而色曰予攸好徳者侯盖有之是宜皇极之君锡侯以二千石之福也侯真福人哉古人有言朝廷有以福君子则君子有以福小人然非其人有福于已则亦何所本以福诸人侯真福人哉所谓福者非他徳而已徳而好之必谋猷足以造是福施为足以成是福操守足以凝是福而有以立富夀康寜之本然后斯民頼以安集成全之而不罹于贫忧恶弱之极焉嗟夫吾郡吾人何幸而得有福有徳如侯者以为之父母哉昔人谓部使者得人为一路福星予则以为环千里而为郡郡而有良二千石则亦千里之福星也分野于斯居其所而有常舒其芒而久照岂徒行一时分一道而已哉予老矣去家万里欲归未得何幸身亲见一郡福星出自天驷而驻景扬光于婺女之墟以敷锡我三州十邑之民之福哉故不胜喜而序以赠其行
　　送钟太守诗序
　　羊城诗人在国初时有孙仲衍黄庸之王彦举李仲修此三四先生者使生当唐盛时当与韦苏州栁栁州辈相颉颃温李而下不论也去今未逺继者已寥寥然若今顺徳钟君必华亦岂多得也哉君在学校时已有诗名及仕知賔沔二州政声与诗名日沨沨乎着夫人之耳韩子所谓性能而好者盖庶几焉余闻君名久而未及识今以九年秩满需选京师始防君于寓所目其容伟如也耳其言温如也及出示所和晏铎辑明盛诗格调不凡音响清越盖有得于前诸公者然后信所见有过于所闻而名下果无虚士也居无何拜命陞知广右太平府事将之任道必过羊城白昼锦衣荣归故里或者豫喜以为君荣嗟乎此浅之为丈夫者所以沾沾自足也岂足为君荣哉余所以喜君者以其益得推诗之用以见之为治使民晓然知诗在天地间果非无益之空言是则可喜耳自三百篇后诗之不足以厚人伦美教化通政治也非一日矣风云月露花鸟虫鱼作者日多徒工无益是以大雅君子不取焉君子所取者唐李杜李杜而下有韦栁二人者皆郡守也考其平生所作佳者往往在郡斋燕集之际因俗设禁之余声习所加自足成化回观众作真如丹砂空青世外物寳何益之有哉君承乡先正之后得韦栁之位广诗之用以导化邦人感发其善心宣导其湮郁以厚人伦以美教化使太平之民翕然太和真有以称其名焉则天下后世称守之能诗者必归焉而与韦栁并传于无穷也必矣岂非有以为乡先正之光乎君志广而才周于事无所不能而余独以诗为言者举其长叙诸巻端使人知求君于大而区区所以俗者不足道也
　　送刘端本知兴化府序
　　古端刘君端本登天顺庚辰进士第擢尚书户部主事陞贠外郎进郎中厯官十有九年始拜兴化府知府同年登第者至是往往擢长方面或佐都台而君乃始得一郡所辖仅二县户仅逾万数疆域人民粗可视江西南一望县命既下朝士大夫多为君不平焉乡人在京者来徴赠言且举众言以谂予予惟兴化闽中文献邦也疆域虽狭人民虽而风俗素醇文学素盛仕宦之家素多嵗大比登乡书者几居八闽之半防试南宫中甲科者无虚榜由乙科而分教天下者在在而有疆域不出数百里而其人仕者散见于千万里之外版圗仅逾万户而其天民之秀分布中外者亡虑数十百人凡此皆他郡所无者也郡邑以人才多寡为大小风俗醇薄为上下而户口之登耗不论焉得郡于此而治之亦得以行其所学矣乎自予居京师多与其贤豪防颇知其民风士习之详所谓豪侠之徒武断于乡曲者无有也圉夺之家豪植以为强者无有也告讦之徒珥笔以徤讼者无有也舞智之吏猜祸而忮害者无有也椎埋之盗博掩而公剽者无有也訾毁之言巧言而丑诋者无有也懻忮之俗骄扬而恣睢者无有也宦家子弟恃其肺腑之势而公造请托者无有也倦游士夫假以嘻笑之怒而诡辨关说者无有也于凡天下古今所谓不美之事薄恶之俗于兹郡咸无有焉岂非善地乎涖善政驭善民而为之师帅父母岂非幸哉虽然予所闻者前二十年之故也风俗迁移嵗异而月不同今日其尚然乎哉否邪予不得而知也君行矣试以予言求之果有如向所云云者乎无也虽然君子尽其在已者而已彼之有与无政不必计也使其有之而吾之心不可以不尽尽之之道何如平而已矣何也吾为人之郡之守也而吾之乡亦有郡守焉吾治人之郡之民也而吾之家亦齐民焉乡也人之守吾郡治吾人也其政之良与否吾固尝是之非之今何怪乎人之是之非之于吾乎反观内省彼是者之是吾从而是之益以勉彼非者之非吾从而非之亟以改如是则得其平矣孟子曰君子平其政予则以为欲平其政必先平其心吾平其心以平其政彼之不平其心反其是非之实肆其毁誉之端未必人人然也必有平心之人以平之吾弗与知焉可也君行矣请以平之一言以为之官之赠
　　送庆逺叶同知序
　　广右地多猺獠其为居民害也久矣而莫若近时之盛盖其性习凶犷轻生乐战一闻赴鬪即挟刀弩以从事惟恐或后顾惟财帛牛酒是好而自视其性命如草芥即不幸毙于兵其父母妻子视之亦不甚惜且又习其山川险隘出入溪涧攀援树木如猿猱然而我官军惜性命畏瘴毒而守将又多以谨厚存心毎毎以生事为戒因循茍且度嵗月以须代而已间有抚机出竒者遇贼有可乘之机可用之间而权不已出茍或冐险为之万一小失利则怨讟加之矣甚或得罪焉以故贼势愈炽而民愈不聊生民之居市井者借城以为保障负郭之田犹得以耕获乡落之民去城郭特逺贼之出没无常而官军不能以时救援方耕作而牛为所夺遇收敛而穂为所躏一牛之直至于数金破一家之产不能具一牛得一牛不足以耕一嵗今嵗侥幸以过嗣嵗复然遂至无一嵗不然嗟夫民以食为天食以耕为本今为民不得耕则无以为食无以为食则富者不免于贫贫者遂至从贼将见民日少而贼日多其势不至于尽为贼也不止呜呼居民何恃以为生乎官府何恃以为治乎予少有志于用世而于邉防机务颇究心焉然皆得于传闻非目击也今予友古端叶梦吉以凤阳府同知改任于庆逺庆逺广右之冲也梦吉亦尝留心世务者幸因其行书予所闻者以送之俾即其地审其实焉果如所闻者否耶诚如是幸求所以备御之方善后之计是亦其职分所当然也
　　赠潮郡周贰守序
　　潮郡与闽境其风土习俗语言嗜好大率相同以闽士而治潮之人无以异乎居其家而自临其乡郡也故其为力也易而见効速长乐周君惟髙闽产也以乡贡进士试礼部得校官屡矣而不屑就久之假舍选以发身铨试居第一首擢潮郡贰守潮之人士寓京者闻是命喜相语曰得周君以佐吾郡何以异乎吾乡之人自治吾人也哉其谐于土俗协于人心也必矣四邑之人庶其有瘳乎咸欣欣然有喜色走谒予求文赠行且告予以所以喜之故予曰胡喜乎哉前此治若郡者岂皆逺地之人哉今其治效何如也昔之人治潮有声如韩如陈或居南阳或居阆中其地相去何啻千万里而其政事之施教条之布虽其里之啬夫家之父兄不若是之宜且切也治否在乎其人而不以地彰彰明矣胡喜乎哉其中交君乆而知之深者进而言曰某辈所以喜者非无故而然也盖有由也周君家世业儒以经术为学以仁礼为心其诸异乎大言而无当任情而咈众者比言决不至与心违行决不至与迹反一旦施于有政凿凿乎如菽粟之必可疗饥布帛之必可御寒药石之必可已疾而頥人之生也审矣况其里居境壌相近而于吾之土风民俗又素习之者耶此某辈所以喜也嗟乎诸君之为此言其必有所试哉何其称美之不容口如是也抑予闻之理之在天下推诸东海西海南海北海而凖出于天理者自然合于人心不以逺近彼此而异也黄霸之生不必隣于颍水文翁之产不必近于庸蜀然其为郡皆以治称者所行合于天理自然当于人心宜于土俗矣周君之为人诚如诸君所言则其所存所学虽以之用之天下施之异域无不可者不必近壌也其治之必效泽之必究尤为易且速焉耳此潮之人士所以喜与予叨以文字为职业喜隣郡之得贤佐也故乐为之言以助其喜俾其人士书诸帛以为赠行序
　　赠琼郡陈同知序
　　锡山陈侯以泰安州知州需选天官陞琼州府同知琼之人士寓京者闻命下争趋走其寓舍瞻拜焉既退私相语曰琼之民有幸矣去年得袁公为之守儒者也今年又得侯为袁公贰亦儒者也以儒佐儒吾郡三州十邑之民庶其有瘳乎语既人人喜动顔色明日走报予曰吾郡又得贤佐子知之乎吾与子之父兄乡党下及草木禽鱼皆得霑被其教化沐浴其膏泽矣子寜不喜乎喜之可无贺乎贺之非文不可也顾今京师学士大夫非无能文者必吾郡人然后知吾民情风俗之详贺侯之文子毋庸辞予忝以文字为职且郡人也袁公之行既谬言以赠之矣今侯之行又奚容黙哉虽然侯儒者也不出户庭已于天下民情风俗无所不周知非必躬履其地耳闻目见然后知也则于吾郡之民情风俗皆侯平日博洽中一事而又何待予赘哉请言其畧吾郡独在海中广轮几三千里其地广矣广足以有容宜其民之众今反寡焉岭以南自昔称多竒货而吾郡所出者恒什八九其物产众矣物众足以自饶宜其民之富今反贫焉朝廷以其地去京师最逺特优待之凡百徴需比内地百不及一二其赋役轻矣赋轻得以有营宜其民之逸今反劳焉比年嵗屡登斗米仅十余钱宜其民之有余矣而耕者往往告饥府若州若县学校共十有四科目外嵗贡士计十年总其凡无虑五十余人宜其人材之众矣而仕者恒不多见是五者宜若有余而反不足矣岂无其故哉事之如此比者甚众是盖其易见者也予窃疑之久矣每求其故而不可得幸侯之往试一问焉所以致此者必有其故矣诚求其故而得之剔其蠧塞其源逆闭其涂而复其常处则三州十邑之民信乎其有瘳矣则夫教化之霑被膏泽之滋润庸有穷乎
　　赠琼郡林同知序
　　予友天下士多矣而尤厚于乡人乡人中最相厚者羊城则林宗敬也宗敬弱冠领乡荐慨然有志当世以为今世仕者非进士科不必得显官孳孳焉留心举子业于凡经史子集茍可以资为文者罔不研究而于三百五篇诗用功尤深嵗甲戌初试南宫得乙科不屑就丁丑再试又如之以至于庚辰甲申丙戌三试皆然乃喟然叹曰吾之于学未必不如人也而进士卒不可得岂非命耶乃就选调得琼州府同知予琼人也何幸得平生故人以佐吾郡乎况今主郡者清漳蔡公叔清亦予友也而今而后吾知吾郡三州十邑之人庶几得所覆庇矣乎而区区逺宦万里外垂白老亲亦将赖以慰安之少寛其倚闾北望之思是则一郡之人之幸尤莫予幸之甚也虽然予固幸矣然予一家之私未必一郡之人之公也使吾郡之人咸咨嗟怨望而吾一家独欣欣然有喜色予心安乎且予于宗敬友谊素笃而予一日少长焉则固兄视予矣凡其之官或内或外予皆不能无赠处之言而况于吾郡乎则其所以劝勉规儆之者又不可以但同众人也请问宗敬所以违膝下去乡井间闗万里外厯十数年以希朝命之荣也果谁为乎亦曰以行所志荣所生而已假使宗敬一举即登髙第可以得五品官位大夫乎否也得以昼锦还乡面慈闱以鲜其离忧乎否也得以佐大郡临吏民以施其政教乎否也三者皆未必遽得也今一登仕籍即阶穹秩缕金以为衣镂银以为帯便道还乡称觞献夀母子兄弟叙天伦之乐以为族姻闾里之荣况所得者大郡地方三千里支郡三而属邑十人民数十万家又当邻郡凋之秋而独富盛安乐如平时出则飞髙盖跃滇池緑骏鸣驺载道前呵后拥行者屏息道左以俟其过入则居黄堂据髙座属吏抱簿书鱼贯以进舆台皂卒左右侍立屏气侧耳以听其处分回视彼之登甲科者方且服事大僚惴惴然逡巡却立如新妇之事严舅姑然一出词一吐气不敢少肆果谁为多哉虽然得之荣既逾其限则失之辱殆有甚焉者矣所以保而守之其道尤难惟勤惟畏其庶矣乎盖勤则无怠事而上之人不能目我以罢软矣畏则无肆心而上之人不能名我以贪虐矣而又守之以诚济之以断本之以仁恕则在宗敬者可以常保其荣而在予者亦得以常恃其幸矣夫岂但一身之荣一家之幸而已哉
　　送伍通判序
　　国家承平百年海内无事乆矣仕者恒以得山水之郡为乐然郡之有佳山水者多临邉徼当孔道或其地瘠民贫俗不尚文学不然则其民悍戾喜鬪讼多椎剽之盗武断之豪讼牒纷冗欲求一日之暇有不可得者是以往往不如其意幸得佳郡皆无是数者之累矣而其人又多喜事功贪声利胸中扰扰不能斯须寜者故虽得之而不知其为乐予友羊城伍君尚节简静之士也为人忠实无他肠不设城府为崖岸与之交往数十年恒如一日蚤膺乡贡试礼闱辞校官入太学者十余年今拜命为寜波府通判四明山水名天下形胜伟特羣山秀拔湖荡清溢众流斯委号为东南奥区内络湖渠原田交灌外濵涨海海错杂出号为东南乐土诗书之泽相染弦歌之声不絶世宦之盛如史如袁文学之尤曰麟曰凤至于理学之宗则又有若杨黄诸人流风余韵至今犹存号为东南文献之邦向所谓数者之累幸皆无之而君又居倅贰之职上焉有守以总其繁下焉有属以分其详君居其间以简静之徳临淳厚之民岂非地与人相称哉惟简能御众之繁惟静能应众之动以此佐其长临其下无难事矣茍其身自处于委琐纷扰之中自治且不暇而况治人乎而况乐山水之胜乎君甚称是官而官又与地相称可谓得其乐矣凡相与厚者咸赠诗赠君行予尤厚者故为序
　　赠叚通判考满序
　　古人于官聨有朋友之义情好洽而志向同相观而善故能共成事功以着休闻于无穷所以然者合以义而不以利焉耳永平太守周君徳明以其同寅段君汝济之倅郡三年也将上计于天官不逺数百里以书抵京师求予文赠之予于是不独见段君之善于佐政而亦因以得周君之寮寀相得也古道不见于今久矣夫以东西南北之人偶聚于一堂之上茍不舞智以相倾轧用术以相笼络斯可矣况望其相观而善如朋友也哉诸君之为政与其所以相与者予不得而尽知也即其求文相赠之意推之则其能以义相比可知矣道二义与利而已矣入乎义则出乎利义利之不并立如薫莸氷炭之相反也彼孳孳于义此汲汲于利其能以有合也哉其有所合者必有所同也虽然同亦非君子之所尚也易不云乎君子以同而异而孔子亦曰君子和而不同君子固不可以不同而亦不可以茍同也守曰可而倅曰不可守曰不然而倅曰然同其理而不同其情是之谓不茍同若同声附和心不然而口然之则是雷同而已矣义果安在哉国家用人必厯九年而后迁他秩汝济以名家子发身儒科倅是郡今甫三年其优异之声已乎其昭著如此其尚圗惟厥义于其终哉圗厥终如其始异时京畿列郡闻有守佐俱亷能著称致玺书并褒而陞秩赐金必永平也夫谨书以俟
　　赠郭通判考满序
　　予友永平郡守周徳明以书扺京师谓予曰某之同僚有郭景深者齐之长清人也以太学上舍生觧褐来倅府事未几以忧制去服阕复来倅于兹向者一府之事皆在所判今则専职马政矣既三年满一考将报政于天官敢求一言以为荣满之贺幸毋靳予惟古之称长民者曰牧盖有取乎孳牧之义谓长吏之于民亦如牧人之于畜也牧人之善于牧畜者必循乎其畜之天时其饥饱以遂其生达其喜怒以畅其情驯伏其心不使至于泛驾调节其气不使至于败羣顺其时而防之以繁其类适其可而用之以不尽其力夫如是则孳牧之道得矣长吏之于牧民也亦胡独不然周君之治永平数年于兹矣循良之声日闻于朝盖深有得乎牧人之理是虽其平日徳学之余之推然其寮宷诸公亦不能无禆助之力焉则是郭君向也佐守以为政固已知即牧畜之理以牧乎人矣今焉职専乎马政顾不能推牧人之道以牧乎马哉是宜其居官三年事无过举马蕃息而民安乐之兹行也必以最书自兹以往政声益扬必将有不次之擢其名与位殆不止于是矣姑书此复周君且以俟焉
　　送陈推官序
　　刑者辅治之具圣人不得已而制之者也非不得已则不用也盖制刑所以止刑得已则已矣然则国家之有刑官其亦不得已而设与司刑者常能以不得已存诸心必至于不得已然后用之则受者与我俱无憾矣岂不称其职与今夫天下百司众职皆以有事为能政绩可书为称职掌国计者以府库充牣为称司民牧者以户口蕃殖为称惟刑官则异于是要必除苛觧娆无文致之罪无掠立之刑使囹圄空虚无一囚可讯録斯为能称其职矣彼切切焉从事柱后惠文冠深文巧诋竒诘他比太为陷阱于郡中圜墙至不能容他日计课考功曰某死罪若干某徒罪若干以是为上最岂圣人制刑之初意与亦岂国家设官之美意与郡有守有贰以理郡政又设推官以议法断刑盖亦不得已也环千里之地十数万之民其命皆系之茍非其人则民有不得其正命者矣居是官者可不慎与临武陈永以乡贡进士由舍选出身拜命为是官于南安濵行过予求赠言予因本古人所以制刑及国家所以设官之意以告之欲其知以不得已而存诸心如易所谓明慎如礼所谓尽心庶几为称其职君其念哉毋忽
　　送傅推官序
　　刑者圣人不得已而用之者也用之必于不得已可以已而不已焉是岂制刑之本意哉昔者圣王既制刑书颁之天下示民以不可犯复立刑官执刑书以断天下之狱使民知是书之必用而其条贯之必不可犯而犯之必不但已是盖用之以禁制其未然而非豫以是待之也茍非甚不得已必不用焉其用之也必其原情揆诸理定以法比审故误之因求法外之意然后用之不敢轻也我国家仿周典以建官内设六曺刑居其一外之郡设守倅者三而理刑狱者惟一其意盖可见已守倅譬则菽粟稻梁之类所以养民生者也刑官譬则汤液鍼砭之类所以防民疾者也吏乎民者不思耕艺储积以养民之生顾乃鳃鳃然捃摭传致求民之疾以施其吐下熨灼之方岂理也哉琼郡去京师最逺民俗视内地颇淳徤讼怙法者固不能无然愚昧罔知而误抵于罪罟者亦多矣予去家也久于乡邦之事虽未必一一知其详然闻兹数年来水旱相仍民多疵疠嵗收薄恶物价腾踊盖必有以召之者昔东海杀一孝妇天为之旱者三年意者刑罚有不中与乃者旴江傅君用端以太学生厯政刑曺谒选天官特擢吾郡推官受命之日即介封部主事左君时翊过予予一见之知其为仁厚和易之君子也退而语凡乡人之在京者曰吾人庶几其有瘳乎所以推哀矜勿喜之心以生吾人者其在斯人乎回灾异之变为丰穣之祥者其机在此乎佥谓予宜有赠言予故推古人所以制刑及圣朝设官之意以为君告非欲君以姑息惠奸也君其念之哉古人有言求其生而不得则死者与我俱无憾又曰刑罚不苛是刑罚中教化君其念之哉【成化五年】
　　赠潮州张推官序
　　崇川张仲鼎以乡贡进士卒业太学者久之需选天官拜命为潮州府推官命下潮之士争谒予需赠言予谓之曰以儒生而司郡刑四邑之民命庶其有瘳乎盖刑官民命所系一不得其人则一郡之民有横罹非命者矣一人非其命则感伤天地之和而召旱暵之灾灾仍则嵗歉歉则民不聊其生是则郡之治教虽于守所以辅其治弼其教召和气致丰年则本于司刑之官也乌可非其人哉昔东海寃一孝妇而致旱者三年一妇人之非命何与于天而天乃以一妇人之故致一郡之灾是则为一人而祸及千万人也天岂屑屑为是哉盖天人感通之理不以小大众寡而殊天无往而不在人无一而非天千万人此天也一人亦此天也伤其一人之天而天之在乎千万人者亦从而伤焉可不慎哉由是观之司刑之官诚不可以不慎择以其非独有系于人而实有系乎天也彼夫以案牍为师而从事柱后恵文冠者详于人而畧于天乌足以语此哉天人之理备于易易于刑狱之事屡致意焉于噬嗑曰明罚勅法于贲曰无敢折狱于丰曰折狱致刑于旅曰不敢留狱易者性命之书而于刑狱之事丁寜谆切如此圣人之意断可识矣君以经学为学以儒科发身其诸异乎世之为俗吏者故于其行也推夫天人之理以告之



　　重编琼台藁巻十二
　　钦定四库全书
　　重编琼台藁巻十三
　　明　邱濬　撰
　　序
　　送郑钧州序
　　问羊知马机开键闭昔之人固有用之以成名者矣君子不取也深文巧诋刺骨熸肤昔之人亦有任之以为治者矣君子不取也盖用智者术数有时而穷任威者刑罚有所不能加若夫居简可以临民正容可以悟物储精蠖濩之中可以逆厘三神谈笑尊爼之间可以折冲万里当之者意销遇之者心醉其惟诚乎予友云间郑叔润诚实人也质直而谨恪平生无伪言伪行自其居家庭处里闬以至游庠序登甲科所以处已接物一惟诚焉是务无所矫饰天顺四年以名进士拜知钧州入境之初望车尘者瞻其容已动其心视篆之始拜阶下者接其言已革其面未尝任智与威而四封之内自然闻风而向化三年之间有如一日今年以考满来觐阙庭天官考称将归所治凡与之交好者需予赠言予惟叔润之政治章灼人耳目如此奚俟予言为哉虽然叔润固无俟乎予言予亦不能以无言也然则将奚言耶不过推明叔润所已行而有騐者以凟告之耳盖是诚在天为实理在人为实心敛之则成已施之则成物一念之至可以贯金石孚豚鱼感鬼神动天地风可使之止旱可使之雨虎可使之渡河蝗可使之不入境鳄鱼可使之逺徙于海珠可使之去而复还况夫齐民也哉诚持此心而始终不渝不以智数威严杂焉若是而民之不丕化治效之不益着声誉之不逺闻万无此理也叔润归不必他求于此而加勉焉则虽古圣贤之事业亦不过此矣一郡守云乎哉观斯文者谓予为迂且过者非知言者也亦非知治要者也
　　赠朱克信知连州序
　　南丰曽氏尝叹治越之吏莫致其治教之意使其民不幸而不出闽蜀上然又叹吏于兹者非其材之頴然迈于众人不能也于乎今去南丰又数百年越之民俗日趋于华固不减于闽蜀矣但其长吏所谓材之頴然迈于众人者何寥寥哉今吾始见一人焉曰云间朱君克信新以太学生擢知广之连州方受命未即任然其頴然之材迈出等夷固已于膺乡荐辞校官卒业太学铨试天官时见之不必度庾岭泝湟川已逆知其足以当南丰之所期而有以幸连之人矣虽然古之人吏南服着声称者如卫飒修庠序之教设婚姻之礼茨克代之亦善其政任延铸田器教民垦辟锡光并之渐以礼义其他如许荆孟尝之辈皆能致其政治之美教化之善载诸史册可考也而南丰曽不之取顾有莫致之叹岂不以是数公者仅能补偏救于一时而不能涤其俗以驱于治使其乆逺而不变乎由是观之吏于越者诚难矣所谓涤其俗以驱于治居闽蜀上使无不幸之叹在南丰时茍能是已谓事出千余年之表为美之钜矧又去其时数百年后乎则其事尤难而其为美愈钜可知矣君通经学古者也志大而不安于小故予敢援古人之所未有者期君君其有以幸连之人俾无负予所期哉使世有南丰者复出则必不叹頴然迈众者之无其人矣尚勉之哉太学生严和者连人谒选吏部幸其郡人之得良守也徴予言为贺予亦雅知君故欣然为之书
　　赠新兴贺知州序
　　朝廷以滇南地僻远恒慎择其长吏非其人不轻予之所予者必出自学校通经史知理道逹政治者也天顺壬午冬十月天官卿羣士子之需选者而铨试之首擢长沙贺恕近仁为云南新兴知州循故事乘传将之治所其乡友某谒予文以为近仁之官赠予闻地有遐迩而人情之好恶则不遐迩异也均好生而恶死均好善而恶恶均好逸而恶劳均好聚而恶散均好取而恶予均好利而恶害善于治者顺其性而迪之寘之生全休息之地而不拂其情斯相安矣彼昧者乃荒远其地鄙夷其人畜视而渔食之使其失其所以为生者一旦至于啓事造衅非惟彼不得以安其生而已亦不能安其位矣岂不两有所失哉考之前志古人之治于斯者若张乔除去奸猾而三十六郡尽降张处陀以淫虐致乱祸延二十余万人梁毗不取一金酋长感悦史万岁贪其贿赂随服随叛则人情好恶大畧可见矣岂以古今而异哉且顺其情则服逆其情则去虽齐鲁吴越之民莫不皆然况荒服之外乎是尤不可不加之意也贺君湖湘故家子曽大父以下世为显官得家庭之传有素发身贤科卒业太学遍交当世知名之士所谓通经史知理道逹政治者非其人耶天官卿首擢斯任诚真知人予知其必能顺民之情以导迪之克副圣天子轸念远人之意必矣异时政声彰闻其名位殆不止此也于是乎书
　　赠儋州林知州序
　　莆田林侯之守儋州也政行惠流民夷悦服儋之士咸以为前此数十年握郡章者皆未之或过也自予来京师凡郡人以事至者询及贤守令必曰林儋州及求其所以贤则又徃往不能言嗟乎为治而至于人莫能言非不能言莫可得而言也昔班孟坚传循吏六人各以一事擅声于时独河南之守吴公无事可书止曰治行为天下第一一言之外无可书也岂真无可书者耶噫为政而人无得而言史无得而书其真循吏哉虽然古之所谓循吏者往往在河朔汝颍之间未有地远而偏如儋耳者也地远而偏己之臧否上之人弗闻知也民之欣戚上之人不闻知也有善名不扬有恶声不彰名不扬则赏不及声不彰则罚不加赏不及则怠罚不加则恣怠则多茍且之政恣则无顾惜之心此世之仕者通患也自非的有所见确有所守未有不怠且恣者焉古人有言无所为而为者义也侯殆有见于此乎今年春乡人贾傊者来京师拜官南还濵行求予文将持归以为侯赠予问之傊无可言予亦无可书也若侯者其庻几古循吏也耶诚一其初终不中变焉名位将不止此也
　　送颍州髙同知复任序
　　尝怪欧阳文忠公世家庐陵及其宦游四方歴守七郡所至如滁如扬如亳如夷陵皆不之思而独惓惓于颍既去任而犹思之不置时时见于文字间迨其晚年得遂所请乃不复归吉而终老于颍焉意其人民土俗必有异于他郡而足以感公之心而为所爱慕者不然故乡飞鸟亦啁啾之言岂公徒能言之而不能允蹈耶及观思颍诗集序所谓民淳讼简而物产美土厚水甘而风气和然后知公之所以眷眷于颍者意有在也况今地在王畿内为帝乡之支郡渐染圣化日深其民风士习必有非昔比者则夫今日之仕于是也其官闲无事之乐殆有过于昔人者矣泉南髙明文显佐兹郡者六年矣吏习而民安之今年以满两考来上天官绩以最闻将俟九载而超陞焉其治下张翀等计其在郡之时仅余一考虑颍人之不得乆专其惠也欲言之而辞不足以逹意谒予文以代之言嗟乎世之仕州县者恒多以鱼肉视其民民用是亦视之以冦雠一旦解任而去也如骑虎而得下而民之幸其去也如负芒刺而得释况去之复思思之而冀其复来耶由是以观文忠公之于颍非独其民俗之善抑亦公之徳政有以感孚乎其人也苏子由尝称公之政察而不苛寛而不弛吏民安之则公之所以得颍人心者其有在夫予闻文显之治颍亦有上下相安之美岂其天资近道故其所行亦有暗合于公者乎不然何邦人之恋恋于文显如是也文显临先贤之故郡治其遗民之子孙诚能体其心而施之不纵弛以寛不苛刻以察始终一致而不变焉则虽不能与之齐驱而亦可庻几其万分之一矣方今朝廷清明尤注意于牧民之任未有庻几如古者而使滞于常调也治行第一徴为公辅颍川旧有故事岂古有其人而今无乎文显当是时其亦思颍否乎是为序
　　送胶州陈节判序
　　汉史传循吏六人而其一出胶东胶东之治流芳史册古今以为美谈于乎王成何以得此声于当世哉考史所称其勣之大者亦不过谓其劳来不倦以致户口蕃殖耳夫劳来非难事也而数百年以来未闻能继其后者何耶岂古今人不相及耶抑古之民易治而今难耶不然则当时流民自占八万余口皆伪増诚如史氏所云邪建安陈君廷辅以太学生擢倅胶州三年如兹矣报政来京天官考其课居最将还任所过予求言予闻今之胶州即古之胶东也疆域如故而守兹土者未闻有如王成者岂真不可如哉顾吾所以劳来不倦者未如之耳夫劳来可能也劳来而继以不倦者难能也故虽尼父之圣师与由之贤所以教之为政者亦惟以不倦为言然则成亦有得于孔门之教欤矧吾廷辅出自学校其于孔门不倦之教服膺有素心圣人之言临古循吏之迹所以继其芳躅而追配之者诚无难矣但不知果能不倦否乎州之守虞君济民予友也君归而以予言谂之相与勉焉则夫三齐之间有以贤守佐并称者必吾济民与君也王成岂独专其美于胶东哉古人岂终不可及哉是为序
　　赠姚自明擢大兴知县序
　　国朝赤县令之制视他县令秩髙一等朝夕得预朝叅他令则觐见有时也三年考满得给勑命他令则必待九载也善政着闻则不俟终考而不次超擢他令则必循资格也有所按问必待上请他令则不待报而径逮置对也均是令也而朝廷待之独优优之所以重之重之所以难其选也选之难也如此则居是任也夫岂易哉盖以天子辇毂之下百责萃焉百需出焉五方之民聚焉上有文法之绳旁有掣肘之拘下有摘纸尾之抗甚至有近贵之矫防法比之擿觖知识之请求而必欲一如其志以行难矣哉自非材行之卓持守之坚者不足以当兹任也求其足以当兹任者于今吾得一人焉姚君自明是已君庐陵人其先以旁累谪戍朔方因家焉发身戎行奋志经史一旦防等夷而出以与天下豪儁士相颉颃非材行之卓不能也登名天府四至礼部得校官輙不就卒业太学几十年断断乎其必得所志而后已然而弗偶卒亦末如之何今不得已始就舍选以出非持守之坚不能也古人有言穷之所养则逹之所施以是占之则君之于是任优为之无难者矣嗟乎天下事本无难者顾在我者有不足耳以我之不足故见事之有难非事之难无诸己也使在我者恢恢乎常有容地绰绰乎常有余才灼灼乎常有定见卓卓乎常有固志则事之未来也有以炳其几先其既至也有以中其肯綮其已过也有以得其归宿则虽天下之大几务之繁尚优为之况一赤县令乎此予所以断焉知君足以当兹任而无难也天官卿承上命而以君膺是选真诚知人而君亦真无负所用也哉君之同学某某谓予与君有一日之雅需言以赠于是乎言
　　送庄莹中赴秀水县序
　　金陵庄莹中以名进士擢知秀水县其友李应祯求予文以送之且曰郡县之吏难莫难于令而莹中以妙年书生初筮仕即得令繁剧之邑命下惕然惧其难而图所以尽其职者而未得其方愿子一言以朂之予曰令而难矣诚如莹中所虑者然其所以难者有三焉莫难于临下莫难于事上尤莫难于律己尽是三难而无愧焉则令之职举矣何者难得者民心也难知者民情也难变者民俗也难察者民伪也难革者民弊也难瘳者民病也萃是数难于令一人焉必欲事事中其理人人遂其欲难矣事上之难殆有甚焉褊迫者难事也贪欲者难事也忌刻者难事也偏私者难事也暴虐者难事也琐细者难事也临吾上之人有一于此而欲行吾所学使吾志得以直遂而无掣肘之患难矣律己之难尤有甚焉莫难制于欲心莫难遏于私心莫难惩于忿心莫难广于褊心莫难正于偏心莫难约于侈心莫难保于常心是数难者一或忽焉其欲不获罪于上贾怨于下以称吾之职难矣为令之难一至于此可不虑哉可不惧哉应祯再拜曰子之言至矣请以是语莹中俾之思其难以图其易服子之言于无斁于是乎书以为送庄莹中赴秀水知县序
　　赠段可乆宰福山序
　　今之县令古百里侯也于民有父子之道焉于吏有君臣之道焉于学校有师弟子之道焉士之筮仕即得百里之地有数千户之民以君之父之师之亦可以行其志矣然世之仕者往往重内而轻外一登科目即视州县如陷阱然惟恐己之不幸而或堕焉之人也岂虑其职之未易称耶民之未易化耶吏之未易驭耶政事之未易修举耶曰皆非也政以其胸中之勃勃然未易平耳虽然领郡輙无色之官皆有词岂独今日然哉唐府帅见大府必戎服左握刀右属弓矢帕首袴鞾郊迎令狐峘剌吉州谒见齐映从容歩进不帓首戎器即以得谴夫府帅之见大府刺史之见观察使尚尔则县令可知矣宋使者行部所部郊迎数十里外或遇霖潦瞻马首倐至跪拜泥淖中移时不敢兴既就舘拱手立座下三跪进酒其卑辱也甚矣然是时韩昌黎以名世大儒谪令阳山朱紫阳以命世大才首簿同安未闻其以骄蹇得谴于时及考其所以致谴者乃以辟异端忤权贵之故所以然者岂非以上下之分所当尽是非之公不容昧可以理诎而不可以势诎耶予友段可乆少负竒气好读史传而慕古豪杰士之为人不肯媕阿随人后举进士即以病得告家居其于富贵利逹盖漠如也今不得已始起拜命得知登之福山县嗟乎可乆岂百里才哉虽然今则然矣将若之何夫以大才试小邑如以千里马驰数十里之地不患其不至也以百石弓射数十歩之逺不患其不中也可乆行矣其尚明理以御气无若小丈夫然积勃勃者于胸中见悻悻者于顔面于上下之分则不肯安临势利之际则厥角稽首之惟恐后其为科目累也太矣予托交可乆相知最深于其行慕古人赠处之义方将有所规焉适地官主事刘世英率其诸交游属予文以华其行遂书以赠之可乆得无异吾言乎
　　赠孟县张知县序
　　会稽张君景瓛以昌平县县丞九年考满陞知懐之孟县行有日其友尚寳司丞江君宗海中书舍人张君升之辈谋所以赠其行者谓非文不可将请之大方家景瓛曰必得某文时予方在告升之以文请予辞以疾明日升之偕宗海复来且曰张君慕子之文必欲得之子毋庸辞嗟乎予言何足为人轻重而张君必欲得之哉予闻君山西布政公之从子福建佥宪公之嗣也其学业得之家庭之授受者有素向丞昌平宻迩京师且在山陵下事烦剧而民难治君从容为之绰有能誉其于治体固已试验之有素况孟视昌平不逮远甚而令视丞其权任亦自不同譬之屠牛之刃不难于割鸡豚彼大而此小也断髋髀之斧斤不惮于劙肤革彼难而此易也道瞽者之相不忧其歩履之颠踬彼相人而此自行也虽然人固有能于大而不能于小者不见海舟乎能出没于吞天浴日之波涛至于入溪涧则胶矣亦有能难而不能易者不见猛将乎能搴旗斩将于锋镝纷扰之中优游樽爼间或至失匕箸矣又有能助人而不能自为者不见奕棋乎能料敌制胜于防手旁观之时当局则昏瞀矣虽然此所以论庸众人也非所以论出乎众之人也材之出众者天分既髙而又假学力以充之持之以定志本之以实心行之以强力则是天下事无大小无难易无人己一切优为之矣是之谓天下之通才君得无近似之乎予力疾书此以塞二君之请俾书诸帛以赠张君之行君得无异予言乎
　　赠郑陈留复任序
　　予官禁近居京师凡吾岭南人游宦四方者无问识与不识人来自其治所者必询其治状治则为之欣然否则不乐者竟日予友海阳郑君暐之为陈留令六年于兹矣人来自汴者往往称其善不容口及求其所以善之实则相顾愕然拟议者良乆而卒亦无以为对嗟乎此君之治所以为善欤老氏有云其政闷闷其民醇醇君之治殆近之乎夫善于治者无迹大凡存形迹者为名者也茍行其所无事而不容吾心因民之俗而不立异顺民之天而不拂其所欲公是非而是是非非之同好恶而好好恶恶之时其耕而耕焉吾不尔督也择可劳而劳焉吾不尔私也缲绪而织缕字防而孶畜吾不尔程也某山有木可为棺某亭有豕可用祭吾不尔知也夫然则虽无殊异之行超卓之功而民隂受其赐也多矣视彼烦禁令程功课要声誉以希赏擢者其诚伪正谲之分奚翅天渊乎哉君为陈留非一日谈其善者非一人至求其实乃无一事可指非无事也有其事而无其迹也无迹故无名无名故不可得而指言焉虽然日计不足者月计恒有余在位无赫赫之名者去后恒见思抑孰知其不务一时之名乃所以垂乆逺之名欤今君报政天官考最将还乡人寓京者求予文赠之予多君善于治凡吾岭南人仕中外者皆预有光焉故乐为之书
　　送梁景熈知萧山县序
　　皇帝复正大统之四年因天下百司朝觐京师首举更贤育民之典简州县之吏去其尤无良者择进士中之有名者往补其处于是吾乡之为进士者四人预焉潘洪克寛得东平州崔浩文渊得吴县吴浍源深得弋阳县梁昉景熈得萧山县四人者景熈年最少而萧山尤号难治爱景熈者咸为之虑焉予曰无虑也胡无虑耶有恃也昔宓子贱为单父宰所父事者二人所兄事者五人所友事者十一人皆教子贱以治人之术邑用以治今萧山之人可师可友者吾不得尽知也乃若硕徳古学为天下所宗仰者有冡宰魏公焉公邑人也百世之远闻风尚兴起况亲炙其人者乎清徳惠政为两浙所称最者有太守彭公焉公乡人也千里之遥引领冀觌况亲为其属者乎以吾景熈英妙之资谨厚之道通经学古之才得二公以为之师法其于治邑也何有予所以恃而不为景熈虑者此尔呜呼古者学而后入政今吾景熈因政而得师异时学之所进当不在子贱后而萧山之治岂下于单父哉予于是不独不为景熈虑且为之喜且幸矣于其行也书此以赠之
　　赠韩敬夫序
　　予友韩敬夫世家河内之修武以正统丁夘乡贡进士第试礼部不得意其后屡试皆然今十有六年矣始以太学舍选得为婺源县知县濵行过予言别曰某太学十年交游之旧兹沗有民社之寄才薄而任难心甚惴焉吾子能无一言开发我乎予惟婺源文公之阙里也吾敬夫平昔所读者文公之书凡其所以见于修身制行接人待物者何往而非文公之道今将临文公之故里以治其乡之遗民不过推文公之道以行之焉耳岂俟他求哉夫文公之道全体大用之道也大而以之治天下次之以治一郡一邑小之以治一家无用而不效凿乎如衣布帛必可以不寒食粟菽必可以不饥也虽然求之于空言孰若求之以实效昔文公三任民事其在同安也莅政事以勤敏开士子以义理其在南康也列三条以新政化定规式以明教条其后临漳之政亦称是焉寛严适宜政教兼举其施为之序俄顷之化非但足以致一时循良之绩而实可以为千万世治民之规矩绳墨秦汉以下所谓循吏者皆不足道也吾敬夫诚能一遵文公之所已行而效者还以治诸其乡之人吾知文公在天之灵亦未必不莞尔而笑也敬夫其勉之哉敬夫曰唯唯适监察御史司君希谦求予赠言遂书以为敬夫之官之赠
　　赠如臯易知县序
　　予友髙凉易君立方以易经领东广乡荐今二十有七年矣数试礼部得校官輙弃去游太学者乆之然卒不能如初志也今年夏拜命为扬之如臯知县户部主事萧君有庆与之有连过予徴文以为君之官之赠嗟乎火之宿也用之壮水之溢也流之长其理然也君老于塲屋深于世故一旦小试之以百里之政吾知其无难者矣予闻古之君子四十而始仕植之于既固之后决之于将溢之时故其于天道民彜物理事机人情世态时宜地势官政吏彜士风土俗无不防诸心而求其故或得之于简册或得之于传闻或得之于谣诵或得之于谈论或得之于渉歴或得之于耳目阅世乆而经事多其轻重长短大小远近厚薄迂径险易深浅广狭多寡强弱虚实髙下明晦同异详畧繁简嬴缩淳浇真伪始终本末因革损益良苦新陈偏全常变先后乆暂丰啬利害成败盛衰得失曲直诚诈是非可否取舍好恶向背莫不的然知其所以如此与其所必当如此而不得不如此所不可如此而决不如此者一旦出而用之于时小用之则小效大用之则大效无不效焉者以故吏多善政国无失治民得以遂其生物得以止其所有由然也后世则不然矣夫以血气未定之年而当夫人民社稷之任歴世浅而练事少徒恃其资禀而无问学讲习之功甚者负骄吝之气懐茍且之心其不至倒行而逆施之者几希如此而欲求吏治之循民生之安胡可得耶胡可得耶若君者可谓阅世乆而经事多矣海陵民得斯人而为之父母岂非幸哉诗不云乎岂弟君子民之父母欲其强教而悦安之也又不云乎乐只君子民之父母欲其顺民所好恶也知所以强教之则不过于慈知所以悦安之则不过于严然必顺民之所好恶而好恶之则其所以悦安强教者皆得其平而不至于倒行逆施矣如此而为民父母庻几异乎未知为父母之道而遽使之有室家者欤于是乎序
　　送乳源李知县序
　　予少有志民事思欲得一僻小之邑治之以验所学之何如盖地僻则过往稀而迎送祗承之事不常有邑小则人民寡而可以遍识其所部之人政务简而民寡则吾才足以胜之有一事则治一事无则不生事也和之而不倡也因之而不革也驯之而不扰也平之而不怒也理之而不乱也顺之而不随也老而老防而防富而富贫而贫吾不与易焉是则是非则非多则多少则少吾无容心焉与之相安于名分之间相孚于形迹之外相乐于日用之常相忘于道义之中夫然则虽白首下僚终身遐僻亦所不辞也已而侥幸甲科入禁林其志竟弗克伸今髪种种矣每闻士大夫谈及民事輙怃然自失者乆之今羊城友人李君宗赐拜命为韶之乳源知县若乳源者所谓僻小之邑非耶乳源宻迩羊城其风声气习相去不逺而吾宗赐以乡人令乡邑因其俗而治之其事半异乡之人而功必倍之乳源人得宗赐一何幸哉然此岂独乳源之人之幸亦吾宗赐之幸也人生斯世均是人也而吾为人独得为民之父母孰不仕而吾独得于乡隣诚能尽父母之道而使吾乡邑之人尊敬爱戴之无已生则尊亲之去则思慕之又何用髙位大邦为哉予与宗赐同生岭表俱业儒而习礼宗赐乃独推所学以泽夫隣邑之民而予不得以少伸其志视宗赐宁无少愧哉虽然宗赐诚能举予所云者以见于行则亦无以异乎予之行矣
　　送南海吴知县序
　　岭以南邑之最大者莫如南海其最剧者亦莫如南海生齿所聚商族所趋工巧所萃地利所出珍货所居皆他邑所无有者非独岭以南所无有虽吴楚之区亦鲜其俪且又倚郡郭下会府所在使节所驻众道所由诸畨所防百责所委皆他邑所不能供者非独岭以南不能供虽吴楚之区亦所不堪其大且剧如此为令者非有守有为之士不能一朝居也建安吴克明以太学生解褐得令于斯予素知其为人盖有守有为者诚真足以当是任哉盖克明蚤以经术发身贤科不屑小成得校官輙弃去游太学师友天下贤豪以终所业其志盖将大有为也而未克试兹其初试乃得夫大而且剧之邑可以验其守与为矣夫惟有守则物之干也漠然不足以动其心夫惟有为则事之处也犂然各得当其处物不动其心则大而视之以小重而视之以轻有而视之以无硁硁乎不可入矣事各当其处则烦而处之若简剧而处之若易众而处之若寡恢恢乎有余地矣夫志足以有守而才足以有为则四海之广机务之繁且优为之矣况彼区区百里之地尚得为大且剧乎哉虽然有守者又有为之本先正有言人有不为也而后可以有为无所不为者岂能有所为哉予因邑人士之请诵斯言以为克明之官之赠
　　送清江管知县序
　　今制由儒而仕有二途曰科目曰舍法舍法循资以用常才而科目则以待非常之才焉国初定制兼用之布列中外盖均任也近世太学生得内任者十无一二而进士则十而八九矣于是仕者遂至重内而轻外一登甲科则京秩乃其囊中物而视州县之职如草菅然不幸得之匪怒则戚嘻其甚矣惟有志之士则不然其仕也不必于内亦不必于外惟所用之而已固未甞有所轻重于其间譬之金焉用为劔则以割用为鉴则以照用为戈防则以击刺用之而无所不可斯为良器茍金之在冶也跃出而自鸣曰我将为此而不屑于彼岂非不祥之甚哉金台管世隆以进士擢清江县知县命既下人咸谓世隆生长辇毂下必将恋内而厌外而世隆方且治装戒行无毫髪不平意见顔面噫所谓有志之士非耶盖君子之志于学也将以用之用之于内则志于致君用之于外则志于泽民职任有内外之殊而以行吾志则一也虽然泽民易致君难内之致君也非夫阅歴之乆倚任之隆听信之笃未易以致其啓沃之功而引之于当道以成夫治平之效若夫外之泽民也则随吾身所至之远近所为之大小所辖之众寡朝发而夕至矣茍存吾心推所学尽其职以施夫及物之仁皆可以成一时之治安一方之民而不负大君之所命矣不负所命是亦致君而已矣奚必日侍左右近清光而后谓之致君也哉矧民者君所借以为治者也吾能保其民是能分其忧以安其位矣所谓致君也孰大于是方今圣君在上图治若饥渇固未尝昵迩忘逺而掌钧衡者又能体上之心将以均内外为己任士仕斯时得外任者但患不能平其气以立其志焉耳有志于斯民惠泽洽于一方声名流于四逺则自外而之内由小而之大可计日而待矣世隆将之任其同年进士有为之求赠言者于是乎书以俟
　　送容县林知县序
　　羊城林廷辉鳯翔以礼经数至礼部连不偶今以舍选擢广西容县知县戒行有日乡之士夫寓京师者谓予于鳯翔有夙好来求赠言且曰先生明于治体何以教鳯翔予曰莫急于城守有笑予者曰先生何迂哉城守者将领之事也而以责之长吏是庖人不治庖而责尸祝越爼以代之也先生何迂哉予曰不然使鳯翔令容在十数年前予劝之以此诚迂也又使鳯翔得邑在齐晋呉楚之域而予劝之以此诚迂也今夫广右之地峝氓窃发岁无虚月曩时鸡犬相闻之处禾麻接畛之塲今则丘墟矣数十百里之间人烟荡然仅仅存者孤城耳一方之民人幸而不系累于异类汗血于兵刃者咸假息于此与夫倚山结聚以避冦者亦莫不睊睊引领恃此以为声援茍循故常拘职守伈伈伣伣尚袭前人之故迹则身且非我有何有于民哉是故虽有良法善政亦无所于施矣矧容之孤城守以羸卒数百前此亦尝破于贼矣往事之明鉴也可不虑哉昔赵襄子使尹铎为晋阳而请以保障为先君子与之彼全盛无事之秋且然而况此残破之区乎予所以劝吾鳯翔以城守者此也鳯翔诚不迂予言先事而虑不以无事而怠弛不以有事而失错兢兢焉如慈母之鞠其病子抚摩爱惜既恐其旧病之不去体复虑其新有所加也如舟人之操陋舟谨其出入见云而思风未晚而思归泊之地时时视其罅缝恐水之或渗以入也如病者之畏风扄其户塞其窦又必厚其衣衾或坐或卧必择夫温暖之所恐其或有以致之也若然则民得所保障矣夫然后以发其政以施其教尚何往而不可哉笑者闻予言而心醉遂请书以赠鳯翔予载告之曰季路言志于尼父欲因师旅饥馑之后期以三年可使其民之有勇知方鳯翔今得邑于容庻几近之其尚知所勉哉
　　送乡友富川韦知县序
　　乡友韦君忠以太学生释褐为富川知县将之任友人符君文质谓予曰凡吾同郡之士出自学校谒选天官者拜命之官吾子皆有文赠之韦君子同邑又相好其不吝于言也必矣敢以为请窃惟富者赠人以财仁者赠人以言予也业儒而贫仁道之大又非所敢当故惟窃仁人之言以为吾乡故旧朋友临别赠非敢公言于人人也传不云乎能以礼让为国乎何有是为治莫先乎礼让也吾愿君以礼待人史不云乎吏以案牍为师是居官莫先乎守法也予愿君以法持己或曰先王制礼所以治躬非专于人也朝廷立法所以治人非专于己也子言无乃偏乎予尝观夫世之为长吏者知有势位而不知有礼知责人而不知正己仅得一官自视哆然甚尊且大视民如草芥视士如仇隙独不念吾之祖若父亦齐民吾之身亦尝为士吾以人而治人易地则皆然耳吾之待人也不以礼可乎己之身率意肆行举手揺足皆离三尺法中而不知检顾乃从事司空城旦书专恃柱后惠文冠公以责诸人曰某家于某事可案某人于某事可论独不念吾之所行一一皆合法否乎噫斯二者天下为长吏者之通患也是皆予与君在学校时所亲见者也今君荷国家作飬厚恩一登仕即膺七品之秩有百里之地慎毋效尤则予赠言之意亦诸友同赠之盛心也
　　赠乡友冯深之南康大尹序
  </div>
  <div class="pagination">
   <a href="重编琼台稿_page21.html">
    上一页
   </a>
   <span>
    ...
   </span>
   <a href="重编琼台稿_page17.html">
    17
   </a>
   <a href="重编琼台稿_page18.html">
    18
   </a>
   <a href="重编琼台稿_page19.html">
    19
   </a>
   <a href="重编琼台稿_page20.html">
    20
   </a>
   <a href="重编琼台稿_page21.html">
    21
   </a>
   <span class="current-page">
    22
   </span>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <a href="重编琼台稿_page25.html">
    25
   </a>
   <a href="重编琼台稿_page26.html">
    26
   </a>
   <a href="重编琼台稿_page27.html">
    27
   </a>
   <span>
    ...
   </span>
   <a href="重编琼台稿_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
