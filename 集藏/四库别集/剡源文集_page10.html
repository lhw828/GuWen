<!DOCTYPE html>
<html>
<head>
    <meta charset="UTF-8">
    <title>剡源文集 - 第 10 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剡源文集 - 第 10 页/共 24 页</h1>
    <div class="content">　　寳祐景定中山隂赵郎中以清材直气不容于时退居山台而四方士大夫从之如云余闻其家客至日以累十数至輙留连竟夕东琴西奕南书北画谈笑纵横人人自以为得尽其意也晚年卧病事力益衰然一日无客则为之怃然不乐其天性如此雅善为诗规模风度宛然在陆务观髙续古之间而尤精行草每一篇出师于好事者幸而得之尺笺寸楮不翅重寳今蔚公所收遂至百首又多有涂窜防定踪迹不作意而甚谙理殊足珍也剡源戴表元书
　　题汤仲友诗巻
　　汤君仲友兵后犹在吴中余屡得其诗读之盖年七十余矣深沉醖借足称遗老此巻固是其少作耶旧时江湖间诸公以诗行不少谓之诗客公卿折节交之自华子山敖器之刘潜夫前后诗祸作士气稍稍摧沮虽不絶然不得如昔矣剡源戴表元书
　　防史和旨诗巻
　　宋时宰相世家多言韩吕二氏之盛皆蔓延至今然问其人之贤必多言吕氏夫吕氏岂能皆贤而无过哉君子爱之也从而为之辞至于韩氏忠献之后一跌而不可支遂使不得容于世论他有令善者亦若分受其辱余尝疑之盖韩也多敏于才吕也多逊于学逊而学者人常进之敏而才者人常退之此人事亦天道也渡江以后世家之盛独在史氏遂欲与韩吕为三丈恵开国淳风粹猷载在方册生其门者人懐卿辅之望两制以下或所不屑然及文恵之存乃有同产弟删定君独能辞其官不拜而恬然用累举恩致禄以终其身删定没授官者必欲以貤其子其子和旨君又辞不拜夫生而贵有徳而禄命也不必以不仕然后为贤而况富贵人之常情二君于此顾能有所不为辞逊之莭植于一门非讲之而习履之而察有以养其心而不乱殆不至此此固尚徳君子成人之美者之所愿闻也戊寅之冬和旨诸孙景肃出所蔵和旨遗墨相示诗若干皆清纯典宻有诗书仁义之味笔墨超劲可以想见其人景肃好修强记诵前言徃行本末整整云自删定以来父子祖孙人人有集世家学问之泽其不在兹乎经有之曰不恒其徳或承之羞景肃归而倡其诸弟者思所以承之哉
　　题万竹王君诗后
　　吾乡万竹诗种发芽于髙公端叔端叔本中原将家右族扈从南来以邱垄在万竹察防冈爱而居之学者因尊称之为万竹先生其诗防醇委宛出于离骚号荼甘集然端叔实未尝得乆居万竹居万竹乆者大家惟王氏而不为端叔之学非薄其学不为大抵异时江南士大夫发身亢宗必湏由眀经词赋进士业而端叔虽名髙道尊徃徃不得志于科举余闻之舅祖郑公善父乡贡尝假馆王氏秀发诸祖家言端叔嵗时一归上冡必诣王氏流连欵笃如邻曲王氏先世待之如奉贵官及退而輙相与叹其无成而惜其徒老以死如此何縁肯为其学至秀发之子茝居古桐始为诗有荼甘之风古桐君死三十年而羣从某以棠墅稾传棠墅之视古桐直肩随之其闚荼甘亦可翘足及也传不云乎居必择乡游必就士今科举学尽衰士得返本趋古万竹之世家不患无古桐棠墅之好故余于题其遗编而为详具文献之渊源如左以俟闻荼甘之风者考焉
　　题萧子西诗巻后
　　萧子西诗若干篇已经其姊夫王丞公达善校定者一一可讽咏未经者属余评之始余与丞公徃还时居相邻虽说诗大抵各以承平世家学问相荡涤譬如饮食之于庶羞肴馔以为不可阙耳未知诗之隽永极味也年俱老苍加之以世故兵革覊旅炎凉之忧攻之于外田园婚嫁朝暮之廹挠之于内于是诗味之酸咸苦辣煎煮百出如膏糜果蜜力尽津竭而甘生焉故平生与丞公倡酬之日惟避地天台时为多又方其时同逰佳朋友皆无恙舒舜侯在马岙刘正仲在雁苍胡元鲁在峡石每兵休事定輙一防合必有诗邮急于百返危韵或乃共和争竒鬬博下至传稾生徒执砚童孺欬唾相熏亦有法则今一軰衣冠悉皆凋谢而惟老夫凄然孤留人遂无从余问诗者窃自怏怏慨叹谓不复谈此事矣里闬之间乃得子西山阳笛声之感黄公酒垆之忆为之悠然上心抑余评子西诗气清而能不枯趣广而能不埋其模拟造诣处不愧古人次犹当在丞公伯仲之间乎使舒刘诸公在必以余为知言
　　题王氏寓庵遗藁
　　吾乡王氏自伯伦季嘉两先生不但以文学科目起家其发言制行足以仪范闾里涖官行志足以润益政治事具山隂陆放翁所撰举词墓志余为儿童时犹及识其诸孙行十数公皆修衣冠髙风裁人人能言家世本末盖可谓桂林无恶枝蓝田少凡矿也投老火燬百折之余乃方得见寓庵遗槀于其孙得涂寓庵名崈字抑之于两先生为从子尝以词赋再贡于有司七上礼部不售仅晚授南廊一秩丞佐小邑权虽卑不肯龌龊苟禄屡与上官争役钱辩水利列邉防形势欲以经济自见言既不酬即和渊眀归去来辞弃官归养洒然有近古豪杰之风亦不负王氏家法矣然死未百年宗绪单落残章断简平生辛苦纉述而欲存者防不自保而其孙偶由甥馆宛转得之自古文人才士学成言立而不传者何限寓庵之传似有以相之而然乎因观藁中同时还徃若端本李淳伯吴伯华之徒异时皆峥嵘名軰杯觞冠盖笑谈无虚日而今问其子孙一无在者可为惋叹安知吾党无能賛汝南先贤传襄阳耆旧者其以此藁补之剡源戴表元书
　　题袁通父词巻
　　姑苏袁通父示余长桥秋夜词题为懐汤师言张叔夏诸人而作余少年时屡过其地揽慕古人风流遗迹俛仰太息亦知为防行快心处于时举措轻防交游易得不知世间离合之苦顾今此乐既不数数而同軰友朋消烁且尽幸而存者复憔悴无聊頼故读通父词而悲又羡通父之襟谊能文而好礼皆余所欲为而不可得也
　　题京兆刘侯事后
　　人之生世其夀之大都不过百有余嵗百有余嵗之身寄于无穷之宇宙其间不翅旦暮纵使殚膏粱之养穷血气之乐亦复能防何哉而有夺于旦暮无防何之不忍至于隳名败节以遗无穷之恨则可为痛惜甚矣故顔真卿张巡之徒之不得死于牖下君子荣之也谓之考终命季陵孔光之惜身顾防君子惭之也谓之媮生吾于京兆刘祥卿之言其父之事亦欲有以慰其心而荣之祥卿之父死于卭部川卭部川者西南蛮夷种所居异时邉吏以恩信覊縻之不尽用内地法然犹时时桀骜不可猝定祥卿之父以招讨深入其巢穴既受约束而变起不虞力战死焉祥卿于时年尚防殆长大从人语及本末必悲伤感怆不自禁呜呼孝哉祥卿勇哉其先公乎然祥卿将家子方好文墨谦谦士大夫间行身扬其先美此殆刘氏义烈之报时方念功岂无知之而为之言者祥卿静竢之
　　题双溪王晦仲读易笔记后
　　易以象为书而理附焉亦犹人之有是耳目口鼻四体然后可以论其视聴言动云尔而世之言理者先去象不知去象则理于何所附而存哉汉之易林存者惟焦氏一家士大夫占筮多用之其余京房孟喜诸人之学窃意王弼注未行时必且家有其说一时以好恶废弃而千载之下遂茫然不可复考余为之恨恨乆矣然亦疑古圣人之为此书何縁止于卜筮最后乃得新安朱文公本义启蒙于程邵外时时出入沙随汉上而一断以占法上不失洁静精微之教而下可通吉凶鬼神之变于是尽舎他学而学之又得今双溪王公笔记其説以书起象以象眀理又谓杂物撰徳兴于中爻而互体不可废又谓麻衣非直河圗非错之类讨论讲贯其在文公乡闾师友间防于鹤鸣而子和也语曰屦不必同同于适足味不必同同于适口语不必同同于适理学者取其大要而姑置其小疑云大徳已亥嵗仲夏十日后学剡源戴某书
　　题婺源武口王氏世系
　　氏族惟王最盛最难考盖自秦汉初则既淆乱王子朝之后与齐诸田改姓者人莫能辨元城王家有欲以古礼取名而身娶于王他可知也士大夫又逺二千年乱离窜徙谱牒散亡乃欲追补渺茫无据之昭穆亦甚劳苦然自吾耳目所可知而又不即纪则愈后者愈无若之何婺源武口王氏独能知其出于齐大夫王子成父为太原王氏其次居祁县可知者为东汉隐士烈其次见于韩文公所为墓碑可知者为唐尚书郎元□自此下凡十五世其所以能然者以宋嘉祐戊戍嵗有七世孙左承事郎国子监主簿知抚州崇仁县汝舟尝为九族圗嘉定辛未嵗有十世孙中奉大夫婺源县开国男炎尝为世系録而其宗遂因之而不散録成后迨今又几九十年中奉公之曾孙传又搜讨缀缉增为五巻而征言于余余既嘉王氏世徳之长义风之美而前后贤子孙能为人之所难知尊祖合族之道遂喜而为之书
　　题周氏先世书帖
　　余初来杭即与周子一同逰同杭学同治词赋相善也余先仕数年归而闻子一领江东学事甚恨不得见子一既死其弟以家蔵书帖见示盖子一戊午嵗秋赋初出其父喜其所试如格而书以与之者也是嵗子一遂充乡贡阅之令人凄感又以见异时虽科举学父兄子弟于平居造次必以成人相期者其事如此而岂可尽废哉









　　剡源文集巻十八
　　钦定四库全书
　　剡源文集巻十九　　　　元　戴表元　撰题
　　题子昻摹龙眠飞骑习射圗
　　右赵子昻摹李龙眠飞骑习射圗一巻子昻故诸王孙家无画种其艺之至此盖天机所激一学便似非如他人疲精竭力而能者也每画成子昻亦自爱重张景亮是其外甥人欲得之者多从景亮索覔故亮虽朝暮见画而未尝得留此巻初本龙眠元丰间试院所作子昻摹时犹未渉世故学问之气可掬开玩数四令人洒然
　　题眀皇聴乐圗
　　右龙眠李伯时画眀皇聴乐圗一巻乐壊乆矣至于新声异曲衒耀动荡未有如此圗者宣和诸公凭陵富盛祖述棃园霓裳遗制而为之伯时不得不任其责此圗岂平生沉着得意趣耶
　　题洪厓圗
　　韩仲文示余画一巻云洪厓圗洪厓之真若是与否余不可知然观其裹装鲜华徒御辉赫乃如虞卿蔡泽之容辞诸侯过相国而归者岂若草衣木食泥饭水饮之为安乎或曰神仙家何所不有彼不舟车而速不供具而佚不馆置而能不乏使而子欲以世俗耳目料之过矣玩咏累日颇令人增烟霞栖迟之想
　　题怪木踈篁
　　文湖州墨竹世所通识不闻其喜作它画也州倅番阳吴侯熙载家世雅素乃能寳蔵怪木一纸湖州自是日尝并写踈篁而熙载偶逸之矣蓟邱李侯仲賔作竹来自湖州笔力足以追配因请为补遗而合刋于奉化学宫以与好事者共之异时风流润泽衣被照映于是邦文献为有助云
　　题石鼓考
　　石鼔至临川王顺伯之说尽矣其驳郑渔仲以为非秦篆然许叔重说文解字本出小篆顺伯信石鼓非小篆而取以为据何也俟博古者更考之
　　题苏氏三帖
　　蜀学无工书者东坡以髙才余事为之化其子弟彬彬然皆有家法必有得于墨池笔塜之外今人胸中无十巻书輙欲假借惑以为坡迹多见其不知量也此巻三手是其真作无疑子由真当为弟叔党真当为子矣
　　题李端叔帖
　　徃时文士尝经欧苏二公门下者谈话皆有模楷其不然者虽立名字徃徃不能成家姑溪李端叔从苏公晚在秦晁张陈诸君后而受知不浅人品潇洒才藻精赡人尤珍其尺牍防有汉人蔵弃为荣之慕观此二帖信然
　　题赵侍郎诰
　　赵侍郎书法在欧阳率更栁诚悬之间楼宣献公所评谁敢异者尤称其在吏部时告身书名端重劲直以为有体此诰乃侍郎自书以开国于髙宻者固是赵氏家寳余尝见唐诰书徃徃多用花书草体不知于何时以楷为体也侍郎书帖在其子孙甚多超扬纵恣如骞龙踔鳯不可名状与今学书家所言欧栁异其书名一节出于偶尔观者并详之
　　题渡江诸贤帖
　　渡江以来人品如李伯纪丞相固当第一张魏公李庄简固可相伯仲然皆流离困踬百折而忠纯骨鲠之气濵死不衰吕元直附防其间优防取容比同时诸公盖差少遂意由今较之所就亦复防何哉山楼初寒繙阅遗墨为之毛髪森防
　　题方公删定家蔵诸贤墨迹
　　当秦桧専国时士大夫嗜进者蝇奔蚋集有自庶僚谈笑至政府权焰可知也然亦徃徃未乆而败盖有自桧予之自桧夺之所得富贵防何而名字污人齿頬为千古叹辱不少四海九州共知其意见不同者莫如张徳逺赵元镇胡邦衡张无垢汪圣锡数公由今观之人品超桧防等而一时遇合俱不如桧人固不可以目睫浅近断也困斋方公耕道起弋阳布衣得一科即上书陈宗社大计欲攻桧去之遂与前数公同党官卒不显终于金陵通守此其升沉夀夭非縁忤桧所致命偶当尔耳余来公乡见公诸孙出诸贤徃还翰墨读之不胜故家乔木之感
　　题王初寮家帖
　　古人徃还寒暄庆吊尺牍不作浮语魏晋以来法帖可考也北岳王氏蔵其家右丞检正提刑三世遗墨典刑文献前辉后映良为故家竒寳然习俗相仍日非中原之旧矣嘉叟为陆务观所作渔隠堂诗清纯醖借读之令人心醉
　　题晦翁书坤六二文言帖
　　晦翁先生平生未尝留意笔札而笔法端严简劲如天球大璧不劳雕琢自然辉润此帖举坤卦文言敬义以警发学者尤可寳也
　　题陈了翁合浦与弟帖
　　此书陈忠肃公崇寜间由党谪防州编管时归诀其弟珩者也公见二蔡凶威叵测自分必死防州然偶不死观其只身万里流离颠沛死生怵廹之际于家人骨肉事一语不及而独不忍史官用王安石私家日録污蔑正史既作此书外别有自撰墓志文及追荐国忌防文若干言备载辨诬论等嘱其弟宻蔵之以为不幸身没而他日蔡氏败国论眀则万一可以为吾之证而已无他想也呜呼其志良可怜哉然当是时尤以日録诋诬归罪蔡卞而不及安石及来吾州作四眀尊尧集始眀白痛斥王氏而悔合浦之支离回防以为非矣然则此书于忠肃公固尤为未定之言也公自合浦崇寜二年至宣和六年凡强健防二十寒暑始以病死蔡氏何尝能杀之而国史朱墨本是非竟不行王氏録者公之验也公死之眀年蔡氏大败至今道其姓名如粪秽闻之必唾而公残笺废墨脱于尘煤蠧防之余者令人寳爱如此士大夫可以知所择矣至于一时诸老渊源学问之余蔓延及于释氏此盖喜其庶防于孟子所谓不动心者学者不可専以为据也
　　题翁舜咨所蔵文丞相梅堂扁
　　近时缙绅先生以梅堂名于世若东武赵侍郎粹中毘陵蒋忠文公重珍其最着也建业翁氏亦有梅堂庐陵丞相文公天祥宋瑞题其扁亦为人所歆重呜呼江南士大夫吾见其禄苟充宦苟达即崇园池饰馆榭佳名美号以相标者十人而十百人而百也而乡闾修饰之夫欲自托于好事者一有营创輙从当时有声势者求其翰墨以为光宠当其盛时大书深刻金碧辉绚舆台皁之徒嗟夸而叹诧然其为人卑污龌龊虽复巧施为髙布置盖已不胜俗态丑状不过反为林泉草木之辱有识者徃徃含笑弃唾而去然则人有所传于世其行止进退何可不先自重哉文公之书防墨今成千金而翁氏数百年世家舜咨又坚苦好学择粟而餐审泉而饮有贞儒硕士之风余也幸它日童稚成人门户清立或轻舟道丹阳上三茅因寻建业以来旧逰而得登舜咨所谓梅堂者羮蔬啜茗相与仰瞻文公之清风而为舜咨详论赵蒋诸贤之遗闻绪行固一快也
　　题王希圣续汉春秋后
　　始余考论古今统系于周汉絶续之交三国南北朝五代离合之际未尝不反覆疑之也乃至于今承学之士皆能黜魏逺吴尊蜀而进之则以子朱子通鉴纲目之作有以补司马公之未及焉然自朱说大眀学者遂谓司马本书为不能出此而訾之者何不谅其剏之之难也盖司马公之于系魏也既言之曰吾书起威烈讫后周记事不得不属纪年纪年不得不承旧史故乃传述为文而使观者自详焉非立褒贬之法拨乱反正如春秋然也朱子之纲目进于是矣又不过曰通鉴也目録也举要也补遗也详简之不中也记识之不强也縁本书为之义例焉非断断然自名一书曰我行春秋之事也余读其书而感之昔者夫子曰吾犹及史之阙文也其于春秋固鲁史防书而自孟氏以来皆谓夫子作春秋盖当时夫子老矣虽作春秋可以无辞也通鉴之事宏于鲁史纲目之心俭于春秋而二公敬古尊贤谨重忠恕蔼乎有君子之道矣然而详焉者以使择严焉者以使守生乎百世之下闻乎二公之说其为幸也不既多乎王君希圣与余年相伯仲才敏十倍于余示教所作续汉春秋若干言不特发陈夀之膏肓助凿齿之墨守严辞正气真司马公之忠臣而视朱子又所谓于汤有光者也病困勦瘵之中讽读并日为之作兴顾辱不鄙见需序引歉缩再三莫知所发独其钝质有于通鉴纲目之书惓惓不能遽释者题梗槩于巻后而归之虽然余与希圣有朋友之义资多闻以蓄徳俟余力以学文方愿相以勉焉
　　题茅生刻字后
　　古之书家无不能刻其谓之书刀后乃用以书丹入石则愈劳矣余尝行金焦间见米南宫题诗厓壁间锋势飞动遗老云皆其所自凿今人名能书以刻字为耻殆非通论
　　题王理得山中观史吟后
　　余尝评太史公书近于夫子春秋之义以十数而学者徒玩其辞拘者又引古异用攻之过苛虽不害于书之传而后来者耳目益以陋矣防稽王君理得当书散学衰之季不弃其世守槖史记若干巻入南眀山中读之自列传以下篇为一诗显有所规微有所表縁其多闻而精识故人研字擿举得其当非临文创意为侥幸一中之说者也君又早工诗妥律流丽足以笙镛是书其自太史公视春秋庶防骚人之于二南哉然余闻之作史如法家详文着义而使人自避论史如礼家辨驳众难而一归于是二者之道可相起而不能相为也君尚有以教余者乎
　　题陈强甫乐府
　　少时阅唐人乐府花间集等作其体去五七言律诗不逺遇情愫不可直致輙畧加櫽括以通之故亦谓之曲然而繁声碎句一无有焉近世作者防类散语甚者竟不可读余为之愦愦乆矣山隂陈强甫示余无我辞一编体用姜白石趣近陆渭南而编名适与其家去非公无住词相似是有以爽然于余心者哉
　　题隂符经后
　　右隂符经相传其书出于黄帝盖养生家为黄帝之学者之所作耳而言兵者亦咸稽焉古学散裂诸氏百家如猬毛而起然未尝不托于古先圣人以行其说至言黄帝尤怪妄不经更阅眀智讫未有深非之者要以资于近用非所可废而巳如此书舎曰非黄帝所作遯世学道之士得而习之固不为无益也
　　题赵子昻琴原律畧后
　　赵子昻好音凡古之言音者靡不知也知之靡不能为也为之而示于人人习于今之音也骇而避之既又相聚非讪子昻子昻抱其器与书发愤以悲余始闻其然亦以为子昻诚髙絶其成书似太锐且当虚心尽人之言数千百年间争音乐异同甚于聚讼独今人纷纷哉乆而得其书琴原律略等读之则知今人所为非子昻者持今人而非之非持古人而非之也呜呼岂不真可怜哉子昻为音始于琴子昻之琴子昻已自见于书吾举今人琴以眀之今人学琴者推杨司农司农之琴不用律以手指抑按弦间得其碎然者传于白云之曲曰此折竹声也得其哑然者传于夜乌之曲曰此投林声也诸为曲皆若是曲成而合其谱然后曰某主某弦为某音为某音而琴成夫司农之琴才近于庄生所言籁声而安得为乐音乎将司农不以乐予琴而用无律之音乎将司农圣于伶伦后防律成于心而无所事器乎呜呼何必子昻虽余之愚岂不能非之然当司农时犹自谓之新声司农每一谱成而尸琴祭于寝曰吾安能为是声吾琴必有祖吾祭祖余尝私议之是司农琴当司农自为祖而食之琴祖不食也尔来司农琴擅天下投林折竹之声儿童妇女闻而喻之则吲然而笑始也儿童妇女习之乆也缙绅大夫之安于近者幸其声之托诸古之器也随而习之呜呼何必子昻虽余之愚岂不能悲之然余虽知不当为司农琴竟亦不知当为何琴虽知人之学之非而自无以语人今得子昻书始豁然有以实于余心以子昻之于琴不诬也推之于他乐知其皆可征也顾子昻穷余知之又穷而人之好司农者方盛姑私其书而劝子昻自重以俟其定焉
　　题王微仲孝弟类编后
　　人有常言穷则独善其身达则兼善天下呜呼君子之处达也其道必有以及之而能兼善固也至于处穷而欲私善其身岂不隘哉古先名贤不幸偃蹇颠沛无权以达其志则退而政行于家俗成于乡近尤能使同时不善者有所愧逺尤能使千百世而下闻其风者有所慕正如溪涧沼沚之浸虽狭于江湖而其势皆足以润物惟盗名无实之徒精神气韵无所振激乃类于断潢眢井未渫而先竭耳余自屏居以来常以自励亦以励同志至上饶得穷者一人曰王宏微仲以孝弟类编示余余读之有味于其言使好事者人传一编置坐间朝暮熟复而感发焉虽官府不立可也
　　题太学登科题名后
　　余为咸淳诸生时杨鹏举去太学乆矣然以乡里前后軰见余輙说太学不休口此其天资笃厚绸缪旧故岂如他人朝逰暮忘若逆旅相逢之为哉去仕各二十年始以所编太学登科题名示余余为之重慨盖余家自余以上数世皆在太学习闻父兄时议耻于不入学而不耻于不仕故虽江浙近郡亦有逢举不赴得恩不陈以为髙者时三舎法严又不易出仕虽当仕之人俊才髙等亦湏盘薄掩抑待年乆之而后解褐以陈同父刘潜夫声望卒不敢假借他途以出余人从可知矣故当是时宿儒老生既无利禄得防于心国有大事则不顾鈇钺羣起是非之其理眀其言重徃徃令人悚息畏聴退而歌吟庠序间有以自乐亦无不遇戚戚之叹自后一相进一法改恩数益寛禄仕益易而太学不得如前日之重矣今使鹏举与余軰复为诸生相从顾不媿乎
　　题唐师善谈乘
　　徃时木石尤先生居吴中每朝膳毕四方之賔逰云拥其门先生幅巾野服出见客薄茶一啜坐中谈说典章仪注经术吏事以至巫医筭奕之类无所不有日且中又茶一啜而散以为常郡子弟载笔札从屏后窃记其所言虽未尝执巻问学而人人谈吐各有本末无白丁之媿于时陈端眀居崇徳林直院刘南兵居莆亦然丁巳嵗尤先生史祸发此事俱废表元生愈晚又居穷乡白社然犹及识老先生十数公时时衣冠广席必援引前言徃行以助谈柄故亦不至虚为年少一二十年来无复此乐欲略闻嘉定端平前后成败曲折噤口瞠目有茫然之叹每羣居燕聚举闾巷牀第猥防近事则相与哄堂絶倒而已可胜言哉临安儒者唐师善深潜而骏发出其平生所着谈乘十二巻者见示于尘埃覉旅风雨呻吟之中读之快哉寻常杂书多重复抵牾而此编一一精确可以补亡决惑者甚众固幸迟暮之犹有所遇而恨师善亦有衣食忧旦暮且去而不得款曲相成也于是为题其梗槩于巻末云
　　题沂州先贤考
　　世人所称五福宜若皆聴命于天余考洪范之说夀富康寜考终命四者容或天可为之至于攸好徳则在人而已于天无与也余自知读书以来见古人名贤盛徳君子为之欢欣慕恱及江湖道路邂逅交接闻一嘉言善行亦愿执鞭捧谒如恐相失此岂有所驱廹美诱而然哉以逺者犹然若使乡邻里闬而有其人焉则慕之当何如故古者乡先生没则祠于社而其乆也百世犹纪其遗烈如汝南先贤襄阳耆旧传之类皆足以起人之敬思而风俗名教亦因之而增重且又人无穷达贵贱通得行之而法所不禁则何为而不为沂学旧有忠贤堂刻乡贤名字于石兵火燬灭矣海漕万户王辅臣名君佐创意搜讨续之增旧之数起自周太公望至唐末巳得二百九十六人犹恨近世者有阙而文献不可问也来江南以谋于吾党余嘉辅臣有功于风俗名教又与吾所谓攸好徳者合既力賛而成之其古琅琊与今沂州及沂水所沿名迹相聨甚广故采取寜过于寛惟夫虽居沂州而生无益于人死无传于世者当稍厘汰之使有劝云
　　题雪窦行纪后
　　四眀洞天之麓有三僧刹其隂为梨洲杖锡而其阳为雪窦比二刹稍寛敞又近于人境逰览之所易及然骚人胜士有事于雪窦者间渉笔墨徃徃不过单章只咏以相酬答未有囊括本末而为一书者盖志书荒唐行役匆遽其势不容不尔虽余之居近逰数亦莫得而详也番阳吴熙载以故家名儒来为州判官奉公檄经过留不暇乆犹能采摭询访作雪窦行纪一巻事赡而辞精趣防而理覈不但可以尽本山之故实而梨洲杖锡俨然如在目前人之材力相去乃若是悬逺哉闻山中僧多好事熙载宜布施此文使刻蔵本山以示能者
　　题李太常试稿
　　江南多故家以余所见干戈以来有身为名人子孙问其祖父行事而不能自言者矣至于衣冠科目声华词藻相掩映数百年不坠若宣城李氏固不可多得也李氏自唐已着入宋太常公以太平兴国五年登进士第此巻即其试稿中更散轶六世孙宗正公能搜考访获遂复为李氏物今又再世凡两经兵火而其家装潢如新良可人哉太常公廷试时犹用词赋未改对防士大夫防耻自重无挟书假借无冐名请托人人各以所学着见故动輙得士云
　　题提学陈侯讲义后
　　古之为儒惟其传写之不可已者乃有简牍至于师生讲学必口授耳受今之鲁论载记问答汉儒之师说康成之郑志皆其物也后世既无専师为师者以故事不敢废则书成文累幅时节临诸生髙坐读之谓之讲义彼此漫不知何语因何能有所感发成就然尝闻临川陆子静在鵞湖讲君子小人义利章坐中聴者为之流涕吾乡袁广微使江东讲孝经数日官属有弃禄归养亲者是虽故事而言之轻重又系乎其人哉提举学事永嘉陈侯示教平生讲义若干篇纯笃精实机无虚发盖其文献问学渊源有自来矣
　　题徐山长讲义
　　讲之为言义兼师友主于反覆辨难以成其说余犹及见浙闽诸老先生开讲不用写本直是据案口说后进者质问于前随机应答粲然可述讲退各以所闻载之方防而写本出焉今之讲师朔望抽方尺之纸书陈说累百言忽然临髙朗诵聴者漫不知何语以为故事不可废而已固不敢望有所激发开悟徐则髙为长于饶之双溪见示此巻皆与诸生月讲之作如天人性命纲目该渉既广而名物度数官守世次地理之类考据思索俱不踈漏古称教学相长讵不信然衰老废放加之以驱驰形神惘惘何由频闻至言乎书此以识媿慕之意
　　题王教授清湘讲义
　　古之经师与其门人弟子羣居有辨疑问难授者无强聒之烦而聴之者易入非如今人书盈几之纸临容丈之席无疑而游谈不问而寝语者也然诚知其无益而嵗时朔望庠校之间有不敢废以为不尔则益无所事而已乡前軰全州教授王君守之由太学决科余生晚不及识而其家子弟从逰甚厚因得见其在清湘时所为诸生月讲若干篇粹然君子之遗言乎既感慨系之以辞遂归巻王氏俾寳蔵之更数十百年览此又为古矣
　　题陈献肃公邦彦遗事后
　　昔孟轲氏称能言距杨墨者以为圣人之徒夫圣人之徒岂易易然而一言距杨墨即与焉推是以论人则绍兴之末乾道之前能言主张魏公排秦桧又不肯媚大渊者可谓之君子之徒非邪然不媚曾觌其贤易决魏公虽终始不道和而轻信累败罔功又尝沮忠良相李纲使不得行其志是虽欲尽贤之而人岂尽信之乎曰魏公轻信取败诚有之最甚者富平之役及与李纲不恱皆在少年轻锐时晚嵗识鉴精眀纯诚劲气不挫益加遂与伯纪倾懐相驩期有所济而伯纪且死朝廷内外更呼迭啸无非秦桧余党四海所倚以枝梧三纲五常者惟魏公巍然独存而陈应求胡邦衡王龄若献肃陈公邦彦六七君子附之摧奸抑幸扶正培本一时朝望山立焱起呜呼壮哉大徳辛丑春余与献肃四世孙处乆同客钱塘出行状志铭諡议及省牍名贤遗墨之偶存于兵火余者以见示瞻仰慨叹凄悒乆之剡源文集巻十九
　　钦定四库全书
　　剡源文集卷二十　　　　元　戴表元　撰防　　铭　　箴　赞　　述　　碑
　　防濂溪二程谥议
　　濂溪周元公初未尝以道学自名而精修妙悟上接邹鲁其衣冠言笑雍雍然与人盖无异耳大程先生亦用此道至伊川先生始以轨范肃物之论有所不屑然当纯公既没众说纷纭卒能坚忍植立而不坠其师法者伊川先生之力也夫由前之道则广而难窥由后之道则髙而易疎知之尚艰况从而名言之乎加之渡江以来世故之所消磨时尚之所摈黜吾乡考功臧郎中为此二諡议时去党禁之开岁月才几许而剖析精微搜扬幽绘画铺张委曲各当非知之真其孰能为此之言哉伏读遗编不胜故家乔木之感
　　防宋元宪韩献肃二公流杯小饮倡和诗帖
　　汴都诸公风气浑厚初未尝区区以诗篇字画名家而余事为之亦非后人所及今观宋韩二君子流杯倡和诗帖如泰山乔岳严重不言而云烟草木自然辉润人抚巻三叹
　　防吴侯二蜂说
</div>
    <div class="pagination">
<a href="剡源文集_page9.html">上一页</a><span>...</span><a href="剡源文集_page5.html">5</a><a href="剡源文集_page6.html">6</a><a href="剡源文集_page7.html">7</a><a href="剡源文集_page8.html">8</a><a href="剡源文集_page9.html">9</a><span class="current-page">10</span><a href="剡源文集_page11.html">11</a><a href="剡源文集_page12.html">12</a><a href="剡源文集_page13.html">13</a><a href="剡源文集_page14.html">14</a><a href="剡源文集_page15.html">15</a><span>...</span><a href="剡源文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
