<!DOCTYPE html>
<html>
<head>
    <meta charset="UTF-8">
    <title>高阳诗文集 - 第 74 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高阳诗文集 - 第 74 页/共 76 页</h1>
    <div class="content">　　○柬叶台翁老师 

　　数承咡诏更荷再四仰达　圣心是老师始终曲成大冶门生感佩可任适以两疏入奏俱系此中紧要真切必不可缓者惟老师斟酌裁决盖关城以一总督近制蓟抚提三镇为蓟辽抚□三镇为辽远制登抚提三镇为登而蓟抚合一更无推卸督师经略一切永罢此最直捷最紧切之着非敢餙谈也至于阁下自任特一叚不得巳深情耳不足听也元旦一行惟老师赞助中议为望 

　　○答王总督霁宇 

　　以此时此纷而值名世宅忧天下事可知矣曩承谕宣抚佳而亦以忧报奈何急不得一借函间为语柰何近中右事以无可奈何之日为无可奈何之行然何敢孟浪也仰赖深念为感 

　　○柬孙蓝石 

　　适小疏论蓟总督事惟老公祖酌为我裁决然仆非敢为餙谈也近从登镇知有田监军一井盐船事本官古直有大节所至为民兴利至不苟一介独愿做好事而任之过曾忆与老公祖论敝郡王太守云当为天下留此一流血性男子想老公祖或在念也指其不当而原其心事足矣以本官为登镇监军仆与有共事之谊念其人甚苦而世人未有知者盐台之议自善惟老公祖注意为荷 

　　○答广宁道 

　　事不得不如此做耳昨沙河亦一机会而坐失之事可知矣贵体近何如关外起居自是不便惟酌量可旋以旋无过苦也关外诸君有可旋者不妨语以同旋此时兵马为苦不翅我辈 

　　○答张总兵士显 

　　正拟一疏得报为据报中所云旧抚八百者岂调至关城之外尚有八百耶 

　　○答岳石梁蓟抚 

　　边备何时可不伸儆而况听子杂投乎吾辈以七尺投戎马中那得多多照顾世人一刻未患便觉语难为张皇借诸公忙乱正可急为边计耳小疏奉览聊以倾愚亍维娄幸教之 

　　○答袁山石 

　　适有疏入奏明言当诣宁远然何敢以车徒为扰正欲以后部更番之兵同行不则骑舍中马单骑往耳边城仍当详计而同舟落落那得不独任乎屯田何如煮盐何如□舟何如糗□何如车二千辆而无一人肯任日买驮骝而不掩炮只得仍行有司之事如持钵募化执扑而临之饥思食寒思衣以边事为饥寒者仆当顿首 

　　○答岳石梁开府 

　　中枢聚如许豪杰而不肯一诣塞上徒坐而画可否掇拾齿余以狥雄要耳李倧则曰执而问之浪素则曰绑献不知谁执而谁绑之今天下边议类若斯矣住夷于口而不令人入殆此类乎读大议最可醒愚 

　　○答徐成 

　　此旧衙门事以众议而罢亦若京师九门之铳台然此辈揽工时想有所费要以工完所得偿之一罢工而苦矣朝廷实未欠此辈钱也内阁不受辞讼只有众人要费仆要省未有众人要省仆敢费者 

　　○答马总戎 

　　骁捷之兵随满副出者当如何更番昨孙副议更仆以出者方稍宁帖即应出者亦新从关外来遂且正门下可同山石酌定其便闻从宁远来者说有煤炸果然乎盐锅并农器特以关内道委铸其屯田事昨巳与山石言可大家计筭修边业奉明旨但不知　皇上肯少发帑否其班兵当调而山势高低顺逆门下再与山石同吴守礼辈细为打筭较阅仆于天气稍和时当诣一图之口外道路诸夷部落原当平时哨罙明白不必今日有事也此事原议只合如此所谓以将临边即不见虏而还亦可耳岂能深入乎门下可旋即旋 

　　○谕赵副将 

　　各城屯田事门下可为我细计今诸人只好买马买骡招兵招丁至与炮车屯盐了与兵事若不相关战车二千余辆曾无一敢问者促之领去而不知演再促之演止供促者之耳目而不知自家性命亦合在此门下有心计一一为我图之官路如何常有零失可加意儆备务发狼捕捉当亦知儆 

　　○答广宁道 

　　痍所时有也菀则日积以兄爽朗襟抱蚤出视事便觉气鬯神流无枯坐兀兀也望之望之 

　　○答郭饷司 

　　闻饷至而病良巳饷乃吾辈司药也小愈更宜慎调无以急起为快 

　　○柬叶首揆 

　　抚之而勿动便是虏为我用安得不抚独是司抚者专抚非法也霁宇当纷乱自合专力且其道大而容然于今巳纷纷矣及今不急为合一自是国家大害门生实常实见一片痴诚却亦老师主裁国是之大窾门生非嗛嗛于抚亦非嗛嗛于抚之人独念偏抚之害流蠹边方者不小至于督师不効而又要去总督则身危心苦老师固巳量之此中人情向背老师洞鉴再合门生非妄也款防合一蓟辽兼重去总督便益为国家便益然而无害于佳总督愿老师为国家深念门生于诸老不敢徧启 

　　○答岳石梁蓟抚 

　　豪杰任事须以胆识一闻参差而左右顾几不令韩稚圭笑人乎小疏奉览见台丈所谓血心人真念耳读新奏顿可醒发瞶瞶者当事豁眼以听社稷之福也台车那得发岂独边人倚命乎独不得促对语以图释　冲圣忧劳奈何 

　　○答赵老师 

　　从戎马间读经世名集便如入羣玉山峡崥尽琼壁也文字精绝遂为世界奇珍乃台衡大业尽在缥缃宁独文字乎胡不即正台席而尚作清地翱翔乃若羣心向羙则太平之托也觉华大议世人未解惟老师拈出便是关城机要敢不心佩以周旋原拟归阙趋函下而急不可得谨肃芹私聊伸疏旷之忱伏惟老师鉴涵可任悚切 

　　○柬关内道 

　　凡给支钱粮须具缘由支过仍具项款明白未可含糊也门下所斟酌自是法理关外行时曾借有用数当随手明白为当 

　　○柬李松蔚尚书 

　　关门安危倚命握筹此中百不凑乎惟以借支□补幸惟注意不独边人之福也闻造有子母□风鎗百惟检发为关城式更荷 

　　○答王户榷体三亲丈 

　　从来榷关之难也取盈取绌易怨啬额于常难□而扣舷凭轼躭躭而过者易谨而难满即今之边关亦若斯矣读于教既剔百螙而又怦怦于岁之不易其额不减而无过盈盖正中以通矣惟明恕而谨持之调酌于情事间大约我北人常恐过直任心理之所在不顾利害然亦有害事处仆生平多落此病亲丈严而有节所至法行而人安之甚快甚快此中贼易杀心难一唐裴晋国督师以一众心而仆之督师心更分殆不独力减于唐而众安于宋耳前之所云云上之当事日去而下之后生日新愿亲丈静密而安之附谢函教之辱 

　　○答万广宁 

　　□中无一人肯为计□计饷而日日索□求疵如人以莫须有皆不肖之迂拙不厌众望而众诸君也　主上圣明自有主握即当事无不悉就中情事而久念风略者愿安意静俟为朝廷爱此身耳珍重珍重 

　　○答马总戎 

　　此何等时向何等人作何等语非所望于大将军也郁郁容面谈 

　　○答通州道邓环丘 

　　潞阳地重而嚣兵不独急堂奥也其于饬严将士建威销萌给以澄清之余略矣大斾俨临新旌变色重地尚有长城哉久佩风猷接函为快来沙兄无恙乎附问 

　　○答山石道 

　　诸将有材胆者当留为关外用闻之以它岐不为向者笑人乎门下外内俱重可旋矣诸将饬之演射打明侦探择细心人察诸发种种者柴若干炭若干砖若干门下向所计者以未得一一如议也然亦曾有可见之数乎众口嗷嗷何以给屯田法竟何如 

　　○答岳石梁 

　　谁欲裁督抚者欲合督之任重抚之权或可并力齐心以安残土耳硬予之以所未曾而曰裁督曰卸担曰渐图居密夫世岂尽聋尽瞶而抑岂不聋不瞶今天下秋毫不结于人而孤立行一意能乎然今天下不孤立行一意而秋毫求结于人能乎公论何时不在太平竟未有期吾辈身为大臣言可尽则尽力可竭则竭至于尽言曰翘人过竭力曰徒自苦而世有一种好官还我为之者曰是迂是腐此等宁有彘余乎公以真肝胆实为朝廷而奈何轻言去读大疏爽然 

　　○柬毕饷部 

　　刘参将永昌东省之叙二级而得一何也有调□庐塘以游击管参将事高见以西叙仍得游击而未履战阵者累累若若矣永昌真有节制即其人亦自育风尚今议留其兵将为关门用固台台注念关门雅意也而其兵不足二千特以翟子勋兵及毛兵请益永昌欲得合为大营耳毛兵尚有几何统希酌发为荷 

</div>
    <div class="pagination">
<a href="高阳诗文集_page73.html">上一页</a><span>...</span><a href="高阳诗文集_page69.html">69</a><a href="高阳诗文集_page70.html">70</a><a href="高阳诗文集_page71.html">71</a><a href="高阳诗文集_page72.html">72</a><a href="高阳诗文集_page73.html">73</a><span class="current-page">74</span><a href="高阳诗文集_page75.html">75</a><a href="高阳诗文集_page76.html">76</a><a href="高阳诗文集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
