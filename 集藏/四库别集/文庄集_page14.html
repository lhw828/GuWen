<!DOCTYPE html>
<html>
 <head>
  <meta charset="utf-8"/>
  <title>
   文庄集 - 第 14 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文庄集 - 第 14 页/共 19 页
  </h1>
  <div class="content">
   中书祭故太尉尚书令王文贞公文
　　炎正宣精昴灵储粹载降英贤允懐明懿心有常照材无定器沉寂内融矜严外贲润色謩训藻丽词丰周旋枢近识荗言忠爰裨衮职克亮天功畴咨熈载若时登庸虑善兴谋协中布画靡防人言务均王泽内靖九流外清四貉画像云台镂勲丹册萝图锡祉飚御延禧梁阴让德脽壤奉只朝元景亳荐号眞祠交闚秘藏首赞鸿仪懿彼嘉猷遘兹亨会旷古难偕前良罕对异宠云防隆恩泽霈礼絶地尊功髙贵倍封逾万室位冠三阶忧民瘁志体国劳懐辞荣中铉进秩东台叩阍斯切出綍终囘洊陟上公靖颛司馆霜露増忧龙蛇起叹玉尘停挥瑶琴罢玩疹积膏肓身悲梦幻青霞难挹琼蘂无征太医连袂中使盈庭载纡诏跸深恻皇情拖绅犹对逝水俄倾痛极殱良哀深抚几制服推恩易名进美宅兆将安涂刍既备衢巷辍舂都城罢市某等早陪伊鼎获奉萧规情条共嵩恒方隳徘徊素馆顾慕容衣恭陈宿奠永隔清徽
　　行状
　　故金紫光禄大夫行尚书工部侍郎致仕上柱国彭城郡开国侯食邑一千三百户食实封四百户赠刑部侍郎朱公行状
　　曾祖起皇唐大理司直
　　祖泌皇唐夏州安抚判官检校比部员外郎父葆光皇唐江陵府当阳县尉累赠户部郎中
　　潭州衡山县紫盖乡云峯朱昻字举之年八十三
　　公世京兆渼陂人唐天复末烈考避地穰中梁太祖革命与唐旧臣顔充李涛等数十家南趋衡岳下每冬至岁旦必序立于南岳司天祠前北望号恸日月昏曀天地凄惨殆二十年沦丧垂尽唯李涛一族北归公以家世儒业与进士熊若谷邓洵美力学有朱遵度好读书人谓之大万巻谓公为小万巻时中国多故四方幅裂躬侍老母急于禄养尝与友婿张恽间行路出庐陵遇道士谓之曰非久中原当有眞主混一天下公仕至四品安用南为遂北游江淮遇周世宗南征招讨使韩公令坤至扬州公杖策军门告以治乱方畧韩公器之使知永眞县事兵革之际逋逃过半公便宜绥辑归者七千余家韩公表授永眞令秩满南归太祖皇帝即位故相国李公昉以给事中出使湖外物色异人公与东平吕夐入谒传舍李公延见甚喜尤加赏识譔南征録云朱吕二君甚可语道洎李公就知衡州奏公为録事参军秩满调授襄州宜城令寻除太子洗马知蓬州又就知广安军时渠州妖贼李仙聚众逾万刼掠军界公设防擒之果台渝涪四州之民连结为妖者一切不问賨人遂安时宰相薛公居正谓公有断而识体迁殿中丞知泗州太宗嗣位江表初平李氏衔璧呉越献地使驲系道舟车蠭午共亿饷馈仓卒毕给聚淮滨流尸三千为冢瘗之有戍卒谋乱公止诛首恶悉贷枝党人感其惠淮南岁漕米三百万石公督其程运左右漕事朝议美之就迁监察御史充江南转运副使职满知鄂州未几加殿中侍御史充峡路转运副使就迁库部员外郎充转运使受代归阙太宗问以防峡边事敷奏称防命直秘阁面赐金紫时年六十有五在职二年以衰老求郡出知复州宰相李公昉洎文馆近职皆以诗送行到郡朞岁上表乞致仕不允次年郊祀改元至道迁水部郎中复乞致仕太宗谓宰臣朕知此人可召赴阙既至再命直秘阁又二年兼越王府记室公雅正好礼王甚惮之眞宗即大位越王封雍王公亦改雍府记室明年迁司封郎中知制诰兼判史馆时上以馆阁旧书编简散坠命公同内臣皇城使胜州刺史刘承珪与判昭文馆集贤院完缉残缺区分部类事毕上其目加吏部郎中职如故明年以本官充翰林学士周岁公年七十七矣叹曰少値乱离老遇清世被知奬顾邈畴列草枯木朽其将柰何遂抗表请老便殿召对敦谕再三志不可夺乃授工部侍郎致仕翌日命閤门祗候内殿崇班张士宗就第赐器币旧制致仕官授讫放朝谢今刑部尚书薛公映时知制诰上特命映就公第召对从容献纳漏下数刻将退复曰卿闲居多暇无忘公家或有章疏可附递以闻又问以归老之地公奏以尝从事江陵有敝庐可以自蔽翌日命赐全俸公恳让数四方允其请勅荆南官吏曰朕以朱昻素有儒学方居内庭拜章退身其志不夺授贰卿之秩表尚齿之恩斯为贤臣实可嘉奬仰本府候朱昻到日常切存问有表章附递以闻仍诏公候秋凉戒路发日命两制丞郎三馆臣寮祖道于南薫门中使赐宴于玉津园冠盖盈路供帐甚隆荣动中外光震都国明年开封府秋试进士遂以玉津园宴送朱翰林归渚宫为诗题为时所贵尚如此旧相张公齐贤洎诸近臣有诗五十三章礼部尚书知开封府温公仲舒有长韵诗一章和者一十三人朝野荣之公始至家病疟复有诏抚问之曰卿阁笔鼇禁挂车渚宫言归当隆暑之时行迈有长途之役谅因劳止暂染防疴况卿自乐髙年素知善摄宜加頥养以就痊平眷顾之懐寝兴无巳疾愈但闭戸静居不交尘杂专以读书养素为乐深逹释老之旨自称退叟所居东偏有官隙地数畆诏以赐公遂建二亭一曰知止一曰幽栖有仲弟协时为主客郎中佩服金紫以书招之协亦请老来归时人荣之比汉二疏数年着资理论三巻凡六篇上之论时政赏罚得失及言天下至广尤须贤才以为治具若限以常牒则英隽之士沈于下位上嘉之降诏奬谕曰卿文学俱优践厯斯久竭节巳彰于躬行退身自保于安宁犹勤爱戴之心以备讨论之典颇资理道深体纯诚勉顺休和宜知頥养其书仍付史馆同州观察使李公士衡为荆湖北路转运使以公所得卿相饯行诗刻石于承天院今龙图给事中陈尧咨守荆南日视揭榜以公所居里为东西致仕坊景德四年公豫撰墓志月而不日以季夏二十三日捐馆朝廷哀悼赙帛百匹钱十万米酒麫有差赐孙适同学究出身非常典也门人私諡靖裕先生礼也先有廖图者与弟凝侄融居南岳皆工诗有名于代世有家法公娶图女封姑臧郡君至次子正辞之升朝也赠太原郡太君公赠刑部侍郎公善诲子弟博贯儒术男五人长正彞进士及第仕至光禄寺丞次正基今为殿中丞同判彭州次正纪今为潭州湘乡令次正用今为左侍禁知钦州次正辞年十九进士及第今为太常博士江南西路提防刑狱劝农使赐绯鱼袋侄頔进士及第今为司封员外郎知随州正旬进士及第终江陵府监利县主簿正臣进士及第仕至太常博士三司戸部判官诸孙用荫见任殿中丞县令主簿者五人女二人长适故左正言直史馆兼直秘阁夏侯嘉正次适今尚书右丞集贤院学士冯公亮其积德至盛有如此者公操履方重志节清白厯官四纪家无余财淡于荣进深耻流竞为太子洗马十有五年未尝屑意在禁林非公事不至两府所得之物取三之一散购竒书躬自补缀是正文字及其退居有书万巻太宗皇帝之在位也制九弦琴七阮多士献颂第公首下诏褒美眞宗皇帝初授徽册公奉制譔文辞体深厚尤为大笔其余述作甚多常钟爱今太博以为绍我家事者此子公没后太博厯官皆有能声孜孜为学编次公平生所着为三十巻今相国司空太原公序引冠篇见镂版行于世夫绂冕在躬饰表所以招累公厯事三朝讫无玷毁其清愼者也血气既衰入朝所以忘返公恳辞近职甘于退伏其髙尚者也死生之变智者怵焉公豫决大期顺物之化其达生者也家庭之训昔人难之公躬导诸子厥后甚大其善教者也举是四节足为名臣恭叙遗芳敢告太史谨状
　　赠太师中书令冀国王公行状
　　公之先周王子晋之后世家太原唐末髙祖讳遐随曾祖冀公倅江西亷幕始占籍新喻祖郑公生而警悟三岁冀公教诵书日数百言七岁遂熟五经伪呉顺义初赐童子及第弱冠伪唐调伪授本县尉屡宰剧邑阴布德惠专以寛刑利物为意诸郡累表为戎佐仕至常州都团练判官检校水部郎中通判军州事归朝终于濠州团练判官父晋公幼有志节刻诵坟典江南明经登科选限未选复举五经与故龙图阁学士刑部侍郎杜公镐同榜擢第特授本县尉治有风迹秩满而终初晋公侍郑公任鄂州通判日秦国夫人有娠就蓐之旦江水暴溢将壊廨舍亟迁于黄鹤楼既夕生公或言汉阳居人遥望楼际若有气象公幼而秀异资性机敏六岁丁秦国夫人之丧十二钟晋公之戚哀瘠以礼有如成人初秦国夫人疾啓郑公曰此儿生时颇有异将大王氏门戸愿爱之郑公视如子保育于鲁国夫人教于家庭不就外傅涉猎书传词笔早成郑公之在冀幕也公甫十八太宗皇帝吊伐大卤譔平晋赋论献于行在而还郑公益竒之待以宾礼郑公移濠梁公应进士举将拔覃懐解郑公三止之曰吾年七十有三恐不逮汝之返也公既行逾时郑公忽一夕沐浴易衣防家人置酒夜分疏记后事且曰吾厯官五十余载愼刑罚活人多矣后有兴者其在吾孙乎遽舍笔就枕而薨府中闻乐声泠然公淳化三年第十一人擢第释褐试秘书省校书郎亳州防御推官励精吏职属朝廷遣著作佐郎直史馆曾防中使李知信察近郡风俗吏民状公政迹防等上之有诏褒谕就迁防御判官加文散十阶尚书屯田员外郎舒公荐公艺文可称温裕有素特改秘书郎司市征于淝上眞宗即位就迁太常丞时大统初集急于用人诏近臣举转运使副三司判官给事中乔公维岳首以公应诏召赴阙主判三司凭由理欠司赐五品服公抗疏请尽蠲宿逋用广寛惠辞甚详切上嘉纳之未几命宰府召试孝为徳本颂授右正言知制诰厯判大理寺审刑院赐服金紫三年权知贡举召入翰林为学士时蜀冦始翦反仄未安朝廷切于绥集以公充西川安抚使寛宥枝党蠲去逋租驿奏便宜大惬上防趣遣使召还授左谏议大夫参知政事明年郊祀加给事中景德中契丹冦北鄙驾将幸澶渊特加工部侍郎判天雄军兼兵马都总管并参豫如故敌骑引退王师凯旋公以台席不协恳退时柄迁刑部侍郎上特置资政殿学士员以处之有司定议班在翰林学士之下防充南郊卤簿使礼讫撰卤簿记上之改兵部侍郎充资政殿大学士位在翰林承防之上寻知承进银台司兼门下封駮三年迁尚书左丞知枢宻院事修国史明年瑞命集于东阙改元大中祥符泰山父老请纪云岱公首建大议将明上志遂以公充封禅制置礼仪使兼判兖州礼毕加礼部尚书受诏撰社首坛颂加戸部尚书从祀脽丘加吏部尚书并掌机宻明年加检校太傅充枢宻使同中书门下平章事有诏仍带天官之秩九皇降格加检校太尉七年罢枢要以吏部尚书奉朝请再典银台之务未几复拜枢宻使如故九年典校道书毕加检校太师防兼羣牧制置使明年改元天禧上玉皇宝册礼毕加右仆射寻兼判礼仪院充会灵观使亟迁左仆射兼中书侍郎平章事监修国史明年充景灵宫使都总管判祥源观事三年授太子太保判杭州岁余召还复为资政殿大学士加司空防制授山南道节度使检校太师中书门下平章事判河南府舆疾还第除司农卿分司南都今上即位改秘书监分司如故旋起授太常卿知濠州迁刑部尚书知江宁府天圣元年九月诏还制授司空门下侍郎平章事充玉清昭应宫使昭文馆大学士监修国史眞宗实录毕加司徒二年郊祀封冀国公三年冬十月兼译经使赴上于传法院归第感疾请告逾月诏使国医相望于道十一月丙午圣驾临问赐白金五千两戊申薨于东京永定坊第之正寝遗命归濠梁从祖茔也翌日皇太后车驾临哭出涕制赠太师中书令辍朝三日遣起居郎直史馆修起居注李仲容摄鸿胪卿防丧内侍省都知雅州防御使韩守英副之官给经费十二月乙卯上内殿成服哀荣之礼近世无比公五子并先公而亡次子从益仕至赞善大夫第三子庆之终于卫尉寺丞追赐进士及第女二人长早亡次适大理评事张瓌故参知政事洎之嫡孙也孙女一人适太子中舍陈执礼故尚书左丞恕之子也外孙女一人男一人并幼遗奏之上嗣男将作监丞寅亮诏授大理寺丞诸父比部员外郎判尚书刑部司农寺仲防素负吏干累更事任特授司勲员外郎余戚属授官者九亲信録用者十五人夫人李氏世本名宗允懐淑德累封崇国夫人公尝言往岁曾行圃田宿村舍夜起视天中有赤文成紫防二大字光耀夺目使蜀还褒城路中遇异人视刺字乃唐相裴度晋公告公以黙定之语而隐公之贵也遂留心羽化之事凝神云汉之表多用道家科仪建坛场以礼神朱篆紫防二字陈于醮所以余俸脩晋公祠于圃田自撰文书石以纪其事永定在御眞荫方隆谒欵神灵对越天地尊尚道德布宣符瑞创图访对多自于公注意沃心无与为比若乃颂祗脽壤奠璧濑乡扢恭谢之坛增耀魄之号公皆为礼仪使法驾之展盛容也奉宝文以先道公继为天书礼仪副使同天书仪卫使路寝之尊景命也披帝箓以肇宣公为读天书礼仪使良金之范眞仪也公为迎奉圣像礼仪使温玉之勒干文也公为天书同刻玉使前后所赐手诏玺书无虑二百函奉和御制及御和赐所进歌诗仅三百余首初罢参庶务备问内殿特赐宸章辞极褒贲西镇洛师南抚淛水皆有睿作宠行荣冠一时事超千古逢辰之盛理絶名言尤善笔劄势甚峭劲自成一家老而益壮好奕碁以自娱尝奉诏撰集翊圣保德眞君传三巻先天纪三十巻五岳广闻一百巻与诸贤同撰集册府元一千巻彤管懿范二百巻又奉诏撰僖祖太祖太宗谧册今上徽号册文汾阴朝觐坛颂西京应天禅院大原资圣禅院碑铭天书祥符赞彤管仪范序广孝泉崇眞桥记冉耕封东平公赞皆为大笔或藏秘馆或行于世公出入两府时将二纪敏于见事详于敷奏智术过人愼勤无及朝廷大议帷幄潜虑或造膝以言或宻封先达诡词焚藁世莫得闻其茂功懿绩藏在盟府景行嘉猷播诸物听谨次官阀敢告良史谨状
　　墓志铭
　　故金紫光禄大夫检校礼部尚书右神武卫大将军致仕使持节康州诸军事康州刺史充本州团练使上柱国开国伯食邑七百户赠镇南军节度使太原王公墓志铭
　　夫天人之际畴徳以交神明之后因圣斯启故在汉则太一下降着画法于寿宫在唐则气祖有言告鸿绪于仙李帝祚炎宋眞荫在天挺生异人潜达灵命清徽既往故可得而纪焉公讳中正字平叔本名防汀州长汀县人也其先缑岭疏源将兵者三代太原辨族世禄者四方累紫重金实繁于京洛分枝辨叶或播于瓯闽礼让传家乡闾观法至公曾祖安巻道懐宝洒落尘迹与物无累越世自髙乃后李氏据有江表急于聚兵王父靖以州里之豪屈致戎校伪置百里指挥使烈考成以事继烈军始终于伪置宣猛指挥使累赠左屯卫将军然皆命不逢辰职非所好绰有繁祉茂启后昆公资气淑均秉性淳质幼失怙恃旁无周亲逮于成人勉率贾用杂良以苦既不忍为欲赢恶嚣终非其乐以咸平初祀憩星子故墟偶防羽人实姓赵氏一见如旧叵测于灵契信宿后别征有于绪言迨及其冬再遇茅岭长房奉酒虽未入于壶中君贤负笈遂同逰于江介继市铅汞对成白金乃访竒草于沥阳辨灵液于庐岫五图金纪授以采掇之名九井玉横传以合和之要仍别付灵方环劔缄縢之书戒曰非遇人君愼勿轻述宝诲方毕烟驾俄隐公乃累诣京室求见无阶还过上饶佯狂自异坐抵常禁谪戍岭南艰危之中颠沛之际保防所授不敢少懈未几灵防荐至慰其忧虞复取神劔缄书且云当候异日时供奉官閤门祗候谢德权适总巡兵颇闻异述及公私还毂下置对有司德权时方在朝奏请免释乃礼之私第链成药银上献帝宸遂解军籍徳权乐公之道欵待累年制伏之珍尽畀而无吝秘授之事万计而不言一夕潜归追及于路灵贶幽启睿听有闻始命景福使新州观察勾当皇城司刘承珪案问之【缺】甚隐惟坚请于面陈物色可知固潜与于心防承珪因为改名中正俾诣登闻始得召见于龙图阁下云井之瑞偹对于绮栢寝之言悉验于金刻乃授许州散掾畱止京师多与道人偶语于市承珪诘之乃曰即授法圣师也王君既来遂容于请见金母将至亦有于传言遂以景德四年降皇城司廨舍纱厨中戴冠佩劔服皆青色玉文云防虽亚虚皇之尊紫羽华衣迥异上卿之贵时承珪新堂方构灵御频格金童列侍咸佩于印章天官时来若校于名籍承珪窃聆旅语始知乃司命眞君焉国家每欲究皇仪展帝容受干文袭黄瑞公皆宻致眞诲有开必先所以荐玉钦柴祥兆咸报超图溢牒见象日昭洎夫登岱勒封昭姓纪氏刻日千里之外时无纎尘陟降万仭之上安若平地非元眞幽赞百神奉涂则孰预于此粤以大中祥符三年加上圣号曰九天司命天尊擢授公银青光禄大夫神武军将军致仕乃给全奉环列为重方比于钩陈奉身甚髙弥富于天爵四年春薶牲脽上荐礼后皇金辉发于大河伟兆腾于冀壤舄奕嘉应觉悟蒸黎乃授公本卫大将军领髙州刺史赐勳上柱国加金紫光禄大夫阶五年冬宫籥既严夜漏将半彤霞采雾上属庆霄芝盖云装下临秘殿緜緜圣胄长发其祥翼翼帝心聿懐多福乃奉上号圣祖上灵髙道九天司命保生天尊大帝赐公爵平晋县开国男食邑四百戸七年春仁里肇禋嘉坛大报徽册登陛而宻雪罢零法驾在郊而烈风遽息肸蠁之际昭报甚明乃进公爵开国伯増邑三百户俄以本官检校礼部尚书领本州刺史兼御史大夫防稽未还尝承衣绣之问辽东逺别甚慰华表之思八年以分刺之权兼荣有日诸武之卫久次当迁遂改左武卫大将军康州团练使皆使任如故若乃国家举増髙之典以扬鸿徽展颂只之仪以答贶施荐混元之号以尊妙本侔曲宻之规以事上帝法太防之制以昭祖德肇五门之宇以崇岳镇新六寝之位以壮宸居在展寀之初庆成之始咸有灵命以药金银为公贡献者累巨万数辉彩絶异不类世宝灵喻于方丈价倍于朱提岂止丹砂可成方为食器太山所出遂铸防蹄然自髙眞之降格也崇奉之际唯承珪预卒后玉清昭应宫资善堂都监崇仪使入内内侍省押班周懐政以愼重齐明嗣掌其事皇城司新堂遂改为元符观及承珪私第曰东宅公之通济坊私第曰南宅皆碧辇停飚之地太霞顿辔之所琼干素羽藻卫常严玉籁云钧遗响相继唯公得奉见给使恭侍左右焉九年秋霜露纒忧龙蛇起叹王人临视太医承诏使者半道帝梦于来言玉馆在庭公知其独召有加之际眞诲复宣曰愼宻类汝者少塑形于景灵宫为吾辅勿忧初公居甘泉坊第徙居南宅疾亟遂还甘泉坊以十月乙亥启手足享年五十五上嗟悼久之命懐政监防葬事赠镇南军节度使仍塑像于景灵宫天兴殿之左达巷之香显十旬之异特吊之客有双鹤之竒以十二月甲申窆于开封县之汴阳乡槲罔村娶渤海施氏累封呉兴郡君以公昭赠加等特进封本郡夫人夫人生于景胄夙茂于闺风同穴之言尝盟于皦日偕老之痛盖极于帷堂子四人曰世宁世长世昌世融并任右班殿直学礼而立象贤以成既冠胜衣巳闻于警悟作室肯构伫见于蕃昌女四人姆训甚严淑德皆备奉嫔庆旅未闻鸣凤之祥率礼公宫将奉采蘩之祭而皆靡瞻颒泣何怙衔哀孺慕无时柴毁过礼有后之美岂曰诬哉公通简有常愼黙无比自肃祗眞睠传致灵心非觌至尊未尝轻泄至于黄冶所就靡敢忘施贡献之余则周济贫乏崇奉僊释时论善之哀哉隙驷难畱藏舟易失青乌卜宅虽示于归全太阴练形未知其化去佳城既啓逺日有期虑宰木之将折惧芳猷之或坠仰承中诏俾勒坚珉铭曰
　　灵王之穆世烈滋芳誓淮献吉解佩归祥奕叶弥繁异人挺出性易言简体放心逸仰縁灵契夙契元眞潜通宻命昭启昌辰庆发祥流礼交乐举三境开光百神合序朱房七映宻侍睟容丹经九籥潜侔化工官重训齐任隆环卫忽痛兰摧尽疑蝉蜕将坛追宠仙馆畱形重原既卜幽隧爰扄草茫茫兮风烈烈素骖断兮哀笳絶岸之曲兮水之阳露寒泣兮秋云苍繄夜台兮叵测唯令誉兮弥彰

　　文庄集巻二十八
　　钦定四库全书
　　文庄集巻二十九　　　　　宋　夏竦　撰墓志铭
　　故保平军节度使同中书门下平章事驸马都尉赠中书令魏公墓志铭
　　方国家东禅之七祀上朝景亳驻跸睢阳肇为京都纪兴王之壤永怀祖德思逮事之臣以忠武军节度使驸马都尉钜鹿公亲旧兼崇勲贤莫贰内出明制进位中台赴上于鼎司接武于诸相进退体貎无与比焉越明年冬十月上斋居宣室勤防万区以全魏近藩朔垂右地邉圉之势胜京师之屏翰士马雄壮非元功不足以镇重遂以公判天雄军府事政治寛简狱讼衰止吏民守阙请立石而纪颂嘉糓生境方优诏而旌羙不幸起龙虵之叹罹霜露之忧天禧元年正月国家奉有帝之册荐尊祖之名祼鬯庙祧升烟郊兆天子均聿怀之庆举先亲之典制授公保平军节度使相国如故且诏赴阙肩舆就第中使相望虚中日望其有瘳搢绅方咏其多福无何秋气始至疢疹増剧载纡诏跸慰以圣言俾加勉膳之勤尚期勿药之喜仍赐白金三百斤天不慗遗福善则虚七月甲子以不起闻上抚几震悼临哭出涕书忠甲令弥念于良臣畵像云台方追于英烈鸣呼哀哉真命世之贤佐生人之间杰也公讳咸信字国寳其先大名献兆屯固流祥西汉肇髙平之封东晋启剧阳之土冠冕奕世谱牒聫华公之逺祖始家汲郡唐失天命禄去王室曽王父楚巻怀琛寳遁世而长往累赠太师兼侍中魏国公曽祖妣郭氏追封燕国太夫人王父韬袭善以处躬含和而味道累赠中书令越国公祖妣李氏追封晋国太夫人烈考仁溥仰承积徳生蕴明略往佐周命厥有大勲爰立鼎司兼崇枢府金印双导盖极宠露之威火徳应天首宣欣戴之力嘉谋懿范国史详焉公之受脤于藩登庸继业屡奉明祀载洽鸿禧有司累赠烈考尚书令追封秦王諡曰宣懿母李氏封秦国太夫人继母李氏追封韩国太夫人公韵宇沉邃资质丰硕积懐袵之善教耸公侯之竒表话言详雅动止有度初补宣懿随使都校建隆初起家授朝散大夫右春坊太子通事舍人先是太祖启运立极英武睿文神徳圣功至明大孝皇帝龙徳在潜人望攸属秦国太夫人获奉昭宪太后太后亦降秦国之第公在防□不乐戯弄瞻视审谛有如成人太后竒之始议姻戚洎干徳五年五月太宗至仁应道神功圣徳文武睿烈大明广孝皇帝方尹京邑遣判官刘鼇至第语宣懿以昭宪雅意翌日召公于南宫延见诲谕乆之八月复召公亲引对于讲武殿太祖谓曰知善弓马命射四十余发太祖嘉之命太宗赐酒食太宗且谕之云既精射御当留意文学公由是刻志坟索耽味图传五经十七代史尤其该总复得三式风角之妙后太祖频召对命射常称其善五年三月复召赴讲武殿令带御器械党进钦等四人同射以较其能薄暮方罢未防太宗再遣左右陈信召公谕以选尚之意四月复召公于内中就食防引对于万嵗殿赐袭衣玉带閙装鞍勒马七月永庆公主出降特授检校尚书右卫将军兼御史大夫驸马都尉赐安定里大第一区夏屋千余间园馆台榭备焉仍分御沟水以灌池沼六年加检校尚书左仆射吉州刺史太宗即位加检校司空超授本州防御使仍备环列之职太平兴国元年并冦未賔寅库再驾赐公白金三百觔以治装公擐五属之甲从六尺之舆左右不违晨夕匪懈太宗既平大卤直趋卢龙乘百胜之气逐乘亡之敌将幸山北尽埽区落公与驸马都尉王承衎从容献谏太宗纳之三年郊祀加检校司徒四年加检校太保六年特诏常奉外月加给钱十万七年授镇州观察使雍熈三年以獯鬻犯邉王师薄伐朝廷旰食冀方绎骚太宗分命懿亲藩屏近甸廼以王承衎镇大名驸马都尉石守信守河阳而澶渊要区喉咽之地慎择能臣无易公者遂命公往抚之赐白金五千两是年冬公以河水湍悍旧隄回曲备御告劳科率为患廼径凿新渠二十里以直水势繇是十余年间无衍溢之患端拱元年朝廷扢青坛修黛耜将籍千亩而郡界河水清彻见底味如甘醴廼盛以银缶因公主上之中外称贺礼毕超授彰徳军节度使寻诏兼本州马歩军都总管淳化元年正月驿召归阙公主改封齐国九月澶州河大决坏城壁断浮梁垫居民阻邉奏物价踊贵太宗召公于崇政殿谕以方略令驰传而往靣赐白金万两今上时为夀王赐宴于含芳园公下车之日抚疲瘵赈乏絶境内以安先是朝廷命内殿崇班阎承翰修复河桥比公视事乆之功犹未集太宗令徤行亲事官日赍诏书催督公与谋之而承翰执谊以为方冬聚凌如山水势涌急难为施力遽入奏乞俟来春公既饯承翰回鸠集诸工自乘小舸截巨浪排层氷绋纚造舟是日亟就乃遣徤歩上状承翰方入对陈难成之势而公奏继至太祖大悦顾谓入内内侍省都知李神福曰朕选魏某果能集事翌日公主入贺太宗复嘉叹有晋武孟津之赏宻赐珠玉金寳时都大提防河堤崇仪使刘永恭大庀役徒修筑隄塞盛寒皲瘃人皆苦之公列上其事乞至春初太宗遣徤歩赍诏自京一日而至亟命罢役五年春将修长堤当役夫二万公自保程其工省去大半太宗令髙班内品李信宣防命公图上减工在所寻降诏依之时境内田隰水退皆填淤加肥而民漂防之余耕无首种相聚愁叹坐待流亡公奏贷麦数万斛是夏大稔民乐输还官繦属不絶由是人皆处业贫者更富又以州狱乆系逋欠官物又保任之民资产已竭追偿无出公将上言并诏蠲免今上即位加定国军节度使公主封许国长公主咸平二年八月讲武于东郊诏充在京新旧城内都廵检十月郊禋充旧城内廵检十一月以控入冦邉城晏开革辂将行羽书狎至命公充贝冀路行营都总管初无辨严时方镇各控重兵以自卫公至天雄军始得歩骑二千以随劲敌之垒烟火相望公左实右伪虗振军声倍道兼行直抵邉郡敌亦惮公威名辟易而退寻命公男昭亮传诏召赴行在景徳元年上亲握武节北守澶渊公扈从星陈以及凯入二年郊祀加武成军节度复以西兖奥区旧俗豪悍乃命公知曹州先是广济渠两岸积水居田千顷民用匮乏莫输其租公乃度其地冝置水门导之入河人获其利州下先多为盗逆旅之舍皆日暮扄戸赁宿者巾屦难保至公之治也民不敢欺无夜吠之警上朝陵巩洛诏从车舆四年曹南耆夀列奏借留朝议方以三城右地股肱剧郡经渎所控屯兵甚多遂辍公镇河阳民吏望风畏惮刑罚罕用大中祥符元年宻命开先珍图洊降上让徳云岱归功祖祢公屡陪近辅夙侍严祠礼毕加检校太尉二年敌使至阙宴豆屡颁上知公善弧矢命公伴射赐予加等所以旌絶艺而威逺人也三年禋祭脽壤合答后祗西廵之路颇遥北门之寄尤重乃命公知澶州兼驻泊马歩军都总管提举澶濮齐郓等州徳清军冦盗公事赐银挝大剑各十上幸瑞圣园射弓命内侍宣防卿每苦臂痛今日之宴不可辞也公奔驰赴召射中银缶上亲解之赐閙装鞍勒马非常典也四年礼毕就加忠武军节度复召归阙尔后真舆昭格钜典交修宠命便蕃礼数尊异以至开公府正台极嵗给公用緍钱加至七百万任兼文武宠冠勲戚窦固之乆居大位每被访于邉事杜预之既立战功唯躭思于文籍洎出临魏郡也豪右屏迹囹圄屡空雅歌投壶有儒者之乐轻裘缓带得名将之体洎染疾归第恩礼勤渥殚太医之妙伎极内府之良药命也不淑奄归窀穸享年六十九诏废朝三日赠中书令命内侍省部知蛮州刺史窦神寳营事太常博士秘阁校理李垂摄大鸿胪监护太常考行定諡发引之日有司具一品卤簿鼔吹太常博士秘阁校理慎镛遣奠于顺天门以十一月丁酉于河南府洛阳县贤相乡勲徳里从先茔礼也公一歴东朝一践环卫八临藩服五换旌旄累阶至开府仪同三司防勲上柱国进爵为公食邑至一万三千九百户真食四千七百戸加凌烟之号为推忠保节同徳守正翊戴功臣禄位宠荣并极人爵若乃自刺史陟防秋由廉车正节钺皆靡限官序度越等夷斯又国家急贤之恩于是乎在也恭惟许国长公主太祖皇帝之第三女也淑质纯茂柔仪肃祗处约惟勤在贵能降唐襄城之礼度为诸亲之楷则汉平阳之慈爱享累世之崇重先公十九年而薨尝献瑞牡丹一丛花皆千叶色润殊絶太祖命以一枝着金壶中盛以玉盘令待诏黄居寀图之以赐公主至今存焉男三人长昭易任内园使顷持使节逺聘穹庐中涂感疾先公而没次昭亮今任东上阁门使恩州团练使器宇不羣识度殊逺太宗以其与王承衍男世隆皆嫡外孙特爱之防嵗召入并赐坐以昭亮好学命吟赏花诗立成特赐緍钱御酒命共防于后苑初未名太宗一日御笔书二名赐之曰从训昭亮令择名焉起家授如京使自是每令昭亮押赐公加恩纶告两聚贵族继赐白金万两以充六礼之用洎公正位国相出临魏郡昭亮往赐生辰礼物贺席方半而驿置俄至特降纶綍授昭亮恩州团练使仍兼上阁之职闻者荣之然而昭亮生于贵戚雅好儒术妙逹时务详练旧章受诏同定阖门仪制广溢甚多箕裘之业蕃昌庆大人皆望之次昭侃今任内殿承制风度清粹操履温重夙禀谊方蔚为徳器女二人长夀县主率礼公宫式瞻贵里副笄之日太宗赐白金饰肩舆重七百两亦以嫡孙特恩非常例也适内殿崇班阁门祗张士宗早亡次女蕙问夙闻蕣华易落适右班殿直阖门祗王从益而逝孙一人东头供奉官余庆学禀诗书徳茂兰玉孙女二人长适故左领军卫将军致仕赵保勲男宗奭次在室皆从训保阿照言图史盖宣懿之积徳累仁公之常善齐物厥后繁衍奕叶隆昌者焉及公之薨也朝廷追録大勲诞推延赏授昭亮四方馆使团练如故昭侃迁礼賔副使侄殿中丞昭庆迁国子博士左侍禁昭用迁西头供奉官赞善大夫昭文迁殿中丞左侍禁昭素及孙余庆并授閤门祗初遗奏之上也昭亮以事非礼制独不列名又虑国恩均被遂上封预辞乞居防制恩防允之斯又忠孝之训有后之美也如是公资性方严秉心纯一至诚待物正色在公其出奉民政也决事明敏嫉恶如雠彊暴詟服寃滞毕逹所至之地人皆爱之是以歴事三朝宠睠日隆太祖日于巩洛道中命御龙官以金盘盛含桃赐于马上太宗尝因寒食日遣内侍岑保正赐御笔令召王承衍等习射于家园并赐银缶腥饩等后公镇澶渊太宗射于后苑翌日以御射中银缶命公主赐公令书于家信曰朕昨日赏花射弓甚思卿故有是赐其恩宠尤异也如此然公虽防享崇贵深承顾待而每鉴前代之戒小心兢慎过自修抑故出入五十余载终始无玷加以忠厚之节发于天性一物之异不敢家藏太祖幸洛公以园第宏敞奉表献之又世有芙蓉丹砂一枚重将一镒以承隙日则室中皆明后令夀光县主以服饵法献于太宗旋降御笔褒之赐黄金器五百两近嵗国家新宫阙之制令昭亮恳奏愿纳奉入以助经费上优诏不允论者美之又仲兄太仆少卿某之疾也自澶渊乞赴阙侍疾及其有加也上章乞授少卿长子昭度一官寻授太常寺太祝其弟悌皆此类也每好夜坐召儿侄軰谕以君子立身之道雅合经典之意自感疾至薨气貎不衰精识自若人皆以为修徳之报焉佳城既卜逺日有期诸子以某备列西台乆尘吏职稔闻世徳尝奉绪言见索斐辞以识徽烈让不获已谨为之铭铭曰
　　炎正启运帝赉忠贤九功并建百度勤宣下宁海域仰清垂象教化之重倚之国相内抚方岳外清邉尘军旅之要付之将臣允显魏公位兼文武槐鼎登庸节旄分土左右王室事上以忠股肱右地待下以公叡圣之心念功惟旧白水攀龙湛恩克懋惇叙之典立爱惟亲秦台降鳯宠睠斯勤佐国承家谓之世徳阀阅之勲载于金石安人去患谓之民政藩屏之治播于謡咏宻谋潜虑莫际其涯献賛帷幄惟圣用嘉髙风逺度莫闚其奥仪表绅冕惟贤是效哀哉良相百福宜全鸣呼彼苍何夺之年桃茢临防宻章加秩帝极哀悼礼赠优恤寒风慓兮愁云暮卤簿陈兮班劒布巻组帐弓空烟俨灵輀兮戒路哀笳咽兮楚挽悲邙之麓兮洛之湄从先王兮魂不昧掩幽穸弓夜何其有旂常兮令名不朽有琬琰兮英威可乆繄似续之良贤兮永蕃昌于厥后
　　故守司徒兼门下侍郎同中书门下平章事充玉清昭应宫使昭文馆大学士监修国史冀国公赠太师中书令谥文穆王公墓志铭【并序奉敕撰】
　　天圣三祀嵗次星纪黄钟布序丙午建辰皇帝御雕舆诏金跸出景龙门幸永定坊北第视大丞相冀公之疾赐白金五千两戊申丞相薨于位享年六十有四两宫震悼皇太后车驾临哭尽哀天子素服三日不视朝以太子中书令告第大小敛遣尚宫吊祠法赙加等有司谥曰文穆命左史摄鸿胪卿副内侍太监送防官给经费具本品卤簿以明年仲春之壬申归全于濠州钟离县广徳乡西原之祖茔有诏侍臣书其徽烈公讳钦若字定国其先缑山逺系颍阳茂绪武冈睢陵之材启国于晋永寜清源之徳胙土于唐本居太原世为鼎族髙祖讳遂以巢冦之乱避地江楚喜玉笥之岑寂惟厥田之沃衍始家冝春之新喻遂生遐仕至江南西道盐铁巡官遐生郁防而警悟不乐嬉戯徧诵五经伪呉童子擢第释褐本县尉诸郡累表为戎佐视秩台郎闗决郡务归朝为懐冀濠三州判官郁生仲华夙有志尚刻诵坟索为唐明经中选又以五经登科复尉本县时议荣之公即濠州府君之孙新喻府君之子及公之贵三代皆赠太师尚书令兼中书令曽门封冀祖庙封郑祢室封晋皆为国公恭惟郑公当五代纷竞仕伪唐之僭据转侧江介间闗世路而能治尚清约志在平反爱悊孙以字升卿髙门闾以容驷马克祚厥后何其盛欤公聪识早成性资强敏六嵗防母十二而孤郑公爱之保育于祖妣鲁国太夫人教于家庭不就外傅道艺兼该辞笔赡逸弱冠初防进士解淳化中防髙第试吏芸局从事谯幕加倅职再毗戎务被举迁秘书郎典闗市于淝上升朝为太常丞理通欠于计司以右正言厯掌内外书命授左諌议大夫再迁工部侍郎并叅大政以刑部侍郎充资政殿学士改兵部充大学士繇尚书左丞三转至吏部尚书皆知枢宻院自检校太傅再加至检校太师行尚书右仆射并使东枢实兼宰职俄以左揆兼中书侍郎监修国史对掌魁柄以太子太保判余杭归朝再为资政大学士寻拜司空未几视秩维师兼荣铉府节制襄岘居守伊洛舆疾还第左迁司农卿改秘书监并分务南都起授太常卿典濠州转刑部尚书知江寜府召还复序正司再升中书兼门下侍郎充昭文馆大学士实首台席遂作司徒乃封冀壤勲阶爵邑名数咸极初永定在御宪章大备以駉牧之重领于枢臣公甞为羣牧制置使肇玉清昭应宫以事有帝崇景灵宫以奉真祖营防灵观以礼岳镇并建职局综于两府公继为三宫观使惟公事三朝相二帝嘉猷亮节深图逺筭秘诸信史此不获书若夫建隆以还万国上计辟名既辨断盗未偿领于司存列之辞案人生有讫吏责无穷公抗疏切陈援赦蠲弛深逹国体克称上仁注意之求实自于此咸平初冦剧縁间揺乱益部偏师致讨刬削厉阶武臣尚威伤斩过当余孽亡命反仄靡遑公往宣使指悉贯枝党处置机事彼方遂寜召参台衡刻印以待景徳始邉城晏开羽檄四驰烽火相照公感愤激节慷慨请行并防将臣克全魏壁洎乎元符日奉髙望幸三事优防而未决礼官希濶而难讲公首抗大义先置乔岳芝英醴泉之品矞云叶气之祥图素冩形使驿言状旁午亭传觉悟黔黎此其昭昭者也若乃尊事神只専精斋祭寅威妙本校正真科交集上仪莫匪嘉虑是以再长枢轴三陟正司中外迭居左右更践体貌无比论议必从宠冠一时年逾二纪至若薶牲脽壤徐銮曲里登魄寳之号熈报况之坛奉贞像于琳宫宣寳文于路寝宫继掌礼仪并持使印又若明禋蒇事珍符先道聿严容典奉以金舆公三职仪卫殊庭考阁常箓是藏内出丹书勒于瑶简公同司刻玉并兼置使之重益为希代之荣祥符之间天下大治制有破觚之易法有漏鱼之寛太和陶蒸善气囬袭云物绚色羽毛綷质百嘉茂育万瑞毕臻天子好文挺睿辞以昭绍惟公顺羙着嘉颂以防扬前后赐御制属和并御和赐歌诗仅三百篇若夫入干庶绩出抚近封铺陈宻议条对急政所受诏荅将二百凾又奉命纂集翊圣保徳真君传三巻撰进先天纪三十巻五岳广闻一百巻卤簿记三巻与诸儒同集册府元一千巻彤管懿范二百巻又封祀既毕归尊宗庙承诏撰僖祖太祖太宗谥册神圣纂服初受鸿名奉制撰今上徽号册文及前后被防撰社首坛汾隂朝觐坛颂西京应天禅院太原资圣院碑铭天书祥瑞西祀瑞賛彤管懿范序广孝泉崇真桥记冉耕封东平公賛博雅多文尽在兹矣公尝言初晋公侍郑公之任武昌也公母秦国夫人有娠江水壊廨舍徙居黄鹤楼既夕而生公或言汉口居人遥望楼际若有气象然公居景亳行视圃田暮宿村庐夜分偶起见天中有赤文成紫防字使蜀言旋次褒成驿有客为谒具唐相晋国裴公之名告公以黙定之期而隠公尝朱篆所见文字及因鄂守増饰黄鹤楼又以俸钱修圃田晋公祠为文书石以纪之常练气于朝霞期脱屣于尘世姚顗承白衣之报子房慕赤松之防参实于斯谅不诬矣雅好奕碁善于笔劄乐醇防之饮喜清商之乐第有北园叠石为陂甘果美木防庇其下退食休澣于焉防息晚年亲歴艰难颇厌富贵延问髙释留心真际遂兼译经使二府柄臣送上于传法院梵卿荐香大官具食归第感疾请告累旬侍医盈门诏使系道锡万金之良药殚九折之妙伎天乎不吊命将柰何辍相兴謡见于斯矣夫人李氏山河象徳图史时宪哀深惟殡痛极终天送往尽哀庇亲惟睦累封崇许二国夫人有子五人皆先公而亡内次子从益仕至賛善大夫第三子庆之终于卫尉寺丞追赐进士及第女二人长早亡次适故叅知政事张公洎之嫡孙秘书省校书郎瓌孙女一人适故尚书左丞陈公恕之子大礼寺丞执礼并懿行美材大宗良配外孙男元夀女夀姐并防遗奏之上也二宫哀轸録旧念勲并加常制嗣男将作监丞寅亮授大理寺丞瓌迁大理评事充秘阁校理执礼改太子中舍又以公叔父仲防剖竹列成累书吏课握兰建礼实综虞衡兼秋曹之覆刑主大农之平籴特除司勲员外郎充淮南提防刑岳劝农使自余戚属授官亲信叙用者二十有四人呜呼髙朗令终宠灵显赫防元公之殡送文恭之防极人臣之盛公以臣尝豫寮旧屡刋史谍爰有治命请志幽础仰奉宸防不获固辞谨作铭曰
　　兵政宥宻机轴穹崇惟公再践昭事功兮将钺在庭相印垂组惟公保厘兼文武兮洪罏造物威柄御人惟公三入秉国均兮龙章在躬庭槐表位惟公经邦极名器兮帝师尊异内枢隆显禭以印章丰赠典兮乗舆缟素笳吹悲呜送以纁玉尽哀荣兮
　　故顺容邵氏墓志铭
　　大中祥符九年春二月甲午顺容邵氏薨于京师太和宫本院之正寝越三月壬子于开封县清逺乡繁台村奉先资福禅院之东北原鸣呼哀哉顺容讳昭明广陵人也生禀嘉庆赋质柔和泳汉方江动謡于南国规图照史秘景于华宗先圣在潜懿藩初建金房入侍实首于庶姬璿室沉英尝悲于外馆洎攀鳞上汉列职司衣奉裼袭之冝辨采章之品肇封近郡寔启博陵爰以燕寝献功女侍更直佩环异等礼序多仪乃进号于小君实并长于九御被之紫服昭以宠章矧属革辂吊民躬平大卤宸旒耀武出抚魏都束帯从行羽书狎至罄宣懿立以及凯旋繇是赐涂金之裳陞荣于太监辟冀国之壤列位于尚宫肃奉曽闱总司众职严筦籥于扄禁谨琮玺于缄縢法式并修出纳惟允暨夫白云厌代苍震承祧改荥波之邑封奉夀宫之象设西陵极望莫从于神逰中禁言旋复司于旧物逮珍符锡瑞之纪号乔岳上封之明年超践宫正之资载防安陆之国翼宣忠训紏肃羣居闲练典章详明启奏下推耆重之徳上嘉该总之能遂开张楚之封特拜司宫之命寔创斯号以旌厥劳然而进退有常终始一志含华凝曜乆冠于小星积徳累勤继充于彤史上肇崇位置尊奬老成宠以绛袍列于嫔职翟钧九等班亚三妃感泣帝宸赐予加数承顔姒幄进见异仪宫掖之荣近代无比旋以忧劳成疹年徳寝髙深恻上仁迁居别馆勉膳之使承诏之医自冬渉春相望于道呜呼收华丽日防淑泉扃常珍之期不及者二嵗向用之福咸备于一时黼帐悼懐椒涂颁佳城既卜幽隧将封爰诏左言图徽沉碧铭曰
　　瑶台降芬甘棠遗庆徳茂材淑性资渊令参华六列尽瘁两朝闲练仪范勤劳夙宵徽序方隆余年奄谢结恋昌期衔哀长夜图形蘂馆卜宅金园饰终之典永贲重原
　　皇侄康州团练使夫人吕氏墓志铭
　　夫人吕氏故丞相赠司徒正恵公之女正恵公之贵也曽祖衮赠中书令祖琦赠太师尚书令其先太岳述职仰悟灵心尚父表海下因旧俗景祐垂世积徳在人门生忠贤亦启明淑夫人夙禀家训防勤女职动则申礼保阿是咨烝而献功纮綖悉偹言念诗史之意歩中珩璜之节加以文绣设色必穷其丽哀筝度次尤尽其音国家璿源炽昌仙绪蕃衍选建明徳广封连城棣萼相依犬牙错峙上隆惇叙之化下嘉信厚之风扶植基干毕侯支庶崇右戚之恵尽家人之爱至若宗子授室王姬下嫁必选令族以纳多祥楚王亲则帝兄位极人爵寳玉分器芝兰在庭其第四子天水郡公允诚生禀粹和早闻诗礼懐金上序结绶内朝号为宗英特茂宸宠始娶赠邠州观察使潘惟正女不幸早亡宗臣上言礼当继室上乃念正恵之昔佐先帝厥有大劳当缀衣之辰受传圣之命寝丘之封虽逺髙门之庆未移乃诏申以婚姻宠其阀阅枚卜献吉逾八世之祥大璋纳礼丰六版之数夫人遂以大中祥符五年夏六月乙丑召见汉幄进对尧门象服晖华拜赐于中禁油軿拥从言旋于旧居观者荣之忠臣知劝越明年秋七月辛亥归于郡公六珈盛饰百两亲迎仆御授绥傅姆加景华烛光炤煌煌如昼从者毕袗祁祁若云有司相仪太官供具婚姻之礼特盛于兹洎五月中叅三月庙见象揥居手寳翟在衣动止肃雍词气舒婉式瞻贵里为宪宗家若乃荐豆公侯之宫胖载旧姑之室匪鸡之勤儆戒惟丝之求善匹苹藻之意柔洁山河之体容润固已极图传之言岂止率鞶褵之训者哉方将下司封之诏举从夫之典启汤沭之邑増车服之数而蕣华易落隙驹难驻徳宫永逝虽大化之攸同硕人无子痛芳音之莫继呜呼哀哉以七年秋九月壬寅终于内寝享年十九尚宫赐襚辍朝二日权厝于奉先资福禅院以天僖元年八月已酉于河南府永安县南訾乡漫流村潘夫人墓之西北原从吉卜也诏左骐骥使澄州刺史入内内侍省都知张景宗营事以著作郎直集贤院徐奭摄大鸿胪监防敛封有日执綍将行乃命史臣图芳幽础铭曰
　　降神灵绪赐履遥源间生邦媛选俪宗贤顾史永箴披图问礼徳盛年阙华繁实委梁防遣奠兮组帐烟空文园安宅兮松路尘封哀兰仪之永閟唯玉誉之无穷




　　文庄集巻二十九
　　钦定四库全书
　　文荘集巻三十　　　　　　宋　夏竦　撰古诗
　　奉和御制看毛诗诗三章二章十二句一章八句
　　周道洽平声动文成周王弃善俗移风变哀乐异心治乱殊音心发言从影响攸同政行音类壎箎靡异实教化之所由故能经乎天而纬乎地
　　生民尊祖时迈告成江汉拨乱鳬鹥持盈四诗之道始于和平五际之变通于晦明宣宥宻之基命遹骏之休声或箴规于阙政或叹咏于芳馨
　　温柔之教政治之源瞽能诵兮可以谏士不学兮无以言盖盛衰之所系故讽谕之攸存惟圣心兮垂思永大庇兮元元
　　奉和御制迎圣像中路获金龙送还茅山
　　巍巍真像范金成瑞节棠舟逺导迎精励翼符神贶藻卫葳蕤率礼经兰隄晓景涟猗静神龙报降祥云映双上琼干采质明旁临旌栧灵辉盛台臣祗肃荐华芗承贺凝贞拜露章羲氏官名髙可拟汉家年纪逺难方鳯盖分隂腾九色蜿蜒共戯云裳侧御天飞跃世空闻瑞德萦盘今始识骙骙矫首仰中宸丹扆深嘉美应臻纾礼既能畴圣日为霖当使福蒸人华阳翠壑贞灵地星使送还彰睿志更播云章入管弦昭昭亿载传金匮
　　奉和御制崇政殿宴从臣
　　青绮禁门符命锡离珠御府天琛积两仪流庆防休期二圣诒谋归盛德大礼修真猷格懿铄昭昭兮靡极阜民财形物力圣志干干兮夕惕金扉玉宇丽皇居鳯藻鸾踪辉乐石龟趺螭首建灵辰鹊尾龙香奉至神日转翠华临阁道天旋丹仗复钩陈缙绅茂宠兮逾三接羽卫鸿仪兮备九宾琼觞传满兮均尧酒栢殿赓飏兮洽汉臣奉若灵心弥翼翼布昭醲化愈淳淳
　　奉和御制为政歌
　　黼帐夜分常监寐鳯轩端委敷文治肇建元封陟介丘寖寻毖祀临汾水茂烈馨香久际天精心励翼弥恭已体道推仁洽惠和斵凋归厚蠲华侈懐柔四貊尽来庭边圉无尘似平砥尧德钦明惇茂族汉条寛大措祥刑永观禹画同文轸更伫虞廵审量衡睿政无为犹日慎布昭谟训掩汤铭
　　奉和御制奉先歌
　　皇家兮仙祖上世兮圣神承云兮分治驾羽兮临民诞昭兮馨烈髙陟兮元真载乗土运临三古属象羲农振遐武爰炳明灵陟上苍緜緜圣绪庆悠长既积仁兮累德爰振耀兮流芳罄二仪兮垂祐弥万祀兮开祥巍巍烈祖兮膺宸厯御瑶图兮建鼇极东征西怨兮振羣黎下舞上歌兮康庶国优防亮直显敦仁锡羡休嘉符拓迹四貊名王尺组羁九涯逺道安车适圣功耆定实登三方賮骏奔惟旅百赫赫神宗廓帝纮昭广运兮洽和平礼适素青兮防夏子化归醲粹兮复胥庭宪六学兮昭地纬事七庙兮奉天经震叠威霆兮逾朔幕汪洋惠露兮浃编氓偃节灵台兮黜武漏鱼寛网兮蠲刑三叶缉熈兮隆绍继皇穹右序兮隤繁祉徘徊飇歘兮授元符焜燿樵蒸兮修茂礼思文成颂兮廸先谋多黍申歌兮昭乐嵗叅侔开阖已无为防巩盈成弥若厉惟寤寐兮符通实天人兮合契降僊驭兮自三清谕灵源兮逾百世遐锡鸿休茂本枝永符盛德昭明类荐徽册致清斋明兮显至欵太空告繁禧监观兮斯暨对越兮储精聿懐兮忘寐舄奕千龄播德芬钦崇茂典协经纶神化有开彰宻命庆基无际等髙旻
　　奉和御制笔歌
　　制之精兮汉宫之双管锋之妙兮赵国之修毫自承掌握济羣用觚与椠兮难施劳古今防不逹淑慝将何逃深仰玉蟾均砚滴讵惭金马制书刀颉皇观迹虫篆兴纎端积润八体成写图始告姬公瑞错寳终传路扈名上圣惟聪炳帝文宸章奎画冠生民洒翰翠珉垂睿式珥彤丹地宠儒臣
　　奉和御制砚歌
　　南方潜璞出寒溪沉沉紫蔚凝坚姿两仪肖象磨砻异三趾承隅琢餙竒银帯参华贡双阙玉蟾分滴润圆池微波澄淡当晴景旌旗半浸龙蛇影轻浮春絮拂犀榦微动日华明绮井蘂简交辉九禁深玉枝斜照中宵永列璇台兮今得地迩清光兮叶灵契宣丝防兮扬圣谟賛云章兮熈睿志弥彰盛德冠生民务以文明化兆人
　　奉和御制墨歌
　　昔造图书兮纪方志铅黄丹漆兮初为贵后世增华兮迈昔贤松烟布色兮明且妍一枝均赐官仪备九子分形吉礼全写功咏德盈缃帙体物縁情徧绮牋隂山潜璞兮琢金池相须艺圃兮事攸宜湘川青管兮束圆锋并列璇台兮用本同埀大训述防言孔墨之教兮长存腾藻翰賛仪形渊云之妙兮惟精上圣敦仁崇俭约厥篚珍竒诏皆却唯许隃糜嵗贡臻式彰文德化生民
　　奉祀礼毕还京
　　先天宻命启祯期侯日灵文降紫闱恭馆靖尊妙化帝居斋祓拥纯禧勒鸿昭姓增梁甫报本祈年欵魏脽真御下临彰日监嘉生诞降示天随丕承寳绪增寅畏惠廸灵猷务肃只国阳郊报尊天位钦奉后只将合祭仁里爰瞻严父祠徐銮式徇黎萌意攸司经始兮载严象物应斯兮绍至荧煌先道兮珍符焕衍参涂兮藻卫真塲合奏兮笙镛灵阯钦柴兮圭币三气晬容兮仰觌八景飞舆兮降格青祺简简兮渊冲瑞命禳禳兮山积合饮谯城洽睿慈仁风溥畅宣和怿制畿睢水焕先谟惠露汪洋敷润泽纳贾陈诗兮总旧章念功继絶兮昭明德近甸囬衡景念新太宫归格物华春太和充郁层霄外协气周流率土滨穆穆天章腾圣域巍巍道防庇生民体元化叙彞伦顺则兮穹旻观秘奥守精真谨度兮声身四貉兮来同千龄兮应防甘实兮积中英蕤兮发外皇哉曼夀保丕基青简遐昭帝者仪道冠周诗心翼翼功逾夏载日孜孜
　　奉和御制玉清昭应宫甘露歌
　　祝圣清场初展礼鸿都向晓彰繁祉郁郁纎枝正后凋瀼瀼瑞采俄雰委吉云五色比还疎况是严冬嵗律余承以玉杯甘若蜜凝于翠幄皎如珠荐宸居称夀酒宣大庆兮仰归元首香馥馥斾央央建灵坛兮茂对多祥天心信与人心防诞节将临遽霑霈式昭真防祚君王永锡遐龄齐覆载
　　奉和御制宣读天书
　　赫赫穹符廸庆基巍巍真绪拥繁禧控飚灵御传天意候日珍文告帝期奉诣乔丘彰锡祉胙壤瀬乡修茂礼宸闱薰祓欵云舆戎候耕耘櫜象弭纪号惟新嵗歴呈三元初吉协休辰徽册奉天熈事蒇丕名尊祖皇仪展太宫荐鬯孝思伸阳位升烟鸿庆逺瑞应纷纶百福同寅威寳命务尊崇布宣精意诚明显申饬攸司宪度隆将披秘蕴昭灵契欲使万方知帝意肆端门诏毕旋灵场预启百枝燃夙陈路寝敷瑶席躬荐真香奏瑞烟三辰淳耀居斋室阶满祥蓂当望日大裘陟降既登歌羣后延登皆上笏元辅披縢圣训扬枢臣援翰寳文彰有虞出洛龟休跃唐氏衘图鳯罢翔辞若洞章皆擿句字如龙篆宛分行森沉虎斾严真卫肃穆珠旒增洁志敬受丹书岂易侔式旌玉刻诚难继修修羽帐降星辰杳杳飚斿驻圣真庭际烟霞辉天中鸾鹤羽兟兟防宻妙言爰备举厐鸿盛则已宣臻一一嘉猷保元后谆谆深防为含生写成别笈缄藏宻荐献礼周弥袭吉恍恍真心显道枢穰穰景佑归宸歴升闻璿宙洽神欢昭纪琅函为睿式万灵潜卫极寅威九序相趋皆励翼緜防弥隆清浄风虚晨益鍳馨香德岂独飞英冠百王祗延道防永欢康薰濬发南风咏丕显清报彼苍
　　奉和御制幸金明池
　　朱辂乗时兮出晓烟飞梁承幸兮斗城边幔省防堤兮杨叶闇星旄藻岸兮物华妍珠网金铺兮豫章馆风樯桂楫兮木兰船象潢仪汉兮澄波逺激水寻橦兮妙戯全伫帝晖兮凝制跸人焕衍兮欢心逸嘉流景兮延迩臣乐清明兮丽新曲
　　奉和御制七夕
　　紫皇宴服出瑶台仗下凉宵水殿开初月上光泛灔横河案户势徘徊扇分兰露侵衣滴帘卷天香拂帐来阁道森沉飞绛节龙璈鳯吹凌霄发琥车缥缈际烟浔扣砌迢遥望云阙百子池深列宿分九防灯淡纎尘絶云屏轻箑贯双针彩缕萦风势不任露挹琼苏敷碧席明霞照地光无极西汉元封五叶时猗兰云辇防真期何如法坐嘉蕃熟髙振薰弦播缉熈
　　黄鹤楼歌
　　城上危楼髙缥缈城下澄江复相绕有时漾影入中流俯看鱼防仰飞鸟近楼多少未行舟满江落花洒汀洲人同江狎不怕浪登楼对酒弹箜篌大别山头白云起金口渡边雨如洗半钩新月上孤城还照髙楼与江水晴江依旧泻浔阳黄鹤无由归故乡一声玉笛起何处燕扑阑干花影长













　　文庄集巻三十
　　钦定四库全书
　　文庄集卷三十一　　　　　宋　夏竦　撰五言律诗
　　三月施州进金色小龟
　　清江涵徳泽嘉瑞效灵龟巢叶形偏小如金色最竒玉灵惭异质绎属近幽姿骑置遥承献观图仰帝祺大中祥符七年七月锦州奏天庆观修圣祖殿毕五色云三朶各方丈余见于殿上
　　仙祠成秘殿逺郡在卢阳旭日初流景卿云忽降祥三枝分玉叶五色照琳房元后成真防钦柴报上苍八年正月天庆节上清宫行香锡庆院御筵日扬辉有非烟非雾之云
　　寳箓标嘉节需云锡惠筵烈晖腾爱景瑞彩拟非烟焜燿璿霄外轮囷绛阙前居歆方屡告伟兆溢祥编
　　明州进芝草并圗
　　四明开奥壤三秀发灵芝如盖殊形耸无根瑞气滋晨敷台岭异日茂下房竒善气方囘复充圗献玉墀
　　奉御制读史记诗【三首并注】
　　陶唐明厯象【尧钦若昊天厯象日月星辰】茂气与天通【尧明时正度茂气所生民无夭疫】举正分星度【以四方中星定分至】归余定嵗功【以闰月正四时】孟陬名不殄南正道弥隆【颛顼命南正重司天三苗乱徳孟陬殄灭尧复重黎之后使典之】自此垂三代循环协大中【三王之正如循环穷则反本】
　　昭昭齐鲁事千载着良箴【齐鲁报政可为箴规】欲辨为邦体先观布政心【为邦之否臧系政之繁简】变民非逺畧【伯禽曰变其俗革其礼】从简是徽音【太公曰简其君臣礼从其俗】北面无余意诚因惠物深【周公曰鲁后世其北面事齐矣】
　　汉武将从禅须如亟释兵【武帝将封禅先北廵释兵于须如】甘泉诚毖祀【武帝至甘泉为且用亊太山先类祠太一】乔岳纪尊名【司马相如封禅文云建显号施尊名】加礼崇休祉【武帝上封毕纵诸竒物颇以加礼】修封盖号荣【汉武帝凡五修封封禅文曰盖号以况荣】岂同承帝箓肆觐正权衡【国家奉元符封云岱肆朝觐考律度非汉所及也】
　　奉和御制读前汉书【三首并注】
　　酂侯依日月【赞曰萧何汉兴依日月之末光】天汉叙隆昌【沛公初不欲王汉中何曰语云天汉其称甚美】迈徳居三杰【何与张良韩信为三杰】观时定九章【何攟摭秦法取合于时者作律九章】过因王尉辩【何为民请上林空地下廷尉王卫尉谏出之】功赖鄂君扬【诸将争功鄂千秋进曰何功当第一髙祖曰何虽有功待鄂君乃得明】终以同心美【賛曰何与曹参二人同心遂安海内】清宁赞后王【曹参相惠帝民歌曰萧何为法讲若画一曹参代之守而勿失载其清靖民以宁壹】
　　子房天授汉【沛公常用张良防良曰沛公殆天授】不战道尤尊【良未尝有战鬭功而为王者师】秘法盈编受【父老授良书一编乃太公兵法】危机借箸论【郦生谋挠楚权良借前箸筹之】避封昭止足【良避齐三万户】辟谷厌尘喧【辟谷不食谷】莫讶萧防茂从容有绪言【良劝髙祖立萧何为相从容言天下事甚众】
　　髙祖寛仁主【汉髙寛仁大度】淮隂变诈才【赞曰韩信等皆徼一时之权变以诈力成功】设坛诚有礼【髙祖设坛塲拜信为大将】推食本无猜【信曰汉王授我上将军帅数万之众解衣衣我推食食我言听计用】怀惠初颙若【武渉蒯通説信信终不忍背汉】夸功抑殆哉【信对髙祖曰陛下不过能将十万臣多多益善】何如中正者千载仰髙裁【赞曰异姓而王者八国终于灭亡惟吴芮之起不失正道庆流支庶着于甲今而称忠也】
　　奉和御制读后汉书诗【三首并注】
　　明帝章朝物【赞曰备章朝物】三雍复旧常【光武建三朝之礼帝始行之】籝金赏西域【永平中复通西域诸国皆遣子入侍西域传序曰先驯则赏籝金】雅乐奏南阳【十年帝幸南阳祠旧宅作雅乐】拜老鸿徽茂【赞曰临雍拜老】祈农盛典彰【帝耕籍田以祈农事】珍符昭美应献夀表隆昌【百官以帝祥物显应奉觞上夀】
　　独行惩浇俗【歴代惟后汉书有独行传序云以事非圎通而风轨有足懐者为传云】嘉名动逺荒【王烈以徳威人居辽东夷人奉之】至诚祈夏雨【谅辅为广汉五官掾积薪祈请未日中而雨世称至诚】严意励冬霜【序云意严于冬霜戴就陆续也】果行推陵险【序云蹈于陵险缪彤李善也】丰防叹履方【赞曰乗方不成注云独行之人乗履方正】孤髙惟大逊夀考茂祺祥【李充字大逊有髙节年八十为国三老】
  </div>
  <div class="pagination">
   <a href="文庄集_page13.html">
    上一页
   </a>
   <span>
    ...
   </span>
   <a href="文庄集_page9.html">
    9
   </a>
   <a href="文庄集_page10.html">
    10
   </a>
   <a href="文庄集_page11.html">
    11
   </a>
   <a href="文庄集_page12.html">
    12
   </a>
   <a href="文庄集_page13.html">
    13
   </a>
   <span class="current-page">
    14
   </span>
   <a href="文庄集_page15.html">
    15
   </a>
   <a href="文庄集_page16.html">
    16
   </a>
   <a href="文庄集_page17.html">
    17
   </a>
   <a href="文庄集_page18.html">
    18
   </a>
   <a href="文庄集_page19.html">
    19
   </a>
   <a href="文庄集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
