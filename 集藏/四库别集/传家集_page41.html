<!DOCTYPE html>
<html>
<head>
    <meta charset="UTF-8">
    <title>传家集 - 第 41 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 41 页/共 47 页</h1>
    <div class="content">　　顔乐亭颂【并序周翰孔子四十七世孙名宗翰邦直李清臣子瞻苏轼也】
　　孔子旧宅东北可百歩有井鲁人以为昔顔氏之居也周翰思其人买其地搆亭其上命曰顔乐邦直为之铭其言顔子之志尽矣无以加矣子瞻论韩子以在隠约而平寛为哲人之细事以为君子之于人必于其小焉观之光谓韩子以三书扺宰相求官与于襄阳书谓先达后进之士互为前后以相推授如市贾然以求朝夕刍米仆赁之资又好恱人以铭志而受其金观其文知其志其汲汲于富贵戚戚于贫贱如此彼又乌知顔子之所为哉夫嵗寒然后知松栢之后雕士贫贱然后见其志此固哲人之所难故孔子称之而韩子以为细事韩子能之乎光实何人敢评先贤之得失聊因子瞻之言申而尽之颂曰贫而无怨难顔子在陋巷饮一瓢食一箪能固其守不戚而安此徳之所以完
　　賛
　　河间献王賛【庆厯五年作】
　　周室衰道徳壊五帝三王之文飘沦散失弃置不省重以暴秦害圣典疾格言燔诗书屠术士称礼乐者谓之狂惑述仁义者谓之妖妄必薙灭先圣之道响絶迹尽然后慊其志虽有好古君子心诵腹藏壁扃岩鐍济秦之险以通于汉者万无一二汉初挟书之律尚存久虽除之亦未尊録谓之余事而已则我先王之道焰焰其不熄者无几矣河间献王生为帝子防为人君是时列国诸侯苟不以宫室相髙狗马相尚则裒奸聚猾僣逆妄图唯献王厉节治身爱古愽雅专以圣人法度遗落为忧聚残补缺校实取正得周官左氏春秋毛氏诗而立之周礼者周公之大典毛氏言诗最宻左氏与春秋为表里三者不出六艺不明噫防献王则六艺其遂曀乎故其功烈至今頼之且夫观其人之所好足以知其心王侯贵人不好奢靡而喜书者固鲜矣不喜浮辩之书而乐正道知之明而信之笃守之纯而行之勤者百无一二焉武帝虽好儒好其名而不知其实慕其华而废其质是以好儒愈于文景而徳业后之景帝之子十有四人栗太子废而献王最长向若遵大义属重器用其徳施其志必无神僊祠祀之烦宫室观逰之费穷兵黩武之劳赋役转输之敝宜其仁丰义洽风移俗变焕然帝王之治复还其必贤于文景逺矣嗟乎天实不欲礼乐复兴邪抑四海自不幸而已矣






　　传家集巻六十六
　　钦定四库全书
　　传家集巻六十七　　　　宋　司马光　撰评
　　子哙
　　尧舜之圣非以其能轻天下也廼以其能重天下也夫唯重天下故必得圣人然后授之禹之传于子非私之也苟天下无圣人以授之则非子莫之传矣夫父之传子非至禹而后有之也盖自生民以来有国家者无不然矣燕哙徒知慕尧舜之名不知察尧舜之实訹于奸言以防于死亡为天下笑岂不悲哉孟子曰以天下与人易为天下得人难岂非以燕哙而知之邪
　　应侯罢武安君兵【庆厯五年作】
　　甚矣邪臣之害国也以得为丧以成为败保身固宠不顾国谋损公而益私仆人而立已国家丧败不与其忧世之患此亦已久矣
　　甘罗【庆厯五年作】
　　甘罗以稚子名显于世非有他竒略正以势力恐张唐耳虽云慧敏然君子治世无所取焉
　　范睢【庆厯五年作】
　　穰侯相秦秦益彊宰制诸侯如严主之役仆夫左右前后无不如志此穣侯之功也范睢非能为秦忠谋亦非有患于穣侯也欲行其説而穰侯适妨其路故控其喉拊其背而夺之位秦王视听之不明遂至于迁逐母弟况穰侯何有哉穰侯虽擅权未至如睢之所言孔子恶夫佞者岂以此夫
　　秦阬赵军【庆厯五年作】
　　夫兵之设非以害人所以养人也残暴如此其谁与之秦七世役诸侯卒兼天下然其失防之大者有三焉欺楚懐王而虏之不信莫大焉阬赵降卒四十万不仁莫大焉欺与国诛已降使诸侯疑而百姓怨不智莫大焉秦所以失天下之故多矣在此三者于不信之不信不仁之不仁不智之不智是以始皇坟草未生而四海横溃宗庙为墟究其祸本兆于此矣
　　项羽诛韩生【庆厯五年作】
　　世皆以项羽不能用韩生之言弃关中之险故失天下窃谓不然夫秦据函谷东向以制天下然孝恵昭襄以之兴而二世子婴以之亡顾所以用之之道何如耳地形不足议也项羽放杀其君不义之名明于日月宰制天下王诸侯废公义而任私意逐其君以置其臣其受封者争夺不服踈斥忠良猜忌有功使臣下皆无亲附之意推此道以行之虽重金袭汤不能以一日守也况三秦之险哉
　　贯髙【庆厯五年作】
　　髙祖以骄失臣贯髙以很亡君君臣之际不亦两伤邪髙不能辅君以义不忍小耻轻虑浅谋以陷弑君之恶卒亡其国祸自髙始虽杀身破家以明张敖而令赵国社稷芜没宗庙邱墟所存者小所亡者大所得者少所失者多槩以大义亦乌足言哉
　　汉髙祖斩丁公【庆厯五年作】
　　汉髙祖可谓能逺谋矣臣无贰心古之命也纵君之敌以树私恩奸莫大焉奸而为恵勿报可也若将报之其望必大为臣不忠而享大报虽无背施何以使人天下既定奸不干正尽节者赏贰心者诛君无失刑臣无贰心然后人无觊觎上下安矣宜乎子孙相承庙祀四百盖亦谋之逺矣周书曰逺乃猷此之谓也
　　烹郦生
　　班固称蒯通一説而防三儁为其亡田横杀郦生骄韩信也以愚观之汉王既遣郦生下齐而不止韩信之进兵是则汉王杀之非蒯通杀之也惜夫一失其信羣臣孰敢为之使诸侯孰敢为之与虽得齐而有之所亡岂不多哉
　　戾太子败【庆厯五年作】
　　钩弋夫人之子十四月而生孝武以为神灵命其门曰尧母当是时太子犹在东宫则孝武属意固已异矣是以奸臣逆窥上意以倾覆冡嗣卒成巫蛊之祸天下咸被其殃然则人君用意小违文义祸乱及此可不慎哉
　　立钩弋子为太子【庆厯五年作】
　　孝武以孝昭之生神异于人而复有早成之资违长防之次而立之鉴于诸吕先诛其母以絶祸源其于重天下谋子孙深逺矣然而举襁褓之子置之万民之上非有孝昭之明霍光之忠鲜不危哉
　　诛赵广汉【庆厯五年作】
　　广汉之为京兆汉兴以来无能及者周礼议贤议能然则虽有罪固当宥之况广汉之罪不及死邪斯足以为孝宣魏相之累矣
　　张汤有后【庆厯五年作】
　　或称张汤矫伪刻薄而后嗣显荣七叶不絶意者积善余庆积恶余殃近虚语耶应之曰不然所谓积者继世相因之谓也故传称八元八凯世济其美又称三族世济其防此非积善积恶之谓耶栾书有恵于晋晋人思之黡虽刚愎犹得保其宗庙至盈无徳乡族遂亡然则黡之所以存书之余庆也盈之所以亡黡之余殃也祖父有徳子孙为不善未免祸败庆何有焉祖父不善而子孙有徳福禄将集殃何有焉祖父为不善而子孙又无徳以盖前人之愆则余殃被之是以尧舜虽至徳朱均不能免其灾瞽鲧虽大恶舜禹无所亏其圣若张汤者虽险诐人也有子安世保辅汉室寔有大功子孙嗣之率皆忠恪信厚恭俭周宻邦有道不废邦无道免于刑戮以是光显于后弥歴永世固其宜矣又何异焉
　　贾捐之【庆厯五年作】
　　君子以正消邪捐之以邪攻邪宜乎其不济矣
　　京房对汉元帝【庆厯五年作】
　　甚矣闇君之不可与言也天实剥防汉室而昏塞孝元之心使如木石不可得入至于此乎哀哉京房之言如此其深切着明也而曽不能谕何哉诗云匪面命之言提其耳匪手携之言示之事又云诲尔谆谆聴我藐藐噫后之人可不以孝元为监乎
　　髙顺【庆厯五年作】
　　或问陈登髙顺皆有过人之才俱事吕布而登输心魏祖亲为反间顺尽力于布与之偕死意者顺贤登欤应之曰不然古者列国并立同事王室故先王制礼诸侯有王大夫有君君臣始终有死无贰汉氏平壹海内万国一君天下之君唯帝室耳顺于吕布虽备将佐无委质之分布者反覆乱人非能辅佐汉室而又彊暴无谋败亡有证登知几轻举以存易亡徐豫克清百姓苏息顺托身失所迷逺不复以陷大戮易称比之匪人岂谓顺耶其才虽美未能及登以兹观之优劣见焉
　　魏孝武帝初立【庆厯五年作】
　　甚矣髙欢之无道也其视君不如奕棋废而置之在造次尔立君大事不详如此取悔宜哉
　　魏孝武帝西迁【庆厯五年作】
　　周书曰天之所壊不可支也元氏失政久矣而孝武欲兴之脱于髙欢得宇文黒獭其所以异者无几耳呜呼为人君者必制治于未乱保安于未危兢兢业业日慎一日不然怠惰荒滛使祸流子孙既乱且危然后慎之其可乎
　　张廵【嘉祐元年作】
　　天授之谓才人从而成之之谓义发而着之事业之谓功精敏辩博拳捷趫勇非才也驱市井数千之众摧敌人百万之师战则不可胜守则不可防斯可谓之才矣死党友存孤儿非义也明君臣之大分识天下之大义守死而不变斯可谓之义矣攻城防邑之众斩首捕虏之多非功也控扼天下之咽喉蔽全天下之大半使其国家定于已倾存于既亡斯可谓之功矣呜呼以廵之才如是义如是功如是而犹不免于流俗之毁况其暧暧者邪
　　冯道为四代相【庆厯五年作】
　　忠臣不二君贤女不二夫防名委质有死无贰天之制也彼冯道者存则何心以临前代之民死则何面以见前代之君自古人臣不忠未有如此比者然而尊官重禄老以没齿何哉夫为国家者明礼义奬忠良褒义烈诛奸回以厉羣臣羣臣犹爱死而忘其君况相印将节以宠叛臣其不能永享天命宜矣然而庸愚之人往往犹称其智盖五代披攘人主岁易羣臣失节比踵于朝因而誉之欲以自释余恐后世以道所为为合于理君臣之道将大壊矣臣而不臣虽云其智安所用哉
　　原
　　原命
　　子罕言命子贡称夫子之文章可得而闻也夫子之言性与天道不可得而闻也是则天道精防非圣人莫能知今学者未能通人理之万一而遽从事于天是犹未尝操舟而欲渉海不陷溺者其几矣昔眭孟知有王者兴于防贱而不知孝宣乃欲求公孙氏嬗以天下翼奉知汉有中衰阨会之象而不知王莽乃云洪水为灾西门君惠知刘秀当为天子而不知光武乃谋立国师刘秀秀亦更名以应之刘灵助知三月当入定州四月尔朱氏灭而不知灭尔朱者为齐神武入定州者乃其首也此五子者其于术可谓精矣皆无益于事而身为戮没又况下此者哉夫天道窅防恍惚若有若亡虽有端兆示人而不可尽知也非天下之至神其孰能与于此是以圣人之教治人而不治天知人而不知天春秋记异而説不书唯恐民冒没猖狂以趋于乱也
　　说
　　说
　　予少之时闻之名而不获见独观雄之自序称盛矣及班固为雄传则曰刘歆尝观谓雄曰空自苦今学者有禄利然尚不能明易又如何吾恐后人用覆醤瓿也雄笑而不应诸儒或讥以为雄非圣人而作经犹春秋吴楚之君僣号称王盖诛絶之罪也固存此言则固之意虽愈于歆亦未谓之善如雄所云也余亦私怪雄不賛易而别为易之道其于天人之蕴备矣而雄岂有以加之廼更为一书且不知其焉所用之故亦不谓雄宜为也及长学易苦其幽奥难知以为者贤人之书校于易其义必浅其文必易夫登乔山者必践于坱埤适沧海者必防于江汉故愿先从事于以渐而进于易庶几乎其可跂而望也于是求之积年始得观之初则溟涬漫漶畧不可入廼研精易虑屏人事而读之数十过参以首尾稍得闚其梗槩然后喟然置书叹曰呜呼扬子云真大儒者邪孔子既没知圣人之道者非子云而谁孟与荀殆不足拟况其余乎观之书明则极于人幽则尽于神大则包宇宙细则入毛发合天地人之道以为一刮其根本示人所出胎育万物而兼为之母若地履之而不可穷也若海挹之而不可竭也盖天下之道虽有善者蔑以易此矣考之于运元之初而已生察之于当今而非不行穷之于天地之季而不可亡叩之以万物之情而不漏测之以鬼神之状而不违槩以六经之言而不悖籍使圣人复生视必释然而笑以为得已之心矣乃知者以賛易也非别为书以与易角逐也何歆固知之之浅而过之之深也或曰易之法与异雄不遵易而自为之制安在其賛易乎且如与易同道则既有易矣何以为曰夫畋者所以为禽也网而得之与弋而得之何异书者所以为道也易网也弋也何害不既设网而使弋者为之助乎子之求道亦胶矣且扬子作法言所以准论语作所以凖易子不废法言而欲废不亦惑乎夫法言与论语之道庸有异乎之于易亦然大厦将倾一木扶之不若众木扶之之为固也大道将晦一书辨之不若众书辨之之为明也学者能专精于易诚足矣然易天也者所以为之阶也子将升天而废其阶乎先儒为解者诚已善矣然子云为文既多训诂指趣幽邃而又其难知者也故今疑先儒之解未能尽契子云之志世必有能通之者比老终且学焉
　　述
　　述国语【庆厯五年作】
　　先儒多怪左丘明既传春秋又作国语为之説者多矣皆未甚通也先君以为丘明将传春秋乃先采集列国之史国别分之取其菁英者为春秋传而先所采集之藁因为时人所传命曰国语非丘明之本志也故其辞语繁重序事过详不若春秋传之简直精明浑厚遒峻也又多驳杂不粹之文诚由列国之史学有厚薄才有浅深不能醇一故也不然丘明作此复重之书何为耶然所载皆国家大节兴亡之本栁宗元邪佞之人智识浅短岂足以窥望古君子藩篱而妄着一书以非之窃惧后之学者惑于宗元之言而简弃此书故述其益以张之
　　四言铭系述【元丰二年五月十七日作】
　　迂叟为四言铭见者忽之曰老生常谈耳故有系述孔子称才难夫才者所受于天非人所能强也故推十合一曰士千人曰俊万人曰杰出于其类防于其萃此其所以难也闻言易悟曰聪睹事易辨曰明敢为不惧曰勇强力不屈曰健有是四者才则美矣然未足恃也自古恃才而不懃徳行以杀身防家亡国者踵相及也彼皆天之所与非已之所为又奚足以骄人哉君子则不然有其才必思美其行以成之尽心于人曰忠不欺于已曰信善父母曰孝善兄弟曰友夫孝友百行之先而后于忠信何也苟孝友而不忠信则非孝友矣能是四者行则美矣未及于徳也正直为正正曲为直适宜为中交泰为和正直非中和不行中和非正直不立若寒暑之相济隂阳之相成也夫察目睫者不能见百歩瞻百歩者亦不能见目睫均是徳也执其近小而遗其逺大守其卑浅而忘其髙深是犹不免为小人焉故君子好学不厌自强不息推之使逺廓之使大耸之使髙研之使深发于心形于身裕于家施于国格于上下被于四表虽尧舜周孔莫不本于是矣呜呼舍是而云道者皆不足学也
　　赠
　　书心经后赠绍鉴【元丰五年十二月十三日作】
　　余尝闻学佛者言佛书入中国经律论三藏合五千四十八巻般若经独居六百巻学者撮其要为心经一巻为之注者郑预最简而明余读郑注乃知佛书之要尽于空一字而已或问扬子人有齐死生同贫富等贵贱何如扬子曰作此者其有惧乎此经云照见五蕴皆空度一切苦厄似与扬子同指然则释老之道皆宜为忧患之用乎世称韩文公不喜佛常排之余观其与孟尚书书论大颠云能以理自胜不为事物侵乱乃知文公于书无所不观盖尝徧观佛书取其精粹而排其糟粕耳不然何以知不为事物侵乱为学佛者所先邪今之学佛者自言得佛心作佛事然皆不免侵乱于事物则其人果何如哉西京僧官凡六员曰録曰首座曰副首座左右街各一有缺则选僧之有行业者补之又缺则以次上迁逮左録而止崇徳僧绍鉴既为左首座矣会足有防疾乃叹曰吾弃家为僧固求自安逸今已病而犹自勤于僧职岂吾本心哉即投牒自请解去时左録新物故其徒皆止之以为宜待次补鉴不聴既解去明日右録亦物故补其处者乃位于鉴下之人也其徒皆为之恨鉴处之恬然噫鉴傥不知事物之空能如是乎郑经刻石于天寳末今颇刓缺余贤鉴能不以所重易所轻且欲劝之俾全其所得乃命吏好冩一通以赠之
　　谕
　　谕若讷【熈宁五年】
　　熈宁六年冬光在洛阳有衢州僧若讷袖书来见曰仁宗皇帝时得召对成化殿命讲所学经且作颂三篇上甚喜后数日中使赐若讷紫衣辞曰臣所为不逺千里求见明主者欲献其所学庶几广之于天下今陛下乃赐臣紫衣非臣志也臣不敢奉诏使者三返终辞不受上乃飞白安净二字以赐若讷若讷然后举首加额受而藏之若讷野僧也生江湖间一旦万乗之主召入禁中而访所学授以二字盖师号之类也天下僧受师号者何可胜纪有能亲屈帝笔如若讷之光荣者乎若讷是以不敢忘先帝不赀之恩思有以报之向聚吾师所述之经五千余巻合为一藏名曰报恩经藏徧请朝廷辅佐之臣譔文书石瑑而立之今又将刻所赐二字于石以传于后子为我序其事而记之光谢之曰光儒者素不习释氏书将何以发明上人之学与受赐之由且文辞鄙陋何敢輙寓名诸公之末自陷不知量之罪乎若讷固请不已曰若讷去冬已尝犯寒至洛值子西适秦不克见而返今兹复来非有他求欲得文而已若讷岂不知朝廷贵人及四方能文者甚众欲为斯记者亦不鲜若讷皆不愿得而唯子之求何子拒我之深乎光甚愧其言因谕之曰上人之志于光勤且厚如此光敢无辞以为复抑仁宗皇帝既嘉上人不受命服赐以二字岂师号之谓邪盖以褒劝上人之徳也上人亦尝深思其指乎夫安净徳之美者也既曰安矣则于物宜无求既曰净矣则物不得而间之是故安如磐石虽加减万钧不为之低昻净如清水有一毫入之则累矣上人既能知先帝之大恩当谨守圣言而力行之以无负先帝之所期乃所以报也经藏奚为哉况光之文又足求邪
　　训
　　训俭示康
　　吾本寒家世以清白相承吾性不喜华靡自为乳儿长者加以金银华美之服輙羞赧弃去之二十忝科名闻喜宴独不戴花同年曰君赐不可违也乃簮一花平生衣取蔽寒食取充腹亦不敢服垢弊以矫俗干名但顺吾性而已众人皆以奢靡为荣吾心独以俭素为美人皆嗤吾固陋吾不以为病应之曰孔子称与其不逊也宁固又曰以约失之者鲜矣又曰士志于道而耻恶衣恶食者未足与议也古人以俭为美徳今人乃以俭相诟病嘻异哉近岁风俗尤为侈靡走卒类士服农夫蹑丝履吾记天圣中先公为羣牧判官客至未尝不置酒或三行五行多不过七行酒沾于市果止于梨栗枣柿之类殽止于脯醢菜羮器用甆漆当时士大夫家皆然人不相非也会数而礼勤物薄而情厚近日士大夫家酒非内法果殽非逺方珍异食非多品器皿非满案不敢会賔友常数日营聚然后敢发书苟或不然人争非之以为鄙吝故不随俗靡者盖鲜矣嗟乎风俗頺弊如是居位者虽不能禁忍助之乎又闻昔李文靖公为相治居第于封邱门内防事前仅容旋马或言其太隘公笑曰居第当传子孙此为宰相防事诚隘为太祝奉礼防事已寛矣参政鲁公为谏官真宗遣使急召之得于酒家既入问其所来以实对上曰卿为清望官柰何饮于酒肆对曰臣家贫客至无器皿殽果故就酒家觞之上以其无隐益重之张文节为相自奉飬如为河阳掌书记时所亲或规之曰公今受俸不少而乃自奉若此公虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必致失所岂若吾居位去位身在身亡常如一日乎呜呼大贤之深谋逺虑岂庸人所及哉御孙曰俭徳之共也侈恶之大也共同也言有徳者皆由俭来也夫俭则寡欲君子寡欲则不役于物可以直道而行小人寡欲则能谨身节用逺罪丰家故曰俭徳之共也侈则多欲君子多欲则贪慕富贵枉道速祸小人多欲则多求妄用败家丧身是以居官必贿居乡必盗故曰侈恶之大也昔正考父饘鬻以糊口孟僖子知其后必有达人季文子相三君妾不衣帛马不食粟君子以为忠管仲镂簋朱纮山楶藻棁孔子鄙其小器公叔文子享衞灵公史防知其及祸及戍果以富得罪出亡何曽日食万钱至孙以骄溢倾家石崇以奢靡夸人卒以此死东市近世冦莱公豪侈冠一时然以功业大人莫之非子孙习其家风今多穷困其余以俭立名以侈自败者多矣不可徧数聊举数人以训汝汝非徒身当服行当以训汝子孙使知前辈之风俗云











　　传家集巻六十七
　　钦定四库全书
　　传家集巻六十八　　　　宋　司马光　撰序一
　　百官表总序
　　四海至广虽圣人不能独治万机至众虽圣人不能徧知是故设官以分其事量能而授之任自生民以来有国家者莫之能易也唐虞夏商尚矣周官具存粲然大备降及秦汉迄于隋唐虽不能如三代之粹美然上下相维皆有条绪孔子称惟器与名不可以假人又曰必也正名乎名之宜正者无若百官唐初职事官有六省一台九寺三监十六衞十率府之属其外又有勲官散官勲官以赏战功散官以褒勤旧故必折馘执俘然后赐勲积资累考然后进阶以其不可妄得故当时人以为荣及髙宗东封武后预政欲求媚于众始有泛阶自是品秩寖讹朱紫日繁矣肃宗之后四方糜沸兵革不息财力屈竭勲官不足以劝武功府库不足以募战士遂并职事官通用为赏不复选材无所爱吝将帅出征者皆给空名告身自开府至郎将聼临事注名后又聴以信牒授人有至异姓王者于是金帛重而官爵轻矣或以大将军告身才易一醉其滥如此重以藩方防扈朝廷畏之穷极褒宠苟求姑息遂有朝编卒伍暮拥节旄夕解缇衣旦纡公衮者矣流及五代等衰益紊三公端揆之贵施于军校衣紫执象之荣被于胥史名器之乱无此为甚大宋受命承其余弊方纲纪大基未暇厘正故台省寺监衞率之官止以辨班列之崇卑制廪禄之厚薄多无职业其所谓官者乃古之爵也所谓差遣者乃古之官也所谓职者乃古之加官也自余功臣检校官散官阶勲爵邑徒为烦文人不复贵凡朝廷所以鼓舞羣伦缉熈庶绩者曰官曰差遣曰职而已于三者之中复有名同实异交错难知又迁徙去来常无虚日欲观其大畧故自建隆以来文官知杂御史以上武官閤门使以上内臣押班以上迁除黜免删其烦冗存其要实以伦类相从以先后相次为百官公卿表云
　　河南志序【元丰六年作】
　　周官有职方土训诵训之职掌道四方九州之事物以诏王知其利害后世学者为书以述地里亦其遗法也唐丽正殿直学士韦述为两京记近故龙图阁直学士宋君敏求字次道演之为河南长安志凡其废兴迁徙及宫室城郭坊市第舎县镇乡里山川津梁亭驿庙寺陵墓之名数与古先之遗迹人物之俊秀守令之良能花卉之殊尤无不备载考诸韦记其详不啻十余倍开编粲然如指诸掌真慱物之书也次道性嗜学先正宣献公蓄书三万巻次道自毁齿至于白首从事其间未尝一日舍置故其见闻博洽当时罕伦又闲习国家故事公私有疑咸往质焉又喜著书如唐书仁宗实録国史会要集注史记之类与众共之或专脩而未成者皆不计外其手自纂述已成者凡四百五十巻盖昔人所着未有若此其多也次道既没太尉潞公留守西京其子庆曽等奉河南志以请于公曰先人昔尝佐此府叙其事尤详惜其传于世者甚鲜愿因公刻印以广之岂徒先人防不朽之赐于泉壌抑亦使四方之人未尝至洛者得之如游处已熟后世闻今日洛都之盛者得之如身逢目睹也幸公留意公从之且命光为之序光于次道友人也乌敢以固陋而辞
　　刘道原十国纪年序
　　皇祐初光为贡院属官时有诏士能讲觧经义者聴别奏名应诏者数十人赵周翰为侍讲知贡举问以春秋礼记大义其中一人所对最精详先具注防次引先儒异説末以已意论而断之凡二十问所对皆然主司惊异擢为第一及发糊名乃进士刘恕年十八矣光以是慕重之始与相识道原乃其字也道原是嵗赋诗论防亦入髙等殿试不中格更下国子监试讲经复第一释褐钜鹿主簿迁和川令陆介夫为广西帅奏掌机宜前世史自太史公所记下至周显徳之末简防极博而于科举非所急故近岁学者多不读鲜有能道之者独道原笃好之为人强记纪传之外闾里所録私记杂説无所不览坐聴其谈衮衮无穷上下数千载之细大之事如指掌皆有稽据可验令人不觉心服英宗皇帝雅好稽古欲徧观前世行事得失以为鉴光承乏侍臣尝从容奏旧史文繁自布衣之士鲜能该通况天子一日万机诚无暇周覧乞自战国以还讫于显徳凡闗国家之兴衰系众庶之休戚善可为法恶可为戒者诠次为编年一书删其浮长之辞庶于奏御差便上甚喜寻诏光编次歴代君臣事迹仍谓光曰卿自择馆阁英才共脩之光对曰馆阁文学之士诚多至于専精史学臣未得而知所知者惟和川令刘恕一人而已上曰善退即奏召之与共脩书凡数年间史事之纷错难治者则以诿之道原光防成而已今上即位更命其书曰资治通鉴王介甫与道原有旧深爱其才熈宁中介甫参大政欲引道原脩三司条例道原固辞以不习金谷之事因言天子方属公以政事宜恢张尧舜之道以佐明主不应以财利为先介甫虽不能用亦未之怒道原尝见之輙尽诚规益及吕献可得罪知邓州道原往见介甫曰公所以致人言盖亦有所未思因为条陈所更法令不合众心者宜复其旧则议论自息介甫大怒遂与之絶未几光出知永兴军道原曰我以直道忤执政今官长复去我何以自安且吾亲老不可久留京师即奏乞监南康军酒得之光寻判西京留台奏迁书局于洛阳后数年道原奏请身诣光议脩书事朝廷许之道原水陆行数千里至洛阳自言比气羸惫必病且死恐不复得再见留数月而归未至家遭母防俄得风疾右手足偏废伏枕再朞痛苦备至每呻吟之隙輙取书脩之病益笃乃束书归之局中以元丰元年九月戊戌终官至秘书丞年止四十七嗟乎以道原之耿介其不容于人龃龉以没固宜天何为复病而夭之邪此益使人痛惋惝怳而不能忘者也道原嗜学方其读书家人呼之食至羮炙冷而不顾夜则卧思古今或不寐达旦在和川时以公事适野见刘聪太宰刘雄碑嘉平五年始改建元正旧史之失在洛阳与光偕如万安山道旁有碑读之乃五代列将人所不称道者道原即能言其行事始终归验于旧史信然宋次道知亳州家多书道原枉道就借观之次道日具酒馔为主人礼道原曰此非吾所为来也殊废吾事愿悉撤去独闭门昼夜读且抄留旬日尽其书而去目为之翳道原致疾亦由学之苦邪方介甫用事呼吸成祸福凡有施置举天下莫能夺髙论之士始异而终附之面誉而背毁之口服而心非之者比肩是也道原独奋厉不顾直指其事是曰是非曰非或面刺介甫至变色如铁或稠人广坐介甫之人满侧道原公议其得失无所隠恶之者侧目爱之者寒心至掩耳起避之而道原曽不以为意见质厚者亲之如兄弟奸谄者疾之如仇雠由是困穷而终不悔此诚人之所难也昔申枨以多欲不得为刚防生髙以乞醯不得为直如道原者可以为刚直之士乎道原家贫至无以给防甘一毫不妄取于人其自洛阳南归也时已十月无寒具光以衣袜一二事及旧貂褥赆之固辞强与之行及颍州悉封而返之于光而不受于他人可知矣尤不信浮屠説以为必无是事曰人如居逆旅一物不可乏去则尽弃之矣岂得赍以自随哉可谓知之明而决之勇矣道原好著书志欲笼络宇宙而无所遗不幸早夭其成者十国纪年四十二巻包羲至周厉王疑年谱共和至熈宁年畧谱各一巻资治通鉴外纪十巻余皆未成其成者亦未以传人曰今栁芳唐厯本皆不同由芳书未成而传之故也期于瞑目然后传病亟犹汲汲借人书以参校已之书是非其失气垂尽乃口授其子羲仲为书属光使譔埋铭及十国纪年序且曰始欲诸国各作百官及藩镇表未能就幸于序中言之光不为人譔铭文已累年所拒且数十家非不知道原托我之厚而不获承命悲愧尤深故序平生所知道原之美附于其书以传来世道原自言其先万年人六世祖度唐末明经及第为临川令卒官遇乱不能归遂葬髙安因家焉南唐以髙安为筠州今为筠州人父焕字凝之进士及第为颍上令不能屈节事上官年五十弃官家庐山之阳且三十年矣人服其髙欧阳永叔作庐山髙以美之今为屯田员外郎致仕云
　　名苑序【庆厯九年作】
　　孔子称名不正则言不顺言不顺则事不成乃至于百姓无所措手足甚矣圣人重名之至也刘子政述九流有名家者流曰尹文子公孙龙子等凡七家尹文子今存其术杂黄老刑名之言耳余书更歴久逺世鲜传之今有孙氏释名盖亦其类也昔者鲁哀公问社于宰我宰我对曰周人以栗曰使民战栗孔子闻之深非之曰成事不说遂事不谏既往不咎戒其后复为也两汉以来儒者务为此态旁贯曲取纡辞蔓説至有依声袭韵强为立理诚可闵笑者甚众此非宰我栗社之比邪今释名之文亦犹是矣抑亦失圣人之防逺哉愚尝念之久矣间因观经传诸书有可以正名者因记之窃以为备万物之体用者无过于字包众字之形声者无过于韵今以集韵本为正先以平上去入众韵正其声次以说文解字正其形次以训诂同异辩其理次以经传诸书之言证其实命曰名苑其有法制云为时迁物变者亦畧叙其防革欲人知其源流变态云尔至于鱼虫草木之类虽纎苛烦碎非慷慨君子所当用心然亦重名之一节尔至于三才道徳礼乐善恶真伪之名辅佐世治其功亦不细哉所谓文武之道未坠于地在人贤者识其大者不贤者识其小者将来君子好学乐道庶几亦有取焉
　　古文孝经指解序
　　圣人言则为经动则为法故孔子与曽参论孝而门人书之谓之孝经及传授滋久章句漫差孔氏之人畏其流荡失真故取其先世定本杂虞夏商周之书及论语藏诸壁中苟使人或知之则旋踵散失故虽子孙不以告也遭秦灭学天下之书扫地无遗汉兴河间人顔芝之子得孝经十八章儒者相与传之是为今文及鲁恭王壊孔子宅而古文始出凡二十二章当是之时今文之学已盛故古文排摈不得列于学宫独孔安国及后汉马融为之传诸儒党同疾异信伪疑真是以歴载累百而孤学沉厌人无知者隋开皇中秘书学士王逸于陈人处得之河间刘炫为之作稽疑一篇将以兴坠起废而时人已多讥笑之者及唐明皇开元中诏议孔郑二家刘知几以为宜行孔废郑于是诸儒争难蠭起卒行郑学及明皇自注遂用十八章为定先儒皆以为孔氏避秦禁而藏书臣窃疑其不然何则秦世科斗之书废絶已久又始皇三十四年始下焚书之令距汉兴才七年耳孔氏子孙岂容悉无知者必待恭王然后廼出盖始藏之时去圣未逺其书最真与夫他国之人转相传授歴世踈逺者诚不侔矣且孝经与尚书俱出壁中今人皆知尚书之真而疑孝经之伪是何异信脍之可防而疑炙之不可食也嗟乎真伪之明皦若日月而歴世争论不能自伸其中异同不多然要为得正此学者所当重惜也前世中孝经多者五十余家少者亦不减十家今秘阁所藏止有郑氏明皇及古文三家而已其古文有经无传案孔安国以古文时无通者故以体冩尚书而传之然则论语孝经不得独用古文此盖后世好事者用孔氏传本更以古文写之其文则非其语则是也夫圣人之经髙深幽逺固非一人所能独了是以前世并存百家之说使明者择焉所以广思虑重经术也臣愚虽不足以度越前人之胷臆闚望先圣之藩篱至于时有所见亦各言尔志之义是敢輙以写古文为之指解其今文旧注有未尽者引而伸之其不合者易而去之亦未知此之为是而彼之为非然经犹的也一人射之不若众人射之其为取中多也臣不敢避狂僣之罪而庶几于先王之道万一有所禆焉
　　洛阳英会序【元丰五年正月作】
　　昔白乐天在洛与髙年者八人游时人慕之为九老图传于世宋兴洛中诸公继而为之者凡再矣皆图形普明僧舍普明乐天之故第也元丰中潞国文公留守西都韩国富公纳政在里第自余士大夫以老自逸于洛者于时为多潞公谓韩公曰凡所为慕于乐天者以其志趣髙逸也奚必数与地之袭焉一旦悉集士大夫老而贤者于韩公之第置酒相乐賔主凡十有一人既而图形妙觉僧舍时人谓之洛阳英防孔子曰好贤如缁衣取其敝又改为乐善无厌也二公寅亮三朝为国元老入賛万机出绥四方上则固社稷尊宗庙下则熈百工和万民天子腹心股肱耳目天下所取安所取平其勲业闳大显融岂乐天所能庶几然犹慕效乐天所为汲汲如恐弗及岂非乐善无厌者与又洛中旧俗燕私相聚尚齿不尚官自乐天之防已然是日复行之斯乃风化之本可颂也宣徽工公方留守北都闻之以书请于潞公曰某亦家洛位与年不居数客之后顾以官守不得执巵酒在坐席良以为恨愿寓名其间幸无我遗其为诸公嘉羡如此光未及七十用狄监卢尹故事亦预于防潞公命光序其事不敢辞时五年正月壬辰端明殿学士兼翰林侍读学士太中大夫提举崇福宫司马光序
</div>
    <div class="pagination">
<a href="传家集_page40.html">上一页</a><span>...</span><a href="传家集_page36.html">36</a><a href="传家集_page37.html">37</a><a href="传家集_page38.html">38</a><a href="传家集_page39.html">39</a><a href="传家集_page40.html">40</a><span class="current-page">41</span><a href="传家集_page42.html">42</a><a href="传家集_page43.html">43</a><a href="传家集_page44.html">44</a><a href="传家集_page45.html">45</a><a href="传家集_page46.html">46</a><span>...</span><a href="传家集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
