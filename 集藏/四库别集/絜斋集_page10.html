<!DOCTYPE html>
<html>
<head>
    <meta charset="UTF-8">
    <title>絜斋集 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>絜斋集 - 第 10 页/共 18 页</h1>
    <div class="content">
行状 

边汝实行状 

汝实庆元边氏讳恢世着籍于鄞曽大父讳日章大父讳用和皆不仕父承奉郎讳友诚无子子顺昌丞讳友闻之子是为汝实也生而颖悟少小读书迥然异常儿承奉公教之严未尝令出入闾巷延师家塾俾専其习黄州通判舒君烈其姊壻也笃学多闻相与处累年开其端倪故自年十四五时已知学问之大畧矣几冠就学城南距家数里行必厯阛阓义方益严日使以肩舆往来竒丽纷华不役耳目凡所以培植美质充养徳性而卒为善士者家庭之教也幼习声律长而愈工论说古今能达意所欲言辞采俊丽自律愈谨笃厚而详慎痛母杨氏蚤丧事承奉公不少懈处宗族乡党甚敬以和不自矜衒不与乖忤而人望其徳容无敢侮之太学俊秀所萃师儒多当时选汝实年二十二补诸生念讲学之机不可失也刳心求益甚于饥渇师无不倾尽日夜磨切智识愈明舍选较锱铢严梯级得者实艰汝实安义命不汲汲独以所能屡战摧坚卒预其选以故声名日出领袖一斋谨守绳约诸生有请于监中规免费者汝实不许曰学校乆例何可越也监官以台察意风之汝实曰即如是吾去其职耳终莫之夺其守正如此登绍熈元年进士甲科时太上皇龙飞策士汝实廷对数千言其略曰不以尧舜之道告其君者不忠也不知其君可以兴尧舜之道者不智也尧舜之治必可兴于今日尧舜之道皆已具于圣心知陛下所以垂问者悉圣心所形则不必他求矣臣观自昔人主始初清明勤于政治者固亦无间于圣人之心而明者卒昬勤者卒怠何哉虽有是心而不能自知则亦不能自信尔今陛下有尧舜之圣心而形于政治未如其心盍亦反而求之乎心所是者行之心所疑者去之高明光大其则不远齐宣王不忍一牛之觳觫孟子指之曰是心足以王矣况陛下圣明尧舜之道已具于圣心乎辞意婉切指陈时政具有本末识者韪之授镇江军节度推官始汝实尝受教于金溪陆公有所启发对策之语葢得于讲切者擢第而归不以所学为足覃思经籍探其精粹名物度数靡不硏究孜孜于司马氏通鉴考理乱兴亡之迹而推其是非得失之原诸子百氏亦掇其要葢其志大故所资者广其业専故所得者丰凡其充于身行于家者皆由是得之先是承奉公齐家有法阖门肃雍表仪乡社汝实敬承其意端榘矱严限制翦浮末培本实家政益修焉承奉公年踰八十恩封迭至命服光华邦人以为宠汝实婉容愉色左右无违合亲宾惠穷乏观意所欲而敬行之庭闱欣欢人无间言承奉公殁执丧哀甚寝不离次饮食不御酒肉颜色惨悴体若不胜衣犹以夺于家务哀敬不纯为恨将及大祥而汝实亦病矣平居谨肃自持虽病不改其度有问之者拱揖致敬语言酬对自若惟以除祔不时为忧气息寖微犹能自力饬家人具祭索哀服加诸身如对几筵妻孥以其疾甚哭不出声汝实曰焉有丧祭而不哀者命之哭葢讫事之翼日而卒实庆元三年十月二十九日也年三十有八娶李氏子三人长及次皆蚤亡幼子之元汝实卒后亦亡一女亦夭以从子之深为后三年十二月甲申葬于县之桃源乡石桥墺之原自古道不明浅局之士梏于资禀趣向之偏刚者忤物柔者顺从言理者遗事博览者溺心徳厚者短于才才胜者凉于徳偏而不反患莫大焉汝实天资甚粹济以刚学甚要辅以博才甚俊养以徳葢不安于偏而求至于大全其志讵可量哉状貌颓然语若不出诸口而其中奋发勇于自立以古人为则以礼经为据事闗名教毫髪必计见其砥砺节行自奋于功业者心深敬之喜读兵书曰知兵固儒者事祖宗立国规模讲之必精宣和靖康渡江中兴本末访求惟恐弗获充其心固将有所建立光明于时终身力学仅收一第未及设施而师友称道其贤咸曰是笃实不欺堪为世用者闻其殁无不痛惜之呜呼可贵也已葬有日其叔父以某交亲最乆熟其平生为人俾状其行不敢辞汝实初字汝度某尝为言子之名广大之谓也大而不实焉用之盍配以实乎汝实唯唯遂易今字云谨状 

先公行状[代叔父作] 

先兄讳文字质甫姓袁氏明之鄞人也曾祖左朝奉大夫知处州赠光禄大夫讳毂曾祖妣永嘉郡夫人叶氏祖左朝议大夫尚书仓部郎中讳灼祖妣恭人石氏考承事郎讳垧妣夫人林氏先君从大父守随无子祷于大洪之神夜梦神告曰与而二子是生先兄及章先兄资禀尤厚少小聪警读书数过成诵诗语惊人先君深器异之为择贤师敬待以礼日侦视颜色几微不悦痛自刻责岂其拂之何乃若是苟悦矣而后释然里士大夫咸谓袁公教子可以为法而先兄亦曰吾父敎我如是不自植立何以为子蚤夜孜孜苦心刻意求所以承亲志者手抄口诵不知饥渴寒暑于是里士大夫曰袁氏有子其门不坠矣成童以能赋称既冠覃思经学尤深于书考质非一师乆乆通贯得古圣贤意勇于为善而恬于进取甫踰壮岁厌举子业而读书益勤不懈一书精熟始更他书几间未尝有二书此前辈读书法也为人亮直中无留藏入与家人言出与邻里乡党言是是非非率由中出凡世间面誉背毁机巧钩距之态秋毫不存遇人无贵贱能否长幼必以诚敬恂恂卑谦若无尺寸可称者醇醲之气蔼然见于面目即其貌听其言知其为故家遗俗也中年益务沈晦徜徉里闾无歆羡富贵之心有园数亩稍植花竹日涉成趣性不喜奢靡居处服用率简朴然颇喜古图画器玩环列左右前辈诸公遗墨尤所珍爱时时展对想见其人雅尚清致俗尘不到胸次犹以是为累晚岁泊然平生所好视之若无圃亦茀不治独好书之意弥笃自言吾虽老壮心犹在观书作字一如少时平旦即起日抄书数千字端劲有力自经史子集下至稗官小说奥编隐帙多所记览好观厯朝故事既录其大者又掇拾其小者为名贤碎事余三十巻字百余万皆手所自抄也无惰笔杂着一编目曰瓮牖闲评凡制度之沿革事物之原本传记之讹舛风俗之变迁先世之模范与古今之善可法恶可戒者咸在每以为髙明之士糠粃小学非所以通类格物故其读书虽以大体为本而节目纤悉亦必精研于方言声韵字书之学尤精取古三百五篇参之方言概以韵语往往多合由是以观昔人铭诗酹辞之属音韵若不谐者悉皆有本非苟作也字书流传乆益失真虽六经不免博考参订务归于是偏旁点画毫厘不遗榜所居小斋曰卧雪自号逸叟人皆戚戚我独恬愉至其忧深思远时亦愀然不乐其行已兢惕其处心慈祥其于鳏寡孤独贫不自胜者哀矜恻怛如已疾痛宗族有窘于财者力虽不及独属念不忘诸孙满前抚爱均一无有厚薄童仆有过不加谴责劳则佚之病则药之抚之如一体仁不嗜杀所全活飞潜之类不可胜数惟不肯治产业为后日计或讽以稍立基址者油然笑曰人自不达耳德则不胜多藏何为吾以清徳传家其为基址不既多乎训诲诸子小有不善必怒之曰汝曹不自努力其若门户何诸子所友贤士必加敬礼每曰吾不特敬其人而其人之父兄吾亦加敬焉谓学问之要惟精惟専恐分其志未尝累以俗务至于世间荣辱得丧谓有命焉不为欣戚以故诸子遂其初志学者不求速成而仕者安于义命盖家庭义方之教使然绍熙之元先兄春秋七十有二矣须髪鬒黑神明不衰亲友咸以福寿未艾为庆而先兄独自疑我筋力不逮徃时何以能乆及秋果属疾自谓必不起若前知者区处家务称物平施语言不乱气度自若视听益精明属其子燮曰吾瓮牖一书盍寳藏之鼻息漫微有所咳唾犹不以污衽席翛然而往无怛化意八月八日也无亲疎近逺皆痛惜之娶戴氏子男五人长曰觉乡贡进士笃学守正后学多从之游与先兄偕抱病病且革闻先兄殁不胜悲痛质明而殂次曰燮登进士第儒林郎新沿海制置司干办公事次曰藻次幼亡次曰槱两贡于乡女二人长适宣教郎绍兴府诸暨县丞戴樟次未行孙男七人女八人诸孤将以三年正月丙午葬先兄于县之阳堂乡穆公山之原惟四明袁氏自我曾祖以儒学辞藻起家名振一时厯事四朝直道寡合卒老一州先大父复以名节自励尝守东阳以法诛蔡氏党亲曹宗触京怒得罪时论韪之而志墓者有所讳忌轶其事先君孝友温恭与物无竞里中称为长者至于先兄又以强学好善有闻于乡君子谓家声不殒焉初东坡蘓公守杭州我曾大父实佐之志同道合倡酬篇什甚众流风遗韵被于后昆先兄尚友前修歌诗字画必自蘓氏编录本末尤详此其风味渊源所自来者耶诸孤以先兄言行惟手足之爱知之为详涕泣有请章与先兄少而共学同厯艰难友爱甚笃后章游太学尘下第随牒州县惟先兄之训不敢忘今其永诀痛彻肺肝尚忍言之哉虽然本末之不录则无以乞铭于当世君子是没其美也而可乎因勉强缀缉以授诸孤用求铭焉当必有能发挥潜徳者谨状 

叔父迪功郎监潭州南岳庙行状 

君讳方字诚之庆元鄞人曾祖讳毂左朝奉大夫祖讳辉文林郎考讳圻自光禄以博学髙识显名袁氏始大至于皇考端悫靖深一毫不妄取杜门隐约人罕识其面至今乡评推之君朝夕亲旁耳目所接无非善道虽年少时意气颇豪逸及长克自磨揉卒为善士师事乡先生宫讲屯田郑公浙东签判沈公又从从兄常徳通守讲学服膺经训尤精于诗以乡荐举送试礼部不得志刻励奋发益取三百五篇研覃奥旨乡人为子弟择贤师者争馆致之东涉大海雪浪浩渺南踰粤岭风木凄吼飘然往来其问安于所遇颜状自若敝庐纔蔽风雨薄田不足于食婚嫁频仍生理日窄战艺又辄左次人所难堪亦不惨戚焉每曰吾不能自奋其身独不能教子乎夫学殖也长之养之今虽未获独不在桑榆时乎家教既严复受业于乡曲之望故诸子皆笃志而仲子洽遂擢儒科人皆荣之君曰是进身之阶尔丈夫植立于世一第而已乎及洽官会稽以廉勤闻受知于帅期以远大君始差自慰焉年寖髙倦游场屋庆元五年以特科补雍州文学踰年调廸功郎镇江府丹阳县主簿旧得末疾沈绵岁月及瓜幸小愈亲故勉使之官君曰窃禄养疴非朝家设官意亟以祠请监潭州南岳庙俸入无几阖门仰给重以医药之费节约自持取不冻馁而止护衣篝一獠婢不憎疾之苟可役使而止病体支离犹能自力接亲旧无倦容嘉定二年六月庚午卒年六十有七娶范氏男三人浃洽渐洽今为文林郎前南安军大庾令二女适顾应龙贝自明孙男女七人明年九月丙午葬于县之阳堂乡南墺之原君内无城府外蔑巧令神安气清履道平坦人有过忠告之或面折之不恤善则亟称扬之直已而发无容心焉舍后小圃花竹秀野时游息其间命酒引满百虑冰释不知宇宙之寛此身之微也尤喜宾客投辖共饮非尽欢不得去胸中浑融如古达者不慕贵势不谄上交不责人以所不足其心休休无所怨恨与夫执徳不固侥幸苟求不得则热中忿恚者不其大相逺乎参知政事楼公笃于雅故念其病且贫也存问不辍遗之良药以扶其衰日觊其愈而君则死矣窀穸有日诸孤贻书属状其行将请铭于楼公虽我叔父之贤可考不诬而辞之不达惧无以发挥也犹豫乆之既而释然曰兹不过纪实尔不假诸此铭不可得将无以为不朽之托是没叔父之美也而可乎乃述其平生大概而谨授之谨状 

叔父承议郎通判常徳府行状 

公讳章字叔平庆元鄞人曽祖讳毂左朝奉大夫知处州赠光禄大夫妣永嘉郡夫人叶氏祖讳灼左朝议大夫尚书仓部郎中妣恭人石氏考讳垧以公升朝累赠朝奉郎妣安人林氏仓部守随朝奉祈子于大洪山之神梦与二子是岁生某之先君明年从仓部官京师而公生焉公天资隽敏十岁徧诵五经十二能赋翘然秀出竒童之誉籍甚而严重静深不苟言笑识者知其伟器朝奉志尚高洁恬于荣利惟敎子是急金先生彦博模范一乡俾公受业日侦伺颜色惟恐毫髪不当其意未有室家为之聘娶饷遗无虚日公承亲志愈自刻苦日不足继以夜隐几而寐觉复诵书闻者异之曰是固未尝寝耶居庭闱间婉容愉色无纤芥子弟之过一日燕语偶字姊壻朝奉曰姊壻尊行也奈何字之自此未尝语及其字执丧哀毁几于灭性火爇其体曾莫之知其笃孝如是既冠志气弥强从李莫二先生质疑请益闻见日广诸经皆通大义尤邃于书入太学交友皆英俊有司程其艺能屡为之最公试高等其选甚艰尝再得隽焉自秦丞相柄朝讳言程氏学士以雕琢靡丽相髙公介于其间人所不嗜日哜嚅之时见谓朴学战或不利公持之不变退而授徒于乡以所学淑后进开明良心消释鄙倍从游者日盛里中推为硕师年几五十未脱韦布磨砺不倦尚书汪公应辰以鸿儒领贡举取士先本实后词艺公始得在选中遂登干道五年进士第左迪功郎绍兴府诸暨县主簿始至讲求利害见其封畛广戸口众而怪其征科之难也悉索累年簿书考校其实而椟诸厅事多寡强弱官有定赋而有田者不得不输虽老奸巨猾无敢复为欺者传之后人遂为经乆之利用举主闗升从政郎为泰州州学教授秩满教授和州淮俗安于故习知学者鲜庠序虽设视为游戏之地羣焉而食既食而出以为常公曰士岂有不可教者每旦入学招诸生勉以进修毋自弃暴训之以礼义之大经圣贤之旨趣陶染濯熏善端既开矣则又束以规矩出入必时课试如式所以防其放逸者具有条目有来见者不以蚤暮寒暑从容延接随叩而鸣如一家中父子兄弟款密无间时人以为真能任职髙宗庆寿及光宗登极恩再循儒林郎用荐者改通直郎签书南康军判官厅公事郡事清简号称道院而朝夕勤勤不敢以无事处若振穷民惩猾吏蠲逋负疗疫疾一时善政力赞其长如恐不及僚吏有善极口延誉若自已出有过委曲覆护冀其感悟守有长于治郡以能吏称者人少合其意于公独心服时就见之既还朝语中都士大夫曰吾之为郡得贤者佐之尔问其人以公对由此名重朝廷皇上践阼转奉议郎祀明堂赐绯衣银鱼主管台州崇道观再任踰年通判常德府待次于乡年登上寿精明不衰晨起整衣冠熟复周易一卦折辈行与贤士交讲明立身之要日进不止每与人曰吾以贫故愧未纳禄可亟望为郡耶将申祠请藁具而属疾弥月弗廖遂致其仕转承议郎病且革神色怡畅语言自若略不及家事晏然而终实庆元五年十二月二日也享年八十娶汪氏封孺人二子焘熹皆先卒孙男二符策女二适进士戴廙呉桷曾孙男二鲁孙英孙嘉泰元年九月壬申符等奉其丧葬于慈溪县西屿乡东岭之原公于学博自少至老未尝废书虽疾病不去手曰吾每观书不知沈疴之去体也对宾客无杂言问古今事其答如响有一不知深自愧怍尝从人借书手自抄之蝇头细字一一精谨洽闻多识殆少其比而谦恭自将与人言如恐伤之虽幼且贱一与均礼书字必楷小心斋肃行步卑弱如不胜衣晏居危坐剧暑无惰容笔古人格言日日对之以自警励小有差失必载之册谓之书过闻人一善亦手识之谓之日志食味不重衣服不华小斋容膝无一长物几席凝尘恬弗为动忤之而不愠迫之而不惊事虽方殷从容处之未尝疾言遽色如春之温如玉之润如麒麟凤凰之为嘉祥古所谓徳人之容睟面盎背者公信有焉进退穷达安于义命海陵将终更荐书阙下宗伯许之剡奏曰少俟两月其可公曰来者独不欲得录耶利于己而亏交承之义吾弗忍也遂去之时宰欲处以京局辞焉或问其故曰吾老矣能复奔走车尘马足间耶常平使者行部南康亟称其贤欲表荐之固止之乃已其静退类此临财亦然非其义一介不取居官廉静以法不以例及可以取可以无取者未尝辄受主郡王公正已将漕淮南首以荐牍及之或问之曰他人求而不得此不求而与何耶王公曰吾观今人宦游而归鲜不买田而斯人鬻产以自给廉可知矣吾是以推之里中有冒法抵罪室庐入官者公输钱于郡既得之矣其人踵门拜曰某不幸自速其祸孥无所归愿公垂怜立索槖中钱数万畀之无难色或言歳所入微宜稍广基址公曰昔人为仕宦贫好消息也吾敢丰殖以自取戾迄无所增卒之日室中萧然无以棺敛质贷而后办自擢第至殁余三十年而生理若是闻其风者可以自警矣某年十有五奉先君命学于叔父殷勤教督不啻己子自是每见无不倾尽挹其貌耳其言孝弟恭逊之心油然而生某之官于越也贻书语及新功自谓胷中融融有无涯之乐某窃惟耄期称道不倦古难其人而况今乎他日还乡朝夕亲炙庶可少进此念方切而公则死矣药弗及羞敛弗及视睟和之貌不可复见丁宁深切之语不可复闻痛可胜言哉葬有日符等将求铭属某叙述其行某不敢辞则泣而书之谨状 

李太淑人郑氏行状 

曾祖中节故不仕妣郑氏 

祖正伦赠奉议郎妣孺人陈氏 

考昺故任承议郎京西路转运判官赠中大夫妣令人林氏 

太淑人讳和悟福州闽县人也其先家于光之固始五季末徙焉三世俱有令徳至运副公其门始大尝为枢密院编修官因奏对受知于孝宗将骤用之或梗之而止既殁主眷犹不忘太淑人颖异而孝谨为儿时闻人诵父母之年不可不知也一则以喜一则以惧辄流涕不止长而愈笃每与人言必以孝悌为训故刑部侍郎湜其季弟也志操坚正谈论无不契合宗族姻党翕然称之曰是真可谓贤姊弟矣年二十三归于故朝奉郎监都进奏院赠正奉大夫李公讳松戸部侍郎忠肃公讳弥逊之子绍兴中秦丞相决策议和忠肃力争之坐是闲废不用张忠献公帅闽深念其贫以书招之分俸给焉遂挈家自临漳归于三山守道固穷尝赋诗曰不作田舍谋不为子孙计旁人大笑之不会个中意海内咸髙其节正奉公恪遵先训寓居精蓝不调者十余年无田以自给无禄以代耕一室枵然有人所不能堪者太淑人安之自若经纪家务身亲其劳秋毫不以累夫子奉其姑硕人徐氏谨甚日进甘脆承颜顺志周旋无违宾祭之费有所不足鬻簪珥不靳及正奉官中都脱州县之劳以为自是少泰矣天不假年赍志以殁李氏之穷殆未易瘳也然忠肃之忠贯通神明正奉又能守家传清白之操世载其徳岂遂湮微而不振乎厥后二子皆能超然奋发厯官中外声名炜煜于是士大夫皆曰积善之后庆果有余矣然太淑人敎督愈严每曰今日之光荣而祖而父之徳也其可稍自侈汰而不念前人之清约乎培本根续气脉惟恐家声之或坠识髙虑远殆少其比寿考康宁备膺五福葢有相之者嘉定十二年四月己丑终于金陵之府治享年八十有四七封为太淑人子珏寳谟阁学士太中大夫江淮制置使兼知建康府江东安抚使兼行宫留守司公事琪朝奉郎守国子司业兼玉牒所检讨官三女长适乡贡进士陈景杰次学浮屠法次适免解进士刘砥孙男四人修通直郎新知邵武军泰宁县任宣教郎江淮制置司书写机宜文字似蚤卒亿尚幼女五人长适承直郎叶棠次适奉议郎浙西常平司干办公事何处智次学浮屠法余皆幼曾孙男昌朝承务郎女尚幼是岁某月某日二孤奉其柩与正奉合葬于闽县大义古城山之原太淑人秉心笃实形于气貌见于言语无一毫矫伪以此事上以此接下尊卑长幼交相敬爱和气满堂内慈而外严闺门整肃不过于嘻嘻以失其节不伤于嗃嗃而情意不通虽古人齐家不越于此而太淑人乃克为之可不谓贤乎居处服用崇尚素朴不喜浮靡讽诵佛书深味其旨有所感发每曰此可以明心见性乃受用之地火宅尘网不可染着以故神爽不衰年垂七十躬执妇道定省无阙仪状丰硕进止雍容如山如河可观可象尚书累更重任凡所厯官每见恤民利物寛刑惠下喜见颜色有隽京兆之母风讨捕峒寇全护江淮尚书勤苦至矣勉以王事尽忠图报其迎养中都也体力尚强间至湖山览胜不勌司成持浙东使节亦就养焉田夫野叟夹道观迎炷香罗拜谁实使之或者尚书旧牧是邦与部使者俱有善政越人徳之故敬其母亦如是耶此亦足以知家庭教子之验矣及板舆至金陵时方多故思念乡闗归心日切尚书累表陈情庶寛慈抱天子以重寄在焉未许也变兴庭闱遂至大故闻者皆伤惜之呜呼在家则为贤女既嫁则为贤妇为贤母自初及终无有玷阙盖生长名门而又作配名族风声气习熏炙涵濡所以臻此岂世俗所能知哉某筮仕澄江得与尚书同寮升堂拜母首尾三载屡获进见及尚书通守四明保厘东郊入仪从橐皆得瞻望慈颜且侍燕席心服其贤起敬起爱闻讣惊怛念此贤母不可复见矣能无悲乎二子摭其善行属某次第之某不敢辞稍加櫽括识其梗概以求铭于当世宗匠必有能发挥盛美传之无穷者谨状 



絜斋集巻十七宋袁燮撰 

墓表 

端明尚书何公墓表 

于皇我国家受天眷命光有四海徳泽洋溢中外敉宁盛极而衰金人肆毒爰俾逆臣张邦昌盗据宫阙徽猷阁学士京西北路安抚使何公深忿疾之首倡大羲率经制使翁彦国知淮宁府赵子崧都水使者荣薿登坛歃血共赴国难而公之前锋独先至京师邦昌惧亟迎请元佑皇后垂帘听政纔两月髙宗皇帝正位宸极炎祚絶而复续国威跲而复伸虽由圣徳格天垂休无疆亦赖夫忠臣义士相与毕力挽回正道所以臻此公于是时不可谓无功矣而议者犹以顺昌不守少之呜呼顺昌之前守以十月去公实继之楼橹不葺师徒单弱器甲不坚岌岌乎其不可支矣而以死守之余五十日敌势益张溃围而去一子二女弃而不顾谁无天性大义所激忘其为家也可不谓忠乎既而招集散亡败贼赵隆辈因并其兵明年四月遂有勤王之举距顺昌之陷日月未乆也仓猝扰攘之间经画有方兵力增壮于是谒髙宗于济阳建请南京实艺祖开基之地方赞圣明缵承鸿业可不谓有功乎瑕不掩瑜瑜不掩瑕君子所以比徳于玉也垂翅回溪奋翼渑池名将所以转败为成也何独于公而责之无已哉公讳志同字彦时处州龙泉人也先世积徳迨公之皇考清源郡王致身元宰其门始大继擢儒科益懋逺业寖通显遂世其家葢尝为刑兵吏部尚书端明殿学士可谓荣遇矣而卒以烦言褫职时予时夺至其末也仅复徽猷阁待制幸天子仁圣深知忠诚卒保持之此所谓不以一眚掩大徳者耶始髙祖父光禄公雅闻公名以女归之累封淑人曾大父仓部公亲友之好始终不替逮我先君闻其事亦能言公贤徳甚悉公之曾孙处恬肄业上庠某官中都时与往还语及先世喟然而叹属所以表公墓者某不敢辞若夫世系履厯之详公壻丞相康伯所作行实及朝散大夫邵彪之志其墓也已备言之矣兹不复着独着其大节表表可纪者夫举世混浊独清则难杨朱黑翟之言盈天下能言距之者孟子即以为圣人之徒贵其仅有也炎运中微舍顺从逆恬不知非肩摩袂属于斯时也发于忠愤誓不与贼俱生万夫之特有如公者又岂可摘其疵而没其美哉某是以推尊之 

曾祖遗事[原注袁氏墓表曾祖讳灼左朝议大夫尚书仓部郎中] 

记有之曰先祖无美而子孙称之是诬也有善而弗知不明也知而弗传不仁也先仓部之本末志铭中既详之矣而尚有遗者可无传乎蔡京为宰相奸回不忠李林甫卢杞之徒尔公自军器少监出知婺州往别之因问焉曰不知太师于婺州有何亲戚此亦人情之常谈尔怒而答曰京无亲既到官朝廷方严荆杖之禁寓居武臣有曹宗者辄用之逮至庭下诘之曰今官司且不敢慢令汝私家也擅施之可乎不答而以指击其所服红鞓带意自以为有官也公怒而械之狱数日死焉乃京亲党闻之大恨公由是镌秩寻丁太夫人忧服除留滞于外乆之始拜随州之命声称甚着召为省郎自丰亨豫大之说炽竭天下之力谓之享上献谀者袂相属公因而对力劝上清心省事安不忘危此奏最为明切心知其难言忠爱不忍缄黙黜知泗州未上而敌骑至阙矣夫典州而不阿大臣立朝而敢进忠言人臣之大节也而志其墓者以为镌秩补外皆非美事不能备载可为太息某惧夫乆而泯没不传于世自陷于不明不仁之域故表而出之俾世世子孙知先世风节如是兴起于心慕而效之亦不为无补云 

先祖墓表 

公讳垧字卿远明之鄞人也曾大父讳揆赠太中大夫妣施氏旌徳县君大父讳毂左朝奉大夫知处州赠光禄大夫妣叶氏永嘉郡夫人考讳灼左朝议大夫尚书仓部郎中妣石氏恭人光禄公以儒学辞藻擅名当世仓部公亦笃志遵业无忝前人而袁氏一门于是始大公在母纔七月足跌而生气禀甚弱而为善之志则不可御蚤夜孳孳思所以不坠家声者服膺儒业充养徳性家再世二千石而恂恂退逊甚于寒素轸念穷乏施予不倦侍仓部守婺及随寒士有来谒者必访其所寓以私钱给之时时造可食物散于城外以惠贫民或捐钱与之前后所济不知其几矣母夫人一臂甚痛殆不能举公遍观随之城中佛庐像设有支体不具者皆补足之费无所靳母夫人中夜而寤谓仓部曰臂不复痛伸缩自如矣人皆以为诚感仓部泽及一子埴始受命而卒法当公补授弟增欲之推逊无难色太守梁公汝嘉恶厥弟之攘也弗为保奏弟不敢违公亦终不自取老于韦布无纤微不满意一恶少年无端肆骂众不能平请诉于有司挞之以惩后公不许曰骂我如骂风然挞之亦如挞风然骂我于我无损挞彼于我复何益不如已之每事舒缓独于教子甚急隆于师范礼敬甚备日馈之珍膳而伺其颜色欣喜则以自慰或有不怡必研究所以然者其受室也聘币酒肴之属一取办焉师感其诚为之尽力二子亦不敢怠为学日进见称宗族乡党夫人林氏和柔静専无妬忌之行欲为公买侍儿一二辈以奉巾盥再三言之不从清虚寡欲惟以观书赋诗鼓琴自娯诗律精严咏物得物外意若不迫切而咀嚼有味工莫甚焉夫人先卒鳏居晏如五夜不能复寐披衣暗坐琴声清越发于衽席翛然有出尘絶俗之趣不治产业不营室庐矮屋数间人情闷闷而公雍容自若身世两忘负贩者入门问价若干如其言畀之不减一钱其党类相戒俱以实告无增价者诚心贯于金石美名溢于闾巷皆曰今之古人也享年五十有九与夫人合葬于县之清道乡榆村港戴冈之原长子文以子恩赠通议大夫次章登进士第终于承议郎通判常徳府于是荣及其亲赠公朝奉郎林氏安人女适乡贡进士林颖孙觉乡贡进士燮焕章阁学士太中大夫提举南京鸿庆宫藻焘熹槱宣教郎饶州乐平县丞孙女适宣教郎绍兴府诸暨县丞戴樟进士呉适曾孙乔宣义郎新知绍兴府新昌县肃丞议郎监登闻鼓院符国子监进士甫朝奉郎权知徽州商承奉郎监临安府新城县税贡丙向曾孙女适进士戴廙呉埜陈定从事郎监镇江府寄桩库林崈进士楼盘国学进士郑景渊忠训郎监庆元府小溪镇曹憼进士舒鐻绍兴府乡贡进士李师说江西转运司进士边应时玄孙衡国学生衍复从徽卫女五人呜呼古人贵世家所谓故家者非乔木之谓而世臣之谓栾却胥原狐续庆伯降在皂隶叔向所以伤晋之衰也然所贵乎世家者非必七叶珥貂如汉之金张八叶宰相如唐之萧氏也名位虽崇而不皆贤亦何世之有如东京之袁杨二氏气脉联属名徳俱隆斯可谓世家矣吾家之先世虽或出或处迹若不侔然皆忠信正直蔚有贤誉其得不谓之世家乎后嗣子孙努力奋发不自菲薄必欲追前人而及之亦足以为世家矣于传有之世济其美不陨其名此唐虞之贤臣所以独隆于古也士之模楷于是乎在故并及之 

先公墓表 

公讳文字质甫四明鄞人也曾祖左朝奉大夫知处州赠光禄大夫讳毂妣永嘉郡夫人叶氏祖左朝议大夫尚书仓部郎中讳灼妣恭人石氏考赠朝奉郎讳垧妣安人林氏公笃厚而聪警方童丱时不烦督促自喜读书仓部公雅有知人之鉴谓公与弟章异于他孙长必能以儒学奋发爰取夫敏而好学出言有章者而命名焉朝奉公为子择师金先生彦博授徒里中时论归之命公从学而遇其师甚厚殆罕其比乡人谈及此事皆云当以袁氏为法亲殁之后追承先志复受教于李公大辩莫公冠卿呉公化鹏三先生充其所未及以能赋称且覃思经籍学业日富取一第易尔顾场屋小技难以立身扬名不复汲汲而务学益勤一书精通始阅他书厯代史诸子若集及丛编小说咸采取焉前辈诸公一言一行萃而为书目之曰名贤碎事手抄三十巨帙无一字不楷杂着一编名曰瓮牖闲评搜抉隐微辨正讹谬杂然具载尤详且确今髙明之士粃糠小学非博通之道公则不然节目纤悉亦必精详取古三百五篇参之方言而槩以韵语有若不同韵而实相协者则会归于一其于字书偏旁点画毫髪无差榜所居小斋曰卧雪自号为逸叟有园数亩日涉成趣性不喜华侈屋苟可以居食苟可以饱衣裘苟可以御寒如是足矣古器图画则深好之每获一物欣然有喜尤寳先贤遗墨时时展对想见其风度自言吾虽老壮心犹在年踰七十盥栉纔罢抄录不辍为人直谅中无留藏言语率由中出面谀背毁巧谲钩距之态秋毫不存遇人无贵贱长幼能否一以诚敬醇醲之气蔼然面目乳母范氏汉东人也金人之难公年始十一生之全之繄保护是赖阖门四千亩田契囊以自随无所遗失遂老袁氏躬率子妇奉惟谨年八十六而终号慕如童穉以礼葬之岁时祭焉至于今不废仆病药之不避疠疫迄获痊愈仁不嗜杀在窘乏中海螯珍羞不以自奉常纵之江及他物命多所全活此岂区区为口腹计者比哉勉力诸子专精简册未尝杂以尘务不治产业或讽以稍立基址油然笑曰子孙贤乎自能植立何必遗之资财且吾以清白传家其为基址不既多乎诸子所友贤士肃加敬焉抑又敬其父母此亦所以训厥子也至于伸屈得丧谓有命焉弗为欣戚家教如是岂不大异于流俗乎居约既乆有所假贷计其本息而尽偿之崇陵御极之初诏尽蠲所负穷乏者相庆公独愀然曰岂可以霈泽而负吾心哉偿之如故乡闾间敬诵其贤曰此吾邦之嘉瑞也绍熙元年八月八日以疾卒享年七十有二娶戴氏免解进士讳冕之女聪明静专自幼嗜学多识前言往行作字得颜体相夫子俭约勤恪而勉以正道三年正月朔旦卒享年如公之数合葬于县之阳堂乡穆岭之原长子觉乡贡进士次燮焕章阁学士太中大夫提举南京鸿庆宫次藻次未名而夭次槱以累举特蒙补官终于宣教郎饶州乐平县丞长女适宣教郎绍兴府诸暨县丞戴樟次适进士呉适孙乔宣义郎知绍兴府新昌县肃丞议郎监登闻鼓院甫朝奉郎权知徽州商承奉郎新监临安府新城县税贡丙向孙女适进士陈定从事郎监镇江府寄桩库林崈进士楼盘国学进士郑景渊忠训郎监庆元府小溪镇曹憼进士舒鐻绍兴府乡贡进士李师说江西转运司进士边应时曾孙衡国学生复从徽卫女三人燮之升朝也赠公承事郎妣孺人后累更郊霈及该异恩赠公通议大夫妣淑人初光禄公秋试开封实为首选而东坡苏公第二后通守钱塘蘓公作收相得欢甚介亭和篇有曰秋风起鸿鹄我亦继华躅识前事也而注家以为同试馆职实无是事葢益之尔公既修乃祖之业而又忻慕蘓公之为人讽诵其言语依放其字画曰此吾平生所深爱至老而不衰者襟韵洒落有前辈风于是可占矣某叨尘一第实公教诲之力肃甫复践世科而甫对策第一沿流求源岂敢忘哉而徳铭未立可为痛恨姑表其墓以诏来者此亦欧阳公泷冈阡表明着先世贤徳之遗意辞虽不达要非溢美亦所以取信云 

志铭 

朝请大夫赠宣奉大夫赵公墓志铭 

洪惟我孝宗皇帝仁覆九有与天同功牧民之吏必精选择乃淳熈二月二日癸巳诏以玉牒赵公知岳州命下之日公论翕然曰此天支翘楚也熟于临民乆着声绩牧养之任真足以当之越五年领郡事果称厥职大得民誉当臧否法行之初帅漕宪仓皆第公髙等求所以然一言以蔽之曰学而已矣夫天下有一日不可辍者其惟学乎公早岁精勤结交英俊亲炙既乆磨励不休寓古佛庐以居设五书案已处其中诸子旁列日以古圣人贤人之书课以例程发其奥义父子自为师生教学相长公既以良牧著称诸子亦皆则象其贤有闻于世学之为益不既信矣乎公讳善待字时举太宗皇帝之七世孙而濮安懿王之五世孙也曾祖太师岐王讳仲忽妣夫人向氏祖开府仪同三司安康郡王讳士说妣夫人向氏焦氏考银青光禄大夫讳不柔妣太宁郡夫人郭氏公初以袒免恩补官当绍兴甲戌之岁监四明作院秩满因寓居焉擢隆兴元年进士第换左宣教郎知昆山县丞厯江阴县通判吉州遂知岳州常平之储丞之所职也大抵蠧于移用公执法以拒之会朝廷遣使核实邻邑多以虚数被遣独昆山无斛斗之亏又以郡檄市绢旁郡端已核奸费省十一先期告具时方赞剧邑而风采已振若老于更事者其胸中固超卓矣江阴有马氏者积年不输赋一日以讼至庭诘之不服械之囹圄不三日尽偿所负自是来者襁属至于贫民下戸则发其有余而代之输恩惠浃焉军有市舶务公兼之未尝私买一物人亦不敢干以私髙丽之至者初止一艘明年六七焉语人曰吾闻长官清正所以来此殆书所谓不寳逺物则逺人格者耶其倅庐陵也尝摄郡政时方和籴江西吉当十万石官吏白公本钱未降而省符屡趣计将安出均之诸县其可公曰今八县之民输米郡仓斛计四十八万凡水脚等费皆变米得钱市商牟利由是伤农其可重扰乎若使以米代钱公私俱便行之不疑民果乐从比新大守至籴已足矣敏于集事类如此诸司以课最奏天子始知公器业不羣遂有彝陵之命其陛辞也奏陈六事施行者二一论江西旱伤秋苗减放矣督随苗钱如故无所从出必敛于民禁之便孝宗曰卿言是也无母安得子乎又言新制宗子取解减旧额十之七非祖宗劝诱之意请视太学国子监取士法而稍优之孝宗嘉纳寻更制如公言岳之平阳有以盗狱上于州者公阅按疑非真盗属理官究其情乃尉曹锻炼二商强之诬服以日月考之民之被盗也二商实在襄阳验之而信遂直其寃又有盗法当贷命奏裁乃以死报吏请奉行公不可再为奏谳卒免死平江产茶贩夫集焉吏绳之急或激而为盗有执十余辈以犯法告者公曰地产茶官收税法也倍其征而纵焉关市之赋减三之一鱼湖河渡减三之二仁声四达商贾辐凑而财计益丰矣乃葺官舍乃筑宾馆乃缮兵器春秋都试义勇民兵艺精者厚其赏卒徒争奋又以余力辟燕公楼一邦精采俱变理财足用绩效立见而无聚敛之虐剖烦决滞恢有余刃而无矜衒之累可谓难能矣然直道而行不能委曲徇物葢自乃祖安康于靖康之难能死节秦丞相诱银青以内郡竟不能屈气脉流传大率坚正自持不肯碌碌所以公亦若是尝以征税事忤湖南刘帅衔恨奏公违法税米左迁一秩掖垣力辨其诬遂寝前命后刘得罪罢归舟过洞庭迎饯如礼无纤微芥蔕人益重其量计使之推杨者已去而继之者抗章诬劾卒以此罢阖郡士民皆深惜之公性廉而惠未尝妄取而喜周人急俸入有限所余无几力不能办一庐复还曩时所寓萧然敝陋殆不堪处而公晏如也明年主管冲佑观漕复言公守岳妄费诏湖北宪司究实无一侵隐可谓明白矣周益公时为枢密使盛称公廉直有守丞相欲为直前诬或者梗之公安之若命未尝汲汲也及冲佑满秩丞相乃以究实之奏敷陈榻前欲畀以郡梗之者曰是人雅意藩幕遂授浙东安抚司参议官未上得疾终于寓舍实淳熈十五年十月丁卯也享年六十有一明年十二月安厝于鄞县桃源乡黄墺山之原平生杂着厘为十巻娶开封崔氏生一女而卒再娶即墨季氏子五人汝述中大夫试尚书兵部侍郎兼同修国史实录院同修撰兼枢密都承旨汝逵朝奉大夫新知婺州其一未名而夭汝遇朝奉郎监登闻检院汝适朝奉郎通判临安府五女长适修职郎武进尉刘敏功次适进士杨宗元次适陈钥次适王津其幼不育而归刘氏之女则崔出也孙六人蚤丧者三崇镇崇绚习进士崇滓登仕郎孙女四人长夭次适进士汪龙纪次适承务郎荆湖北路书写机宜文字莫徳和次许嫁童子免解胡煃曾孙必常公终于朝请大夫而赠崔氏为宜人及诸子该恩赠公为宣奉大夫崔氏为淑人季氏以公恩封宜人以子恩累封太硕人公西北流寓安于清贫而主馈甚贤躬履勤约寡居之后经纪家事凡十年始毕婚嫁四子继踵登科人以为荣而庭闱训诲日益切至性行髙洁气貌崇深博览图史通达义训以嘉定十年四月丁卯终于贰卿之官舍享年八十有三诸孤奉丧东归十一年某月丙午祔葬于宣奉公之墓贰卿既除丧语某曰人所谓怙恃者以有亲也今无亲矣岂不痛哉先公之薨今余三十年矣内翰髙公虽详着其善行而铭犹未立每以为歉子知先生之深者也幸为我申述之惟公徳业俱茂为时宗英名迹相继侔古世美岂寡见謏闻所能称赞虽然早登公门屡获亲炙心服其贤兹得附托以垂不朽固所愿也况请之勤勤乎乃不敢辞敬承其命铭曰太宗八王源深流长燕及诸孙弥乆弥昌英皇继统濮为近属壮哉维城屹乎天族公之祖考巍巍堂堂英名劲节烂然有光公实继之终身力学匪玩其华由博趋约夫夫妇妇正家以躬施于有政取之不穷为善日积亶有余庆诸子峥嵘髙门日盛周以宗强当今亦然翼我皇祚于千万年 

秘阁修撰赵君墓志铭 

庆元初某备数成均忤权党意未几去国为抚属浙东蕞尔孤踪难于自立而观察推官玉牒赵公一见如故交相与款语了无藏袭知其为直谅之士而察其器能超然逸羣是非立断有不可及者每推许之曰他日得志其将有可纪之绩乎既而某言果验嘉定中同官于朝相得益深间阔虽乆日觊其恢此逺谟而公则亡矣追念畴昔尽焉痛心今枢密院检详公之季弟也贻书求铭某不敢辞公讳伸夫字信道魏悼王七世孙也曾祖劼之修武郎妣郭氏安人祖公义忠翊郎妣皇甫氏孺人考彦轼承节郎赠中奉大夫妣段氏连氏俱赠令人建炎间大父始居平江之常熟公初以恩荫补承信郎监南岳庙擢绍熈元年进士科主处州松阳县簿再调绍兴府观察推官帅尚书单公方以能吏自名健于裁决尝以休日至都厅他幕僚无入者而公独审问两词如常时单公心善其匪懈与之语大竒其材亟表荐之添差干办淮东茶盐司改宣教郎知扬州江都县邉隙始开宣抚招讨诸使咸在百需交至供亿靡阙常随发运使过都梁忤其意索负粮百余驴且属公部之地非所隶人孰吾从公曰此欲以乏兴罪我尔毕力营求得半而循环焉事集仓卒甚整而办人以为难敌游骑三四骎骎逼扬大帅郭倪皇遽无策公曰扬淮东根本外应援承楚内蔽遮常润所系不轻何可忽哉推官应君谦之佳士也公与合谋固吾壁垒以待其敝于是我之义武民兵有泄三塘水以灌其西者敌始引去微公坚守他人何所効其力哉通守山阳湖海等作乱赵使君师逌与武锋军帅张瑀不咸瑀不即讨捕公语之曰郡守以知军事为职军旅之柄葢兼领之矣驻兵其地而无所禀承可乎瑀悚惕听命公复语其所遣将校以擒捕方略迄于授首摄安丰军帅黄公度之所荐也朝旨散武定卒复为耕农凡二万四千有竒安丰居其半始纷纭未奠厥居桀黠者相挺为乱公虽寛大爱人而重为民害者终不汝贷坏散其党以渐除之奸民惧焉既十月差知楚州楚与敌邻纔隔一水青齐间羣盗猖獗论者皆以为敌人叛亡无日宜结杨刘之党为夹攻计公独曰不然固吾圉防冲突于今为宜不惟叛亡是纳俄有刘显昌者突至涟水力求纳款公亟调兵为备而遣官属谕之一夕而遁城东旧有重濠岁乆湮塞则浚而深之西南有老鹞湖其水散漫则陂而蓄之或献议于朝谓淮阴之门户县北遗址俗呼为甘罗城六朝驻兵之地盍亟修之有旨令公相视诸故老皆曰金由青徐而来其冲要有二大小清河是也相距余十里小清河直县之西冬有浅处不可以舟大清河直县之北与八里庄对绍兴间金三至淮重兵皆由此出公即条上以为此地要害若迁县治板筑于此形势增壮过于淮阴故城从之今之新城乃公所创也以职事修举增秩除军器少监纔三月除右曹郎官越月以直秘阁再任又六月升寳谟阁知庐州东西有两栅肥水贯焉开禧用兵敌攻东栅军民悉力捍御敌退之后帅臣田琳匝环甃之西栅未及也公帅将佐登陴览观具见其疎漏敌所必攻爰请于朝建三洪巨门以杀水势楼橹壮伟横跨门上视东栅有加焉复建议包筑故城为乆远规故城者唐张崇所筑广十九里有竒然兴兵祸夷为丘墟干道中郭亲军振请城之亟欲就功缩旧址三之二创筑新城十五里俗呼为月城此城既筑而合肥县及市北居民皆隔于外耆老有弃而不顾之怨郭遂于斗门外筑纒堡以护之其状如月故亦谓之月城此亦足以稍慰人心矣而故城未复缓急终不可恃合力增筑既髙厚而加甃焉此则公之志也方将经营俄敌至浮光公亟集僚佐访所以应援之策庐为今都会而城中屯兵不满万人或劝公尽发以往公曰庐距浮光五百里而远距濠丰二百里而近敌兵必由濠丰渡淮今道浮光安知不为声西击东之举我若悉师于西敌乘虚奄至合肥失守直趋厯阳窥我江浒将若之何郡兵钤王辛旧武定军中才之超众者也锐于立事召而告之故踊跃承命集武定骑卒得数百人辛曰足矣兵不在多当以竒取胜公又择帐前之勇敢者各数十人与俱且以强勇统领于公辅陈刚为之继公辅精审有谋足以守城刚拳勇敢鬬足以出战若濠丰无他即令刚提兵以赴浮光约束既坚明矣会安丰报金欲以舟师渡淮合肥父老相率诣郡乞留陈刚以备不虞公不得已别遣三将及金陵出戌郭统制代刚而行翼日谍知安丰之兵不果渡即遣刚如初王辛果以捷闻陈刚继至鏖战复捷敌由是遁制府不深察谓缓遣陈刚奏公为畏怯奉祠而归复以台评罢祠夺职而不知王陈之功发踪指示公实使然也人皆寃之安于义命不以介意踰年天子知公之忠先复其职申以召对公言制敌之策规模当先定不可以缓图若欲与战而吾所调之兵强弱不分勇怯相半弱者未战先怯强者不能独勇以此攻取胜胡可必若欲与和而吾备御不周苟求安静纵彼乆困之余意在休兵焉知其不邀索于我为今之计莫若以守为主俟其可战而战则是以守为战俟其可和而和则是以守为和和不可恃则战战或未胜则守合和战守为一操纵在我彼岂得而邀我哉国初军兵转至指挥使有功迁刺史政宣以来始由効用循袭至今自将佐至于队将例以効用为之间有一二为制领者而军兵则止于受宣自都虞候以上不复可转而以额充军兵者少求为効用者众不均如是能无偏乎宜参稽旧法比折换授时论者皆以为然除金部郎官未越月京畿择计使佥谓非公不可除直敷文阁两浙路转运判官公究心民事深知州县催科至为民病建台之始揭三大弊严行约束镂榜着明所在观者举手加额将及二年不动声色而条教自孚不待督促而财用自足得人之效烂然可观矣然公自捍边以来备尝艰阻乆而得疾上眷公不已进职二等升副使以宠嘉之公力请奉祠诏以直龙图阁知宁国府阅月而疾作遂至大故实嘉定十五年四月丁酉也享年六十有一积阶至朝议大夫赠秘阁修撰娶沈氏封宜人先公三年卒葬于湖州武康县庆安乡黄陇之原长子时懐承节郎监髙邮军税务先公十四年卒次时思将仕郎长女适进士张梓次适儒林郎监戸部路遂庄大兵犒赏酒库钱绍谦是岁十二月癸酉其孤奉公柩启宜人窆合葬焉公笃志为善服膺古训不敢失坠持身以廉介为先临民以教化为本每遇两造在庭平心剖决惟恐伤之常曰狱重事也一湼其面即非全人况不可复生者乎山阳有非真盗而将就死者安丰有胁从而将黥者合肥有被诬杀人而不能自白者皆力雪之获免其哀矜惨怛如此足以见仁人之心矣初皇考中奉公乐于施与隆冬雨雪有贫乏不能自活者暮夜携钱寘其戸内不求人知而寿至三十三识者咸曰赵氏阴徳之报其在子孙乎及公继之秉心笃厚有先君子风厯官中外蔚然时望善积而报丰于是可占矣然非不升进也而位犹未称非不忠诚也而人或见疑康宁好徳亦既获福矣而又不登上寿人子之心有不足焉虽然父子俱贤气脉相续自足以不朽岂必事事尽如人意哉质诸古人实获我心公亦可以无憾矣夫铭曰繄人之生难乎两全正直者才多不逮通敏者节或不坚孰如宗英守经达权捍边有方持论无偏纵毁言以点污迄美誉于流传 

朝请大夫赵公墓志铭 

庆元中有憸人蘓师旦者本呉中一小吏依慿贵要盗权植党不十余年致位通显一时嗜进之士争趋其门福建常平使者赵公独愤疾之不少降屈趣召至阙对有日矣师旦辄风言者逐之奉祠而归明年斯人窜殛众由是服公先见以为不可及也然更化之后犹以韩党废呜呼公韩出师旦之螫韩不能庇舅甥情义若是其恝尚何党之云乎今丞相雅知其贤欲复用之亦竟不果穷达固有定分君子安于所遇心苟无瑕得丧一也公复何憾哉公讳公升字叔明宣祖皇帝七世孙魏悼王之裔也曾祖妣恭人张氏郭氏考讳诜之左朝散大夫赠少师妣鲁国夫人吕氏燕国夫人韩氏家于吴门之常熟自少师始公以遗恩补官厯信州司戸参军监文思院上界改宣教郎知婺州金华县通判干办江东安抚司公事丁燕国忧服除知汉阳军秩满选知衢州未上提举福建常平茶盐事主管冲佑观提举江西常平茶盐事未上以论列奉祠自宣教郎九迁至朝请大夫命服金紫而食祠官之禄者凡四嘉定九年三月庚申以疾终于家年七十四公之宰金华也募乡民为义役条画甚备邑人便之祠于寳婺观刻石纪焉加惠贫弱多所纵舍达官右族督赋如式虽宰辅之家无得幸免者汉阳据江汉会因为堤城每涨流四集充激侵啮堤随而溃公念土功之难非众力不办而民不可劳用尺籍伍符衣粮既从官给稍增其庸必踊跃听命奏请从之广袤坚壮遂为经乆之利丽谯既毁复还旧贯费广而民不知仓与漕刑建台相若而州县奉之缓公曰吏胥服役柄不在我乎乃檄所部凡曾以罪斥非经本司叙理而辄在官者俱罢既又虑其已甚则令择其实可任者以告而姑存之由是畏威懐徳应命如响闽旧有举子仓凡僧舍之不能嗣续者听民佃业岁収其入以给穷乏产育之家而申严不举子之罚此仁政也而习俗不美其请于官也故髙其价使人莫我若已必得之既而力不逮耕种失时收敛寖薄仓实不足民鲜被惠公请仍以僧主之岁入之数不加于旧闾阎乐从之自是民间生子蔑不举者至于今所活者多矣公临事精敏而又能委任官僚人莫能间属皆尽力而政罔不举贤配曰宜人张氏先公五十一年卒葬于常熟县吴山顶阜继室曰宜人刘氏亦有贤行十年七月辛巳卒子彦许训武郎江南西路兵马副都监彦词迪功郎饶州番阳西尉彦禾迪功郎衢州司理参军女适朝奉郎通判绍兴府潘景夔次适迪功郎严州观察推官颜叔仁先十二年卒次以疾废孙柟夫以遗泽补将仕郎枢夫机夫栩夫栎夫孙女一人顶阜之穴或疑焉于九月壬申诸孤举公及刘氏之丧而迁张氏之柩合葬于涧南之原某受知于公最深公之领闽仓也实为之属时犹在选调平生未尝觅举独公深念之遂获通籍厥惠博矣每念无以报称窀穸有期诸孤贻书请铭某承乏太史士有一善皆当纪录贤徳如公而可无述乎乃敬叙其出处大节为系之铭曰天支之贵山泽之癯道腴是味豪贵是除居官可纪吏戢民舒彼谮人者巧言纷如孰知其心金石弗渝我作斯铭为公辨诬 



絜斋集巻十八宋袁燮撰 

志铭 

侍御史赠通议大夫汪公墓志铭 

庆元六年夏四月诏以起居舍人汪公为侍御史此朝廷清要之职古人所谓一台正而天下治非虚言也自公道不明居此职者鲜能竭忠以报国类多倚法以立威凡已所不合者率以私意去之奸臣未折其萌而良士先罹其害公既正位台端分别是非明于黒白公论所推许者常全护之可恃以无恐公论所不与者必裁正之毋得而苟容举职如此可谓真御史矣故虽不满三月赍志以殁而评品人物者称之至今视一时虚誉如雨集沟浍朝盈暮涸者何其相逺哉此足以知公之所存矣公讳义和字谦之徽州黟县人也曽祖赠太子太师讳才贵妣西安郡夫人黄氏建安郡夫人舒氏祖签书枢密院兼参知政事讳勃妣同安郡夫人祝氏会稽郡夫人唐氏考湖北提举赠通议大夫讳作励妣硕人祝氏公未弱冠贡于乡以郊奏补官主江阴簿被计台首荐歴余干丞改宣教郎宰隆兴之新建时岁大祲府檄公视之而使人私焉曰幸以郡计为念已而谒帅首言旱甚十蠲其八矣帅艴然曰不我告而专之可乎公曰农民已困将为饿殍赋安从出明示以所减数俾户知之犹足以系其心必待禀明缓不及事奈何大忤其意以语见侵公曰某头可断言不可食帅黾勉从之诸邑长咸在无敢出声公抗首力争八县饥民均被大惠府有东湖之胜岁久不治属公浚之计工五十余万日役数千人公言取之诸邑宁免追胥赋干近郊徒资游手于饥民无预且游观之所非今所急也议由是寝时淳熈八年也是岁擢进士科时宰欲处以他阙辞不敢当益勤于民事务以仁恕教化为本陶然珥笔息争善俗狱犴遂清漕尤公袤丘公崈继以治行闻被命审察通判绍兴府作永思陵朝廷委计臣躬任其责每事舒缓欲以不扰取名公曰扰诚不便山陵大事而惜费如是可乎孝宗闻之甚怒移知镇江府张杓帅越与公协力灵驾既至钱清公见其可渡也趣之漕以为未可而公趣之愈急甫毕而堰坏时论服其敏逹是邦和买之弊久矣莅官者不能精察虚伪日滋公深究其所以然之故既履亩而税务为均平又稍损科敷与之核实实有是田始有是赋歴歴可考莫之或欺于是乎宿弊寖革焉继丁太夫人及提刑公忧服除知武冈军武冈与辰为邻绍熈三年辰之溆浦蛮猺侵边作乱公之官至邵阳或言贼势方张姑徐徐焉公曰天子有命急策疾趋犹惧不及又可缓乎倍道而行大修武备纲目具举威声震迭且开以大信许之自新迄无入境者武冈财用不能自赡仰于永邵者半朝家科拨旧有常数二郡辄负不偿公弗与校舒徐以俟之曰吾惟过自撙节而已既而经常用度种种无乏又思之曰彼不吾与未覩其害而干没焉岂不惜哉爰请于朝以二郡元拨之数理为武冈上供而武冈上供截为留州之用有旨从之遂为长利加以博访官僚周知利害财计日益充衍公宇黉舍营壁桥道亭驿军器之属无一不葺三岁贡士増于旧额溪洞八百余团结以恩信良吏之绩班班乎可观矣庆元二年以治最为太常博士时权要炎炎羣邪翼之诋天下正论以为伪学无敢明其不然者公对清光力陈人才真实疑似之辨人所难言义不容已天子嘉纳亟施行之诬善者皆悚三年迁吏部郎兼礼部四年除枢密院检详五年以左司兼检讨玉牒宰掾最为机要而压于宰辅之威是非予夺多含糊其辞公则不然可则曰可否则曰否未尝持首鼠两端之说吴兴有纠合凶人尽戕主家而火其庐延及一市者刑寺欲分首从定罪死者一夫而止公驳之曰杀人放火俱合抵死凶徒肆虐厥罪惟均何首从之有中都会子之狱抵罪者数人集议欲轻之公又曰伪造者斩法也犯而轻之是不信于民也何惮而不犯皆请论如律公平时居官虽一鞭扑未尝轻用而于是独严戢奸宄护善良兹其所以为仁尔九月除起居舍人直前奏事愿取司马光五规为保治龟鉴嘉言伟论固流俗所谓迂阔者郁而复明闻者兴焉又谓二史分日侍立宜谨书言动使有所考信时人亦甚韪之明日迁侍御史兼侍讲有阿附权要致身词掖者植根之固殆未易拔公首劾之曰此俗吏也不足以尘髙选斯人既斥足警其余矣每患学者各私其师趋向不一于是交攻建言昔我髙宗圣训士当专以孔孟为师夫孔孟者万世之标准也由之则为正道舍之则为他道孰有能加损毫末者哉当众言淆乱之时发为正大之论如指迷途如药锢疾深有当于人心莫不延颈以俟倾耳以听望其由是日进谠言而孰谓公止于斯乎卒之日寔是岁之六月六日也享年六十积官至朝议大夫赠通议大夫朝廷惜其丧赙赠如例娶程氏给事中叔逹之从妹也姑性严事之甚谨欢然无间言公得颛心任职不以家务自累抑内助为多封宜人以子升朝封令人嘉定三年四月三日以疾卒享年七十有一赠硕人长子纲朝散大夫直焕章阁知绍兴府兼权提刑次纪为公弟义的后终赣县丞次统奉议郎通判楚州次缜宣教郎知兴国军永兴县女适奉议郎通判衢州朱拂孙曰莱曰榘曰棨曰泳之将仕郎孙女适修职郎江阴军司户程熹次适进士朱任余二人未行公自幼及长嗜书不倦手抄至百余帙尤熟于左氏春秋辞华炳蔚援笔立成窜定不过数字前后奏篇无虑数十直已而发不事雕琢而皆当世切要盖根于学问非苟作者其立身处事也亦然事亲笃孝母有疾衣不觧带者数月风仪峻整而谦抑自将事机立断而持循惟谨义所难安虽微不取义所当与虽多不靳吏或以久例白一无所受赀产不逮其先世逺甚而赒恤穷乏一遵旧式推广此心孰不归仁兹非学问之力欤宰邑丞郡值歉岁念常平仓储蓄无几不足以赈穷言于帅守多方劝分人皆乐从以富郑公青州救灾之良策推而行之全活甚众左右司检正事至伙也以一身兼之随宜区处诸务俱办馆伴北使禁乐之际偶闻乐声金使遽以为请公使谓之曰此闾巷间为之耳几筵未彻国乐犹禁而可施此乎片言折之愧服而止此皆笃于学问积之有余用之不匮故泛应曲当如此每语诸子吾年及耳顺即谋归休尽阅家藏未读之书此志未易量也虽不克遂而心声所形集三十卷粲若琼玖其学亦富矣越帅既蔚有华问又倡率诸弟努力为学此所谓世济其美者耶初公葬于邑西郭家塘之原硕人殁重于启窆则葬于邑西双溪之原岁月深矣徳铭未立越帅贻书以是见属某惟同年之谊有不可辞者敬诺之铭曰衣冠蝉聨斯世所贵古称不朽非是之谓汪氏一门世有显人显以贤徳匪徒簮绅维侍御公枢参之裔公侯复始平生之志位虽不充徳则不忝霜台谔谔绳彼奸谄天夺之速举世所嗟施于后昆韡韡其华何以成之续此正脉克世其家令名有赫 

刑部郎中薛公墓志铭 

绍兴间吾乡年高徳劭者有五人焉其学问操履俱一邦之望时时合并有似乎唐之九老本朝之耆英故谓之五老绘而为图传之至今左朝奉大夫衡州使君薛公其一也公既与是四人者以道义相交而又得贤壻焉曰礼部侍郎高公学有根柢气类相若讲明义理日益精微于是乎家庭间肃肃雍雍薫蒸陶染不扶而植为子若孙者乌得而不贤哉刑部公之持身居官所以见推于士大夫者其源委盖如是公讳扬祖字符振世占籍于明明升府遂为庆元郡人曽大父讳唐赠朝议大夫大父讳朋龟即衡阳使君也尝权工吏部二郎官考讳居实朝请大夫歴仓部郎中直秘阁帅淮东赠中散大夫妣朱氏宜人赠令人公资性颖悟风规秀整嗜书不倦以父任补官淳煕间辟淮东帅司书写机宜文字丁外艰服除调处州司户参军绍熙初监编估局门皇上履位宰婺之义乌通守金陵丁太夫人忧不赴既除丧主管浙西安抚司机宜文字监尚书六部门大理寺簿知漳州召为大理丞迁刑部郎中寻以疾请外得池州改主管冲佑观公始为户掾军校有怨军事判官者伺其未明趋郡剚刃肩舆已而自首郡守送之狱公亟言曰军校辄犯阶级诛之法也事理明甚何必寘诸囹圄若讯他囚乎闻者皆快其壮局门事简不足以观设施丘公崈时为户部侍郎风裁甚髙见公而竒之曰此有用之才也为之延誉参政陈公骙亦骤称之声名藉藉改秩之剧不劳而办邑有颜孝子墓岁久荒圮首营葺之申严樵牧之禁有助风教一胥大为奸利白诸郡将黥之以警其余莫不震慑率以五鼓视事夜漏下十刻始休三岁之内无日不然以故庭无留讼狱无滞囚东江湍驶舟多覆溺乃创石梁捐已俸以先之乐助者众费缗钱以万计及守临漳梁南江如东江之役故两桥之成人皆以薛公名之为之立祠示不忘也漳仅有土城髙不过五尺无以御寇公欲修筑请于朝未之行也及为郎面对申言此州当闽广徃来之冲去朝廷二千余里而城壁不立徃时沈师窃发以无备故可为覆车之戒乞以臣任内桩积钱辄办兹事上始从之诏守臣汝谠经画如其言漳人赖之时州县财用不足多以科罚从事公言民犯有司自有成法岂宜因以为利施之小罪已非息讼之道若罪至杀伤由此幸免寃枉何时伸乎此亦切于时务之言也溪峒猖獗湖广江西均被其毒赣大州也恬不为备贼兵深入直趋郡城独幸急撤浮桥仅免于祸不尔守其危哉漳距贼巢非若赣之壤地相接也而公豫为之防日缮甲兵积榖粟常若寇敌之至威声所加足以御侮不既贤矣乎省户之除天子固将用之不幸而病奉祠里居沈绵者九载竟至大故寔嘉定十二年七月癸酉也享年七十有三积官至朝奉大夫娶蒋氏吏部尚书大猷之曽孙女赠宜人又娶汪氏封宜人子男五人长师仁廸功郎监绍兴府三江买纳盐场师诚师文师谦皆蚤卒师鲁将该致仕恩女二人长适进士杨宗绍次未行孙男三人长安之余未名公五歴官岁月深矣而资产终不甚裕故多以亷吏为荐大资赵公入侍经帷荐慈湖杨公而公亦预焉时人以为荣初仓部公窆于奉化县忠义乡之双谷去城几百里公每谓二子曰先陇若是之逺子孙惮其难至声迹必暌吾殁之后得祔葬于此尔曹展省并及两世则不至于遽疎吾瞑目无憾矣明年二月某日二孤敬遵先志克襄大事而属某为之铭某虽老且病然乡党之谊不可辞也乃次第其本末系之曰猗欤一门三世为郎象贤济美厥徳有光猗欤刑曹甚敏而厚居官可纪有学有守味其遗训先陇之思兹为不忘昭昭永埀 

蕲州太守李公墓志铭 

李公茂钦东莱吕成公之髙弟也淳煕中成公之弟子约为四明仓官茂钦不逺数百里访焉余因是识之风规峻整志气挺特明于义利之辨使人起敬入太学结交海内贤俊相与讲切义理益明同舍生有病疫者多方拯救以身亲之义所当为不遑自恤为学录规绳井井诸生严惮留赵二丞相闻其贤风使来见一不徃嘉定中余同官于朝时时合并壮其风操每推许之异时履险蹈难以仗节死义称者必斯人也及蕲春被围余日日念之曰茂钦其死乎既而果死呜呼贤如斯人而可死乎自古国家之立必有正人端士焉英特之气与生俱生培之飬之益坚益壮足以兴起人心维持三纲五常而寿其脉则社稷可以长保茂钦之生天之所以佑我宋也茂钦之死节所以绵我宋之无强大歴服也宁不伟哉茂钦讳诚之世家于婺之东阳曽祖某祖某考某俱不仕考以茂钦该郊祀恩再赠宣教郎妣郑氏赠孺人茂钦自幼庄重不苟言笑勤于务学既冠而邃于易登贤书试舍选俱第一庆元初解褐分教鄱阳丁考妣忧庐墓终丧干办福建安抚司公事性不喜觅举或勉之则曰彼诚知我何必有求彼不吾知虽求何益以此絶口不求而帅若宪俱以其公论所归而自举之除刑工部架阁擢国子录谗说肆诬台评且上或言自辨可免茂钦曰吾不惯为此态惟有去尔及报罢举朝寃之送别者袂相属人更以为荣再朞起为江西运干部使者称提会子第其物力髙下输钱以敛之茂钦以为富人至少自中家而下安所取办而应此令何如循旧例止以盐本钱通融可以无扰使者不悦曰商君之令犹能必行今乃龃龉如此茂钦愀然曰公以儒学发身而欲效商君之所为乎吾苦言难入求奉祠而归使者逊谢罢令而后止改秩通判常州总司督经总制钱甚峻前此为倅者率以不办取辱茂钦始至即为都簿具财赋若干之目言于主司立为定额分限输钱罔有亏阙宿逋亦补焉不惟区处有方亦由洁廉无私吏不容奸知郢州时制帅颇有风力而行事皆当茂钦以书勉之曰镇压不可以无威必和易以通下情断制不可以不独必博咨以尽羣策时以为名言揣敌必败盟大修边防战攻守御之具甚备厥费缗钱十万旧有备边下仓复置上仓籴米麦以实之及敌至荆西邻州驿骚制府调兵为援亟发州兵及统司所益兵及保捷民兵合二千五百人抚而遣之协古诸侯守在四邻之义且力请于朝増新军五百人痛节冗费财用常足保此一邦晏然如故茂钦之力也移知蕲州蕲为次边中兴以来未尝被兵邦人皆谓金必不至茂钦曰备御无素忽长驱而来将若之何相视城壁而増益之高与厚俱五尺而浚其濠堑厥深二寻而广五之备楼橹筑羊马墙教阅厢禁民兵激之以赏増仓厫二十积米以石计者四万先是郡中酒库月觧钱四百五十千为太守常俸茂钦一无所受寄诸公帑兵食之储实此钱附益之提点刑狱兼知黄州何大节欲坚守沙窝黄土诸关茂钦曰古人守险敌无他岐可入故闭关足以絶其来今五关三四百里小路可入者以百数安能尽守若从小路绕出关背毋乃大被其毒乎不听大节又以黄陂一路无山可守调民筑堤且发蕲之民兵相与守关茂钦言黄陂之旁地多沮洳敌骑不能驰骤若堤为坦途则其来易耳民兵可保乡井逺适必无固志皆不听后悉如茂钦之揣金决策深入以兵牵制浮光而径捣蕲黄二州时茂钦将受代维舟江浒欲遣其家先归闻敌入边恐人心不宁遂不果行而州兵迎新者半民兵复为宪司所分存者仅千余人势力微矣乃选择城中壮丁参以寄居宗子分布城中金兵将至募敢死士三百人迎击于十里外挫其先锋大破之金为连珠寨百道攻城茂钦躬擐甲胄朝夕巡歴不复顾其家归正人张竒久居于蕲茂钦察其有异志并其党诛之金叩城呼张竒毋误我则知其为间明矣造桥欲渡则夺之毁民居板木排墙以进则焚之积火欲烧战楼者以水沃之凿小渠欲泄濠水则尽杀而复窒之佩银牌率众来攻者则射而殪之又禽敌将七人池阳合肥皆遣兵三千来援金击之皆败走统帅有拥重兵而至境上者畏敌而不敢前敌知外援已絶而攻益急茂钦调兵夺其攻具杀两大将又以钩系长绳拽其云梯至前乱斧斫之坠者如雨又令死士夜入敌寨攻击不得宁息又伏兵羊马墙中俟其至掩之入濠死者甚众制布囊以万计盛土积城上炮不能伤灌鹅车洞子以金汁沃以膏油顷刻煨烬料地道所来之处熏以毒药城得不陷埋瓮地中令人潜听动息皆知掘城基者掷火牛以烧之发铁炮者张皮帘以障之金不得志将去会黄州失守并兵为一凡十余万城中大震茂钦神色自若指所储仓实曰但自饱食毋忧也帅阃禆将徐挥以兵八百人来援茂钦疑之止令助守不令出战挥诈称欲迎援师又不许中夜率其众缒而下教敌登城鱼贯而进茂钦之子士允力战而死茂钦率兵巷战自子至寅杀伤相当士卒感其恩皆战死无一降者茂钦于是死之将死呼其家人曰城已破汝等宜速死无辱于敌妻孺人许氏及妇若孙即赴水死时嘉定十四年三月十七日也金入郛语人曰非尔叛将送我登城我明日去矣闻者皆惜之积官至郎寿六十有九子士昭以守舍免次士逹蚤亡次士允次士介先一年卒女适进士许之选天子深知茂钦之忠赠朝散大夫秘阁修撰追赐紫章服封正节侯赐额立庙于蕲赙以银二百两绢二百疋仍赐爵迪功郎者三赠其妻令人士允通直郎子妇及孙女之殁于难者皆赠安人茂钦生长寒门备尝艰阻授徒所入专以养亲妻孥不预焉中岁絶欲独寝一榻泊如也奉使典州书尺馈遗未尝入修门一心营职计虑深长至蕲之半年便民五事中力言六关不可恃宜别驻一军扼其冲要不然必殆先见之明有如蓍龟又两年间与其弟书豫以边事为忧其言曰既任其责不敢顾其身又曰一身一家未保生死职任所在惟当尽死以守此其平居真情之所形也临难捐躯岂俟拟议哉大义着明人心奋发通守秦君巨教授阮君希甫皆守节以死茂钦实倡之夫茂钦岂徒死者哉世固有勇于徇义而无竒策拱手以就戮者是则徒死云尔张巡守睢阳贼百计攻之随方捍御出奇无穷茂钦居重围中应敌之策班班可纪来攻者不遗余力捍御者绰有余裕睢阳虽陷而有蔽遮江淮之功蕲城虽不全而有阻遏贼势之绩一郡罹其灾他邦受其赐岂徒死而已哉既殁之三年二月七日其孤士昭葬之于邑东七里东山之原孤欲求铭于某其乡人工部侍郎葛公为逹此意某得附此以传不朽固所愿也铭曰呜呼茂钦万夫之杰学有师表清明洞澈如水斯寒如火斯热如金斯精如玉斯洁死生一致本无差别不荣幸生凛矣其烈岂无才士从容剖决亦有词宗敷腴婉切如彼春华倐焉泯灭潢潦无源朝盈夕竭维此茂钦卓尔超越不辱其身全归罔阙茂钦云亡梁倾栋折凡我同志未语先咽东山之麓我铭斯掲过者肃如敛衽祇谒 

运判龙图赵公墓志铭 

嘉泰开禧间某官富沙闽漕赵公建台是邦年既高矣清眸炯如道貌莹如有出羣拔俗之态事无剧易从容裁决若不经意而皆当于人心某尝叩请其故公曰吾无他长昔从事于伊洛之学得其旨趣从此胸中无复凝滞某始知其非偶然者今观道施君状公之行具言丞太和时邑宰周君宾遇公甚厚凡所以启告者率根本伊洛公服膺焉石韫玉而山辉水懐珠而川媚发于容貌形于事业皆有本而然此公之所以深可敬也公讳充夫字可大魏悼王之七世孙也始名逹夫字廉善孝宗为更其名公并字易焉曽祖讳报之保大军承宣使妣惠国夫人王氏祖讳公懋中奉大夫妣令人孙氏徐氏考讳彦孟朝散大夫赠金紫光禄大夫妣安康郡夫人孟氏永寜郡夫人罗氏自中原俶扰金紫公避地婺源娶都督孟公庾之女遂从外舅寓居于信之铅山公颖悟而嗜书外祖奇之室以孙女以金紫荫补官主永福簿丁父忧服除调太和丞监青龙镇辟涔水检踏官知宜兴县签书淮南军节度判官知新喻县通判湖州守临汀嘉禾吴兴三郡奉祠起知道州辞不赴仍赋祠禄擢提举淮东常平茶盐公事直秘阁福建转运判官告老进直敷文阁与祠再告老升龙图阁致其事初孝宗属意钱币公以举为泉属患场兵应募者之寡请役诸路黥隶岭南之人五年无过给据自便就役者以千计久之新至者欲为变公驱车以徃号召从役收捕无遗自是无敢叛者茶寇頼五方炽骎骎至广提点刑狱林公光朝谓公曰场中黥卒得无有从乱者乎公保无他虞既而帖然林公因咨御寇之策公言赣吉间有快捷方式数百里接诏之仁化宜分兵捍御亟遣摧锋军控扼其处贼果至殱其先锋余党奔逸自是不能复振新喻絶产之家有专其利官不得预公许其自陈减租二之一永以为业而悉蠲其宿负靡不乐输砂钱禁严犯者犹众公言上供空用铜钱钱荒则多伪铜楮相半弊斯革矣诸司皆许之盗铸遂息而纲运之费亦岁省二十余万临汀择守光宗命公为之闽帅赵忠定公议置庄仓公以为此固甚善后有逋负未免追扰何如冬储粟春粜畧收一分之息籴本稍増而民食无阙经久之利也帅大然之朝旨欲行经界俾公筹之公谓汀税产虽多而所收十纔六七自足郡计若行经界则省额一定不容擅减必均于民输将重于曩时必有流离失业之患条陈利害甚悉平生好古而随时处事不胶古制者类如此郡城颓圮鋭意修筑而易募役及堪负重者补阙额而蠲杂费得百余人不劳而办公之始至也营卒怯懦不知纪律申严号令日日教习时自临之区别武艺颁赉有差士皆勇奋会宁化妖民廖大兴等作乱声摇诸郡命左翼将高特率兵讨之巡尉属焉授以方畧衔枚宵行五里为一铺直抵其穴断其粮道遮絶外援力罢而后取旁郡兵继至咸遵约束妖氛遂清吴兴上供岁额百十五万而累政所发至百余万版曹督索无虚月公奏蠲之人情欢然公曰此天子之徳意也郡计既寛捐以与民未纳者代输焉催征者并阁焉皇上雅闻公名俾司庾事相度淮田耕种利害谓平旷之土水无源流仰雨浸灌稍旱则干何以殖榖惟当益浚陂塘官给工役之费则于民无扰而其利至溥又言民既执役而复责免役之钱是重困之也请以没官田产随乡分广狭当役者给之助其不足以纾民力盐商胥吏共为奸利以既支未抺之钞重请公推见弊源任官而不任吏莫之或欺其将漕也于盐事尤加意郡邑有大小户口有多寡计其日用之数定其日用之额强不可多得弱不至乏絶时论称其公平殿司左翼军分屯汀建泉邵始用御寇出戍増给小劵名为一兵而有二兵之费公以渐消之招补阙额止给本俸行之不惊人无怨言此皆公之善政可为后法者也时望倾属声名焯然顾何施不可而公雅意静退以道义为乐人所汲汲我则徐徐始以丞摄尉全获强盗改秩法也推以与尉及摄龙泉复以盗赏畀之邻邑安恬之称已藉藉于搢绅间矣况学问涵养日进不止岂复以世俗所乐累其清明耶守吴兴时忤时宰之亲遄归故里结亭二十有五放懐岩壑若将终身强而后起名流多称慕之而诚斋杨公知之最真有契于心尔时权奸妄开边隙公深言其不然虽拂其意不恤也非轻视轩冕其能尔乎有楼曰一经有馆曰东塾子孙满前课以学业尝着论言人而能仁道足以生生则安安则久鲁论一书求之可也审处其方以药已病病去则仁仁则日新日新则乐美哉言乎其古人进徳之心乎筋力尚强谢事而归优游自适者十有三年人生真乐何以尚此嘉定十一年正月丁亥终于正寝享年八十有五积阶朝请大夫赐四品服所著有进策奏槀及东山诗集宜人孟氏先公十有五年卒葬于铅山县鹅湖乡之东山四子时授从政郎监江淮等路都大提点铸钱司金银场时升迪功郎衢州司户先卒时牧迪功郎福州司户时稷三女源伯潜郑钦崇傅煴其壻也伯潜今为迪功郎某州州学教授孙男若璜若璋若琅若琛若玑若璪若珍若瑺孙女一适迪功郎隆兴府司户周景舒十月丙午诸孤奉其丧合葬于宜人之墓某不才辱公荐举遂为知己又获从公之长子游契分不薄矣贻书求铭义不敢辞谨摭其表表可称者掲诸幽堂昭示无极铭曰皇祖维宣笃生悼王天监厥衷子孙繁昌维此龙图克嗣先烈有始有终天潢之杰不究于用君子惜之我懐斯人播以声诗 

通判泉州石君墓志铭 

淳熙中余游太学得直谅多闻之友曰石君讳范字宗卿婺州浦江人也其先占籍青社国初徙焉君天资俊茂志气超卓师事东莱吕公有所启告服膺无斁而羣居共学又多一时佳士薫炙涵浸气质増美肄业胶庠能道其师之贤徳学问甚悉余竦然异之遂与定交后君仕日有名尝调官中都权臣气焰方烈其党有依势用事能轩轾一时士大夫者与君有旧讽以一登权门美官可立得君曰吾儒者改秩为邑义固当尔奚以侥幸为卒不诣余以是服君自待甚厚而守正不挠如此呜呼兹其师训之所自来耶曽祖讳沔儒学起家宰明之慈溪年纔六十念母年高随牒逺适非所以养致其仕而归时论高之祖讳楶考讳知言君既歴官赠考为承事郎妣于氏继母喻氏俱为孺人初君以绍熙元年擢进士科为奉化尉岁饥民贫相率贷粮境内骚动君曰是之不戢乃吾失职也单车疾驱开谕而儆戒之利害明白听者冰释又为白官长亟请于牧守监司多方赈贷其党遂散不戮一夫海寇有逞其威虐大为民害延及邻境者君设方畧一日就禽改承奉郎知处州丽水县大修版籍严诡挟之禁申自首之法奸民猾吏毋得表里交蠧条画既井井矣会以继母忧去徽之婺源素号难治令以罪罢者踵相接无敢向迩者君独奋曰心诚求之何事不集核吏奸节冗费裕财之源不事科罚月桩缗钱岁以二万计凿空取办民力大屈君深念之建请蠲什之二其言恳切感动人心将漕者亟从之由是大得民誉赋输如期财用自足通判袁州峒寇陆梁衡潭赣吉被祸尤酷袁当四郡之冲人情懔懔君摄郡事练禁旅阅民兵广储蓄博访守御之策争効所长威声甚震盗无敢向者通守泉南兼南外宗正丞又佐舶司而左翼养军之费复隶焉事亦丛矣剖析随宜莫不中节余益信君才力敏裕非若腐儒之胶固不通而俗吏之所为君亦不屑也可不谓贤乎哉嘉定六年九月二十三日终于官舍享年六十有六官承议郎既纳禄转朝奉郎八年十月乙酉葬于邑之松塘原娶陈氏封孺人子武戬戡女适永嘉进士宋缨次未行孙男一人仰孙女三人君敬奉庭闱得继母欢心拊教幼弟恩意深笃喜道人善亦嫉恶居官廉洁俸入外一不敢妄取奏院刘君状其善行详矣将葬武持以请铭余曰子之先君吾同堂合席金兰之契也子不我属犹将称述之况请之勤耶乃作铭曰才之裕莫邪铦兮行之洁冰霜严兮老于一倅取之廉兮兹为幽宫愯兮瞻兮 



絜斋集巻十九宋袁燮撰 

志铭 

滁州司理李君墓志铭 

自古忠贤之后虽更歴数世耳目不接而气脉流传未尝间断则必有笃厚之士著称于时此孟子所谓故家遗俗者矧惟刚毅正直光辅明主于天禧明道间有若丞相李公之贤积之有余流而不竭其后裔当何如耶君讳十鉴字季明丞相之六世孙也丞相生太子少师东之少师生中散大夫赠金紫光禄大夫孝孙金紫生朝奉大夫伟朝奉生知淮扬军赠奉直大夫晟奉直生浙东提举茶盐宗质即君之皇考也妣安人夏氏先世家于濮阳少师徙洛中提举宦游浙东谋所定居者乐四明风土遂为鄞人君初以考遗恩补官为迪功郎湖州武康县主簿调处州録事参军折狱精明根于慈恕鞭挞不惨自得其情时时为设酒肉躬自察之严寒酷暑尤加之意洁尔杻械燥尔寝处筹度再三不得已而后辟执政之族有殒于非命而罥罣一妇人者上官欲重其法力争获免升从政郎滁州司理参军惟刑之恤如在括苍时淮东漕臣知其贤将延入幕以自近辟为仪真戸曹未几漕以论罢君亦觧官而归自是倦游不复为仕进计燕处六年凿池累石环以花竹幅巾藜杖鹤鹿自随时与故交极欢而罢嘉定十四年九月己丑以疾卒享年六十有七娶韩氏先三十有九年卒葬于阳堂乡太白之原长子曰津次曰潜皆蚤世季曰源孙裕君没之次年九月丙午启夫人之窆而合葬焉君虽歴官至浅而两郡决狱之平人皆称之夫狱重事也古训有之曰一成而不变故君子尽心焉又曰悉其聪明致其忠爱以尽之毫发有差死生所系岂可忽哉然此理甚明居是官者孰不知之而鲜有能遂其志者曷为而然曰反诸心而已矣是心清明得失利害无得而昬之自然不屈于上官不蔽于私祷狱安得而不平察其情伪究其纎悉民安得而寃夷考君之平生不得罪于公议而晚节益有光勇决闲退恬然自处无声色之奉无侈靡之饰室庐仅蔽风雨图史列于左右委天顺命不以纷华动其心每曰利禄之乐不如林泉之乐无所羡慕如此则其莅官行法岂有不遂其志者哉昔于公自言我治狱多阴徳后必有兴者既而果验君之设心无愧古人后嗣其将昌乎是诚可书也已孤请铭不敢辞铭曰眇然一官名迹隐微勇于为善厥徳有辉彼贱丈夫非不显荣敢于为恶实败其名猗欤李君取舍克谨遹追先徳令名不陨我作斯铭大书深刻咨尔后昆于此取则 
</div>
    <div class="pagination">
<a href="絜斋集_page9.html">上一页</a><span>...</span><a href="絜斋集_page5.html">5</a><a href="絜斋集_page6.html">6</a><a href="絜斋集_page7.html">7</a><a href="絜斋集_page8.html">8</a><a href="絜斋集_page9.html">9</a><span class="current-page">10</span><a href="絜斋集_page11.html">11</a><a href="絜斋集_page12.html">12</a><a href="絜斋集_page13.html">13</a><a href="絜斋集_page14.html">14</a><a href="絜斋集_page15.html">15</a><span>...</span><a href="絜斋集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
