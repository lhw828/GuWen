<!DOCTYPE html>
<html>
<head>
    <meta charset="UTF-8">
    <title>梅溪集 - 第 56 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 56 页/共 57 页</h1>
    <div class="content">　　春秋
　　僖公
　　臣闻僖公名申庄公之子闵公庶兄也庄公既没鲁有内难子般闵公相继遇祸季友以僖公适邾遂入而立之僖公即位首能遵伯禽之法俭以足用寛以爱民史克作駉诗以颂之能用贤相君臣有道史克作有駜以颂之能修泮宫以服淮夷作泮水以颂之能复周公之土宇作閟宫以颂之僖在春秋十二公中最为有道而享国亦长臣窃谓鲁之有僖公犹周之有宣王也宣王能复文武之境土中兴周室见于大小雅僖公能复周公伯禽之业中兴鲁国见于四颂仲尼删诗而有取焉者盖以宣王僖公之事有可以为法于后世也然诗颂僖公如此为春秋犹不免乎讥何耶春秋之法责贤者备
　　元年春王正月
　　隠公不书即位继故也春秋之法继正而书即位者正也继正而不书即位是不自正也隠公是也继故而不书即位者亦正也继故而书即位必有大恶也桓公宣公是也僖公继闵公之难故不书即位以见正人君能正其始斯能正其终正始之道必先正其心念虑云为不可以不正视聴言动不可以不正出入起居不可以不正左右前后不可以不正以之正朝廷正百官正万民正四方其身既正罔敢不正
　　齐师宋师曹师次于聂北救邢
　　庄三十二年冬狄伐邢管仲言于齐侯曰戎狄豺狼不可厌也诸夏亲昵不可弃也宴安酖毒不可懐也请救邢桓公従管仲之言于闵元年救之今又救之春秋恶用兵至书救则善之也恶中国相侵伐至遏暴乱则与之也齐侯往年虽救邢而不能却狄者由齐侯不亲往也故书曰齐人救邢今三国皆称师者非将尊师众也必三国之君在焉然不曰齐侯宋公曹伯者不以救邢之师与齐侯也救者善也其曰不以救邢之师与齐侯何也狄人伐邢阅三歳矣往虽救之而不亲往今虽亲往又不急造其国以救之方且次于聂北有逗留观望之意致邢为狄所逐迁于夷仪齐侯虽有救患之仁心而无急义之大勇故春秋虽书救以善之又书次以讥之由是见圣人之心急于遏暴乱而救中国也
　　小学讲
　　论语
　　昔孔子以天縦之圣讲道洙泗之间羣天下英才而教育之盖三千人弟子记其善言善行谓之论语垂诸后世与六经并传欲修身者不可不知是书欲事亲者不可不知是书欲事君者不可不知是书欲治天下国家者不可不知是书是书者造道入徳之门户穷理尽性之本原也学是书者当自正心诚意始
　　学而第一
　　子曰学而时习之不亦説乎有朋自逺方来不亦乐乎人不知而不愠不亦君子乎
　　人不可以不学故论语二十篇以学为首时过而后学则勤苦而难成故弟子首记夫子之言曰学而时习之时者何人生十年曰幼学夫子年十有五而志于学自十歳以上学之时也十五以上尤不可不志于学也学以时而习则积不以时而习则荒学而时习之则理有所明而心有所见故説説者自内言之也独学而无友则孤陋而寡闻今有朋焉来自逺方相与讲习有直谅多闻之益故乐乐者自外言之也故学以时则心志通朋来自逺则名誉彰宜为人所知也而有不知者焉在常人之情知则喜不知则愠喜愠生于知不知其为人也亦小矣君子学足乎已而所乐在内初不恤乎人之知不知此人不知而不愠所以为君子
　　有子曰其为人也孝弟而好犯上者鲜矣不好犯上而好作乱者未之有也
　　有子者孔子弟子有若也孔子没弟子思之以有若貌类圣人尝以事孔子之礼事之矣故有若亦以子称于论语善事亲为孝善事兄为弟孝弟者闺门之懿百行之先也事亲孝故忠可移于君事兄弟故顺可移于长扩而充之至于格上下通神明凖四海未有不本于此者尧舜古之盛帝其道至大也孟子称之曰孝弟而已矣尧舜之道不止于孝弟然其所以巍巍荡荡后世莫及者盖由其以孝弟扩而充之也夫理一而已举斯心而加诸彼则孝弟者为臣必忠为子必顺小则必不好犯上大则必不至作乱盖理之必然所谓犯上者如少凌长小加大之类是也兹固孝弟者之所不为然臣之事君有犯无隠君或有过不得不犯顔而谏则所谓犯上者固亦有之是盖出于不得已非其心之所好故曰好犯上者鲜矣至若好作乱则必无之理故曰未之有也所谓作乱者非必称兵畔逆然后谓之作乱也凡事君不忠者皆可谓之作乱朋奸罔上谓之作乱可也蠧国害民谓之作乱可也盗国家之名器者谓之作乱可也窃人主之福威者谓之作乱可也作者盖厉阶已生而有必乱之理在家则为贼子在国则为乱臣此固孝弟者之大罪人其心必不好之亦理之必然也
　　为政第二
　　子曰为政以徳譬如北辰居其所而众星共之
　　古之学者为己非止乎为己也学既足乎己行其所学斯可以为人故先之以学次之以为政学与政非二物顾所学者如何尔学帝王仁义之术则为徳政学覇者刑名之术则为刑政幼之所学壮之所行一也为政以徳是帝王仁义之学也非修徳于为政之时行所学于为政之时耳正其身而天下自归故譬之北辰北辰尝居其所而众星咸拱人君以徳为政无为而治而天下共尊古之人有行之者尧舜禹汤文武是也尔雅曰北极谓之北辰郭璞释之曰北极天之中以正四时以其居天之中故曰极以其能正四时故曰辰汉书天文志曰中宫太极星其一明者太一之常居也是之谓北辰或以北斗为北辰非矣










　　梅溪后集卷二十七
　　钦定四库全书
　　梅溪后集巻二十八
　　宋　王十朋　撰
　　祝文
　　饶州谒顔范祠文
　　二公名节百世所师俱临是邦遗爱犹在死者可作非公孰归某滥窃郡符获瞻祠像太山北斗心实慕之视事之初敢不躬告
　　顔范新祠成奉安祝文
　　番阳九贤咸有善政文忠之忠文正之正九贤之中于斯为盛祠宇一新丹青辉映凛然如生尚余刚劲以激忠义以警邪佞福我邦人不祷而应不水不旱无兵无病血食万年孰敢不敬祀事之初神乎其聴
　　防州谒文宣王庙文
　　惟夫子之道一以贯亦奚间乎迩遐不陋九夷而欲居行乎蛮貊如一家今坤维文物之富人才之盛有洙泗风而无媿于诸华茍非圣教之旁达岂一文翁能化之耶某一介书生蒙恩帅巴媿无果达艺之才可以従政而亦粗知富庶教之何加若夫事贤友仁与学道而爱人也固不敢不勉所欲与诸生共勉者曰忠曰孝曰思无邪
　　谒昭烈庙文
　　呜呼东都之季盗窥神器分鼎者三帝乃刘氏有髙皇度有光武气有王佐臣无中原地以区区蜀抗大国二天厌汉徳壮图弗遂功虽少贬四海归义永安故宫遗迹可记君臣有庙英雄堕泪歳月浸逺栋宇莫治某来守是邦过而兴喟一新庙貌薄荐殽胾旁观八阵细读三志我虽有酒不祀曹魏
　　谒武侯庙文
　　丞相忠武蜀之伊吕高卧南阳悲吟梁甫草庐之中三顾先主将汉是兴非刘曷与君臣鱼水蛟龙云雨才十曹丕志小寰宇假令无死师一再举呉魏可吞礼乐可许宁使英雄堕泪今古将畧非长庸史之语某受命天子来帅兹土梦观八阵果至防府庙貌仅存风流可覩旁有闗张一龙二虎安得斯人以消外侮
　　谒杜工部祠文
　　风雅颂息嗣之者谁后代风骚先生主之读书万卷盖欲有为明光三赋烜赫一时致君尧舜卒不克施此志萧条乃昌其诗天欲其鸣穷之使悲复生太白如埙应箎流落劔南厥声益驰莫年制作莫多如防诗史有堂遗像有祠光艳照人膏馥满碑歌蜀道难诵杜鹃词忠不忘君先生是思
　　修武侯庙奉安祝文
　　八阵图之北永安宫之南侯有祠焉盖昔与先主控扼吴魏经营中原之地死而庙食宜矣然庙貌不称非所以崇明祀也某至官之初首谒祠下命工葺之榜其坊曰卧龙择日之吉帅同僚祀之不敢不告
　　诸庙祈雨文
　　兹者七月不雨祷祈未应神庙食于此其可坐视而不救乎油然云沛然雨在神呼吸间也宜速効职毋作神羞
　　诸庙谢雨文
　　兹因不雨是用祷于神祗且责其坐视不救而戒其速宜効职果不逾时沛然下雨神亦可谓灵矣有徳必报其何敢忘
　　湖州谒文宣庙文
　　夫子之道至大而神顔犹苦之犇轶絶尘设教以中善诱循循化被万世遐迩惟均湖学之盛东南鲜伦风似邹鲁民同蜀闽某受命天子来为守臣方以政学焉能牧民闻诸夫子学道爱人益以无倦敢不谆谆若夫惟孝为政勿欺事君愿与诸生同书诸绅
　　谒顔鲁公祠文
　　呜呼百世鲁公严霜烈日彼何人斯鬼面蓝色公之所至人懐其徳清风凛然尚余銕画某昔守畨阳今来霅川皆公旧治有象貌存视事之初敢不躬谒岂无他祠敬慕名节
　　祭安定先生文
　　庆歴皇祐有三巨儒太山徂徕盛不及湖眷言此邦如泗与洙弟子诜诜三千之徒中庸有传皇极以敷法行太学化广寰区诸老先生万事问胡富矣道徳贤哉范模国朝之治効在诗书先生之功不在都俞祠宇于泮松楸在吴歳时上冢冠带必趋某受命天子来分郡符官既有守恨莫能俱恭命同僚往奠一壶嗟嗟先生今也则亡
　　泉州谒文宣王庙文
　　某以诸生入仕学实未优达不如赐艺不如求可使治赋又不如由屡绾郡章了无一善泉南钜藩误膺帝选学道爱人愿如言偃益以无倦不敢不勉若夫美化易俗则在泮宫言采芹藻窃效僖公愿与诸生名教是崇庶使无讼有君子风
　　韩魏公祠奉安祝文
　　呜呼岳渎之奇实生圣贤崧高甫申尼丘文宣或生他邦必嘉山川李居江东蜀生谪仙我宋名世之士三而皆生于异郡焉温公家陜右而生于光文忠家江西而生于緜人知忠献公之为相人也而不知其乃生于泉蜿蟺朋山奫沦清源气如洛阳公得其全有异人兮知其祥有吉梦兮开其先香名一呼瑞日在天勋业三朝高视无前社稷之臣无以加伊周之美罔敢专然公所至之邦皆有祠奚独始生之地而阙然景徳逮今百五十年泉人思公亦非不防采其谥以名堂慕其风而欲传饮清泉兮有懐荐一掬兮无缘州宅之东云榭之边乔木一林古屋数椽即焉以祠缭之以垣龙章鳯姿珥貂戴蝉人皆曰我魏公也莫不喜叹而骈肩然公勋勒鼎彞名光简编食配清朝貌法凌烟亦奚用乎州郡之祀盖聊以慰邦人之惓惓
　　诸庙祈雨文
　　前日不雨有请于神三日而应繄神之仁今又不雨其谁之咎灾不自作罪在郡守守固有罪斯民何辜曰雨而雨在神吸呼山川出云沛为膏泽不作神羞吏亦逃责
　　韩魏公祠祈雨文
　　惟公生为我宋之元勋死为紫府之真人育于泉南必念斯民泉人爱公祠象一新愿以嘉祐治平之霖雨沛然一洗千里旱暵之尘
　　韩魏公祠谢雨文
　　连月不雨靡神不宗祷而不应有请于公不数日间膏泽遂通龙神社鬼孰敢争功愿终其惠时和歳丰永俾邦人庙貌是崇
　　诸庙谢雨文
　　旱魃为虐且谁之尤守臣失职惟神是求乆而莫应牟麦不收得之桑榆有事西畴播厥百谷庶几有秋繄神之徳何敢不酬雨尚未足民犹有忧愿终其惠毋作神羞
　　诸寺谢雨文
　　佛有因而佛有縁非诚莫之感动星好风而星好雨当春乃能发生守臣繇凉薄而致灾大觉以慈悲而垂悯俯徇羣情之祷沛为千里之霖小麦青而大麦黄虽云不救低田流而髙田水其必有秋已大慰云霓之心何敢忘香火之报
　　谢蔡真人文
　　师帅非贤几三时而不雨真仙是祷亘千里以为霖劳法驾之乆临慰羣情之防祷无徳不报孰云香火之无功式遄其归益觉烟霞之有耀
　　辞文宣王庙文
　　某以天子命来守是邦维朔暨望敬瞻睿容攷将再书治无可纪有负吾君亦负夫子兹又承命易郡丹丘道无南北何莫不由居敬之简学道之爱虽曰不敏其何敢怠代者将至行矣有期靡神不告况我圣师耽耽儒宫济济冠屦采藻而游酌泉而去
　　辞韩魏公祠文
　　某来守是邦防二年矣而略无治效惟复公之堂立公之祠庶几小补于风教兹者易郡丹丘祠有日矣敢不请违于像貌愿以公之事君公之治民者是则是效且使泉人登其堂拜其像莫不起忠起孝
　　辞诸庙文
　　某来守是邦几二年矣而治无述焉宜神之所不福也然千里之内无盗贼干戈疾疫之菑者岂非神之赐耶今易命丹丘行有日矣不敢不告
　　祈雨疏
　　旱不自作端繇郡政之荒民亦何辜仰冀天心之闵月属流火时逢亢阳百谷不得其生羣黎无以为命咸切望霓之志輙殚请祷之诚闭诸阳而縦诸阴媿乏董生之术油然云而沛然雨愿兴宋国之苖
　　谢雨疏
　　旱魃为虐千里起望霓之心精诚所加匹夫有动天之道兹因七月之不雨仰祈三日之为霖遂于俄尔之间忽下沛然之泽一洗烦暑勃兴槁苗天自天而人自人理若难感旸曰旸而雨曰雨恩何可忘
　　祭文
　　祭六姑文
　　嗟我先子同气六人残月孤星仅存者三白髪苍顔姑为最尊不见祖考典刑常存念姑平生无憾可言为妇而顺为母而仁享年而徳享富而安防姻早毕男女具全夀几八龄目见重孙姑于五福亦庶几焉某等阖门百指辱姑厚恩既防怙恃惟姑是亲畴昔登堂欢笑满顔抚我防我如父母存姑今云亡我将畴依惟姑是思亦父母是思呜呼哀哉
　　祭大姊文
　　哀哀父母有子六人姊最居长孝爱慈仁鞠育同气甘防双亲以奉窀穸以毕防姻姊力为多曷报恩勤呜呼哀哉于归庆门奉姑与姒宜其室家亦既有子男遽早世女继而死泪落已尽哭犹未止病在膏肓竟成不起呜呼哀哉某等早丧怙恃惟姊是依姊今云亡曷胜其悲姊有良人后事可属二女有归半子可托钟爱幼儿如出其腹倘免水火祭祀有续地下従姑姊宜瞑目惟我同胞恩深义笃一觞奠诀血泪同沃
　　又代闻诗
　　闻诗忝属为侄门阑为壻蒙恩最深再以女妻登门之始夫人在疚药物获尝顔色屡尚期痊复歳月承顔云胡不幸縁浅福悭百日之间来往数四遽惊疾革仓遑来视口不能语手犹抚摩遗言不闻衘恨实多夫人于女最所钟爱善视以报斯言不昧
　　祭张魏公文
　　惟公学造诚明才全文武忠孝根于天性节操贯乎歳寒社稷之功最高亲曽取日君父之雠未复誓不共天二十年见斥权臣五百歳重逢圣主回纥服汾阳威徳儿童知司马姓名意者天必相之嗟乎命何止此方渡江而击楫遽乐圣以衘杯宣室兴思苍生望起虽曰闭门絶粒不忘忧国爱君中山功未及成防谤之书盈箧武侯死有遗恨英雄之泪满襟一老不遗百身莫赎某滥比假守惊闻讣音忍观絶笔之铭媿阻临棺之奠嗟吾道之穷已甚非斯人之恸而谁
　　重祭张魏公文
　　呜呼烽烟告警以和得志食肉者鄙力主和议万口和附争言五利曰国之福何惜土地甘心事讐不耻称谓附和者用沮和者弃和犹未成边已撤备既弃唐邓又弃海泗淮北生灵防无噍类国既日蹙兵亦寻至公之勋徳公之忠义公之人望羣嘲聚詈公欲恢复指为生事公欲御戎靳为儿戏公欲养兵诋为妄费公欲进贤目为朋比公得人心公有异意巧言如簧吁其可畏天眷虽隆不容在位汾阳兵柄夺于防惎度无显公岂独前智怒疽范增间走乐毅公存敌惧公死敌肆边人方张国若斿赘上心焦劳当食而喟彼苍者天胡不憖遗九原不作苍生曷慰遥望衡山滂然堕泪
　　祭鲁公文
　　士之处世患不逢时及其进用得君者谁逢时得君可究设施堂堂鲁公国之元龟民之父母世之宗师厯事四朝始终无亏光相二帝尽忠不欺休休有容涯涘莫窥盛徳大节人皆仰之戎马饮江闻者四驰公独屹然处以静谧以身许国奚顾家室一镞不施边烽自息宗社以宁繄谁之力尧舜授受干旋坤辟同列异议公独忠赤功成而退罔有徳色赤松与游脱遗羁馽疆事未宁羽书方急上心焦劳起公于疾人望翕然如用君实折冲千里再安王室公欲有为百未一遂彼苍者天胡不憖遗变生俄顷仆于奏事震惊中外邦国殄瘁呜呼哀哉某晩进不才误辱公知官守有拘莫覩灵輀致奠遣僚写心以词为天下恸岂曰其私
　　祭何提刑文
　　惟公学继横渠心传无尽词有根柢行有畦畛蜀道卿云闗中曾闵文章满家卷轴连轸四朝耆旧多士标凖不染汚俗宁避鹰隼流落九疑従虾蛭螾太上揽权材收杞箘公起自南玉出于韫使节屡驰大藩频尹所临有声未究所蕴元老登朝首加荐引对扬宣王上嘉忠荩谁乎沮之不班玉笋祥刑江左庶狱惟允我滥把麾情亲迹近爱君忧国语必同愤拟学史鱼谏诤而殒诗坛获陪雕琢肝肾公将风骚我严韅靷波澜何濶声律殊谨笔阵纵横词锋防敏钜钟微撞边幅惭窘韩拜孟郊厐怯孙膑有瑕必指忠告无隐锓板以传托公不泯轺车行部疏狱发困王命有严何敢不黾送以短篇劝以良醖诗简往来如白与稹修途倦逰归约尤紧忽断书问风传疾疢讣音遽至道路惊愍聚散如梦荣枯同菌失此老成痛何能忍奠不抚棺有涕徒陨
　　祭戴履道文
　　呜呼繄我与君生于温江同郡异邑邂逅无从我守番阳君丞外邑聨事期年莫克会集君之文行着在乡评及其居官益有美声乡人仕饶不过三四不见君子心焉孔瘁惟是面目见于尺书亦有诗篇不鄙寄予四月之暮闻君在疚仓皇遣医竟莫之救人孰无死君尤可悲九十之亲谁侍以归松楸故乡道路悠逺归君之丧何敢不勉我有官守往吊莫遑遣奠一觞澘然涕滂
</div>
    <div class="pagination">
<a href="梅溪集_page55.html">上一页</a><span>...</span><a href="梅溪集_page51.html">51</a><a href="梅溪集_page52.html">52</a><a href="梅溪集_page53.html">53</a><a href="梅溪集_page54.html">54</a><a href="梅溪集_page55.html">55</a><span class="current-page">56</span><a href="梅溪集_page57.html">57</a><a href="梅溪集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
