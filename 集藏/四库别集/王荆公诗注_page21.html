<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 21 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 21 页/共 41 页</h1>
    <div class="content">　　结子非贪鼎鼐尝偶先红杏占年芳从教腊雪埋藏得却怕春风漏泄香不御铅华知国色秪裁云缕想仙装少陵为尔牵诗兴可是无心赋海棠【王建诗自是桃花贪结子○梅圣俞诗已先羣木得春色不与杏花为比红○黎錞希声诗雪径清寒蝶未知暗香谁遣好风吹野桥漏泄春光处正为横斜一两枝本公此意也○李义山柳诗为有桥边拂面香何曾自敢占年芳又巳遭江映柳更值雪蔵梅○洛神赋芳泽无加铅华不御○李正封牡丹诗国色朝含酒○杜诗自嫌脂粉汚顔色淡扫蛾眉朝至尊○太白宫词云想衣裳花想容○诗话云子美母名海棠故集中无海棠诗然晓看红湿处花重锦官城非海棠不能当也○子美诗东阁官梅动诗兴○郑谷诗云浣花溪上堪惆怅子美无情为发扬】
　　其三
　　浅池塘短短墙年年为尔惜流芳向人自有无言意
　　倾国天教抵死香防袅【一作撚】黄金危欲堕蔕团红蜡巧能装婵娟一种如氷雪依倚春风笑野棠【崔鲁梅诗含情含态一枝枝斜压渔家短短篱○韩诗凌晨拟作红妆面对客偏含不语情○若教解语应倾国任是无情也动人○李义山桃花诗脉脉无言度几春用息妫事○汉文诏此细民之无知抵死师古注曰抵触也亦至也○李夫人传一顾倾人城再顾倾人国○梅圣俞诗岂辞尽醉对顔色频嗅竞粘防蕊黄○魏野诗蘂讶粉绡裁太碎叶疑红蜡缀初干○白诗红蜡粘枝杏欲开○遯斋闲览云凡咏梅多咏白而荆公诗独云防撚黄金蔕团红蜡不惟造语巧丽可谓能道人不能到处】
　　和晚菊
　　不得黄花九日吹空看野叶翠葳防渊明酩酊知何处子美萧条向此时委翳似甘终草莽栽培空欲傍藩篱可怜蜂蝶飘零后始有闲人把一枝【庾肩吾玉醴吹花菊银床落井桐○张说诗菊花吹御酒兰叶捧天词○欧公言家菊性凉野菊性热家菊则甘菊是也此必指野菊故下有委翳草莽之句○杜牧诗直须酩酊酬佳节渊明不见酩酊事独李羣玉诗有借问陶渊明何物号忘忧无因一酩酊髙枕万情休○少陵诗九日萧条醉尽醒残花烂漫开何益○杜诗云来把菊花枝】
　　景福殿前柏【殿在禁中梅圣俞亦有景福殿后荼防花及景福殿水诗】
　　香叶由来耐岁寒几经真赏驻鸣銮根通御水龙应蛰枝触宫云鹤更盘怪石误防三品号老松先得大夫官知君劲节无荣慕宠辱纷纷一等看【子美老柏行香叶曾经宿鸾凤○韩渥柳诗涧松亦有凌云分争似盘根太液池○张祐诗夜半深廊人语定一枝松动鹤来声○杜诗宫云去殿低○余见三品石诗注○秦始皇封太山遇雨避于松下封松为五大夫○唐卢承庆典选校百官考有坐漕舟溺者承庆以失所载考中下以示其人无愠色复曰非力所及考中中亦不喜承庆嘉之曰宠辱不惊考中上○孙仅县种放诗处士星孤轻世俗大夫松好贱官班】
　　四月果
　　一春强半勒花风几日园林几树红汲汲追攀常恨晚纷纷吹洗忽成空行看果下苍苔色已作人间白发翁岂惜解鞍留夜饮此身醒醉与谁同【欧公诗余寒尚勒花○文选诗经始东山庐果下自成榛○唐张仲素阖怨闲花落徧苍苔地尽日无人谁得知○杜牧之诗云别后东篱数枝菊不知闲醉与谁同】
　　墙西树
　　墙西髙树结隂稠步屧穷年向此留白日屡移催我老清风一至使人愁纷纷瞑鸟惊还合渺凉蝉咽欲休囘首旧林归未得相看知复几春秋【杜诗尔曹催我老○小杜诗野竹疎还合岩泉咽复流○李颀诗空山百鸟散还合万里浮云咽复流】
　　度麾岭寄莘老
　　区区随传换冬春夜半悬崖托此身岂慕王尊能许国直縁毛义欲私亲施为已壊平生学梦想犹归寂寞濵风月一歌劳者事能明吾意可无人【随传即乗传也师古注汉书曰传若今之驿古者以车谓之传车其后又改置马谓之驿骑传张恋反○王尊叱驭见送复之赴成都注○庐江毛义捧府檄而喜张奉心贱之及母死徴辟一无所就奉叹曰贤者固不可测往日之喜乃为亲屈也诗言本非有意于用世为亲而仕耳○韩诗外传曰饥者歌其食劳者歌其事】
　　狄梁公陶渊明俱为彭泽令至今有庙在焉刁景纯作诗见示继以一篇【公自注云嘉祐中江东提刑时作】
　　梁公壮节就防魖陶令清身托酒徒政在房陵成底事年称甲子亦何须江山彭泽空遗像岁月柴桑失故区末俗此风犹不竞诗翁叹息未应无【防魖谓武氏也扬雄甘泉赋属堪舆以壁垒兮稍防魖而抶獝狂下注水石之怪曰防耗鬼曰魖音虚○髙阳酒徒见郦生传又魏典略曰时苗谒蒋济会其醉不能见苗恚恨刻木为人书曰酒徒蒋济旦夕射之○言虽复中宗而可正后亦昏乱也故言成厎事○宋初授命陶潜自以祖侃晋世宰辅耻复屈身异姓所著书自义熙以前题晋年号永初以后但称甲子而已○周景式庐山记柴桑彭泽人郊古三苗国旧属庐江地太平寰宇记云柴桑山在徳化县近栗里原在庐山南当涧有陶公醉石○则天长寿元年来俊臣诬狄仁杰反后召见亲问之卿承反何也对曰不承则死于考掠矣后曰何为作谢死表曰无之出表示之乃知其诈仁杰贬彭泽令】
　　寄沈鄱阳【公自注云时为江东提刑】
　　离家当日尚炎风叱驭归时九月穷朝渡藤溪霜落后夜过麾岭月明中山川道路良多阻风俗謡言苦未通惟有鄱君人共爱流传名誉满江东【信州弋阳县有葛溪按江东地志无藤溪岂误以葛为藤乎麾岭在徽州绩溪县西北十里图经麾作徽太平州寜国县亦有徽岭未知孰是○礼记王制篇广谷大川异制民生其间者异俗又云五方之民言语不通嗜欲不同○呉芮秦时为鄱阳令号鄱君】
　　席上赋得然字送裴如晦宰呉江【按如晦名煜与欧公圣俞原甫軰为交友尝与永叔书论集古録西汉字并欧公跋附于此观此可见其人与诸贤以文义相从游非一日又因以见其始末也煜顷尝谓周秦东汉往往有铭传于世间独西汉无有王原叔言华州片瓦有元光字急使人购得之乃好事者所为非汉字也侍坐语及公亦谓家集所阙西汉字耳煜守丹阳日苏氏者出古物有铜雁足镫制作精巧因辨其刻则黄龙元年所造其言荣宫二史间未始概见遂摹之欲寄左右以为集古録之一事防悲苦不果昨偶开箧见之谨以上献亦闻原甫于秦中得西汉数器不知文字与此类不煜再拜○治平元年十二月十四日后三年余出守亳社而裴如晦以疾卒于京师明年原甫卒于南都二人皆年壮气盛相次以殁而余岿然而存也】
　　青发朱顔各少年幅巾谈笑两欢然柴桑别后余三径天禄归来尽一防邂逅都门谁载酒萧条江县去鸣犹疑甫里英灵在到日凭君为舣船【古庶人服巾士则冠傅子曰汉末王公多委王服以幅巾为雅素则幅巾古贱者服也鲍永赵咨符融韦彪传俱载幅巾注谓以一幅巾为首饰不加冠冕灵帝时诏书就家拜韦着为东海相逼切不得已解巾之郡注巾幅巾也既服冠冕故解之○柴桑天禄谓渊明子云然子云未尝归也○鸣宓子贱事○陆防居于甫里自号甫里先生○乌江亭长舣船以待如淳注曰南方人谓整船向岸曰檥服防曰檥音蚁】
　　次韵乐道送花
　　沁水名园好物华露盘分送子云家新妆欲应何人面彩笔知书几叶花曾和郢中歌白雪亦陪天上饮流霞春风已得同心赏更拟诗载酒夸【李义甫诗平阳馆外有仙家沁水园中有物华○汉志沁水属河内郡千浸反汉窦宪传宪恃宫掖声势遂以贱直请夺沁水公主园田主逼畏不敢计后肃宗驾出过园隂喝不得对后发觉帝大怒切责宪今贵主尚见侵夺况小人哉使以田还主注沁水公主明帝女也○韩集惠康公主挽诗从今沁园草无复更芳菲○杜诗截成金露盘○汉郊祀志武帝作承露仙人掌注云仙人以手掌擎盘承露○退之牡丹诗凌晨并作新妆面○李白梦笔生花○唐制五花判事○韩湘曽为吏部染后堂之前白牡丹一丛斸其根下置药而后栽培之明年花开每一叶花中有楷书十四字曰云埋秦岭家何在雪拥蓝闗马不前出仙传拾遗○后山诗欲知谁称面偏插一枝看○抱朴子项曼都修道山中得游紫府上帝饮以流霞一杯○郢人歌己见上注】
　　筹思亭【公自注云在江东转运司南防】
　　昔人何计亦何思许国忧民适此时寓兴中原为逺趣托名华榜有新诗数株碧柳苍苔地一丈红蕖渌水池坐聴楚謡知岁美想衔杯酒问花期【杜牧之诗凿破苍苔地偷他一片天○曹子建洛神赋灼若芙蕖出渌波○南史庾杲之左丞王俭用为卫将军长史安陆侯萧缅书与俭曰盛府元僚寔难其选庾景行汛渌水依芙蓉何其丽也时人以入俭府为莲花池故缅书美之尔雅云荷芙蕖释曰芙蕖其总名也别名芙蓉今江东人呼荷华为芙蓉○一丈字见别注○唐诗江乡宜晚霁楚老话丰年】
　　愁台【未详何地恐是愁岗唐庄宗置酒处】
　　頽垣断壍有平沙老木荒榛八九家河势东南吹地坼天形西北倚城斜倾壶语罢还登眺岸帻诗成却叹嗟万事因循今白发一年容易即黄花【杜诗锦里烟尘外江村八九家○杜诗大声吹地转又呉楚东南坼○晋志天形如倚盖○列子天倾西北日月星辰就焉地缺东南百川水潦归焉○王建丛台诗零落故宫无入路东西涧水绕城斜杜牧之诗故人容易去白髪等闲生】
　　和正叔懐其兄草堂
　　茅堂竹树水之濵耕稼逍遥似子真小吏一身今倦宦先生三亩独安贫欲抛县印辞黄绶来伴山冠帯白纶秪恐明时收士急不容家有两闲人【谷口郑子真耕于岩石之下○司马相如传长卿故倦游○唐人诗五湖三亩宅万里一归人○陶诗安贫守贱者自古有黔娄○朱博传欲言县丞尉者刺史不察黄绶各自诣郡○谢万传简文帝作相召万为从事中郎万着白纶巾鹤氅裘履版而前与帝共谈移日○武攸暨传山陂葛巾○杜诗白帽仍兼似管寜又管寜纱帽净皆隐者之服古不以白为讳也○欧公诗清风明月两闲人】
　　郑子宪新起西斋
　　谩搆轩窗意亦深滔滔浮俗倦登临诗书千载经纶志松竹四时潇洒心晓枕不容春梦到夜灯惟许月华侵行看富贵酬勤苦车马重来拾翠隂【陆防诗溪山自是清凉国松竹合封潇洒侯○言用志之专性情治也春犹言纷华○杜诗富贵必从勤苦得】
　　寄题思轩【按临川志轩在抚州通判防至和元年通判林慥所立曽子固作诗序见本集诗所谓名郎指慥之祖水部也水部当太宗时尝通判此州下云良孙则指慥】
　　名郎此地昔徘徊天诱良孙接踵来万屋尚歌余泽在一轩还向旧堂开右军笔墨空残沼内史文章秪废台邑子从今夸胜事岂论王谢世称才【成公十三年天诱其衷○右军故宅有墨池在州学○康乐有翻经台在郡寳应寺宋书灵运为临川内史于此翻大湼槃经○邑子字见朱买臣传上聨用王谢事故以此终之】


　　王荆公诗注巻三十一
　　钦定四库全书
　　王荆公诗注巻三十二
　　宋　李壁　撰
　　律诗
　　陈君式大夫恭轩【大夫名轼字君式居于抚州黄土桥曾子固亦为赋诗东
　　坡名其园曰中隐堂曰老圃】
　　恭轩静对北堂深新斸檀栾一亩隂膝下徃来前日事眼前封殖去年心每懐罇斚沾余沥独喜歌有嗣音肯搆防须门阀大世资何用满籝金【枚乗赋修竹檀栾夹池水○去年真迹作长年○淳于髠传侍酒于前时赐余沥文选霑玉斚之余沥○公此诗抚州有石本陈之孙博古防云曾祖中散手植緑竹一丛于所居之侧四时防蒨秀色可佳捐馆之后祖朝奉大夫于竹之傍开一轩对之命曰恭盖取桑梓必恭之义舒王曾公兄弟来归里闬必游息赏玩而去云云作此诗时在相位诗石结衔平章事○弦歌疑是春诵夏之言有子能世其学○真迹阀字作更字汉于公髙大其门闾○扬雄解嘲邹衍以颉颃而取世资○韦贤传遗子黄金满籝不如敎子一经注籝笭也扬雄方言陈楚间谓筲为籝然则筐篚之属是也如淳注竹器受三四斗】
　　寄黄吉甫
　　学兼文武在吾曹别后应看虎豹韬欲问庙堂谁镇抚尚传边塞敢惊骚旌旗急引飞黄下烽火遥连太白髙闻说荆人亦憔悴家家还愿献春醪【汉书尹翁归文武兼备○太公六韬有虎韬豹韬○陈平传外镇抚四夷○退之诗訏谟者谁子无乃太失宜即欲问庙堂之意也○诗徐方绎骚震惊徐方○旧注时发骑士南征○汉礼乐志日出入歌曰訾黄其何不徕下注云訾叹辞也黄乗黄也飞黄马名○退之诗飞黄腾踏去○淮南子黄帝治天下于是飞黄服皁○汉天文志太白兵象也出而髙用兵深吉浅凶○唐鲍容诗西方太白髙壮士羞病死○韩退之诗春醪又千石】
　　髙魏留
　　魏留十七助防边埋没盐州十八年衣屦穷空委胡妇糗粮辛苦待山田闗河旧路频囘首腹背他时两受鞭邂逅得归爷战死母随人去亦萧然【盐州在五原原上头徳宗贞元中始诏○之虏逺避不敢犯塞○胡妇字出苏武传○此恐谓虚内事外两有害也或又谓乐天缚戎人诗凉原乡井不得见胡地妻儿虚弃捐没蕃被囚思汉土归汉被劫为蕃虏早知如此悔归来两地寜如一处苦疑此亦两受鞭之意也○史记呉起传其父战不旋踵亦死于敌】
　　丁年
　　丁年结客盛游从宛洛氊车处处逢吟尽物华愁笔老醉消春色受醅浓垆间寂寞相如病鍜处荒凉叔夜慵早晚青云须自致立谈平取彻侯封【文选李少卿答苏武书丁年奉使皓首而归注丁壮也○汉祭遵为部吏所侵结客杀之古乐府有结客少年场言少年时结任侠之客为交防之场终而无成故作此曲也○李白诗平明相驰逐结客洛门东○摭言崔沆为主罚録事卢彖府近开宴请假往洛及同年宴于曲江亭上彖以雕幰载妓防服亸鞚纵观为团司所发沆判曰深搀席帽宻快氊车紫陌寻春已隔同年之面青云得路可知异日之心○相如传相如与文君俱之临卭尽卖车骑买酒舍令文君当垆师古曰垆以居酒瓮四边隆起其一面髙形如鍜垆故名垆又相如常有消渴病称病闲居不慕官爵○嵇康鍜事屡使○髙帝纪上曰通侯诸将无敢隐朕皆言其情注通侯旧曰彻侯避武帝讳曰通侯通亦彻也言其功得通于王室也后改曰列侯列者序列也○扬雄解嘲曰或七十说而不遇或立谈间而封侯服防注曰薛公也】
　　送王詹叔利州路运判
　　王孙旧读五车书手把山阳太守符未驾朱轓辞辇毂却分金节佐均输人才自古常难得时论如君岂久孤去去便看归奏计莫嗟行路有﨑岖【此诗颇不类公作○山阳楚州○周礼地官掌节凡邦国之使节皆金也以英荡辅之○桑羊请置大农部丞十人分部主郡国各往往置均输盐銕官令逺方各以其物如异时商贾所输贩者为赋间相灌输据此盖尽笼天下之货与民争利此卜式所欲烹羊者也然使臣顾以均输同管氏之轻重李悝之平籴言之且谓古为之有数吏良而令行则均输亦何可废哉运判故言佐○归奏计一作归奏事○﨑岖言蜀道梯栈之险】
　　送周仲章使君
　　看君东下霅溪船囘首纷纷已五年簪笔少留吾所望剖符轻去此何縁髙麾行路穿秦树骏马归时着蜀鞭子墨文章应满箧承明宣室正详延【霅溪在湖州四水合为一溪○徐陵碑云清霅弥弥涂穷地根字书霅者四水激射之声也又有苕水以其两岸多生芦苇故曰苕溪○梅圣俞送周仲章湖倅诗溪水日霅霅弁峯日峩峩○赵充国传中郎将卬家将军以为张安世本持槖簪笔注从臣负槖簪笔从备顾问或有所纪汉髙祖纪剖符封功臣师古曰剖破也与其符合而分授之○谢灵运诗剖竹守沧海○杜诗两行秦树直○顾况有蜀马鞭歌谓章仇兼琼采以献上歌云亭亭笔直无皴节磨将形如一像铁滋润犹沾玉垒雪碧鲜似染苌血○杜牧送冀处士赠以蜀马棰副之胡罽裘蜀鞭疑本此○子墨事见详定试巻注○扬雄传召雄待诏承明金马著作之庭○贾谊传上方受厘宣室苏林曰宣室未央前正室○淮南子武王杀纣于宣室汉亦承用古名乎】
　　送王防州
　　请郡东南没【一作促】去程拍堤江水照红旌仁声已逐春风到使节犹占夜斗行箭落皁雕毚兎避句传炎海鳄鱼惊麒麟不是人间物汉诏先应召贾生【防州即苍梧郡之茘浦县属广西熙寜五年废○张萱送僧却泛沧波问去程○王褒颂恩从祥风翺徳与和气游○韩诗仁风挟惠气○韩诗夜渡洞庭看斗柄○国史斛律金人号落雕都督○杜牧之诗戈矛虓虎士弓箭落雕兵○杜诗皁雕寒始急○李广传上使中贵人从广匈奴射杀其骑且尽中贵人走广广曰是必匈奴射雕者师古曰雕大鸷鸟也名鹫黒色翮可以为箭羽○巧言诗跃跃毚兎遇犬获之雕已落兎犹避之指箭也○投文逐鳄鱼见送潮州吕使君注○徐陵数岁家人携见寳志志以手摩其顶曰此儿天上石麒麟也○南史顾欢传犹未识辰纬而意断南北然则古固以辰纬而占南北矣】
　　送厐参判
　　北都两去不辞勤仕路论才况出羣一相开藩尝负弩三年通籍更从军清谈犹得当时事遗爱应从此日闻我忆荆溪山最乐看君摩翮上青云【北都太原府唐为魏州周为天雄军庆厯二年升北京○司马相如至蜀县令负弩矢先驱○通籍见送复之赴成都注○韩诗从军古云乐○曹子建诗从军度函谷军字从勹故对弩也○荆溪在宜兴县山水絶佳张协七命酒则荆南乌程谓此荆溪之南也】
　　送潘景纯
　　东都曾以一当千场屋声名十五年晚赐緑衣随宦牒始操丹笔事戎旃明时正欲精搜选荣路何当力荐延頼有史君能好士方看一鹗在秋天【连昌宫词贺老琵琶定场屋埸屋字见唐摭言据元词则戏场亦谓屋场○杜诗才名三十年○武后时傅游艺一年内青緑绯紫皆遍时号为四时仕宦据唐制緑又在青上○丹笔见送张仲容赴杭州辟注○杜诗雕鹗在秋天言将为郡将所举】
　　送僧无惑归鄱阳
　　晚扶衰惫寄人间应接纷纷秪强顔挂席每谙东汇水采芝多梦旧游山故人独往今为乐何日相随我亦闲归见江东诸父老为言飞鸟防知还【孟郊诗挂席几千里○禹贡东汇泽为彭蠡彭蠡在鄱阳○李商隐寄崔待御诗若向南台见鸎友为言垂翅度春风】
　　送逊师归舒州
　　山川相对一悲翁往事纷纷梦寐中邂逅故人恩意在低囘今日笑言同看吹陌上杨花满忽忆岩前蕙帐空亦见桐乡诸父老为传衰飒病春风【公尝通判舒州故云○唐王昌龄诗云髪不能梳杨花更吹满○以朱邑事自比○刘沆诗若到乡闗人见问为言归思满秋风】
　　寄育王大觉禅师
　　单已安那示入禅草堂难望故依然山今歳暮终岑寂人更天寒最静便隐迹亦知甘自足凭心岂吝慰相怜所闻不到荆门耳人老禾新又一年【杜诗多病如淹泊长吟阻静便○刘长卿诗不解谢公意翻令静者便○离骚经依前哲以节中兮喟慿心而厯兹○尔雅年者取禾一熟也说文云秊秊谷熟也从禾千○春秋曰大有年则年者禾人之名每岁一熟故以为岁名】
　　寄无为军张居士
　　南阳居士月城翁曾习禅那问色空卓荦想超文字外低囘却寄语言中真心妙道终无二末学殊方自不同此理世间多未悟因君徃徃叹西风【圆觉经禅那寂观佛经有问色空二义○心经云色即是空○古灵禅师语灵光独耀脱根尘体露真常不拘文字心性无染本自圆成此故云卓荦超文字之外○维摩经有以声音语言文字而作佛事○黄蘖云但知学言语念向皮袋里安着到处称我防禅还替得生死麽禅宗以言语道断为极则此犹寄语言故云低囘柳诗寂灭本非断文字安可离圣黙寄言宣分别乃无知○不二门见维摩经】
　　次韵邓子仪二首
　　青溪相值各青春老去临流辄损神事事只随波浪去年年空得鬓毛新论心未忍遗横目干世还忧近逆鳞嘉句感君邀我厚自嗟才不异常人【韩诗浪波沄沄去松柏在山岗又云不离文字鬓毛新○庄子天地篇苑风语谆芒曰夫子无意乎横目之民乎愿闻圣治○韩非传龙之为虫可扰狎而骑也然而喉下有逆鳞径尺婴之必杀人人主亦有逆鳞说之者能无婴其逆鳞几矣】
　　其二
　　金陵邂逅府东偏手得新蒲每共编采石偶耕垂百日青溪并钓亦三年君才有用方求禄我志无成稍问田一笑欲论心迹【二字恐误】事白头相就且欹眠【东偏借用奉许叔以居许东偏○路温舒传父为里监门使温舒牧羊温舒取泽中蒲截以为牒编用写书师古注小简曰牒编聨次之○采石青溪皆地名亦暗对○魏志吕布传许汜与刘备并在刘表坐上汜曰昔过下邳见元龙元龙无客主之意久不相与语自上大床卧使客卧下床刘备谓许汜曰君求田问舍言无可采是元龙所讳也何縁当与君语如小人欲卧百尺楼上卧君于地何但上下床之间邪】
　　送李璋
　　湖海声名二十年尚随乡试【一作赋】已华颠却归甫里无三径拟傍胥山就一防朱毂风尘休怅望青鞋云水且留连故人亦见如相问为道方寻木鴈篇【元龙湖海之士甫里陆防所居胥山言防稽○扬雄解嘲子徒欲朱丹吾毂不知一跌将走吾之族○杜诗青鞋布袜从此始○庄子外篇山木庄子曰此木以不材得终其天年夫子出于山舍故人之家故人喜命坚子杀鴈而烹之弟子问于庄子曰昨日山中之木以不材得终其天年主人之鴈以不材而死先生将何处庄子笑曰吾将处夫材与不材之间○白诗寄皇甫郎之与君别有相知分同置身于木鴈间韩诗云我言庄周云木鴈各有喜】
　　送章宏
　　道合由来不易谋岂无和氏识荆璆一川浊水浮文鹢千里轻帆落武丘身退岂嫌吾道进学成方悟众人求西风乞得东南守杖策还能访我不【班孟坚賔戏賔又不闻和氏之璧韫于荆石随侯之珠蔵于蚌蛤乎○刘琨握中有璧本自荆山璆○文鹢见送江寜彭给事赴阙注○淮南子曰龙舟鹢首天子之乗然今舟无不称鹢○王濬传画鹢首怪兽于船首以惧江神○唐髙祖讳改虎丘作武丘○退之答侯继书冀足下知吾之退未始不为进而众人进未始不为退也下言学成行尊则不即人而人即之矣○西施古曲贵来方悟稀】
　　别葛使君
　　邑屋为儒知善政市门多粟见丰年追攀更觉相逢晚谈笑难忘欲别前客幙雅游皆置榻令堂清坐亦鸣轻舟后夜沧江北囘首春城空黯然【邑屋见登景徳塔注言俗皆兴于儒也市门见叹息行注○汉武卿等安在何相见之晚耶○韩诗书寄相思处杯衔欲别前○张耳传项羽立诸侯雅游多为人所称师古曰雅故也言其久故倦游结交英杰是以多为人称誉之○置榻用陈蕃事○杜诗尘满莱芜甑堂横子贱琴】
　　送王龙图
　　壮志髙才偃一藩更嗟贤路此时难长幡欲动何妨屈老骥能行岂易闲沙市放船寒月白渚宫留御古苔斑知公未厌还随诏归看功名重太山【谢灵运诗愉恱偃东扉○杜诗直辞寜戮辱贤路不﨑岖○坚车大艎必少却而后进犹此意也○王濬开门前路曰吾欲使客长防憣旗○韩诗风幡肆逶迤○王处仲传老骥伏枥志在千里○杜诗尺马老能行○杜诗鸿鴈影来连峡内鹡鸰飞急到沙头又落日放船好○李渉诗万里平沙连月白○文公楚子西防汉泝江将入郢王在渚宫下见之注小洲曰渚章吕反今荆南号渚宫元和郡国志渚宫楚之别宫梁元帝即位于楚宫盖取渚宫以名宫也髙从诲凿成西南隅为地建渚宫亭郑谷有渚宫乱后诗云白社已应无故老清江依旧绕空城○史记退而让颇名重太山】
　　次韵酬宋中散二首【中散乃莒公丞相之子一充国次均国据公集有上宋相公书云某愚戅浅薄动多触罪初叨一命则在幕府当此之时尤为无知自去吏属之籍以至今日虽尝获侍燕语然不能自同众人之数也閤下抚接顾待久而加亲及以罪逆扶防归葬閤下发使吊问特在诸公之先而所以顾恤之尤厚盖仁人君子乐于以礼长育成就人材哀念一日之雅而忘终身不肖之丑顾在私心宜何以报观此书则公于宋公受知非一日故下有旧恩思报之句与书意正同】
　　初见彤庭赐履双便参东閤寄南邦时闻正论除疑网每读髙辞折慢幢陈迹欲寻无复日旧恩思报有如江风流今见佳公子投老心旌一片降【西都赋金戺玉阶彤庭辉辉薛琮注曰彤赤也辉辉赤色貎赐履见次韵约之惠诗注充国尝为都官郎中○公孙开东閤以延贤人○诗崧髙王命申伯式是南邦○楞严经设令一切众生悉来问难犹以一言决其疑网○法达禅师七岁出家礼祖师头不至地祖呵曰汝心必有一物蕴习何事耶师曰念法华经已及三千部祖曰若至万部得其经意不以为胜汝负此事业都不知过聴吾偈曰礼本折慢幢头奚不至地有我罪即生忘功福无比○王羲之帖吾惟辨便去无复日也诸懐不可言○祖逖不能清中原而复济者有如大江○史记平原君翩翩浊世之佳公子也○刘梦得诗一片降幡出石头○据庠传初庠所在以谨靖为治晚爱信幼子幼子多与其属小人游不谨御史吕诲请勑庠二子不得随之亳州上不许曰庠老矣奈何不使其子随乎据史言则二子者不得为贤而公称之如此】
　　其二
　　超然京洛谅难双处在家庭誉在邦道义门中窥戸牖风骚坛上见麾幢素书欵欵谁怜杜彩笔遒遒独胜江信美贤才有公子笃诚真复类尨降【莒公开封雍丘人故言京洛○易系辞成性存存道义之门○杜牧诗今代风骚将谁登李杜坛○韩诗吾欲盈其气不令见麾幢○杜甫寄裴道州诗久客每枉友朋书素书一月凡一束○楚辞吾寜悃悃欵欵朴以忠乎○江淹尝梦一丈夫自称郭璞谓淹曰吾有笔在卿处多年可见还淹乃探懐中得五色笔一枝以授之尔后为诗絶无美句○昭公元年子晳信美矣抑子南夫也○贤公谓莒公○文公十八年髙阳氏有才子八人苍舒隤凯云云尨降庭坚云云明允笃诚天下之民谓之八恺】
　　和宋大博服除还朝简诸朋旧【据莒公子均国尝为国子博士景文子定国彦国靖国皆为博士不知此与谁莒公薨于治平三年四月五年外除是为熙寜元年公时为翰林学士又景文卒于嘉祐六年五月八年满防公时知制诰】
　　呼门初起外庭臣秀气棱棱动搢绅谈论坐来能慰我篇章传出亦惊人生刍一束他年阙伐木相求此地新便欲与君同乐处穷通余事不闗身【礼防者不呼其门今除防矣故云初起○郭林宗亲防防者甚多徐孺子不言姓名吊之置生刍一束于前公自言阙于致奠○小雅伐木诗取朋友相须之意○言穷通身之余事不足计当相从余事】
　　次韵酬宋玘六首【曾景建言宋玘是金谿人公少所厚后篇言故交重趼当是宋自抚来访公金陵】
　　洗雨吹风一月春山红漫漫緑纷纷褰裳逺野谁从我散策空陂忽见君青眼坐倾新岁酒白头追诵少年文因嗟涉世终无补久使髙材壅上闻【皇甫曾诗古路无行客寒林独见君○韦庄诗岂知新岁酒犹作异乡身○张俞诗手持新岁酒还绕落梅行○杜诗别来头并白相对眼终青○汉武元朔元年诏今或至阖郡而不荐一人是化不究而积行之君子雍于上闻也雍音壅○欧公赠王安国诗自惭知子不能荐白首胡为侍从官】
　　其二
　　东风渺客天涯病眼先春已见花逺欲报君羞强聒老知随俗厌雄夸穷通往事真如梦得失秋毫岂更嗟邂逅故人惟有酒醉中衣帻任欹斜【欧公峡州诗春风疑不到天涯二月山城未见花或谓眼昏花○强聒谓非无报君之心顾身逺不在其位不敢渎告○韩诗开端要惊人雄夸吾厌矣○东坡赋悟惊俗之来患○杜诗把酒从衣湿吟诗信杖扶任犹从也】
　　其三
　　城中灯火照青春逺引吾方避纠纷游衍水边追野马啸歌林下应山君愁寻径草无求仲喜对檐花有广文邂逅一樽聊酩酊声名身后岂须闻【贾谊吊屈原赋凤漂漂其髙逝兮固自引而逺去○司马迁书寜得自引深蔵于岩穴耶○孔文举论盛孝章向使郭隗倒悬而王不解临溺而王不拯则士亦将髙翔逺引莫有北首燕路者矣注引去也孙子解杂乱纷纠者不控卷○刘向传传授增加文书纷纠○杜诗万事纷纠犹絶粒一官覊绊实蔵身○庄子野马尘埃也○退之杂记谈生之为崔山君传称鹤言者岂不怪哉山君疑即鹤也如退之毛頴传之类但不传耳○韩偓诗牕里日光飞野马案头筠管长蒲卢不如介甫所对精切○崔备诗山君水上印天女月中书○蒋诩隐于杜陵开三迳惟故人求仲羊仲从之游○耿韩诗慙非蒋生迳不敢望求羊○子美醉时歌灯前细雨檐花落盖赠广文馆学士郑防也○张翰使我有身后名不如生前一杯酒】
　　其四
　　逺迹荒郊谢儁豪春风谁与驻干旄故交重趼恩何厚新句连篇韵更髙美似狂酲初噉蔗快如衰病得观涛久知坯冶成天巧岂与人间共一陶【汉賛逺迹羊豕之羣干旄大夫之旃注旄于干首此言闲居无有肯驻其车旄者亦谢朋游之意○重趼见送道光住灵岩注○隋李谔论时文体尚轻薄连篇累牍不出月露之形○前汉礼乐志景星歌泰尊柘浆析朝酲应劭注曰柘浆取甘柘汁以为饮酲酒病○晋顾恺之每食甘蔗恒自尾至本人怪之恺之曰渐入佳境○韩诗初味犹噉蔗遂通斯建瓴○枚乘七发楚太子有疾呉客往问之曰将以八月之望与诸侯逺方交游兄弟并往观涛乎广陵之曲江至则未见涛之形也徒观水力之所到则防然足骇矣○后汉崔骃达防曰一天下之众异齐品类之万殊参差同量坯冶一陶】
　　其五
　　无能私愿只求田财【一作时】物安能学计然凿井未成歌击壤射熊犹得梦钧天遥思故国归来日留滞新恩已去年携手与君游最乐春风波上水溅溅【史记越王困于会稽用范蠡计然计然曰知鬭则修备时用则知物二者形则万货之情可得而观已徐广曰计然者范蠡之师也名研崔骃曰计然者葵丘濮上人姓辛氏字文子其先晋国亡公子也尝南游于越范蠡师事之○公自言归志未就犹在朝耳○皇甫谧曰十七年与从姑子果柳等击壤于路○史记世家赵简子我之帝所乐与百神游于钧天广乐九奏万舞其声动人心有一熊欲来援我帝命我射之中熊熊死又有一罴来我又射之中罴罴死又当道者云帝令主君灭二卿夫熊与罴皆其祖也不知介甫用此事何意○刘梦得诗伊水溅溅相背流】
　　其六
　　山陂畴昔从吾亲诸父先生各佩纷零落长年谁语此迁囘故地却逢君衣冠偶坐论经术襁褓当时刺绣文更怪髙材终未遇有司何日选方闻【内则左佩纷帨刀砺注纷帨拭物之巾备尊者使令○杜诗客里何迁次江边政寂寥迁次犹迁囘○曲礼偶坐不辞注偶配也一曰副贰○货殖传刺绣文不如倚市门又襁褓小儿被言从少而壮日月易得○汉武纪故详延天下方闻之士咸荐诸朝注方道也闻博闻也言悉引有道博闻之士与进于朝】
　　寄呉正仲却防马行之都官梅圣俞大博和寄依韵酬之
　　山水晖去后空骚人还向此间穷小诗聊与论孤愤大句安能辱两雄秦甲久愁荆劒利赵兵今窘汉旗红背城不敢收余烬马首翩翩只欲东【齐书谢朓字晖仕为尚书吏部郎为江祏等搆下狱死○韩非说难孤愤○汉书南越传两雄不俱立两贤不并世○秦昭王言楚之鉄劒利而倡优拙○韩信破赵立汉赤帜红字必别有出处○成公二年賔媚人曰请收合余烬背城借一○襄公十四年余马首欲东乃归】
　　寄平父
　　少时为学岂身谋欲老低囘各自羞乗马从徒真扰扰求田问舍转悠悠歌旧国平生乐鞍马新年几日留坐想摇鞭杨柳路春风先我入皇州【韩愈进学解乗马从徒安坐而食○岑参诗摇鞭举袂忽不见千树万树空蝉鸣○张祜诗婵娟蹀躞春风里挥手摇鞭杨柳隄○谢晖诗宛洛佳遨游春色满皇州】
</div>
    <div class="pagination">
<a href="王荆公诗注_page20.html">上一页</a><span>...</span><a href="王荆公诗注_page16.html">16</a><a href="王荆公诗注_page17.html">17</a><a href="王荆公诗注_page18.html">18</a><a href="王荆公诗注_page19.html">19</a><a href="王荆公诗注_page20.html">20</a><span class="current-page">21</span><a href="王荆公诗注_page22.html">22</a><a href="王荆公诗注_page23.html">23</a><a href="王荆公诗注_page24.html">24</a><a href="王荆公诗注_page25.html">25</a><a href="王荆公诗注_page26.html">26</a><span>...</span><a href="王荆公诗注_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
