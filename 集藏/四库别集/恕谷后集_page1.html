<!DOCTYPE html>
<html>
<head>
    <meta charset="UTF-8">
    <title>恕谷后集 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>恕谷后集 - 第 1 页/共 6 页</h1>
    <div class="content">
　　恕谷后集
　　
　　序
　　宋明之学失古而词章亦变韩昌黎曰上规姚姒浑浑无涯周诰殷盘诘屈聱牙易奇而法诗正而葩宋人则曰文当如菽粟布帛人人可晓遂梵语乡谈羣萃经传易不奇诗不葩文指浑深聱牙者曰不可近而古法几亡矣恕谷李先生躬承颜习斋先生学道之传心性则临深履薄身世则言规行矩而通天察地荷圣苞贤剧旁九达千变亿化巨人智士无以尽其端委也而文即如之天霁日恬雷轰海啸咳唾成风雨鯈忽幻鬼神六花八阵奇正分合鬬乱不乱噫至矣大兴王昆绳曰恕谷之注经超轶汉宋连篇词组皆古文也河南李主事汝懋曰吾徧阅闻人集钱牧斋吴梅村犹是宋明遗习注苕文弱侯朝宗亦涉摩拟方灵皋练或伤气王昆绳主奇变而乃有唐陈若夫渊源圣经旁罗百氏雄洁奥化不名一家其恕谷后集乎知言哉镐从游久颇得闻之乃检录传书序记碑版诸着列为十卷恕谷者先生自名其里也后集者自康熙癸未以前仿欧苏诸大家先生俱置之而惟存其后焉者也雍正四年丙午正阳月吉旦樊舆门人阎镐谨识
　　
　　恕谷后集目录
　　卷一
　　送黄宗夏南归为其尊翁六十寿序 送都宪石门吴公请假归里序 漆天集序 刘氏家谱序 警心编序 献陵彭太君挽诗序 杨候初度序 赠黎生序 郑太夫人六十九寿序 赠刘生序 送恽皋闻序
　　卷二
　　孙氏诗钵序 张老园诗集序 送古季子西归秦中序 赠张吁门序 恽氏族谱序 贺陈睿葊中乡试副榜序 贺赵伟业中举人序 真定黄氏家谱序 阎户部诗集序 送杨宾实贵州布政序 赠衡水刘生序 赠张可玉序 赠王子宗洙之任成都令序
　　卷三
　　记杜紫峯傅青主轶事 素景园记 重修杜家庄寺记 甲午如京记事 刘氏祠堂记 重修通州学宫记 忠恕堂记 记王草堂语 记李氏翁媪已事
　　卷四
　　复王丰川书 上毛河右书 与方灵皋书 复黄宗夏书 答冯枢天书 答程启生书[附程书] 与王昆绳书 与朱可亭学使书 复蔺行上协镇书 答王带存书
　　卷五
　　复恽皋闻书 与王昆绳书 与张子励韩同甫魏肤功书 回杨慎修书 与来俨若书 上太仓相公书 与温载湄书 与张解元书 复恽皋闻心铭书 复恽皋闻书 给陈秉之学使书 复蔡瑞寰书
　　卷六
　　冯先生传 冯君传 李赠翁传 彭山人传 郭孝妇传 李氏传 魏烈妇传 王子传 万季野小传 吴姬传 郭令小传 郭御史传 王孙裔小传 冯刘二翁合传 张太翁传 庞魏氏传
　　卷七
　　内邱县儒学教谕李君墓志铭 原任户部郎中阎公易葊墓志铭 赵室蒋孺人墓志铭 安平崔君闻远墓志铭 委摄四川仁寿峡江两县陈君墓志铭 刘君来献墓志铭 待赠淑人田室赵氏墓志 枣强戴氏先茔墓碣 可母岳氏墓碣铭 刘君化吾墓表 刘节妇岳氏墓表 彭蕴秀先生墓表 六真居士刘君墓表
　　卷八
　　玉峯太翁挽辞 刘君遗惠辞 挽方灵皋之母吴太君辞 待赠太孺人显妣马太君行述 长子习仁行状[附哀辞传]
　　卷九
　　孔子赞 先孝悫像赞 与周昆来王子丕求小照札 养生论 父子有亲论 论古文尚书 陈法论 见百字说 乐说 豚彘说 书明刘户郎墓表后 书贞靖先生传后 书韩子原道后 书方灵皋一节 题宁国府志 坚志 悼亡赋 公举庞魏氏呈 九日郾城联句序
　　卷十
　　留别长安诸子 富平赠言 示素存永言晜弟 答三弟益溪问旧说居丧废宗庙祭 答长举问
　　卷十一
　　给郑子书 复恽皋闻书 教子文 教子文 人说 击磬 启贤 赵母龚太安人八十寿序 孙生日记序 士丧礼就直序 诗经传注题辞 论诗一则 邶柏舟 枤杜 皇矣六章 执竞 雝序 闵予小子
　　卷十二
　　春秋传注序 元年春王正月 考仲子之宫 伐楚盟召陵 九月公至自会 宋公兹父卒 及晋处父盟 公四不视朔 郑公子归生弒其君 战鞌 宋华元奔归 作三军 楚杀其大夫公子追舒 仲孙羯如晋 蔡陈归国 公侵郑得宝玉大弓 公会齐侯于夹谷 公园成 陈懿长先生谥 文弓翁静葊纪略 原道
　　卷十三
　　观察黄公传 附刘调赞所作道传祠记 双斋文集序 醒葊文集序 论宋人白昼静坐之非经 论宋人分体用之讹 与长举言顾諟明命之功 与枢天论读书 李以传 戴景惠先生墓表 李子恕谷墓志 杨公生传
　　
　　恕谷后集卷一    蠡县李塨着
　　送黄宗夏南归为其尊翁六十寿序
　　黄子宗夏歙人居于吴游京师闻予友王昆绳称予学因与予交予之学盖得诸颜习斋先生乃举先生之学相示宗夏慨然曰人不作圣非人矣于是悉铲后学浮文求礼乐伦物之实日有所习时有所勘仿予立日谱以自考而其学大进予尝以为汉唐以上气运盛于北其笃生喆人以荷斯道之统者尧舜禹汤文武周公孔子皆行礼奏乐光华宇宙立道垂范以为民极下逮汉唐寖微而董仲舒贾谊郑康成韩愈诸人犹传述礼乐制度遗籍无异说宋明而下天地气移而南张程后有朱晦庵陆象山王阳明各树门帜著书立说鼓动一世于圣经外益以无极主静致良知等名六七百年相从而靡不曰宗朱则曰宗王徒与日盛泛滥于天下且夫古之所为道礼乐文物体诸身而措诸世为天地建实功为民物树实业岂徒讲之口笔之书玩弄心性含咀章句轻礼乐名物使二氏之空幻俗学之浮靡窜入其中人材日萎气运日消虽撊然自附于古圣贤而一如秦鼎之暗移而不觉于戏此天运圣道古今升降出入之大关也癸未宗夏将归为其桩堂复庵翁称六十之觞求言于予予告之曰天地之道极则必返实之极必趋于虚虚之极必归于实当其实之盛而将衰也江淮迤北圣贤接踵而老聃列御寇之流已潜毓其间为空虚之祖今之虚学可谓盛矣盛极将衰则转而返之实者其人不必在北或即在南今子之力学如此使归而振作于南共明斯道以相勉有成将天运圣道自此返虚而实而尧舜孔孟之学复行于天下庶有望乎且吾闻复庵翁仗义好学急友朋不避患难尝自屈其年从刘继庄先生游固非世之尚虚学者所可比宗夏渊源有自从此立德立功立言以不朽其身者寿其亲道孰大于是哉
　　    送都宪石门吴公请假归里序
　　康熙四十有五年都御史石门吴公以疾乞假旋里先公卿引疾者率不许至是知公贫且诚也许之李子五月于草莽闻北入京拜别  国初定鼎大臣尚已二三十年来首推魏敏果公象枢敏果学宋儒自居板庸无赫赫技绩顾以为首也何哉窃闻其乐善下士海内儒流孙征君李中孚张仲诚等虽高隐不出皆  上闻数十年庙堂方面其落落如晨星以搘拄国是澍濡苍黎者如汤荆岘郭华野许酉山于清端陆稼书邵子昆皆敏果所拔茅茹而汇及之者也数十年气运谓非其所斡旋不得矣孔子称及门曰吾得由恶言不入于耳绦也能仁商也不险而独于颜渊曰自吾得回而门人日益亲是七十子三千人皆渊包贯之也为王佐可矣故问邦而孔子以四代礼乐付之萧何邓禹李善长技能不必踰羣英而以荐贤调和诸将遂为汉明元勋盖自古大臣咸如此石门吴公则塨所亲炙者位跻九列无负郭百亩之田尝扈  驾南巡白近侍过几离祸九江谋移关塞外夷人请隟地树公皆力驳之风裁侃侃然而独折节下天下士胖躯伟干见一材一艺輙伛偻笑语接之惟恐后闻某有道术必识其里氏不以学与能穷人寻尺兼茹而待之复称其量人人谓厚已也丁丑年因湖州宋豫葊晤塨见阅史郄视曰治平正鹄也系跋钞存庚辰延予榻其府语其羣从以五礼律吕九章诸学辛巳复下榻予病公日退朝亲检理食药月余乃起偕徐果亭少宰为予梓大学辨业是时冉永光窦敏修二太史尚在馆万季埜王昆绳胡朏明亦寓都门公时聚予五六人论学指曰乾坤赖此柱础也尝乙夜为塨谈寰区政事予因历及古今升降民物安危学术明昧之所以然以及太极河图洛书经史之真伪屯田水利天文地理兵农礼乐之措置公为之踌躇抵掌而起独是敏果值勘定三藩后众政方需人以故荐剡多起用今中外恬熙  朝无轶事公虽仰屋太息慨然欲见一奇而腹果进食无宁胎息而公亦积劳引疾以去我瞻四方而回望魏阙得毋有拳然弗释者乎前辛巳冬宋豫葊瞩予曰吴公吾乡贤者也龙亢返潜讵善始而不善终为先生其辞焉公闻之称是今兹归也可谓进退以道矣
　　    漆天集序
　　东乡乐块然自名其集曰漆天示予览之如夜深风雨怒鬼搏人猿啼鹤唳毛发皆竖漆天风景一何奇也虽然日月履天而光照山河罗地而秀发人物宾正而衣冠礼乐灿列终古常见之弗奇也一思之何以有此奇抑至矣然则不漆之天块然游之又何似耶块然曰吾更有说吾心天也漆者弢之也嗟乎进乎技矣特一以为元牝一以为闇然块然将何从
　　刘氏家谱序
　　刘子来献丐其太翁墓表且出其所著家谱曰此小子祇承父命者也愿弁一言周礼太宰以九两系邦国五曰宗以族得民谓天子诸侯分殊族人不得以其戚戚君乃以君弟称别子者为大宗以收族如周武王封周公于鲁为大宗而卫蔡曹滕诸国皆宗之滕文公公山不狃称鲁为宗国是也鲁庄公立母弟季友为大宗当时称季氏为宗卿是也因之宗立而族收如三桓有季孙孟孙叔孙三族季皆得收之郑之七穆共穆氏而罕氏驷氏国氏良氏游氏丰氏印氏七族子罕皆得收之自封建废而爵如诸侯大夫不世传族人得以戚次子不必贵而大宗不可立适长或愚贱众庶或贵智而宋儒所谓长支主族者亦不可行故朝制亦因时而变设宗人府以司王族之昏丧服爵择贤尸之不别别子庶子然则绅衿者流能稽古立德拳拳敬先收族其贤可为宗而族亦愿宗之是即宗子也如刘子是已刘子之来介可仁言执礼恭言修谱树碑建家祠复谋立公祠祀鼻祖以下诸族先世匔匔恳恳溢于麋宇抵夜分无片辞违孝友仁厚者嗟乎古所谓君子长者非耶平居尝叹南人好虚大家谱追遡瓜瓞牵蔓昔贤虽假冒不计也而北人又过弇陋先世显绩卓行不四五传遂恍惚不复记忆康熙间修明史檄郡县上前朝名臣贤士遗迹郡县挂壁不力行而故家子弟亦闻其先世具功德而茫无以应或惮烦难而止嗟乎不几以苗裔而视其先如路人任其烟清草萎渺无怜念哉予观刘子家谱三世祖昶领乡荐世济其德至高祖鉴以进士为名臣考冲善能持家棅临卒谆嘱其子以继述而刘子承之是岂其祖父之贤而刘子自不能泯耶抑有刘子之贤而祖父乃愈彰耶刘子问礼甚悉携予冠昏祭士相见诸书去钞阅吾知其事四亲构公祠订祭籑仪置助族田立族约凡可以嬗先教睦而登之谱者其未有艾也已
　　    警心编序
　　予自弱冠承父师志编日谱考身心得失独不乐观感应篇诸书谓其言颇荒唐且以徼福之心为善窒恶已属私欲也讫后诵雅诗有云岂弟君子干禄岂弟又曰求福不同乃知福禄自天古人亦有言求者然宜以岂弟不以回明载圣经戊寅岁予年四十寓桐乡署冬月始立长子当立子前数年日夜悬结不去怀见贩夫佣保携孩童过瞿然念其德行必胜我自弱冠志学回勘惟戊寅年功颇密闻公庭呼謈声心若割主人来议催科刑名必语以宽大日三复小心翼翼昭事上帝之句夜卧不庄辄悚然而敛股尝梦杂乱方及半遽惊曰兹不敬矣遂寤生平麤傲深自惩遇一微虫蠕动避而行或如厕践一生草蹶然起当是时徼幸祸福心未尝敢存而但觉实有神明来伺懔懔然以知贫贱忧戚天之贶人者不浅也今岁癸未季秋抵京师廷尉二兄延榻其斋出其大父陆沈子翠飞岩集父喆生公警心编再三扬搉谋开雕以问世于戏人一登贵显走声势无宁晷安有余力念及祖父嘉言行而表而彰之者哉廷尉可谓加人数等矣因取警心编读之劝善诫恶如烛照蓍决而事涉荒诞者率不载益知人之翼幸之心不可有而警惕之心不可无予自返虽无恶念而粗忽遗漏过端猬集汤盘之铭曰日日新文王之铭曰缉熙敬止缉续绩也熙和也言心安于敬而无息也吾心敬者暂而或躁而不安或忘而如遗画披是编丙夜内省辗转而屏营若我严父明师之来责也噫警心之名不虚矣
　　    献陵彭太君挽诗序
　　献邑汉献王所居也王博古作乐记成帝时王禹献二十四卷刘向校书得二十三篇后又遗十二篇余合为一篇入于礼记六经惟乐亡后学赖献王此作麤得摩测乃自汉后数千年而献邑文章寥寥矣明季五公王先生以五世相韩之感兴挞伐闯寇之师及既释兵河间太守王千峰迎至修府志遂侨寓献城而其昔年之涕号故宫九顿首而坐者未尝一饭忘也因一写之于诗迄卒门人李兴祖梓之而献邑乃更有五公诗集行世今其邑彭子潢性笃孝葬母张太君哀礼有加四方知名士争来吊挽遂裒为一集开雕问世丐序于予博陵颜习斋先生崛起力周孔正学塨闻而是之往从游一日见塨吟诗曰今之诗非古之诗也古诗即乐章也今流为雕虫小技玩物丧志为圣道之蠹自此不复专攻而何能序次挽言已思孔子训诗于兴观羣怨后曰迩事父远事君诗之大旨不具于是乎五公先生之集怀君也彭子所集之挽章念亲也上追四始而沨沨乎可被弦歌与乐记并传不亦宜乎献陵文光先后辉映亦可不朽矣乃为之序
　　杨侯初度序
　　史迁传吏以循循者寿道也即孔子善人为邦百年之说也善故循循然庖丁之解牛广成之长生孙敖国侨相人国漆园言无为而为天下皆循循然也循循然则寿身矣寿世矣如富邑闾山杨侯非其人欤侯少壮出宰未尝事祈年也而其治也乃以仁寿虽公负伟抱寿一时寿万世岂繄一邑而邑民不能谖矣今莫春之念八日为公揽揆辰予不能谀因件系实政于后俾邑人一读一上寿焉
　　公甫下车忽当事采买  御麦公力陈非旧例且富麦窳劣不可以供  太厨事已
　　富邑习赌旷业耗产公立更捕法获博徒枷责令其别捕方释由是转捕治寂然无呼卢声
　　邑好鬬米盐口角挥拳相加后且儦{亻解}结党立采花诸名叱咤睚眦则率众刃铳相攻击甚至会集掠淫妇女公至访其魁立寘之刑又立法凡相鬬重责先动手者乃理曲直恶党解散
　　俗轻生男妇几微饮恨辄雉经投井报县佐贰检验胥隶追呼尸亲亦乘机抄略破家者相望侯出示厉禁乡地报即刻亲验无伤立令掩瘗由是民安业而愚夫悍妇亦知轻生无益也全活无数
　　侯敏于听断到任大开陈告日百余纸不厌也昧爽坐堂皇质鞫三餐皆于堂积年疑讼数语即得其秘要虽受刑者蹒跚下亦欢呼曰吾君责我当半年后民冤尽洗乃禁告讦教和睦而邻封百姓啧啧传语曰富有神君或假称富民来告或告上宪辄跪求曰愿批富邑杨公
　　邑赋历年至岁底逋万余侯至减去火耗有收书作证立责枷完者赏红酒令不完者斟而跪献又立飞票法令里长开花户甲乙欠若干持付限日完粮缴票不如限者责民不苦隶呼而违限则已名莫卸里正亦不得以代封为辞肥已累迹争输逋赋顿清
　　买办令各行户当堂投领谕曰迟与与早与用吾财一也而先与则汝等获利因发银行户为资本取物抵销行户口碑如雷
　　邑旧有现役四十里轮年应供张及过往杂费侯以累民将革之阖县曰不可公费有不能去者今十年一次不甚苦若去之我侯清约固善后官不能必复敛民敛民而无当年分应者必至阖邑扰动更害矣侯筹躇再四曰姑缓之然吾不去之犹去也署中床几诸物皆自买置宾客至自供给七月部堂来祭魏文帝陵约费数百金解囊以办不丝毫责之民也
　　下车接五六命案未结公再三研讯持丹笔欷歔生死两无怨负邑夙有党张二姓结嫌一日纠众鬬党乘夜将垂死之侄舁张家云伊殴死鸣官虽张亦莫知党姓之死所由来也侯至密访死者实过嗣仵氏子因唤仵氏亲族询之乃言死者系其党姓叔与张殴自误伤之因陷张饮食之令伏署内拘党姓造谋者鞫讯不招突出仵氏人质之党姓大惊莫能辩疑寃顿雪
　　侯知富民嚣犷曰刑乱国用重典不得已也然每听讼真情既吐即百计为之出脱谆切劝谕令其改化故严而不刻民无怨讟
　　邑习学刀笔书吏往往能上下手侯选材干用之而时体察有奸弊立责不以恕皂蒯追捕无敢勒优多事者一时有民坐春风吏行冰案之谣
　　富邑结姻后往往婿家贫女家遂别订侯厉禁之尝自出金帛令原婿当堂交拜成夫妇而去恶俗顿革
　　富邑鬻卖宅产尝数十年后复告补价追赎侯一概斥退刁俗亦革
　　侯待绅士握手道欢脱去形迹而关说则一无所假也观风课士立义学有才者拊摩务成就之如子弟然
　　富邑东北流曲美原一带连山亘壤接蒲城耀州民多犷悍前遇官呼尝途劫遁莫谁何侯至效西人装市快鞋布行縢缠腿潜步出访情伪由是民时相骇告曰我君来矣凡烧锅屠牛以及教唆窝赌或敛迹或窜逃市井一清
　　侯覩民疾苦辄忧形于色八月县右雨雹侯闻立踏看民跪言灾状侯为之垂泪或曰灾可伍分且仅里许侯曰一里非民田乎五分之灾非灾乎为之缓征借粟
　　孟秋旱侯斋戒徒跣祷城隍愿降祸于身以代民灾备极诚洁三日雨降
　　腊月中浣侯密访美原镇奸民杨钦之簧鼓本县及白水蒲城等处人民散伪剳妄言已经年乃帓首佩箙领捕役会城守备率马步突至其乡擒钦之并党羽数十人验剳无剳者置之鞫供通水西谋逆有时日并扳各处官吏侯概不深究自监缧解秦省先是督抚闻报甚惊已奏闻及见督院殷公问故曰已擒来小事耳殷公色变曰谋逆小事乎侯徐曰验其剳印或以图章碎填此岂谋大变者耶不过愚民欺人斗粟贯钱耳诛渠释从以闻足矣殷公色霁曰汝言是遂轻其狱已而各州县于富民侨寓者尽解至侯恻其失业各予一无事文书令回又将未获奸民数人绘貌呈督抚发各州县如貌缉非是勿问是役也变定于俄顷未尝挂一良民化大事为小殷公亟称许赏以锦袍令家人负潼酪送至东郊跪而进及  陛见亦力言富平伪剳事系饥民诳食非有他故因荐公仁政雄才秦省有司第一
　　邑监生张吾抱大理寺少卿张冲翼子也卒后惟遗一侧王氏生遗腹子今甫五岁仆韩忠尽瘁经纪之族人谋吞其产讼忠侯廉知状斥退族众旌节妇义仆各一扁族黠者私毁曰彼饶财讼安得不胜乎已而节妇家来谢馈厚仪皆骨董可珍者也侯严却之曰吾旌节义乃以利来乎黠者闻知大愧曰我侯不通苞苴一至于此我小人妄议何忍复出口也
　　为政有实事有虚神如侯之戒赌鬬劝善薄赋恤刑爱才苞苴不通实政也至其精锐果毅敏如转环仁心仁言沁人肺腹将悍俗一旦划然改观怵心刮目故钱谷不费敲朴而乐输刑名不待严酷而羣畏且举古人公案旧神明事辗转相传告播于外省都门此虚神也所谓不令而行者也
　　侯曰此足以为政哉譬理乱丝吾先解其纠缠而已非理根而疏委也富邑约千村未有籍乡约练长或有或无吾将比党里数乡兵立乡约以宣教化息讼讦立练长以联什伍万统千千统百使民安俗靖富民不知盖藏吾将布农桑法亲帅民耕作节俭富民未知礼让吾将养老尊贤旌孝弟节义黜异端富田无鱼鳞册可互为奸吾将用坵丈法令经理井然富丁役不均吾将均之富有义门孙姜二里田硗民贫吾将相山原而教之桑蚕轻其民赋富有流曲文昌诸渠湮塞吾将测高下量民力兴挑浚制版锸富秀民工章句然周孔之道未讲吾将延名儒传德行道艺诸学而承匮乏自客岁六月或不遑为或引端未竟何日以慰吾民哉
　　侯折简下天下士如王昆绳杨仁澍张少文诸子皆投纻赠缟即不肖如塨谒选后力延至署方谋师事兄事而不知其不可也其虚怀乐善盖有本矣
　　侯自幼读书慕奇节以为慷慨建功业封侯庙食非异人任故欲竖立以无负士民者皆一时百世之事非一身一家之谋也
　　    赠黎生序
　　己丑六月抵长安陈尚孚张潜夫蔡瑞生闻颜先生之学来问驩相得也已而寄信其友人黎生长举自镇原千里来予富平寓气度端凝志向不凡抠衣趋请礼乐兵农诸学予曰善然学勿骛广礼其务哉亦诸学之纲也因请礼予曰礼一而分有四有心礼致中齐明是也有身礼非礼勿视听言动是也有随时而行之礼冠昏丧祭士相见是也有待用而行之礼朝庙宫府军祃是也吾子其敬以存心饬身凡事入矩因渐而考冠昏以及致用诸礼其庶矣嗟乎圣道之沉沦也甚矣哉委弃者躧迤不顾自谓仟肩者又或以李代桃我颜先生起而指示之似道术世运有开必先而继起尠人未卜何似古云中流失船一壶千金此千金之时也而得泄泄哉虽然不可以无验也吾子果为此学而耳日聪而目日明而心思日睿而天理日熟而世故人情日悉则用力之证也不然则否虽欲颟顸自大不可得已生归过长安语蔡张诸子以为如何
　　    郑太夫人六十九寿序
　　昔挚畴之国也由大任陈由大姬孟母实毓贤喆敬姜咏绿衣以合室皆能永世延祀令闻不忘然徽音嬗后而于明类顺比未闻谘谋子舆历聘齐梁其母惟司机杼井田学校勿赞一辞敬姜不问朝事若是者何欤男正位于外女正位于内外言不入内言不出阴阳之大义则然独今世彤管诸志类言其相夫课子助之学助之政岂古之阴德以从而今之阴柔有力耶抑传之者失真耶吾观郑太夫人而憬然矣中丞公自院部出理兵民以至开府吴楚简易持大体而事咄嗟立办廉介御下而不刻核为名高庇人以广厦宏襟而捍格强御所谓毅然今之豪杰者非耶夫人佐于内意必强力有谋者而后可也乃闻当日中丞自公退夫人举案齐眉不敢问政事一言中丞亦一言不及及中丞尽瘁以后抚见百诸子成立惟勖之曰尔勿废学则外事治矣而外事亦不问荣贵且春秋高犹率妇女纺绩深宫固门沉沉肃然臧仆未尝觌一面也一为俊伟丈夫宏济寰区一为婉娩顺妇谨约阃内是诚不失天地之大经者耶易曰恒其德贞诗曰岂弟君子福履萦之又曰令妻寿母非此人欤非此人欤夫物之生也甲孚其天乎乙萌其地乎土力于乙无成代终靡骞靡腾母德之永年也盖类是且见百有三弟皆艺学乡国质有其文季子若洲领今岁乡荐嗣此步武前烈树功名于千载又四君皆蓄远志闻习斋颜先生倡孔孟正学欣然愿步趋为之开雕遗着将传之奕禩而下明圣道于日星也皆太夫人内教之力而年即与俱永矣尚有涯哉今初度六十有九枣强令王公吴门人念中丞抚吴惠政登堂称觞属言于予故告之以此以为世道风焉
　　    赠刘生序
　　刘翁宰宇予之母党表兄也少豪傥有智略晚而甘贫其四子法璋从予游今补诸生予闻之喜谓人曰诸生者士也自此有名器焉当遴有用者与之非徒使之自免里门干掫役而已如刘四生者可以士矣生贫而孝甘脆不以入口急昆弟能正室以义友朋服其干信孔子生三代之末而叹才难况于今日如生之才亦数百里而一遘者也予行天下所交游且无论论密迩在门下者其一为冯生辰其一三弟培冯生笃志作圣敦孝友省躬改过而未通晓世事予每惧其坎壈不合以才弗达而并累其德也三弟敢为喜经济而天姿浮偏恐体未立而侈言致用行且本末之胥颠也今生内有挚性外解周旋可兼二子之长而去其短能无喜乎虽然亦有虑生气质虽视二子无偏而志不逮夫学而不以希圣希贤卓然千古为志虽行己无大错迕仅仅乡党自好者耳毋乃小用其才而长自负乎且吾闻孔子曰乡人之善者好之不善者恶之生于人方圆皆合则一不察而流于乡原未可知也将视而翁之豪直且有愧矣生勉之哉
　　  送恽皋闻序
　　甲午武进恽子皋闻来蠡县览予大学辨业圣经学规纂是之因饷颜习斋先生四存编敛手曰然愿共学将予宗庙郊社禘尝田赋冠昏祭士相见乐律射御以及论孟大学中庸易经小学诸传着俱取翻阅袭瑜指瑕臭味盎然浃也乙未端月北上问言于予予何可以无言王昆绳者豪杰多学自谓知兵长古文气盖一世乃晚年闻予言颜先生学折节叩博陵函丈过予里流连敬孙订省身录自勘清苑冯枢天从予游迁善方行考丧祭礼甚详然昆绳闻道晚豪气未除栖迟淮上遂逝枢天质颇钝尚未究成其余天下士一节一长或始慕悦而中辍及畔去者又无可道也初颜习斋每于塨出游辄谆属曰得人有人则圣道有传嗟乎岂漫然哉一阴一阳之道模诸天地而汇于圣人伏羲尧舜禹汤文武周公孔子孟子其选也肖铸阴阳开物成务制器立言以扶持天地牖启民生乃孔孟没而二千年余入于蚓窍杂于鬼国而圣人之道几亡习斋起而躬肩之大声疾呼塨不肖于先生四十五岁请业颇识其略重明覆译于今年亦踰五十有六矣昆绳枢天外尠与共者自念衰惫每愳颜先生之道一旦堕地日月翳昏民物惨愦五夜辗转未尝不泣下而沾衣也今皋闻陡然至则先生巨人俯合愚鄙内而省察身心外而研辨治道以至订经说史皆一一有实见实学精力似昆绳而铲麤豪睿敏则迈枢天远甚也颜习斋先生之道有传矣虽然岂人之所能为哉天也皋闻行矣无负天矣
　　恕谷后集卷一终
　　
　　恕谷后集卷二
　　  孙氏诗钵序
　　颜习斋先生尝言诗文字画为乾坤四蠹或者疑之曰他无论如三百篇先王所传孔子所删后之吟哦者皆祖焉可谓之蠹乎颜先生曰子不见今之为诗文者乎梁王绎敌兵临城犹君臣倡和为诗及败降魏焚图书十四万卷吴三桂畔聘一名士主军谋则善字画镌图章者也在戏下方搦刀笔曰某画某传某波某法问以军事睨而不言无何被掳死诗文之祸至此其极也乃今阅孙氏诗钵而定其说诗之为道内出于言而外成于乐言心声也诗者言之有韵者也去诗是去言也长言之咏叹之而形为舞蹈节以金石丝竹是为乐去诗是无乐也高阳孙文正公以社禝大臣出为经济卒成忠节故其家传着为歌咏一唱三叹皆有闻鸡蹴足挥戈挽日之思令读之者流连感泣而不能已是固本于言志极于协律者矣诚可以兴可以观矣岂以为蠹而去之若其一蕚一叶玩愒光景一羽一毛刻镂象态置君父遗礼乐而惟破心疲精于虫吟蜗迹致乾坤无一搘拄之人经理之士则诚世道之蠹也而亦诗钵之所深斥矣诗钵者文正公与其考功兄相酬应而诸子继之仲孙紫渊实篡为集其子浩葊即以紫渊诗殿焉是风雅之遗也孔子所谓迩之事父远之事君也
　　  张老园诗集序
　　吾郡张光禄公当明季流寇直逼帝京之变倡众守保定城率阖门阖郡殉难而自经于其园亭惟一藐孤孙崎岖幸活长而坐卧行立悲吟于园中后产落园渐割食清苑令邵子昆至怜忠臣后赎其所去园尽归之遂数十年啸歌亭畔以老自称曰老园而其声韵之袅袅者亦遂褎然积数寸许灌园有句云衡门自着一丸泥区画纵横三百畦又云不因长者通车辙塞断蓬门老岁华寄王五公句云非是十年甘落魄闭门或不负先生其扫轨僵卧萧然高寄之况可掬也当张光禄殉难时家之男妇或战死或缢或入水死惟其五弟石卿先生之妻王氏劝其夫收孤息不可死而自经以从姑一门忠义奇伟有令人雪涕者后老园能受读石卿躬教之一日语少佻石卿正色责曰无尔吾家子弟脱口一环薄人必争传之身名俱碎矣老园戄然骨栗以故其诗萧散而不放孤清而不剧离人立独而未尝轻世绝物子夏所谓发乎情止乎礼义殆斯之谓欤吾郡王契九诗与老园齐名契九以少陵为宗老园则出入李杜韦孟不名一家而皆能道其性情所欲吐吾每入郡必流连二君诗而均评曰可传在老园高躅方欲铲迹削名何意以剩膏残馥流播人世而人故弢之天必阐之昔郑所南自沈诗稿于井底迄明中叶井光气烛天阙之得石函盛其诗遂行世况今老园子孙连翩发越膺民社屡向予问序将梓其遗集以垂不朽天之欲传之盖可知矣乃为之言
　　  送古季子西归秦中序
　　华州古子季荣以今岁乙未二月来问道于予予衰老顿讷无以益也然以居予斋久饮食寝处与偕中间予病季荣日侍汤饵因之心性经术以及用世之具圣学异端之分亦遂缕缕有说季荣不以为非将予四书传注小学与礼乐射御书数诸书皆钞录其貌虔其意勤取与廉谨衣冠整饬立日记考课言行可谓善士矣从此志益坚学益扩修己治人之业卓然有成盖未可量也自宋儒以主静读书立教杜门翻经闭目视内疑于缁羽而但期明理不求办事将经济民物如孔孟所谓朞月三年大人事备之道一槩削落流至今日滋以赝诈漠视君父谓之静存剽窃道听以为撰着乾坤之祸未知所移吾尝过季荣里入潼关而西南面连山壁立北黄流如长虹中拓然周道气象熊熊勃勃如防风坦胸果腹两臂戟张而东向张口以吸纳天下者此中之郁积孕毓必多豪杰其人何疑耶季荣归而倡明圣道广之于人续孔学扶民物他再日晤仆无以益子子必有以益仆矣中秋节届季子谋归元酒酹月实闻兹言
　　  赠张吁门序
　　庚子之冬予至白下颇有来问学者而张生吁门年最少经传乐律皆有考訉旦暮请甚勤礼恭情挚与之语若以汤沃雪也心窃异之及辛丑端月自宛陵返周昆来为予言今臬司葛公以不立嗣叔母为置簉比至问之则故人女也公不忍纳女畜之为择配因见委焉出寻吁门语其事曰子踰弱冠未有室令先君亦公之故人也以故人女配故人子甚当子亦以成公之德吁门瞿视曰吾累然衰服而议昏耶且二兄俱不在请勿言曰令兄虽出有母在堂况丧越小祥久矣许之以待服阕合卺不亦可乎吁门曰许之郎丧昏矣必不可于戏洵若是也其大节不夺者欤予宗颜习斋先生明亲之学时与程朱陆王商可否或曰今人不逮前儒多矣先生何以言予曰非与今人较也以程朱陆王皆自谓直接圣道则学术人材世运系之矣故不得不举尧舜周孔互相比勘庶继往开来无所误也若与今较鄙野勿论即通都名衢冠盖肩摩毂击而习俗陵替其日夜心力惟食色营营求一高望而远志者不可多得视程朱陆王不啻云霄而尚置短长欤吁门虽好学而室家之愿人情不远且臬司厪故人弱息择贤而厚其妆奁以子婿礼焉人将谓富贵不可算虑无不投觅恐后者而独怀亲守礼毫不为动此岂今人所有乎丧不夺于人则仁遇财色能断则义确不可拔则勇从此学行日进诚可与前儒较量于虚实岐正以希贤希圣吾畏其不可量也吁门勉之矣
　　恽氏族谱序
　　恽子鹤生致其先世族谱而为之辩曰寒姓明初千家姓以前不着常州武进志宋有进士恽讳文盖着姓之鼻祖也明则科第蝉联矣成化年间作谱乃有东汉始祖墓铭先叔祖南田尝语鹤云未可信今考之历世官衔地名皆舛不更则伪貌祖考更之恐滋世俗议讪愿先生赐序以启牖焉予尝览南方家谱率云自中原某地迁心窃疑之岂三代前吴越土著皆归澌灭欤抑汉唐间闻人每在燕齐雍豫遂冒附也后读毛河右虞氏谱序云宋时尚谱族相牵为伪辑一姓所始窃剽史乘前贤黄麻紫篆玉轴而金签加之朱吕文谢序之赞之者皆是也与谓他人父谓他人母相去有几乃知南方贤者早已耻之今恽子亦云明中叶士人每增饰谱牒遥附名贤恽姓前无可附辄自列官遂一往贸乱嗟乎贤者之言较如矣即果先世所为禹盖前愆未闻称非况原属邨学究代撰者乎考辨核而的智也亲吾亲而不忍杂以伪仁也又何疑自宋有道学一派列教曰存诚明理而其流每不诚不明何故者高坐而谈性天捉风捕影纂章句语录而于兵农礼乐官职地理人事沿革诸实事概弃掷为粗迹惟穷理是文离事言理又无质据且认理自强遂好武断儒者如朱晦庵谓泰伯不从太王翦商见春秋传而传非其文吴幼清毁尚书古文谓汉艺文志称尚书经二十九篇古经十六卷而志亦非其文沿递明代竞作伪书魏政始石经大学子贡诗传申培诗说致身录等纷出如败衣行荆棘逐处孔漏颜习斋每叹圣道沦亡儒者惟以读书为学毛河右又谓世并无读书人盖道学静坐空谈不屑研究今古举子则八比头白困蹛而颇聪明脱出者又夜郎去汉已远易大而足故相逐而踯躅颠踬也恽氏旧谱亦波及使然尚何尤哉恽子远绍周孔正学博物力行谱役也成不惟恽氏椒聊的的归实而考之明行之诚修己治人胥以此也扶圣道正人心斯其嚆矢矣故不惮疲癃而为之序
　　    贺陈睿葊中乡试副榜序
　　陈子睿葊中康熙丁酉科顺天乡试副榜亲串走贺而问贺言于予予即以贺论前明庸经书八比取士举之乡会之京师对于殿廷皆为无用之文然束一世之富贵功名于此一途天下靡然向之入彀者遂无忧贫困而亦争自磨砺高节矫廉以峥嵘于宦衢其贺也亦宜无何而今大异吏道多端甲乙榜如附赘悬疣得者少自矜饰而生计遂致萧条以故不自爱惜多夤缘请谒为苟活计一跻仕版上下分肥终以委顿可悼可叹而何可贺陈子天性淑善笃孝友尝从予问业亦欣然以圣学可学曾订日记自考功过今通籍而中副车吾知其必自爱惜断不骫骳请托与世上下也是则可贺矣昔叔向贺人贫柳宗元贺人失火皆人所不贺而贺者也今于陈子则人贺而予亦贺焉者也但人之贺也谓其富贵有阶也予之贺也谓其身名可不失也不知陈子将何贺乎哉
　　贺赵伟业中举人序
　　安平赵君伟业闻颜习斋先生之学而悦之以丁酉七月中澣率其子渐逵抠衣过予庐问身心经史并及河洛太极诸说刮辨黑白犁然当于其心因北上应顺天秋试遂中是科举人十一月上旬金陵程石开年才踰弱冠寄予书三年始达则读颜先生年谱与四存编及予大学辨业而深幸后儒之痼辙不迷也缕缕数千言矢以共明圣道而其书则渐逵得之他手赍至且谓其尊人里闬称贺求一言嗟呼颜先生斥摈歧途远宗圣传俗之大惊小怪固其所也乃北方如赵君诸贤既愿私淑而南中复有后进殊尤笃信其说吾知天地神圣之有灵而周孔之道不泯泯于世也可冀矣今人称中举曰孝廉曰登贤书以汉举孝廉周书行艺皆于乡今取士先于本省乡土故云然以八比选士谁问其孝乎廉乎所谓闾胥书敬敏任恤族师书孝弟婣睦有学党正书德行道艺者安在乎名存而实亡似是而乱真学术之错误即此不可晓然欤赵君本刘姓其父怜其姑家无子命之继少苦寒业纺织从师读书数月遂弃去而少隟即于僻处翻阅寻人析赏年二十有九补弟子员今跻伟科而匔匑修谨舌耕砚食不妄取与一承赵氏宗祧一则其本生父尚无恙四弟列膝下时佐甘旨孝廉贤书之称他人虚之赵君不且实之也哉自是倡明圣道以益大其学则可贺者多矣
　　    真定黄氏家谱序
　　吾览黄氏家谱而叹其孝思之不匮也论迹慈易而孝难语道孝纯而慈驳奚以明其然也牧竖伧夫无不顾复子若孙牸之舐犊乌之餔雏以我之所生故不自知不自解而惟恐伤之凡物尽然是易也然其间禽犊姑息以致坏其所生者比比也故道多驳孝则上返吾身之所自生由父而祖而远祖仪礼云飞走知母而不知父自慈乌返哺而外鲜有知所生而报之者又云野人曰父母何算焉都邑之士则知尊祢矣大夫及学士则知尊祖矣是为难矣然小孝称小德大孝称大德孝子不匮永锡尔类未闻孝而犹有乖沴者也故其道为纯不学易乎乾坤索而为六子慈也而所生如否如剥如明夷如蛊或以毓戾滋争阳卦多阴阴卦多阳如蒙师下为坎曰以刚中曰刚中而应大有晋上为离曰柔得尊位曰柔进而上行以乾坤为父母也不忘本也则其辞利以吉非此道耶黄君时雍康熙癸酉举于乡司铎予邑甫下车即远顾荒里匑匑言行相顾之君子也复见见其长君龙章捷癸巳科文闱次君升远捷丁酉科武闱皆霦然质有其文且孙枝兰苗玉莹谓黄君何慈以昌后如是既而持其所著家谱丐序载其父武举公祖文学公曾祖武举公以至北迁始祖总旗公皆历有传述木本水源之思蔼如也其子姓之椒聊蕃衍洵有自哉黄君年七十矣尚精力教思不倦知其益扩而大孝得天者未艾也吾行以观之
　　  阎户部诗集序
</div>
    <div class="pagination">
<span class="current-page">1</span><a href="恕谷后集_page2.html">2</a><a href="恕谷后集_page3.html">3</a><a href="恕谷后集_page4.html">4</a><a href="恕谷后集_page5.html">5</a><a href="恕谷后集_page6.html">6</a><a href="恕谷后集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
