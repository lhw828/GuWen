<!DOCTYPE html>
<html>
<head>
    <meta charset="UTF-8">
    <title>因园集 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>因园集 - 第 1 页/共 18 页</h1>
    <div class="content">　　钦定四库全书　　　　　集部七
　　因园集　　　　　　　　别集类六【国朝】
　　提要
　　【臣】等谨案因园集十三巻
　　国朝赵执信撰执信字伸符号秋谷晩号饴山老人益都人雍正中益都置博山县今为博山人康熙己未进士官至左春坊左賛善其诗集流传颇伙诸本往往不同此本末有乾隆辛酉执信门人丁际隆防称是秋重谒秋谷先生于因园时先生病目弥甚不作诗者六年矣从仲君羮梅得先生手定诗稿分十三集録副未及校而羮梅遽索原本以去嵗寒无事乃校一过曩见手书济南竹枝及宿法庆寺二律皆不在葢所删多矣云云羮梅者常熟仲是保之字为执信门人之冠最为笃契则是集为执信晩年定本手以授之者矣十三集者一曰并门集二曰闲斋集三曰还山集四曰观海集五曰鼓枻集六曰涓流集七曰葑溪集八曰红叶山楼集九曰浮家集十曰金鵞馆集十一曰回防集十二曰怀旧集十三曰磺庵集集各一巻以存其旧不复以篇页多寡为分也执信娶王士祯之甥女初相契重相传以求作观海集序士祯屡失其期遂渐相诟厉讐隙终身今观还山集中尚有酬士祯诗二首又为士祯作西城别墅十三咏至鼓枻集中渡江一首已有祗应羡诗老持节问岷源句注曰谓阮翁又悼呉孝亷一首有渔洋未识名先着句其词气已不和平自是以还遂互相排击则谓二人之衅生于作观海集时其説当信迨其后沿波逐流逓相祖述坚持门戸入主出奴数十年迄无定说平心而论王以神韵缥缈为宗赵以思路劖刻为主王之规模濶于赵而流伤于肤廓赵之才力锐于王而末流病于纎小使两家互救其短乃可以各见所长正不必论甘而忌辛是丹而非素也乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　因园集巻一
　　左赞善赵执信撰
　　并门集
　　督亢怀古
　　燕丹昔逃秦身免怨未雪千金求死士快意期一决徒逞匹夫愤焉知霸王烈我闻燕先王筑台市骏骨晩得昌国君雄心一朝豁全齐七十城纷如槁叶脱但隆郭隗里不洒田光血岂有熊罴臣轻试虎狼穴可怜易水上壮士冲冠髪事败国旋亡寂寞名未灭
　　陉阳驿雨甚行橐皆湿舆中聊述
　　欲知肩舆行遇雨有似曳尾涂中耸身延颈欲前去四足不动如悬槌搘窗欹枕雨脚入纷斜一任西风吹我既衣裳有霑湿回视我仆嗟亦疲幸余脏腑未湔濯岂免涕泪同淋漓无因天漏借石补反思油衣以瓦为人生有情每无厌遨游谓乐居可嗤请看行役足辛苦他时枯坐无庸悲
　　道傍碑
　　道傍碑石何累累十里五里行相追细观文字未磨灭其词如出一手为盛称长吏有惠政遗爱想像千秋垂就中行事极琐细龃龉不顾识者嗤徴输早毕盗终获宫既葺城堞随先圣且为要名具下此黎庶吁可悲居人遇者聊借问姓名恍惚云不知住时于我本无恩去后遣我如何思去者不思来者怒后车恐蹈前车危深山凿石秋雨滑耕时牛力劳挽推里社合钱乞作记兎园老叟颐指挥请看碑石俱甎甃身及妻子无完衣但愿太行山上石化为滹沱水中泥不然道傍隙地正无限那免年年常立碑
　　获鹿至井陉道中三首
　　城邉沙水路数里入山村髙处云封屋秋来草没门牛羊缘涧逺童稚避人喧却聴樵歌返前峯日已昏驱马指榆水【村名】晩阴山雨来前村一防火倦客意悠哉犹隔数峯逺还从深树回暗中闻犬吠始见竹篱开晓日不照地羣峯方障天行人聴鸡起鸟道接河悬逺树犹藏雨髙城半出烟秋来无限思牢落付山川
　　井陉道歌
　　晩云挟雨风不休井陉古道行人愁未知驻足竟何处羣山来往相遮留初縁细路行逾上风中一线秋空浮径回两壁竞竒诡坐令谿谷成深幽久行祗畏前路絶下视寻丈何能投失势忽落不自觉天宇顿被苍厓收四围树石怒相向森然拏攫纷蛟虬人如回飚激下叶马拟古栈穿猿猴已觉心气俱沮防敢云追蹑穷防摉嗟乎絶险天所设左车当日真良谋如何旗鼔走水上戏下反致成安头古来成败两寂寞山川满目増烦忧道傍战垒野花放雨余山鸟鸣啁啾
　　宿平定州雨竟夜闻七十二河水大至
　　倦行得投憇如鸟有栖托下马衣尽霑入门歩犹却屋角张明镫晩炊具藜藿取足供醉眠浊醪恣深酌窈窕青玉峡迢遥梦中约如何就枕忧反逊据鞍乐入夜殷雷喧雨声乱城柝汍澜散檐溜浸淫到帷幕颇闻向晓行驿路縁涧壑石齿既丛生潦水正喷薄四山悬瀑集势若崩厓落直恐穿山胁安能容畧彴已知前路难更聴雨势恶残更逺欲防冷熖湿不着转畏天欲明孤吟向索莫
　　涉七十二河
　　犯晓指前途天清雨气散回瞻孤城际遥出大河岸山势郁屯云水声激流电波荡巨石奔滩坼地轴转居人能向导小驷颇趫悍扬鞭乱流去直与惊湍战圆浪欲没鞍轻沤时及面浮沉遡众川攀縁望絶栈岂惜衣履濡宁辞登涉倦斜阳向晩放驿舍炊烟乱有如异国归遥天见乡闬马饥仆亦痡水尽山未防候吏不须迎前驰已如箭
　　晩发芹泉驿夜过寿阳
　　日暮憇芹泉暝色动诸岭路纡未拟停马饱方思骋新月乍微茫羣星半耿耿逺云时作阴积雨正多泞地明知近河径转畏逢穽不知几里遥忽在万峯顶阴阴俯厓际簌簌乱林影深谷聚豺狼涧潦喧鼃黾山腰忽一灯鬼火出埳井秋毫皆易惊观聴何由屏风髙溪壑哀露下衣裳冷前途渐逶迤客心转虚迥昏眸呼不开倦辔时复整夀阳城上钟残梦三更醒
　　夜度黄岭
　　星稀月落夜转昏黄岭岭上寒生云凭虚直上二十里势与天阙争中分我行但觉马人立据鞍自笑如孤猿前驱已逺后相失空余呼啸风中闻昨闻此岭真险絶顿愁无翼难飞翻瞢然登降无所慑夜气为我留精魂泥路蜿蜒势渐下俯聴鸡犬嚣荒村东方放晓日欲出却望天际危此身
　　中秋夜
　　秋气驱残雨空庭来逺飔一杯桑落酒半夜月明时久客嫌宵永初寒觉醉迟还将萧瑟意遥与菊花期
　　太原县拜先曾大父生祠三首
　　曾大父昔为少参均晋祠水利有徳于民故祠焉祠邻大佛寺楹间有观察叔祖奉使时所题诗
　　晓色微分秋暮天村烟祠树正清妍逺山云气日初上古寺梵声钟共传下马身从千里外登堂梦隔十年前他乡歳晩增多感酹酒临风一怆然
　　当年棨防驻河干片纸能令万戸欢曽向清流照顔色到今白叟识衣冠村荒乱木随秋下山逼惊风尽日寒嵗序易迁遗庙在居人珍重后时看
　　忆从薄宦客京师邱墓松楸入梦悲乍喜家山归有日又来汾上住经时儿孙枉洒天邉泪父老能留去后思待向故园兄弟道他年重问旧题诗【方图便道归省】
　　雨中泛汾水感兴
　　细雨已作泥微风能漾舟入汾水悤悤怀胜游汉代昔巡幸画舸张龙斿冠葢拥前列箫鼓横中流棹歌今歇絶千载长清秋我行望天末云物惨不收羣山莽回互水木相绸缪地势亘终古世事随浮沤乃知前人名翻借山川留舟人理楫急及岸还夷犹把杯酹水涘此意空悠悠
　　九日晋祠
　　野菊霜姿向客妍孤村木落更苍然也将世上黄尘面来对山中碧玉泉桐叶遗封还百里晋阳王气已千年爽鸠东望堪凭吊都付西风落照边
　　将游镔铁院以病不果
　　古院不一游虚作并州客寒铁夜有芒秋井水无色病思清冷对梦觉钟梵寂想见静中僧时时扫苔迹
　　发太原
　　青烟一防望依然马首苍茫又着鞭此地空斟桑落酒故园已过菊花天薄游歳月清霜候归路闗山黄叶前惟有离心汾水上应随秋雁共年年
　　晩行
　　雨脚背城见前村开晩晴近山风转急隔水月初生树杪悬灯火烟中隠碓声今宵魂防处野馆醉三更
　　郭有道墓下二絶句
　　斗筲贱役良不屑识鉴人伦亦偶然何意舟同李元礼时流解望作神仙
　　中郎无愧至今称因忆昌黎岂近名不是髙文能谀墓黄金何处夀刘生
　　冷泉闗
　　霜凝疎树下残叶马踏寒云穿乱山十月行人觉衣薄晓风吹送冷泉闗
　　晓过灵石
　　晓色依微岭上横望中云物转凄清林收宿雾初通日山挟回风尽入城客路逺随残月没乡心半向早寒生惊鸦满眼苍烟里愁絶戍楼横吹声
　　国士桥
　　桥上马嘶破残月溪边流水声幽咽风回激浪上桥头似溅当年击衣血伏剑如饴岂顾身至今此地留精魂由来国士自千古试问中行是众人
　　始雪过东西坞二岭
　　天阴觉晓迟乍雪山更寂萧槭絶人烟苍茫入寒色林空逺望通径转回峯逼二岭郁相当中见云气积髙风束四山防防接天白行人蹑空蒙马足畏偪仄忽疑厚地倾又觉阴厓踣涧壑何深幽云是虎狼宅地险念身孤客久知时迫故山候尚温奋飞无羽翮向暝昧所投浩然促轻策
　　沁水使院望石楼山雪
　　孤峯压城头雪色落屋瓦髙堂收众阴目极天四下空烟寒欲开晩云散如防逺见羣山来莽莽乱奔马长松分岩谷猛虎凭城社入夜风怒号居人畏中野行役良苦辛山川自萧洒怅望聴深更踌躇引杯斝
　　阳城夜饮
　　髙馆张灯天向昏山城打鼓晓逾喧不知酒力谁深浅一夜开帘雪没门
　　山行杂诗四首
　　岭路盘盘行欲迷晩来霜霰忽凄凄林间风过犹兼叶涧底寒轻已作泥马足蹙时疑地尽溪云多处觉天低倦游莫讶惊心数歳暮空山鸟乱啼
　　晩云忽散见峯巅逺寺鸣钟思悄然积雪更宜新月照轻烟不障暗流悬行同宿鸟趋林急穏羡山僧拥絮眠正好溪风送前路一灯明灭戍楼边
　　絶巘平临逺目开天风吹我离【去声】氛埃路于残雪消中见人自羣山阙处来树外连峯横作鄣马前云气散成堆平生蜡屐防幽兴落日登髙首重回
　　十日山中汗漫行山云作意变阴晴连天细雪因风急近郭空烟接日生鞭影逺牵残照色马蹄寒踏防冰声定知此后相思处赢得清樽夜夜倾
　　发泽州宿星轺驿尽日行太行最深处
　　出郭未十里陟岭凡几盘徘徊初日影隠见羣峯端遥空敛余阴山风増晓寒我行曽冰中仄径愁跻攀马压后人顶足滑不得安萦纡自信地倒侧惟随鞍久依悬厓转每疑絶壁穿歘同鸟上下纷与云勾连平临众皱出旁见髙天寛四山森列笏戢戢争荒烟林木接萧瑟万壑寒声传牛羊入残雪蠕动丛莽间登顿倦行侣旷览开心顔日晩见人家列屋縁层峦斜阳明万瓦烟火动夕餐不厌野宿孤益羡山居便溪黑虎豹嘷月出乌鹊还歳晏逺为客中宵起长叹
　　天井闗
　　试凭雄闗望偏増客意豪惊风吹涧直落日觉山髙乱树入云尽悲禽分野号从来争战地览古首频搔
　　下太行入河北
　　万山围马首崚嶒行相逼如入稠人中仓皇乱迎揖连朝蹑危险徒侣疲登陟晓看白日近渐觉山势急前路纷羊肠下赴将何极眼明见平地河色漾寒碧浮云千里通清流一线直参差散林莽指防辨城邑久行望弥真屡下境转偪回视髙峯颠一一诧所歴野旷山尽收村晩天半赤向风指孤烟息此穷日力
　　晩次清化镇
　　晩风乱丛竹四野青欲收回头谢寒山临别还夷犹孤城残照尽雉堞随星浮烟际闻人声马倦亦知投
　　仙居行
　　仙居亦在黄尘里碧瓦如鳞防卫水卫水无声四野愁神仙不至千夫死城头寒日翻大旗使君来游何委迟朝朝鼓吹沸城出借问曽与仙灵期仙灵窟宅知何处海天茫茫隔烟雾尽将膏血作楼台留与行人自来去
　　蘧大夫墓
　　车声辚辚及阙止卫灵夫人识君子可怜荒土不分明千古弥瑕共埋死因知往迹多湮沉下马陌头霜草深尺寸偶然留姓氏武公康叔难寻
　　大名
　　霜树迷离拥戍楼寒风近北倍飕飗英雄河销亡尽独倚斜阳指魏州
　　鲁连村咏鲁仲连
　　漫说帝秦片时事独怜排难一生心空惊玉貌围城里东海茫茫何处寻
　　华山行
　　跛者御跛者登妇人帷房闻笑声笑声未絶晋师兴华不注山干青防山前东亩何纵横欲寻丑父易位处华泉之水今犹清纪甗与玉磬差异城下盟寡君奉亲以色养岂意社稷将随倾呜呼宁独巧笑能倾城
　　杂诗五首
　　作客一朝归如梦久而寤时时心目间惝恍各有遇绕溪清浅流连村逺近树儿时所经觏半犹存其故峩岭雪乍晴烟敛万家曙磴道入髙寒云山逺回互忽惊风景真转恐遨游误渐多相识人踟蹰屡狂顾遥见西郭门疲马趋如骛莫避市上尘去此十年路【峩岭山名】
　　羁栖空计日客游常畏人岂意广坐上复覩平生亲再拜视顔色悲喜不可分长者酌我酒相问逓殷勤童稚不相识牵衣皆弟晜自怜语音变稍有形容存且与恣欢防艰难安足陈
　　雪后天气佳选胜擕我友不知山与泉颇忆畴昔否城边初日上寒色遍林薮行縁荆山足渐出秋谷口浅濑漾轻氷空烟散枯栁更陟峩岭颠极目尽诸有峯壑杂楼台出没各为耦疑是太行中西望频搔首风土有雷同取意分薄厚笑问同游人还劳倒尊酒
　　招我何碌碌家家春酒熟朅来二十日日日得所欲风霜虽苦辛醉饱亦酖毒昨宵双眼昏辗转羞明烛向晨昧冠履对案废篇牍妻孥颇嘲讪客至每局促忆登并州塞逺穷千里目只恨杯酌疎在家病良足
　　髙堂张华灯少长各为羣寒风敛残日气候晼如春酒行更相劝既醉情弥敦岂辞今夕醉将为明年人非徒明年人复是异地身预忧西北路冉冉随浮云住日殊未厌去意方恐分人生苦乐情终古何时均
　　因园集巻一
</div>
    <div class="pagination">
<span class="current-page">1</span><a href="因园集_page2.html">2</a><a href="因园集_page3.html">3</a><a href="因园集_page4.html">4</a><a href="因园集_page5.html">5</a><a href="因园集_page6.html">6</a><span>...</span><a href="因园集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
