<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 50 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 50 页/共 54 页</h1>
    <div class="content">　　○严烈女传

　　嘉靖辛亥渭既交于湖归安潘君釴时谊次年夏五月书来且曰为君求得继室于釴县双林乡实严翁某长女某翁父故某府知府某同产兄弟也渭见严翁与语大悦许女焉及察其动止顾私独以其騃也固谢之其后四年倭夷寇浙西入双林遇翁断其一臂翁死乃牵其二女俱去行若干里许过某桥长女初许渭者奋投桥下溺死焉浙及他道自有寇以来妇女虏其还者以千计而女独死难矣事闻渭痛之如室焉且悔以为当其时苟成之或得免然天欲成斯人名渭独且奈何疑其父而及其女而不知其生而悔于其　死其可及乎作严烈女传

　　○孙山人考　此能道太白缕缕是一大证据

　　孙一元字太初别字太白山人其家世士流也父早亡而贫山人以抄书役某府中为母养夜归则灯以点阅他书母恠之山人诒母曰此儿受府公命抄书也何敢误不灯久之府公知而嘉之会吏缺为出赀特补吏且试以密事不泄多任之会觐府橐白金两四百使山人致布政使某途被盗山人无以报命遂亡抵浙寓西湖稍出其蕴诗名一时遍海内久之赘湖州施举人某女弟仅育一女久之山人竟卒施家诸名流为山人传叙终莫知其为何人也或以其迹秘妄用意揣丑垢诋之昨岁休宁范君名灿者匣其祖所蓄交游书札及他诸文字来谒予题而山人两札在焉问之灿能道山人所由来迹予诘之灿曰孙山人与灿大父世交也予曰向孙山人苦秘其所由来即世交山人乃肯泄于乃大父耶灿曰非也景嘉靖某年中丞诸暨之县者曰孙镛罢官贫不能归客寓杨州之江都而灿大父世商于盐遇镛颇倾盖一日偶及山人事镛大庆骇一一道山人所由出亡事大父钩致镛山人形貌云何镛曰如此如此镛又曰镛父伯叔名某也字某也便走取所随谱合之果合镛以告其子某并携其子某来子貌亦稍似山人镛遂问灿大父云我叔今何在灿大父云云镛强我大父偕至湖拜其世母施并其巳嫁妹三人相对而哭失声左右亦无不涕者万历某年诸暨志来予阅官师表嘉靖十二年所列官师表县之丞果孙镛也乃曰蜀人而山人旧自称秦人非志者误秦为蜀则山人本蜀人而谬为秦人也蜀西北通秦界或山人亡时始由蜀踰秦客寓太白山巳乃抵浙耶当问诸修志者外史曰太白山人初以抄事府再以吏此盖不足垢累其终身也终山人之身岂徒以诗重究其履庶几沈云卿之流欤战国有侯生秦汉之际有张耳陈余并监门小吏余且受鞭笞矣鞭笞亦何足为辱然耳余慕富贵者也况得语于太白山人冥冥鸿飞者耶失金而逃遂失吏天之助山人厚矣
　　难者曰银之两而千为觔六十四舁须两壮夫两满四百几半千矣府遗此必不靳两夫然则当盗际三人同亡耶即亡府一不逮系其家耶曰子以公事揣也此特府私耳弘正间于私为讳甚府托孙必不令六耳预闻孙不归报府府必谅孙非负巳者其不归必变生不测耳又安知孙亡走之后不有展转飞密以盗故报府耶谚曰狗啮盗痛不号府逮其家则号矣难者曰子何信之深也曰灿何预辨以待我

　　徐文长逸稿卷之二十二终

　　●徐文长逸稿卷之二十三

　　山阴张汝霖肃之父　王思任季重父　评选　张维城宗子父较辑

　　祭文

　　祭九江封君 
　　祭李太夫人（代） 
　　祭何老先生 
　　祭罗封君（代） 
　　潘承天祭陈封君 
　　与诸士友祭沈君文 
　　祭冯母文（代） 
　　祭陆锦衣（代） 
　　祭张御史母（代） 
　　祭赵母文 
　　祭朱刑部（代） 

　　○祭九江封君

　　嗟嗟先生乡之耆硕隐于钓耕远迹城郭既谨取予而慎然诺乡人评之谓古太朴天降时雨山川出云神启翁衷于焉北辕邦畿千里羣彦联卷叔孟翩翩一飞冲天高第大　廷复膺翰选柱史特推郡堂玅简莱子迎翁曾孙养志丘壑之怀无日不系丹旐来归观者忾涕猿辛寉楚以日为岁某彼小子潦藻荐翁翁素恕容庶几弗侗

　　○祭李太夫人（代）

　　天启名世必禀巨资匪直父道亦藉母仪名世伊谁我公佐辟维太夫人以诲以育当其诲公法度矩矱非礼之事勿接耳目公则吕公夫人申国公仕翰苑大肆文章既为国师造事有方公则文忠母维欧阳公摄冢宰进贤退浊由母之言以知处嘿母维韩母公则康伯迨公平章母益嘉庆多母福寿手诏存问缙绅荣之车驰马兢母维晋国公则文定自家而朝维母实劳自始至终维母极荣母生之荣天下所钦知母之德维某最深令子明公不我遐弃庇覆提携于兹二纪暨诸孙子桂茁兰扬顾予尘襟每挹其芳义切通家分犹子母闻母之讣宁不悲楚灵旐南旋路出武林哭母于旅敢布下忱

　　○祭何老先生

　　翁十八而名闻于吾侪又五而为人师八十而犹客燕邸又二而始橐以归其温也玉其错也石故巳攻矣而亦可以攻人其下也箨其上也檀故塞耳于原壤之歌而亦能事其大夫之贤盖廉而不见其刿也和而不见其不恭也百□之下闻风兴起意者庶几于夷惠之间抑翁之始终大槩云尔巳矣而其彬彬班班绿绿棼棼若唾者之雾下即更仆以数不给也而况得枚举于数尺之诔之云云于乎下有蓍龟则上有青云以覆之天有醴泉地有琅玕鸟则有凤凰以饮之味之主有郑公客则有康节以左之右之矧远游之一日宛坐蜕于奕棋等尧夫之观化集诸宿以长辞殆同源而异迹又何可以雄雌于乎恬耶安耶惟觞与咏大耋以终其年耳蚁则慕之而巳何尝膻耶既多男子荷且骞耶独屡空耳尧夫在昔有余缗耶翁固无憾翁无可唁乃吾侪之聚哭也不几于累翁之天耶

　　○祭罗封君（代）

　　惟翁太古朴致盛世逸贤蕴德高蹈好爵靡干长公嗣之?瓞以绵教以义方授以家传大庭首举允矣裒然翰苑蜚声成均陶甄南北重寄宗伯衡铨辟彼霖雨翁先为云辟彼溟海翁河以源辟彼嘉玉翁璞以函辟彼良金翁镰以缄公既大用翁亦蒙荣家庭趋鲤溪山卧龙翁胡厌世披发大荒而俾长公弗究其功四海觖望朝失股肱闵予小子叨公门屏窃宰畿疆割鸡制锦感公之知不遑食寝佩公之教惕焉惟谨公丁外艰以职旷临岂月屡迁何以为心敬遣一伻陈词荐藻临发南翘不胜悲悼

　　○潘承天祭陈封君

　　于维太翁间气以锺孝友睦婣姙恤兼纵 【平声】 周宾六德翁无一歉缓急扣门拯人于险学优厌仕弟子如云执经问难若后而瞠裹粮就道负笈担簦不远千里扣陈先生如饥得黍如渴得浆各充其量满腹而行问诗问礼长公庭趋羽仪天庭出其绪余长公既贵公被荣封高卑俯仰乃如未荣郡邑大夫再屈更老众人啧啧翁自眇眇长公理泉不茹不猛翁亦勉之肺嘉宜谨长公掌故于彼晋陵勉以安定两齐是程自壮而老自老而耋著书简帙山竹可竭及其革也危坐终日垂训万言桮桊手泽于乎若太翁者宁非席上之珍人中之杰也耶某忝松萝翁教实多弃某而去伤如之何

　　○与诸士友祭沈君文

　　嗟乎哉公之奇块超卓芳鲜而磊落也将古之人畴可以拟之耶英年茂学高蹈贾生请缨系虏齐轨终军借剑斩佞抗踪朱云惟斯数子吾方以拟公于生而公之死也诋权奸而不巳致假手于他人岂非激裸骂于三弄大冇类于挝鼓之祢衡耶彼数子之驳矣敢望公之醇精矧遭时之方泰依　日月之盛明乃遽罹于惨辟胡天道之足冯岂苍苍者将以短公之世而欲以永公之名嗟哉奸魄永沦忠魂不死绝塞艹青掩公何垒令子壮士伏　阙陈情返公之骼以妥先茔以忠见僇何代不有所赖盖棺事定于久忌谗奢质员走尚囚今也　圣明释孥于收桧构飞罪待珂始原今也　圣明亟洗其冤主仁臣直父忠子孝所系刚常岂直光曜聚哭倾里朗诵哀章将以激懦匪以悼亡

　　○祭冯母文（代）

　　于惟太君忆其始生得坤之柔来归于冯君子好逑翁家郊野枕石漱流荷苙躬耕良田数丘太君饷之相敬如宾孟光举案叹息路人迨臻中寿长子矫翼一飞冲天太君微怿虽曰怿矣匪动色矣校诸未矫宛如一矣宗亲或窘待粟而炊他或厌倦太君嘻嘻细至臧获贵则苛细太君临之儿女泄泄自郭至郊靡不合掌大慈后身具水月相集等何幸友太君子太君抚之视子无异子也按滇远在万里太君疾革待诀忍死某等闻之几欲掩耳郭南藻??濒太君所临有齐季女尝禴以蒸某等豆俎亦藻以瀹太君歆之恕其菲薄

　　○祭陆锦衣（代）

　　余读昌黎所为马氏志述其曩时见司徒公之状貌犹高山深林巨谷龙虎变化不测杰魁人也退见其子少傅翠竹苍梧鸾鹄停峙能守其业者也迨十五六年而哭其子少傅于尚书之分司予每叹此以为天之生人苟无意于大用之也则不宜锺是萃美于其身以为有意于太用而锺之也则不宜夺其年使不得以自见故凡如此类者尝置之以为不可晓今锦衣君若其尊君太保公非吾曩昔之所缔交而亲见之者耶龙虎变化太保公其司徒之杰魁与鸾鹄停峙锦衣君其少传之能守其业欤粹美既锺而大用莫展天道其可晓耶予不敢自托于昌黎而于君之尊公素辱通家之好则哭之于慕中而驰是语于君之柩前以慰之而巳耳

　　○祭张御史母（代）

　　惟母蕙质秀坏珠德润渊笄王?开共师里闬推贤相夫君于雁弋成令子于态丸爰对　大廷宠命首仙凫之选入班兰省行人避骢马之鞭遡荻书之夙教将迈欧而比孟计鸾章之监典谅自委而穷源胡入月之有侣遂乘云而上仙俾鹓鶵九仞之翼方决云而阻奋骏驹千里之足乃历块而停骞某等谊重年家于冢君既忝手足之爱情同哀戚于吾母宁忘怙恃之天苦宦游之旅食仅致采苹之奠念灵輀之就道愧无临圹之缘于乎痛哉

　　○祭赵母文

　　于乎太君之佐少参公妇道盛矣其抚左台公母道盛矣而左台公以德业致高位厚禄太君之享也盛矣年几于耄寿也盛矣而其子孙辈幸姻于太君之子孙顾犹若不免于憾焉者乃特子孙辈之在他日当婚之时不及太君之抚摩教诲之也其憾也小也而某则以为左台公以太君之故不尽其仰报　主上之隆遇以为憾其憾也大也于乎尚享

　　○祭朱刑部 【南阳】 　（代）

　　古今以家学相传父子兄弟间自相师友者在汉则有桓荣与诸桓在宋则有太中公与二程最茂且显矣其在我　则固亦代有其人然幸相与者则刑部君其一也君仲氏翰撰公予相知最早甲戌役于礼闱自是始得与君知遡其家学之源君之翁泰州公犹桓荣之在汉太中君之在宋伯仲者其经犹之诸桓其道亦守二程之道也而君起稍晚方以　廷对称　旨试以理其为人又恭逊以恕宜其免早发先萎之灾获福谦持盈之报也而今顾止于此噫天之道其可冯耶古今谓善阅文者即文可以知寿夭不特富贵贫贱予尝阅君文理而粹无所谓不寿者在也而今顾止于此噫文之占其可冯耶君往矣固有不往者在至于予之悼君与同门之悼君固自有不可 

　　徐文长逸稿卷之二十三终

　　●徐文长逸稿卷之二十四

　　山阴张汝霖肃之父　王思任季重父　评选　张维城宗子父较辑

　　杂着 
　　榜联 
　　灯谜 

　　◆杂着◆

　　徐侯去思碑阴 
　　刻五泄寺石皷 
　　评字 
　　里优者持象索书 
　　四时读书乐题壁 
　　水神殿回文灯诗 
　　纪梦 
　　优人谑 
　　书马湘兰畵扇 
　　戏题玉云山家庆图 
　　吴伯子望云图歌 
　　春日同马策之王道坚玉芝禅师至寒泉庵偶得偈一首 
　　吃酸梨偈 
　　题放鹞图二偈 
　　菩萨蛮 
</div>
    <div class="pagination">
<a href="徐文长先生佚稿_page49.html">上一页</a><span>...</span><a href="徐文长先生佚稿_page45.html">45</a><a href="徐文长先生佚稿_page46.html">46</a><a href="徐文长先生佚稿_page47.html">47</a><a href="徐文长先生佚稿_page48.html">48</a><a href="徐文长先生佚稿_page49.html">49</a><span class="current-page">50</span><a href="徐文长先生佚稿_page51.html">51</a><a href="徐文长先生佚稿_page52.html">52</a><a href="徐文长先生佚稿_page53.html">53</a><a href="徐文长先生佚稿_page54.html">54</a><a href="徐文长先生佚稿_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
