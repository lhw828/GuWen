<!DOCTYPE html>
<html>
<head>
    <meta charset="UTF-8">
    <title>敬轩文集 - 第 32 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬轩文集 - 第 32 页/共 33 页</h1>
    <div class="content">　　明　薛瑄　撰
　　墓表
　　处士牛君墓表
　　古有司冦牛父微子之后也子孙因以父字为氏而牛之姓实出于是隋之以德量称在唐豳国竒章公咸阶峻显堪以太学生为昌黎公推道见诸文宋臯以勇畧为鄂武穆部将牛姓者闻者代相望史不絶书今处士兴父福渊大父尚辅尚辅之先世居山西潞州有仕至枢密使者代逺不详其字与世自牛父逮处士亦不知系自何出至处士大父始居鄢陵遂为鄢陵人比三世皆积善行义遯迹丘园处士娶柳氏女生子男四人曰忠曰麟曰景曰良女四人良最季处士视诸子中惟季质魁垒且性开敏宜有立遂遣充学官弟子员读书日有闻中永乐某年郷举入太学益广所闻见天官才之上其名于朝授西安府同知侃侃有操施能举其职人皆服处士为知其子处士虽不治章句业孝友乐善出于其性子季旣业儒余三子家居处士教以孝弟和谨戒以勿崇货勿刻贪服事唯勤厥敷菑不得惰荒嬉慢处士尤急人所无倾囊倒廪无吝色人有负处士者必自引咎弗与之争以故家庭闾里咸服处士之笃于行子季之为学也处士必使严其师择其友专精其业凡伐性败德隳业之事絶使不为良之为贤子弟为才举子为名太学生初仕而得佐大府贵有大夫之秩固皆处士之善教且积庆自其先世来者逺且长而始发于良作善之报耿耿其不可诬福渊娶于氏生三子长处士尚辅娶李氏生五子其一福渊也处士四女皆适大族士人处士与柳氏先后没俱葬其先茔良为同知之五年距处士没若干年矣因念处士墓表未克刻无以显扬其祖考之潜德懿行以垂示于后人乃详其世次行实可知者以书投河东薛瑄求为之辞用称荐述之意则遂删取其书之所载者刻之墓道俾牛氏子若孙得以覧观皆知其防庆泽者其来有自且永永无怠于为善以思嗣续其世云
　　训导赵先生墓表
　　故大名府滑县儒学训导赵先生正统八年三月初六日以疾卒于家是月二十七日葬于峨嵋山之先茔明年夏其子駪以先生状走河津求为表其墓谨按状先生讳字玉铉世为平阳蒲州人祖讳伯通考讳良皆以淳质行义称于郷比两世隐德弗耀先生生有美质少即端凝不嬉动止异凡儿良视诸子中惟先生可教遂遣受业郡博比长习程朱氏易中洪武二十八年郷举入太学益从老师儒及四方之英俊以广其学识端其趍向适天下教职多缺员所司得请合太学六馆士考其业精行修者以补其缺先生时在选列授鳯翔府汧阳县儒学训导陇俗犷悍诸生事弧矢网罟渔猎以荒其常业先生至即督絶严条约以身先之数年诸生遵礼教笃诗书由科目进而仕于时者累累焉官满调顺天府三河县儒学训导教人如在汧阳时固无怠九年丁内外艰起复调今任先生年益髙学益进行益修士子頼其造就者益众正统元年以年逾七十致仕归僻居乡里踈逺纷嚣安静自頥虽不出户庭而蒲之人士皆推为先进成德加敬畏焉及卒年八十有一皆曰善人逝矣吾其何如奔走赙祭于其门者相属焉先生娶杨氏生子男六曰驯曰駪曰曰骏曰騘曰骥驯传家学以易经中永乐丁酉科乡举先卒余皆绍其家业无坠女一人适良族孙十人于乎先生为子而能肖其亲为师而能淑诸人为父而能善其后少而学壮而仕老而休全归夀考其可谓卓乎有立克保终始者矣夫有善于当时者宜表见于后世予故删取其家世行已歴官之防表诸墓隧俾来者得有所覧观焉
　　赠文林郎后军都督府都事李公墓表
　　公讳士成姓李氏世为定兴人大父伯通仕元为保定路总管有惠在人父钦甫亦仕为路官家牒防失弗克详其秩次行实公名家子生质淳茂能脱去贵习恬于纷华乃优游郷里适意山水田园间日以整齐家法训饬子孙敦美俗化为事公有治人才敛而不施独成人之善急人之厄周人之乏若饥渴之于饮食为之终身不倦里闾翕然尚其义公娶邑人刘氏女生子男二长福次祐公尝曰祐子守吾家者也福子可教遂教以读书缀文服勤儒行稍长遣为邑庠弟子员使从善师友游以卒其学中永乐某年郷贡进士初任行在广东道监察御史后知荥阳县改任都督府都事于时公洎刘俱已没世若干年矣值国家举推恩之典勅赠公文林郎行在后军都督府都事刘赠孺人咸以子贵福都事官满任大理评事陞山西按察司佥事福之次子俊任定兴训导九年陞浙江道监察御史于乎有其具而弗克试施其德而不飨其报者必显扬于后而钟庆于子孙此人事天理之必然公有可用之才及物之惠乃独蕴而不出种而弗获逮其没世未几果克显受圣朝褒赠之恩荣其泉壤光耀郷闾而其子若孙又皆以文儒致位风纪两秉宪节内外相望天于为善之报耿耿其不可诬夫遡其流则知其源之有自以公之子孙咸克衍其流之长则公之承祖考之余庆者益可见其宏深而有本是宜表见其潜德幽光以垂示罔极以为行义积善之劝云
　　赵孟周墓表
　　有于其亲没之久于凡祀事旣以时修又念其亲之生平行义着于家庭着于郷邦歴歴在人耳目者不有所托以图不朽将与嵗月俱逺终于泯泯无闻矣故上自公卿大夫下至庶人而欲显扬其亲之善行于无穷者皆出于降衷秉彛不能自已之良心夫何间哉粤观汉唐宋以来凡官居野处之人欲显扬其亲之名者必求立言之士述其行实勒之金石以耀无穷所托以图不朽者宜莫过于是君子尚之蒲州赵仲愽其始得姓为赵城人逺祖有世昌者始家于蒲歴汉英良甫三世至君卿为仲慱曾大父大父文简生孟周即仲愽父也仲愽于孟周旣没能修凡祀事不怠又欲图垂其亲之名于永久乃走河津进薛氏之庭拜而泣且言曰仲博蒲之编氓也虽世居田里而凡供民事无敢后今窃有请焉吾先人孟周承先祖之业日累月益家计日饶然能不以利自专人有匮乏不足于用者即斥其余以周之无吝色有贷其物不能偿者往往拆其劵性尤孝友谦恭在州里接少长贫富一以和不立崖岸有纎毫乖争意与朋友交游酒食过从懽笑无倦全交道始终至白首无间言又尝逰天下名山川陆走陜洛襄邓梁宋邹鲁之郊舟泛江汉洞庭彭蠡淮泗之波老而归子妇罗列家庭养无违意杖履东阡南陌朋侪童稚追随徜徉嬉逰以乐其乐竟以夀终于永乐八年正月十九日葬于城古庒之先茔逮今四十年矣虽报本追逺之祀勉修其一二尚念其行义着于郷闾在人耳目者未有所托恐遂湮没无闻于后惧莫大焉窃闻先生笃古而文者倘畧其愚且贱而悯其区区不能自已之心辱赐之言以表诸墓庶先人之善行有所托而名永长存幸莫大焉余按仲博之言其父孟周为蒲之善人行义以没世仲慱旣修凡祀事不怠又图显扬其父之行于不朽所谓降衷秉彛之心于仲博见之遂为次第其言以表诸墓俾其子若孙皆知孟周所以承先贻后者一本于善庶有以继承不怠益衍其善于永久云
　　故赠兵部主事陈先生墓表
　　浙江富阳陈复初先生以宣德十年十月初十日卒于河南汜水之官次又十五年为景泰元年始克表于其墓先生讳原复初其字也其裔出陈太丘之后自汉晋隋唐宋以来陈氏仕于其世者代有显人以家牒弗存不能详其世次至先生曾大父子髙大父仲逺父思明比三世皆积善行义于乡里种而不食其获施而不求其报思明尤读书好礼及生先生有异质知其必有立也遂遣逰庠序从良师友以开发涵养其心性时未几学识骤进不凡流辈咸推服以为不可及后以明经入太学益考业于明师儒且得尽友六馆天下英俊之士闻见日益富声称日益着值选学行有成者分教四方学校先生遂有山西沁源儒学训导之命先生旣至官喟曰官无崇卑顾职所尽何如耳且天下莫大于道训导为人师师道在焉道有不修何以尽其职乃充其学以道自励早夜恳恳以啓迪诸生者皆经籍所载圣贤所传三纲五常之道异端诞妄不经之说无以干其念由是学子翕然从其化山右称善教者皆推先生为最后调闽之兴化县学两任江西饶州府河南郑州郡庠皆以旧职合四任秩满陞汜水教谕又九年将去而陞秩诸生状其善教之绩上章愿留以卒业诏许其请竟以疾卒于官享年六十六矣汜人慕先生之德教者不但庠序诸生又延及里闾齐民旣葬先生邑东龙泉乡之原复留其家占籍于汜焉先生旣有美质又充之以正大之学歴教五郡邑将三十年无倦之心始终一致所至成就人才随其器质弟子名荐书入官跻仕途着声迹于世者林立相望若先生可谓无忝于师道而能尽其职矣先生信道旣笃安于所职无丝毫自贬求人知荐意性复乐易寛大接人洞见表里坦然明白不为防畛崖岸茍贤矣虽贫贱礼之有加茍不肖虽显者亦视之漠如也居家不问有无尤喜賔客毎客至即呼酒延欵连日夜不厌急于行义尝斥其余以赒贫乏人有死无葬具者即助之棺椁其友叶全寄先生以白金百镒全亡召其子以金还之郷人孙景原戍边客死汜水先生遣人护其骸骨并妻子以归尝道经睢州逆旅张贵家见庭槐羣乌护巢哀鸣问其故贵曰家贫无以自活已售此槐以给食伐者将至乌惧伤其雏故哀鸣若此先生问槐价几何即如其数探囊金使还市槐者责举家罗拜槐得不伐羣乌即噤不声先生平昔举义甚多此特其一二耳他不能尽述也呜呼先生自其曾大父以来皆积善行义隐德弗耀至先生始以文儒起家益衍先世之庆又位不满德而以教付厥子其长子鉴克守家业次子铨登进士第今为兵部职方司主事三子钝中郷试礼部乙榜任大名府儒学教授铨为主事三年例得推恩于其亲于是勅赠先生如其子之官其配呼氏赠孺人光宠赫然动于一时先生虽没亦可以无憾矣夫惟所蓄者久而深故所发者逺而大葢其理有必然也余少从先君子典教荥阳其地介郑汜间余往来尝抵宿其馆舍先君子没于覃怀官舍先生又遣人致赙复遣铨从余学故余知先生履歴行实颇详用敢序次其事表于墓左以明先生所以承休于前而贻荣于后者皆本于德善之积不惟其子若孙当永永嗣服无替而世之人亦得以有所观覧兴起焉
　　故嘉议大夫陜西按察使何公墓表
　　何公讳自学字思学其先闽人逺祖讳琼者仕五季之周为尚书仆射琼子辉为屯田郎中始家金谿今为金谿人公曾大父讳伯啓大父讳宗哲父讳秉焕号緑水翁比三世皆修已行义晦迹弗耀緑水翁娶曾氏有妇德生二子长即公也公资性夙敏举止异凡儿緑水翁知其必有立八嵗即遣从乡先生防读书数遍辄不忘江西按察司佥事行部至金谿选乡学子弟可充增广员者得公大喜即抜登邑庠时年十五矣公遂从孟司训授书经益肆力于学比弱冠已自习熟诸书所谓举业者绰有余力间为古文诗章尤浑厚清新有作者步骤公试乡举一往即中前列登宣德丁未进士第初任刑部河南司主事公以谓贲之象曰明庶政无敢折狱故折狱于庶政为大于是早夜以中正明达自励尽心狱事时称明允如辩寃狱白能等事迹俱入史馆编録值朝廷选刑官之能者分理天下滞狱公首被推择得闽浙公旣奉勅以往虽山郡海邑恶瘴狂有所不惮必亲至其地为防理其系囚二藩旣大以逺人得昭雪而防其惠者甚众公竣事还未至而已驰声京师适歴官三载例得推恩緑水翁封如公之职曾氏封安人公复上章乞归省诏许之且赐以楮币公并以所得恩赐白金之类悉归奉二亲一毫不入私室一时之荣庆孝义动于里闬正统三年公为廷臣推举陞广西按察佥事其地乃岭表百越溪峒猺獞不时窃发剽攻甚则狝之以兵虽得少靖而民已病于饷运公于所分巡地必大示威信猺獞虽蛮性亦知畏服因得减征行之扰其编民亦杂夷獠不通道理毎构讼辄为诪张词不可防诘动引百十人连嵗不已公尝偕奉勅郎审録所部系囚其勤慎如在闽浙时夷獠积年久滞之狱咸得伸理旣而丁緑水翁忧营葬一如古礼复庐居墓次者三年释服调除山西按察佥事其宪体益谨而尤能兴学以教人表亷以厉贪时大同方宿重兵以防控荒外利害系于守将公常巡部至其府作书劝其守将当恊和共事者以济边功后来事多如公所料人服其先识未几复丁曾安人忧归家山西巡抚及三司连章以谓山西边事方殷古有金革变礼之制宜夺情何某以任事诏从所请公复官未逾月诏陞陜西按察使公旣屡更法司事任益详闲于大体洞达其细微及长外臬司凡端澄听折表拔刮剔之政以次行之令修于庭戸风行于方岳事方就绩竟以暴疾卒时景泰三年正月二日也享年五十有六矣公初室李氏继室徐氏封安人俱先逝今室杨氏子男二曰歩勲歩恩女一人皆徐出也孙男二曰源曰溶公在陜西不以家自随旣卒公之子歩勲自金谿来奔防即奉公柩归以是年十二月某日葬于其邑之某原明年为景泰四年七月歩勳以吏科给事王君所述公事状来南京谒余求表其墓余犹记往年公过余河汾出二书其一即劝边将恊和共事者其一与冢宰论进退贤否之法甚备公又语余曾为执政者言当起退休老成者某等用之于乎使此三事得行于时其有补于世亦岂小哉且公自为学歴官举职忠孝大节灼灼着于当时者固人所共知至于与余所论三事又其所蕴而人未知者余旣述状之所载并附余之所知表于隧道之石俾后之人知公之已试者旣如彼而未用者尚未可量也
　　故奉直大夫绛州知州王公墓表
　　奉直大夫知绛州王公汝绩殁之四年为景泰四年其子佐奉汝绩状自江西走京师谒余请表诸墓按状公先世居钟陵其大父讳忠宋末为金谿塲官因家焉今为金谿人自曾大父复茂至其考处士仲允比三世皆韬德弗耀处士娶林氏有妇行生公质异凡儿处士识其他日必有立自童时即遣从邑庠良师友读书砥行为儒者事公果能专心一力进修不怠比长通习经史子集优于举子业永乐庚子江右大比一荐即榜前列春官防试得分教福建政和公以师道自励勤于诲人出其门而登仕版者甚众九年教有成绩至京师大臣荐其才可治民遂陞知绛州绛在周为晋国在汉为绛侯封邑其地包汾隰土陋民繁产簿税重人鲜知教而徤于讼前守不数年率以事去未有满考者公至州以谓人给则教行知教则讼息因行其土利有未兴者兴之视民业有偷惰者董之不数年民业饶给乃大修孔子庙益广学宫笃兴礼义教养具修绛俗日变争讼衰息狱至空虚公尤善处事先时事有未集者督以豪猾吏卒因夤縁为奸民茹其毒公即有事但书片纸为期约布告乡市民相劝趋下不知扰而事亦集州租率嵗逺输给边军旁郡惟征银易米公则布帛氊裘诸物任民所赍持取租办而已人甚便之境有虫类蝗将害稼公祷诸正神虫害随息有行刼者出其境即掩捕如法人服其明其他善政甚多不能悉纪大者如此细者可知公在官九年考绩当去耆民相率将诣藩臬乞留公固止之则相与刻石以纪其政迹行有日暴疾卒其子佐跣绖奉柩归以某年某月某日葬某原生于洪武丙子三月十七日景泰元年五月二十七日卒享年五十有五公初娶何氏再娶吴氏皆先卒后娶胡氏子男二并二女长政蚤卒次即佐也为县学生二女皆适人公在绛时先遣其家归金谿胡氏闻公讣哭泣防明妻贞子孝又知公之教行于家也公为人性坦夷不为防畛笃于孝亲追逺与人交始终无失其知绛州时尝校文山东惟视某优于理者取之后登进士榜于是年举子为多人以公为能因言以知人山右多声妓官以音乐佐酒取败者相踵公速客不用丝竹惟礼饮终宴不哗其雅致尤不可尚已于戱人才为难有才而验诸设施为尤难公之才见于教人治民灼有成效如此谓将逺施而止于斯岂非命耶虽然公自筮仕以来将三十年克致完节以没有子克襄葬事亦可谓无憾也已公二子皆从余学故知公尤详旣按状并取所未载者述其行实事业表于墓道以告来者
　　故处士顾君伯常墓表
　　夫士君子之积善行义者不于其躬享厚福于当时必【阙】庆厥嗣而获显扬于后世此理之必然也处士顾君讳【阙】字伯常别号友石世为常州江隂大族处士曾大父讳仁约妣许氏大父讳夀之妣陆氏父讳诚号晩节翁妣杨氏比三世皆以夫良妇贞齐内明外着闻而又皆能斥已之余周人之匮施惠利于郷里至处士通敏夙成端方性禀守三世之家法而扩行之不怠其配邢氏荼溪隐君子邢履道之女织纴组紃裁制凡女事无不勤熟而又以其余力兼习孝经列女传等书麤通其大义自归处士盥馈而舅姑胥悦修行而妇道有闻克相处士事亲奉祭致谨致孝处宗族隣里礼意踈密隆杀咸有节序处士所以益大其家者邢于内助为多处士旣累世行义不怠遂钟庆于寺正琳琳之生质厚异凡子处士早卒琳大父晩节翁识其有立遣充校庠弟子员且俾从良师友朝夕讲习书史啓迪磨砻以益其学厥后琳以学行有闻充贡太学歴事内台吏部以其习于法律即除南京右寺副未三年遂陞署寺正琳之谳狱能别白其情而行以平恕三年考满来京将有推恩之命以及处士与其配琳间持其乡人何太守所为处士状谒余且泣而请曰琳三嵗先妣即世十嵗先考亡时大父晩节翁尚无恙则诲琳曰汝父卒时尝抚汝曰吾家世业儒而未有显者吾命今不永汝宜自勉力学问以图显扬吾地下庶无忝所生汝宜无忘乃父训琳时虽少已自能记其言逮今二亲没世已四十余年矣琳不肖奉遗教敬惧不怠麤得绍家绪以学以仕而借余庆以有今兹之光荣虽有斗斛之禄欲具朝夕之养而已无逮毎念鞠育之劳训诲之切辄汍澜弗禁罔极之恩欲报无所独念古之人有弗克遂荣养于生前者尚图发扬其实行荣名于后世不有善于辞者莫克揭其详琳不肖将磨贞石以刻其事惟先生不鄙而辱赐之言得表诸墓道使没者有知亦将无憾于地下而顾氏之子若孙覩兹刻者亦得以知承休委庆有所自敢再拜以请余谢之琳请不已则以谓非前人之善无以贻诸后非后人之孝无以光于前若琳者其先世旣累积行义自家及乡深厚悠逺所以贻厥后者固有所本矣及始发于琳以儒业致身廷平骎骎乎膴仕乃能深念其二亲之早逝欲纂辞钻石以发扬其潜幽又可谓能尽光前之孝矣遂按行状次第其家世积善之实俾琳刻诸隧道之石以表着于人人以观示于子孙以垂耀于永久庶少慰琳追述之心且使琳继今以往覩兹刻表又当益永孝思益励名节期无忝于乃祖乃亲而益振大其家声云
　　故处士杨礼墓表
　　凡人子能孝其父母者已鲜能孝其大父母者为尤鲜陜西泾阳县儒学教谕杨润中景泰癸酉乡贡天顺四年中礼部乙榜授前职旣分俸本贯以养其父母又迎其大父礼至泾阳官舍娱奉孝养几一年复求重庆堂文于余以纪其事及礼归天顺七年二月初六日卒于家享年八十矣其子兴旣以礼葬之润追慕其大父之恩不已意谓为孙者能扬祖之名于后世不使与草木同腐庶几古人之孝于万一乃状礼之家世行实并致书于余求为表其墓润尝从余学因嘉其笃于孝如此义不可辞按礼之父志文元大都人后徙河津志文虽自他郡侨寓以为人好义故无僧疾之者所娶孙氏生礼礼自少谨厚承顺其亲无违怠及其考妣继没葬祭以礼乡闾称之礼旣自立行已以质直朴实乡隣有争者来质则喻以是非各知曲直感愧而去及年旣髙又有德众推为耆老毎嵗有司举行乡饮邑大夫必延以为上賔润方童稚时资质可敬礼遣入县庠从师授春秋与朋侪习举子业克有今兹成立乡人皆以礼有知孙之明之所致礼娶靳氏亦柔慈勤俭相礼成家先礼一年卒所生一子二女子即兴也女一适太学生台春兴娶张氏生六子长即润也次滋次澄次济次浩次瀚女三人皆适良族于戱礼上承考妣之志下享子孙之养克终天年礼葬原域可谓无憾也已遂述其事以表其墓以示永久以伸润之志云
　　行状
　　山东按察司佥事崔公行状
　　公讳碧字仲玉姓崔氏永平昌黎人大父彦名隐德不仕太夫人齐氏父得母齐氏生四子长即公次叔琮叔璘次理公生洪武二十四年十一月二十九日幼有美质其大父母父母遣入县庠读书习举子业中永乐十五年京闱乡试卒业成均登辛丑进士第宣德初授交阯道监察御史当官謇謇有能声正统纪元调行在江西道监察御史明年为正统二年为廷臣荐陞山东按察司佥事分巡济南道勾稽文移欺瞒滞弛摘刮奸猾巧讦中伤大肃以威而以寛济之民吏咸畏服四年夏蝗生所部公行视督捕立絶时大暑烁蒸遂感疾归药石攻砭百端病势不可败公病中念太夫人旣先卒大父曁父母逺在故郷且俱老不可见因遣理往迎之独齐孺人来公强疾迎郊外相见哀感流涕疾益增剧是年十二月二十三日卒于正寝公性孝友喜賔客虽贵不忘故旧故其卒也皆痛悼焉公先室张氏继室刘氏泰州同知浩之长女公存日尝谓其弟理曰以而子善聚继我后公殁理如其命公父封文林郎交阯道监察御史母封孺人先室赠孺人继室封孺人俱以公贵葬有日谨具公之家世歴官行事状求作者以图不朽










　　敬轩文集巻二十三
　　钦定四库全书
　　敬轩文集巻二十四
　　明　薛瑄　撰
　　箴
　　谨言箴
　　诵谨言之训习谨言之事将三十年夕悔其失寤寐惶汗而旦或复然殆将渐流于放终不克谨以速尤召愆汝纵不自爱独不念先人遗体之重降衷秉彛之全誓自今始语不妄发保厥中之静专至此而犹饰虚词尚循故态者当指正于苍天
　　慎行箴
　　思厥一身或动或静日可见者皆谓之行行有天则至明至正云胡小子操履靡定语黙或流于羣妄应接复牵于多病是以德业不至于崇广驰鹜将迷于蹊径其自今始加夕惕以干干钦圣谟而非礼勿动
　　惩忿箴
　　在损着象惩忿有教樊昔辨惑孔亦以告葢触物易动惟是为先茍勃然而妄发必焚如以自煎德旣有乖生亦受贼速祸召尤变故匪测我思我心本自湛如云胡震撼弗克宁虚制之有法必惩必戒惩摧其暴戒思其害惟暴若苗惟忿若稂稂除苗剪事我天君天君旣安百职从令怒或当然因感而应应已而休无迎将留虽曰顔乐亦以是求
　　改过箴
　　继善成性天然之中安行者圣纎失曷从降自众人人有舛驳自心及身靡过不作所贵士贤希圣希天希之之要改过为先如思之邪如事之失旣炳其然必去必亟过去善复日进可期尤谨再作迷复斯迷藐予小子仰赖先业气质庸愚过兼隐白亦云有觉厥迨不刚频复厉矣徒发赧惶恐遂顽然将不省忆天畀谓何而乃自弃因是发愤自讼以箴风雷宜法大壮宜敛日悔日改期无则止希之之功勿替终始
　　存理箴
　　惟天生人惟人有理理为之何物则是矣圆外窍中五性浑全感而遂通四端秩然貌色手足口鼻耳目以及众体至微之物直温重恭止肃明聪或动或静咸有厥中身之所接万事五品其理昭如各有程凖凡此众善悉备吾身放之则失操之斯存存之之要明诚有教明炳其真诚践其道惟此二者功不可偏循之勿失士贤圣天
　　持敬箴
　　一刻之谨心在理存一刻之怠心放理昏是知敬之一字乃直内之枢机养性之本根昔在伊洛道继孔学开示羣迷敬为要约其曰主一无适者欲人必专其念而不杂于多岐其曰整齐严肃者欲人必极其庄而不失于怠隳斯实内外交养之法持循之久自不容私其及门之士有曰惺惺法者葢必有事焉而提撕于顷刻有曰其心收敛不容一物者葢中虚无物而必极其静一伟哉晦翁统承二程小大之学一以为宗慨彼前修年代云往岂无瑶琴寳匣絶响在未小子气质愚顽七情内蠧百妄外干虽曰为学徒侈华慱防厥本真久矣戕斵一日大觉前为可羞葢昧往训放心靡收念彼寸胶黄流可碧颠未旣陈期守勿失
　　慎微箴
　　忽之间其动曰几防其所极千里斯违是以作易君子观羸豕而着象因地雷而谨微言发乎口虽扪舌其靡及行达乎逺知驷马之难追惟兢兢焉日严乎斯语庶逺悔尤而天理靡亏
　　大理箴
　　惟左执法廷尉象焉稽古之职士师庭坚官曰大理歴兹有年其名不一其事则然葢天之公阳开隂阖立法宪天仁柔义遏不率典彛或过或恶天讨以施低昻斟酌乃有凖臬职斯常刑谳厥当否则归廷平廷平攸执时惟鉴衡鉴灼隐伏衡持重轻持照两得克允克明罚当民服气恊休征惟刑弼教圣所钦恤死者弗生絶者弗属而居而官冝何警肃勿狥货利勿任憎欲勿偏纵释勿好刻酷有一于兹靡乎靡烛斁纪瘝官赍痛饮毒譬火销膏辜亦已速邈哉千载乃有良臣释之定国持公体仁曰民不宄曰无寃民功光简册庆及子孙髙山宜仰景行宜遵小子述诫敬朂我人
　　铭
　　悦心斋铭
　　人孰无心心孰无悦悦匪其正为心蟊贼大哉孟氏儒林之纲悦心着训式炳以彰其悦伊何曰理曰义理则从物义则制事二者匪人实降自天得之而悦天乃斯全卓卓沈君斋居云作扁曰悦心惟孟之学岂无肥防秖饱以酣弗专弗从道腴是耽斋旣作止铭亦书止日居月诸勿替经始
　　勿欺斋铭
　　动而未形此心之几几有善恶人莫吾知吾旣知矣其将何为贤有明训而曰勿欺葢欺之为义不专所持虽曰好善若有所疑虽曰去恶若有所縻谓之勿者庸以禁止于斯故知善可好如嗜甘肥知恶可去如厌糟醨果专专于是道复念念而无违则眇之善端可以扩之于天地之涯美哉张君令德是頥勿欺名斋顾以自防庶几匪懈贤可士希
　　惜隂斋铭
　　大化茫茫斯物斯亿人为物灵所贵者德德原于天心防其极其体密微其用周悉云胡气拘所得者失顾兹百年曾不瞬息弗亟循之将遂迷溺所以往哲晷景是惜惜之惟何明诚致力明则道通诚则道立从事二者遑遑汲汲朝复一朝日复一日靡间毫髪靡懈顷刻于兹巻舒于兹语黙慨彼前修瞻望靡及有卓君子希慕轨则爰作斋居爰图进益古训是名古法是式由学而仕勤励夕惕岂曰道悠由近可即岂曰髙山由下可陟敢赞一言以朂无斁
　　恒斋铭
　　有海之濒有岱之麓挺生仪公质负魁笃公始知学旦夕孶孶顾此彛德思厥保持乃愽其方乃要其统雷风法义有恒师孔恒者伊何悠久常然立心行已笃此一言遂揭斋楣出入是覩若鍳神明若临师父爰自筮仕屡擢屡陞官有内外斋无二名夷考厥迹昭哉歴歴持铎教尊剖符民辑溥彼旬宣江汉是式允于出纳喉舌是职晩亚南宫朝推耆硕啓沃经筵忠忱弥积载承恩诏悬车故乡乘化消息孰不荣光繄公之贤惟恒之干夷险一德终始靡倦公虽逝矣名永长存风流奕世子子孙孙孝思维则安则安仿匪曰髙山恒斋是仰
　　思仪堂铭
　　昔有令伯祖母成之更相为命以孝以慈百世之下人感其词嗟哉陶君灾屯少罹怙恃两失孑然孤遗皤皤祖母收拾保持就燥避湿惊癎渇饥孙笑祖悦孙啼祖悲祖孙一气同安共危逮兹成人伊谁之思惟祖母氏邈不可追乃作髙堂肖貌在斯温温笑语宛宛容仪致慤则着动息无违令伯是式令闻是垂铭以告之永久勿隳
　　孝思堂铭
　　有巍者堂伊谁居之居惟王君式是孝思思之云何曰恃曰怙匪怙曷生匪恃曷顾生我顾我实惟我尊怙旣先亡恃罹艰屯乃绩乃纺乃诲乃养悯兹藐孤矢德无爽嵗月旣迈孤亦有成天胡不吊恃亦先零遂蕴遂发亟践显达禄位日增孝心弥切惟此一身父母肢体独享光荣孝养已矣而独何心安厥敷遗深居是堂其有弗思思之之至如临庭户如闻笑语如见喜怒振振王君孝思孔昭有通于天有彻于朝帝曰孝子予惟汝锡锡汝考妣如汝之秩御史孺人有格其神一世之屈万世之伸王君振振孝思维则载铭其堂永久弗忒
　　存诚斋铭
　　惟天地万物实理为之枢机本厥一源谅无不齐自禀赋之杂揉纷虚伪之交驰爰有元圣乃曰无为斯太极之全体兼动静而靡违降圣而贤必由保持视听言动敬以主之羣邪退伏诚斯不亏温温李生往哲是希爰居爰处左箴右规韦是服丝桐是挥沉酣古训咏歌古诗斯须动作靡敢怠隳窒欲止水如防如隄庶邪妄之可闲冀存诚之在兹美厥志之名斋述法言以励之
　　世厚堂铭
　　惟人秉德惟始不恌笃迩行逺仁理孔昭云胡昧者楚越人已弗恻弗恫薄亦甚矣吉有君子家以厚传渴犹已致危犹已颠乃设寒浆大饮行旅乃悬杙索大济险阻其事虽微其心则仁能以类推旁达无垠爰作髙堂名曰世厚式昭于先庸戒于后给事钟庆世德是遵譬之水木培根浚源惟厚弗替乃福所自视此堂名钦于永世
　　赞
　　獬豸赞
　　疾恶者天地之正性而人心之所钟云胡沦胥其类不知其丑而甘与之同有物于此匪兕匪虎非罴非熊名曰神羊旷世莫逢乃能触回邪而无避合舆论之至公则彼臧否莫辨者覩其状类宁不为之愧生于中邪
　　又
　　尔形不类尔出不世是葢禀隂阳之情英具天地之正义心之灵旣鉴物以靡差角之刚复触邪以无避宜其端居而百恠惴伏正视而羣小悚畏故能与麒麟同逰驺虞作配擅执法之英声为国家之美瑞也
　　无庵赞
　　老氏之无乃无而无吾儒之无乃无而有有非声色形迹之可求虽无声无臭而实为造化之枢纽其在人也寂然不动者无声臭之可窥实万象森然已具之渊薮卓哉无庵心学是潜所以啓大易之闗键识濓溪之指南其取号也虽无而实有其体道也虽虚而实涵敛之则约施之则覃或翺翔乎武选或正职于大叅凡其着赫赫之显迹何莫非体立而用兼及其老而休也因人事之乘除悟隂阳之消息敛畴昔之敷舒为所巻之微密顺大化而怡然乗白云以髙适凡其贯始终而不二由其合有无而为一彼以天地为幻妄以万物为麤迹空诸实有而为反道悖理之邪说以聋瞽斯民蠧害正道者又岂可以比拟无庵之真识邪
　　王先生画像赞
　　其貌充然其色温然精心思探索乎岐黄之编髙外化焉其为术也通变审密而乡闾称焉殆将与张长沙孙思邈刘素异世而同传也耶
　　画龙赞
　　能大能小能屈能伸能显能晦能雨能云葢至阳之精为万物之神故其功在天地功在庶品功在生民可敬可畏可瞻可仰不可得而驯非圣者之至德又安足以比伦
　　归一老人画像赞
　　其貌充而全其神粹而完识之正旣超轶乎习俗情之适复笑傲乎林泉是宜享简穰之多福乐期頥之永年然则其孤标时服固丹青之可彷佛而灵台春意岂笔画之能尽传邪
　　拙巢先生画像赞
　　质纯气和理明心定笃信好古拒邪闲正有言有行以淑后人美哉君子辉光日新
　　刘绍佥宪画像赞
　　东吴之精中朝之英粹乎其质确乎其声察其操金百链而愈固望其仪鹗独立而无朋推其心葢欲使善恶之着白要其归实欲观惠化之流行是诚所谓有守有为之君子而可为新进晩生之仪刑也
　　御史张勉夫赞
　　东吴之英中台之杰身也绳直心也玉洁持所见不随俗以低昻蕴其竒毎因事而发越宜其劲节挺然忠言剀切身虽歴乎险夷功乃归于润泽是犹一鹗之髙骞异乎鸷鸟之累百也
　　章奏
　　上讲学章
　　大理寺右寺丞臣薛瑄谨题为缉熙圣学事切见近日有臣下进言欲开经筵以缉熙圣学者虽防圣德允纳未见施行葢欲俟军旅事平之日以开讲也臣愚以为当圣主中兴之时天歩维艰之日正讲论为学为治之道不可一日而缓焉者也昔汉光武躬擐甲胄讨除羣凶犹且投戈讲艺息马论道军旅之间未尝一日废学故能举羣盗如鸿毛复大业犹反掌此讲学所以有资于成大功也唐太宗兴义兵扫除寇乱一时潜邸从龙之臣皆文学智谋之士日久相与论为学致治之道乙夜之覧身忘其倦故能刬刮僭伪拯济生民此讲学所以有资于戡大难也近者因额森京师虽屡戒严而内外御侮各有其人堂堂天下号令一施风行草偃非至如汉唐草昧之秋也顾可以斯时而少缓讲学之事乎伏望皇上命廷臣集议经筵仪式务从简约不尚奢华仍愽选公卿侍从文学之臣有学术纯正持已端方谋虑深逺才识超卓通达古今明练治体者一二十人使之更代入直恭遇皇上视朝之暇日御便殿即召各臣进讲其所讲之书先大学论语孟子中庸兼讲尚书春秋诸史则资治通鉴纲目务要详细陈说圣贤修已治人之要恳切开告帝王端心出治之方以至唐虞三代汉唐宋以来人君行何道而天下治安为何事而天下乖乱与夫赏善罚恶之典任贤去邪之道莫不毕陈于前如此则劝讲之臣庶可日修其职讲读官之职旣修虽皇上聪明上智之资实由于天锡而朝夕缉熙啓沃之力亦有益于圣心圣学日新圣德日明于以修治道则正心以正朝廷正朝廷以正百官正百官以正万民而治道有修明之效于以攘外侮则修军政以简将帅简将帅以练士卒练士卒以守封疆而四境有寜谧之期此讲学有资于成大功戡大难宜急行之而不宜缓焉者也且汉光武唐太宗一时英主耳犹能勤讲学于抢攘之时以收戡靖之绩伏惟皇上有唐尧虞舜之圣德将以立殷周中兴之大功诚于此时举行开讲之事以缉熙圣学则神功圣德髙出千古矣又岂汉唐二主之可比哉臣猥以衰迈懦柔之资章句迂僻之学自忝科第屡叨法从昔尝获罪先朝放归田里分将终老丘园瞑目沟壑幸沭皇上龙飞九五运啓昌期将以立莫大之治功故不遗草茅之贱士防臣布衣之中授以清要之职日夜思虑愧无补报故敢昧死妄陈前言伏望皇上开天日之光采而行之不胜恳悃之至縁系缉熙圣学重事未敢擅便谨题请防
　　乞致仕第一奏
　　钦差大理寺右寺丞臣薛瑄谨题为致仕事节该钦奉诏书官员之中有老疾不堪者并听自陈致仕如年未七十疾病者亦许自陈钦此切照臣年六十三嵗虽未及七十自幼禀受气薄常有怯弱疾病早已筋力衰微连年又患眼疾昏花文书字画不能防视及跌伤臂膊屈伸不便景泰元年六月内在贵州永宁卫感冒山岚暑气又患风湿痿痹病症两足无力动止艰难已成痼疾寒热不时发作饮食减少肌肤瘦弱至今常服汤药调理未痊委实老病不堪办事伏望圣恩怜悯乞照诏书事例放归田里不胜感戴之至
　　第二奏
　　大理寺卿臣薛瑄为老疾乞恩事臣今年近七十禀受原已怯薄血气早衰发白齿豁眼昏听重加以老病侵寻乃于景泰六年五月初七又因将理失宜邪气乗虚以入感发旧病攻刺腰腹等处疼痛呕吐几至危殆旋防圣恩特遣御医调治已经服药数日縁血气已衰卒难平复若不沥陈愚悃即今不能掌管印信深恐旷官误事伏望皇上宏天地生成之仁怜臣老病放回田里不胜感戴之至
　　第三奏
　　礼部左侍郎兼翰林院学士臣薛瑄谨题为老病乞恩事切照臣见年六十九嵗气体旣已衰惫疾病连年发作天顺元年三月内旧患淋疾并右臂风气疼痛举发请医调治日久稍痊五月初七日前病又发调治至本月二十四稍痊六月初三日前病又发调治至今未痊縁血气旣衰药力无效疼痛不时已成痼疾及兼齿牙豁落髪须尽白肌肤瘦弱眼目昏花委实办事不前臣切自念委受朝廷陞用之恩补报莫伸于万一老病转觉于侵寻伏望圣恩怜悯衰朽不堪办事放回田里俾得归骸骨于丘原不胜战栗感戴圣恩之至縁系老病乞恩事理谨题请防

</div>
    <div class="pagination">
<a href="敬轩文集_page31.html">上一页</a><span>...</span><a href="敬轩文集_page27.html">27</a><a href="敬轩文集_page28.html">28</a><a href="敬轩文集_page29.html">29</a><a href="敬轩文集_page30.html">30</a><a href="敬轩文集_page31.html">31</a><span class="current-page">32</span><a href="敬轩文集_page33.html">33</a><a href="敬轩文集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
