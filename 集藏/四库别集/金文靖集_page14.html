<!DOCTYPE html>
<html>
<head>
    <meta charset="UTF-8">
    <title>金文靖集 - 第 14 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金文靖集 - 第 14 页/共 20 页</h1>
    <div class="content">　　圣天子在位之十有五年为永乐丁酉是年十一月二日始创北京之奉天殿乾清宫于时文武小大之臣以洎百工艺能材智之流莫不骏奔趋事各竭其力以报答圣天子生成之大恩未几殿中俱现五色瑞光由地亘天朗耀辉彻卿云防霱煜煜轮囷天花璀璨大如日轮廻旋宫苑蔽亏霄汉金水河太液池氷复凝瑞内含诸象毫髪可鉴自是卿云瑞霭缤纷杂遝无日不见文武羣臣上表称贺以为圣天子至徳所感实应太平圣心谦抑不敢自当复申勑百寮懋勤厥职以上答天眷此可以见圣天子敬天勤民切切图治之盛心超卓之见匪惟度越百王诚足为圣子神孙万世之鉴矣臣忝列禁林职在纪述用铺张为赋以传示永久使天下后世知我国家太平如此其盛也谨稽首顿首再拜而献赋曰惟圣皇之御极因龙潜而作都建两京之伟观恢万世之鸿图中四方而正位画千里而为区宅禹贡冀州之域当天文析木之墟下衍坤络上振干枢洪河巨川既浑涵而聨亘重关叠嶂复磅礴以回纡总隂阳之交防尽海陆之灌输斯乃天府之国是为兴王之居式宏开于景运名契合于贞符乃涓吉而经始乃选材而庀工询谋罔贰筮协从万姓咸防四方攸同维仲冬之凝沍盎和气之冲融神灵协孚以交賛上帝监观而相成于是建奉天立乾清法刚健配高明壮鸿基于九鼎揭皇极于八纮肆天庥之滋至纷总总而来呈既弥旬而阅月日盛而日盈若乃瑞彩发舒其光五色或绀而青或黄而赤或防日而圆或凌风而直上烛璿霄下临柱石绣楹耿耀丹闱有赫晶晶荧荧煜煜奕奕昭晰辉融交暎洞射尔其卿云轮囷非雾非烟勃欝布濩郁郁纷纷错综成章五彩氤氲乍敛而合倐舒而分或圆若停盖或长若垂绅或粲若张绮或丽若凝纁昭回河汉朗耀三辰至若瑶葩下埀弥空纷纶的瓅璀璨状拟日轮炫碧含丹飘飖馥芬熠熠煜煜上腾髙旻亦有太液屡氷而瑞众妙毕陈包含巨细层叠森罗璧聨珠缀莹彻方诸辉烁阳遂匪琢匪雕匪裁匪制胫腪化工巧发神秘于斯时也百辟庶尹羣公卿士莫不蹈舞欢扬屏息睥睨以为旷世之竒逢太平之盛事乃端沐斋祓敷衽陈词再拜而进曰皇帝功髙邃古化侔两仪徳洽庶类仁育黔黎风雨时若百谷茂滋蛮夷咸附遐迩缉绥圆灵荐祉柔只效珍五行序三阶平醴泉溢甘露凝嘉禾植芝草生麒麟驺虞鳯凰长离籍籍纷纷合防葳蕤斯皆前日之徴应盛世之福禔维兹肇造新宫允协昌期万灵敷佑民物咸宜诞昭景贶申锡蕃厘是盖天眷圣徳佑啓鸿基彰皇眀之伟烈开万世之雍熈虽武有迁镐之图成有卜洛之举曽何足以方于斯也皇帝乃谦抑逊避寅畏悚惕登进羣臣戒厉训勅慎乃位修厥徳毋恃安而忘危毋恃祥而自逸纳赤子于泰和措羣生于丰殖家无夭札之虞人靡饥寒之戚礼譲行而俗化淳刑罚清而奸慝息上安下顺内宁外谧庶几上答天眷茂衍鸿泽固邦基于久逺绵歴数于无极贻生民永世之安为子孙不刋之式顾不伟哉于是羣臣拜手稽首扬言曰皇帝敬天之命图其难不图其易于其徳不于其瑞诚国家莫大之庆天下无穷之恵臣等敢不勉竭愚衷钦服明训以副陛下拳拳之盛意载歌曰瑞光耿兮五采份份兮卿云粲兮五采成文兮瑶葩丽兮蔼璘防兮氷华耀兮蕴竒珍兮帝京建兮瑞骈臻兮皇徳谦兮训戒之谆兮宝祚隆兮景命维新兮圣寿永兮何千万春兮
　　圣徳瑞应赋【有序】
　　圣天子端居九重深惟皇考太祖高皇帝皇妣孝慈高皇后生育勤劳昊天罔极夙夜图报实切渊衷稽之佛氏之书以为孝莫重于报亲慈莫广于及物而徴诸内典惟荐扬功徳可以少资冥福乃诏永乐十七年正月甲戌于海印寺修建水陆大斋七昼夜覃及幽显咸膺利泽振法寳之威光宏慈悲之愿力旛葢香花具足庄严斋仪梵呗修洁整齐平等无碍均一髙下维时后祗荐祉百灵阐珍甘露布于祗园醴泉出于灵甃卿云被于霄汉瑶葩防霱粲烂缤纷天休震动中外踊跃神人协庆大礼告成然自非圣天子至仁纯孝格于天地诸佛世尊欢恱歆鉴皇考皇妣在天之应昭答感孚其能致兹福应若是其盛哉羣臣称贺圣天子抑而不居诞降徳音戒厉切至此尤足以感动天心国家臣民万世永頼臣叨列禁林忝职文翰不可无歌咏以播扬盛美传之后世故不揣芜陋谨铺张为赋以献其辞曰我太祖之应天以受命也不阶尺土而开万世之鸿基乃正大统任君师建皇极昭民彛扫妖氛于八表一文轨于四夷隂阳调而雨旸叙品彚蕃而百谷滋庶政咸和诸福毕来此所以跻生民于夀域而措天下于雍熈者也重惟圣后徽顺柔慈身济大业同起布衣化家为国正位宫闱辅成内治翊赞万机上以奉神灵之统下以理万物之宜此所以祐啓家邦恢宏庆绪而茂衍夫宗支者也肆惟皇上继承大统君临万方仰法成宪祗循旧章顾昊天之莫报慨终慕之难忘怵惕恻怆瞻依徬徨凡可以导宸游资冥福则无徃而不致其力无所而不用其情此所以致礼于大雄而托诸天以达其诚者也乃涓吉日啓斋扃具册祝洁粢盛说无量之妙品扬大梵之清声于以展诚孝格圣灵溥惠渥洽幽明洋洋赫赫剡剡荧荧严防对越陟降在庭万灵翕合香娉婷乃发佳祥以昭其成其祥维何甘露之盈被柯缀叶玉屑珠凝饴甘肪白纯阳之精泽润于下靡物不承亦有醴泉苾芬其馨潜通地脉发其精英如涛之沸如川之腾湛恩汪濊溢于八纮有粲其云五采成文昭回于天布濩纷纭凌飚抱日防于只园丽景流辉垂耀天门至若琼葩下降飘飖缤纷圆暎皎日轻飏芳尘流丹曳紫凝淀含纁焱焱灼灼煜煜璘复有祥光五色挥霍冲融焕若火齐欱日歕空廻翔敛舒浅深淡浓竒形异态变化莫穷于斯时也春阳应候绪风解冻灵芬充牣天人和同欢声溢于中外抃舞集于华戎皆曰此圣朝之大美千载之竒逢盖上天以是而昭至徳答宸衷衍皇图福圣躬纳斯民于仁夀而开太平于无穷者也于是大夫卿士百辟羣工乃斋祓上表称贺九重惟皇谦譲祗畏寅恭亲发纶音载厉载敕慎乃庶位毖于一徳以答于天以报于国惟徳之崇匪瑞之昵羣臣祗奉训言罔不战惕乃顿首扬言曰皇帝奉天体道恭膺寳厯宵旰靡宁缉熈庶绩丕隆孝治四方承式仁沃幽潜恩流动植竒珍异产充积填溢维兹禋荐以孚以格诞降灵祥辉辉奕奕天眷用彰是畀是锡奚圣心之谦抑乃峻辞而弗居是将以仁为祥以义为瑞而弗寳于贞符盖自生民以来之所未有所以迈汉唐超禹汤而嫓黄虞也臣忝侍从游泳銮坡颂神尧之寳露协虞舜之赓歌迈九成于唐室轶三烛于汾河际太平于今日奚遭遇之孔多是将登歌乎清庙期永世而弗磨歌曰圣孝兮孔昭众瑞兮骈联圣夀兮弥永亿万兮斯年又歌曰皇仁兮溥洽皇道兮昭明上天兮申命万邦兮永宁
　　瑞应甘露赋【驾留北京】
　　惟太祖之仁圣寔受命于上天奋一旅于淮右扫羣雄于八埏拯生民之垫溺韬宇宙之戈鋋爰统临于寳祚乃主宰乎神人首建皇极正彛伦脩礼乐宣人文握干符阐坤珍鼔化机于品彚萃和气于两间纷四裔之来王致诸福之便蕃此所以创业垂统积德累仁开太平于万万世而啓鸿基于万万年也洪惟我皇神圣文武祗承大统抚驭寰宇仁信侔于汤文恭俭同乎尧禹溥湛恩于万物沛膏泽于下土由是洽柔祗格圆灵三光全寒暑平庆云粲景星明醴泉澧涌黄河渟驺虞生而麒麟出嘉禾荐而秀麦呈肆天庥之滋至羗异瑞其骈臻然犹未足以昭至德表至仁此甘露之所以复降而嘉祯之所以洊应也惟彼甘露寔降孝陵孝陵峩峩钟山之下太祖陟降神灵所舍禋荐时享来祈来迓圣灵慰恱显佑协相感我皇之诚孝恒洋洋而在上繄降福而垂庆屡昭锡乎嘉贶时惟子月气和如春天乳明润膏露缤纷溥松缀栢淋漓郁芬弥山布谷防郁璘玢浥浥厌厌晶晶荧荧连朝累日屡降屡盈于是皇储乃祗肃斋沐取以荐神宫告宗祊复驰表致贺献于天庭皇上恭天之赐乃御大朝集百辟进羣公卿而告之曰惟太祖在天之灵监观四方畀朕以神器之重寔頼尔臣邻一徳一心勤劳赞襄敉宁区夏燮调隂阳风雨时叙五谷丰穰兵寝刑措民物阜康惟兹天降甘露所以表应太平嘉惠万邦朕不敢秘天之贶用颁赐于尔臣邻以昭上天之隆眷以承太祖之耿光其益竭乃虑厉乃志勤乃政敬乃事无藻辞以矜夸无满盈而怠肆庶防休戚是同共保终始措天下于乆安致国家于长治福禄流于无穷声名著于后世岂不伟欤于是羣臣咸拜手稽首曰惟皇上恭敬天地致孝祖考辑和民人惠养耆老徳洞沦恩被遐壤故天不爱道甘露呈瑞此感彼应理所必至而乃益存谦抑推而不处视彼植金茎以承液夸嘉瑞以纪年者不可同日而语矣是宜勅太史以纪载美盛徳之形容播诸金石被之管弦以示圣子神孙于无穷为之颂曰瞻彼孝陵松柏苍苍兮上天降康甘露瀼瀼兮至和所萃至孝之格兮惟皇谦防弗盈弗溢兮宪章太祖以承于天兮永膺景命亿万斯年兮
　　瑞应麒麟赋【有序】
　　臣闻人君有至圣之徳者则必有至盛之治有至盛之治者则必有至大之徴此感彼应皆本于一心之诚非人力所致而自至者钦惟皇上建中垂统法天敷治恢宏鸿化覃暨无外和气融朗嘉应叠臻乃永乐十有三年秋九月壬寅西南夷有曰麻林国者以麒麟来献夫麒麟仁兽也中国有圣人在位则出王者有至仁则见惟我皇上自莅阼以来仁洽庶类徳洞幽明凡极天所覆极地所载极日月之所照临莫不煦煦然甄陶于化育之内曽未逾年而麒麟之瑞凡两至阙下羣臣上表称贺皇上情存损抑推而不居以为国家之瑞不在于物惟刑政脩明奸宄不作时和嵗丰民物康阜同跻于熈明仁夀之域乃足为瑞且复举前代溺好祥瑞夸诩张大极满盈骄奢而底于乱亡者歴指以为戒于以见皇上之励精图治忧深思逺不自满足而其心之诚真足以参天地赞化育度越百王垂法万世岂惟天下臣民之福实国家亿万载无穷之庆也臣备贠禁林职在纪述叨沐鸿恩荐覩上瑞用着其实美盛徳之形容而为赋以献其词曰惟圣皇之奉天而履寳祚兮主上下之神人畅仁风于六合兮宏至化于八垠调玉烛以和四时兮顺轨度以齐三辰纳民物于康阜兮无彼此而不均盎鸿休之翕集兮协嘉祯之骈臻致内和而外辑兮故迩怀而逺亲南濮铅而北祝栗兮东扶桑而西昆仑或异言而诡服兮或雕题而文身毕稽首以效顺兮举骏奔而称臣荐庭实之旅百兮纷焜耀于竒珍泝西南之絶域兮盖甞产乎麒麟仰圣人之在位兮四三译而来宾属兹麟之再见兮亦逖处于海滨岂防常之克致兮寔感召于皇仁繄麟之为瑞兮首四灵而孔神合二气以赋形兮萃五行而胚腪至和为之育精兮大化为之陶甄匪质殊而形异兮尤抱贞而含纯角笋植以周正兮蹄玉洁而璘霦矫苍龙之脩领兮粲元之竒文尾以肖牛兮身磊磊而象麕闵生物以弗茹兮避蠕蠢而弗跧步骤中于矩矱兮鸣声恊乎韶钧絶踶触以穆穆兮蔼仁厚而振振众灵从以先后兮百神呵防而纷员山川濯濯以发秀兮草木郁郁而扬芬倐光气之上腾兮烂五采于苍旻肆逺人之仰徳兮将献瑞于吾君爰洁斋以告神明兮谨上贡于天阍驾樯帆于巨海兮扬旌斾于飞云川祗为之敛浪兮风伯为之清尘诏阳侯以先驱兮役海若而后奔屏魑魅与魍魉兮走蛟鳄与鲸鲲龙左右以廻翔兮鸾凤相参而缤纷歘超度于沧溟兮遄整驾于平原垂以赤防之雕槛兮借以紫绮之文茵祥风载路以沕穆兮卿云垂空而絪緼假金台以留憇兮欵明廷而献陈仪舒舒以容与兮体肃肃而安驯迫之不惧兮抚之不震倡率舞于玉阶兮聆九奏于金门被日月之光宠兮沐雨露之荣恩重瞳屡顾以嘉恱兮臣工竦跃而欢欣固作长于百兽兮宁下侪于毛羣廓圃为之囿兮截琼岛为之藩以狻猊为爪牙兮以驺虞而为隣飡玉英之芳润兮嗽醴泉之甘新应四时以和鸣兮符至徳于乾坤赞鸿化于幽黙兮熈大运于厖醇朝防銮辂于瑶池兮暮陪仙仗于紫宸猗欤麟哉昭文明于盛世兮伟竒观于前闻彼周南之咏歌兮邈形似而难真揭殿阁以嘉名兮奚汉唐之足云惟圣徳之渊兮轶前古而莫伦体大舜之兢业兮法圣禹之忧勤躬节俭而弥约兮蕴至道而弥敦让嘉瑞而弗居兮履谦光而益尊戒臣僚以脩饬兮毋傲骄而怠昏遵成宪于皇考兮佩无逸于圣言上以承于宗庙兮下以庇乎生民庶长治而久安兮锡纯祉于子孙斯宸衷之所以拳拳兮而圣训为之谆谆顾小臣之猥陋兮忝载笔于词垣瞻荣光于日下兮覩盛美之便蕃慙纪述之弗工兮罔禆益于寸分愿永歌于天保兮祝圣夀于万春
　　师子赋【有序】
　　钦惟圣天子膺受天命统绍洪基厚徳深仁覆冐无极仁声义闻溢于八表故东极扶桑西抵月窟南逾雕题北底穷发自前代所不通中国所不闻者其人莫不向风慕义畏威懐徳重译接踵而至盖自三代以降未有盛于今日者也乃永乐十有三年九月丙申西域遣使以师子来贡考之载籍师子即狻猊也如虥猫能食虎豹铜爪铁额锯牙凿齿尾端有茸毛大如斗许盖为毛羣之长夫百兽莫猛于师子居深山大谷之中非可以力致而羁絏也今乃自月窟逾昆仑越大漠歴数十万里随使者以逹于阙下有以见皇上之威徳逺着而师子之雄猛悍鸷亦皆帖然驯伏自致于中国则所以柔怀逺人威服不庭风飞雷厉于穷荒絶域之外者于是而可见矣臣忝列班行躬逢盛美不可黙而无言谨拜手稽首而献赋曰于惟我皇圣神文武恢治化于八纮播仁风于下土无一物而不获其宁无一民而不遂其所三光以之而平四时以之而序曰旸而旸曰雨而雨时和嵗登丰于禾黍致竒祥与异瑞遂骈臻而防至肆声教之攸隆式广被于遐迩彼卉服文身之乡瘴雨蜑风之地既慕义以向风亦献琛而奉贽惟兹西域绵邈万里乃有神兽曰为师子鐡额铜爪锯牙凿齿绀眼赤毛鬛缨茸尾其气猛而威其力悍而鸷哮呼则震訇雷霆奋击则糜碎犀兕属逺人之感化纳职贡于包轨奉神兽以来朝慕越裳之白雉渉流沙以东向逾昆仑而南指凛飞霜之棱棱飒长风之纚纚覧金台之嵯峨闯天关之嶻百辟为之骏奔天顔为之嘉恱于以彰圣皇之威武于以昭盛世之文徳熈神化以弥流亶圣心之无斁措斯世于太平遂民生于丰殖隆国家万年之安轶旷古无前之绩臣叨列于班联仰天顔之咫尺幸目覩于竒珍敢敷陈于悃愊祝圣夀以悠长颂皇图于无极
　　瑞象赋【有序】
　　恭惟皇上膺受天命统绍洪基仁布寰宇化周六合是以扶桑月窟之境雕题穷髪之地莫不梯山航海奔走来贡葢自三代以降未有盛于今日者也廼永乐十六年秋九月庚戌占城国以象来进其状瑰诡雄壮元肤玉洁文有白章粲若华星郁如云霞拜跪起伏驯狎不惊斯实希世之上瑞天下太平隆盛之徴夫百兽之中其强悍勇猛者莫逾于象非若虎豹熊罴之属可以力制今占城以是象来贡既有以见其形质之美而其驯扰狎习似与仁兽无异于以见圣徳之广大被于幽逺草木鸟兽咸沭恩光而其感化之妙固与凤凰来仪百兽率舞者同一效騐之大矣臣忝职词垣幸际圣明屡覩嘉祥之盛不可无纪述以咏歌太平谨拜手稽首而献赋曰惟我皇明受天命临寳位洽文徳隆至治际天蟠地覆冐无外明无幽而不烛化无逺而弗被惟诸福之毕来致嘉祯之骈萃羗万国以来庭咸舆琛而奉贽或贡以威凤祥麟或献以锦豹灵犀或进以渥洼龙丈之天马或奉以西域巻鬛之神狮其他若瑶琨球琳大贝明珠瑚玛瑙琥珀璖珍竒异产海委河输纷沓焜耀杂然前陈则又不可以备书也粤有巨兽魁然其状潜海滨以廻翔匿长林而自放势侔山岳之穹窿力抵万钧之雄壮其生也大块孕其真至和毓其精瑶光助其神斗宿濯其英然后走百神集众灵播休氛恊嘉祯忽乘云而下降倐天开而日晶采旼旼而煜煜文璨璨而璘耿繁星之布濩莹雪花而缤纷如肪之洁如玉之温经以白理纬以黄备众采以交互纷五色而成章炳炳蔚蔚熠熠煌煌六甲为之呵卫五丁为之賛防岳只因之而献瑞坤珍以之而效祥于是畨酋夷长睨之而惕惊象胥虞人望之而辟易不假鞿槛而自致匪借罻罗而自格乃告神明防吉日载之以蔽空之长舟借之以幕云之文席左叱阳侯右麾海伯风师前驱而缩恧天吴后从而匍匐迅飊为之帖息魍魉窃伏以藏形猰防逺引而遁迹歘星驰而云驶逾万里于倐忽沐恩光于九重近龙顔于咫尺观其拜跽有常动止有节既容与而弗惊亦安舒而自帖万姓为之骏奔百僚为之欣恱麒麟防之以翺翔驺虞随之而蹩于以导乘舆服鸾辂备万舞恊韶濩宣人文昭皇度兆至徳之祯符绵万年之寳祚囿斯世于防和措羣生于丰遂熈鸿化以弥流亶圣心而袛畏将以明刑弼教保民图治答景贶于上天贻嘉猷于后世又岂徒夸盛美侈多瑞为目前之竒玩而已哉臣忝厠列于禁垣幸瞻依于日月愧学术之粗疎莫形容于万一爰纉述于见闻兾具存于事实扬盛世之休嘉着无前之伟绩祝圣夀以悠长颂皇图于无极为之颂曰惟皇神圣上帝之命统临万方靡不从令维帝监观祯祥之格丕昭神化洽此文徳皇不自圣益敬于天匪象之瑞所瑞惟贤大哉皇仁覃被八纮如天之行如日之升上帝之歆协于皇徳亿万斯年其永无斁
　　駞鸡赋
　　永乐己亥秋八月吉旦西南之国有以异禽来献者稽徃牒而莫徴考载籍而难辨皇帝御奉天门特以颁示羣臣莫不引领快覩顿足骇愕以为希世之罕闻中国所未见其为状也駞首凤喙鹤颈鳬臆苍距矫攫脩尾崒雄姿逸态鸷武且力衡不逾咫髙可八尺名曰駞鸡生彼畨国想其质乘火徳体孕阳精目含碧而星耀顶凝紫而云蒸步凌风以耸拔翼摩空而峥嵘冠峩峩以髙翥声胶胶而振腾岂羽毛之同族寔异状而殊形感圣徳之逺被将献琛于天庭尔其分重译辞海陬贮以雕笼载以长舟风驭指以前路川后导以安流鹍鹏相参以廻翔精卫从之而夷犹骇天吴兮走列缺慑苍螭兮奔素虬晞晨光于旸谷弄夕景于瀛洲倐忽万里逹于九重阔步长趋气凌太空性寔驯狎貎甚雍容昂首拂青云鼔翼生长风山鸡野雉不敢敌青鸾紫凤同翺翔飡以圃之金粟饮以瑶池之琼浆顾依托之得所何遭遇之非常繄圣皇之宵旰政图治之未遑法勤励于汤禹仿至徳于虞唐念司农之作戒冀警旦而弗忘敢躭翫于逺物有一息之怠荒惟雨旸之顺序洎民物之阜昌畅至仁于六合跻四海于夀康斯宸衷之拳切而圣心之所望臣日覩于盛美愧陈词之弗臧颂圣夀于万年同地久而天长
　　黄鹦鹉赋
　　繄羽毛之为类纷总总其莫量何鹦鹉之独异禀姿熊之非常既弗白以弗緑亦匪而匪苍秉纯黄之正色乃毓徳于中央观其质自天成胚由地育戊己储精坤元孕淑娟娟其容烱烱其目纎喙巧舌绀爪丹足谢浓翠于秃襟翦防红于膺腹肌一色以裁柘体浑全而染菊迩其身逰南诏迹逺陇西映日光绚含风翅低思灵泉以就饮恋嘉木而择栖鄙昂藏之文鹄陋睍睆之黄鹂誓永托于遐壌甘独处而弗移何遽闻于守将遂逺辞于山灵爰戒斥堠勿扰勿惊爰饬虞衡勿弋勿矰兹灵禽之间见将效瑞而来庭于是祥风乍回卿云渰兴忽低飞以自驯竟竦立而亭亭怡情闲暇弄影娉婷乃诹吉日乃告前征盛以五采之雕笼栖以双玉之寳檠驰万里以逺渉瞻九重而独登于时圣皇御朝抚临万国天仗宵严阊阖晨辟敬再拜以入献粲文采之辉赫晃初日以争姸耀金铺而一色凝眸注视想婉娩以酬恩延颈诉言期从容而报徳惟圣皇之谦譲乃情存于损挹诚弗贵于珍竒亦岂寳于逺物思宵旰以图治益寅恭而戒惕葢将措斯世于雍熈而纳天下于仁夀之域者也臣沗侍禁垣职业文字逢千载之昌期际文明之盛治瞻羽族之灵祥羡物类之竒异聊陈赋以形容冀垂声于后世赋已而为之歌曰天生羽族万有不同兮异哉此禽既慧而聪兮禀色纯黄昭圣徳之中兮又歌曰竒哉此禽既聦且慧兮含灵解语巧通人意兮知徳报恩颂圣夀之万嵗兮
　　太祖皇帝御书賛【有序】
　　皇上宴闲出示太祖皇帝所书御制嘉禾诗一首云章烂然辉映日星羣臣骇跃争先覩之即日摹刻诸石刻成取拓本装潢成巻越十有二日御奉天门颁赐羣臣公卿防孜幸得与赐焉臣窃惟太祖髙皇帝龙飞淮右提一旅以靖祸乱混一六合休养羣生修礼乐以致太平涵濡渐渍垂四十年百僚效职四裔承风惟时嘉禾屡登四郊之民无冻馁之忧庙廊之上垂拱雍容圣情恱豫亲御翰墨着为歌诗沨沨乎洋洋乎雄伟壮丽浑然天成至其字画之超诣天机逸发森若飞动虽龙跳虎卧凤翥鸾翔不足以喻其妙此诚天纵之能圣学之余也皇上缵承丕绪祗迪先猷披阅手泽如对尊严用勒坚珉藏之秘府以昭示万亿年永永无极顾臣菲薄而亦窃获此赐宠荣焜燿称颂难名谨当珍袭传之子孙视为至寳乃稽首顿首再拜而为赞曰天眷有徳真人兴笃生太祖基皇明天戈奋举驱雷霆救民水火壶浆迎彊摧暴灭民以宁洒扫宇宙无秽腥功成定鼎居金陵龙蟠虎踞奠神京制礼作乐罗羣英百辟济济良股肱九重垂栱临大廷华夷皡皡皇风清神功圣徳不可名四民安堵万物成五风十雨和气蒸东郊忽报嘉禾生异亩同颖争敷荣乃知至和兆休祯天降嘉瑞非农耕我皇体物周民情手挥寳翰荣光升羣臣环视喜且惊铿鍧金石韶钧鸣浑涵风雅遗葩经天章璀璨辉日星奎璧分曜含晶荧龙蛇走势鸾凤腾瑚玉树纷纵横惟帝继述隆孝诚对阅宸翰钦圣灵慨念手泽思善承到此琬琰胜瑶琼寳凾钿轴黄金縢藏之秘府垂千龄勅赐百官恩宠并小臣忝窃依蓬瀛荷此宠锡慙弗胜作诗敢谓谐颂声愿效康衢歌太平
　　麒麟赞【有序】
　　臣闻麒麟天下之大瑞也帝王之徳上及大清下及大宁中及万灵则麒麟见又云天不爱道地不爱寳人不爱其情则麒麟见又云王者徳洞沦化及羣动则麒麟见是则麟之出必圣人在位当天下文明之日固不可以幸而数致也钦惟圣天子嗣大歴服法天图治励精宵旰致理万机仁声义闻洽于逺迩徳教覃被民物和防四方万国靡不归戴于是天监圣徳景贶屡臻而十有七年之间诸福之物纷员充牣史不絶书乃永乐甲午秋九月西南夷有曰榜葛刺国以麒麟贡明年乙未秋九月有曰麻林国以麒麟贡今年秋复有曰阿丹国以麒麟贡五六年间麒麟凡三至京师烜赫昭彰震耀中外诚千万世之嘉遇而太平之上瑞也昔者黄帝道隆徳盛麟仅出于囿周南虽托诸歌咏而未覩其真降及汉唐寥寥无闻今圣天子徳协重华功髙旷古厚泽深仁涵浸无间而兹麟之祥屡见而不已葢上天以是彰显圣徳为王化之大成诚宗社生民万万年无疆之庆也臣沗列禁林日覩嘉祯不胜荣幸用述为賛以传之乆逺谨拜手稽首以献賛曰猗欤仁兽异状竒形二仪胚腪枵降精龙颅耸拔肉角挺生紫毛白理纹纵横其质濯濯其仪彬彬有趾弗踶惟仁是遵有角弗触惟义之循步中防矩音协韶钧养绥抚防藏嘉思邉四时乘化其鸣弗愆是名麒麟出应于天待时而至弗后弗先万里来宾载迈载驰瑶光烛霄卿云下垂重瞳屡顾众抃以嬉大开明堂坐以纳之于惟我皇法天图治声教流行东渐西被无幽弗烛无逺弗暨川滙云奔稽首奉防爰集大瑞后先骈臻何以致之惟皇之仁惟皇之仁洽于八垠极天际地罔不尊亲惟皇谦恭弗自为圣匪物之珍恊于仁政惟皇奉天丕显大命圣夀万年四方之庆
　　狮子赞【有序】
　　圣天子莅阼之十有七年徳化大成无有逺迩毕献方物乃秋八月甲午西南夷木骨都束国复遣使以狮子来贡夫百兽之极莫逾于狮子其状铜爪铁额锯牙凿齿声殷殷若雷居深山大谷呑嗜虎豹非可以力制也乃今日自海外歴数十万里随使者以进于以见圣天子之威徳逺着覃及庶类故虽雄猛悍鸷之兽非人力所可制者亦皆帖然驯伏自致于阙下则所以柔逺懐迩威服不庭风飞雷动于遐陬絶域之外者于是而可想见矣臣叨列禁林职业文字躬覩盛美不敢自黙谨为狮子赞一篇上献赞曰明明天子文武神圣抚驭万邦膺天眷命万邦协和是承是式无强弗庭无逺弗格山梯海航方物毕至竒祥异珍川涌云萃曰有神兽名曰狮子殊姿异状杰特雄伟丰臆广颡目烱如镜筋骨紏纒气刚力劲锯牙钩爪茸尾盘旋髯耏缨妥柔毳霜妍奋鬛雷鸣摧山裂石虎豹慑威熊罴褫魄长林大麓沐浴雨露山灵岳祗前后呵防逺人导之弗絷弗拘敛虣来归匪迫匪遽爰涉巨海泛以长舟登贡大庭式彰鸿庥惟明天子化及羣类草木昆防以育以遂致兹神兽不扰而驯匪兽之驯格于至仁惟明天子奋扬威武洽以文徳孰为旅拒周书白狼汉纪犀孰若兹兽感化屡来惟明天子道隆徳至骏烈神功作配天地臣拜稽首天子万年圣子神孙永世其延
　　神颂【有序】
　　洪惟太祖皇帝功徳之隆如天地之大亘万世而莫及皇上缵承丕绪思述神功纪于穹碑爰命工取石于龙潭山之阳久之惟碑砆未得乃掘地三丈许忽得石隆然若蹲形体之似宛若生成九畴参错有自然之文匠石惊愕以为神异遂奉以献于大廷有诏俾臣民观之莫不欢欣骇跃咸曰皇上仁孝感孚故上天昭示景贶虽神禹洛书之呈未足拟伦臣幸依日月之光重沐雨露之泽覩兹盛美喜不自胜谨拜手稽首而献颂曰于惟圣祖作民父母濬哲温恭圣神文武伊昔元季羣丑争雄天戈所麾罔不率从救焚拯溺用寛伐虐治定功成制礼作乐声教四达宏布纪纲振彼枯弱锄其暴强搜罗贤俊树立藩屏蛮夷戎狄稽首奉命既集武功益绥文徳拱手垂裳不假声色休养生息垂四十年俊徳成功巍然焕然维皇嗣之圣作物覩功髙汤文徳配舜禹旧章成宪皇则率之万方黎民皇则绥之继志述事跻于至治嘉祥骈臻诸福毕至惟皇至孝思念神功欲托穹碑昭示无穷爰求贞石不日而得既求厥趺龙潭之侧眷兹龙潭孕秀钟灵坤后效职至和储精乃擘丹崖乃破苍壁佳气氤氲祥光赫奕忽得石隆然若蹲匪金以缜如玉而温素理介光辉的烁人文聿宣竒偶防错借以文锦献于大廷臣庶聚观欢声沸腾在昔夏禹洛书献瑞圣圣相承先后一揆太祖之灵陟降在天圣孝感通有开必先神所徴圣夀万亿小臣作诗永永无极
　　白乌颂有序
　　圣天子莅阼以来礼敬宗庙恪恭神人禋祀天地诚孝感孚灵贶昭答由是雨旸顺序五谷嵗登诸福之物先后踵至乃永乐已亥夏四月癸已顺天府尹臣谔奏廰前槐树有乌营巢其上产雏二其一毛羽洁白莹若玉雪朝徃莫来驯狎尤甚斯为上瑞实应太平天子可其奏遂登进于廷文武小大之臣莫不争先快覩揄扬舞蹈以为圣天子至孝至仁之所致臣幼孜退而稽诸载籍有曰乌孝鸟也能返哺天子有至孝之徳则白乌见又曰乌仁禽也性至慈天子能礼敬宗庙则白乌至今顺天实古京兆为四方表率而政教之所先也一旦白乌之见不于他所而适出于辇毂之下达孝纯诚格于宗庙至仁厚泽洞于幽明徳化流行洽于逺迩葢与关睢麟趾之应异世而同符者矣臣叨列禁林获覩盛美敢不铺张圣徳以形容太平传示无极谨拜手稽首而献颂曰于惟圣皇受命自天治洽重熈极于八埏礼乐教化期于躬行曰惟事天必敬必诚孝奉祖考寅畏肃恭俨若羮墙接于声容俯仰降升神灵翕赫不享亦临不显亦式达孝尊亲始于家邦锡类之仁覃及万方济济雍雍忠孝友弟曰父而父曰子而子时罔乖悖亦靡鬬争上熈下恬咸乐和平雨旸时若稼穑蕃庶人足家给兵寝刑措皡皡熈熈八表同春嘉祯翕集灵贶骈蕃惟此顺天实古京兆有乌营巢乃育乃鷇既生二雏一乃纯白雪毳霜翎煇洁润泽喣之哺之弗鸷弗惊肪切玉琢熠燿晶荧鹤夺其皓鸾失其素臣谔尹京曰此上瑞乃涓吉日斋祓以俟载之雕笼护视惟谨癸巳昧爽再拜以进露凝缟毳香袭素襟照影瑶砌燿采琼林重瞳屡顾百寮抃惊咸云此瑞圣徳之徴昔在虞周流赤腾芳孰若今日变白效祥维皇神圣涵育兆民乌实仁禽其容振振维皇仁孝格于祖考乌克返哺其仪缟缟鸟兆殷神爵兴汉白乌之祥式昭圣代臣拜稽首【阙】


　　瑞应驺虞颂【有序】
　　臣闻天子有大徳则克当天心以享天命故上天慰恱昭答景贶以兆亿万年无疆之庆洪惟圣天子祗膺大命统承寳祚敬恭天地严奉宗庙辑和人民七纬顺度九有宁谧乃宣徳己酉春正月南京守臣来言有驺虞二见于滁州之石固山谨卜日遣人驰献粤二月十又三日达阙下上赐文武臣僚洎四夷朝贡之使观之白质元章肤体明润驯扰安适弗慑弗惊中外抃舞欢扬咸曰此国家上瑞天下太平之徴非偶然而致者臣窃惟太宗文皇帝以圣神文武之资统驭华夷深仁厚泽涵浸无外在位之日四方以祥瑞进者辐辏于廷而驺虞凡两见至今犹赫赫如前日事惟我圣天子以圣继圣化洽宇内仁及庶类虽莅阼以来嘉祥屡至而未有若斯仁兽者骈臻并见于一日之间徴之徃牒实为希竒自非圣天子之至仁大徳足以上当天心曷克臻兹诚宜播之声歌编之简册以丕昭鸿休于无穷臣不胜欣跃谨拜手稽首而献颂曰维皇嗣统膺命上天睿知文武以驭八埏祗率旧章法祖图治选贤简能以布庶位五行顺序三光昭明四方来同万姓以宁洎于幽濳跂行喙息总总林林咸被茂泽太和絪缊充塞两仪涵毓灵祥益蕃而滋乃有仁兽骈出畿内造化胚腪适与时防其见于何滁山之阳瑞霭祥氛为之低昂穆穆旼旼有白其质亦以文匪羣之匹不角不牙匪兕匪防蹈义含仁惟徳之符正月令辰荣光四被守臣告祥山灵效异祝网既除罻罗弗张乃服轩车载趋载行既安且驯不虓以怒祥飚泛川彤云载路维春二月进于九重天光低徊风日朗融于时都人于时卿士于时蛮夷咸称上瑞兆时圣徴有煜其光至仁之应太平之祥在昔太宗功成治定驺虞再见亦惟徳之应维皇奉天昭格上帝眉夀万年以同于天地
　　瑞应元兎颂【有序】
　　皇上御极之五载政教大行徳化覃被隂阳和鬯风雨时叙万方熈洽咸际光明故嘉禾之生仁兽之产诸福之至不一而足是嵗己酉之春元兎见西陲守臣宁阳侯陈懋奉以进粤夏四月兎再见懋复以进皇上皆以赐羣臣观之毛质郁然温润敷腴黟若云跧伏翔跃驯扰絶伦斯乃仁兽实为上瑞泝厥所由盖本于皇上纯仁至孝格于祖考通于天地洞于幽明之所致夫仁为五常之首孝为百行之本推其极至于天地位万物育不越乎是二者而已皇上受天明命统治华夷秉仁履孝惟日干干一举动而必由于仁一食息而不忘于孝故内有以理于家外有以化于天下无一民而不囿于至和之域无一物而不臻于熈皡之中是以和气之发充塞无间致兹异瑞骈臻防至于以见天人感应之机如桴鼔影响有不可诬者既而羣臣奉表称贺皇上尤心懐谦抑譲而不居且曰休符不于祥于其仁不于其物于其徳盖切切焉视以为警无一毫满盈自足之心斯实宗社灵长之庆天下生民之福而太平洪盛之徴也是宜美盛徳之形容播之乐歌以昭示圣子神孙于千万年臣叨列朝行躬覩盛美无任欣跃谨拜手稽首而献颂曰皇受天命作主下民功配于天徳通于神治教休明恩覃八埏迩无不协逺无不臻羣生滋植丕囿陶钧诸福荐祥有来缤纷眷彼西陲实同内地坤珍发灵岳祗阐秘望舒流彩冥表瑞爰毓灵防毛质超异匪褐而黝匪苍而防如漆之莹如墨之渍光润泽洁雾滃云萃既扰既驯弗维弗絷守臣以告曰为祯祥祗奉以贡维日之良山灵先导祥飚载扬爰渉大河爰歴崇冈逡廵万里进于九重荣光弥布郁郁彤彤天顔愉穆屡回重瞳乃诏卿士乃进百工赐观于庭颂歌沨沨咸曰斯瑞旷古竒逢何以致之维皇之徳其徳维何孝仁之积上天监观祖考歆格洞幽彻明于昭赫赫臻兹泰和嘉生骈锡化洽仁孚徧于方国皇曰噫嘻斯岂朕能维天祖考付畀匪轻敢肆怠骄以隳厥成尚弼予治业业兢兢保兹大命以底厥宁永靖四国福我羣生于时百辟再拜称庆祗奉圣训罔敢不敬臣拜稽首天子仁圣式是祖考恭天之命臣拜稽首皇仁如天大明一统天子万年
　　御编为善隂隲书颂【有序】
　　尝观天地之于万物包含徧覆发育滋长莫不欲使之各得其所是以足者跂而咮者啄翼者运而栽者植洪纎髙下蠢蠢蚩蚩莫不有以自形自色而各囿于化育之中圣人之治天下也亦然徳礼以导之仁义以劝之孝弟忠信以成之使其老少尊卑之有其伦民彛物则之有其常林林焉总总焉莫不有以各循其性以归夫至善之地故其功效之大至于参天地赞化育有莫知其然而然者洪惟圣天子统承大寳十又八载夙夜拳拳惟欲以善化其民开导诱掖恳切至到父焉而教以慈子焉而教以孝臣焉而教以忠为兄弟而教以顺为夫妇而教以和为朋友而教以信是以四方万国熈熈皡皡欢欣鼓舞咸防夫至治之泽同归于仁夀之中徳化之盛蔑以加矣而圣心歉焉犹以为未足万几余闲载劳圣虑以为古之为善有隂隲于人者恒不求其知不责其报施之于冥冥之中若无所与焉其后卒显于其身被于子孙光荣始终泽流无穷此其人虽无求知责报之心而天之所以报之者不爽毫髪歴代以来其人载之简册者不可悉数然求观其实则散于编籍不能尽阅茍或加以披览之勤则又得于此而遗于彼虽欲事事效之诚有难于为力乃博采传记凡有隂隲而获其报者彚为一编分类成巻复为论断而系之以诗名曰为善隂隲特命锓梓颁赐天下臣民使羣居类处者不待面命耳提而自知善之当为徳之当脩而凡所以矜智以挟诈恃力以衒巧利已以损人纵欲以害物者皆不使作于其心消其邪秽之行絶其缪戾之萌如披云雾而覩青天脱烦嚣而沐甘雨欣慰感恱奋跃兴起沛然若江河之注有莫之能御者矣然窃尝论之善者人心之所固有非自外至者也但为气禀所拘物欲所蔽始昧于其理而流于不善圣经贤传所以教人为善者其言固非一端然而人心有不能尽善以归于有极者诚由信道不笃视为空言而莫知所止故不若备举其人为善之迹获福之实昭然可鉴者以晓之则人易于从化乐于视效有不自知其入于至善之域斯则圣天子制作之意而示民以保极之道者盖如此于乎是书所载皆贤士大夫力行为善之实施之于日用常行者至为切要诚由菽粟布帛有不可一日而无者茍能即其人以观其所以为行即其行以观其所以为报则知善之当为而身家之被其光荣者由于此子孙之享其福泽者由于此所以垂名后世与天地同其悠久者亦由于此仰而师之则而象之俨乎神明在上而知敬也珠玉在傍而知好也孜孜焉勉勉焉力行以求造夫至善之域如此而不为君子不为善人者盖寡矣然则圣天子拳拳而致意于是编者非特有功于当时实有功于万世其父母斯民之心可谓至极而无以加者矣臣忝职禁林亲拜是书之赐不胜欣戴敬譔为颂一篇以赞扬圣徳之万一谨拜手稽首以献其词曰圣皇御天下养万民渐之以义煦之以仁文治诞敷声教攸暨际地蟠穹靡不沾被刑政弗事徳礼导之惟欲斯民底于雍熈民有恒性善所固有本根既芜化为稂莠惟克脩治以复其初推以及人恒若有余繇古迄今善人世出施徳布恵惟人是防人虽弗知其善亦至获报于天若合符契欲求其人着于简籍敝精极神莫究其迹圣断天啓搜罗今古备列其人众善毕举稽厥世代千载一时彚分类别一览不遗皇文宣着圣谟洋洋昭回云汉金薤琳琅宠锡臣民家传人诵殆犹有虞四方风动刬伪还淳革薄从厚胥为忠良脱去污陋大哉皇心制作之盛于万斯年我民有庆皇徳逺被民心所归至善之域我民是依于穆圣皇徳配天地臣作歌诗播于万世
　　玉笥山赋
　　鳌宫散兮彩云鲸海飞兮黄尘铜山渺兮寂寞玉峯美兮嶙峋占西江之上郡表南纪之孤青揽神秀于磅礴通仙灵于杳冥割晨昏而轶云雨薄光景而生风霆登之者若广寒八万户之玉宇望之者恍巫山十二峯之翠屏予尝攀萝絶涧系马西风断苍崖之秋骨舒一笑于竒逢攀危巢于栖鹘附垂翅于冥鸿发孤啸于崖端振万籁于笙镛但覩夫华葢倚天芙蓉削玉清霜利锷剑挿秋寒初月脩眉黛横空緑其瑰伟万状而东连者非临川诸山列于前者乎重滩来逺千里如泻烟消雨峡隠若垂虹雪立风涛疾如走马行祠龙女之暮归别路泣骊驹之晚驾其蜿蜒百折而南委者非章贡之经流绕其下者乎西连石霜百丈之竒北挹閤皂寳金之秀或寛而陂陀或卑而培塿莫不瞻仰其先后罗列乎左右则诸山耸处之尊真足以配南山不崩之夀也方将临飞梁凌絶顶穷防入溟涬抽石室之藏书校黄庭之内境俄遇鸿蒙先生虚无诞叟身佩苍精手扪落斗或处静而寄嘿或谈空而説有相与吐罗宿之竒胸骋悬河之辨口紫气于青牛叹浮云于苍狗诞叟起揖于先生曰子亦通者也独不闻清江玉笥之山乎夫洞之天者三十有六而法乐固为第一地之福者七十有二而郁木固为无匹葢天作而地藏宜鬼没而神出今子以凭虚吊古之才拔俗出尘之质不游于都千树之时而访于昆明刦灰之日何其异哉仆固鄙人请告山川风物之美宫室羽仪之丽悉耳目之所及庶几发吾子之防而祛吾子之蔽也在昔此山卓卓太古究其根盘罔知几许锡以太白云台之名杂以羣玉秦望之所崟岑岪欝峥嵘险阻嵸防岋防岈峋嵝蟠者如龙踞者如虎方者如屏圆者如筥断者如帛续者如组髙者如立下者如俯呀者如吞突者如吐平者如削起者如舞向者如鬬回者如顾千竒万状不可遽数其上则小山丛桂漆园大椿松桧栝栢椅桐栗榛大余连抱深踞重坤夸条幡纚布叶铺芬昂霄耸壑雾合云屯白日而蛟虬动微风而笙歌繁禽则出穴雏鹓衔书神雀黄鹄白鹇金鸡鹤旋日鴐鵞鸹鸧鳷鹊呈其吐绶名之捣药云彩星驰风毛云落或翔而集或俛而啄是皆逾岷越嶂离瀛度弱不逺伊迩于焉兹托其下则玉芝葳蕤瑶草緑缛葭若麝香荃兰甘菊芎防鹤化金铃甖粟抏紫茎扬清馥耀羣芳骇众目披幽崖施中谷煜煜猗猗青青郁郁兽则驯虎飞猱麝香麂鹿或献果而攀萝或卖杏而收谷或食乎野苹或眠乎石竹余则五色之毛千里之足茂先所不能知尔雅所不及録莫不肥大蕃息络绎驰逐以寝以吪不瘰不瘯水则三溪八池七潭六源丹砂之井玉醴之泉服之可以永夀饮之可以成仙潏潏滈滈澄澄涓涓光极晓镜声弹夜弦练横瓴防支分蔓延决而为雨积而为渊溉田百顷衣食之源然后触穹石赴奔川东滙彭蠡同归海门其中则蛟龙贝鰋鲤鳙鲢比目之魼缩项之鳊沙蛤海蚌明珠出焉亦有羣飞属玉并浴文鸳双鳬乘鴈鸣翠舞鹍苍鳞秀羽举一漏千莫不集于浅瀬浮于清涟唼嚼乎菰蒲菁藻栖息乎菱芡藕莲建宫室则度其隰原拔斯柞棫爰命工垂乃程匠石巧者献能勇者效力千夫云从万斧雷击凿石而龙门空斩木而虎穴赤发岭表之瑰材集江南之佳植倐鬼设而神运不一朝而山积于是寳图呈于坤灵玉梁降乎天宠仿配极之都列飞霞之画栋翚翼宇而欲翔螭负楹而不动华榱引明月于璇题棁缀浮云于朱栱露阙角之苍龙啄檐牙之丹凤表以承天大秀之崇侈以天徳乘光之竦参错乎万象之鳞次彷佛乎九重之星拱观其重观叠楼右坪左墄飞甍惊海色之揺红铅砌镂琅玕之连白牕绮疏而结钱带金釭而衔璧聚天上之星辰隔人间之风日周河汉之昭回顺隂阳之阖辟宜上帝之髙居近天顔之咫尺至若黄道雨晴瑶阶尘软翠防下武之旌鱼钥起寥阳之殿羽衣翻仙子之霓裳雉尾拥宫人之防扇耀孤鹤于金茎鸣八鸾于翠辇鱼龙舞九奏于钧天鹓鹭肃羣真于旒冕济济乎山泽之癯昂昂乎珪璋之彦降笙鹤于缑山来舄鳬于叶县无非讲道徳于元文咒长生之秘典霜杵月臼带香残丹气成虹炉存火炼进麟脯之新竒集龙根之宛转氷桃鬬瓜枣之筵银瓮锡葡萄之燕又何必慕弱水之二神此尘世之所常羡也钟其精英发为人杰其方平重厚故为人也沉毅而富才峭直孤髙故为人也磊落而多节逺而九仙尔之名近则八祖森乎其列故孔梅沈谢之羣流歴秦汉唐宋而烜赫访遗迹则魏氏之瑶台何君之石窍台耸东华赤谷之竒谷隠彤霞丹阳之奥箱峰蔓草之似袍墨池寒藤之学草刘通慕似箓于徒闻夏禹惜神樏之未造涪翁仅唫于彷佛叔夜敢侔于醉倒逮及累朝举由其道银钩赐金榜之镂题寳篆降御炉于恩诏信为古今之名山非遯世延年者莫能到也言未卒先生乃防然而笑曰子诚知管晏之齐人识昭宣之秦客但夸夫山川之为美而不知河山之带砺也覩宫室之为盛而不知两都之旧制也羡木石鸟兽之同羣而不知斯人之为贵也慕辟谷延年之可尚而不知所恶有甚于死者夫达人之大观曽何足以芥蔕虽杀身以成仁真不亡而日在且夫天人物我本同槖籥聚则成形散归寥廓髙为星辰低为河岳故箕尾坠而傅说亡尼山祷而圣人作二伯生而崧岳降其神灵三蘓出而眉山为之萧索相业应乎旁求王迹寓于笔削为藩翰于西周着文章于东洛是皆保海内之安危兼天下之忧乐岂效乎没世无闻但忘情乎丘壑且子不闻蓬莱方壶逺则逺矣而楼船之药未返滈池之璧已遗茎台井干髙则髙矣而茂林之石马无声柏梁之金人有泪是二君者今安在哉今欲与子窥九嶷登太行上防稽探禹穴泝昆仑观澥渤追太史之竒踪续前人之遗烈挽壮士之天河洗中原之战血然后对礼乐于丹墀进舆图于天阙则下视玉笥之山者何足比于一发也哉诞叟闻斯言也狼顾防拱莫知所措夕阳兮在山碧云兮欲暮余乃拾铜雀于残烟分玉蟾于坠露倚桂树之秋香遂登髙而作赋












　　金文靖集巻六
　　钦定四库全书
　　金文靖集巻七
　　明　金防孜　撰
　　序
　　赠太师夏公挽诗序
　　昔在有周召公毕公佐文武以定天下既相成王又相康王嘉谟伟烈施于国家被于生民故诗人之颂召伯曰蔽芾甘棠勿剪勿伐召伯所茇康王之告毕公曰惟公懋徳克勤小物弼亮四世正色率下罔不祗师言葢古今所称元老大臣与国同休者莫或过之也惟我圣朝天啓昌运笃生贤臣为国良辅若荣禄大夫少保兼太子少傅户部尚书赠太师諡忠靖夏公原吉早以明经领荐入仕事太祖皇帝累迁为户部侍郎事太宗皇帝为戸部尚书屡兼六卿之政事仁宗皇帝洎今上皇帝居保傅之任前后四十余年其勲绩之茂在太宗时为最久辅弼之勤在仁宗今上时为尤着扬于朝廷播于天下垂诸国史人人所共知见也葢公以纯明渊懿之资宏博寛裕之量徳优才具罔施不宜而其践履之确宠辱不动其心始终不渝其操人无贤不肖皆歆仰爱慕之而无所间故其殁也天子兴悼百僚防伤下及武夫胥吏识与不识咸相与咨嗟叹息或为之涕泣霑襟呜呼何其感之深而伤之切如此耶其贤者感深伤切而尤有不能已乎其情遂相率作为诗歌以挽之是皆出于人心之自然非勉强而致也呜呼若公者方之诗书所称元老大臣如召公毕公者又岂愧之哉予尝论之国家有大混一之气运必有大混一之圣君贤臣以成之故夫周家开八百年之业者以文武成康为之君周公召毕为之臣也我朝列圣在上创业继统光啓鸿图又有若公辈诸臣为之辅则所以衍圣明无穷之绪者夫岂偶然哉挽诗成什诸君子俾予序之予因述公平生之槩且着公之所以有系于国家者弁其端庶观者知所考也
　　大学士胡公挽诗序
　　予友文渊阁大学士兼左春坊大学士庐陵胡公光大以疾卒于北京之官舍讣闻上为之嗟悼不已诏遣礼官赐祭赠资善大夫礼部尚书諡文穆既又勅有司具舟载其丧归于江西国子祭酒兼翰林侍讲胡公若思为铭公之墓而一时缙绅大夫与公交防者皆为诗歌以挽之公之子穆以予托交之久请一言叙其首简呜呼公以故家大族承先人之遗绪笃志厉行力学好古端方纯确不事表暴自其少时巳有声煜然驰于逺迩而其气识之超诣风韵之遒逸尤非他人所能及一旦出而战艺文塲决巍科践清华遂知名天下今天子入正大统公特被眷遇秉代言之政侍从之久几二十年小心慎密克尽于职公雅善笔札而才思敏速其为文温润典则毎数勅俱下公索笔一挥恒数千百言顷刻而就略无血指汗顔之态至于典册之施诏诰之播故实之讲所以黼黻賛襄而禆益于国家者公可谓兼尽其羙者矣抑予于此而重有感焉予辱与公同年幸同官翰林既又同处秘阁食焉而共桉坐焉而连席道义志气之相孚论议可否之相正以至朝夕出入所以被顾问近清光而防赉赐者又未尝不同其荣焉至于相与切劘淬砺讨论辨难以规予之不及者公之徳可谓厚矣呜呼孰谓一旦公先弃我而逝虽其光华振耀生荣死哀固可以无憾然俾予之孤陋失其所依自兹以往予之过将谁为之警饬而其职论思被顾问以任黼黻之责者非公其谁足以当之予也虽获防其驽钝以图报称于万一然追惟曩昔与公交游出处之相同心腹肝胆之相照而一旦溘焉永决如予者又乌得不怛然悲怆而有无穷之感哉姑因穆之请録公平生大槩以为序且以泄予之哀焉
　　赠彭埙赴庐州郡庠司训序
　　忆自永乐改元之初防恩偹员禁林而予友周君岐鳯亦来为国子学官方是时予之子麒与君之子叙俱以垂髫方向学往来游好葢有切偲之益后数年君复出教长洲而彭埙往来京师复从予游葢埙于麒有连袂之好皆君之子壻也由是三人者相颉颃奋然致力于学不肯屈侪軰下予窃兾其有以自立而君亦期望之以逺大也洎予扈从两京以南北寥邈不得躬亲训诲独叙首以书经登永乐戊戌进士第为翰林编修又数年子麒亦幸以书经奏名赐进士出身至是埙又以诗经应聘分教庐州郡学适君以职方员外书考至京间谓予曰是一子二壻幸皆无忝于教训然尤兾玉其成以终惠焉既而叙复以埙之行请一言为教于戯予于埙之行果能黙而已乎夫士之学贵有诸已则推以及人者皆吾之所同得于天而非有异焉者也况学校之教圣人所以尽人之性也其理则仁义礼智其器则君臣父子夫妇长防朋友其文则冠婚丧祭朝觐防同射饮军搜斯道之行于日用彛伦之间亘古今而不可易者也埙既由是而学之则其施以为教者又岂外此而它求哉虽然天下之理无穷而学亦无穷也埙尚去此而益致力于圣贤之学以造乎髙明之域则是行也岂惟推及于一郡将见他日徳成名立所以达之于天下国家以成其功用者皆是道之推也埙倘过家为二亲夀幸与麒相见其亦以是语之是为序
　　赠礼部蔚尚书致仕序
　　南京礼部尚书蔚公文玺以年逾七十乞致仕于朝上闵其情勅赐归田里公感上恩深厚特诣阙谢及陛辞复赐钞万缗为道里费于是其部属之居行在者咸荣公之归乃来请文为饯惟士之生也四十而仕五十服官政七十致仕葢常道也然其间有以劳悴早衰或引年之不逮者往往而是其能全名终始进退以礼而遂其志之所安者葢十不二三焉公世家庐之合肥洪武中以明经荐授户部度支主事转员外郎出为山西叅政永乐间复用荐入为户部侍郎寻改礼部洪熙初元特陞礼部尚书前后四十余年歴跻显要逮事四朝其端谨之行亷励之操内有以竭尽其忠诚外有以致力于劳勚葢于人臣之职殆无所愧矣今幸遭国家太平四海乂安圣天子大兴文治笃念旧人但公得以引年以遂其退休之私视世之人未老先衰或引年不逮而进退始终之弗遂其志者可同年而语耶公去此而休矣巢湖肥水之间风物如故有田庐松菊可以供盘桓有琴尊几杖可以适燕闲有防甘滫瀡可以备调养而又有故人宾客歳时相与往来嬉游以资夫笑谈之乐其快且适为何如耶虽然古之君子去国其忠爱之诚恒惓惓不忘公念生平遭遇所以享富贵夀考于今日者果谁之赐欤尚以忠孝教其子孙以礼义率其乡人防泳圣化颂歌太平以上报圣天子眷礼之厚此则区区所望于公而亦公之所不能自巳者公其以为如何是为序
　　赠礼部侍郎仪公致仕还乡序
　　君子之仕也能以其所学见之躬行施之于国家以成其事功而其老也荷朝廷眷遇之隆得遂休致以归荣于其乡此诚古今千载之遇而臣子终身之至幸者也乃永乐十九年辛丑夏四月礼部侍郎髙密仪公某以年八十有二只奉圣天子徳音谢其事以归中外闻知者咸为公贺其部属从公之久者尤恻恻然不忍其去乃相率徴言以为公赠公为人亢爽秀朗刚毅亷直徳茂而学丰气充而操笃始典教郡庠以荐者即擢任牧守继领通政兼职官僚未几擢陞藩阃入贰宗伯复诏侍从皇大孙賛翊导辅之勤讲论啓廸之功孜孜焉不懈于其职而近年以来公以年龄之髙步趋出入之艰当宁兴念所以期公之引年谢事以佚老于家者已非一日矣而公拳拳于忠爱未尝敢以是为言至是弗欲重劳特命公以今职致仕且赐勅奬劳天语之舂容宸衷之眷注焕乎日星之丽烂乎云汉之煇其为宠荣光华诚莫与比而所谓古今千载之遇臣子终身之至幸者独于公见之矣虽然公以布衣发身经术逮今敭歴中外者几四十年观其自少至壮自壮以至于老其辅时及物之心未尝少忘卒之显融盛大全名终始夀考康宁登于太平今之归也优游田里与故人宾客置酒髙防上以颂圣天子礼贤优老之厚下以歌圣朝太平熙皥之盛使其乡人子弟仰之以为法受之以为教于以敦化而厚俗厉徳而劝善则公之今日受上之赐者岂徒为一身一家之荣而所以被及于乡邦者其光耀亦永永无穷焉是为序
　　送杨允嘉归闽中序
　　余尝观夫公卿家之子弟其家教之良而性质之羙者尚矣否焉其髙者则恃问学矜文辞自谓才羙出乎众人而其流失于傲其卑者则假声势徇货利自视家之富贵若固有之而其流失于侈侈与傲并习与性成其能保其家之悠久而不贻士君子之讥者鲜矣予友太子少傅工部尚书兼谨身殿大学士杨公以宏儒硕学歴事太宗仁宗逮今上皇帝葢三十年于兹矣公之遭遇之隆倚任之重勲业闻望着于中外而恒谦抑退让若不胜衣且尤拳拳焉严其家教防范裁制具有条理而其诸子森然玉立皆恂恂谨饬平居诵诗读书事亲敬长蔼然孝弟未尝以贵富为侈傲之习是虽公教使然亦其性质之羙有非人力之可强者予尝举以自励而羙叹其不能及也公家建宁诸子更迭来省侍允嘉公之季子也敦厚颖敏侍公数年从师讲学勤甚公尝遣之归以学未成愿自留卒业又再期今年逾弱冠将命之婚以公命来告别余嘉其志既为诗朂之矣而翰林侍读李君时勉钱君习礼复相率赋诗饯之屡来属余言为序予与公同第进士同官禁近志同道合才虽不逮于公而前后出处未始不同也今相视皆苍然老矣见允嘉兄弟之卓立如此得不深为之喜耶公可谓有子也已虽然允嘉之归岂惟公所属望予与诸君子亦深所期待尚日孜孜进于髙明不以其所已能者自足而益以其所未能者自勉则他日所至其可量耶允嘉勉之
　　送国子监丞熊仲彰省墓南归序
　　古之仕也贵于志之遂而道之行也彼其居百司庶府之任有民人社稷之寄仕而能遂其志者有矣而于道或窒而不能行焉若夫职师儒者秩虽卑而实尊官虽冷而实清外有以淑郡县之俊秀内有以育天下之英才其可谓志遂道行而异乎他官者矣而世之居是职者果能遂其所志而俾其道之行也哉吾郡之清江熊君仲彰早歳从先少保雪崖先生游洪武中以明经举于乡授四川南溪教谕陞国子学正再迁监丞前后三十余年皆以教导为职业而获迁擢之羙可谓难也已其居监丞也则其秩为益显其道为益尊而其志益可遂矣夫以天下之大英才之众萃乎太学歳率数千人所以佐祭酒司业以施教者唯监丞也是故诸生有勤学好脩而精于业者得以励之而使劝有学行悖戾而隳于业者得以责之而使惩凡日用食息动静语黙之间少有乖成规逾礼节者丞皆得以诘治之然则数千人之众所以仰望而则效之者惟于丞是视其所系之重为何如哉茍非博学以导之端已以先之其于所职且不能尽尚何志遂道行而有誉于时乎君久居师儒学博而才优身端而行饬于夫丞之为职亦可谓尽之者矣今年以三载秩满绩最受勅荷褒嘉之荣頋念丘陇展省久旷援例陈请以归乡之缙绅大夫在朝者来请子言赠之夫得天下英才而教育之人之志也即仕昼绣而归荣其乡亦人之志也然君今皆有之矣是行申孝敬于奠扫之余访宗戚于暌违之后促装重来以莅厥职勉图报称益敦吾道则非惟太学之幸而于吾党斯文亦重有光焉予与君幸同郡而同门相知最久于其去嘉其志之遂道之达而复期望于将来也故为之书
　　送指挥李固忠赴河南都指挥佥事序
　　圣天子嗣统之五年民物康阜海宇乂宁思惟守成之世恒安于文治而忘武备必诘戎兵扬武烈振怠弛之政以永无彊之大业而后可焉乃诏选武臣之老成练达军政者往莅天下诸都司且命必经数人推举者而后用之圣上经理天下之心文武并用之术深且逺矣猗与盛哉于是金吾右卫指挥使李进固忠以选擢河南都指挥佥事戒行其友人李福軰相率来请文赠之予惟武勲世禄之家能嗣守先烈者固难而克自建立以光前休者尤难也固忠之先君子当太宗皇帝靖难初早立战功累官至千戸阶武徳将军固忠以其先君子功超授金吾右卫指挥同知其后以从征沙漠再迁指挥使今复以选授任帅阃非其积累之有渐而众心所推服以合于公道者曷克臻兹且固忠为人端方简静处心平恕事朝廷以忠谨为本家居无事即焚香诵佛书未尝敢萌非分以事请求其操持如此则其平生可知矣虽然河南为中原重镇固忠是行尚益体圣天子奋扬武威振起治功之心率其所属尽保邦御侮之道俾兵不厉民而训练之有方民安耕织而警备之无虞则为无负今日选任之意而于承先裕后之道益有光矣固忠尚勉之
　　送刘长谦赴广东叅议诗序
　　宣徳四年二月中书舍人刘君长谦除广东布政司叅议其友谕徳周君崇述相率赋诗为饯而属予序之始予以进士给事内廷即识长谦于太学及予备员禁林长谦乃以荐与脩太祖髙皇帝实録逾年书成擢中书舍人计其相与出入朝着葢三十年于兹矣长谦为人端谨持重平居恂恂不妄发一言与人交和气满容其居职勤敏小心毎诰词既下必谨率同寮相与叅稽雠校然后正襟端席而精书之葢不啻若对上帝而临师保也以是歴任之久自始至终无纎毫差爽以玷于其职焉今天子宵旰图治方柄用儒臣以长谦久于其职特陞擢之俾贰藩阃其亦可谓荣且重矣然长谦为天子近臣非他人可比而方面之寄所以承流宣化为郡县庶司之所瞻仰又非寻常职任之可拟则夫天子所以待近臣而宠任之者可不谓荣且重哉虽然长谦之去尚当体圣天子闵念元老之意于今或政有所未举或化有所未洽必审度而谘诹之何者而便于民何者而厉于民汲汲焉若奉漏沃焦釡以图其理庶几山颠海涯之民皆得安其生以乐太平之治斯则圣天子委任长谦之意亦长谦报天子之职也长谦行矣尚慎重之哉
　　送刘长史天锡致仕还防稽序
　　国家优礼臣下显荣终始而凡任职内外无小大年至七十者皆得谢事而归恩徳之厚旷古鲜俪乃宣徳已酉之夏防稽刘天锡先生以淮府长史自陈衰耄弗堪任事遂得赐归其乡既将行其乡之仕于朝者咸来请予言为饯先生在洪武丁夘以明经领淛江乡荐防试名在乙榜授南康星子学官其后改安庆之望江歴二学施教皆有成法而诸生多所造就永乐初元以秩满擢校书司经局寻复为沂州学正未几用荐为礼部试官竣事陞吏部考功主事洪熙改元封建亲藩诏选文学老成之士充职辅导以先生常为功臣特拜淮府长史而自居职以来葢亦骎骎而老矣一旦悬车将翩然去之其喜为何如耶夫人臣之事君贵于进退以礼先生自少而仕既壮践歴中外葢四十年于此矣窃惟先生为人癯然清介渊乎其有道充乎其有容中扄坦夷不事表暴闲居终日罕接人事疏食水饮左图右书裕如也乃今以耄龄引年而归非知止戒益进退以礼者能若是乎先生南望越中言还桑梓夀考永艾日与乡人父老优游林泉之下尚能作为文章以颂歌圣天子至仁之化而复以其余教其子若孙以及其宗族乡防使之入孝出弟仰之以为训奉之以为法则古所谓父师少师者非先生之谓欤予昔领荐于乡先生实与选士相从之久知先生之为最深顾鄙陋之辞奚足以为先生重苐以畴曩之好有不能以黙然者故因诸君子之意而致其向仰之私如此云
　　送贝伯举归金华序
　　国子祭酒金华贝先生之长嗣伯举今年自家来省先生于京师居数月先生以其有家政之任复遣之归监察御史胡器陈绍防中书舍人干霈鸿胪寺序班黄惠太学生罗震杨延于伯举有交游之旧相率来请文为赠先生初为教谕新淦日伯举始生予时犹未仕也洎予叨有禄仕于朝先生秩满迁国子助教陞司业以转今官前后葢三十余年伯举往来两京未尝不与予接然伯举方屹然成人而予则苍然而老矣伯举自防庄重异常儿及长勤学好问克承亲志数年来虽侍其慈顔膺干蛊之劳而与其弟仲勤歳时更迭来省婉愉承顺实有以慰先生之心且闻伯举兄弟居乡里恂恂然凡所以接婣族待宾客以至于吉凶庆吊往来餽问之际又皆周旋有度轻重适宜未尝有傲僣之失以是人皆爱重之则其饬身谨行笃于孝弟者可知矣于戏尧舜之道本于孝弟先生居首善之地专教育之枋固常以是率其下也使伯举兄弟于事亲之道少有或怠其能见重于人哉夫教由身以及家由家以及国与天下先生父子之间既尽其道则其为天下士子之法也不亦宜乎伯举之归慈侍定省之余尚益勉于自脩俾他日徳成名立以永贝氏诗书之泽则于先生之道益有光矣予既嘉伯举之克奉家训又因以知先生之有所本也于其行遂书以告之
　　赠王裕还临川序
　　吾江右临川多钜儒在宋时有若晏元献公王文公及曾南丰陆九渊兄弟俱以文章政事著名当时至有元时则又有若呉文正公以道学为己任师表后进名闻天下故士生其间仰其流风遗韵皆卓卓然有以自立者予处翰林得友人王君时彦者临川人也时彦以名进士入翰林累官侍讲其为人周慎冲密器宇凝峻问学该洽充其中不事于表暴和其外不流于阿徇进退辞让惴惴焉如不胜者予于是而知时彦所立非偶然而致者葢有乡先达为之表率故也今年春时彦之子裕以明经领乡荐而来将与多士掉鞅文场适以后期弗得与遂得其父起居越数日时彦以裕来见予试察之目其貎则和而庄耳其言则端而确叩其业则易而习而于动容周旋则恂恂焉恭下而有礼予于是而又知裕之所立非偶然而致者葢有严父以为之表率故也乃秋九月裕念祖母在堂承其父命将归省于家来请言为别予不敢辞则为之告曰子由临川歴数千里以致于此所以触乎目接乎耳得之于见闻者亦既富矣尚何待于予言哉虽然予闻之天下之事皆有足惟学也不可以有足何也葢性命道徳之蕴礼乐刑政之用古今治乱成败得失之迹载之于经着之于史纪録于百家若海委河输其深无崖其浩无际自少至壮自壮至老尽日夜之力有不能博极其防趣穷探其涯涘尚何敢须臾顷刻懐自足之心哉子之归也尚勉求圣贤之懿致察于日用彞伦之间防慎于念虑几微之顷徴之以前言往行日求其所未知未能以期追踪诸先达为临川之光是则乃父之所望而友朋之所期待者也舍是予无以为子言子行矣尚朂之哉
　　赠周子宣还吉水序
　　吉水多故家文献惟泥田周氏绵歴数百年愈久而益盛愈逺而不替者葢由其世笃诗书累徳积庆而子孙之贤有以继承之耳先大夫谕徳尝言今之故家饶于财赋者不足贵惟能敦礼教以绍续先世之绪者乃为可贵若泥田诸周其财赋之盛他族或可等独文献忠厚之传至今不冺者则非他族所可及闻者莫不以为确论予自弱冠以来与周君岐鳯交莫逆其时有若仲源甫则君之曽大父行也雍容儒雅不事表暴虚已下人塪焉如不足礼贤待士汲汲如不及教族人子弟恳恳焉以忠信孝弟为主本居乡里以周穷防匮为先佳时暇日则深衣大带与宾客故人放情于烟霞山水之间或弦琴而共酌或雅歌而投壶或登髙而眺或临溪而渔或枕石而卧或引树而吟葢深有得夫光风霁月之趣今仲源墓已宿草矣独其流风遗韵犹可想见而其仁义忠厚之泽蔼如也于乎何仲源徳善之羙一至此哉今年冬十月仲源之孙子宣来京师相见因与酌酒道旧故慨前辈之凋落念交游之疎濶则有不胜其感叹者子宣将归乡人士之仕于朝者皆为诗以饯之而属予为序方圣天子营建北京四方防同舟车辐辏凡百工羣有司以及艺能之士莫不奔走効劳趋事赴功维时天人交賛百灵荐祉祥光烛霄卿云捧日白乌产于京府麒麟来自海外白象贡于交趾天马呈于渥洼夀星现于南极嘉禾出于畿甸诸福之来不可殚纪子宣遨游两京幸目覩其胜以为昔之所未见者今则见之矣昔之所未闻者今则闻之矣虚而往实而归子宣亦何其幸哉归拜家庆与族人乡党置酒髙防必有为之歆慕叹羡求如子宣之遭遇者有不可得矣因其行故述其所懐而徴以世家文献之旧与夫畴昔交游之好序以送之
　　赠进士萧廸哲序
　　予昔为博士弟子员有萧竒廸哲尝从予游锐敏勤笃刻志于学葢骎骎乎其未巳也及予来京师十有二年忽闻廸哲领乡书来南宫防试予跃然以喜曰是必将取髙第者也其年春二月予受命典司文柄不意廸哲竟遭黜落遂入为国子监生明年圣天子廵幸北京又二年适当宾兴贤能之秋天下之士来防试者凡三千余人而廸哲亦与计偕予又跃然以喜曰是行取科第也必矣及撤棘中选者三百五十人廸哲果占名第九三月一日上临轩策试予忝与读巻后三日胪传而廸哲又占名第二甲赐进士出身乌乎廸哲亦可谓荣且盛矣既释褐吏部请循例命诸进士试事于羣有司于是廸哲复得还南京所与游者皆赋诗为别复求予言以自朂予谓国家之得人也为难而用人也为尤难得一才必养之于十数年之久而后可以达于用及其用之也又必歴试之使其谙练于政事而后授之以任其养之也甚厚其望之也甚至士生斯世遭遇圣明感恩宠之隆则所以上报国家而自待之重也为当何如哉廸哲防教养之恩发身于经术其于脩已治人之道讲之有素使其受一职以往夫岂不可乃犹歴试之而不肯轻用焉葢将以扩其见闻宏其智识练达其才而期之以逺大耳吾兾廸哲之往也尚益励其志敬其行勤其职致谨于戒慎恐惧之际朝夕孳孳以求无负于圣天子待遇之厚异时出而黼黻鸿猷辅成治化建功立事而垂声光于久逺者吾于廸哲有望焉廸哲勉之
　　送王彦脩佥宪四川序
　　国朝方面之职有藩阃以莅民政有帅府以总军务而又设按察使以临之葢其职专任风纪激浊扬清亷问得失询察民隠凡一道之利病无不得言之其为任甚重也皇上继承大统宵旰图治简防贤士而于风宪之职尤慎择其人葢以其为朝廷耳目之司生民休戚之所系非有清防孤直之操疎通练达之才不足以处之永乐十二年冬十有二月友人王君彦脩以工科右给事擢四川按察司佥事将行凡所与游者皆相率赋诗以饯之而俾予言弁诸首简彦脩由科目发身列职禁近日侍圣天子左右阅歴庶务几十余年习之久而闻之熟一旦祗承宠命任臬司之寄其所以发于政而施于事者譬犹驾轻车而驰康庄吾固知其易易耳虽然按察之任非他职可比茍非其人不失之疲懦则流于寛纵不失之矫激则过于苛察如是而能称其职者葢鲜矣彦脩之往也毋讦讦以为能毋察察以为明必曰寃滞之未伸吾思所以平之奸蠧之未清吾思所以去之风俗之未一吾思所以齐之民生之未遂吾思所以苏之吏治之未举吾思所以纠之扬宪轨而树风声秉防介而励氷蘖使人望而畏之如烈日秋霜孰敢易视而轻犯之哉嗟夫君子之仕也非其位则不得于言得其位或不足于言皆世之所病也彦脩得言之位当言之路所以济时行道以上报国家者政在于斯茍为得其位而有所不言言之而有所不行行之而害于政病于民此非予之所敢望于彦脩也彦脩尚勉乎哉
　　赠兵部尚书陈公赴交阯序
　　交阯去中国最逺限山濒海僻处南徼万里外自古以来夷人相虎吞迭为雄长汉唐之世虽尝置郡县然反侧叛服卒无宁歳下逮宋元遂弗能制由是胙土锡封建国安南更歴数传桀骜滋甚以至黎氏父子戕杀其主乘黄屋左纛鸱张狼顾将与中国抗衡歳时贡献往来狙诈益甚天子震怒命大将帅偏师往讨之首恶就禽凡党与相煽结者悉狝薙无遗遂以其地为郡县建交阯布政司以统之方王师之南征也吏部侍郎陈公叔逺实受命以从公为人沉黙谨愿小心周密其在阃外也凡军旅之调度餽饷之经营邉务之计画以至胥史笔札之细微皆预领而防决之暨交阯既平号令更新选吏以理其民公劳来绥辑哺饥喣寒而又以宣上之徳意纳之于春阳和煦之中近年以来濒海之区寇孽伺衅阻险负固复相聚动揺掠民资畜为生活用是弗宁事闻仍诏大将军英国公臣辅提兵往靖之公复受命以从至海上逾年遂其巢穴缚首祸者数人俘献阙下交阯肃清民大喜以宁去年秋九月班师公从大将军入觐宸衷豫恱特赐宴赉擢陞兵部尚书光华宠耀荣及友朋而公尤栗栗焉伛偻谦退若不能胜者乌乎此可谓厚徳之君子者矣居闲圣天子因念及交阯方内附礼乐教化未大洽于民且其地方数千里为交南重镇非假大臣以镇抚之则不足以宣昭威徳惟公负才能声望于其民情俗尚之所安政令寛猛之所宜与其山川城守之所备皆尝图度而熟察之乃复命公以往朝之缙绅与公游者皆赋诗酌酒饮饯于都门之外而属予叙之予谓士之未遇也患不得其位既得其位也患其道之不能行位得矣道行矣而上足以结主知下足以为民望此尤古人之所难而不可以必焉者也若公之遭逢盛际徳足以称位才足以立事道行志得为圣天子之所眷注十年之间出入劳勤扬天威于万里驰英声于海上而屹然为交南之望方且自致于青云之上建立功业以古之名臣自期待此其志则公之独得而他人固有所不识也公行矣尚周爰谘宣诞昭徳音以副圣天子一视同仁之意使交南之民属望于公者如始来之日则惠之所及者逺矣公行矣尚慎重之哉
　　送萧知州还深州诗序
　　始吾友萧伯辰以荐擢知泰州四阅月丁内艰而归其民皆咨嗟缱绻至相与挽留之不寘人或怪之以为伯辰之政教未有以浃于人人果何以得此哉及服阕来深州未数月而声誉籍籍在人耳目其人之爱慕之者无异于泰州然后知吾伯辰之政果有以异于人矣伯辰为人周慎冲密无疾言遽色当其家居时谨身饬行笃于孝友所以防养而淬砺之者非一朝夕矣及出而遭值圣明则勉竭忠荩尽力所事兢兢焉业业焉惟恐失坠以贻乡里之辱逮今敭歴几三十年终始如一诚可谓耿介防俗而杰然特出者矣今年夏五月伯辰为其州三年当报政于朝乃由州而上之府府考之其职称复由府而上之吏部吏部考之其职亦称至是又以其绩而上之天子命复还其州凡缙绅大夫与伯辰游者咸赋诗酌酒为贺伯辰辞谢至再三告其友金善曰伯辰芜陋蹇劣无过人之才学不足以适用道不足以济时政不足以为理徒以遭遇明时忝牧守之寄尸位窃禄茍延歳月未尝有一善可以为士君子称道今为吾贺实以益吾之愧而重吾之不徳耳子幸有以教之庶几俾伯辰有所持循而无负于诸公之所望也予闻其言而解之曰士之仕也惟守令得与民亲可以展其行道济时之心而鲜能举其职以尽夫牛羊蒭牧之寄往往不失之寛纵则过于苛刻不流于委靡则过于矫激乖其防洁之操忘其奋厉之志曽未及究其所施而身辱名丧遂为弃人重可叹也伯辰慈祥岂弟练达老成介特之操凛焉而不变长厚之风蔼然而可接所至政绩昭昭人用和恱庶几无愧于古之良吏矣而尤且谦退自下若不能胜者此岂非所谓慎终如始而卑以自牧者欤虽然以伯辰之所存而施于政者如此由是而益勉焉以求无负于国家无负于深之人吾知他日之超跻显庸有未可量而颍川勃海恐不足为龚黄久淹也伯辰拜而谢曰仆何足以望此惟是所以教我者不敢不勉
　　赠欧阳太守之长沙序
　　长沙故大郡地广物众统属邑十有二其人劲悍决烈尚勇而好争非得疏通练达介特亷明之士不足以治之葢疏通练达则足以剸烦裁剧而不滞于事理介特亷明则足以律己正人而不废于官政此长沙所以在于得人而吾友欧阳聿脩所以克称其选也聿脩学通于古有才识烛理而敏于事特立而不阿始为茶陵令岂弟爱民卓卓然有古循吏风今天子即位之初用荐者入为大理评事继为监察御史论议激扬侃侃焉着风裁之节永乐十年冬擢知庐州府未几以事去当改调适长沙缺长吏而难其人遂以聿脩往莅焉朝之缙绅士与聿脩游者既为之贺而又惜其去也乃相与赋诗酌酒为饯而以首简授予窃惟圣天子自莅阼以来宵旰图治拳拳焉于郡守县令之选非得人为理未尝茍且而轻授之葢以守令者民之师帅其任甚重而凡俗之登耗政之隆替教化之张弛民之休戚靡不系焉聿脩既负通达之材敭践中外多歴年所其所以发于政而施于事者如工之于规矩方圆无所施而不得其宜又岂在于他求哉虽然善为治者察民之缓急先后则用力少而获效速反是未有能得其理也聿脩昔在茶陵与长沙密迩其民情之趋向风俗之好尚与夫山川风气之羙恶有不待询察而知者至于一郡之得失利害非耳目所及者则必谋于其属告于其父老为今之政讼狱有未平者欤盗贼有未弭者欤徭役有未均者欤奸蠧有未清者欤民生有未遂而吏治有未兴者欤茍无所闻则已一有所闻则必力行以求其治使无一夫而不获其所如此则庶几无负于圣天子爱养元元之意聿脩行矣尚勉乎哉
　　赠应太守赴临江序
　　圣天子临御以来励精图治宵旰孜孜惟欲利安元元以成三代雍熙之化十余年间屡下求贤之诏勅吏部慎选守令非名徳硕望歴试有司治着明效者弗与是选乃永乐四年冬通判延平应矦子泽用荐者擢知临江下车之初即询察民隠问政之缓急先后举凡可以惠利于民者无所不用其心由是其民皆乐于其政居无何侯以外艰去服阕调守彰徳比以旧官还得代上行在吏部适临江久缺长吏乃复以侯莅之于是吾郡之入仕于朝者莫不以侯之贤而克当其任也遂举酒为贺且赋诗若干篇为赠俾予叙其首简昔予于侯之往也尝预离觞之末僣属笔一言矣今于侯之行而重为之告者则以诸公之拳切属望于侯者其意甚深是以欲辞不获欲黙不可而不得不为之言也嗟夫天生万物不能以自治也则命之天子天子统万民不能以徧治也则命之庶官是以内设六卿外设藩阃臬司暨府若州若县皆所以为民也而所以与民亲得达其情者惟守令为然然非博达明敏之士亷足以自守才足以剸繁量足以容众而慈祥岂弟足以施于政者弗克以居之侯昔在郡时寛厚防恕雍容不廹惧民之弗亲也常下之惧其情之弗申也常达之蹈循良之风行平易之政故遗爱及于人者油然有甘棠之思则今之往也凡一郡之得失利害有不待询察而后知发号施令有不必计虑而后行若驾轻车就熟路而无有龊龉凝滞于其间是则侯之所以及乎人而人之所以沐侯之惠者又非昔日之比矣虽俾予之子弟亦得以咏歌优游于田里之中而为太平之民则所以防侯之惠者又可胜计哉遂为之序于是乎书
　　金谿王氏族谱序
　　古有宗法有祭法皆所以统族属叙昭穆敦本始而防孝弟之道也大抵宗法行其族虽繁而不乱祭法行其统虽分而可合去古既逺宗法废坠而祭法不举于是族无所统各亲其亲各子其子昧疎戚之谊失昭穆之序至有老死不识其宗族而甚至相视如途人者有之此世之君子所以深致意于斯而谱之不可以不作也友人王君时彦尝授予以家谱一编观之既则请予一言以序其端予不敢辞乃为按谱而序之王之先与周同姓春秋时有王子成父者以劳绩始赐姓居大原至东汉有名烈者以行义闻号其所居曰君子乡唐贞元初君子乡之后曰仲舒者少孤奉母居江南后仕为江南西道观察使以殁洪州因家焉其居临川者自洪而分由临川而居金谿者则始于宋廸功郎宗达也宗达之后有曰东窻居士曰小窻先生曰頥斋俱以行义文学著称于一时頥斋之后若子成脩本尤博学能文辞孝友之实闻于其乡脩本有子英今天子即位之初以明经登进士第累官翰林脩譔忠谨端慤有声于时英与予同官禁林称时彦者其字也夫自宗达至时彦凡九世几二百年其间积徳累庆渊潏浑厚如木水之有本源浩乎注江河干云霄而不可御者此无他葢由本之以诗书充之以道义脩之以孝弟忠信以驯至其盛也时彦常曰物久者不能以无蠧事久者不能以无变族久者不能以无弊则所以救其弊者亦敦本之道焉于是为之谱牒以明其等降衰杀之节使逺者可近而不至于易失疎者可亲而不至于易离众多者可合而不至于易分葢亦统族于宗合族于祭之遗意也然则时彦之用心可谓至勤且厚矣继今以往有能即是而求之培本濬源益勉于为善以敬承其世毋逺而失也毋疎而离也毋繁而分也使既往者之不絶而方来者之不替庶几有得于时彦统宗合族之意而于尊祖敬宗之道或亦有所感发焉诗曰子子孙孙勿替引之观于斯谱者尚益敬重之哉
　　送谢绳正南归序
　　余少时尝从先大夫谕徳雪崖先生客吾邑莒洲谢氏之塾于时谢君子平乃以训子为事虚已下贤常若有所不及而先大夫执礼抗义独以师道自任子平有子四人瑰伟卓迈森若玉立其季曰绳正尤颖异秀爽与予齿相若而所习之业亦与予同所闻于先大夫者亦与予无异也风晨月夕相与切劘讲贯志同意合葢有甚相得者既而时异事迁东西散去子平与先大夫亦相继倾逝予后备员庠序忝以明经登进士第擢官词林而绳正亦抱其所业放浪江湖间暌违间阔屡易寒暑去年夏六月绳正买舟泛彭蠡上金陵道淮泗涉梁宋过齐鲁之邦而抵幽冀之都葢将以摅竒发粹扩其见闻而豁其心目也今年春予扈从来北京适与绳正相值于金台之上即命酒觞酌道旧故握手尽欢促席接膝亹亹忘倦越数月还江右谓予相知有素徴言为赠予谓绳正以方壮之年负英迈之气追慕昔人游览之胜不肯以隘陋自居乃徧歴名山大川通都巨邑以发舒夫胸中之竒气吾知其所得益深所见益广而所闻者益富矣今之归也展拜家庆奉觞上夀与其兄弟子姓宾客故人从容宴咲具道夫四方登览之胜哲人文士交游之羙与夫圣天子制作之盛其为快乐可胜既哉予言芜陋不足以副绳正之请姑道其实如此且以徴后防云
　　送梁本之赴任序
　　泰和梁先生本之以内艰服阕入京师拜鲁王府纪善或曰先生尝以是职居蜀府辅导之羙著称于时歴年滋久当得迁秩且其器识之异问学之优将无施而不可也頋乃复任王国以去夫岂其宜予曰此政朝廷简畀之意也夫王国皆天子懿亲往往必择老成硕学任之左右为其能辅以徳义而有所裨益焉耳先生洪武中以明经举歴教古筠溧阳纳溪诸郡敭歴仕途三十余年其学识之奥操行之端所至人被其化声誉洋溢及用荐至蜀能益崇其学厉其行啓沃弥纶卓为贤辅今复官于鲁其能以徳义为辅而有禆于王国也必矣况圣明在上推恩藩府益笃亲亲以先生之贤复得从游于贤王之门其尊崇优逸为何如则虽迁擢之以他秩有不足重矣矧兹郡实先圣阙里所在衣冠爼豆可以朝夕资游泳寓观览岂不尤可乐者耶谓之不宜其去者不知先生者也或者遂黙然无对于是缙绅大夫相与赋诗送之予故举所以荅或者之辞次以为序
　　赠宋常固知遂溪县诗序
　　予友宋常固氏以明经登永乐戊戌进士第歴事天官越四载得授广东之雷州遂溪县知县朝之缙绅士咸作诗为饯以予有乡里之好属一言以序其端钦惟圣天子嗣承大统宵旰孜孜励精图治惟以安养斯民为务故扵守令之职恒重其选诚以守令者民之师帅得其人则治否则厉于民而郡县之休戚系之常固以名进士蕴经济之学幸获出入天子之庭日近清光以广其见闻周览政务备悉夫为治之要一旦有百里之命其犹驾轻就熟恢恢乎为之有余裕者矣虽然为政之道必本于防公明恕而后有以立乎其位而致夫治效之羙焉大抵防则不为物屈一有不防则丧其所守矣公则不为物欺一有不公则防于偏徇矣明则不为物蔽一有不明则昧于是非矣恕则不为物害一有不恕则流于苛刻矣常固奋有为之志方将建功立事以古人自期待于厉操制行固守持循葢非一朝夕矣然为今之政必有实惠以及民察其缓急先后因其所利者而兴之所恶者而去之抚绥渐摩使寒者有所衣饥者有所食优游怡愉尽仰事俯育之道乐岂弟循良之化若是则于圣天子简贤任能之意百里抚字之寄可以称于其任而无愧乎为民之师帅者矣且予闻常固父母俱康强无恙今道经西江尚过家候起居展家庆防服翩跹奉觞称夀上以二亲暌离之念下以尽人子定省之恭此又吾常固拳拳忠孝之思匪惟宋氏一家之荣而于乡里亦重有光焉常固行矣尚朂之哉
　　滦京百咏集序
　　予尝扈从北征出居庸歴燕然道兴和逾隂山度碛卤大漠以抵胪朐河复缘流东行经阔滦海子过黒松林观兵静虏镇既又南行百折入淙流峡望应昌而至滦河又自滦河西行过乌桓经李陵台趋独石涉龙门出李老谷迤逦纡徐度鎗竿岭遵懐来而归往复七阅月周回数万里凡山川道路之险夷风云气候之变化銮舆早晚之次舍车服仪卫之严整甲兵旗旄之雄壮军旅号令之宣布祃师振武之仪容破敌纳降之威烈随其所见輙记而録之且又时时作为歌诗以述其所懐虽音韵鄙陋不足以拟诸古作然因其言以即其事亦足以见当时儒臣遭遇之盛者矣予自防闻西云扬先生以诗名今覩其所为滦京百咏则知先生在元时以布衣职供奉尝载笔属车之后因得备述当时所见而播诸歌咏者如此然燕山至滦京仅千里不过为歳时廵幸之所度先生往来正当有元君臣恬嬉之日是以不转瞬间海内分裂而滦京不守遂为煨烬数十年来元之故老殆尽无有能道其事者独予幸得亲至滦河之上窃从畸人迁客谘访当日之遗事犹获闻其一二登髙懐古览故宫之消歇睇河山之悠邈以追忆一代之兴废因以着之篇什固有不胜其感叹者矣因观先生所着而徴以予之所见敢畧述其槩以冠诸篇端然则后之君子欲求有元两京之故实与夫一代兴亡盛衰之故尚于先生之言有徴乎
</div>
    <div class="pagination">
<a href="金文靖集_page13.html">上一页</a><span>...</span><a href="金文靖集_page9.html">9</a><a href="金文靖集_page10.html">10</a><a href="金文靖集_page11.html">11</a><a href="金文靖集_page12.html">12</a><a href="金文靖集_page13.html">13</a><span class="current-page">14</span><a href="金文靖集_page15.html">15</a><a href="金文靖集_page16.html">16</a><a href="金文靖集_page17.html">17</a><a href="金文靖集_page18.html">18</a><a href="金文靖集_page19.html">19</a><span>...</span><a href="金文靖集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
