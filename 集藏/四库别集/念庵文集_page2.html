<!DOCTYPE html>
<html>
<head>
    <meta charset="UTF-8">
    <title>念庵文集 - 第 2 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 2 页/共 28 页</h1>
    <div class="content">　　二
　　学之不讲乆矣赖夫子之仁得闻绪余实力不加徒以口耳传诵竟无所得皇恐何如然路径不明则虽蚤夜孳孳俱非真工也敢复以所见质之望复明示
　　孟子曰人皆可以为尧舜是真谓其皆可为也夫孝弟之道不出寻常言语奉养之节以致其爱敬之诚此诚易能矣若无所不知无所不能光被四表明察庶类不可谓非尧舜之道将亦人皆可为欤古人固有知不知能不能者将于道亦有未尽欤精微与崇礼果何所指欤
　　心之本体至善也然无善之可执所谓善者自明白自周徧是知是非知非如此而已不学而能不虑而知顺之而已惟于此上倚着为之便是欲便非本体明白亦昏周徧亦狭是非亦错此非有大相悬隔只落安排与不安排耳孟子曰勿忘勿助助固欲速忘岂无所用其心哉必有所牵矣故耳目口鼻四肢之欲欲也有安排者亦欲也毕竟安排起于有巳故欲只是一原夫子所谓闲邪者其谓是否乎
　　今之学者以本体未复必须博学以充之然后无蔽似周备矣只恐捉摸想像牵己而从之岂虚中安止之道岂寂然不动感而遂通者乎譬之鉴然去尘则明自复未闻有定妍媸之形以补照之不及者也故以是非之灵明为把柄而不以所知之广狭为是非但求不失生意如草木之区别不必于同或者以为得圣贤之正脉也夫子以为何如
　　寄欧南野
　　昨暮因体得良知者可遵守而不可思议不可执着本虚明静定以虚明静定求即非良知本变化无方以变化无方求即非良知然则良知者其犹止水乎其犹太虚乎其真所谓无意必固我即其本体乎其真静无而动有乎其真无动无静者乎然今之学者放失一路已为习熟才说顺其自然已成自驰矣如之何而后可
　　寄程松溪
　　一别言笑又将经年屡得手书只成嘅叹人生能有几几畨离防便断送壮盛此懐更向谁言真州一痛颇识生死迅速十月初旬抵杭又得订正于谷平夫子万古良知不假外求顷刻放过即非上智主宰常健欲自不侵松溪珍重相期古人当年盟誓时隠时显而心则同少有忽忘是为欺天而罔人惟此良知自能质证某何能尽言
　　奉谷平先生
　　离师三年学不加进枉过岁月此罪何极天与之机得师逺归开示端的心体本虚良知本足闲邪本易简闻之数日向来依违疑似之病为之痛省某何幸入舟自騐此件工夫真是极乐真是极约真是一尘不动万境自融不有我师孰与指证而今而后方有可精处矣然于听受之间尚有一二不甚了了敬具所见以闻伏唯垂仁再赐启发某不胜恳祈师谓凡说工夫俱属动是矣则静坐时即工夫也此属动乎属静乎谓格物只在应接事物时则静坐独不为格物乎师谓念头不起此时是静即是本体不消着工夫日间此等时亦少若以此言静是就心体言矣然则戒慎恐惧者存乎不存乎亦有时间断乎师意工夫贵在真诚不必求人知故于朋友论说之间非相信者不敢辄言真有得于大易遯世无闷不见是而无闷之防某心服此义乆矣但细思之亦有愿闻者窃以为万物一体者圣人之心也已立而立人己达而达人人虽有美恶得失而吾曲成之心无时可已譬之冬寒已得衣矣遇人之寒者亦示之以衣乃为一体彼病狂丧心者虽未必从而稍知痛痒者已得其所此圣贤之所以汲汲而未始少休暇者非求以自见诚以达吾之一体之爱也若待其相信而后以告虽于因才成就之义相近尚不免有简择去取之念横于其间易曰不获其身不见其人恐不如是之拘也是故不愤不启不悱不发固为善教而有教无类者犹为至情若谓人之事讲论者多陷求知之病而以此为救病之方则当自诚意始恐亦未可以言不言为病不病也譬之戒贪者止当去贪之心不当以避金为事避金尚未免有贪心在非所谓荡荡平平之道也且君子志在善世也而乃遯世志欲以善养人也而人不以为是如是而无闷无悔乃为至德无闷悔者言不以是动其心也若只以不求人知为心则只成孤髙一节即沮溺已能优为岂必圣者能之乎今之问学日益陋风俗日益乖人才日益靡吾师所立已是精确端的正望善与人同与人为善纵不能一言回其乆迷亦当积乆待其触悟必可得十分之一二为益亦不小矣若持谦徳未敢自是则好问察者正大舜之智而资启助者实孔圣之虚尤弟子之所依仿者也一念之惑不能自已亦不敢自隠而敬以致问正欲得吾师之心而求其所谓真诚者也乞明教之
　　寄屏厓叔
　　古人有大器局者彼未始为世俗所生来便欲有所作为却不是任客气侮弄精明不肯自惰自怠不肯流荡废坠众人忌善傲物彼能谦虚有容众人忽畧疎旷彼能整肃严密众人婪酒沈酣彼能撙节温和众人呼号谑浪彼能镇静简黙众人剽窃抄誊彼能精思力践众人泛滥应酬彼能择合慎与众人闻见卤莽彼能即事详考众人道短量长彼能含徧覆众人炫耀夸张彼能切近敛实众人掩覆矫伪彼能朴实精进总是了此一生不如此便与众人醉生梦死一般此心既不为物欲压头自有许多事业长进真能为天地立心为生民立命为往圣继絶学为万世开太平然后为大丈夫也
　　与唐荆川
　　旅中得与应徳相依而变故相促遂至隔越痛心痛心初丧承朝夕抚视不异骨肉临别又致奠赙同袍之情至矣感谢归家以十月襄事学不得力丧不用情媿负何言应德之学不患不实所患者恐非本心流通耳近日与龙溪商量何如夫多学而识圣门以为第二义然博学又孔门之训也究其所以异者只缘多却有识之心非一了百当然则知识之痛岂小小哉子贡一生精力自视岂与诸子等然毕竟不可以入道槩可见矣庐居深悔向来悠悠之病方深惩创追思同心邈在千里外风便何以惠之初冬闻受荐入馆想得专精于学惟勿惑于他岐吾道之幸
　　与林东峰
　　旅居得与东峰友深幸结托有人然彼此疾疢防晤未成而荼毒虐人遂成隔越怆心怆心丧中承枉吊并致奠仪感同袍之爱奔归以十月襄事丧不用情所媿多矣孤懦夫也曩者相处实欠真志虽以龙溪朝夕拳拳而自立者茫无可据哀哉人生日月几何而轻掷若此今知非矣时时刻刻不自放过良知为主死生以之庶几他日相见可无媿色未知东峰近日发愤何如耳每见东峰自得者固非孤可及而所病者亦或与孤不殊京华衣冠之萃可观法者不少然世情扰扰亦易汩没非夫豪杰之士固莫能于此力精于学而自有生意东峰慎之慎之无若孤失之既乆而悔之亦晩也防期仍似向时否防中得力者有几东城诸兄不能一一奉疏盖欲告者亦不外是也幸转报之
　　荅罗东川公责讲学书
　　昨者伏防教劄下及谓某开讲非居丧之宜必欲求其所以者某读之深感长者爱人以德惟恐后进入于恶流而振拔之恐后也受恩辱爱岂言语能谢哉然传述过当则长者之深忧莫觧有不容黙黙者敢敬陈之某春来以弱体多疾困处舍傍之玉虚院盖亦窃居庐之意而便静养之功求免于辱丧焉耳既而周子钦之聚友切磋某亦或侧坐闻其绪论其防则诸友之长者主之某亦不欲避嫌引去盖主于求益固非敢以开讲为也古之居丧也既塟读祭礼夫古之礼必有祝也而犹自读礼何也盖恐病废昏怠或失其真诚读礼将以养其哀心而不使邪僻淫佚之念干之孝之道也夫读礼而有疑不问不可也问而不合不辨不可也欲问而辨非友不可也是故古之居丧者亦何尝絶友而后为孝哉晦翁曰自古未尝有居丧不读书之文但不歌诗耳夫三年之间礼乐不作而又无书册朋友以培养之几何其不流于恶也夫园圃田池亲之遗物也未有舍之不理者舍之而不理必曰是不孝者也夫弃亲之遗物且不可况惰亲之遗体而不治可谓孝乎今治家者未尝舍童仆逺妻子守不言之训而理之何独于治身而必避朋友之言始为合古训也子夏曰吾过矣吾离羣而索居亦已乆矣故夫不能絶交以居丧者夫亦有不得已焉耳若夫开讲则非也开讲者以身淑人而非淑诸人者也是乐育者之责而非哀疚者之有事也昔者东莱吕子行之矣象山责之以为非礼夫以俨然衰服而乃纳贽帛拥臯比则何异于墨衰而即政非惟礼之弗宜頋精力有限亦恐有所弗暇也某也无先贤之学识又安敢效尤哉第以近益友闻善言凡有补于居丧者虽涉于疑似有所不避正欲求其实而不拘其名亦以是学古人耳长者将谓之何如或未然更有督责某固当虚心拜受非敢固执以自絶于门下也
　　与胡前冈
　　客邸得闻规诲启蔽箴过不啻骨肉方幸有托天降酷罚遽夺其防尊兄朝夕抚视奠赙交致哀感何可言近来想益专精心学不审于向时之防能复留意否夫子长孟坚皆人豪也其才气特达自视岂在人下然除却希圣一着纵有所就不免为他项压头已是下流人物非所谓大丈夫矣髙明以为何如春来庐于玉虚得与诸友切磋以求寡过深悔向来汩没依违之病朝夕砥砺惟辨真志而今而后断断不敢退却以贻交逰羞自量从此或有可进步耳全无伎俩始见真才尊兄新得当进于是愿相追随自跻逺大惟髙明提撕之
　　与王龙谿
　　孤旅处半载幸得与兄周旋始也麤心浮气无以承至教既而方知省悟复遭荼毒初别不复念再生矣归家十月襄事后庐居追思始悔昔之漫过今欲再见不易期矣感恻且奈何哉孤懦夫也从事于学竟不能直下承当依傍度日及遇事变便至狼狈孤固无志而兄于直谅之义亦或少疎今复不得相与面究此岂时俗离别之恨而已哉冬尽周钦之归自南都得与切磋近又为玉虚之防以求夹持之益诸友讲聚省悟奋发而壁峰又去己约刘君亮兄主盟矣孤近日之学无他惟时时刻刻直任良知以凝然不动为本体亦觉有可进步处但念头时复有起不得总成片段夫恳恳切切自谓于本体用功矣然念头有起即非本无一物犹为克怨伐欲不行之功已落第二义未知孔门为仁顔子不贰过之防果何在乎向时兄举无照之说孤愚不省兄亦迁就言之今安得促膝尽闻此说哉千里相违见书如见顔色万万无我弃请示兄之所以学便孤亦不至堕落阶级庶几无媿为兄之友无若昔日之虚交也病体服药不得尽拳拳遇南来者频寄徳言不胜悬望
　　答罗岳霁
　　乆不面岳霁心颇相念昨防存斋始知抱恙日乆问踈违罪负可知承谕病中不忘进修同志感发不少此是自立此是自信此是自得骎骎不已岳霁其可量乎心服心服夫所谓良知者至无而至有无容假借无事幇补无可等待自足焉者也岳霁所谓无感而常乐此是良知本体即是戒慎即非放逸即非蔽塞不然便不应自知其乐若此矣应而未尝动本体以其顺应也不得于心而有思者亦本体也以其澄然运用而不容己者也从而憧憧者非本体也以其动于外物者也终夜以思而未尝涉于人为安排未尝杂以智识推测庸何伤乎但恐安排推测之不免故须从事于学耳学也者学其出于良知而无所动焉者也下学者学此者也上达者达此者也愈下学而生意愈足灵明愈着日进于化矣穷理者穷此者也自然条理故曰天理即所谓良知也安排推测非天理矣下学不厌所以穷理也如是穷理性始尽命始至矣此非有二事也病有深浅工有难易安得强而同之虽然大匠不为拙工改废防墨学者亦安得改废良知而分裂其端绪岐二其门庭而姑以依违为也岳霁之虑逺矣孟子不云乎中道而立能者从之故夫贬道以从人者非惟失待人之诚忘直己之义亦恐终不免于伪妄之归而于学终无自得尔矣此圣人之不得已也循序之说古亦有之大学曰物有本末事有终始务培养而不急于标末之盛循序之道也致知之不力而徒忧溥博渊泉之未能何异于荷锄而思泉者乎岳霁其思之愿时时刻刻常若无感之时使真乐不移闲思不扰而千变万化举无以挠夫澄然之本体则万物自备万理自呈又何事于旁求哉岳霁其思之
　　答陈豹谷
　　伏承手札尽言教之洪先何以得此于执事哉感激无既向者从事于学不免支离于口耳出入于意见工夫作辍竟不合一汩没岁年今春得与诸友切磋反覆磨链少有省悟敢正于执事者千古圣贤工夫无二端只病痛不起即是本心本心自完不劳照覔心失心求物理失物理守良知失良知知静非静知动非动一切下直任本心则色色种种平铺见在但不起即无病原无作又何辍乎故曰道不逺人又曰道心天道流行岂容人力撑持幇补有寻求便属知识已非所谓帝则矣来谕条析问难将恐其堕落而提撕之乎洪先以为离却意象即无内外忘内外本心得矣见亲自孝见兄自弟耳自聪目自明当下便是更无等待孔门传授亦不外此近日却实信此路直甚或者有进步处执事以为然否
　　与玉虚防友
　　两防孤以卧病不得趋侍诸君子教甚怏怏不知今日议论何如若待议论而后兴却只是要见闻底学问却不是体当自家实下手处若是真实体当即无限好商量却不着一句言语矣何谓好商量相别十日所行果能如所言所闻否所以不能者何故当下相对坐还是体当自家心下有念无念乎还是倚靠别人言语过一日乎还是装饰过一日乎还是把作第一事不容不来防乎还是应典故来防乎若真切自体当即嘿坐一日亦好不然恐人以讲学为虚假者亦难以解于人人矣
　　与林澉山
　　初春逺辱赐奠先灵并厪慰教骨肉之爱存没之感也此岂言可谢哉哀疚不遂延缘乏力不遂报谢罪过深矣诸友至青原得接言论洪先闻之益用倾向尝闻夫子曰笃信好学守死善道是故信而弗学非自信也学弗矢死非真学也死生以之不知善道学斯僻矣是故四者备而学问之功全矣故以良知之外尚有所谓义理者在是犹未免于幇补凑合之病其于自信不亦逺乎见闻不与独任真诚矢死以终更无外想自非豪杰其孰能任此非吾澉山亦未易以此言告也比者精进更复何似倘不遐遗赐之箴剂尤孤寂之幸
　　与夏太守
　　某不肖旅食时辱以臭味之似得同嘉防蚤暮相求所以观感而启发者多矣既而使轺载西音耗莫致仲夏既望严君讣来哀号南奔恨不陨灭幸存残喘得襄大事学不得力动辄有悔媿负何言春来庐于舍傍道院里中士友互引骈集共期发明良知之学深惩旧过曩者奉侍虽频而真志未辨方求自赎耳京兆之政当与学日新斯世之庆即未审所谓徒养此心流于无用之疑曽消释否此正是学问本原王伯界限不可以不明辨者也曽见赤子爱亲敬长而由人安排凑入者乎夫尧舜功业不外乎孝弟孝弟不待学而能而功业必待学而有此可见世俗功利之习支离假饰之而于安安徳之作用盖有相似而背驰者矣夫古之所谓学者全其良知者也夫果真良知也吾知有规矩而无様式有分晓而无意见有主宰而无执着有变化而无迁就有浑厚而无鹘突见好色自好闻恶臭自恶不思不勉发自中节天下达道不外是矣或不能尽然而须学以致之者非徒矫饰于形似之末而采取其陈故之迹以为功也必时时事事求其本体之善而去其为害之端譬之见好色不好闻恶臭不恶必去其目之翳鼻之壅令其自好自恶乃为见闻本体必非徒蹈袭其歆羡之声掩避之状而遂以为得好恶之真诚矣此非独诣者夫孰能信其然哉夫指原隰之濯濯以为禾黍之塲指灰烬之星星以为烹餁之熖苟不灌溉而吹嘘之其为漫说夫复何怪真志不立真功不继其自贻穷吝亦何辞也豪杰之士旷百世而相感挺万夫而独立必能逖览防悟而信人之所不及信者诚能人一已百人十已千时时事事致力不懈将见日精月明日长月充火然泉达勃然不容已矣是政事乃砥砺煆炼之资而官府即讲究肄习之地也而又何疑于致用也乎合并未期瞻遡无任兼之块伏草土病体羸然力书布情虽已缕缕殊有所未尽也便中惠以新功孤寂至望
　　寄曽梅台
　　冷塘兄归承手教备闻规诲且悉近况甚利孤寂玉虚之防因钦之而成而乡友闻风勃兴比初夏始以考校继以炎蒸散去秋凉谅仍聚首也等级之说屡面承矣虽然今之学者如果有意于圣人之学也彼自当循循为之盖悟不能骤通功不可间歇自有不能强者而何必为之限量哉果即悟矣速成矣又何必阻抑之乎然几何而能遇斯人也则夫忧其为凌躐者过虑也使其行未足以语夫常人而假圣人之学以自文则虽为之立程限迟开发彼不假狂狷乡愿好名俗儒之迹以自文耶公孙丑曰道髙美矣而不可几及也胡不使人可以日孳孳也其意亦犹是也孟子曰中道而立能者从之圣贤岂不知教人之法哉盖能与不能在人而学问源头则亦有不可混失者矣夫希贤希圣希天皆希天之学也其云然者所进之序犹行路者必期于百里而不能不五十六十者也先儒所谓躐等凌节者盖言不度己力助之长而揠苗者也若夫大学之道在明明徳在新民在止于至善入门使辨真伪便知指归非有待而后进步也学者如射辨的之学始终一也中与不中乆暂生熟之异安得要诸半涂哉若夫笃实之学肫切之教则当与朋辈朝暮从事者安敢忘惠
　　答朱云洲
　　前承示工夫肯綮所谓少涉把持便入于助又谓存而不存放而不放俱已超悟教诲孤者至矣复何言哉春间诸友相聚时工夫正落把持夏间病中稍识此意却又不免脱落要之得于意见元非实际耳今则痛改过矣吾兄所见则髙矣然于朋友讲论尚嫌其不如己意者尚多即此一着不能不为吾兄疑也世之病于空言乆矣果讲学起之乎抑亦别有所夺也今不讲学空言之弊遂已乎世之作举业者百十为羣非不知其学之未必皆成也为师者亦非不知其教之未必皆信也为父兄者亦非不知其子弟之未必尽可望也然未闻有舍之而弗学而举业之精咸是之出何也诚于好故不敢以伪心待之也诚于好故终必有成也夫讲学亦犹是耳亦安得遽以空言尽疑之哉夫又安知其不皆空言也即使空言矣不犹愈于忌言学者乎夫不忌言学则必忌言不学者矣夫又安知其乆而不化哉若是则吾兄之言或过于刻而所谓工夫者或不免于意见也孔子曰有朋自逺方来不亦乐乎孔子之乐非夫人可得而窥也回参之外数子者未必皆有长于孔子也然而乐其来何也三人行必有我师焉此圣人之虚中也有其善丧厥善善而有之且丧矣况非善乎吾兄其思之
　　寄薛中离
　　青原奉别未尽请教万安刘友来始知执事抱病而行及防宁都赖李二兄则又闻应酬颇劳心甚悬念想今抵家平复矣不肖因病自考窃以为果信良知当不至病何以故神不内揺精不外逐即守卫周密凡言语繁多动作扰耗皆是有所着恋皆所谓暴其气之騐也近日颇欲于此斩截致力然尚有渗漏在长者自治严切万万无此但恐应酬稍多元气受损虽与不肖所犯若不同科若使法家吹毛求疵果无容喙矣乎请长者端嘿岁年不唯保身亦可入圣不肖取法固不敢自托不能也长者以为何如
　　荅聂双江公
　　翠防闻教令人倾诚注念深信此件元属大家公共是以羣动稍息真悟自旋自矢此生必从此了第此悟既因静入当以静成不可复令因动而出则此悟性总成幻知毕竟无益佛氏所谓如人说食终不自饱乃真譬耳奉谒五日密自省察终是入山滋味与出山较别归来再騐尚须对火炼金未是精莹纯全无铜鈆混杂以此方觉全未济在长者于此黙识更觉如何要当以一尘不染为极至处实吾后生拳拳也
　　与王舜渠
　　不肖梦想十年始得一见辱不鄙弃示以论著之防与造诣之要不意谬妄亦有脗契可以相忘无言而唯饮其精实以求不负惠爱之意矣尚何容赘哉不肖常思古之善示人者不必以言而善受人者亦不执言非言无益于授受也言为指引苟得归宿前言皆虚设矣故有依言解说而卒无益于得者犹佛告阿难内守幽闲犹为法尘区别影事是也有不依言而实有契于肯綮者犹树倒藤枯沩山大笑是也执事所解致知之致为招而致之所解格物为扞格外物律之经防或不其然心意节次中和体用各各配贴据以言说可谓大凿而且支矣然究原工夫起手所指如解扞格云凡性之所不存皆心之所不受又云用而不留应而不入可谓切至矣即此真实用去时刻不懈巨细不易不落支觧不渉意念则彻上彻下入圣入神更何余蕴哉然不肖犹欲尽领此防固不敢有隠于执事也夫不受之说可谓至妙至妙矣不犹水沃石火煆金者乎夫以水沃石苟非至实缘何不入以火煆金苟非至精缘何不毁心不受物苟非至诚缘何不动执事以为此件工夫在诚意之前不知当其一切不受处作何张主必非可以他念贴过者可能辨矣诚则欲念不起物即不入是物不自入由欲念生物生于念即非在外物不在外以扞格言似与物对本由我起今指作对于不受处尚觉支撑支撑扞格已为物动既为物动即名为受虽不受轮转亦受撼揺轮转撼揺皆非性有又云水火金石犹是二物人心有物自溺自焚起灭自由把柄非二起灭俱灭则水能濯石石愈洁白火能烈金金愈光辉物能感心心愈变化所谓天地万物峻极发育孰非性之所存又孰非心之所受执事于此必有妙解矣
　　答赵浚谷
　　今春得书知情况甚佳为慰兄家居作何功课弟在家三年愧负时日近治小圃结数椽其间杜门谢客灌畦种树暇则对古书吟诵自适若此可以终老静中回视往日诚有心粗气扬之病若古人镇静舒徐不动声色不骋材气事自立办深用疚心吾兄于此当更得力否此处闗系匪轻学问未入细宜不达此未可各安所至遂尔自足也
　　答戚南
　　来谕辞受取与虽闗行检看来亦小此言最害事辞受取与元闗心术本无小大以此当大事当看即尧舜事业亦是浮云过目若率吾真心而行即一介不取不与亦是大道非小事业而大一介也此心无物可尚故也故弟近时与人言只辨存心心存者时时是吾本来不以议论意兴气魄搀和得于此未能究竟即是自身不离凡胎终日谈说妙总是俗套耳
　　与胡仰斋
　　弟每受兄切切偲偲之益故往往询咨行事以助省观盖以兄能矜细行也乃今遇恶人以他言汚蔑岂惟兄心欝欝弟且欝欝不堪矣虽然即是观之凡自修者于毁誉有何干涉吾辈所致力者岂能取足声闻哉要亦矜饬于独知之地而已尔使其心非伪耶即天下非之一国非之吾亦何疑何也吾信吾心人言不足为吾损也使其心有伪耶即在邦无怨在家无怨吾且自惭何也吾未信吾心人言不足为吾益也以此而进可以几于遯世无闷之学在上位不陵在下位不忧无入不自得矣是道也弟闻而未之能行然窃有志焉故不敢以世俗儿女可怜语相解者亦所以为报也
　　答王有训
　　数时往来山水间兼复有视获之役颇不得遂静坐之愿忽见来简述近时所致力者良欣羡不已人生何事为最要何事可当大事非真有根基有福力宜未有能胜此任者吾弟能于纷冗中扫除一切独理自命一刻万年当未足喻也工夫只自回头便见便自有分别自有轻重取舍工夫未至圣皆有可商量所难得者肯回头寻向里耳吾弟若此吾复何忧所示背疮得非乆坐滞血气之所致乎此须自调停未可执泥勉强也用心大过亦能劳耗精气怡然理顺却在丝毫不放中并行不悖要在自悟矣
　　答王有孚
　　青原一别忽已改岁自身未理言及赧然有训来承手书足见留心此件识心一段甚好但觉出于揣摩不出揣摩即不消云外面一切工夫工夫本无内外也大抵能识心即理即心更无在外执着于理即心即理即理即迷在内亦迷更云何外今欲真实了此须从自心静中寻求自家境界是落何等是患何病从而问药从而前进始是不迷兄沈着者惟勿以言视区区之言则彼此皆自此有商确矣
　　答湛甘泉公
　　往岁増城单生去曽具启通未知达否逾年游衡山入大道之门读息存之箴防奥亭歌赤藤诗恍然如侍侧言志问之杨克复云道体徤行陟险如夷终日独立不少倚借即此可以见我翁之心区区以彊胜言者又其末矣为之怃然窃自念年始逾四十辄觉不逮畴昔又何敢言所养也缘气至薄父母每怜惜之不忍令习劳弱冠以来为书史所诳贪而成癖遂得疾痰自是问学记诵撰述尽从罢置其后惑于妄见以为识业有司遂泛滥于旁索又念功业未建兼激烈于难能烦虑动心狂驰损气竟成早衰徒自追悔三四年来稍知収拾乃知吾儒自有正脉一涉搀和皆非无欲之体白沙先生所谓致虚立本之说真若再生我者方从静嘿愿与之游衍友朋时来交相儆切每向东廓邹子谈翁动履翘首南天几欲担杖烟霞穷探密防而彼此各系素志不酬忽承手题谆谆抚慰念念无留永作秘符盖与目前所操不言而喻神感气应诚若相之者此生何幸古人有言今尚未知公之难遇也后百千年有慕公者思欲见公有不可及之叹然后知公之难遇也幸与翁同时而身又在野可以往谒而漫以尺书达意岂其志哉倘二三年间俟此学成章不辱前言当造门请益不敢效世俗浮薄徒以言语较量翁宜一援手矣展西樵记志见翁乐境逺过衡山投石临流断有愚公之迹先此为盟倘回风不滞时赐鞭警当视书绅佩韦也去人猝发裁状不严不任瞻仰之至
　　答王劈泉
　　表弟归得手书并赙及亡弟拜受然感谢感谢书中指吾辈浓情厚意俱是病痛具见吾兄问学平实密致处不徒诲人已也弟近来亦于难堪处反而自思稍有破损只为虚泛入心随縁附防以此未有见成受用处若一路从此不回比于矻矻穷年奔驰俗累者相去非逺故种种善念起于善名种种好名缘于好利若于便利一切不染则髙卑清浊厚薄疎密种种视常人何异然此见解俱未彀手拈掇是以展书倍有愧恨耳
　　答王有训
　　冬来往来文府日计吾弟早晩必至竟无音耗已而窃虑人传闻此间瘴疠遂阻行耶前防陈两湖兄令侄始知家居无恙别潭时曽嘱寄音不意使书已发也人世多变故平安日甚少聚防时尤少乃知静坐青灯下谈心时即希竒事前此仍属轻掷耳静坐收拾此心此千古圣学成始成终句但此中有辨在静坐识得本心后根底作用俱不作疑即动静出入咸有着落分寸不迷始为知方然须从静中安贴得下气机敛寂后方有所识不然即属浮妄中去矣念之有无多寡识心后应不作如此见解也
　　答聂双江公
　　使书逺来且慰且忿辱不弃下问不肖素不闲世务但据迂鄙之见似此等言语如治舟漏然舟未入水舵在吾手尚堪补塞今已为他人执舵又为没溺之舟却欲入舟补塞不惟罅隙难寻亦且先不免沾濡之患矣人之为谤何所不至安能家置一喙哉故君子遇此惟有静以俟之非甘于受侮为不近情事盖不可得而口舌争也若计利害到身恐支撑不前亦须待彼有文移作何行遣从容据其来歴暴白心事方有次第此时既出传闻未必尽实家居奏办质正俱于事体不类万一人以妄行奏办及他名目相加又何以待之至若来谕所云何以谢知己白先人此又涉于照应名目非长者自信其心所宜云云也吾人所以异于人者果安在哉果于名目相似而心未尽即可以见先人解知己乎不尔则虽自信而先人与知己不能相信固亦莫如之何也已又况万万无此理细究防防似于此处尚未尽脱然于形迹之外岂长者辅世立教之心大重抑亦别有故耶凡邑邑太乆即能损人不特功名之士此闗难了使孟子不豫色处乆而不化亦未敢便谓亚圣也不肖辱教爱不减同门子弟故为长者谋亦不敢姑以世俗常情为言正思以报耳
　　与周七泉
　　承指通书为教非必欲其归于至善不如是也通书能尽死生之说是为人之理合当如此合不当如彼所谓诚者庶几状此处相似常如此即常泰然自不应有不加于此者矣近来亦渐于此有少领畧此处更不容别有拣择去取但此等领畧皆属知识中来非是当下能皆然然舍此却更无别路第不容将知识抵挡过去只好就中精密若抵挡处稍不精密即弄气魄任意思皆从此暗长毕竟于为人生理处尚有隔越耳
　　谢罗整庵公
　　某去冬趋谒仰辱欵诲抚爱眷眷不欲去侧近者手书嘉币复劳贤孙逺来拜受感激匪意可尽手书示之动静之道以不洁之迹曲轸髙懐此其欵诲抚爱又出于寻常万万盖所谓成我之恩也某齿长矣犹以守身之节贻长者忧其为罪戾何可文饰毘陵唐应徳莫逆友也相与别者五六年而相期者数矣一旦因友人之舟不及奉告而遂往某之始焉决于往者盖亦有说以为斯道之不明由师友之不立师友不立由守己大坚而取善不广欲舍己而取善非必待人之告我也有当就而问者矣故曰友一国之善士友天下之善士夫既谓之天下之善士要必观诸四方而后可决也昔邵子之游齐鲁燕赵而归也曰道在是矣其所谓道虽未能遽测其所指纵使得之于己而悔逺探旁搜之无益其亦必由逺探旁搜而后得之于己者可决不然问辨者之于学于行宜皆无所事也今非取必于邵而后有所往也度己之善而求足焉不必古之有与无则其一念之自决也故尝以为苟遇其人吾虽﨑岖而奔驰所不恤也苟不得其人则吾之﨑岖奔驰者亦将可以为动忍之助而惩宴安之习固所不悔也盖视其身之不足乃学而求益者也非可语于成徳范俗者也诚不自意遽犯临深之戒与退蔵之常致厪长者谆切训戒而已莫追其既往矣然不徒唯唯嘿受必述其故者亦欲因是求正以听谴诃且以释长者之懐知其非敢于自肆而为之也辞不敛肃惟终教之
　　寄邹东廓公
　　留石屋数日得对清温真如醉春风不在言说解释令人不欲别去也所闻诸语一一无疑克己之教途中已能了了克己之己即由己之己亦即己私之已莫非己也稍不能忘便克己属己私故己字甚防惟尧舜然后能舍己惟夫子然后能无我非顔子【阙】承当克己二字不得克字只应作克治看若训作克去不特不尽夫子之学亦于文义不完故夫子尝言修己以敬即是克己之意使不忘有我即修己亦只成一个私意岂能安人安百姓哉但谓由己之己更无私意可克却稍涉执着俱不类当下本色话矣先生谓如何仲弓持养与顔子复礼先儒提开作乾道坤道二项却是要语前相对时众言纷纷先生亦未直指岂以言有时防耶凡此皆不敢以文义烦渎但孔门脉络有当辨者乞示之
　　答王有训
　　相处半年有如家人然殊不知有何异比别去虽欲与一言不可得矣甚哉人之聚散未可自草草也抵家亦于俗冗溷杂中自騐之受益不小愈见有可商量处潭与诸友聚者七八日求可与商量此件又为视获各分去道舆衡归亦将有逺行今与定约当于月尽八月间密与之处未知毕遂否来谕别后体力尚未胜常须加爱养若自述问学病则犹似未相识缘遇贼不拏却又揣摩各犯虽曰不作窝家法家应不信矣既为窝家却又献防恐大将不为快然受赏也此等处须吾弟自得之若又凭言语斟酌又是増添祸业非诚心相与也已病未健不妨悉心爱养以充其气明后日入山庄视获或有石屋之行逆计中秋前后始执笔了前后所许诸作九月间棹或如永丰吾弟莫若至是时遣一力取期免相左也不次
　　答王西石
　　冬寒惟夙兴视政为劳问缺然知其罪也仰承下问谦谦不自止足至指其浮躁之气而示之即此一言已是人之甚难者况其他乎不肖少时读性偏难克之句反而求之不甚解至于今数年来始悟其一二大抵工夫未下手即不知自己何病又事未对境即病亦不甚害事稍涉人事乃知为病又未知去病之方盖方任已便欲回互有回互则病乃是痛心处岂肯割去譬之浮躁起于快意有快意为之根则浮躁之标末自现欲去标末当去其根其根为吾之所囬互安能克哉此其所以难也而执事乃能明以相示非实下手决不自知而又不为之讳矣不为之讳即不为之回互可知然犹以无长进为忧此不肖所重叹也使执事于快意处必详察而未即喜于不快意处必详察而未即怒言不以快意而易入人不以快意而易任吉水攷最岂独为江右颂哉
　　别蔡督学
　　弟与兄号为同袍者一十九年而未尝一日相聚比者剑江一日之聚意继是或可一再见遂轻为别不谓当逺去也剑江一日之聚盖尝期之于三年之前继是而一日之聚不知何地恐为期不止于三年而弟之来日不知复有一十九年否也然三年之间书问止一再通耳一日之聚既未得吐心腹尽问难而欲一再书问之间有所论说发膏肓微隠求为捄药知其难也古人有言心之精防口不能宣彼得其精防者且尔况于迷谬者哉虽然病甚者之于医惟其未有是人耳苟有之虽不见其人不闻其语越数千百里意固恳恳不置也况于书问可通则虽隠癖之故不能窥痛苦之情不能吐而其形与症必且寓之言矣矧来书自欺之谓乃明医已试之药直须病者自取而饮之而又何以他求哉弟之妄意于此二十余年矣亦尝自矢以为吾之于世无所厚取自欺二字或者不至如人之甚守其己能而渐进焉庶几其可免于是病也而两年以来稍加惩艾则见为吾之所安而不惧者正世之所谓大欺而所指以为可恶而可耻者皆吾之处心积虑隂托之命而恃以终身者也其使吾之安而不惧者乃先儒论说之余而冐以自足以知解为智以意气为能而处心积虑于可恶可耻之物则知解之所不及意气之所不行觉其缺漏则防以一说欲为宛转则加以众证儒先论说愈多而吾之所安日密譬之方技俱通而痿痹不恤搔爬能谈而痛痒未知甘心于服酖而自以为神剂如此者不知日凡几矣至闻长生乆视之妙津津然同声应之不谓其相逺也于乎以是为学虽日有闻时有习明师临之良友翼之犹恐成其私也况于日之所闻时之所习出入于世俗之内而又无明师良友之益其能免于前病乎夫所安者在此则惟恐人或我窥所防者在彼则惟恐人不我与托命既坚固难于拔除用力已深益巧于蔵伏于是毁誉得失之际始不能不用其情此其触机而动缘衅而起乃余症标见所谓己病不治者也且以随用随足之体而寄寓于他人口吻之间以不加不损之真而食窃于古人唾弃之秽至乐不寻而伺人之顔色以为欣戚大寳不惜而冀时之取予以为歉盈如失路人之志归如丧家子之丐食流离奔逐至死不休此其人之智愚能否为何如哉孟子之所谓哀哉非过甚语也于此不一动心怅然自失者无足论矣有所动而旧习之揺将信将疑此生死之辨也于此愤发决裂而不复他頋直就旧习反之而不惮其难不畏其阻煆炼磨擦期于自立此更生之机也于此而是非渐明好恶渐端行止从违渐有可防此生理之初复也至于自有可安以何为失我自非伪毁者何施是则生乌可已欲罢不能之机也不肖虽未足以语此而一念之诚亦欲指此为归愿兄其与勉之脱此病苦来谕有直攻其过之语此人人之所讳而兄不吝口兄之生理大过于人非信疑相半可知也夫过由心作岂待言攻人以言攻皆其标末自心自攻则其未形者也虽然既已托为命矣其能反而攻之乎此言之不可以已也而其自攻与否人固不得而与力视所安何如耳弟惜一日之聚于既往而畏无穷之别于将来同袍之义未尝少尽是以不复逊让纵言求正倘不以为诳而谓其或有所中时报以言而督责之虽无一日之聚固千里而促膝也
　　答翁见海
　　往昔京师中谬妄自持虽于当世君子心慕向者非有绍介之通不欲往见以为近时泛交色取皆属于通融而吾姑以是自守庶乎其不蹈敝俗也不谓固陋日甚而于亲贤取善之道遂成背戾归田以来稍自省改虽不敢謟于上交然视往迹頋有时媿发而不复迷者恩江返棹承手书特示既追背戾之莫及而又动其媿发之心即此受益不细若见枉之意失不豫知非敢吝过而坚于终迷如执事所教也不肖赋质不敏气弱志薾无能有成然妄意问学者二十余年矣幸而此身犹存家难频仍得因砥砺乃知往昔之非而省改焉亦欲置此身于天地之间而不敢有所退托深山寡交切劘者少常恐虚度时日枉过此生所谓一切加意于经世者虽每入思竟未有统绪也虽然博厚渊泉之教则能俛焉从事以冀终身之必可学此非敢以虚言相调也且此身可为天地立心为生民立命何物哉非以此心之虚而能神乎而吾未免有所欲焉则所以窒其源而遏其流者不知其何纪极也如是而以经世适所以纵其所欲而济之多才即使其力之足以有成其终如天地生民何哉吾欲果能忘矣则天地生民固吾一体未有一体而不知爱者知爱其一体矣则所以维持保防以不拂其心而遂其命者自不容已知所以维持保防矣则如来教所谓天文地理人材吏治兵政国储以至民间疾苦之故其肯畧而不讲忽而不行而有若不相涉者乎譬之水然自源徂流可以几于放四海者而欲之难忘则自有身以来岁深月积胶固根蔕牢不可解非夫实以圣人为必可学而于世俗毁誉爱恶争竞习尚反视易听使内无留滞外无牵引深静明逺惟吾心之为安固未能不有所蔵蓄以为科臼而遂其滋蔓者也能以圣人为必可学而于欲必无蔵蓄矣然后此心之虚不窒而神乃流通自其无不乗载而言谓之博厚而非指博文多识以为富靡也自其无穷尽而言谓之渊泉而非指斡济酬给以为权变也盖欲为天地立心必其能以天地之心为心欲为生民立命必其能以生民之命为命今吾人之心与其所谓命者果安在乎能无媿于天地而不负生民矣乎诚有意于经世者固不能一日悠悠尔矣古者澹饮食恶衣服轻财物卑宫室甘苦分余以求得此心者正所以为煆炼之功而必与诸欲不并存者也以此从事随力所至以为经纶在家益家在国益国在天下益天下大用之不媿四海小用之不愧四境不用亦不愧四壁此不为磊磊大丈夫哉执事教我者至矣亦切中其膏肓者也十余年前不肖固有意乎絶交息游习懒成癖近始悔之然于来教不徒曰受益而必述其所从事者正欲借以求正以尽亲贤取善之道以俟嗣音而请益焉不然则所谓不有益于徒必有益于我者亦窃有愿也不肖尝与友人书曰今之凡有意于我者皆欲成我者也感来教亹亹故不觉尽言相对无期万万自爱
　　与王以珍
　　病体因饮食欠调如是反覆者数旬奈何此件不彀手乃真实语只得求其径路行之务刻厉自程督方有脱离时不尔只是虚见也若得路时中间坎坷应自有之此惟精惟一无有尽蔵处纵稍有进其中坎坷愈细方是有可学不然却是枯槁物但如今才说不求欲速便落悠悠此二着常相因不可不白调停两不着始是正当且戒多书不尽言
　　答王着乆
　　农夫之获以有播也耕不附土何以有秋静中收摄使精神常敛不散培根之譬也其酬应虽不中不逺矣宁不了事不可不加培养之功非宋儒语乎不患婴儿不知言笑晓事患在调养未至耳









　　念庵文集巻二
　　钦定四库全书
　　念庵文集巻三
　　明　罗洪先　撰
　　书
　　答双江公
　　日者逺承教劄恻然见生积过而思拯之以为生之为人可与言改过而人未有举其过以相告者如未有真实力量受【阙】变于人而不能变人于游泛之乐有无之见与凡好名之类尽与拨除以求收敛且欲报其骨肉之爱引鬼神而证之辞苦意切谆谆不已若无从推心而置其腹当今爱我而思有以成之者宁复有如执事者哉某尝谓友朋之义不明乆矣其相与言者率多诳耳非有诚心切磋者也夫举天下之友朋而谓之未有诚心相与何也以其自处未有诚为圣人之心而一切所为者徒营人之耳目所为徒营人之耳目则其相与皆耳目之营而未有诚心此无足怪也不肖诚不敢以时人待友朋而友朋之间鲜以不肖之心相报者乃今首获于执事即是足以騐执事之自处故生亦不徒以感谢云尔而且为执事幸也虽然执事之自处既有诚为圣人之心矣则所以拯友朋之过者亦不徒一言之切磋而已也而生之积过此特其标见之一二耳其湥伏隠匿虽生有终身不能察者不赖执事者之屡言相攻固未有速愈之期然未知其过之所由来则虽执事以言攻之无益也何也其所攻者非其所深患者故也故某于执事所云不敢漫以听受为应而必自述其所由来正所以求践执事之言而尤冀发其所未言焉谬妄不自量常陋时人之耳目而嘅然欲求圣人之心以为心以为圣人之心未有能知而求之者知而求之者数世始一再见耳圣人之心何心也依仿之言如所谓意必固我之絶无而视听言动之皆礼庶乎其似矣而非即据是数言可以模仿而得之盖即吾之性命往往易至于丧失而不知惜之于几希者是也惟其为吾之性命而非可以数言而模仿之故非如执事所言真实收敛卒无以几其至欲真实收敛以几其至则舍师友之切磋亦卒无以去其散而归其全也孔子之志学至于能立不惑其力量足以自信矣子贡犹曰夫子焉不学而亦何常师之有夫子亦曰圣人吾不得而见之得见君子者斯可矣孟子论尚友则友天下之士为未足而必曰古之人夫曰不得见曰友其人必非斯人之我就而当时奔走于宋魏齐梁之墟席不暇暖食不及饱者夫亦冀其有所遇以自益此圣人真实之心也达巷党人曰大哉孔子博学而无所成名彼诚见其问礼问官学琴学射以为博矣而不知夫子之所求者在此不在彼也及其老也不复梦见周公孔子于周公与孟子之愿学孔子皆所谓友天下之士为未足而尚论古人一騐也由孔孟而后濓溪太极图得之冲穆伊川之易取证成都康节歴多方四十而后闭戸横渠遇二程始撤皋比朱陆吕张之往复议论古之人不敢小其身浅其学而皇皇于旁求又如此夫圣贤莫如孔孟而传孔孟者莫如周程数子即使其不由师传独立无伍亦将自量其力以求其必得盖不惟其迹而惟其心亦理之所不容已也又况其事已如此生乎其后质居其下者頋可假收敛之说而遽自以为足乎生少多病当其未闻养生之说而畏死之速也问药抄方形之梦寐恨不能越疆而往就其人有不以其人告者辄私怨之何也吾之爱生之心真实故也今之学者未有收敛真实之心斯巳矣如有是心则越疆以求其人如病之于医亦理之所不容己也生虽未有真实之心然于人则已至矣有益于我而为我所不逮者必虚心相向盖自捄其短而非舍此以趍之至其有益必捐身而不顾虽累饥寒经跋涉重湖惊涛之险逆旅捽詈之加以为吾之宴安所以伐性而丧生不知几倍于此而吾之兹行正所以胜之至于时禁体貌规格之间漠然无所芥蔕于中以为平日盖尝整饰于名而此庶几为对病之药是以举世士大夫莫不深居养望盛宾从而尊容仪生则独往独来有豫且之辱争灶争席起杨朱之慢盖揆之庸行则恠僻矫戾诚有不得辞者凡此皆生之过之所由来者也虽然生之不得辞其过而改之不容稍缓者无待论矣执事闻其由来如此亦将易其改之方而有进于此乎抑惟止于前所言乎盖凡受变于人者不患于变而患其无主如其有主则其变也乃所以为进使中无以主之而徒恃所见以为力量受变者谓之牵已其拒而不受者不至于轻人人乎夫此亦一变也彼亦一变也从不变之说亦受变也后世异端为圣人之忧者果皆受变乎亦正患其不变乎又况力生于心其心坚者其力厚以固又非可以激而强也游泛之说前己尽之盖世俗之所甚苦而未见为乐若未至于圣人之所乐又当勉其然未可以为禁也今之深居简出者其有饥寒跋涉危险捽詈之警否乎既享宴安而又无怪僻矫戾之谤如是者谁所不乐虽然不知其于圣人之心果何所当也如以为士大夫之出游者鲜不密有所染当逺其迹之为嫌生则以为世之可嫌者何限顾吾之所切者何如耳嫌于逺圣人之心而不嫌于逺时人之耳目者生之见也圣人之心其隠者也逺圣人之心则见闻不及见闻不及则人不可得而言故可得而诳时人之耳目其显者也逺时人之耳目则见闻可及见闻可及则人皆可得而言故不可得而诳而生独不以为然者圣人之心不可诳也此生之将来真实以求收敛之功也生于好名之心未尽拨除者种种不独在此一事而超有入无之见生诚未有所至又将以言模仿之则得罪于圣人益甚惟真实收敛四字当书绅以报执事执事亦勿自执所见恃其力量以为圣人之心止于如是而必尽友天下之士以进于古人又生所以报成我之恩也悚仄悚仄
　　答尹洞山
　　承谕古人于胶错纷揉见其定力深喜归宿髙逺体騐密至非徒草草目前者不肖虽未能识途然亦稍稍曽经小试此意勿轻结杀不特吾軰有赖世道诚借以升扬也千古病痛在入处防闲到既入后濯洗纵放终非根论周子无欲程子定性皆率指此置身千仭则坎蛙穴螺争竞岂特不足以当吾一视着脚泥淖得片瓦拳石皆性命视之此根论大抵象也到此识见既别却犯手入场皆吾游刄老叟与羣儿调戯终不成忧其搅溷吾心但防闲入处非有髙睨宇宙狠断俗情未可容易承当也
　　与王有训
　　去冬逺来觉吾弟病体未尽复故未相留别来恒念之昨送南野公至玉峡始闻出居于寺未几而使书至若有相感者此件不妨细密下手着实考求令此心隠瞒分毫不得到此意真切即有别悟非勉强可同语矣怒色之察极为有力须于此求出脱法未能出脱只得因其症而药之凡人受气与平日所习各有偏重又对境有闗与否故财利有不甚闗系者此自无可疑一病去百病轻同原故也冬间治庄得一洞在崆峒山之西名石莲洞今已建阁尽可居若同良溪兄来不患无延客处矣闻之兴动否
　　与黄洛村
</div>
    <div class="pagination">
<a href="念庵文集.html">上一页</a><a href="念庵文集.html">1</a><span class="current-page">2</span><a href="念庵文集_page3.html">3</a><a href="念庵文集_page4.html">4</a><a href="念庵文集_page5.html">5</a><a href="念庵文集_page6.html">6</a><a href="念庵文集_page7.html">7</a><span>...</span><a href="念庵文集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
