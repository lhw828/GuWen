<!DOCTYPE html>
<html>
<head>
    <meta charset="UTF-8">
    <title>忠肃集（宋傅察） - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>忠肃集（宋傅察） - 第 7 页/共 7 页</h1>
    <div class="content">　　昔光武以英伟之姿扫除祸乱中兴汉室虽其天命人心所归非可以力制而当时豪杰之士咸依日月之光奋身不顾共济大业显名夷夏着勲竹帛使后世之君思其人而不得则法其容貌书其官爵列为名世之图盖二十有八人攷之史册方畧谋虑见于已试必有可以为师法者诸生深明兵家之事多识前古之宜讲论于此当已熟矣愿并与其优劣着之
　　周官曰险野人为主昜野车为主夫用车以战三代之制也晋公申巫臣教吴以车战而楚人疲于奔命则行师之法孰若车之利哉逮至后世其法浸废然亦间有用者以近古观之唐马燧用于河东而兵威大振房琯用于陈涛而师徒败用车战一也或以胜或以败何也岂用之有巧拙而地势有利不利欤先王车御之法载于方册诸君讲之详矣愿并陈之
　　昔司马迁班固咸以博学多文探纂前记缀缉所闻成一家书后之称良史未有不宗焉者也今其书具在学者论之熟矣敢问向之称迁曰辩而不华质而不俚其文直其事核不虚美不隠恶之称固则曰不激诡不抑抗赡而不秽详而有体二子之言非茍然也试抚其书举其一二明之
　　自古名将如汉李陵以歩卒五千出居延至浚稽山卒遇败衂身降匈奴唐李靖以劲骑三千由焉支趋恶汤岭遂破定襄袭走可汗夫以寡敌众一也或以成功或以败岂陵之用众不若靖耶抑其乗机应变有未得耶不然则天时地势有利不利耶诸生试详论之
　　黄帝尧舜之治二三子所饱闻而乐道者也敢问昜曰黄帝尧舜垂衣裳而天下治语曰无为而治者其舜也与庄子曰尧之治天下不赏而民劝不罚而民畏夫既曰垂衣裳而治矣无为而治矣不赏罚而治矣则内经所载二典所书太史所记何其详且悉耶至汉晁错又谓五帝其臣莫及故身亲其事三王臣主俱贤故合谋相辅五伯不及其臣故属之以国任之以事信斯言也是帝者反劳而伯者反逸矣盍详论以质所疑
　　刘向班固皆汉儒宗其论当世之士非茍云而已也然向称贾谊通逹国体虽古伊管未能逺过而固以为术已疏向称董仲舒有王佐之才虽伊吕无以加管晏之属殆不及而固以其言为固矣谊仲舒于伊尹吕尚信不侔矣使时见用功烈之盛管仲晏子其独不足为欤至固论孔子后命世之士唯孟轲荀况董仲舒司马迁刘向扬雄而独不及贾谊且孟轲优入圣域者也荀况扬雄大醇而小疵者也若迁仲舒则于谊果何如耶诸生谈经之暇博及羣书愿闻所论以质厥疑
　　辟杨墨之羣邪以尊孔子之道者孟轲氏之功也非惠施之舛驳以明老子之道者庄周之功也夫轲与周生同时也辩相若也然轲之书十四篇未甞一及于周周之书三十三篇未甞一及于轲岂道不同不相为谋耶抑相忘于道术耶窃疑其所以然愿与诸生论之祭文
　　代祭林子中文
　　呜呼士之逢辰病不已修名闻既彰位则非尤虽跻显荣有不夀考鲜或皤皤为国之老位与夀隆视其后嗣有子弗贤孰大以炽凡此三者搢绅之荣人艰其一惟公是并公之先世载其令徳力田而牟黍稷嶷嶷伯氏仲氏有公有卿公居其间濯濯其英行也无瑕学则纯师歴仕五朝左右其宜翔乎中外晩登仕从嘉绩蔼然播在舆诵众方汲汲谁克知止公独慨然曰予可已请命于朝板舆就养防其忠节老而益壮高门煌煌兰玉盈室防服趋庭天子之弼呜呼哀哉病始上闻国医往视尚冀安寜胡不慭遗老臣云亡天子兴嗟仁者必夀七十胡遐骈繁赠赙追贲窀穸往者何憾存者吊慼呜呼哀哉某顷以姻娅获披云雾汴泗往来数奉杖几方与士夫引领南望冀公与子同归庙堂日月防何公仆不作山川匪遥庾吏是防奠不举觞葬不执绋寓哀以词流涕永诀呜呼哀哉
　　任子谅母夫人祭文
　　夫人生有懿行嫔于徳门守义靡他蚤励共姜之志择隣成教逺追孟母之风惟积善之有余故流芳而甚逺眷时贤嗣为世名臣奉以安舆居享承顔之乐新其命服屡膺号之荣方歆五福之全遽起九泉之叹升堂而拜念托契之实深执绋以前怅修途之云阻聊陈薄奠用致微诚
　　挽词
　　毛彦谟以其弟彦周出殡见索挽词谨赋一首
　　十年乡俊叹蹉跎一日皇恩尽网罗别去谓宜登上第归来还复遇沉疴秋风但结原鸰恨晓露空闻蒿里歌荣愿未酬身已殁平生稽古竟如何
　　挽词二首
　　仙李遗风逺髙门积庆长及身仪禁路有子耀岩廊不及千钟乐应留八叶昌凄凉封宻印髣髴映金章故里尊疏傅羣公庆孟侯方歆五福偹遽隔九原幽叹息人何赎褒荣礼独优翻疑脱仙骨名字照丹丘
　　又挽词三首
　　萧叶蟠根大于门结驷新鹓行尊几杖鹤骨离风尘追挽倾朝绂褒荣动帝宸惟应两河道犹想锦衣春遗子一经足成家五福并千钟欣乐养万石仰荣名日射明旌字风传衮铎声遥知开吉地不假问三生榆社聆风逺兰阶托契深兴宗知有自处贵独无心陇栢晞朝露庭槐长夏隂如公更何恨顾我尚沾襟墓志
　　宋故朝散郎尚书吏部员外郎赠徽猷阁待制傅公行状
　　公讳察字公晦孟州济原人曽祖某故仕山南东道节度推官知磁州昭德县事赠太子太师曾祖母王氏昌国太夫人祖某故仕通直郎知京兆府奉天县事赠正议大夫祖母张氏赠硕人父现任朝议大夫主管南京鸿庆宫母钱氏封恭人公以元祐四年己巳十一月十六日生是日伯祖献简公拜中书侍郎因小字鳯郎生而秀颖异他儿公尤爱之十嵗不戯弄诵书问学晨夕不懈年十七举进士以父任卫州幕官屡试河北路转运司髙预荐名逮试礼部以避亲送别试所复在高选是时蔡京初辅政用事其徒日以杜絶諌诤诛耡忠良为事引羣凶者谓之明国是或擢为第一或置在甲科公守正论不复得在髙等公之未廷试也京方卖弄威权胁制内外且阳示含容诱以附已坚欲以女妻公遣其子鯈与术士协律郎赵知防等数軰踵至视公又托其姻戚强公相见公毅然不肯从有识者谓公少年有器识未昜量也其后公为清宪赵公壻京衔之清宪公薨其家陈乞添差青州司法参军前执政官徐处仁余深继守青州徐长于治民屡试以事知其奉公不茍心器重之深亦待以老成就移文林郎知治州永年县丞在职清谨惠爱及民民到于今称之移儒林郎部使者交章论荐改通直郎知淄川县丞淄川东州佳郡士大夫之贤者有如衡防王积中毛申之皆领宫祠于彼公迎亲至官所时朝议公方提防南康军逍遥观公创筑堂以逍遥榜之朝议公日与三人者游赋诗饮酒相得甚欢公奉温凊供甘防于其间怡然自得未尝以仕宦屑意清宪公三子皆有贤德以母夫人高年家居不仕讲学博古琴书自娱友壻李擢少负英才时为青州司录公縁职事往来淄青间相与琢磨士论称之及终不肯造朝居无何除通判莱州改顺安军皆不赴又除太常博士乆之召对除兵部员外郎逾年迁吏部主管最号烦剧在职者主画诺而已公取案牍躬为省阅每至申刻方得归日以为常是以咸悦出入望之人皆以手加额焉宣和七年乙巳十月借宗正少卿接伴大金国贺正旦大使时年三十有七十一月至燕山府闻金人将南下而帅臣蔡靖但言使人在途恐变起仓卒即以书抵其家具道金人欲南下之故且曰药师忠勇可恃以无忧是月二十一日至蓟州玉田县韩城镇使人无来期后数日敌骑暴至夜围韩城镇明旦有部长从数十骑突入馆曰请少卿上马公饮以酒问之觉其有变不得已与副使蒋噩上马行至界首立马以待部长促行公曰此两朝疆境尚欲奚往耶部长輙指画昜御者望东北去约行百余里过青州金国太子领兵数万骑南向遇诸涂使副行李人从官属礼物悉皆被掩左右请公拜太子公曰某奉朝命至境上迓使人不至国中不见国主不应拜太子太子虽贵尚合与使人宾礼相见太子曰金国方兴师问罪海上之盟不复可守尚何使人之称耶大厉声而言者乆之大抵凟慢之语也又曰张角我雠人乃与高官今安在而以伪首级见欺又曰凡汝国中失徳及向我不善意为我悉陈之我将富贵汝公曰张角事某实不闻但主上仁圣两朝方结好信使接踵于道礼聘未甞阙而太子盛怒如此某所未晓容某还朝奏知又曰汝尚欲还朝耶白刄如林坚欲公拜虽衣冠狼藉而膝终不屈且曰事至今日不过一死某死即不敢惜拜即不当拜反覆辩论殆移三时太子乃曰勿令他拜汝后欲拜我不可得矣日已晩公与蒋噩及一行使臣退就一所公顾蒋噩曰蔡靖坼候不明以至于此朝廷不知边鄙无备奈何又谓书表官秉义郎侯彦等曰我死诚不惜但不曽与朝廷了得一事又我父母年皆六十余平生钟爱我我不敢辱命汝等得脱必记我言言毕一行皆掩泣左右敌人多窃听者暮夜分数处自是官吏不复得相见十二月七日敌骑次燕山药师奋兵迎击杀伤甚众已而再战即遽降金开门延入燕山遂失守明日侯彦等闻金人相与言曰昨日大使在军中望见药师战胜有喜色虑药师刼取已杀矣既而太子召燕山将官武汉英嘱之汉英选虎翼卒沙立等三人焚化裹其骨间关至涿州独沙立在遇金人收系土室两月余一日伺守者不在即毁垣而出是时宋伯友奉使过界上随之得还以靖康元年五月至京师朝议公时为屯田郎迎置明圣观音院设水陆大防殓之遣公之弟防送归济源权厝资忠崇庆院即赐宪简公守坟佛庐也先是蒋噩武汉英及国信目使人多窜归者人人诵公之言高公之节而侯彦等不忍使公湮没无闻乃录其实状闻于朝大名府路安抚使徐处仁河北路转运副使孙绍逺皆露章奏之諌官亦为论列渊圣临朝咨美后因金使王汭奏事尝诘问焉诏赠公徽猷阁待制依所赠与致仕遗表恩泽仍给赙赠中书舍人谭世勣行其词曰死有重于泰山或轻于鸿毛顾所处如何耳苟激于忠义虽死犹生也朝廷赠襚之典非特为九泉之光亦俾仗节死难之士知所勉焉某详赡之学敏而能通端亮之操静而能守为郎华省煜有休问比以一介之使驰不测之险临以白刄毅然不屈卒以身殉于义得矣延阁次对厥合妙选表厥里第以旌高节噫富贵无能磨灭谁记而尔所立千古不没庻防英矣歆我龙光公积阶官至朝散郎娶赵氏封安人男女五人皆赵出自强用外祖遗表补将仕郎自得自修并承务郎长女许嫁承事郎赵悰次最幼公忠孝得于天资刻意好学自少及壮未尝一日輙废平生无子弟过初游场屋同舍或出入饮博客至公独在初未为异后至每如此人方叹其修谨与人交未尝见其忤色喜属文多为人称许士誉借甚往往以公辅期之孰谓天夺之遽且酷也呜呼自金兵南下公首以不屈遇害方是时行路之人莫不相与咨嗟流涕天下想望其风采以为秋霜夏日不可狎玩虽敌国亦称为忠臣其后李若水以不屈死余无得而称者公之殁三年矣骨虽归而葬未有期朝议公虑岁月乆行实零落孤忠劲节没世无闻则重为不幸一日出诸人奏捡以示公休俾诠次其事以待他日纪述者得考覈焉公休与公为姻家识公为最详不敢以不敏辞谨状建炎二年十月从事郎前隆徳府司士曹事晁公休状忠肃集卷下
</div>
    <div class="pagination">
<a href="忠肃集（宋傅察）_page6.html">上一页</a><a href="忠肃集（宋傅察）.html">1</a><a href="忠肃集（宋傅察）_page2.html">2</a><a href="忠肃集（宋傅察）_page3.html">3</a><a href="忠肃集（宋傅察）_page4.html">4</a><a href="忠肃集（宋傅察）_page5.html">5</a><a href="忠肃集（宋傅察）_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
