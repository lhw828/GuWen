<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 41 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 41 页/共 54 页</h1>
    <div class="content">
　　○赠王翁七十序 【乐山】 　暎染自佳

　　苏长公言曹魏时毛玠崔季珪用事士皆变易车服以求名而徐奕不改其常故天下以为泰其后世俗日以侈靡而奕固自若也故天下以为啬君子之度一也时自二耳始吾之为生于县之学也大夫巳先我名学中当其时大夫为生作为举子业有声名又谓青紫指日可拾取又御史大夫公后也气亦凌振于时辈即生其衣履无不裘葛鲜好即出当暑雨无不挟盖随童子及高会召客亦无不腆其圆方遇乡里事直曲之无缩恧及大夫长公既振渐解于乡而大夫春秋亦稍高矣乃弃学中生奉　制得被学官品服其后长公成进士历刑部郎大夫大夫即得被其品服然其为衣冠也犹裘葛而巳其召客也犹曩时三五方圆而巳至暑雨值佣作或不挟盖随童子遇事或不敢曲直特手自挈一鸱夷登高泛深哦咏终日兴尽则拂衣而起耳夫人固有冬则寒夏则骤燠者此固龊龊不足道亦有故温其冬凉其夏则尤不免于有意以改其常皆所谓内不足而与时二三也惟大夫于此既能一之矣而又不出于意不知于苏长公所称徐奕之事何如耶噫殆不足远矣今夫物善变者则不长故得水为??匹者倏忽而为蛴螬为蝴蝶为程为马为人一时未周而巳失其故金投于水如是也投于火亦如是也故历劫而不能毁其大夫之谓矣乎大夫今年为七十长公之友某以颂属予故予及其宜寿之道盖如此然大夫当四十而鳏至今三十年帷中无一侍者力可以为而不为也此于寿不弥宜耶

　　○贺季母吴孺人序

　　季母吴孺人者山阴州山文学士吴翁讳圭者之女会稽诸生子见甫讳卓者之妻布衣称长者讳东者之子妇御史公讳骏者之孙妇而吾师长沙公讳本者之侄之妇其姑则兼宫阁礼书谥恭僖张翁讳景阳者之女其子则以少年明经起为诸生以文高廪再荐于乡而偶再落之名岱英字有毓者也始母自吴归季当盛时宅火珠里处诸大人及娣姒少长间随所直无一不慊当事后往往得羡且叹晚而家稍落及徙目连里与余家并僦而栖门相对几十年所既五十岁而孀乃宾友时时集有毓书舍未常得闻母一高语一笑谑声诸党中尊者爱慕之如女卑者严事之如母直内外近服辈过造宜送迎亦不使裙裾曳堂阈其貌象端饬即坐深帷中霜气遥逼人泠然若在只尺今其年七十知有毓者多其敛买羔雉及请名人文以祝母而余不及厕也至是有毓乃用酒渍一鲤盐渍两凫勺酒于瓮此等可想见文长须眉可半斗许一童子担之氐卬而来索余言余告之曰夫以母之德之长殆若天授之然者天既长其德宁忍短其年若是而人犹曰吾将取祝以长之也是谓诬天诬天愚不敢乃母德种种如右者愚所亲知于他日者也敢聊书以代祝

　　○寿王翁五十序

　　老子曰至治之极邻国相望鸡犬之声相闻然民则各甘其食美其服安其俗乐其业自少至老终不相往来而吾越之所产之需于衣也者曰苎曰葛曰麻曰木之绵曰丝之布曰绢曰绵之紬巳矣而诸罗若诸纱与绫若诸织丝若诸他出蚕之口入织工染工之手者多在他方未可以指数也重利而轻生计岁而忘月以客为家不远数千万里甚或侥其幸于百蛮之乡重译于诸大海之舶者不少也况在区区九域中何所不蹄且帆乎吾乡王翁字少南者吾所好许君字怀秋者姻家也业以蚕口物入织染手用回易以起家金巨千其将回易也每持数日粮渡江而西不越百里而止更西而南抵吴会不越二百里而止一夕或三数夕而归舍且寝于其家矣畜其回易于彼乡蚕若织染者以应贵富者之求耳而巳则多布素里朿其衫袴即吾越之诸所产稍精如上文所列者亦未必尽裼且袭之盖庶几于老子所云安其俗美其服者欤今年齿始五十许君丏予言以寿之夫古今称寿者莫老子若而道德经要旨贵廉与朴趋利不过三百里廉也自所裼袭不取奇异朴也居其夷不涉其验翁之天资殆一二默契于老氏者欤吾以此卜其寿矣

　　○寿胡母序（代）

　　古今称子之才贤者多详于父而略于母其择径路取功名者多右经术而左刑名然西汉时有赵禹杜延年禹虽急于始而不能缓于终至以平称有杜延年发霍氏之隐东汉时有丙吉有仇览皆世称长者也无不佩刀笔起曹史卒致九卿三公此四五公者何负经术之士哉而母之于子也如烈女传所称下迨欧苏母氏无劳其□而□其子且无论若娠也□必肃而食必忌日不视□□□不听恶声名曰胎□择良妇以提抱之慎乳妇以煦哺之名之曰保母此又何说耶今夫天地之于万物也生之者天而成之者地天一施而其功毕矣地受其施其以朝夕若周岁而成者无论也乃若豫草必七年而始芽母之于胎子而成之之难也亦焉得不如是由此观之子未必皆成于父而不闻成于母经术固不可不右而刑名亦不可以尽左亦彰彰矣胡母子凡六其四一以乡荐起一以国子生待荐于京人知皆右而不知四子刑名者之不可以左也知父教而成其子者矣不知母教而成者之隐而不彰也吾故于胡诸宗丏吾文以寿母之五十特举世之左者与略者以寿母而所谓母之子一以乡荐名某乃与予为同年其可谢不敏蕲不寿以文耶

　　○寿张滦州朱宜人序（代）

　　同知汉阳府十峰张先生者越之隽伟人也其次公今守滦州曰太初者少而以慧称先生奇之将卜婚焉而感诸梦乃得望族朱氏巳而物色之笄朱氏女称淑也太初遂婚焉时先生巳谢汉阳归矣廉而乏朱宜人则倾其所归奁以给斧爨上奉翁妪中备戚友下饱暖其臧获被祈祈僮僮然于羹戞蚤暮间汉阳公若滦州了不知其乏也于是汉阳公得一意以教滦州而滦州亦一意于父师之教学既充遂中高选司铨者复奇之始仕辄守滦州滦州廉如汉阳公而乏亦不减汉阳宜人损减于巳所当御不琐细于滦州而滦州不知有乏亦如汉阳公之不知有乏也乃少割其嬴以教其二男子二男子甚英伟迩乃擅文誉于太学中犹汉阳滦州之在畴昔擅名于郡邑也噫妇道至此亦可谓婉而尽其大目矣苟枚举之数纸不胜也今某年月日为宜人若干岁矣其某亲某客燕京以某汉阳人汉阳公某祖也汉阳公之弟内山公曩为楚文宗某师也而内山公子阳和又与某同官翰林则两世兄弟行也而太初阅考时封诰又某撰也有如是之分故于是请也不敢以不敏辞乃若宜人之寿覩德而可卜其长矣又何庸取辞于不敏

　　○寿某州守某君序（代）

　　夫学生之以隽称者以岁荐而屈矣谒选得令长伸矣令长而陟郡判屈伸之间矣然今之例非乡科及甲以岁荐而得是者亦不可不谓之申也以郡判得守于州则大夫矣得大夫即甲亦以为尊而荣非有廉干惠泽及于县之令于府之判则不能越次以超而州守者陟阶非部郎则宪佥最次者则部贰并大夫而尊且荣者也外举者不能抑内者不得以非乡非甲而抑之而滇之某君自岁荐而长联自县而判府又自府而长州其阶上则将部中则将佥最下亦不失府贰矣乃恳退者屡屡百姓闻之如失考妣州士闻之如失师模士大夫闻之如失良伯仲不约而闻并恳留于郡大夫郡大夫宣言曰三公九卿易百姓一口难勉慰而留之顷某年月日初度迨五旬矣而州目某者予之　　也使来索予文以贺夫以予观于某君以岁荐三仕为县长无间其于仕进者也非退者也于当进而数求退是恬者也非躁者也恬而非躁可以卜其于民也善受而养其于士也善教而循于乡大夫也善久交而敬郡长留之亦可以卜其善别贝与否目之索予文以贺其寿也亦可以卜其善事长官而非谄盖一举而五善兼之矣五善者五福之征也五福者以寿为首也某君之寿奚待于某祝

　　○寿诸左泉序（代）

　　少宗伯诸公别字南明者有兄弟四人长曰沧浪次曰左泉又次曰北溟而少宗伯各因其人而处之弗漫也当其在翰苑及宗伯时或招之使来而来之或不招之使来而自往就其教则喜其受教也或招之使来而竟不来者宗伯亦不督之者左泉一人是也左泉之为人不薄于亲不凌辱于乡党不疏于友不泛于检括算筹宗伯知其然独喜割牲缩醪召词人与谈声偶穷昼夜无倦色一及不平事则慷慨悲歌为覆杓者移时既而复饮不醉不巳栽花养鱼以观其生意宗伯事再至亦再不往盖略世情而尊古道其嗜饮可附柴桑其自奉而取给于尉陀之橐以分请子亦略似陆贾宗伯知其不有宗伯势于乡戚也故安其不就招此可以观其平生矣其人长躯而面亦不短声琅琅如鹳寉法面长尺寿合百此其征欤岁某支于其五十生辰也诸乡戚丏予祝予观宗伯季孟间凡四往者三屈指而以寿存者独左泉耳而噉梁肉以升计酒以斗计朝饮以夜计或夜饮以朝计而容不悴颜不衰寿带亦隐隐起嘻术家所谓面长尺寿满百者非耶予于左泉审其为人于宗伯有分谊于请祝者亦多盖不得以不敏辞也故述其所付于天者以答之云尔

　　○赠葛太君序　得步得景少言自远

　　期人之年者必曰百岁甚则百二十止矣至于九十则近百与百二十矣夫未至九十则所谓百也者期之者也期之则百为远远则其享也长长故可庆也既至九十则所谓百也者特踵之云尔踵之则百为近近则其享也短短则惧惧则不足以庆而今葛母太君者亦既巳九十矣而庆者弥集某常复于所乞言刘君某赵君某曰世有无述而徒恃于年者当九十则近百近百则可惧可惧则不足以庆而太君之于九十也则不然也则不然则庆也辟之陟高者千仞而将巅走则少矣回视其所历景则多矣夫步之少不足以夺景之多则与其得于步也宁得于景也夫太君之夫子山西布政使也使贤也其子若孙并郎与士也郎与士又贤也而太君一相乏以为妻一抚之以为母故异日者使之贤与郎与士之贤太君之贤之也贤之而九十矣非登高者之于步与景也其步则少其景则多者乎噫此其所以宜庆也非庆其步也庆其景也某也幸尽得附交于太君之子孙间而判于鄂曰焜为山人于家曰晓者尤善曩约过两君幸一拜太君于堂竟悠悠未可得今直太君生九十矣意谓且决往而又流转客金陵然不敢负刘赵诸君委也一日从牛首望长江呼管而书曩所复于刘赵两君者以寄寿太君者如此盖意亦有感于川之方至耳然而川之言也犹涉以步庆

　　○赠族兄序

　　徐自偃王入越迄今数千年吾宗居会稽自吾祖而上代多豪隽富贵老寿之人至吾考若新河五叔父西河二叔父诸君子或为州郡或自部郎俱阶大夫横黄金而子孙亦繁多大其门户美其衣食高者以明经为生员次亦以气槩雄视一乡少者壮壮者老则又相与内履曳杖皓首而往来于湖山社里之中盘桓于笾豆果核之侧其所谓豪隽富贵老寿之人盖无忝于上代所称者也二十年中诸君子之迹熄而泽微抱径者或不得仕富者或转无常业至于求诸老寿人亦往往不及于前时而吾宗日浸以衰矣然则一门之中而欲全盛全盛矣而又欲其久也不亦难矣哉独吾西河之二兄以相传之业抱雄伟之资效礼让之行以挟数千金之产安享而无所升沈者兼豪隽富贵老寿二者而有之舍兄其谁哉真可谓无忝于吾祖矣虽然之三者之全是吾诸父兄弟之所以为兄善也而或非兄之所以自为善者也乃兄之自善则必有出于三者之外于是兄方跻七十当生辰诸父命渭以文将率宗人贺兄于庭且曰当祝愿其寿夫兄寿又何祝焉大叔大父非兄之祖大叔父非兄之父而今某太孺人者又非兄之母乎二翁者年俱踰耄而太孺人且期矣兄固其子孙而贤者也兄寿又何祝焉兄少有大志常以明经补郡学生既而以例授典膳举非其所乐有子某甚聪明晓礼义贤士人多与之友是举也某以不文辞以大人命辞不得于是乎序

　　○赠陈翁序

　　郡城南去三十里曰平水多岩峦溪壑之胜乡大夫士志游览者往往上下其间有隐君陈翁以俭节累重赀敦行好礼世家于是大夫士闻之以道经其门悉愿交焉或信宿而后去如是者盖数十年以为常无厌也至是年八十某月日其生也而予甥某者翁子妇人也将征文于其宗尊御史君以为寿御史君曰尔表从父通政胡君在及诣胡又曰尔舅氏徐君在则诣予告其事乃予更思代予者既不可得矣遂将何以寿翁哉予惟世之人多积厚居非缄囊闭橐屏去交际之文以为得则必结纳奔走附丽贵游以为荣假借声势以为援如庄周所□张毅养其外而攻其内以罔其天年者皆是也翁以俭德力本积多且厚矣贤士大夫过之未尝闻其厌倦如所谓缄囊闭橐而深居远蹈亦未尝见其轻入城市数过贤士大夫之门以成巳之授为巳之荣此其于所养为何如而不足以自寿耶予夙好登览常两走武夷千里道乐就高人羽士说长生谈玄理而不能一见翁于会稽诸山近在眉睫间者以自附于贤士大夫予过矣翁俟焉丽辰嘉节望见野服角巾二三辈坐扁舟冉冉而至者非胡赵二君或吾与吾甥偕也当其时傥别有言以为公寿耶

　　○奉寿马先生六十序

　　嘉靖乙丑夏四月廿有四日为吾师白峰先生年六十之生辰而葵斋马先生觉山张君元亮龙阳赵君练龙峰陶君秀醒心徐君来卿东亭徐子栋月川丁君时泰莘野刘君尚志豫吾季君济辈凡十有七人皆先生景昔会友也至是先生自以候接生辰年始满六十既三仕为大夫以归而诸君者且无恙遂借生辰以乐诸君乃于季春望前二日觞诸君于宅之宁寿堂中酒数行客有愿卜长久者持筹以起合诸君齿乘之得千岁有奇东亭子既为文以记其事矣而诸君者以先生纵令不预期觞之犹将及则以颂乃醵金具尊俎绘图而私谓渭固先生所常亲授经握笔而教以文者其令作颂以书于图之上方渭既不敢辞乃进而言曰诸君今日欲致颂于吾师与前日纪千岁于师之座岂非欲吾师自今日至百千极久长而不巳哉渭常闻申公矣其与楚元王俱受鲁诗以浮丘伯也由秦入汉历高惠文景之世始复以明经迎至汉廷议大礼时年八十余矣及退而家居者复数年申公盖庶几百岁人也而其所治鲁诗则自汉入西晋延绵于世至六百余岁而后巳世言经生寿者必归申公每一意而曲尽其致然申公寿又不若其经之传为尤寿吾师固治毛诗既以明经三仕为大夫稽始生及入仕且历三朝今其致归亦复数年矣而经业犹在也正使老且复召其齿当不出申公下然此特以形寿耳形寿未有踰百者而君等至欲以千计岂以洽鲁诗者寿止百年耳而其经之传则五倍于其年毛诗非鲁诗比也是以至于今有传焉而吾师治之又精从而转相受者方景相合而环相循也岂千岁而遽泯哉是宜以千岁卜也不然将诸君之言几于诞矣夫吾师曩与诸君以文字会于一堂退而教其弟子于塾者此经也今而觞诸君于宅诸君欲以言而致颂者亦此经会中之友也则渭之受命以作颂安得不以经哉而世犹曰申公之师浮丘伯仙人也申公师其经兼得其术遂能百岁云于是诸公可渭言遂书以为先生寿是举也预觞宁寿堂者半去别举礼姓氏随之遂不重列而葵斋先生又为渭之师醒心君为兄而东亭子则侄其它皆前辈若同辈友也葵斋先生名禹锡

　　○少保公五十寿篇

　　渭常观郭汾阳□□唐天宝中值天下多事遂以朔方镇一军收东西□还两乘舆于蜀陕其所平定经略俘禽破走羁縻服从之事自常山河东西若关陕河曲邠宁鄜坊地不下数千瑞安史李田夷夏名酋不下数十人吐蕃回纥党项羌浑奴刺诸夷不下数种其功烈之崇何可得而悉数之也然汾阳身为将相侯王其麾下宿将为侯王幕府吏士后亦有为将相者两途并百余人他若奉入赏赐之多子壻诸孙之盛视履岁月之久盖以千万亿计世之言荣且寿哉真古今一人哉次则有如裴晋公其威誉德业不减汾阳而身所享食者亦大略相等然晋公起文科故所致多名士史称其居集贤里与白居易刘禹锡为文章把酒达昼夜相欢而留守东都时亦辟皇甫湜为判官以渭所见我少保令公提一旅起仓猝取名酋数十辈于虎穴中还三吴若浙闽数千里地于将去之际使自东以南诸番夷胁息不敢西望其勋业颇有类于汾阳而公始自御史按浙至于今受命加秩以成茂功又与晋公以御史中丞视师淮蔡其后加侍郎平章招讨遂用以平定蔡人者宛相似而横戈破阵为下论道握寸毫以斫文士之锋于杯酒晏笑之间磊磊然燕居集贤留守东都之风烈抑不知汾阳于此为何如也然则古今所称文武才着非公其谁哉公今年始为五十岁九月廿有六日实其生辰于是文武吏士暨卿大夫士三老子弟之在四省朝野夷夏之慕想而屈伏者咸走集遣使且谓公所活无虑数亿万人其所营则关国家千万年之运命今　主上圣明其所以遇公既巳至隆渥矣顾其荣与寿必侔于汾阳晋公所享者而后惬于人心然亦理所必至也敢以是为公庆乃若渭小子叨载笔之列在拜伏末行使君易禹锡湜等处其间上晋公寿必有弘词以章厥美而渭浅劣不能也谨摭汾阳晋公事之稍类于公者以献而并俟其食报之验于他日以仰致祝颂之意云

　　○寿徐安宁公序

　　上虞徐安宁公今年寿始跻八十某月日为其生辰而公之配某夫人亚公一龄耳予表兄赵某甥某得附交于公令子刑部君将以旦日奉所绘椿萱并茂图以为贺而属言于予恳不置予自帷下士耳虽有言无足为公贺者又远在百里外徒闭户伏处未常窃睹公令仪也而何以言为然予曩岁客省市见馆中童子挟连牍过庑下取读之累数千言巳乃阅其行??则刑部君名学诗者论宰相札也当其时宰相势倾中外热炙手士开口者辄陷胷于是服荐簪笔之流徒抱愤相视莫敢发以须衅而刑部君独抗越极诋之言切直英特慷慨歔欷读之者夏栗而冬汗当是时　天子为动色而海内直节忧时之士因其言莫不想慕愿见其人者而独予哉然予当壬子夏偶得见刑部君于荆川先生舟中自是遂数问其迹于往来上虞者稍及其家世乃始知安宁公人言安宁公起贤科判镇江宝庆两郡其后擢知陆凉汲再补安宁则以刑部君言事遂止不去而家固山中也益闭门谢事足罕至城郭长吏每以上宾礼迎之亦不为一往而其自镇江移宝庆也多善政称循吏巳超然祠名宦中及问其得移则又以直道忤廵使也夫天下人欲见刑部君而不得者多矣况得闻安宁公之履即使得见君又得闻安宁公之履矣又安得值其寿与值其所亲者属一言以内之哉而予今举幸得之矣然所谓属一言者政未闻其有所得也陈咸之在汉以直闻而其父之教之也以讇至于今千载人言其子不能无少于其父是家难全德而誉罔流也刑部君仕居中以直忤宰相于　朝安宁公仕居外以直忤廵仗者于郡虽非其相约以必为也而其守道抱贞而轻富贵若出一辙将使千载之下闻之曰某邑里徐氏父子世直臣也其于家之德不为全而誉不为久乎是其去汉陈氏远矣又况刑部君之直非咸之所为直者乎夫予之所见于刑部君者以直所闻于安宁公者亦以直则所为内一言以为之寿者舍直复何言哉孔子曰人之生也直然则直固德寿也而予犹沾沾然以久誉垂千载以为公称信斯言也又乌足以寿公哉

　　○贺郁太君序

　　自弘治之丙辰历正嘉隆万于朝　为五自丙辰至今乙亥于申子为一周又一纪而逾八于履为八十亦难矣然而在女媍为尤难女媍中在劳且勤者为尤难或者曰凡人所阅所周与所履同矣则校其得之之难不难不宜有异也而何以独难于女媍曰闻之于经癸之竭也女七而男八则男数恒多而女恒少女妇而八十不为尤难乎曰女妇同也年八十同也则难之亦宜无不同而何以独难于劳且勤者曰两器均量也所注水亦均入也其先竭者必数汲后竭者必疏汲也数汲而复后竭必器倍其量而注倍其入者也女妇同也年八十同也而得之劳且勤者不为尤难乎郁太君之履也吾不知其它有子四人其长者始领乡书于癸酉次者成进士于巳未出牧江南河北间并贤于邦家而再次者方挂经而耕并贤于乡里凡此者皆太君与其封公共褓抱饴提于五十年之前而封公既往则太君者独抚教婚娶于五十年之后者也其为劳且勤何如也耶余所难八十于女妇中者为太君而难之也信哉非禀倍其量者不能而贤亦贤于是始某邻太君宅某母常隔垣而语巳则顾谓某曰郁夫人冬拥貂而夏披縠其享也如彼然目能洞细手尚不去针其勤也如此今宅与母俱远矣然闻之于人太君针尚尔嘻八十人尚引针而糿其寿于他日者宁不征于斯其为劳且勤于前日者又宁不征于斯耶某得交于太君诸子间值太君生宜颂矧余君辈为太君家儿女姻者复属某以颂哉

　　○赠冯君序 【鸣阳公父】 

　　传曰智勇辨力四者皆天民之秀杰类不能恶衣食以养人皆役人以自养在三代则出于学在战国暨秦汉之际则出于客故先王分其富贵与此四者共之此四者不失职然后民靖而国安噫斯言也岂俗学拘儒所能道者哉其在吾乡则待封冯君其一人也君产南郭之墟有田遶庐舍当其勑佣而耕槽豕犊栅鹅鸭则居然一农牧人矣及整其冠裾出为正长与百里之邦君相可不闾里间事折衷其不平拔其所抑众论持两端君直取一言片约徐起而收之以定疑难于日中则又挺然齐赵魏楚间四公子之所尊礼而宾之之人秦汉之际壶关三老定国是千万乘之前之辈也若是者非传所称天民之秀杰耶苟不以富贵终其身其殆非天之意矣君于是教其子长公举于乡长公于文特玅取进士如反掌又其人敏而巽计其效当必致大官君之享且日盛又君长七尺腰可十围吐音似击考钟鐼谈锋雨集笑格格若鹳寉鼓牙噉梁肉倍数少年非百岁以下人也今始为六十而陈君守经甫者于君暨其长公有世义以予间常觞咏于长公间也故来以序属而敬为叙之

　　○赠子锡序

　　子锡六十渭辈将命绘聚言以寿之子锡曰母袭绘其令作高阳之徒杂以淳于髠之语糟天地餔丘陵垂笄堕珥而无以容吾放也而后可图成观者骇焉不敢进于是举乃渭则挟大白引满历阶而称曰今夫圣人之学为圣人也天为上人次之故曰诚者天之道而诚之者人之道古之人其几于天之圣若此其难也有人于此罗曲蘖聚卮罍一啜而颓焉则生平不能容一介于胸中者至此而氷融于大海水之外无一物梗隔于六合之中若此者一时之天全于酒也故圣人积铢累寸有终其身而不得者而子锡乃欲于一醉而得之君等又奚为而骇也骇者曰是则然矣彼瓌而黛者何为者耶曰子产病其兄朝与其弟穆之荒于酒与色也而难之而不得以□□□析乃以真人许朝与穆也而不以治郑许子产夫以子产之智邓析之贤而交相许让酒与色者以为真人此宁不有说存于其间耶今夫举狙狝而来以周公之冠冕有时端凝而坐矣是了彻人可以为静乎□大弟子有具手眼各以千万计者当其眼之照万物也纷然无所不营而手之攫且拏也至弓矢铃杵香华戈戟之类无物而不揽可以为动乎于是诸骇者始悟而曰子锡之醉果若子言其殆托于酒而几于真乎是寿与道之经也遂相与饮颓然而别

　　○赠黄母序

　　余友郦君之女兄为贡科黄某配而某之父黄翁暨其配曰翁太君者郦君女兄之舅与姑也翁太君某年月日为八十生辰郦君能文声着甚矣不自为文以祝太君而以属予予难之不得则谨书以颂曰夫郦君与予好也君之所愿祝者岂非亦余之所愿祝者耶君之祝太君而愿之也必将曰我愿翁太君自兹以往无恙如其曩昔至百有二十龄而未巳予祝之而愿之也亦将曰我愿翁太君自兹以往无恙如其曩昔至百有二十龄而未巳虽然此特以言乎姻戚之情耳无论其可不可靡不然至于余也果握管以书其人岂敢尽然也耶可则然不可则谨谢而去之矣岂尽然耶予初闻诸郦君太君翁姓也为尚书公女兄在尚书公家时称最淑及配黄翁翁邑隽也使非太君配之则未必宜有五子五子亦皆隽也使非太君母之则未必人人皆有立斯言也匪郦君则然乡人莫不然也匪乡人然以问于郡之人郡之人亦莫不然也是故予得而然之也屇诞而令予祝予以在昔然之故也而祝之祝之而愿之亦不得不然之也否则予言虽不能以重轻人然亦乌能以不然为然以然为不然哉　只以然不然掉合成文

　　○寿朱母夫人序

　　吾友鸣教张子去年归自上海上海邦宪朱君以其尊君福州公集寄而鸣教复持邦宪之诗篇来予窃疑福州公风咏洒然无累于物而其章疏又傲然不顾其家邦宪既大家孑孑立观其诗则又富于学而深入于理鸣教始为予道蔡孺人福州公读书取甲科为才进士知余姚奉化为良父母入院为名御史知福州为贤大夫居则入乡贤官则再入名宦则孺人助之于内也邦宪始孤既长博群书为才子内外交际官府钱谷事一不涉其耳目为诗人入则尽孝养出则多交游则孺人理之于上也夫不知其妻视其夫不知其母视其子余观福州公之集邦宪之诗篇虽无鸣教言固知有蔡孺人者之为其妻与母也世固有不尽然者必其为妻而不类为母而不贤者之妇也非所以道其常也及鸣教又为予道孺人早持节处家务理钱财诸所难事使予而得早闻知则又不必熟其夫之宦迹与其子之名闻而决知其夫与子又宜有福州公邦宪之贤者也世固有不尽然者必其为夫而不中为子而不肖者之男也非所以道其常也孺人以某年月日生今年为七十寿鸣教既与邦宪善而予得以书问通好则谓予为文以寿余既不能若少时为词家文以悦人直叙兹事则叹曰福州公既早谢事而孺人又贤且才如此厚归于一人岂有不永年之理哉

　　○王抚州六十序（代）

　　抚州公余兄宿州公之壻之父翁也宿州以兹孟冬之望后七日归其女于公之子而仲冬之朔适值公六十之辰宿州谓余曰顷者女舅之辰也女以箴组履舄进则妇事其舅之礼也而近世姻连中尤尚者寿举寿举而尤尚者颂言乃羔雁若筐篚则下矣夫妇能举于舅而妇之父不能为女颂其舅孰颂之也其于颂言也弟能之而不代其兄孰代之也余曰能则不敢代则何敢辞虽然有说焉夫颂者容也谓形容而盛美之也盛美之者是侈之也乃余之颂言也异于是公以明经成进士拜行人为　天子使四方历刑兵郎大夫虑囚江以北有能声出守抚州则二朞年耳而遽归也故知者为公惜曰以资则镒也以秩则铢也是追论其往而以屈侈公者然也又公归自抚州年始艾家食者百弦朔而始为今六十又必十年而始为七十乃得引非七十则不听引然躭仕者即七十或损其龄籍日钳湼颠颊间故不知者为公觎曰神趣从十指中出以心则素也以颜则丹也是逆论其来而以伸侈公者然也且不见夫燃膏者乎明则人享之竭则巳膺之矣又不见夫击剑者乎疾则缺之徐则完之故仕与不仕损益相半而适值其舍则瓮膏而匣剑其为公之寿也不亦多乎予非厌仕者亦非若以年而易仕者也故于亲知若公者敢一披其肝膈焉宁以此颂公而不以彼颂公也居家常父事其兄至贵且老矣不变居身慎甚故辄得　典加贵其父母者三亦以不及养至老矣恒无欢其孝且友既如是而其虑囚江北也称乎友最伙大为造化生意助囚书至邸称天下第一与释之定国争上驷且昌后矣持筹其身乎哉

　　○刘沅州寿序（代）

　　刘沅州年丈屇六十之生其诸宗将举贺而征文于不敏沅州于不敏同举于北闱乃沅州始仕得知连江居若干年以课最知沅州也不敏亦逡廵部郡者久之叨参政于湖北当沅州为诸生时诸生让之不啻师傅其知连江也福之邑吏让之不啻伯兄其知沅也州之长亦无不让之犹沅州之在连江也细而簿大而夷蛮徼塞之警急黑白于龙蛇赤子之间靡不巧发而微中幕府诸大吏倚以为臂指一日诸蛮徼赏于一幕公口鴃鴃无巳不得去幕色动睨沅州沅州夺皂隶竹臂笞诸蛮诸蛮争墀道走此不敏亲得之于湖人之口者他可知矣而轻裘缓带把酒赋诗坐啸胡床亦争驰羊庾诙谐时发排难解纷收声默然令人捧腹可少其坐方朔之堂排淳于之闼耶连城纪列仙骑白鹅上升者刘氏女也既与沅州同姓又邻治于沅州沅产丹砂葛峋嵝求之而仅得于峋嵝者也沅州乃不尤沅而沅自来何两任而两得在神仙乡耶揣其朕兆即沅州未必仙也其年宁可算乎

　　○寿篇

　　志所称蒙茶乃西蜀雅州之蒙山而世相传云在东鲁讹也久矣蜀蒙山有五顶顶有茶园其中顶曰上清峰常有僧居之颇病冷一老父似仙者也谓僧曰蒙中顶茶善疗冷非特疗也服之至四两地仙矣乃中峰最高而艹木与云雾相蒙翳鸷鸟多出没其间时亦攫人茶师罕至者久用是蜀之嫡孙其爵于鲁之庶矣凡人贵身而贱橐情也涉险同也一则可以寿身一则可以充橐其缓橐而趋寿之衡又不待人告而知也有一翁焉以贾茶至橐鼎岁千金其后不惮江湖波涛之险道数十里之遥往往岁取燕齐金于茶复数千也翁固篌抯完固无冷恙然久于茶必有以蜀蒙告者翁固百十之燕齐而不一之蜀非不地仙羡者不能也他买亦或有告之者而亦不闻有一人焉之蜀以祈仙然谄鬼要金者比屋大抵然也翁即然似亦应率而尾之而巳未闻其首之也固知其于仙果不羡嘻无羡则无艳无艳则不滑于中不滑于中则能固于外外者形也中者神也神以摄形翁自默契千蜀之僧矣仙矣翁为谁

　　○赠某叟序

　　曩闻一男子迫官逋将卖其妇相持沆于道某见之问述几何视其数予之妇得免于卖他日有村翁市紬得银伪也泣于道欲经某见之问伪银几何视其数予之翁得免檿经又一日一童子持主人所偿人负失去不敢归哭于道某见之问所失几何视其数予之童子得免于不归夫迫逋而不问其卖妻也用伪银而不问其织者之苦且经也与拾其道上之遗而不问其童子之不得归也此一等人也无责矣至有知之见之者乃若不知不见也而去之不顾者此又一等人也又有见之而兴嗟若不忍其然而特阻于不忍巳之物者则胜不顾者一等矣有忍巳之物者矣而意或阻于妻孥之不我许而止之者又胜不忍巳物人一等矣夫事一耳而人之等有四也若此然而某尽能及之也岂非尽出四等人之上者哉某为谁曰里中叟姓某讳某字某者也其嗣配为某孺人断腥荤奉释氏而乐施舍其子某为诸生明经而才孙四人未壮皆崭崭露头角而叟所业则居贷于市夫市道多四等人也而叟悉反之岂其性然耶抑亦无妻孥辈阻其不忍者而然耶叟今年七十嗣配五十而七十者如艾五十者如壮子与孙崭然如有立盖相与以为善者报宜尔也壻某征余颂以寿叟与姥噫以叟与姥与子若孙之素凖之也寿云乎哉

　　○寿某刑部公七袠序

　　世语材之良必曰楩柟豫章杞梓为其宜大用也然用大矣而未必灵或灵矣而未必久至灵且久则莫过于松矣图经曰松液千岁而珀明数百年而苓游珀可以养五脏苓服之可以仙径盈斗斛为人兽形者人篝火而劚之其气能射火使蚀噫其灵且久何如耶大之中梁柱小之中榱桷工师过而叹焉顾其弟子而不去焉曰谨识之他日求清庙明堂之具是其具也故古人至比称于三公爵秩曰五大夫噫其为用之大又何如耶苟为不用则临千尺之溪拔万仞之壑其高参云而其大蔽牛风霆雪霰之所饱饫而不能凋也鸾凤鹄寉之所朝夕而旅禽凡鸟之所不敢望而腾也况巢乎养玄久矣绿发玉肌时恍出而为木客道士月明露瀼步深溪往还绝峤与世人语千古事而莫知其为神也记曰松栢之有心笺者以心归松也而松之为灵且久也益着求可以当之者谁乎吾太翁刑部公是矣翁门阀家学称吾越最翁起进士理大府转迁刑部声赫赫岭海江南间非工师所谨识而大用于明堂清庙称公爵大夫者耶小不合则高引远蹈犹及侍考太翁媚之如婴儿同赀于昆弟囊无一私钱成其子乡解亲翁为西京董贾噫此又非所云松苟不用则临溪拔壑饱霆霰栖鹄鸾而旅禽小鸟之所不敢望者耶翁又日强诣日深而伦义日笃则记寿若松者又不足为翁道矣以翁七十当颂也故聊用松以颂之又孙某者翁孙之壻也翁松栢也某女萝也

　　○贺潘又山七十序 【代范黄州】 

　　汉东海公曰南阳帝乡多近亲吏不可问今潘公之判承天实帝乡也其诸设施无一龃吾之者名大起行且改玉矣顾提活一囚于要吏所如李日知诤夺胡元礼故事不夺则不巳遂为要吏所中而谢以归公少以易名郡学中奉尊考命入太学三仕判大府归而筑室教其子景美亦以易名邑学予儿绍箕辈若诸犹子并以文亲景美而绍尧者则专馆于公家李孟景美间予以　觐过家绍尧曰潘公者叔所知也兹值七十辰愿乞叔言以寿予谓公之履如扁师之斲檀车致坚好也官承天是行九折坂也顾坦然出之且邻邻有声活一囚是驰康庄也乃不幸遇西?之驾蹄几不免却轮而步虽然以一大府牧博一小囚蚁蠛之生必得于彼宁失于巳如此掉下绝不费手此于于公所称阴德者何如哉公百岁无容颂抑亦高其门以待驷马车耳

　　○赠朱礼部五十双寿序 【代】 　所代者曾为光禄故以光禄与秩宗生论

　　周礼大小宗伯互掌五礼之禁令其任特重而其官今之尚书于礼部若左右侍郎是也历代皆然入　　明其重是也尤甚每员缺非翰苑儒硕常侍从帷幄供讲读其静养动和足以赞　玄默格上下和神人者勿与何者他日曲蘖以齐酒醴和羹而盐梅之者其责也其难也如此而我　朱公昨膺　上特简遂以左庶子晋礼右供讲如故夫曲蘖之材盐梅之具公自■〈礻谷〉之酒醴之任与和羹之托又他日　圣明事俱非某所敢闻也乃若公以隆庆戊辰入翰选至于今十有七年其中侍　讲幄者三年而公于是十七年中每入　朝出馆归至其邸必危坐一斋中于经史觚铅外自动之静内键而外无所胶举其细房无私侍而目不一他营也此其于素所谓可赞　玄默格上下而和神人不知于古所称虞廷之宗伯何如耶公始跻艾某月日实当览揆而夫人与公偕吉羔羊之助鸡鸣为多某叨末姻欲颂而未知所以颂也虽然某曩昔常从光禄后矣　朝廷百礼礼部掌其大光禄办其细礼部专其仪光禄备其物某不敢言其大与仪请言其细与物大约致物贵洁调物贵和非直庖也于心亦然故晏子曰水火酰盐以烹鱼肉宰夫和审其过不及君子食之以平其心而终之曰君臣亦然由此言之则知洁而和者固庖之事君子平心之道也而君之臣又有所谓亦然者存于其间而公之为君之臣而洁且和也固于十七年中危坐一室者得之矣手曰食之以平其心是善养生者也长年之助也曰君之臣亦然者倘即某始所陈和羹酒醴之义耶某庖氏也故举庖以为公颂且以为夫人颂他何知公之翁泰州公某师也某知公固巳素而公之子妇又某之孙也公端居一室中某得之于孙也非谀也
</div>
    <div class="pagination">
<a href="徐文长先生佚稿_page40.html">上一页</a><span>...</span><a href="徐文长先生佚稿_page36.html">36</a><a href="徐文长先生佚稿_page37.html">37</a><a href="徐文长先生佚稿_page38.html">38</a><a href="徐文长先生佚稿_page39.html">39</a><a href="徐文长先生佚稿_page40.html">40</a><span class="current-page">41</span><a href="徐文长先生佚稿_page42.html">42</a><a href="徐文长先生佚稿_page43.html">43</a><a href="徐文长先生佚稿_page44.html">44</a><a href="徐文长先生佚稿_page45.html">45</a><a href="徐文长先生佚稿_page46.html">46</a><span>...</span><a href="徐文长先生佚稿_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
