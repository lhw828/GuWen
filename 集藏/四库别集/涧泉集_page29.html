<!DOCTYPE html>
<html>
<head>
    <meta charset="UTF-8">
    <title>涧泉集 - 第 29 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>涧泉集 - 第 29 页/共 48 页</h1>
    <div class="content">



　　钦定四库全书
　　涧泉集巻十四　　　　　　宋　韩淲　撰七言律诗
　　至日夜坐懐伯臯
　　故人何在在干封想见书灯焰吐虹节物正随云物转君心应与我心同梅花未有水边蘃枫叶已无山外丛何日持杯相劳苦夜长霜重聴鸣鸿
　　有懐尹贤良玉山旧居
　　方斋元在玉山深六月都无暑气侵一县闲人都不见四方贤者始来寻烟岚处处多真意钟磬时时起梵音既出城南过朝露云仍留得是书琴
　　有懐昌甫兄弟
　　篱雨檐风落井梧山幽时复见樵苏近秋依约能鸣鴈长夏无过暂止乌新麪已多犹可饼旧醅将少欲何酤章泉二老瑞峯逺怅仰空成耳呼
　　因赵十有懐正字兄弟
　　余杭岳麓春还夏只这心情各自知衮衮官居随俗日遥遥田里独醒时州麾事业终何说使节光华任有为我老玉溪溪上住醉迷风絮一吟之
　　有懐
　　相从樵对秋风云气遥连沧海东浮世从前多去马空山依旧少来鸿水生处处雨初足稻熟家家饭不穷我亦醉翁门下士闲中惟觉句难工
　　感兴
　　天时人事两相催雨浥薫风上緑槐忧乐易从忙里过荣枯空自老边来寻枝带叶终无得放浪随波岂有才信道吾庐吾亦爱溪山缭绕照崔嵬
　　秋日感兴
　　江湖吹鴈一声秋便合如人酒拍浮南渡百年无旧事中原积代有前修竞传家国恢疆土必定公卿运防谋野处何尝知理乱谈边遮莫话边愁
　　嵗晩感兴
　　岁晩天寒山水乡团蒲曲几在书房竹炉旋拨松花火石鼎闲拈栢子香吟就有时闻夜雪睡余乗早负朝阳呼儿瓶粟今多少且典青衫沽酒浆
　　危坐
　　行藏何事老相侵流水髙山自古今强把诗书连夜读唤囘灯火十年心人间富贵非难有圣处工夫索愈深不觉雨声吹入耳秋风牕下一沉吟
　　偶兴【案诗四首其二首见五言古一首见五律】
　　緑树啼莺春已阑杜防声里最绵蛮繁阴有路归幽处长日无人到俗间茶信为僧时过水诗魔因客又登山薄衣轻体风吹面神观初明气自还
　　述意
　　不学神仙不问禅此心收处亦安然春风桃李闲行乐夜月林泉常未眠有客杯盘犹草草无人杖履更翩翩门前地僻红尘逺赢得虚闲近简编
　　斥归
　　一斥归来上野航老无覊绊试斟量诗囊纵在那能赋酒盏何嫌且细尝防检丘园理花草咨询里社见蚕桑玉为山底氷溪水鱼鸟飞潜意更长
　　雨中睡起稍晏
　　睡贪凉雨失窻明坐起萧然笑我生故旧几何论岁晩僮奴只待得秋晴蹊间井臼草多没岸底沟池水易盈闲不厌多寕厌病卧时谁复更关情
　　春思【案此诗六首其五首见七言絶】
　　春向深时花未多栁浓桃淡欲如何篱根山雪风犹力屋角林霜日欠和徒有爱闲常自惜岂无好事略相过得朋便若开心眼芳緑韶红两荡摩
　　春懐
　　寂寂春风送落花芉绵芳草徧天涯数声飞鸟闲亭馆几个轻鸥泊浪沙望断小谿流不尽步寻幽谷路还賖一巾华髪吾何赋肯与浮荣定等差
　　秋懐
　　漠漠轻隂楼上头老来心绪不关秋相看鸿影檐前过转觉蛩吟砌下幽尽以诗囊供冩兴少将酒盏与浇愁急风又堕萧萧叶天淡水云无数浮
　　偶成
　　老身何计可飞腾收敛精神过此生耿耿自温诚自遣栖栖无乃类无成湖山放浪慙真朝市低回亦强荣随分官曹了饥渇小楼聴雨晩风清
　　勿向
　　勿向闲中懒却身自家志意要精明书来眼下休麄看事过手时多错行血气易令人喜惧功名徒使我衰荣青山緑水虽潇洒莫被清虚误一生
　　杂诗
　　富贵荣华总未经此身虽老意何惊日梳白髪凭轩笑时照苍顔傍水行局束一家儿女态凋零四海友朋情烛摇醉眼梅花白香动夜窻吹雨声
　　孙期牧豕
　　祝鸡牧豕其非误逐鹿屠龙也是闲用破心时无活路得全身处有名山洪纎髙下皆徼幸终始乗除毎好还一任鳯歌仍豹隠多应蚁梦与蜗蛮
　　赵推朱氏楚辞
　　回鴈峯前寄楚辞古时人语已如斯少翔幕下寕天定近入台中信己知连帅朱今当共学故侯刘昔尚谁思春来草满南池水何日薫兮又屈巵
　　坡翁
　　鸡豚社酒属东坡秋到黄州奈若何主圣自应无所损时清到了不能磨后来海上归犹在今则文忠谥孰过三叹志林真不朽儿童楚语任吴歌
　　读徐湖雪句
　　坐看何如更步行草低叶滑小桥平沾泥不作凡心浊积水浑疑仙骨轻云逼晓园几欲雨烟开晩寺却嫌晴一溪绕我山前去未信溪山有我情
　　今年数日雪连年所少也
　　两年无雪今年雪山积溪浮垅复横消尽尘埃犹畏俗酿成雅洁仅能清烟绵细麦添生意风飐枯梅更有情蔌蔌声中见疏宻近多昏暗逺如明
　　刘克庄潜夫诗编
　　等闲温李相游戱有底应刘独怒嗔雅调纵教胜俗调古人疑不似今人时闲作吏元非逹官满归乡必是贫既徃岩居惟野处由来泽畔则江滨
　　宋提刑少卿诗藁喜自其曾孙传冩
　　分明山隠是诗家零落残编乆易賖忽见子孙能缮录敢言人士得谁夸衣冠祖业多流品文雅儒风有等差细读一篇寻一句余芳寜不擅词华
　　周子静示诗巻
　　湖山风雨烟霏处莲叶翻翻百顷寛我己尘埃无可冩谁将诗巻对之看蓬莱地近初抟翮阊阖门开更整冠此段情懐乆寥阔沉吟犹为洗悲酸
　　陆羽泉头忻考徳林逋湖面得敦诗交情未觉非前日雅道那知乂一时逼塞古今空上下凄凉人物易推移申言保社吾何敢但惜中含屈宋姿
　　赵推官诗巻昌甫数称许之
　　句句芳华字字香章泉巨擘意深长为渠力挽抉云汉与众争光扫粃糠每以成章能脍炙孰于行巻敢权量南池自是风流地波撼水村荷气凉
　　题桥南书院图巻
　　几年来徃柯山下合到桥南书院中邂逅立谈知地胜从容抵掌见诗穷心情信自一防足眼力从他万马空煑茗烧香了吾事试聴滩濑落秋鸿
　　杨袐监江东集
　　江东集里好清诗未看争知看便知句句多般都有格篇篇出众不趋时包藏许大氷霜骨撘带些儿锦绣皮却被鐡钱赶归去诚斋老子也便宜
　　题昌甫所得陆待制手书次韵昌甫之题句
　　放翁遗墨几何年云绕秋山月满川摸索空惊乆零落追思犹恨少留连贞元人事诚如梦正始文风信若仙江海凄凉易陈迹山隂茅宇贺家船
　　题鱼计编后
　　积水闲题鱼计名一亭元自野而清防年来徃疑无谓举世行蔵定不惊郑圃赋留南渡乆瓢泉曲到老来平诗编多少临渊兴徒得旁观句眼明
　　昔先公欲刋白苹集今教授刋之
　　吴兴好在白苹洲先友云亡不那愁空对遗编想容止休论徃事记从游吾翁甚欲流传逺贱子常疑埋没休赢得虚名付残断风流终古借西畴
　　来子仪监庙见假诗藁
　　伏波老气肯消除磊块撑膓万巻书愤世疾邪吟讽里伤心思古笑谈余一轩漫占琳宫静四壁空悬客舍虚龙光射牛斗东湖烟浪绕吾庐
　　从王仲可求近诗
　　推门喜见王摩诘种树栽花兴寄中一旦青衫遽如许几年黄巻亦书功人间文物惊无有天与诗名定不同乞取成编山里去坐堆残叶读清风
　　永嘉林氏集云庵索诗
　　太半交清曾着句独余师道更铭碑海山磅礴知何处人物聨翩信一时以似诗书端可尚允懐今古不堪悲百年所种皆先徳宰木云庵过者思
　　艳歌行
　　翠幕朱帘苏小家浓熏兰麝竞奢华繁度曲柱争雁媚脸持杯眉拂鸦锦帐春余情未极寳钗分处梦无涯红楼何在香尘合恨不都将命乞花
　　昌甫寄近诗一巻
　　诗情闲雅笔舒明吟到平时字亦成老不厌山懐玉秀静宜流水章泉声殷勤题寄情何过展转看来眼自惊一任人间无此作近闻巩至得同盟
　　诗逢
　　诗逢恶境无一字酒为可人须百杯醉眼却愁天地窄頽龄肯受岁华催秋生逺树吹红叶雨过空庭满緑苔饮罢从教黄鹄举吟边宜看白鸥来
　　玉成叟书来索诗
　　贑上书来寄近诗经行已得蔡邕碑老年文力能如此壮日交游定可知贾马以前须有作应刘而下复推谁氷霜满眼梅开未想见翛然句益奇
　　风雨中诵潘邠老诗
　　满城风雨近重阳独上吴山看大江老眼昏花忘逺近壮心轩豁任行藏从来野色供吟兴是处秋光合断膓今古骚人乃如许暮潮声卷入苍茫
　　江湖集钱塘刋近人诗
　　才华未若一杯酒行业尚贪千首诗今贵几何名得志古贫最底谓知时雕残沈谢陶居首披剥韦陈杜不卑谁把中兴后收拾自应江左乆参差
　　黄子功示近诗一巻因思昔年湖上同林徳乆访铦朴翁之适石城明月鴈声中刘武子诗也子功诗有和武子句
　　西湖南畔访诗僧小艇浮游酒屡倾犹是三人同眷眷岂知一别各营营有懐旧约空如梦忽见新编复畅情依约小山醻唱处石城明月鴈声清
　　伯臯丈届七十寄诗庆之
　　老来谁不惜光隂世态消磨鹤髪深化道喜经蘧瑗嵗遇文应动太公心极思吟啸知如旧且愿丰登得似今闻道田园足强徤云山深处好书琴
　　上饶登科八人所识者四
　　乡邦为作四贤诗所识还知盛一时髙质静専还朴厚熈心坚正却平夷新尤胆略无回曲适且才华不诡时他日要当为国器喜看虎榜大名垂
　　昌甫生日
　　南枝今己十分开天夀髙人玉雪梅不问氷霜惊嵗晩要看风月唤春来镇常兄弟游山杖间或交亲奉酒杯忽到牕前花更好暗香吹梦竹轩苔
　　赵十将入山避生日【先约之煑饼】
</div>
    <div class="pagination">
<a href="涧泉集_page28.html">上一页</a><span>...</span><a href="涧泉集_page24.html">24</a><a href="涧泉集_page25.html">25</a><a href="涧泉集_page26.html">26</a><a href="涧泉集_page27.html">27</a><a href="涧泉集_page28.html">28</a><span class="current-page">29</span><a href="涧泉集_page30.html">30</a><a href="涧泉集_page31.html">31</a><a href="涧泉集_page32.html">32</a><a href="涧泉集_page33.html">33</a><a href="涧泉集_page34.html">34</a><span>...</span><a href="涧泉集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
