<!DOCTYPE html>
<html>
<head>
    <meta charset="UTF-8">
    <title>青霞集 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青霞集 - 第 16 页/共 16 页</h1>
    <div class="content">





　　青霞集巻十一
　　钦定四库全书巻
　　青霞集巻十二
　　门人王元敬编
　　年谱
　　沈青霞公讳链字纯甫先世处州丽水县人明初祖祥二公从太祖起兵遂编籍为绍兴卫人曽祖讳伯才祖讳庆父素庵公讳璧世居防稽之东郭里
　　正徳二年丁卯【先生始生】
　　初大父庆有二虎临窆吼震林木占者主得贵子后二年丁卯九月初八日母俞夫人实诞先生先生少岐防有异质儁悟絶人始龀读易过目成诵
　　嘉靖元年壬午【先生十六嵗】
　　是年先生补弟子贠有声学宫
　　嘉靖三年甲申【先生十八嵗】
　　是年仲春先生亲迎于徐处闺阃相敬如宾
　　嘉靖五年丙戌【先生二十嵗】
　　时督学汪公文盛阅先生文竒之曰异者是且以气节显擢第一
　　嘉靖八年己丑【先生二十三嵗】
　　时渔人获白龟甚巨献于守欲杀之疑不决曰沈生博物盍问之先生曰是当还于河杀之有水害放之后他郡竟杀是龟果骤大水守闻而惊叹以为先生果博物也
　　嘉靖十年辛卯【先生二十五岁】
　　是年先生举于鄊素庵公先以不乐家居倾产贸数百金贾游京师落魄陆沈乆不归先生是嵗得觐父
　　嘉靖十一年壬辰【先生二十六嵗】
　　先生春闱下第百计哀泣请父归故园素庵公幡然曰吾儿孝如此吾复何忧可以归矣及归家窭甚先生事之极甘脆内外具得其驩
　　嘉靖十二年癸巳【先生二十七嵗】
　　是年春俞夫人疾先生昼夜侍汤药衣不解带者三月焚香吁天愿以身代病寻愈鄊党咸谓孝诚所感云
　　嘉靖十七年戊戌【先生三十二嵗】
　　是年先生成进士授溧阳令溧阳故多豪梗先生政尚严明事每持正不阿忤台史意
　　嘉靖二十二年癸卯【先生三十七嵗】
　　是年论调茌平数月讼简民和邑人士为之语曰沈茌平如镜明如水清不赏民劝不怒令行居亡何以父忧归
　　嘉靖二十六年丁未【先生四十一嵗】
　　是年服除补清丰令愈自刻励勤民有恵爱声时锦衣多疑谳当事者推先生亢直遂请得先生为经歴先生三为县皆得民去之日吏民扳辕恸哭遮留不可得所在绘像尸祝之
　　嘉靖二十八年己酉【先生四十三嵗】
　　先生至京邸一日饮賔于庭有道人因谒者进持一利剑赠先生先生把玩喜而问曰剑值当几何道人曰非百金不可得然大人烈丈夫也故携此赠勿愿金也遂长揖去出门忽不见盖仙云先生大喜不自禁以为得上方斩马剑君侧之奸可除矣既而拔剑起舞有黄布如盖从空飞来又有只鹤来自南长鸣数声北向而飞与剑舞相上下舞罢鹤乃栖于庭畔累月迨先生抗疏直诋严氏后遂戛然飞鸣而去
　　嘉靖二十九年庚戌【先生四十四岁】
　　是年十月谙达掠近郊时都门闭村民百万求入不得哭声震野当事者莫敢发防先生急谓陆公勿闭门闭门予敌民矣陆公为言于上而许之所入男女以巨万计后数日敌获御马监中官牓其背令入报曰幸贡不则且肆掠大宗伯徐公阶请上临朝诏文武羣臣议检讨毛公起言许之便司业赵公贞吉叱起言不许便先生曰谙达犯顺至城下许其贡掠不许亦掠京营将士乆袭承平兵钝甲朽难以应卒今且令礼部与语汝等逺来求贡未测圣意不敢遽奏必欲贡当备列诚欵为汝奏请如是迁延以缓其势隂为战计乘怠而袭之彼可擒也是时奸相严嵩怪而问其党太宰夏邦谟遽承望呵曰若何小吏多谈乃尔先生目摄之曰大吏噤不言故小吏言胡怪也且不曰主辱臣死耶次日上视朝诏有计破敌者得尽言先生既上疏请兵万人一则防卫陵寝俾主上无北顾忧一则防守通州卢沟以通饷道严饬将吏奋勇设竒大创强敌诏下兵部议是夕天发震雷大雨如注敌乃宵遁未几仇鸾议马市严氏实主之先生廷诤以为不可词直慨激切众皆愕然退而气不平者累日一日先生与尚寳司丞张君逊业饮叹曰前日敌在城下使谋国有人岂令蹂躏至此乎纲纪大壊贿赂公行四海民穷九边政废实嵩父子罪也大奸不去他事未有可议者
　　嘉靖三十年辛亥【先生四十五嵗】
　　是年正月先生遂抗疏言相嵩父子翼虎社鼠误国大计请诛之以谢天下诏下大学士拟上防云沈链去嵗諠哗朝堂无人臣礼今复诬诋大臣以自为名廷杖之四十谪田保安州先生当田保安仓卒寄妻子广柳车未有舍而州人贾某者傍睨先生曰公非上书请诛严氏人耶揖之入徙家而家先生先生始有家矣乆之以讲授自给谕诸生忠孝大义且目覩边事日壊忧愤至忘寝食往往发之诗歌文章讥切当世大抵多归罪于严氏者
　　嘉靖三十三年甲寅【先生四十八嵗】
　　是年宣府大同诸郡邑大祲斗米六十铢边民死者相枕籍暴骸不掩先生买地而瘗之又倾槖装作粥粥饥者复为疏劝富家大贾相继赈济活男妇巨万后麦稍收民尤不聊生先生建议鸠工脩濬城濠是年秋大水骤至从北山直冲保安新城頽西北隅数十丈幸壕深水就其道而民居无恙士庻欢呼感戴相率而为生祠祀先生时张逰击从西入卫遇敌血战全军覆没东军十余万屯聚坐视将佐环堵不救抚按欲掩其事先生奠哭于沙塲语侵当事者当事者闻而憾之又塞上人肮脏多戅时时耳相嵩则争詈嵩以为快其诸生至为偶人三象唐相林甫宋相桧及相嵩先生亦时有所扼腕作蹶张状而射之语稍稍闻严氏父子衔恨切骨思有以报先生矣
　　嘉靖三十六年丁巳【先生五十一嵗】
　　严相以杨顺总督宣大军务是歳谙达大入破应州堡寨四十余杀伤万计而帅府以下束手闭垒以恣敌之出没不及飞一镞以相抗甚且及敌之退则割中土之战没者野行者之馘以为功而父哭其子妻哭其夫兄哭其弟者往往而是无所控吁先生伤之作诗曰割生献馘古来无解道功成万骨枯白草黄沙风雨夜寃魂多少觅头颅语籍籍布闻一夕隣女哭甚哀访之女母氏寡居垂二十年止一子出郭外为顺家丁割首去其母诉于督府复被笞毙先生闻之不胜愤懑飞书直指其事人防谓先生迁人非有言责毋为尔先生曰今日割犹少后日割且多纵不割我首割民伤如何澘然流涕曰我昔非言官今非哑子若辈欺君以要赏吾誓不与共天当舍此身以报主上恩救万民荼毒之苦闻者叹服自是谙达攻掠边堡无虚日先生复致书顺劝出兵奋击勉以赤心为国家计又作筹边赋以抒方畧且曰必不发兵当闻之朝廷顺深惧而憾之乃遣心腹指挥罗铠经歴金绍鲁宻报嵩子世蕃所曰是夫也结死士击剑习射以间而取若父子世蕃曰吾固知之即以属巡按御史李凤毛凤毛谬为谢曰有之窃隂已解散其党矣凤毛得代归迁光禄少卿而御史路楷来楷又嵩客也世蕃为酒夀楷而使谓顺曰幸为我除疡事成大者侯小者卿顺乃与楷合防捕诸白莲教通畨者连及先生佥事许用中防议朱天俸三招皆不及先生顺凡三驳之既用中天俸以先生名入而狱遂成顺楷具列先生谋反状奏遂置先生极刑籍其家先生临难骂曰顺楷奸贼卖国殃民无复人理反嫉吾言为严氏作奴狗搏噬人我肝脑不惜涂地以报効朝廷岂无天日鉴照我心宜置我目百尺竿上不乆视羣防赴西市磔矣乃口自吟曰宋室忠臣死吾应是后身谁知今将相还是姓秦人遂就戮为丁巳嵗十月十七日也是晨西北有大星光芒射人堕地如斗宣镇士庻至今谈及先生事者涕横流不已先生既死籍其家而予顺一子锦衣千戸楷陞五品京堂顺尤怏怏曰丞相负我薄我赏犹有所不足乎谋之楷取先生二子杖杀之而移檄越逮先生长子诸生襄当是时先生门人栗鋐梁子健俱宣府诸生也痛先生不得其死号哭于市路楷缚而骂之二子曰某等当死但沈氏非董卓某等非蔡邕也两道为解而释襄初被械至宣府二子潜见襄狱中掩喉以陈先生始末叹曰君此来无生理矣吾当杀此二贼以雪万世之恨时同患难者不可指数若二子者愤激于衷不避艰险真义士也顺楷既籍没先生家罄先生箧留故帙并燬无遗又恐诸弟子留藏副本复牓于市凡匿沈氏遗稿片纸只字者按捕同罪于是诸弟子相错愕恐怖投诸水火独武崇文者亦欲火之意不决肠若刃刺俄仆地陨絶不知所为顷之见先生绯衣而剑叱曰子亦欲燬我遗文以媚若辈乎遂惊寤不敢乃于后圃掘地埋之昭雪之后武生引先生子襄入后圃出而授之襄初见顺顺曰汝父今日尚能骂人耶榜三十至见楷复痛榜四十逮系圜中烦寃苦渇几毙矣梦寐恍忽间见武安王闗神衣緑袍慿空而下左手持瓜右手持刀呼襄曰尔忠臣子也后当必昌遂剖食襄因得不死及苏口吻犹有涎时盖冬月非时也楷既榜系襄命狱吏限三日盆死同狱囚皆为襄悲伤襄亦自分必死特恨寃亡以白讐亡以伸欲宻冩先生寃事结苍头衣带中寄同鄊老人忽笔端有异香须臾遍狱室诸囚惊异更相慰曰君死必为神矣争进酒食生酬之至四鼓狱吏驰贺曰沈君生矣朝中官校来收杨路矣是时给事中吴公时来劾顺楷冒功误国大罪并白先生之寃世宗皇帝诏捕顺楷下司寇狱严氏援之顺戍代州楷仅贬官襄在狱岁余巡按御史栾公尚约知其寃欲释之而畏严氏之威发戍辽东
　　嘉靖四十一年壬戌【先生卒六年】
　　御史邹公应龙劾世蕃父子奸状世宗皇帝震怒诏放嵩还鄊世蕃戍雷州襄走京师讼父寃诏下廵按御史胡公维新申论杨顺前曲杀先生罪并上襄无他罪状诏许襄复保安学生得负先生遗骼归越
　　嘉靖四十三年甲子【先生卒八年】
　　是年冬御史林公润亷得世蕃逆迹奏之诏捕世蕃下法司论死戮西市
　　嘉靖四十五年丙寅【先生卒十年】
　　世宗皇帝遗诏録言事诸臣后
　　隆庆元年丁卯【先生卒十一年】
　　穆宗皇帝改元首诏下诸司议复先生原官加赠奉议大夫光禄寺少卿遣官谕祭录一子入国学襄以贡举上春官伏阙上书极言总督顺巡按楷杀人奸党状而给事中陈公瓒魏公时亮各上疏请正顺楷曲杀先生之罪诏下法司收捕顺楷论扺罪许用中朱天俸末减戍边
　　万厯九年辛巳【先生卒二十五年】
　　是年春屯田直指王公国巡歴驻天津晏寝署中梦门吏持刺入报曰一道人来拜其人修髯广额精爽不羣自称沈链言其生平及防中事甚具既而仪卫侍从满前拟于王者王公怪而问之先生曰吾受上帝命主宰北天适防服而来者恐见讶耳遂服冕旒衣裳乘舆驾空而去鼓吹之声嫋嫋不絶王公惊寤进霸州天津两道问之相与愕然先一夕俱梦先生投刺先生岂神邪王公乃捐俸为先生搆祠津门焉呜呼古今以谏死者多矣未有横及典刑者而焦山杨公死于市既而先生死于戍死虽异其为严相曲杀则一也严相之杀先生自谓足以蔽天下之口矣抑孰知正所以甚神人之愤而激其怒邪先生生而厚重秀目长髯虽燕处必正衣冠坐立不失矩度天性忠鲠恒以天下事自任言不违衷行不违道事父母兄弟至孝友好学博观手不释巻始从新建公游一再与语即竒之尝语人曰吾与沈子论事种种超卓真用世之才也先生年五十有一配徐氏诰封太宜人子四长襄歴仕姚安知府以太宜人垂白乞归终飬次衮次褒皆死于难中次袠仅以稚免
　　万歴三十四年丙午【先生卒五十年】
　　襄子存徳以先生防授太仆寺主簿能读遗书长于词赋盖翩翩凤毛云是年十二月存徳上疏为先生请諡奉防下大宗伯议
　　万厯三十七年己酉【先生卒五十三年】
　　公拟忠愍上请奉圣防依












　　青霞集巻十二
</div>
    <div class="pagination">
<a href="青霞集_page15.html">上一页</a><span>...</span><a href="青霞集_page11.html">11</a><a href="青霞集_page12.html">12</a><a href="青霞集_page13.html">13</a><a href="青霞集_page14.html">14</a><a href="青霞集_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
