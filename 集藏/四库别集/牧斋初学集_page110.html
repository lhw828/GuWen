<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 110 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 110 页/共 115 页</h1>
    <div class="content">    洪武十五年三月，命济宁侯顾时子敬袭爵。 
    《实录》不载敬所终。按《昭示奸党录》老济宁侯妻舅李赛儿招云：姊夫领大舍顾敬，时常到丞相家商议。十九年五月，小济宁侯以给亲具奏，今因事发提问。则二十三年敬以胡党连坐明矣。推国史不书卒之例，则敬之伏法可知。郑晓《异姓诸侯传》云：先是坐党，上特释时，以故子得嗣侯，后竟除。时殁时，党事未发，故身得赠谥，子得嗣侯。安有党事已败，而独释时之理乎？郑氏之传妄矣。然庚午诏书，独列顾时而不及其子敬者，何也？盖当时诸小侯从胡谋逆者，若顾时之子敬，陈德之子镛、杨之子通，皆其父谋逆，而其子亦与谋，故诏书列其父，而不及其子，举其重而书之也。至如申国公邓镇、小淮安侯华中，则其父不与逆，而其子自为之也。故独列其子之名，以著其为首恶也。诏书之书法简严，真不减于《春秋》矣。 
    洪武十七年三月戊戌朔，曹国公李文忠薨。 
    （按：曹国之薨，太祖痛悼辍朝，恩恤备至。而王世贞《史乘考误》载野史云：文忠多招纳士人门下，上闻而弗善也。又劝上裁省内臣。上大怒，尽杀其门客。文忠惊悸暴卒。上杀诸医及侍者百人。世贞初疑其诬，后以十九年景隆袭爵诰文考之，而知野史之言有自来也。诰云：非智非谦，几累社稷，身不免而自终。又云：尔其鉴前人之失，保尔富贵。太祖之叮咛告诫，不释然于曹国也，可谓深切著明矣。曰身不免而自终，其与夫获考令终者，则有间矣。俞本《记事录》云：文忠病，淮安侯华中侍疾进药。上疑其有毒致薨，贬淮安侯，放家属于建昌卫，医士全家被诛。淮安进药之事，与刘诚意之死状略同。胡惟庸之毒诚意也，奉上命挟医而往。淮安之侍药，岂亦传上命耶？惟庸之于诚意，淮安之于曹国，与夫德庆之于龙凤，卒皆用以致辟，岂其事亦有相类者耶？若曹国得罪之故，史家阙如，无可征考，吾不得而知之矣。呜呼！亲则甥舅，功则元勋，殁享大，生传带砺。五刑无隐，谁薄卫医之鸩？万岁为期，如赐汉仪之酒。若乃中山马肝之谤，开平杜邮之疑。汲冢之科斗，与孔壁而并传；隐、桓之异辞，征宝书而莫辨。悠悠百世，可为陨涕者也。 
    洪武十七年四月，进封征南功臣傅友德等。 
    洪武十二年，封仇成等十二侯。惟成以旧勋，余皆以征西有功也。食禄皆二千石，子孙世袭指挥使。至十七年四月，论征云南功，进封颍川侯傅友德为颍国公，副总兵永昌侯蓝玉、安庆侯仇成、定远侯王弼等，先为有功，身受侯封。今功著南征，当爵及子孙，食禄二千五百石，仍各赐铁券。《实录》但举永昌、安庆、定远三侯，而不及其他。然其他多世袭，如安陆侯之子杰、宣国侯之子镇，则皆以十九年四月袭封矣。凤翔侯之孙纲，宣德十年犹乞袭封矣。盖十二侯皆于十七年论功加世爵，而《实录》纪之，从省文耳。安陆、宣德皆先卒，其功自当与十二侯并论，考《袭封底簿》自明。 
    洪武二十年，靖宁侯叶进讨东川诸蛮，平之。 
    黄金《开国功臣录》载梁国公胡显，以洪武二十一年讨东川功得封。显，昭敬皇妃之父也。显之姓氏，始终不见于《实录》。考《实录》二十一年讨东川者，靖宁、景川也。二十二年讨九溪者，靖宁、东川、普定也。靖宁独得贼首，颁赏最厚。不闻援信国、颍国之例，自彻侯进封。而从征之胡显，以椒房故，猎封大国。圣祖慎恤名器，岂宜有此？且国封大事，国史虽多脱略，宁有没而不书之理耶？二十三年五月诏书，自三年大封以后，条例封公侯者凡五十七人，独不及显。洪武末年封爵，诏书不载者，惟永定、越隽二侯，皆二十三年五月以后封者也。显果以二十二年七月封，何不在建功一十五人之列耶？显之不封，此其明证也。王世贞云：据兵部黄及胡氏亲供甚明。余考吏部《公侯伯袭封底簿》皆据兵部贴黄，绝无梁国袭封始末。王氏又何从见之？斯亦妄矣。又按《楚昭王行实》云：王生母昭敬太充妃胡氏，都指挥同知胡显之女。《昭王行实》为王孙季所编，载充妃为显之女。而《开国功臣录》谓充妃为泉之妹，显之姑，则纰缪甚矣。《行实》称显止云都指挥同知，则其未尝开国封又明矣。《行实》载昭王事迹甚详，若有入奏召还胡显之事，安得不备载耶？其为傅会无疑也。余故据《楚昭王行实》，合之国史诏书，径削去之。恐后人尚承其讹，故存其辨于靖宁之后。 
    洪武二十一年十月，常袭封开国公。 
    按：《实录》自二十一年袭封，同诸功臣屡出练兵。自二十六年二月陕西召还之后，遂无闻焉。《公侯伯袭封底簿》载茂有弟常，生继祖，发云南临安卫安置，而不记之所终。郑晓《名臣记》：靖难兵至浦子口，与魏国公分道力战，已而见上得释。诸家记革除事，皆为立传，参列于魏、曹二国之间。今以《逆臣录》考之，则为蓝玉之甥，初与通谋，玉既伏诛，又于三山聚兵谋逆。反状已具，爰书胪列，而得免于圣祖之刑﹃，有是理乎？然则以二十六年伏法，无可疑者。《袭封簿》不记其所终，盖讳之也。既伏法，又安置其子于云南者，茂既无嗣，不忍复诛之子，此议功议亲之法也。若如郑晓所记，则于拒战得释之后，成祖遂释而贳之乎？抑亦既释而终不免乎？若释而贳其罪，则既得释矣，不应又放其子于临安也。若既释而仍不免，则以怒之故，放其子于临安，不应两年之内，旋召见而厚赐之也。故常之事，当以《逆臣录》《袭封簿》二书为正。其它革除诸书所载，一切削去可也。王世贞撰《开平世家》云：抗靖难师得罪，安置临安，以忧卒。此尤为附会，不足置辨。 
    洪武二十三年五月，赐李善长从子佑及吉安侯陆亨等死。 
    按洪武《实录》，延安、吉安、平凉、南雄四侯，皆吉安家奴封帖木所告，与胡惟庸等同谋为变者也。《实录》于五月乙卯，但记赐善长从子佑及陆亨等死，而不详其事。延安等三侯，既不为立传，亦不载其所终。黄金《开国功臣录》于四侯皆云二十六年卒。王世贞《高帝功臣表》皆书二十六年卒，追论奸党，国除。仲亨之赐死，国史既大书其事，无可疑者。然延安三侯，皆与惟庸等约日为变，厥罪惟均。既赐亨死，则胜宗、聚庸，安得同罪而异罚耶？《实录》书云：赐亨等死。曰亨等，则其非一人可知。以书法推之，盖包括胜宗、聚庸而为之词，其必以同时赐死无疑也。按《昭示奸党第二录》，载延安侯唐胜宗招云：今蒙提问胡党情节，从实开招于后。又载平凉侯费聚全招，则胜宗与亨等俱下狱即讯明矣。又延安家人汪成招云：洪武二十三年正月，延安侯往黄平公干，差成往苏州。闰四月，成到黄平回话回还。彼时胡党事正发，恐本官家被人招出，藏匿江宁县旧识人吕二家，本人同高里长赴官首告送问。按《实录》二十三年正月，胜宗讨平贵州平越苗蛮，即命同凤翔侯往黄平等处屯田练兵，与汪成招相合。汪成自黄平还，即恐胡家事发，藏匿人家，旋被首告。则胜宗之逮问，亦必以是年闰四月也。《实录》云：上复命诸司官谳之，亨等皆具伏。曰亨等皆具伏，则胜宗、聚庸举在其中矣。《实录》自二十三年五月后，延安四侯皆不复见，其以五月被诛可知。二十三年六月，载从胜宗之请，给云南诸卫耕牛。盖胜宗在黄平请之也。《实录》云：先是胜宗请给，至是诏给与之。则是年六月，胜宗不在黄平，又可推矣。黄金于功臣之诛，皆从讳词，概云二十六年薨。殊为失实。世贞曾见国史，多所援据，而于延安诸侯，悉因黄金旧文，不可晓也。今悉从庚午诏书及《昭示奸党三录》，又参互以实录，一一厘正如左。 
    平凉三侯与吉安同罪同辟，无可疑者。《开国功臣录　费聚传》云：二十三年，自云南召还，赐金帛还乡优老。二十六年卒，上为辍朝遣祭。黄金未见国史，故妄为粉饰如此。郑晓《异姓诸侯传》云：聚坐胡党。上曰：“聚往征姑苏，朕尝詈责，遂有反谋。”后竟得释。郑氏所记，亦出庚午诏书，第未见其全文。所谓后竟得释者，则因《功臣录》记其卒于二十六年，且有祭恤之典，求其说而不得，而曲为之词也。史家乖缪不可考信如此。 
    洪武二十四年，东川侯胡海卒。 
    海之卒也，史为立传记，上为辍朝致祭。镏三吾又为撰墓志，其获考死无疑矣，然赠谥恩恤，概未有闻焉。《实录》云：海尝有罪，收其公田。蓝玉对胡王云：“你家也是为事的。”则知海虽死牖下，其实亦伏罪而没也。是时蓝党未发，其亦以胡党牵连者与？黄金《录》云：当时党论一兴，元功宿将，惴惴焉朝不谋夕。海独摆脱众中，一辞莫逮。卒荷宠灵，考终牖下。其亦以得托肺附之故，幸而免哉？东川三子，长斌以从征死，次玉坐蓝党，次观尚主卒，其子忠授孝陵指挥。观之子得不坐蓝党者，或以南康之故。而东川之有罪与其得免，则史既不书，他亦无可考也。 
    洪武二十五年八月，江夏侯周德兴以帷薄不修伏诛。 
    王世贞《开国功臣表》大书于德兴之下曰：十八年，坐乱宫死。考庚午诏书，条列临川侯胡美罪状，盖如世贞所书。而德兴则以帷薄不修伏诛，见于国史，未可以美之罪坐之也。岂世贞所见庚午诏书，载在《九朝野记》者，首尾脱略，不及深考，而误系于德兴之下耶？或如《逆臣录》所载王诚之招，则德兴之子骥实犯禁而并坐德兴耶？抑国史所记帷薄不修，盖亦史官之微词耶？余于诸招，自临川侯外，如李善长之二子，及费聚之子越，杨之子通、达，德兴之子骥，皆削而不载。后之取征者，考《奸党》《逆臣》二录全招，则知之矣。 
    洪武二十六年二月，凉国公蓝玉谋反，与吏部尚书詹徽等俱伏诛。 
    郑晓《异姓诸侯传》云：蓝玉反，狱上，集群臣廷议。玉强辨，转展扳染不肯服。詹徽叱玉吐实，无徒株连人。玉大呼曰：“徽即吾党。”遂并执徽。按《逆臣录》载徽招云：近日上位好生疑我，必是连我也拿下。则玉先伏诛，而徽后始败露也。郑晓所记，盖出稗史，近于戏矣。又史敬德招云：二月初九日，詹尚书对敬德说：“凉国公见拿在卫，你可打听，如招我，便来报我知道。”此招亦可以征郑记之妄。 
    洪武二十八年二月，宋国公冯胜卒。 
    （按：《实录》于宋公之卒，书其日月，又为立传。然考国史之例，书卒而以诛死者，王弼是也。书卒且立传而以诛死者，廖永忠是也。宋公之卒也，国史书其卒，则如颍国、定远，书其卒而立传，则又如德庆。然而宋公实以诛死，则国史正用二公之例，不可得而掩也。胜之得罪，不独以北征之故，如平凉之役，代大将军总制军事，不俟朝命，辄自引还，跋扈不臣，罪状显著。高帝岂能贳之？二十七年手诏，以家人违令琐事，频烦戒谕，至云祸福之来，皆人自致，念卿兄弟相从，开国有功，且连姻亲，不忍不为卿。君臣之际，猜疑切责如此，求其令终，岂不难哉！本传记北征之事，但云上以此深责之，其有所讳耶？抑亦使人习其读而问其传耶？俞本《记事录》云：宋国公胜、颍国公友德等为党逆事伏诛，家属悉令自缢，毁其居室而焚之。非俞本之录大书特书，则宋、颍被诛之事，遂不可考矣。凉国之诛在洪武二十六年，而宋、颍相继伏诛，俞本云为党逆事，其为蓝玉之党可知也。宋、颍诛而开国之元功尽矣。丰、沛旧臣，如晨星之仅存者，惟长兴、武定耳。呜呼！微孝庙之继绝，则开平之苗裔，尚夷愍隶；微世庙之议礼，则青田之帷幄，孰与享？又况菹醢陨身，参夷湛族者乎？史家疏缪，不稽本末，昧丹书之惨酷，悼信誓之凌夷，斯则文献无征，可为叹息者矣。 
    又按黄金《开国功臣录》，凡功臣赐死与伏诛者，皆讳而书卒，李善长、陆仲亨之类是也。郑晓《大事记》及列传，别起一例，于李善长、傅友德之类，皆书曰暴卒，惟蓝玉书伏诛。以暴卒别于伏诛，所以别诸公于玉也，晓之微指也。考之《实录》，则义例尤错互不一。有直书自经及赐死者，善长、亨之类是也；有直书其事而曰伏诛者，蓝玉、周德兴之类是也；有于卒之年月立传，且书其赙恤而实以诛死者，廖永忠也；有于卒之年月立传，而不载赙恤者，冯胜也；有卒之年月但书曰卒，而别立传于封爵之年月者，傅友德也；有止书其卒，而封爵之年月并不立传者，王弼也；有其人以诛死而没其事，并不记其所终者，胡美、黄彬之类也；有不记其所终，而略举其事，或在奉朝请之下，或在封爵之下者，陆聚、孙恪之类是也。国史大书特书，发凡起例，在诸公必信而有征，立乎定、哀以指隐、桓，将使谁正之哉？夫班、马传汉，不没韩、彭之婴﹃；欧、宋书唐，必著文静之抚膺。山河之誓未干，麒麟之图安在？逝者不作，来者难诬。安用出入多端，掩沉魂于青史；推敲只字，寄隐狱于丹书也哉？愚不能深知国史之微词，亦不敢妄效诸公之别例，传疑传信，良惧厚诬前人；知我罪我，庶几俟诸百世云尔。 

  
初学集卷一百六 
    ○读杜小笺（上） 

    归田多暇，时诵杜诗，以销永日。间有一得，辄举示程孟阳。孟阳曰：“杜《千家注》缪伪可恨，子何不是正之以遗学者？”予曰：“注诗之难，陆放翁言之详矣。放翁尚不敢注苏，予敢注杜哉？”相与叹息而止。 
    今年夏，德州卢户部德水刻《杜诗胥钞》，属陈司业无盟寄予，俾为其叙。予既不敢注杜矣，其又敢叙杜哉？ 
    予尝妄谓自宋以来，学杜诗者莫不善于黄鲁直；评杜诗者，莫不善于刘辰翁。鲁直之学杜也，不知杜之真脉络，所谓前辈飞腾，余波绮丽者，而拟议其横空排，奇句硬语，以为得杜衣钵，此所谓旁门小径也。辰翁之评杜也，不识杜之大家数，所谓铺陈终始，排比声韵者，而点缀其尖新俊冷，单词只字，以为得杜骨髓，此所谓一知半解也。弘、正之学杜者，生吞活剥，以寻扯为家当，此鲁直之隔日疟也，其黠者又反唇于西江矣。近日之评杜者，钩深抉异，以鬼窟为活计，此辰翁之牙后慧也，其横者并集矢于杜陵矣。呜呼！大雅之不作久矣。德水北方之学者，奋起而昌杜氏之业，其殆将箴宋、元之膏肓，起今人之废疾，使三千年以后，涣然复见古人之总萃乎？苫次幽忧，寒窗抱影，纟由绎腹笥，漫录若干则，题曰《读杜诗寄卢小笺》，明其因德水而兴起也。曰小笺，不贤者识其小也。寄之以就正于卢，且道所以不敢当序之意。癸酉腊日虞乡老民钱谦益上。 

    （游龙门奉先寺） 
天阙象纬逼，云卧衣裳冷。 
    蔡绦《西清诗话》：黄鲁直较本云：王荆公言天阙当作天阅，对云卧为亲切。予读韦述《东都记》，龙门号双阙，以与大内对峙，若天阙焉。此游龙门诗也，用阙字何疑？程大昌《演繁露》亦引《水经》以证之。予按韦应物《龙门游眺》诗：“凿山导伊流，中断若天阙。”又云：“南山郁相对。”此杜诗注脚也。荆公妄改，殊不足信。 

    （冬日雒城北谒玄元皇帝庙庙有吴道子画五圣图） 
    配极玄都，凭高禁长。守祧严具礼，掌节镇非常。 
碧瓦初寒外，金茎一气旁。山河扶绣户，日月近雕梁。 
仙李盘根大，猗兰奕叶光。世家遗旧史，道德付今王。 
画手看前辈，吴生远擅场。森罗移地轴，妙绝动宫墙。 
五圣联龙衮，千官列雁行。冕旒俱秀发，旌旆各飞扬。 
翠柏深留景，红梨迥得霜。风筝调玉柱，露井冻银床。 
身退卑周室，经传拱汉皇。谷神如不死，养拙更何乡？ 
    （唐自高祖追崇老子为祖，天宝中，见像降符，不一而足，人主崇信之极矣。此诗直记其事以讽谏也。“配极”四句，言玄元庙用宗庙之礼为不经也。“碧瓦”四句，讥其宫殿壮丽逾制为非礼也。“世家遗旧史”，谓开元中奉敕升老子、庄子为列传之首，序《伯夷》上。然太史公不列于世家，终不能改易旧史，盖微词也。《道德》付今王，谓玄宗亲注《道德经》及置崇玄学，然未必知《道德》之意，亦微词也。“画手”以下八句，记吴生画图也。世代之寥廓如彼，画图之亲切若此。冕旒旌旆，眩翟（耳目，不亦近于儿戏乎？“翠柏”四句，叙冬日之景也。“身退”以下四句，始略见大意。以谓《老子》五千言，其要在清净无为，理国立身。是故身退则周衰，经传则汉盛，即令不死，亦当藏名养拙，岂肯凭人降形，为妖为神，以博人主之崇奉乎？此诗虽极意讽谏，而铺张盛丽，语意浑然，所谓言之无罪，闻之足戒者也。 

    （投赠哥舒开府） 
受命边沙远，归来御席同。轩墀曾宠鹤，畋猎旧非熊。 
    哥舒翰与安禄山、思顺并为节度使，禄山在范阳，思顺与翰分控河陇，故曰“受命边沙远”也。翰素与二人不协。天宝十一载并来朝，玄宗使高力士于城东崔驸马池亭宴会，赐热洛河以和解之，故曰“归来御席同”也。“宠鹤”、“非熊”，即御席之人，分别言之。言禄山、思顺，轩墀之鹤耳，岂如翰为畋猎之非熊乎？以卫懿公托讽玄宗，讥其昵于私幸，不能屏禄山、思顺而专任翰也。刘辰翁漫评之曰：“此语深愧士大夫。”实不知作何解，可为一笑。 

    （丽人行） 
    本朝杨慎云：古本多“足下何所著，红蕖罗袜穿镫银”二句。遍考宋版并无之。杨氏《诗话》，往往改窜伪托，以欺后人。流俗多为所误，故辨之于此。 

    （送高三十五书记） 
崆峒小麦熟，且愿休王师。请公问主将，焉用穷荒为？ 
    吐蕃每至麦未熟时，即率部众至积石军获取之，呼为吐蕃麦庄。哥舒翰遣将邀击，匹马不还。此诗记其事，又戒以勿逢迎人主好武之意，穷兵于石堡、河曲也。高为翰掌书记，故曰军事留孙楚。刘辰翁云：“崆峒，犹言一大地也。”纰漏至此，稍知《兔园册》者不为，而世犹宗之，何也？ 

    （上韦左相） 
    霖雨思贤佐，丹青忆旧臣。应图求骏马，惊代得麒麟。 
沙汰江河浊，调和鼎鼐新。韦贤初相汉，范叔已归秦。 
    天宝十三载，霖雨六十余日，天子以宰辅或未称职，命杨国忠精求端士，故曰“霖雨思贤佐”，非寻常使霖雨故事也。上以见素经事相王府，有旧恩，可之，故曰“丹青忆旧臣”。他本作老臣、直臣，皆非也。范叔归秦，此句托意最为深远。盖见素虽为国忠引荐，公深望其秉正，去国忠以匡时，故以范叔归秦讽之。国忠之在唐，犹穰侯以外戚擅秦也。今范叔已归秦矣，穰侯其可少避乎？盖诡词以劝之。见素虽不能用公言，然公之谋国，用意深切如此，千载而下，可以感叹也。旧注以为喻见素父凑仕隋归唐。凑以永淳二年释褐，未尝仕隋。旧注纰缪，多此类也。 

    （同诸公登慈恩寺塔） 
    高标跨苍天，烈风无时休。自非旷士怀，登兹翻百忧。 
方知象教力，足可追冥搜。仰穿龙蛇窟，始出枝撑幽。 
七星在北户，河汉声西流。羲和鞭白日，少昊行清秋。 
秦山忽破碎，泾渭不可求。俯视但一气，焉能辨皇州？ 
回首叫虞舜，苍梧云正愁。惜哉瑶池饮，日晏昆仑丘。 
黄鹄去不息，哀鸣何所投？君看随阳雁，各有稻粱谋。 
    三山老人曰：“此诗讥天宝时事也。‘秦山忽破碎’，喻人君失道也；‘泾渭不可求’云云，言清浊不分，而天下无纪纲文章也；虞舜、苍梧，思古之圣君而不可得也。瑶池、日晏，言明皇方耽于淫乐而未已也；贤人君子，多去朝廷，故以黄鹄哀鸣比之，小人贪禄恋位，故以阳雁、稻粱刺之也。按：此诗首言高标、烈风，登兹百忧，登高视下，岌岌乎有漂摇崩折之恐，正起兴也。‘泾、渭不可求’，长安不可辨，所以回首而思叫虞舜。‘苍梧云正愁’，犹太白云‘长安不见使人愁’也。唐人多以王母喻贵妃，瑶池、日晏，言天下将乱，而宴乐之不可以为常也。”宋人诗说多支离可笑，三山老人论此诗殊近理，故取之。程孟阳曰：“玄宗游宴，贵妃皆从幸。苍梧云正愁，暗指二妃之事也，故以瑶池、日晏惜之。” 

    （白丝行） 
    缲丝须长不须白，越罗蜀锦金粟尺。象床玉手乱殷红，万草千花动凝碧。 
已悲素质随时染，裂下鸣机色相射。美人细意熨帖平，裁缝灭尽针线迹。 
春天衣著为君舞，蛱蝶飞来黄鹂语。落絮游丝亦有情，随风日宜轻举。 
香汗轻尘污颜色，开新合故置何许？君不见才士汲引难，恐惧弃捐忍羁旅。 
    （《傅咸集》曰：河南郭泰机，寒素后门之士，不知余无能为益，以诗见。激切可施用之才，而况沉沦不能自拔于世。余虽心知之，而末如之何。此屈非复文辞所了，故直戏以答其诗云。郭诗曰：“白素丝，织为寒女衣。寒女虽巧妙，不得秉杼机。天寒知运速，况复雁南飞。衣工秉刀尺，弃我忽若遗。人不取诸身，世士焉所希？况复已朝餐，曷由知我饥？”此诗用泰机之言而反之。泰机以白丝寒女自喻，而致憾于衣工之弃我，以冀咸之相荐。此诗谓白丝素质，不自贵重，而随时染裂春天衣著，随风轻举，亦可谓妙于趋时者矣。然而有“香汗轻尘”之污，有“开新合故”之置，向之汲汲求进，徒自点耳。所以才人志士，深思汲引之难，恐惧弃捐，而忍于羁旅也。此诗全用《选》诗，而属意尤为深婉，故曰熟精《文选》理。岂欺我哉！ 

    （哀王孙） 
    高帝子孙尽隆准，龙种自与常人殊。豺狼在邑龙在野，王孙善保千金躯。 
    玄宗凌晨自延秋门出，亲王已下多追之不及，故曰骨肉不待同驰驱也。王孙不肯道姓名，但乞为奴，困苦若此，且窜逃荆棘，身无完肤，形容变尽，几不可辨识矣。然隆准之子孙，千人亦见，其能免于逆胡之物色乎？故曰“龙种自与常人殊”，“王孙善保千金躯”，危之也，亦戒之也。禄山使孙孝哲杀霍国长公主及王妃驸马等，刳其心以祭庆宗。又杀皇孙及郡县主二十余人。王侯将相扈从入蜀者，子孙兄弟，虽婴孩皆不免刑戮。当时降逆之臣，必有为贼耳目，搜捕王孙妃主以献奉者。如张均者不难为贼毁阿奴三哥家事，又何有于王孙？故曰慎勿出口他人狙，又曰哀哉王孙慎勿疏，盖嘱其慎防此辈，不独如孙孝哲为贼宠任者也。有宋靖康之难，群臣为金人搜索，赵氏宗室，遂无遗种。逆臣媚子，千载如一辙，读此诗可为流涕。 

    （哀江头） 
    明眸皓齿今何在？血污游魂归不得。清渭东流剑阁深，去住彼此无消息。 
人生有情泪沾臆，江水江花岂终极！黄昏胡骑尘满城，欲往城南忘城北。 
    此诗兴哀于马嵬之事，专为贵妃而作也。苏黄门曰：“哀江头，即《长恨歌》也。”斯言当矣！清渭、剑阁，寓意于上皇、贵妃也。玄宗之幸蜀也，出延秋门，过便桥渡渭，自咸阳望马嵬而西，则清渭以西，剑阁以东，岂非“蛾眉宛转”、“血污游魂”之地乎？故曰“去住彼此无消息”。行宫对月，夜雨闻铃，寂寞伤心，一言尽之矣。“人生有情泪沾臆，江水江花岂终极”，即所谓“天长地久有时尽，此恨绵绵无绝期”也。宋人谓一秦一蜀，托讽玄、肃父子之间，非也。“黄昏胡骑尘满城，欲往城南忘城北”。兴哀无情之地，沉吟感叹，瞀乱迷惑，虽胡尘满地，至不知城之南北，此所谓有情痴也。陆放翁但以避死惶惑为言，殆亦浅矣。 

    （塞芦子） 
    五城何迢迢，迢迢隔河水。边兵尽东征，城内空荆杞。 
思明割怀卫，秀岩西未已。回略大荒来，崤函盖虚尔。 
延州秦北户，关防犹可倚。焉得一万人，疾驱塞芦子？ 
岐有薛大夫，旁制山贼起。近闻昆戎徒，为退三百里。 
芦关扼两寇，深意实在此。谁能叫帝阍？胡行速如鬼。 
    是时贼据长安，史思明、高秀岩重兵趋太原，崤、函空虚。公以为得延州精兵万人，塞芦关而入，直捣长安，可以立奏收复之功也。首言“五城”、“荆杞”，惜其单虚，无兵可用也。思明自博陵寇太原，舍河北而西，故曰割怀、卫。秀岩自大同与思明合兵，故曰西未已。两寇欲取太原，长驱朔方、河陇，而长安西门之外，皆为敌垒，故曰“回略大荒来，崤、函盖虚尔”也。“疾驱塞芦子”，言塞芦子而疾驱长安，非壅塞之塞也。薛景仙守扶风，关辅响应。取道扶风，与景仙合力，则收复尤易也。寇方从事于西，而我出奇芦关以捣其虚，故曰“芦关扼两寇”。此公之深意也。兵贵神速，不可使寇知而备之，故曰谁能叫帝阍？胡行速如鬼”也。王深父以为不当撤西备而争利于东，宋人又有谓塞芦子以拒吐蕃者，荆公极推深父，不应无识至此。 

    （晚行口号） 
远愧梁江总，还家尚黑头。 
    江总十八解褐，年少有名。侯景之乱，崎岖累年。至会稽郡，曰梁江总，以总在梁遇乱，尚少年也。刘辰翁云：“著一梁字，见其自梁入陈，又自陈入隋，归尚黑头也。”强作解事，可笑。不知总入隋年七十余矣。刘之不学如此！总后有《自梁南还寻草宅》诗云：红颜辞巩雒，白首入辕。”其非黑头可知矣。 

    （北征） 
微尔人尽非，于今国犹活。 
</div>
    <div class="pagination">
<a href="牧斋初学集_page109.html">上一页</a><span>...</span><a href="牧斋初学集_page105.html">105</a><a href="牧斋初学集_page106.html">106</a><a href="牧斋初学集_page107.html">107</a><a href="牧斋初学集_page108.html">108</a><a href="牧斋初学集_page109.html">109</a><span class="current-page">110</span><a href="牧斋初学集_page111.html">111</a><a href="牧斋初学集_page112.html">112</a><a href="牧斋初学集_page113.html">113</a><a href="牧斋初学集_page114.html">114</a><a href="牧斋初学集_page115.html">115</a><a href="牧斋初学集_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
