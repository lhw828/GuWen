<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 13 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 13 页/共 46 页
  </h1>
  <div class="content">
   一田州县甲环甫蛙可甲共二甲拟立为县甲土巡检司拟以土目罗寛管之
　　一田州篆甲炼甲共二甲拟立为篆甲土巡检司拟以土目王莱管之
　　一田州砦桑甲义宁江那半甲共一甲半拟立为砦桑土巡检司拟以土目戴德管之
　　一田州思幼东平夫棒甲尽甲子半甲共一甲半拟立为思防土巡检司拟以土目杨赵管之
　　一田州侯周怕丰甲一甲拟立为侯周土巡检司拟以土目戴庆管之
　　一思恩兴隆七城头兼都阳十城头拟立为土巡检司拟以土目韦贵管之縁韦贵先来向官故授地比众独多
　　一思恩白山七城头兼丹良十城头拟立为白山土巡检司拟以土目王受管之
　　一思恩定罗十二城头拟立为定罗土巡检司拟以土目徐五管之
　　一思恩安定六城头拟立为安定土巡检司拟以土目潘良管之
　　一思恩古零通感那学下半四堡四城头拟立为古零土巡检司拟以土目覃益管之
　　一思恩旧城十一城头拟立旧城土巡检司拟以土目黄石管之
　　一思恩那马十六城头拟立为那马土巡检司拟以土目苏关管之
　　一思恩下旺一城头拟立为下旺土巡检司拟以土目韦文明管之
　　一思恩都阳中团一城头拟立为都阳土巡检司拟以土目王留管之
　　右各目之内惟田州之龙寄思恩之韦贵徐五事体于各目不同而韦贵又与徐五龙寄稍异盖韦贵于事变之始即来投顺官府又尝効有勤劳宜不待三年而即与之以实授土巡检以旌其功徐五亦随韦贵投顺而効劳不及龙寄虽无功劳而投顺在一年之前二人者宜次韦贵不待三年而即与之以冠带三年而即与之以实授土巡检如此则功罪之大小投顺之先后皆有差等而劝惩之道着矣或又以卢苏王受不当与各土目并立者臣等又以为不然方其率众为乱则苏受者固所谓罪之魁矣及其率众来降则苏受者又所谓功之首也况二府目民又皆素服二人今若立各土目而二人不与非但二人者未能帖然于众目之下众目固亦未敢安然而处其上非所以为定乱息争之道也故臣等仍议以卢苏王受为众目之首庶几事体稳帖而人心允服矣一田州思恩各官目人等见监家属男妇初拟解京今各目人等既已投顺则其家属男妇相应给还领养均乞圣明裁允
　　一田州新服用夏变夷宜有学校但疮痍逃窜之余尚无受防之民焉有入学之士况斋膳廪饩俱无所出即欲建学亦为徒劳然风化之原终不可缓臣等议欲于附近府州县学敎官之内令提学官选委一员暂领田州学事听各学生徒之愿改田州府学及各处儒生之愿来田州附籍入学者皆令寄名其间所委敎官时至其地相与讲肄游息或于民间兴起孝弟或倡逺近举行乡约随事开引渐为之兆俟休养生息一二年后流移尽归商旅凑集民居已觉既庶财力渐有可为则如学校及阴阳医学之类典制之所宜备者皆听该府官以次举行上请然后为之设官定制如此则施为有渐而民不知扰似亦招徕填实之道鼓舞作新之机也均乞圣明裁处
　　一思田去梧州水陆一月之程军门隔逺难于控驭调度兼之府治虽立而规制未成流官虽设而职守未定且疮痍未复人心忧惶须得重臣抚理臣等已经具题乞将右布政林富量陞宪职存留旧任副总兵张祐使之更迭往来于二府地方绥缉经理仍乞赐以便宜勅书将南宁賔州等府卫州县及东兰南丹泗城那地都康向武等土官衙门俱听林富等节制臣等所议地方经久事宜奏请命下之日悉以委之林富等使之钦遵以次施行庶几事无隳堕而功可责成矣







　　王文成全书巻十四
　　钦定四库全书
　　王文成全书巻十五　　　明　王守仁　撰别録
　　奏疏七
　　征稔恶猺贼疏【七年四月十五日】
　　据留抚田州思恩等处地方广西布政司右布政林富原任副总兵都指挥同知张祐等防呈前事开称田州思恩平复居民悉已各安生理土夷亦皆各事农耕地方实已万幸但惟八寨猺贼积年千百成徒流刼州县乡村杀害良民掳掠子女生口财物嵗无虚月月无虚旬民遭荼毒寃苦屡经奏告乞要分兵灭者已不知几百十畨为因地方多事若要进兵未免重为民困是以官府隐忍抚谕冀其悔罪改过而彼乃悍然不顾愈加凶横出刼益频盖縁此贼有众数万盘据山谷慿恃险阻南通交趾等夷西接云贵诸蛮东北与断藤牛肠仙台花相风门佛子及栁庆府江古田诸处猺贼回旋连络延袤周遭二千余里东掠西窜南摽北突近因思田扰攘各贼乗机出攻州县乡村逺近相煽几为地方大变仰赖朝廷威令传播茍幸未动縁此猺贼之与居民势不两立若猺贼不除则居民决无安生之理乞要乗此军威速加征庶不贻患地方縁由呈乞照详施行等因据此行间随据左江道守巡守备等官左参议汪必东佥事吴天挺参将张经等防呈为请兵征积年穷凶极恶猺贼以除民患事开称断藤峡牛肠六寺磨刀等处猺贼上连八寨诸蛮下通白竹古陶罗凤仙台花相风门佛子等峒各贼累年攻刼郡县乡村杀人放火掳掠子女财畜民遭荼毒逃窜死亡抛弃田业居民日少村落日空延袤千百里内皆已变为盗贼之区各处被害军民累奏请兵诛为因地方多事兵力不敷官府隐忍招抚期暂少息而各贼愈肆猖獗近因思田用兵遂与八寨及白竹古陶罗凤等贼乗势朋比连结杀掳抢刼月无虚旬扇惑摇动将成大变仰赖神武传播幸未举发近幸思田之诸夷感慕圣化悉已自缚归降逺近向服各山猺獞亦皆出来投抚请给告示愿求自新从此不敢为恶虽其诚伪未可逆料然皆尚有畏惧之心独此断藤各巢逆贼自知罪在不赦恃险如故截路刼村畧无忌惮若不乘此军威进兵勦灭将来祸患焉有纪极縁由会案呈详到臣照得臣近因思田之役奉命前来驻军南宁府地方与八寨猺贼相去六日之程朝廷德威宣布虽外国逺夷皆知震慑向慕输情纳欵而此猺贼独敢拥众千百四出刼掠武縁等处乡村杀人放火畧无忌惮此臣所亲知即此焻炽桀骜平时抑又可知及照牛肠六寺磨刀古竹古陶罗凤仙台花相风门佛子等巢稔恶各贼自治正德以来至于今日二三十年之间节该桂平等县被害人戸李子太等前后控奏乞行除民害不下数十余次皆有部咨行令勘议计若不及今讨伐其为地方之患终无底极诚有如各官所呈者况臣驻劄南宁小民纷然诉告请兵急救荼毒皆为朝不谋夕各贼之恶委已数穷贯满神怒人怨难复逋诛即欲会案奏请俟命下之日行事切恐声迹昭彰反致冲突奔窜则虽调十数万之众以一二年为期亦未易平荡了事照得臣节该钦奉勅谕但遇贼防生发即便相机可抚则抚可捕则捕钦此钦遵为照思田变乱之时该前都御史等官姚镆等奏调湖广永保二司土兵前来南宁等处听用近幸地方悉已平靖各兵正在班师放回之际归途所经正与各贼巢穴相去不逺况思田二府新附土目卢苏王受等感激朝廷生全之恩屡乞杀贼报效俱各遵奉勅谕事理除一面量调官军恊同前项各兵行委左江道守巡参将等官监统永保二司宣慰官男领各头目土兵人等分道进牛肠六寺仙台花相等贼并行留抚思田布政及右江分巡兵备守备等官监统思田土目兵夫分道进八寨等贼所获功次俱仰该道分巡兵备官收解纪功御史纪騐造册奏报及行总镇太监张赐密切公同行事并密行镇巡等官知会外縁系征积年稔恶猺贼以除民患以安地方事理为此具本题知
　　举能抚治疏【七年正月二十五日】
　　案照先该礼部右侍郎方献夫奏前事节奉圣防田州应否设都御史在彼住劄还着王守仁议处具奏定夺钦此兵部备咨前来知会随钦遵外随于今年正月二十七日该思恩田州二府土目卢苏王受等各率众数万自缚归降该臣遵照勅谕事理悉已抚定当遣广东右布政林富旧任副总兵张祐分投督领各夷各归原土复业安生已经具本奏报外为照思恩田州连年兵火杀戮之余官府民居悉已烧毁破荡虽蔀屋寻丈之庐亦遭翻穵发掘曽无完土荒村僻坞不遗片瓦尺椽伤心惨目诚不忍见各夷近已诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存非得老成寛厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议欲于田州建立流官府治以制御土官修复城池廨宇等项必须劳民动众自非素得夷情者为之经理区画各夷雕弊之余岂复堪此骚屑况议设知府等官皆未曽到一应事务莫有任其责者该臣看得右布政林富慈祥恺悌识达行坚素立信义见在思田地方安挿各夷皆能得其欢心合无准如方献夫所奏将林富量陞宪职仍听臣等节制暂于思田地方往来住劄抚循缉理其于事理亦甚相应俟一二年后各夷生理渐复府治城郭廨宇渐已完备则将林富量移别处任用而思田止存知府理治或设兵备官一员于宾州住劄或就以南宁兵备兼理不时往来抚循如此则目前既可以得抚定绥柔之益而日后又可以免困顿劳烦之扰已经具本于本年二月十五日差舍人汤祥赍奏请防续为处置平复地方以图久安长治事节该臣看得思恩田州二府地方府治虽立而规制未成流官虽设而职守未定且疮痍未服人心忧惶乞将右布政林富量陞宪职及存留旧任副总兵张祐使之更迭往来于二府地方绥缉经理仍乞赐以便宜勅书将南宁宾州等府卫州县及东兰南丹泗城那地都康向武等土官衙门俱听林富等节制臣等所议地方经久事宜奏请命下之日悉已委之林富等使之钦遵以次施行庶几事无隳隋而功可责成又经条陈具本于本年四月初六日差承差杨宗赍奏请防俱未奉明示本年五月二十二日本官已蒙钦陞都察院右副都御史抚治湖广郧阳等处地方去讫所有思田二府抚循缉理官员尚未奉有成命如蒙皇上轸念边方俯从臣等所请乞于两广及邻省附近地方各官内选用庶可令其作速到任不致久旷职业臣本昧于知人不敢泛然僣举切照广东右布政使王大用湖广按察使周期雍皆才识过人可以任重致逺臣往年巡抚南赣二臣皆在属司为兵备佥事与之周旋兵革之间知其皆肯实心干事江西未叛一年之前臣尝与周期雍密论宸濠之恶不可不为之备期雍时去汀漳即为养兵蓄鋭以待及臣遇变丰城传檄各省独期雍与布政席书闻变即发当是时四方援兵皆莫敢动迄宸濠就擒竟无一人至者独席书行至中途复受臣檄归调海沧打手又行至中途闻事平而止其先后引领至江西省城者惟周期雍王大用两人而已当时以防奏既上随复防言朋兴各臣之忠勤遂不及一白臣为之每懐歉然即是而观其能竭忠赴义不肯上负国家亦可知矣乞勅吏部酌臣所议于二臣之内选用其一非惟地方付托得人永有所赖而臣等亦可以免于身后之戮地方幸甚
　　边方缺官荐才赞理疏【七年七月初六日】
　　迩者思恩田州之变诸夷感慕圣化悔罪求生已蒙浩荡之仁宥纳而抚全之地方亦既宁定矣但凋弊之余必须得人以时绥缉况两府设立流官衙门及修筑城池营堡等项百务并举若无专官夙夜经理催督则事无统纪功难责成已经臣等具题乞将右布政林富等陞职留抚随蒙将林富陞任去讫又经臣等仍乞推选相应官员替任俱未奉明防臣看得今嵗例当朝觐各该掌印官员不久皆将赴京而广西布按二司等官适多迁转去任者右布政林富陞郧阳副都御史参政黄芳陞江西布政副使李如圭陞陜西按察使参政龙诰参议汪必东佥事吴天挺等督押湖兵出境往复之间即须半年参议邹輗佥事申恵皆赍捧表笺进京其余虽有一二新任官员皆未到任止存左布政严纮按察使钱宏各掌司印佥事张邦信分巡桂林李杰分巡苍梧而臣在南宁思田等处舆疾往来调度再无一官随从赞理者近日止有兵备副使翁素来管右江道事縁其才性乃慈祥恺悌之人用之中土分理司事足为循良而置之边方瘴毒多事之乡则其禀质稍弱不耐﨑险易生疾病似于风土亦非所宜臣看得为民副使陈槐平生奋志忠节才既有为而又能不避艰险致仕知府朱衮年力壮健才识通敏去任副使施儒学明气充忠信果断闲住副使杨必进晓练军务识达事机此四人者皆堪右江兵备之任施儒旧为兵备于朝恵杨必进旧为兵备于府江皆尝着有成绩两地夷民至今思念不忘若于四人之中选用其一其于地方之事必有所济及照田州新附之地知府陈能尚未到任该臣看得化州知州林寛旧在江西知其才能足充任使已经具奏行委见在该府管事但其禀质乃亦不禁炎瘴于风土非宜莅事以来终月卧病呻吟床席躯命且不能保又何能经理地方之事乎臣又访得潮州府推官李乔木者才力足以有为而又熟知土俗夷情服于水土但系梧州籍贯稍有乡里之嫌臣看得广西军卫有司衙门所属官员及各学敎职亦皆多用本省士人今田州虽设流官知府而其所属乃皆土夷自无乡里之嫌可避亦与各敎职无异者乞勅吏部改用林寛于别地俯采臣议将李乔木改陞田州同知庶可使之久于其任以责成功则地方之幸臣之幸也臣惟任贤图治得人实难其在边夷絶域反覆多事之地则其难尤甚何者反覆边夷之地非得忠实勇果通达坦易之才固未易以定其乱有其才矣使不谙其土俗而悉其情性或过刚使气率意径行则亦未易以得其心得其心矣使不耐其水土而多生疾病亦不能以久居于其地以收积累之効而成可底之绩故用人于边方必兼是三者而后可即如右江一兵备此臣之所最切心者臣窃为吏部私计其人终夜不寝而思之竟未见有快心如意者盖兼是三者而求之也如前所举四人者固皆可用之才今乃皆为时例所拘弃置不用而更劳心逺索则亦过矣臣近于南宁思田诸处因无可用之才调取其发身科第以迁谪而至者三四人其志向才识果自不羣足可任用但到未旬日而辄以患病告归皆相继狼狈扶携而去矣不得已就其见在者而使之则皆庸劣陋下素不可齿于士类者然无可奈何则畧其全体之恶而用其一肢之能既其终事所就不能以尺寸而破壊则寻丈矣用是观之亦何恠乎斯土之民愈困乱愈积而祸日以深也哉是固相沿积习之弊不及今一洗而改革之边患未见其能有瘳也夫今之以朝觐考察而去者固多贪暴不才之人矣其间乃有虽无过人之才而亦无显著之恶尚在可用不可用之间者皆未暇论至其平生磊落自负卓然思有所建立而其学识才能果足以有为者乃为一时爱憎毁誉之所乱亦遂忞然就抑而去斯固天下之所共为不平公论弥彰者孰得而终掩之陛下何不使在位大臣一时各举十余人之可用者陛下合而考之若一人举之而九人不举未可也三人举之而七人不举已在所察矣五人举之而五人不举其察又宜详矣或七人八人举之而一二人不举则其人之可用亦断在不疑者矣若此者亦在朝觐二次三次之后或七年或十年而后一举夫身退十年之后则是非已明公论已定虽有党比自不能容今边方絶域无可用之人至取其庸劣陋下者而使之以滋益地方之苦弊其豪杰可用之才乃为时例所拘弃置而不用夫所谓时例者固朝廷为之也可拘而拘不可拘而不拘无不可者陛下何忍一方之祸患日深月积乃惜破例而用一人以救之乎夫考察而去者果皆贪恶庸陋之徒则固营营茍茍无时而不侥幸以求进若磊落自负有过人之见者则虽屈抑而退自放于山水田野之间亦足以自乐今若用之于边夷困弊之地殆亦未必其所欲但为朝廷爱惜人才则当此宵旰侧席遑遑求贤之日而使有用之才废弃终身乃不得已至取其庸劣陋下者而用之以益民困岂不大可惜乎臣因地方缺人心切其事不觉其言之烦渎伏望陛下恕其愚妄下臣议于吏部采择而去取之臣不胜渎冒恐惧之至
　　八寨断藤峡捷音疏【七年七月初十日】
　　据湖广按察司分巡上湖南道监军佥事汪溱广西按察司分巡左江道监军佥事吴天挺分巡右江道监军副使翁素等防呈节据广西领哨浔州卫指挥马文瑞王勲唐宏卞琚张缙千戸刘宗本永顺统兵宣慰彭明辅官男彭宗舜保靖统兵宣慰彭九霄及辰州等卫部押指挥彭飞张恩等各呈前事职等遵奉统领各该军兵依期于本年四月初二日密到龙村埠登岸当蒙统督叅将张经都指挥谢佩督同宣慰彭明辅分布官男彭宗舜头目彭明弼彭领土兵一千六百名随同领哨指挥马文瑞头目向永寿严谨领土兵一千二百名随同领哨指挥王勲又督同宣慰彭九霄等分布官男彭荩臣下报効头目彭志明领土兵六百名随同领哨指挥唐宏头目彭九领土兵六百名随同领哨指挥卞琚头目彭辅领土兵六百名随同领哨指挥张缙头目贾英领土兵六百名随同领哨千戸刘宗本并各哨官员领浔州等卫所及武靖州汉土官兵乡人等共一千余名永顺进牛肠保靖进六寺等贼巢刻定初三日寅时一齐抵巢各贼先防湖兵经过各将家属生畜驱入巢后大山潜伏贼首胡縁二等各率徒党团结防拒然访知本院住札南宁寂无征消息又不见调兵集粮而湖兵之归又皆偃旗息鼓畧无警备遂皆怠弛不以为意至是突遇官兵四面攻围各贼仓惶失措然犹恃其骁悍蜂拥来敌当有彭明辅彭九霄彭宗舜并头目田大有彭辅等督率目兵奋不顾身冲突矢石敌杀数合贼锋摧败当阵生擒斩获首贼并次从贼徒贼级六十九名颗俘获男妇及夺囘被掳人口牛只器械等项数多余贼退败复据仙女大山慿险结寨各兵追围攀木縁崖设策仰攻至初四日复破贼寨当阵生擒斩获首贼并次从贼徒贼级六十二名颗初五日复攻破油石壁大陂等巢生擒斩获首贼及次从贼徒贼级七十九名颗俘获男妇牛只器械等项数多余贼奔至断藤峡横石江边因追兵急争渡覆溺死者约有六百余徒官兵复从后奋勇追杀当阵生擒获斩首贼及次从贼徒贼级六十五名颗俘获男妇牛畜器械等项数多各贼间有一二漏网亦皆奔窜他境官兵追杀至于本月初十日遍搜山峒无遗禀蒙收兵回至浔州府住劄间随蒙本院密切牌谕复令职等移兵进勦仙台等贼就于本月十一日夤夜仍前分布各哨官兵遵照牌内方畧永顺于盘石大黄江登岸进勦仙台花相等处保靖于乌江口丹竹埠登岸进白竹古陶罗凤等处刻定于十三日寅时一齐抵巢各贼闻知牛肠等巢破灭方懐疑惧谋欲据险自固贼首黄公豹廖公田等各率徒党沿途设伏埋签合势出拒官兵骤进翕如风雨各贼虽已夺气然犹舎死冲敌比之牛肠等贼凶恶尤甚各该官兵奋勇夹击争先陷阵生擒斩获首贼及次从贼徒贼级四百九十名颗俘获贼属男妇牛畜器械等项数多各贼奔入永安边界地名立山恃险结寨当蒙摘调指挥王良辅并目兵彭恺等于本月二十四日亦各分路并进奋勇争先四面仰攻贼乃败散当阵生擒斩获首贼及次从贼徒贼级一百七十二名颗俘获男妇牛畜器械数多余贼逺窜追杀无遗又据把截邀击叅将沈希仪解报擒斩首从贼徒贼级八十六名颗把截头目邓宗七抚猺老人陈嘉猷旗军洪狗驴等及贵县典史蘓桂芳把隘指挥孙龙官舎覃铻浔州府捕盗通判徐俊平南知县刘乔等亦各呈解擒斩首从贼徒贼级八十一名颗俘获男妇器械等项数多又该督兵右布政林富旧任副总兵张祐等遵奉本院方畧分督田州府报効头目卢苏等目兵及官军人等三千名思恩府报効头目王受等目兵及官军人等二千名韦贵等目兵及官军乡人等一千一百名照依分定哨道进勦八寨稔恶猺贼刻期于本年四月二十三日卯时一齐抵巢先于二十二日晩于新地方集各土目人等申布本院密授方畧乗夜衔枚速进所过村寨寂然不知有兵黎明各抵贼寨遂突破石门天险我兵尽入贼方惊觉皆以为兵从天降震骇溃窜莫知所为我兵乗胜追斩各贼且奔且战薄午四逺各寨骁贼聚众二千余徒各执长标毒弩并势呼拥来拒极其猛悍我兵鼓噪奋击而前声震岩谷无不一当十贼既失险夺气而我兵愈战益奋贼不能支遂大奔溃当阵生擒斩获首贼及次从贼徒贼级二百九十一名颗俘获男妇畜产器械数多贼皆分阵聚党奔入极髙大山据险立寨我兵亦分道追蹑围勦然岩壁峻絶我兵自下仰攻战势不便贼从巅崖发石滚木多为所伤于是多方设策夜发精鋭掩其不备二十四日我兵复攻破古蓬等寨生擒斩获首贼及次从贼徒贼级共一百三名颗俘获数多二十八日复攻破周安等寨生擒斩获首贼及次从贼徒贼级共一百四十六名颗俘获数多五月初一日复攻破古鉢等寨生擒斩获首从贼徒贼级一百二十七名颗俘获数多初十日复攻破都者峒等寨斩获首从贼徒贼级一百四名颗俘获数多本月十二等日复据叅将沈希仪解到督领指挥孙继武等官军及迁江土目兵夫人等于髙径洛春大潘等处追邀击各寨奔贼斩获首从贼徒贼级九十八名颗都指挥髙崧解到督领指挥程万全等官军及土目兵夫人等于思卢北山等处搜截捕各寨奔贼斩获首从贼徒贼级九十一名颗又据同知桂鏊监督思恩土目韦贵徐五等目兵分铜盆等寨斩获首从贼徒贼级一百九十二名颗俘获数多又据通判陈志敬督领武縁应虚等处乡兵搜大鸣等山奔贼斩获首从贼徒贼级八十六名颗又于本月十七等日卢苏王受等复攻破黄田等寨斩首从贼徒贼级三百六十二名颗俘获数多六月初七等日复攻破铁坑等寨斩获首从贼徒贼级二百五十三名颗俘获数多又据指挥康寿松千黉王俊等督领官兵于緑茅等处把隘搜截斩获首从贼徒贼级四十八名颗各贼始虽败溃然犹或散或合至是见其渠魁骁悍悉就擒斩遂各深逃逺窜其稍有强力者尚一千余徒将奔往栁庆诸处贼巢我兵四路夹追及之于横水江各贼皆已入舟离岸兵不能及然贼众船小皆层叠而载舟不可运复因争渡自相格鬬适遇风大作各船尽覆浮泊登岸得不死者仅二十余徒而已我兵既无舟渡又风雨益甚遂各归营既晴我兵仍分路入山搜各贼茫无踪迹又复深入见崖谷之间颠堕而死者不可胜计臭恶薫蒸不可复前逺近岩峒之中林木之下堆叠死者男妇老少大约且四千有余盖各贼皆仓卒奔迯不曽赍有禾米大雨之中饥饿经旬而既晴之后烈日焚炙瘴毒蒸炽又且半月有余故皆糜烂而死八寨之贼畧已荡尽虽有脱网亦不能满数十余徒矣本院议于八寨之中据其要害移设卫所以控制诸蛮复于三里设县以迭相引带亲临相视思恩府基景定卫县规则其时暑毒日甚山溪水涨皆恶流臭秽饮者皆成疫痢本院因见各贼既已扫荡而我兵又多疾疫死亾乃遂班师而出照得各职于本年三月二十三等日先奉本院钧牌据左江道守巡守备等官呈称断藤峡等处猺贼上连八寨下通仙台花相等峒累年攻刼郡县乡村被害军民累奏请兵诛乞要乗此兵威灭等因行仰各职监统各该官兵进各贼谕令未至信地三日之前停军中途约防将张经与同守巡各官集议先将进兵道路之险夷逺近各巢贼徒之多寡强弱及所过良民村分之经由往复面同各乡导人等逐一备细讲究明白务要彼此习熟若出一人然后刻定日时偃旗息鼓寂若无人密至信地乗夜速发务使迅雷不及掩耳将各稔恶贼魁尽数擒勦以除民害以靖地方除临阵斩获外其余胁从老弱一切皆可宥免今兹之举惟以定乱安民为事不以多获首级为功各官务要仰体朝廷忧悯困穷之心俯念地方久罹荼毒之苦仍要禁约军兵人等所过良民村分毋得侵扰一草一木有犯令者当依军法斩首示众各官既有地方责任兼复素懐忠义当兹委任务竭心力以袪患安民事完之日通将获过功次开报纪功御史纪验以慿奏报奉此各职防同防议汪必东佥事汪溱吴天挺防将张经都指挥谢佩遵照军门成筭分布各哨官兵申明纪律严督依期进勦前项各贼巢穴获功解报间随凖防将张经手本密奉本院钧牌仰牛肠事毕即便移兵进古陶诸贼就使各贼先已闻风迯遯亦须整兵深入扫其巢穴以宣声罪致讨之威若其遂能悔罪効顺亦宜姑与招安如其仍前慿险纵恣两征不已至于三三征不已至于四务在殄灭以絶祸根各官就彼分定哨道永顺进勦仙台诸处保靖进勦白竹诸处各分乡导人等引路进兵务在计虑周悉相机而行各毋偏执已见致有悮事彼中事势防将张经久于其地必能知悉仍要本官勇当力任断决而行不得含糊两可终难辞责又经遵照方畧依期进获功解报间又于四月初五等日各职先奉本院密切钧牌据右布政林富副总兵张祐等呈称八塞猺贼毒害万民千百里内涂炭已极乞要乗此军威急除一方大患等因本院看得八寨之贼既极骁猛而石门天险自来兵不能入此可以计取未易以兵力图者迩者思田既附湖兵尚留彼贼心懐疑惧必已设有备御今各州狼兵悉已罢散而思田新附之民方各归事农耕湖兵又已撤囘彼必以我为无复有意于彼是以近日稍稍复出剽掠是殆以此探望官府举动今我若罔闻知且聴其出没彼亦放纵懈弛谓我不复能为此正天亡之时机不可失前者思田各目感激朝廷再生之恩求欲立功报効当时许其休息三月然后调用今已及期仰右布政林富副总兵张祐照牌事理即便分投密切起调各目兵夫迂路前到南宁面聴约束行事各职遵奉起调行至新墟地方又密奉进兵方畧刻定日期当即遵奉连夜分哨速进遂克攻破巢穴连战皆防斩获功次解报间职等各蒙巡按广西监察御史石金案騐为纪获功次事案行该道各不妨监督如遇防将张经旧任副总兵张祐等官各解到擒斩贼人贼级并俘获贼属男妇牛马俱要就彼审騐真的事完通查获功员役分别首从功次多寡縁由造册赍报以慿覆审奏报等因除遵奉外今据进勦断藤峡谷各哨土目官兵解到生擒斩获首从贼徒贼级一千一百四名颗俘获贼属五百六十八名口进八寨各哨土目官兵解到生擒斩获首从贼徒贼级一千九百一名颗俘获贼属五百八十七名口两处共计擒斩获三千五名颗俘获贼属一千一百五十五名口除遵照案騐事理再行騐实造册另报外其各哨解到生擒斩获俘获等项功次数目合先开报职等会同防照断藤峡诸贼连络数十余巢盘亘三百余里彼此掎角结聚慿险稔恶流刼郡县乡村自国初以来屡征不服至天顺年间该都御史韩雍统兵二十余万来平两广然后破其巢穴兵退未久各贼复攻陷浔州据城大乱后复合兵攻勦兼行招抚然后退还巢穴自是而后官府曲加抚处或时暂有数月之安而稍不如意辄复猖獗杀掠愈毒盖其祖父以来狠戾相承凶恶成性不可改化近年以来官府勦抚之计益穷各贼残毒之害日甚盖已至于不可支持矣至于八寨诸贼尤为凶悍猛恶利镖毒弩莫当其锋且其寨壁天险进兵无路自国初韩都督尝以数万之众围困其地亦不能破竟从招抚其后屡次合勦一无所获反多挠丧惟成化年间土官岑瑛素能慑服诸猺尝合各州狼兵一入其巢穴斩获二百余功已而贼势大涌力不能支当遂退兵亦以招安而罢自是而后莫可谁何流刼逺近岁无虚月民遭荼毒寃苦无所控吁自思田多事两地之贼相连煽动将有不可明言之变千里之间方尔汹汹朝夕今幸朝廷威德宣扬军门方畧密授因湖广之囘兵而利导其顺便之势作思田之新附而善用其报効之机翕若雷霆疾如风雨事举而逺近不知有兵兴之役敌破而士卒莫测其举动之端两地进兵各不满八千之众而三月报绩共已逾三千之功盖其劳费未及大征十之一而其斩获加于大征三之二逺近室家相庆道路懽腾皆以为数十年来未见其斯举也职等承乏任使虽冲冒炎毒攀援险阻不敢不竭力効命但仅遵奉方畧安能仰賛一筹照得宣慰彭明辅彭九霄官男彭宗舜等扶病冒暑督兵勦贼颠顿崖谷仆而益奋遂能扫荡巢穴殄灭渠党即其忠义激发诚亦人所难能其思田报効头目卢苏王受等感激再生之恩共竭効死之报自备资粮争先首敌遂破贼险捣自昔不到之巢斩自来难敌之冦盖有仰攻险寨堕崖而碎首者犹曰我死不憾亦有仰受贼弩挂树而裂肢者犹曰我死甘心民间传诵以为卢苏王受昔未招抚惟恐其为地方之患今既招抚乃复为地方除患啧啧称叹谓其竭忠报德之诚虽子弟之于父兄亦不能是过矣再照督兵督哨防截给饷等项凡有事于军前各官虽其职有崇卑功有大小然皆冲冒矢石炎瘴备歴险阻艰难比之往来大征合围守困坐待成功其为利害劳逸相去倍蓰均乞録奏以劝将来等因到臣照得先该各官呈称前项各巢各贼积年穷凶稔恶千百里内被其惨毒万姓寃苦朝不保夕乞要乗此军威急救一方涂炭等因其时臣方驻劄南宁目覩其害诚不忍坐视斯民之苦一至此极及查兵部屡次咨来题奉钦依事理要将前项各贼即行发兵计以除民患正亦臣等职所当尽之责但虑贼众势大连络千里可以计破难以力攻欲俟再行奏请命下然后举行必致形迹昭闻虽用十万之师图以岁年亦未可克故遂仰遵钦奉勅谕但有贼盗生发当抚则抚可勦则及便宜行事事理一面密切相机行事及密行总镇太监张赐知会随该镇守两广丰城侯李旻亦相继到任又经转行知会外今据各呈前因该臣会同总镇太监张赐总兵李旻及镇巡三司等官看得八寨断藤牛肠六寺磨刀古陶白竹罗凤龙尾仙台花相等贼巢穴连络盘据千百余里凶悍骁猛酷虐万姓流毒一方自来征所不能克果已贯盈罪极神怒人怨委有如各官所呈者是诚两广盗贼之渊薮根柢此而不去两广盗贼终未有衰息之渐也乃今于三月之内止因湖广便道之归师及用思田报効之新附两地进兵不满八千而斩获三千有竒巢穴扫荡一洗万民之寃以除百年之患此岂臣等知谋才畧之所能及皆是皇上除患救民之诚心黙賛于天地鬼神而神武不杀之威任人不疑之断震慑逺迩感动上下且庙廊诸臣咸能推诚举任公同协賛惟国是谋与人为善故臣等得以展布四体无复顾虑信其力之所能为竭其心之所可尽动无不宜举无弗振诸将用命军士効力以克致此虽未足为可称之功而朝廷之上所以能使臣等获成是功者实可以为后世行事之法矣不然则兵耗财竭凋弊困苦之余仅仅自守尚恐未克而况敢望此意外之事哉照得宣慰彭明辅彭九霄官男彭宗舜等皆冲犯暑毒身亲陷阵事竣之后狼狈扶病而归生死皆未可必其官男彭荩臣者亦遣家丁逺来报効两年之间颠顿道途疾疫死亡诚有人情所不能堪者而彭明辅等忠义奋发畧无悔怠即其一念报国之诚殊有所不可冺者至于思田报効头目卢苏王受等感激朝廷再生之恩自备资粮力辞军饷实能舎死破敌争先防阵惟恐功効不立无以自白其本心谓子弟之于父兄亦不过是诚非虚言此皆臣所亲见者也及照留抚思田右布政林富已闻都御史之擢而忠义激发犹且不计体面必欲督兵入巢破贼而后出是尤人所难能旧任副总兵张祐防将张经沈希仪湖广督兵佥事汪溱广西督兵佥事吴天挺防将汪必东副使汪素湖广督兵都指挥谢佩广西都指挥髙崧及各督哨督押指挥等官马文瑞王勲唐宏卞琚张缙彭飞张恩周彻宗赵璇林节刘镗武銮千戸刘宗本等督县丞林应聪主簿季本并防截搜捕调度给饷等项官员知府程云鹏蒋山卿同知桂鏊史立诚舒栢通判陈志敬徐俊知州林寛李东谕召知县刘乔县丞杜桐萧尚贤经歴周奎等虽其才猷功绩各有大小等级之殊而利害勤苦亦有缓急久暂之异然当兹炎毒暑雨之中瘴疫薫蒸经冒锋镝之场出入﨑险之地固皆同効捍患勤事之绩均有百死一生之危者也伏望皇上明昭军旅之政既行庙堂协賛举任之上赏亦録诸臣分职供事之微劳及将宣慰彭明辅等特加陞奬官男彭宗舜彭荩臣免其赴京就彼袭替以旌其报国之义土目卢苏王受等亦曲赐恩典或不待三年而遂锡之冠带以励其报効之忠如此庶几功无不赏而益兴忠义之心赏当其功而自息侥幸之望矣臣以懦劣迂疎缪蒙不世之知遇授以军旅重任言无不録计无不行且又慰以温防使之不必顾忌臣伏读感泣自誓此生鞠躬尽死以报深恩今兹之役本无足言然亦自幸茍无覆败以免戮辱但恨身婴危疾自后任劳颇难已具本告囘养病乞赐俯允俾得全复余生尚有图报之日臣不胜愿望
　　处置八寨断藤峡以图永安疏【嘉靖七年七月十二日】
　　照得臣于去嵗奉命勘处思田两府皆蒙皇上天地好生之仁悉从寛宥两府人民今皆复业安居化为无事宁靖之地自此可以永无反覆之患而免于防守屯息之劳矣惟是八寨及断藤峡诸贼积年痛毒生民千百里内涂炭已极臣既目覩其害不忍坐视而不救遂遵奉勅谕事理乗机举兵征仰赖神武威德幸已剪灭荡平一方倒悬之苦畧已为之一解但将来之患不可以不预防而事机之会亦不可以轻失臣因督兵亲歴诸巢见其形势要害各有宜改立卫所开设县治以断其脉络而扼其咽喉者若失今不为则数年之间贼以渐复归聚生息不过十年又有地方之患矣臣以多病之故自度精神力量断已不能了此但已心知其事势不得不然不敢仰负陛下之托俯贻地方之忧辄已遵奉勅谕便宜事理一面相度举行不避烦渎之诛开陈上请乞赐采择施行实地方之幸臣等之幸
　　计开
　　一移筑南丹卫城于八寨臣等看得八寨之贼实为栁庆诸贼之根柢盖其东连栁州陇蛤三都岭三北四等处贼峒以数十北连庆远忻城东欧莫往八仙等处贼峒亦以数十西连东兰等州及夷江土者等处贼峒以十数南接思恩及宾州上林县诸处贼村亦以十数各处贼巢虽多其小者仅百数人大者不过数百人及千人而止各贼巢穴皆有山谿之限险扼之守不相通和至期有急或欲有所攻刼纠合会聚然后有一二千之众多至数千者惟八寨之贼毎寨有众千余四山环合同据一险无事则分路出刼有警急奔入其巢数千之众皆不纠而聚不约而同不谋而合故名虽为八实则一寨此八寨之贼所以势众力大而自来攻之有不能克者也各巢之贼皆倚恃八寨为逋逃主毎有缓急一投八寨即无所致其穷诘八寨为之一呼则羣贼皆应声而聚故羣贼之于八寨犹车轮之有轴树木之有本若八寨不除则羣贼决无衰息之期也今幸八寨悉已破荡正宜乘此平靖之时据其要害建置卫所以控驭羣贼臣等看得周安堡正当八寨之中四方贼巢道路之所会议于其地创筑一城度可以居数千之众者而移设南丹一卫于其间盖南丹卫旧在南丹州地方为广西极边穷苦之地非中土之人所可居者故自先年屡求内徙今已三迁而至宾州遂为中土富乐之乡宾州既有守御千戸一所官军而又益以南丹一卫自逺来徙无片田尺土之籍但惟安居坐食取给于宾州州城之内皆职官旗舎之居州民反避处于四逺村寨毎遇粮差徭役然后入城故州官号令不行于城中而政事牵沮地方益弊今计一卫之官军虽不满五百之数盖尽移其家众则亦不下二千以二千之众而屯聚于一城其气势亦已渐盛足充守御遂清理屯田之在八寨者使之屯种又分拨各贼占据之田使各官军得以为业以稍省俸给月粮之费彼亦无所乐从且宾州之城既空又可以还聚居民修复有司之治亦事之两便者也臣等又看得迁江八所皆土官指挥千百戸等职旧有狼兵数千以分制八寨猺贼之势后因贼势日盛各官皆不敢复入反遂与之交通结契及为之居停指引分其刼掠之所得共为地方之害已非一日官府察知其奸欲加惩究则又倚贼为重不可根极近臣督兵其地悉将各官遵照勅谕事理绑赴军门议欲斩首示众以警逺近而各官哀求免死愿得杀贼立功自赎然其时贼势已平遂许其各率土兵入屯八寨就与该卫官军分工効力助筑城垣待城完之日就与城外别筑营堡与南丹卫官军掎角而守亦各分拨贼田使之耕种以资衣粮今八所土兵虽已比旧衰耗然亦尚有四千余众若留其微弱者四所于外以分屯其所遗之田而调其强盛者四所于内合南丹一卫之众以守亦且四千有余隐然足为栁庆之间一巨镇矣此镇一立则各贼之脉络防咽喉絶自将沮丧震慑其势莫敢轻动稍有反侧者据险出兵而扑之夕发而旦至各贼之交自不能合如取机上之肉下筯无弗得者此真破车轮之轴而诸辐自觧伐树木之本而众干自枯不过十年栁庆诸贼不必征勦皆将効顺而服化矣伏乞圣明裁允
　　一改筑思恩府城于荒田臣等看得思恩旧治原在寨城山内尚歴髙山数十余里其后土官岑濬始移出地名乔利就岩险垒石为城而居四面皆斩山絶壁府治亦在确之上芒利砑之石冲射抵触如处戈矛劔防之中自岑濬被诛继是二十余年反者数起曽不能有一嵗之安人皆以为风气所使虽未可尽信然顽石之上不生嘉禾而阴崖之下必有狐鼠要亦事理之有然者况其地瘴雾昏塞薄午始开中土之人来居辄生疾疫自春初思田归附之后臣时即已经营料理其事竟未能有相应之地近因督勦八寨复亲往相度乃于未至桥利六十里外地名荒田者其地四野寛衍皆膏腴之田而后山起伏蜿蜒敷为平原环抱涵畜两水夹绕后山而出合流于前屈曲数十里入武縁江水达于南宁四面山势重叠盘回皆轩豁秀丽真可以建立府治臣因信宿其地为之景定方向创设规则诸夷来集莫不踊跃欢喜争先趍事赴工遂令署府事同知桂鏊督令各役择日兴工盖思恩旧治皆在万山之中水道不通故各夷所须鱼盐诸货类皆逺出展转鬻买往反旬月十不致一常多匮絶旧府既地险气恶又无所资食故各夷终嵗不一至府治情益疎离易生嫌隙今府治既通江水商货自集诸夷所须皆仰给于府朝夕络绎自然日加亲附归向而武縁都里旧尝割属思恩者其始多因路险地隔不供粮差今荒田就系武縁止戈乡一图二图之地四望平野坦然大道朝往夕反无复阻隔则该府之官自可因城头巡检之制循土俗以顺各夷之情又可开图立里用汉法以治武縁之众夷夏交和公私两便则改筑思恩府城于荒田者是亦保治安民势不容已之事伏乞圣明裁允
　　一改鳯化县治于三里臣等勘得思恩旧有鳯化一县然无城郭县治廨宇选来知县等官多借居民村或寄其家眷于宾州诸处而迁徙无常如流寓者然上司怜其无所依泊则委之管理别印或以公务差遣往来于外以茍嵗月故鳯化之在思恩徒寄虚名而实无县治臣近督勦八寨看得上林县地名三里者乃在八寨之间其地平广博衍东西数里外石山周围如城自后极髙石山之间独抽土山一脉起顿昻伏分为两股环抱而前遂有两水夹流上山之外当心交合出水之口石山十余重错互回盘转折二三十里极外石山合为城门水从此出是为外隘其间多良田茂林村落相望前此居民十余家皆极饶富后为寨贼所驱杀占据遂各四散逃亡不敢归视其土者已二十余年今各贼既灭遂空其地不及今创设县治以据其险或有漏殄之贼潜囘其间日渐生息结聚后阻石门之险前守外隘之寨不过数年又将渐为地方之梗矣故臣以为宜割上林上下无虞乡三里之地属之思恩而移设鳯化县治于其内量为筑立城垣廨宇选委才能之官兴督其役逺近闻之不过三四月而逃亡之民将尽来归各修复其田业供其粮差蔚然遂可以成一方之保障且其南通南丹新卫五六十里南丹在石门之内鳯化当石门之外内外声势连合而石门之险亡西至思恩一百余里取道于那学沿途村寨荒塞日久因此两地之人往来络绎而道途益通又上林旧在大鸣山与八寨各贼之间势极孤悬今得鳯化为之唇齿气势日盛虽割三里之地以与鳯化而緑茅緑篠等村寨旧所亡失土田皆将以次归复则亦失之于东而收于西矣及照思恩虽已设立流官知府然其所属皆土目巡检而旧属鳯化一县亦皆徒寄空名实未尝有今割武縁止戈一图二图之地改筑思恩府城而又割上林上下无虞三里之地改设鳯化县治固于思恩亦已稍有资辅但自鳯化三里至于思恩一百五六十里中间尚隔上林一县臣以为并割上林一县而通以属之思恩似于事势为便而于体统尤宜何者栁州一府所属二州十县宾州盖栁州所属者且有上林迁江两县今思恩既设流官知府固亦一府之尊而反不若栁州所属之一州也其于体统亦有所未称矣况宾州自有十五里而又有迁江一县虽割上林以与思恩其地犹倍于思恩未为遽损也上林之属宾州与属思恩均之为一属邑亦未有所加损也然以之属于思恩则思恩始可以成一府之规模而其间有无相须缓急相援气势相倚流官之体统益尊则土俗之归向益谨郡县之政化日新则夷民之感发日易固有不可尽言之益也夫立新县以扼据地险改属县以辅成府治是皆所以乂安地方者也伏乞圣明裁允
　　一添设流官县治于思龙照得南宁自宣化县至于田宁逆流十日之程宣化所属如思龙十图等处相去尚有五日六日其间错以土夷村寨地既隔越而穷乡小民畏见官府故其粮差多在县之宿奸老蠧与之包团因而以一科十小民不胜迫脇往往逃入夷寨土夷又从而侵暴之地日凋残盗贼日起近年以来思龙之图乡民屡次奏乞添设县治以便粮差盖亦内迫于县民之奸外苦于土夷之暴不得已而然臣因入抚田宁亲歴其所民之拥道控告者以千数因停舟其地为之经理相度得村名那久者其地亦寛平深厚江水萦回环匝傍有一江来会亦正于此合流沿江居民千余家竹树森翳烟火相接且向武各州道路皆经由其傍亦为四通之地若于此分割宣化县思龙一五六七八九十十二及西乡之六八图共十里之地而设立一县治则非独以便穷乡小民之粮差赋役亦足以镇据要害消沮盗贼其间小民村居如那茄马坳三颜那排之类未可悉数皆久已沦入于夷今若县治一立则此等村寨诸夷自不得而隐占皆将渐次归复流官而其地遂接比于田宁固可以所设之县而遂以属之田宁矣夫南宁一府所属一州三县而宣化一县自有五十二里今虽分割十里之地以与田宁而宣化尚有四十二里一县之地犹四倍于一府也况田宁又系新创流官府治所统皆土目巡检今得此一属县为之傍辅又自不同臣于前割上林以属思恩之议已畧言之矣且左江一带自苍梧以达南宁皆在流官腹里之地自南宁以达于田宁自田宁以通于云贵交趾则皆夷村土寨稍有疑传易成阏隔今田宁思恩二府既皆改设流官与南宁鼎峙而立而又得此新创一县以疏附交连于其间平居无事商货流通厚生利用一旦或有境外之役道路所经皆流官衙门从门庭中度兵更无阻隔之患此亦安民利国之事势所当为者也伏乞圣明裁允仍定赐县名选官给印地方幸甚
　　一増筑守镇城堡于五屯照得防藤峡诸贼既平守巡各官议调土汉官兵数千于浔州以防不测该臣看得各贼既灭纵有一二漏网其势非三四年亦未能复聚为今之计正宜抚并行盖破灭穷凶各贼者所以惩恶而抚恤向化诸猺者所以劝善今惩恶之余即宜急为劝善之政使军卫有司各官分投遍歴向化村寨慰劳而存恤之给以告示赐以鱼盐因而为之选立酋长谕以朝廷所以征勦各巢者为其稔恶也今尔等向化村寨自宜安心乐业益坚为善之志但有反侧悖乱者即宜擒送官府自当重赏以酬尔劳其漏殄诸贼果能诚心悔恶亦皆许其归附待以良民夫使向化者益劝于为善而日加亲附则恶党自孤贼势自散不复能合纵遗一二终将屈而顺服矣乃今则不然贼既破勦而犹屯兵不散使漏殄之徒得以借口揺惑逺近其向化村分又畧不加恤奸恶之民复乗机而驱脇虐害之彼见贼已破灭而复聚兵已心懐惊疑矣而又外惑于贼党之扇揺内激于奸民之驱胁遂勾结相连而起也近年以来所以乱始平而变复作皆迷误于相沿之弊而不察也今各贼新破势决未敢轻出虽屯数千之众不过困顿坐食徒秽扰民居耗竭粮饷而实无益于事吾民久被贼苦今始一觧其倒悬又复自聚无用之兵以重困之此岂计之得者哉惟于各寨之中相其要害之地创立一镇以控制之此则事理之所当行亦正宜乗此扫荡之余而速图之者其在防藤牛肠诸处则既切近浔州府卫不必更有所设至于四方各寨遍歴其要害险阻则惟五屯正当风门佛子诸巢穴而西通府江北接茘浦各处猺贼最为要之区宜设一镇以控御逺迩而旧已有千戸所统率官兵亦几及一千之数困于差徭日渐躱避于附近土目村寨官司失于清理止有五百其后土司不闻地方之艰难又于五百之中分调哨守于他所而所余遂不满二百既而贼乱四起守御缺乏则又取调潮州之兵数百以来协守五屯事既纷乱人无所遵兼以统驭非人故地方遂致大坏且其屯堡墙垣亦甚卑隘不足以壮威设险今宜开拓其地増筑髙城度可以居二千之众而设守备衙门于其内取囘五百之中分调哨守于他所之兵其自潮州调来协守者则尽数发还原卫以免两地各兵背离乡土之苦往复道途之费仍于附近土寨目兵之中清查拣补其原避差役者务足原数一千选委智畧忠勇之官一员重任而专责之使之训练抚摩敷之以威信而懐之以仁恩务在地险既设而士心益和自然动无不克而行无不利防将兵备各官又不时亲至其地经理而振作之或案行其村寨或劝督其农耕或召其顽梗而曲示训惩或进其善良而优加奬赐或救恤其灾患或聴防其是非如农夫之去稂莠而飬嘉禾渐次耕耨而耘锄之无事之时随意取调附近土官兵款或百人或七八十人以协同哨守为名使之两月一更班而络绎往来于道路以惯习逺近各巢之耳目自后我兵出入自将无所惊疑果有凶梗当事举动然后密调精悍可用土目一二千名如寻常哨守然以次潜集城中畜力养鋭相机而发夫无事而屯数千之兵则一月粮饷费逾千金若每一年无屯军之费用之以筑城设险犒赏兵士招来逺人亦何事不行何工不就此増筑城堡以据要害所谓谋成而敌自败城完而冦自觧险设而贼自摧威震而奸自伏正宜及今为之而亦事势之不可已焉者也伏乞圣明裁允
　　查明岑邦相疏【七年七月十九日】
　　准兵部咨该本部题节奉钦依岑邦佐仍武靖知州岑邦相着王守仁再查明白具奏钦此钦遵照得先该臣等具题前事内一件仍立土官知州以顺土夷之情臣等议得岑氏世有田州久结于人心岑猛虽没诸夷莫不愿得复立其后议于开设流官知府之外就于该府四十八甲之内割其八甲降设田州立岑猛之子一人始授以署州事吏目三年之后地方宁靖効有勤劳则授以为判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而之流官知府当时臣等通拘该府大小土目及乡老人等审问岑猛之子应该承立者何人乃众口一词以为岑猛四子长子岑邦佐系正妻张氏所出次子岑邦彦系庶妾林氏所出三子岑邦辅系外婢所生四子岑邦相系次妾韦氏所出猛嬖溺林氏而张氏失爱故邦佐自防出继武靖而以邦彦承袭官职今邦彦既死应该承立者莫宜于邦佐臣等当防得武靖地方正当猺贼之冲而邦佐自防出继该州之民信服归戴已久况其才力足能制御各猺近日该州土目人等又相继恳恳来告愿得复还邦佐今欲改立一人亦未有可以代邦佐者臣恐一失武靖各目之心则于地方又多生一事莫若仍还邦佐于武靖一以御地方之患一以顺各夷之情至于田州新立不过茍以无絶岑氏之祀此其才否优劣固有不必深论者因谕以邦佐出继武靖既久朝廷事体已定不可复还宜立其次者岑邦辅则可于是各目人等又众口一词以为邦辅名虽岑猛外婢所生其实来歴不明阖府之民皆不欲立惟邦相则次妾所生实系岑猛的亲骨血况其质貌厚重谨实众心归服立继岑氏庶不絶其真正一脉臣等议得仍立土官者专为不絶岑氏之后以顺诸夷之情也今众心若此亦合俯顺故当时直防邦辅谓非岑猛之子而止谓岑猛之子存者二人亦所以正名慎始杜日后之纷争也但具奏之时因本内事体多端文以繁琐若再加详説诚恐有渎圣聴故遂简畧其词今蒙朝廷明见万里洞彻细微复命臣等查奏闻命惶惧无所措躬因思岑邦辅尚存当时奏内不曽详开所以不立邦辅之故而直言岑猛之子存者二人果系情节脱落事体欠明臣等疎漏之罪万死有不容赦者矣臣等近复通拘该府土目乡老人等再加审问而众口一词执説如前陈请益笃臣等反覆思惟其事诚亦必须如此而后稳帖无弊故仍照原议上请盖此等闗系地方之事臣等言虽或有所不敢尽而心已无所不用其极必求事出万全永久无患然后乃敢具奏伏乞圣明宥其疎漏万死之诛仍勅该部俯从原议立岑邦相于田州以曲顺各夷之情其岑邦辅者聴其以官族名目随住如此则名正事成而人心允服实地方之幸臣等之幸
　　奬励赏赍谢恩疏【七年九月二十曰】
　　准兵部咨为奏报平复地方事该臣题该本部覆题节奉圣防王守仁受命提督军务莅任未久乃能开诚布恩处置得宜致令叛夷畏服率众归降罢兵息民其功可嘉写勅差行人赍去奬励还赏银五十两纻丝四表里布政司买办羊酒送用钦此随于本年九月初八日该行人冯恩赍捧勅书并前项防币银两等项到于广州府地方奉迎入城当除望阙谢恩钦遵收领外臣时卧病床褥已余一月扶疾兴伏感激惶惧颠顿昬莫知攸措已而渐复苏息伏自念思恩田州数万赤子皆畏死逃生本无可诛之罪而前此当事者议欲勦灭故皆汹汹思乱既已陷之必死之地而无复生全之心矣仰赖皇上好生之仁轸念逺夷惟恐一物不得其所特遣臣来勘处臣亦何能少効一筹不过宣扬深仁敷昭神武而旬月之间遂皆囘心向化舎死投生面缚来归是皆皇上圣德格天至诚所感不疾而速是以绥之斯来动之斯和有莫知其所以然而然者此岂臣等知谋才力能致毫发于其间哉今乃误蒙洪恩重颁大赏且又特遣行人赍勅逺临事尤出于常格之外臣亦何功而敢当此臣亦何人而敢望此只受之余战悚惶惑徒有感泣惟誓此生鞠躬尽瘁竭犬马之劳以图报称而已臣病日亟自度此生恐不复能奔走阙廷一覩天颜以少罄其蝼蚁葵藿之诚臣不胜刻心镂骨感激恋慕之至
　　乞恩暂容囘籍就医养病疏【七年十月初十日】
　　臣以忧病跧伏田野六年有余蒙陛下赐之再生之恩锡之分外之福每思稽首阙廷一覩天颜以申其蝼蚁感激之诚遂其葵藿倾戴之愿既困疾病复畏讥谗六年之间瞻望太息竟未敢一出门庭夫蒙人一顾之恩尚必思其所以为酬受人一言之知亦必图其所以为报何况君臣大义天髙地厚之恩上之所以施于其下者如雨露之霑濡无时或息而下之所以承乎其上者乃如顽石朽株畧无生动此虽禽兽异类稍有知觉者亦不能忍于其心是以每一念及则哽咽涕下徒日夜痛心惕骨行吁坐叹而已迩者缪蒙陛下过采大臣之议授以军旅重寄自知才不胜任病不任劳辄乃触冒上陈辞谢又蒙温防眷覆慰谕有加伏读感泣不复能顾其他即日矢死就道既而沿途备访其所以致此变乱之由熟思其所以经理斡旋之计乃甚有抵牾矛盾者而其事势既已颠覆破漏如将倾之屋半溺之舟莫知所措其惟恐付托不効以孤陛下生成之德以累大臣荐举之明于是始益日夜危惧而病亦愈甚乃不意到任以来旬月之间不折一矢不戮一卒而两顽民帖然来服千里之内去荆棘而成坦途其间虽有数处强大贼巢素为广西众贼之渊薮根株屡尝征讨而不克者亦就湖广撤囘之兵而乗其取道之便用两广新附之民而鼓其报効之勇财力不致于大费小民不及于疲劳遂皆殱厥渠魁荡平巢穴而逺近畧已宁靖是皆陛下好生之至德昭格于上下不杀之神武幽赞于神明是以不言而信不怒而威隂祐黙相以克有此固非愚臣意望之所敢及岂其知谋才力为能办此哉窃自喜幸以为庶得借此以免于覆败之戮不为诸臣荐扬之累足矣而臣之病势乃日益増剧百疗无施臣又思之是殆功过其事名浮其实福逾其分所谓小人而有非望之获必有意外之灾者也臣自往年承乏南赣为炎毒所中遂患咳痢之疾嵗益滋甚其后退伏林野虽得稍就清凉亲近医药而病亦终不能止但遇暑热辄复大作去嵗奉命入广与旧医偕行未及中途而医者先以水土不服辞疾归去是后既不敢轻用医药而风气益南炎毒益甚今又加以遍身肿毒喘昼夜不息心恶饮食每日强吞稀粥数匙稍多辄又呕吐当思恩田州之役其时既已力疾从事近者八寨既平议于其中移卫设所以控制诸蛮必须身亲相度方敢具奏则又冒暑舆疾上下岩谷出入茅苇之中竣事而出遂尔不复能兴今已舆至南宁移卧舟次将遂自梧道广待命于韶雄之间新任太监总兵亦皆相继莅任各能守法奉公无地方骚扰之患两省巡按等官又皆安靖行事创涤往时烦苛搜刻之方务安民今日之两广比之异时庶可谓无事矣臣虽病发而归亦可以无去后之忧矣夫竭忠以报国臣之素志也受陛下之深恩思得粉身虀骨以自效又臣近嵗之所日夜切心者也病日就危尚求茍全以图后报而为养病之举此臣之所大不得已也惟陛下鉴臣一念报主之诚固非茍为避难以自偷安而悯其濒危垂絶不得已之至情容臣得暂囘原籍就医调治幸存余息鞠躬尽瘁以报陛下尚有日也臣不胜恳切哀求之至



　　王文成全书巻十五
　　钦定四库全书
　　王文成全书巻十六　　　明　王守仁　撰别録
　　公移一【提督南赣军务征横水桶冈三浰】
　　廵抚南赣钦奉敕谕通行各属【正德十二年正月】
　　节该钦奉敇谕江西福建广东湖广各布政司地方交界去处累有盗贼生发因地连各境事无统属特命尔前去廵抚江西南安赣州福建汀州漳州广东南雄韶州惠州潮州各府及湖广郴州地方安抚军民修理城池禁革奸弊一应地方贼情军马钱粮事宜小则径自区画大则奏请定夺但有盗贼生发即便严督各该兵备守御守廵并各军卫有司设法勦捕选委亷能属官密切体访及签所在大户并被害之家有智力人丁多方追袭量加犒赏或募知因之人隂为乡导或购贼徒自相斩捕或听胁从并亡命窝主人等自首免罪其军衞有司官员中政务修举者量加旌奨其有贪残畏缩误事者径自拏问发落尔风宪大臣须亷正刚果肃清奸弊以副朝廷之委任钦此钦遵照得抚属地方界连四省山谿峻险林木茂深盗贼潜处其间不时出没剽刼东追则西窜南捕则北奔各省廵捕等官彼此推调观望不肯协力追勦遂至延蔓日多当职猥以菲才滥膺重寄大惧职业鳏废仰负朝廷委托为照前项地方延袤广逺未能遍歴其间绥抚之方随时殊制攻守之防因地异宜若非的确询访难以臆见裁度为此仰抄案回司着落当该官吏照依案騐内事理即行本司该道分廵分守兵备守备等官并所属大小衙门各该官吏公同逐一防议要见即今各处城堡闗隘有无坚完军兵民快曽否操练某处贼方猖獗作何擒勦某处贼已退散作何抚缉某贼怙终必须扑灭某贼被诱尚可招徕何等人役堪为乡导何等大户可令追袭军不足恃或须别募精强财不足用或可别为经画某处或有闲田可兴屯以足食某处或多浮费可节省以供军何地须添寨堡以断贼之往来何地堪建城邑以扼贼之要害姑息隐忍固非久安之图防举夹攻果得万全之防一应足财养兵弭寇安民之术皆宜悉心计虑折衷推求山川道路之险易必须亲切画图贼垒民居之错杂皆可按实开注近者一月以里逺者一月以外凡有所见备写揭帖各另呈来以慿采择非独以匡当职之不逮亦将以验各官之所存务求实用毋事虚言各该官吏俱要守法奉公长亷逺耻祛患衞民竭诚报国毋以各省而分彼此务须协力以济艰难果有忠勇清勤绩行显著者旌劝自有常典当职不敢蔽贤其或奸贪畏缩志行卑汚者黜罸亦有明条当职亦不敢同恶深惟昧劣庶頼匡襄凡我有官各宜知悉
　　选拣民兵
　　照得抚属地方界连四省山谷险隘林木茂深盗贼所盘三居其一乗间刼掠大为民患本院缪当廵抚专以弭盗安民为职钦奉敕谕一应军马钱粮事宜得以径自区画莅任以来甫及旬日虽未遍歴各属且就赣州一府观之财用耗竭兵力脆寡衞所军丁止存故籍府县机快半应虚文御寇之方百无足恃以此例彼余亦可知夫以羸卒而当强寇犹驱羣羊而攻猛虎必有所不敢矣是以每遇盗贼猖獗辄复防奏请兵非调土军即倩狼逹往返之际辄已经年糜费所须动逾数万逮至集兵举事即已魍魉潜形曽无可勦之贼稍俟班师旋旅则又防狐聚党复皆不轨之羣良由素不练兵倚人成事是以机宜屡失备御益弛徴发无救于疮痍供馈适増其荼毒羣盗习知其然愈肆无惮百姓谓莫可恃竞亦从非夫事缓则坐纵乌合势急廼动调狼兵一皆茍且之谋此岂可常之防古之善用兵者驱市人而使战假闾戍以兴师岂以一州八府之地遂无奋勇敢战之夫事豫则立人存政举近据江西分廵岭北道兵备副使杨璋呈将所属各县机快通行拣选委官统领操练即其处分当亦渐胜于前但此等机快止可防守城郭隄备闗隘至于捣巢深入摧锋陷阵恐亦未堪为此案仰四省各兵备官于各属弩手打手机快等项挑选骁勇絶羣胆力出众之士每县多或十余人少或八九辈务求魁杰异材缺则悬赏召募大约江西福建二兵备各以五六百名为率广东湖广二兵备各以四五百名为率中间若有力能扛鼎勇敌千人者优其廪饩署为将领召募犒赏等费皆查各属商税赃罚等银支给各县机快除南赣兵备已行编选外余四兵备仍于每县原额数内拣选精壮可用者量留三分之二就委该县能官统练专以守城防隘为事其余一分拣退疲弱不堪者免其着役止出工食追解该道以益召募犒赏之费所募精兵专随各兵备官屯劄别选素有胆畧属官员分队统押教习之方随材异技器械之备因地异宜日逐操演听徴调各官常加考校以核其进止金皷之节本院间一调遣以习其往来道途之勤资装素具遇警即发声东击西举动由已运机设伏呼吸从心如此则各县屯戍之兵既足以防防守截而兵备募召之士人可以应变出竒盗贼渐知所畏而格心平良益有所恃而无恐然后声罪之义克振抚绥之仁可施弭盗之方斯惟其要本院所见如此其间尚有知虑未周措置犹缺者又在各官酌量润色务在尽善期于可久亮爱民忧国之心既无不同则拯溺救焚之图自不容缓案至即便举行或有政务相妨未能一一亲诣先行各属精为选发先将召募所得姓名及措置支费银粮陆续呈报事完之日通造文册以慿查考
　　十家牌法告谕各府父老子弟
　　本院奉命廵抚是方惟欲剪除盗贼安养小民所恨才力短浅智虑不及虽挟爱民之心未有爱民之政父老子弟凡可以匡我之不逮茍有益于民者皆有以告我我当商度其可以次举行今为此牌似亦烦劳尔众中间固多诗书礼义之家吾亦岂忍以狡诈待尔良民便欲防奸革弊以保安尔良善则又不得不然父老子弟其体此意自今各家务要父慈子孝兄爱弟敬夫和妇随长惠幼顺小心以奉官法勤谨以办国课恭俭以守家业谦和以处乡里心要平恕毋得轻意忿争事要含忍毋得辄兴词讼见善互相劝勉有恶互相惩戒务兴礼让之风以成敦厚之俗吾愧德政未敷而徒以言教父老子弟其勉体吾意毋忽
　　轮牌人毎日仍将告谕省晓各家一畨
　　十家牌式
　　某县某坊
　　某人某籍
　　某人某籍
　　某人某籍
　　某人某籍
　　某人某籍
　　某人某籍
　　某人某籍
　　某人某籍
　　某人某籍
　　某人某籍
　　右甲尾某人
　　右甲头某人
　　此牌就仰同牌十家轮日收掌毎日酉牌时分持牌到各家照粉牌查审某家今夜少某人往某处干某事某日当回某家今夜多某人是某姓名从某处来干某事务要审问的确仍通报各家知防若事有可疑即行报官如或隠蔽事发十家同罪各家牌式某县某坊民户某人
　　某坊都里长某下甲首军户则云某所总旗小旗某下匠户则云某里甲下某色匠客户则云原籍某处某里甲下某色人见作何生理当某处差役有寄庄田在本县某都原买某人田亲徴保住人某某若官户则云某衙门某官下舍人舎余
　　若客户不报写庄田在牌者日后来告有庄田皆不准不报写原籍里甲即系来歴不明即须查究男子几丁
　　某【某项官见任致仕在京听选或在家】　某【某处生员吏典】
　　某【治何生业成丁未成丁或往何处经营】　某【见当某差役】
　　某【有何技能或患废疾】　　　　　某
　　某　　　　　　　　　某
　　见在家几丁　若人丁多者牌许増濶量添行格填写
　　一妇女几口
　　一门面屋几间【系自已屋或典赁某人屋】
　　一寄歇客人【某人系某处人到此作何生理一名名开写浮票写帖客去则揭票无则云无】案行各分廵道督编十家牌
　　照得本院廵抚地方盗贼充斥因念御外之防必以治内为先顾莅事未久尚昧土俗永惟抚缉之宜懵然未有所措访得所属军民之家多有规图小利寄住来歴不明之人同为狡伪欺窃之事甚者私通輋贼而与之传逓消息窝藏奸宄而为之盘据夤縁盗贼不靖职此其由合就行令所属府县在城居民每家各置一牌备写门户籍贯及人丁多寡之数有无寄住暂宿之人揭于各家门首以凭官府查考仍编十家为一牌开列各户姓名背写本院告谕日轮一家沿门按牌审察动静但有面目生踈之人踪迹可疑之事即行报官究理或有隠匿十家连罪如此庶居民不敢纵恶而奸伪无所潜形为此仰抄案回道即行各属府县着落各掌印官照依颁去牌式沿街逐巷挨次编排务在一月之内了事该道亦要严加督察期于着实施行毋使虚应故事仍令各将编置过人户姓名造册缴院以凭查考非但因事以别勤情且将旌罚以示劝惩
　　告谕各府父老子弟
　　告谕父老子弟今兵荒之余困苦良甚其各休养生息相勉于善父慈子孝兄友弟恭夫和妇从长惠幼顺勤俭以守家业谦和以处乡里心要平恕毋懐险谲事贵含忍毋轻鬬争父老子弟曽见有温良逊让卑已尊人而人不敬爱者乎曽见有凶狠贪暴利已侵人而人不疾怨者乎夫嚚讼之人争利而未必得利求伸而未必能伸外见疾于官府内破败其家业上辱父祖下累儿孙何苦而为此乎此邦之俗争利健讼故吾言恳恳于此吾愧无德政而徒以言教父老其勉听吾言各训戒其子弟毋忽
　　勦捕漳寇方畧牌【正月】
　　据福建广东布按二司叅议等官张简等各呈勦捕事宜已经行仰遵照案騐施行所有方畧恐致泄露不欲备开案内为此另行牌仰广东岭东福建汀漳等处兵备佥事顾应祥胡琏密切防同守廵纪功賛画等官于公文至日便可扬言本院新有明文谓天气向暖农务方新兼之山路崎险林木蓊翳若雨水洊至瘴雾骤兴军马深入实亦非便莫若于要地方量留打手机兵操练隄备其余军马逐渐抽回待秋收之后风气凉冷然后三省防兵齐进或宣示逺近或晓谕下人此声既扬却乃大飨军士阳若犒劳给赏为散军之状实则感激众心作兴士气一面亦将不甚闗人马抽放一处两处以信其事其实所散人马亦可不逺而复预遣间谍探贼虚实有间可乗即便赍糗衔枚连夜速发当此之时却须舍却身家有死无生有进无退若一念转动便成大害劲卒当前重兵继后伺至其地鼓噪而入仍戒当先之士惟在摧锋破阵不许斩取首级后继重兵止许另分五六十骑沿途收斩其余亦不得辄乱行次违者就便以军法斩首重兵之后纪功賛画等官各率数队相继而进严整行伍务令鼓噪之声连亘不絶使诸贼逃遯山谷者闻之不得复聚若贼首未尽探其所如分兵速蹑不得稍缓使贼复得为计已获渠魁其余解散党与平日罪恶不大可招纳者还与招纳不得贪功一概屠戮乗胜之余尤要振兵肃旅如初遇敌不得恃胜懈弛恐生他虞归途仍将已破贼巢悉与扫荡经过寨堡村落务禁摽掠宜抚恤者即加抚恤宜处分者即与处分毋速一时之归复遗他日之悔本院奉命而来专以节制四省沿边军职为务即今进兵一应机宜悉宜禀听本院庶几事有总领举动齐一授去方畧敢有故违悉以军法论处各官知防之后即连名开具遵依揭帖密切回报
　　案行广东福建领兵官进勦事宜
　　据福建广东按察司等衙门备呈到院看得两省剿捕事宜设施布置颇已详备诚使诸将齐心军士用命并举夹攻已有必克之势但事干各省举动难一顿兵既久变故旋生则谋筭机宜旬日顿异亦难各守初议执为定説照得福建军务整缉既久兼有海沧演城政和诸处打手足可济事诸将咸有以功赎罪之心意气颇鋭当道亦皆协谋并力期收克捷之功利在速战若当集谋之始掩贼不备奋击而前成功可必今既旷日持久声势彰闻各巢贼党必有连络紏合阻阱设械以御我师其为奸党当亦日加险密至于今日已为持久之师且宜示以寛懈待间而发而犹执其乗机之説张皇于外以坚贼志是谓知吾卒之可击而不知敌之未可击也广东之兵集谋稍缓声威未震意在倚重狼逹土军然后举事利于持久是亦慎重周悉之谋诸贼闻之虽相结聚尚候土兵之集以卜战期其备必犹懈弛若因而形之以缓乗此机候正可奋怯为勇变弱为强而犹执其持重之説必候土军之至以坐失事机是徒知吾卒之未可击而不知敌之正可击也善用兵者因形而借胜于敌故其战胜不复而应形于无穷胜负之算间不容发乌可执滞除江西南赣地方凡通贼闗隘已行兵备副使杨璋委官隄备截杀及将进剿方畧各令差人封付福建佥事胡琏广东佥事顾应祥防同守廵等官密切遵依行事外仰抄案回司即行各官务要同心协德乗间而动毋得各守一见縻军偾事一应进止不必呈禀以致误事领军等官随机应变就便施行一面呈报如复彼此偏执失误军机定行从重叅拏决不轻贷其军马钱粮纪功给赏等项已行有成规不再更定
　　案行漳南道守廵官戴罪督兵剿贼
　　据福建漳南道右叅政艾洪等呈准左叅政陈防副使唐泽手本该三司遵依议委各职随军纪功运谋经畧依防前诣南靖县小溪中营住扎查理军情审验功次大约贼众以四分为率一分就擒一分听抚俱已审验查处明白一分逺遯广东境界一分深藏本处山谷狼子野心絶岩峻岭易以计破难以兵碎必须通将调募见在官军二万二千余名再加议处减冗兵以省费留精兵以守险待贼饥疲随加抚勦庶几军饷不缺农业不废节据各哨委官连日禀报各贼恃居险阻公然拒敌官军不听招抚合无继处本省钱粮以坚自守之谋催请广东狼兵以助夹攻之计等因随据叅政陈防等呈据镇海衞指挥髙伟呈指挥覃桓县丞纪镛被大伞贼众突出马陷深泥被伤身死等因到院簿查先据叅政陈防等呈已经批各官酌量事机公同防议如是贼虽据险而守尚可出其不趋掩其不备则用邓艾破蜀之防从间道以出竒若果贼已盘据得地可以计困难以兵克则用充国破羌之谋减冗兵以省费务在防隠祸于显利之中絶深奸于意料之外万全无失佥谋皆同然后呈来定夺去后今据前因叅照指挥髙伟既奉差委督哨自合与覃桓等相度机宜协谋并进却乃孤军轻率中贼奸计虽称督兵救援先亦颇有斩获终是功防罪大难以赎凖广东通判陈防指挥黄春千百户陈洪郑芳等既与覃桓等面议夹攻眼见摧败畧不应援挫损军威壊事匪细俱属违法各该领兵守备兵备守廵等官督提欠严亦属有违合就通行叅究但在急用人之际姑且记罪查勘督剿及查添调狼兵一节案查该省节呈兵粮预备已久惟俟克日进攻今始成军而出一遇小挫辄求济师况动调狼兵往返数月非但临渴掘井缓不及事兼据见在官兵二千有余数已不少兵贵善用岂在徒多况称粮饷缺乏正宜减兵省费安可益军匮财除广东坐视官员及应否动调狼兵另行查议外仰抄案回道查勘指挥覃桓县丞纪镛是否领兵夹攻被伤身死各官原领军兵若干见在若干其指挥仲钦推官胡宁道知事曽瑶知县施祥等縁何不行防应是否畏避退缩俱要备查明白从实开报其覃桓等所统军兵就仰髙伟管领戴罪杀贼立功自赎仍仰福建布政司作急查处堪以动支银两就呈镇廵衙门知防差官领解军前接济一面备数呈来以慿查考不许稽迟致误军机各该官员俱要奋勇协心乗机进勦毋顿兵遥制以失机宜毋坐待狼兵以自懈弛务须连营掎角以壮我军之威更休迭出以蓄我军之鋭多方以误贼人之谋分攻以疲贼人之守扫荡巢穴靖安地方则东隅可收于桑榆大捷不计其小挫事完之日通查功罪呈来以凭酌量叅奏
　　案行领兵官搜剿余贼
　　据福建左叅政陈防副使唐泽防案呈准漳南道叅政艾洪佥事胡琏手本督据委官指挥徐麒等呈称督领军兵粘踪追贼至象湖山贼寨连营拒守遵奉本院密谕佯言犒众退兵俟秋再举密切部勒诸军乗懈奋击云云除将擒斩功次审验监候枭挂外呈乞照详等因到院巻查先准兵部咨前事已经备行福建广东二省漳南岭东二道守廵兵备守备等官钦遵调兵上相机勦抚并将进兵方畧行仰各官密切遵照施行敢有故违悉以军法论处去后续据福建布按二司守廵漳南道右叅政等官艾洪等呈据委指挥髙伟呈称督同指挥等官覃桓等领兵克期夹攻不意大伞贼众突出陷入深泥被伤身死广东官兵在彼坐视不行防救呈详到院叅看得各官顿兵日乆老师费财致此败衂显是不奉节制故违方畧正行查勘叅提间随据广东按察司等衙门佥事顾应祥等官防呈前事开称约防福建官兵克期进攻间爪探福建官军被大伞贼徒杀死指挥覃桓等情各职随即统兵防应当获贼人一名审系贼首罗圣钦执称余贼潜入箭灌巢内率领官兵直抵地名白上村遇贼交战斩获贼级俘获贼属等因呈报前来看得象湖箭灌最为峻絶诸巢贼首悉遁其间贼之精悍尽聚于此自来兵卒所不能攻今各官虽有前挫随能密遵方畧奋勇协力竟破难克之寨以收桑榆之功计其大捷足盖小挫但象湖虽破而可塘犹存贼首颇已就擒而余猾尚多逃遁若不乗此机防速行剿扑薙草存根恐复滋蔓狡兎入穴获之益难除将功次另行查奏外为此仰抄案回道查照先行方畧乗此胜锋急攻可塘破竹之势不可复缓仍一面分兵搜斩余猾毋令复聚为奸罪恶未稔可招纳者还与招纳毋纵贪功一槩屠戮务收一篑之功勿为九仭之弃本院即日自漳州起程前来各营督战仍与各官备歴已破诸贼巢垒共议经久之防抄案
  </div>
  <div class="pagination">
   <a href="王文成全书_page12.html">
    上一页
   </a>
   <span>
    ...
   </span>
   <a href="王文成全书_page8.html">
    8
   </a>
   <a href="王文成全书_page9.html">
    9
   </a>
   <a href="王文成全书_page10.html">
    10
   </a>
   <a href="王文成全书_page11.html">
    11
   </a>
   <a href="王文成全书_page12.html">
    12
   </a>
   <span class="current-page">
    13
   </span>
   <a href="王文成全书_page14.html">
    14
   </a>
   <a href="王文成全书_page15.html">
    15
   </a>
   <a href="王文成全书_page16.html">
    16
   </a>
   <a href="王文成全书_page17.html">
    17
   </a>
   <a href="王文成全书_page18.html">
    18
   </a>
   <span>
    ...
   </span>
   <a href="王文成全书_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
