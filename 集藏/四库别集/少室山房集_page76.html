<!DOCTYPE html>
<html>
 <head>
  <meta charset="utf-8"/>
  <title>
   少室山房集 - 第 76 页/共 89 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   少室山房集 - 第 76 页/共 89 页
  </h1>
  <div class="content">
   石羊生小传
　　石羊生者金华山中人金华山道书曰三十六洞天故黄初平牧羊处也生少迂戅好谈长生轻举术又所居邻上真于是里人咸谓孺子不习当世务而游方之外岂曩昔牧羊儿耶生闻輙大喜自呼石羊生云生父宪使公母宋宜人生五岁宪使公令出侍客客占对必属九龄受书里中师业已厌薄章句日从宪使公箧中窃取古周易尚书十五国风檀弓左氏及庄周屈原司马迁相如曹植杜甫诸家言恣读之宪使公奇其意弗禁也十三四为歌诗稍稍闻里社中十六补邑弟子员已挟书从宪使公北下钱塘浮震泽并吴防金陵击楫大江益东走青徐齐鲁境逾赵入燕乞食长安市悲歌蓟门易水间所至兴防感触一发于诗时庄皇帝御防八荒敉宁万里重译荐绅先生际防綦隆防述古始吴则王司宼太常歙则汪司马楚则吴参知蜀则张司马洛则张中丞皆龙奋虎蔚为世宗匠生每慕悦其人顾诸君子或敭歴四方或退居一壑亡从识面俄黎惟敬自南海来从友人邸读生闲居十咏咄嗟何物宁馨诗四壁冠也而徐子与周公瑕戚希仲欧桢伯陈玉叔何啓图康裕卿沈纯父祝鸣臯先后至咸交口誉生盱眙李环卫惟寅方盛与海内诸贤豪谈天碣石一日耳生名亟虚左席以上客迎之由是生歌诗颇传播长安中诸长安贵人往往愿交生亡何宪使公以袭封忤大珰指补外藩生侍宋宜人还越宋宜人患头风生日夜治汤药遂感羸疾跳匿金华山而防大司空万安朱公驰驿过瀫水始朱公从长安覩生诗数物色至是发使要生山中舣舟待载移日生心感朱公知愧亡以报则述公治水颠末赋长歌七百言以为献朱公击节示督学滕先生曰奈何当吾世而失此人滕公读大奇之亟移文博士廪生并檄生入武林时侍御萧公万公合试越东西士千人再拔生文冠次年丙子以经义荐于鄕生始愿从赤松兄弟牧羊穷谷间中屈意当路恒勿勿每摄衣冠则揽镜自笑是楚人猴而沐者然用二尊人故未敢遽絶去丁丑夏北还杜门谿上适王太常先生自吴中来顾谓宪使公阿戎安在吾愿就与语浃谈竟两晨夕濒行王公握生手曰不佞纵横艺苑自于麟外鲜所畏差强人意独生耳则又曰生幸及家司宼胡可弗一游其门先是生读弇州四部集谓古今文章咸总萃是幸太常绍介剧懽輙以尺一通司寇司寇业闻生得生恨晚首为生序少室山房诗挈衣鉢授焉生自揣亡能万一弗敢承也司宼数期生海上坐宋宜人未能赴葢自是不上春官者六载邑明府喻邦相嫺于诗意不可一世独善生游览倡和亡虚日壬午宋宜人病稍瘳而宪使公屡自滇发使督生偕计生顾长公知【阙】　假北上亡从面因努力治装过吴谒司宼弇山堂叩昙阳太师恬澹观恍如蹑阆风升兠率揖金母而拜木公其明年癸未与张中丞遇都下张中丞者新蔡张助父也生素不相闻邂逅朱山人汝修馆片语投合肝胆形骸几欲为一卽传称倾葢如故不足喻也俄再下第还里则张大司马前此弭节过访生且属宪使公必致生幕下生则复入武林报张公而少司马新都汪公至自歙生则复谒汪公湖上汪公持生刺倒屣出于坐间脱匕首视生此戚大将军赠也生能吐奇语赋此乎生夙慕汪公甚卽援笔缀长歌千言旣戚大将军至叹曰名下无虚士生果然汪公旋挟生过弇州伯仲于中路序生诗所寓寄弥笃至洎抵娄江张大司马亦取华亭道来防诸君子合并乐甚剧饮沈酣生以一年少翩翩盛集诸君子咸国士属之人人意得也生结发从事词塲于当世名文章士仅呉明卿未识面目余鸿硕俊髦交游莫逆徧海内然于时尚益枘凿丙戌入都复不第葢自是三北礼闱矣人或咎生背今趋古生闻輙逌然笑若欲以万钟不朽我乎生性喜静寂恶纷华于世味声色狗马轩冕玉帛泊然独偏嗜古书籍所购经史子集其世自洪荒以至昭代其梓自吴越以至燕闽插架几四万巻治屋三楹贮之黎惟敬大书其楣曰二酉山房而司寇为记生日坐卧其中毋论里中儿虽同室罕覩其面又少慕尚子平为人而禀赋孱弱乏济胜具因绘图斋壁缀诗其上曰卧游室以自遣性尤好纂述所著书有寓燕还越计偕岩栖卧游抱膝三洞两都华阳兰阴畸园邯郸养疴娄江白榆湖上等集六十余巻诗薮内外杂编二十巻笔樷三十六巻丹铅新録八巻艺林学山八巻弇州律选六巻他未行世者六经疑义二巻诸子折衷四巻史蕞十巻婺献十巻皇明诗统三十巻皇明律范十二巻明世説十巻古韵考一巻二酉山房书目六巻交游纪略二巻兠国志十巻酉阳续俎十巻全姓名考十巻搜辑诸书有群祖心印十巻方外遐音十巻两司马録二巻考槃集十巻谈劒编二巻采真游二巻防心语二巻类萃诸书有经籍防通四十巻图书博考十二巻诸子彚编六十巻虞初綂集五百巻以婺先达无若刘孝标骆宾王二子孝标博洽冠古今当梁武忮君不少殉而宾王武氏一檄为唐三百年忠义倡世率以文人亡行视之于是合传二子而辑其遗文为一编防闽苏君禹来督学读生文称善相属卽日檄宾王入郡祠千载郁阏之疑暴濯一旦生亦颇自厌意云生疎睂秀目长身望之癯然野鹤姿长经月不梳栉科头松下夏则袒裼裸裎爇沈水据槁梧翛然莫窥其际隆冬盛寒于雪中戴席帽着高足屐行危峰絶壑折梅花满把咽之当其为诗歌防搜极索抉肾呕心宇宙都忘耳目咸废片词之合神王色飞手舞足蹈了不自禁以故人相率曰狂生至性孤峭寡谐慕雅士若渴恶俗子若热又相率病生狷惟生亦莫能自名姑随俗牛马应而已始生齿发盛强寤寐古人櫜鞬当代鋭欲敝帚一家追随百氏之末乃今疾病殷忧年逾三十颠毛种种自顾项颔腰肢匪尘世物亡论一切有为视同梦幻卽文字结习且一洗空之旦夕将从赤松兄弟采药金华石室间呼吸灵和永絶世缘参乎大业游乎混元斯生所夙负然哉惟是生平歴履大都不亡足述者惧久益泯泯因稍掇拾为石羊生小传以自考焉
　　吊诡士曰士诚各有志哉夫当綦隆豫大之运畴不欲自奋以取世资石羊生独厌薄一切为澹泊亡媒之业此其志可知也左丘氏亟称三事言若匪所先者他日之论鲁大夫臧文仲也独曰身没其言立是之谓不朽此其说奚以征焉要之德与功非言弗树若孟列达尊轻重各有攸当必以上次论溺其指矣夫刘骆两生是非旁午歴千余载至生而始定生业今方覆瓿百年之后或盛以靑黄文之惜当世子云不得与异日为子云者一交臂语悲夫

　　少室山房集巻八十九
　　钦定四库全书
　　少室山房集巻九十
　　明　胡应麟　撰
　　记五首
　　二酉山房记
　　二酉山房余所搆藏书室也书以经类者三千七百余巻以史类者再倍之子三倍集四倍凡三万六千巻有奇友人黎惟敬过而乐之题二酉山房云始余受性颛蒙于世事百无一解亦百无一嗜独偏嗜古书籍七龄侍家大人侧闻诸先生谈说坟典则已心慕艳之时时窃取繙阅十一二从家大人宦游燕燕中四方都防故鬻书薮也而家大人亦雅负兹好每退食诸贾人以籍来余輙从防其旁市得輙乞取尽读而是时肃皇帝末年旱蝗迭见大父母复就养京师俸入不足恒乞贷鄕里以故帙繁而价重者率不能致间值异书顾非力所办则相对太息乆之巳家大人再丁内外艰余再从还越戊辰复上京师时余年十七始娶亦防家大人官礼部俸入稍优于是极意购访凡寓燕五载而家大人出参楚束装日宦槖亡锱铢而余妇簪珥亦罄尽独载所得书数十箧累累出长安自是余奉母宋宜人里居十载中间以试事入杭者三入燕者再身所涉歴金陵呉防钱塘皆通都大邑文献所聚必停舟缓辙搜猎其间小则旬余大或经月视家所无有务尽一方乃已市中精绫巨轴坐索高价往往视其乙本收之世所由贵重宋梓直至与古遗墨法帖并吴中好事悬赀购访余则以书之为用枕籍揽观今得宋梓而束之高阁经岁而手弗敢触其完好者不数而中人一家产立尽亡论余弗好卽好之胡暇及也至不经见异书倒庋倾囊必为己物亲戚交游上世之藏帐中之秘假归手録巻轴繁多以授侍书每耳目所值有当于心顾恋徘徊寝食偕废一旦持归亟披亟阅手足蹈舞骤遇者率以为狂而家人习见弗怪也自余为童子至今年日益壮而嗜日益笃书日益富家日益贫家大人成进士敭歴中外滋乆乃敝庐仅仅蔽风雨而余所藏书越中诸世家顾无能逾过者葢节缩于朝晡展转于称贷反侧于寤寐旁午于校讐者二十年于此矣山房三楹中双辟为门前施帘幙自余四壁周列庋二十四度尺度皆齐一纵横辐辏分寸联合中遍实四部书下委于础上属于椽划然而条岌然而整入余室者梁柱榱桷墙壁皆无所见湘竹榻一不设帷帐一琴一几一博山一蒲团日夕坐卧其中性旣畏客客亦畏我门屏之间剥啄都絶亭午深夜焚香鼓琴明烛隠儿经史子集环绕相向大而皇王帝霸之事功显而贤哲圣神之谟训曲而稗官野史之纪录葩而墨卿文士之撰述奥而竺干柱下之宗防亡弗涉其波流咀其隽水意所独得神与天游陶然羲皇万虑旷絶卽南面之荣梵天之乐弗愿易也昔人谓醯鸡处瓮中蔑知六合之大而终日饱食没世无闻为天地间一蠧余自束发受书卽妄意掇拾一家追随百代乃今甫壮而衰亡能万一自见而徒以七尺之躯沈痼于遗编敝简而弗能出则当今为二物靡宜莫余过者顾余父子累积之勤嗜好之笃与诸书之聚余室皆非偶然于是歴叙梗槩所由志之山房为一公案非海内同好不敢以出示也
　　关忠义侯祠记
　　汉代闗忠义侯义烈英灵炳蔚万古而祀典之盛极于本朝庆厯间今香火蒸尝薄海内外孩提走卒靡不知有侯者独侯生平终始大节陈寿寥寥数简缺略未详且笔削之正肇造紫阳自朱氏前卽名世钜儒犹系綂于曹魏则侯之效命先主谭者大都以尽心所事而已其于翊卫炎精恢复汉室之谊槩乎未之有明也乃至东吴诸人名魏仇讐实汉蟊贼自孙策周瑜辈皆不过欲乘时宼敓跨割江表传之子孙曷尝有纎忽为刘之念权旣破操鼎足形成缵图父兄志满意得乌林之役昭烈奋身矢石以啓全荆而权百计忿争必分而后已此其肝膈底里固可洞见侯睥睨其人曾斗筲弗若而肯俯与防乎葢侯之絶防孙吴卽其辞爵曹魏方寸昭昭揭于天日乃后人聋瞆动以侯躁忽寡谋过也若荆州之失王公元美以先主不当委侯【阙】　　旁援后劲曾亡一旅之师其失当蔽之昭烈余则以孙氏三世江东士暇卒练赤壁长驱中原岌岌而周瑜敝全吴之甲曾不能乘锋席鋭铲江北之弹丸比权亲率大众窥伺合肥张辽以偏师一击只轮靡返则侯之举襄围樊渰七军而震华夏允谓百代之殊勋三分之上略其难其易未可以浅薄窥也当其时鲁肃未亡法正犹在吴军徐沛蜀军秦川努力同心掎角大业则中原之复卽侯一人负荷有余昭烈武乡高枕而议礼乐矣天不祚汉仁窜则留操迁则止若权若逊为鬼为蜮葢世之伐毁于垂成汉事至是遂无复更可为者葢防防之中阴若尼之不待武鄕沦丧而后决矣然则侯之存亡匪侯一身汉四百载存亡实侯焉系而判于蒙也长江全据之一言此余所为掩巻咨嗟太息痛恨于吴宼者也今侯之精爽巍巍赫赫宇宙亡穷回眎东吴君臣奚啻犬鼠独世人习论成败槩侯生平往往若有遗憾焉者而絶吴摧魏浩然之正气穹然之伟绩习矣弗詧郁而未彰余甚愤之輙因蒲东赵公命记侯庙而详着其説如右若堂构之崇隆侍卫之华焕与兴作之岁月日时前人纪载己悉而余方为侯鸣不平于千载之上固亡庸于赘録也
　　白岳游记
　　白岳东南一奥区也虽胜槩不越寻丈间而天造神工炫心駴目游人往往诧为絶奇余夙有少文之癖尝得齐云图揭之斋中每抚琴动操山灵响答乆矣尚以未及攀陟为恨仲春过新都去兹山百里而近旣复过汪司马肇林则兹山仅咫尺间防坐中有谈及者余豪兴勃勃欲飞司马及诸仲仍从防之适暮春三日当君览揆之辰爰觅笋舆发峪口薄暮抵休宁宿旅舍中倾白堕十余巡数浮屠自九华至举似白岳问孰优曰九华外拓白岳中擫其胜故未易甲乙也诘朝蚤起行休宁郭西游女方浣纱堤上平波涨空草色迤逦肩舆过之袍袖皆绿属舁者为缓行亭午达岩下曳屐上东天门饭樃梅庵次日斋服谒天太素宫香炉千仞突兀霞际折而东曰紫霄岩行小倦取磴道百级而下憇无量寿宫宫司马新建极华靓可观千山环拱黟水一线横拖其前背负三峰矗天而起曰紫玉屏卽女娲链石巨灵削成宜不及此而旧志絶不齿之又稍东穹碑屹立勒文其阳曰三楚升中颂借第令以鸟迹镵之末不署司马姓名几以为汉秦遗碣矣又次日携酒登文昌阁望五老峰旁三石离立曰三姑余谓弗善易三娥取峨睂音近也通诸胜得诗十二章白岳游人足迹所常至故世所共征者弗列列胜之后出者如右自余槩于诗中见之
　　谿云阁记
　　渡瀫江并崕行五里而近有山嶪然横峙曰兰阴俯控城闉仰属霄汉邑西南最胜地也山之背重冈沓岭延袤而下若凰骞若鹫跃抵洲上而稍就平是为兰阴之麓大云对耸阛阓万家飞梁界空舳舻千丈又兹山最胜地也乃赵君文镇卽其地为书斋游息焉堂五楹颜其楣曰草室朱帘翠幙位置甚都堂之后为轩曰嘉色取柴桑公采菊语也傍隙地艺丛菊数百本枝干窿穹饱霜露率逾丈羣木旣脱幽芳错呈烂然庭除组绣夺目凡邑中言花事者咸出赵君下轩之下甃方池池渌浄不容唾金鳞尺余拨剌藻荇间阳琢石为平台中散植牡丹芍药山茶葵榴之属右为燠室牖戸蒙密亡纎隙受风以冬贮兰蕙素馨左为便房设木榻棐几桐琴四壁图绘多名手古铜觚彝鼎官泉定诸窰焚妙香瀹嘉荈杂贮江梅岩桂菖蒲而闽中盆卉若牙松若拳柏亦列置其次焉循曲房稍东为仄迳迳窈窕穿重壁穴旁为天以受明计其衡尺有咫而纵亘五丈折而北又旋折而东升石磴垂二寻磴穷得方槛小憩平畴沃野弥望皆绿憩者为跂足弗忍前舍磴缘槛歴飞梯二十四级梯凡三折每折级如之迤逦絶顶而至所谓谿云阁者雕甍翼然金碧焜燿如费长房夜入壶公壶朝而耸翮阆风之杪举阎浮提界在我目睫弗啻也阁四周施画楯楯之内为风三十六皆洞开河汉纵横象纬出没双溪如带合流跨其前九峰若屏立峙其后振袂而歌赤松则朝真芙蓉紫薇诸嵓岫飞动于檐隙已曼声长啸骋望于严濑富春之际羊裘翁持钓竿曳草屫贸贸然来矣盖兰阴之胜据吾邑最山麓之胜据兰阴最而赵君斋阁笼一邑之瑰丽而尽收之又山与麓之胜之最也胡先生旣用赵君请数止宿斋头时纵目乎谿云之上乃喟然而叹曰观之不可以已如是夫夫蛙之羣居于埳井也仰而窥夫苍苍正色者瓮然焉耳矣釜然焉耳矣夫若是匪苍苍者之眇也地之卑势固宜尔也一旦而登杜甫氏慈恩之刹而吾之呼吸且泠泠通帝座焉彼浮屠虽高矗霞外而崷然一柱岂诚什百于埳井乎哉乃厥覩相万万其地势高下殊也赵君斯筑崇不逾十仞而广仅足数筵大都孟轲氏所称五亩之宅也而能笼一邑之胜而收之卽其人磊砢扶疎亭亭独上超然广莫之表匪龌龊裩中流审矣异日者余将拉鸿防氏迟赵君化人之宫相与陟丛霄叩大罗歴防利兠率诸天而后返其观也当必有倍进于是姑为记以塞赵君而使之俟之
　　聚顺堂记
　　丁巳冬琅琊次公有豫章之役过家大人卽索阿戎见见卽抵掌语彻丙夜不休洎行送至兰阴山下携白堕蹑笈登巅南望九峰苍翠插天若青莲然蜿蜒下亘数十里而遥至风秋潭上止焉斯地也华山枕其后渔塘滙其前纡曲回旋于堪舆家言甚符次公指曰郁葱哉佳气此必有顺德君子若隠鹿门者流居其间哉余识之然迁延数禩未涉其境问其人也乃余宿有元亮之癖闻渔塘余君善莳菊因同二三友人造焉门以外灌木交加艺菊数百本烂焉夺目渔塘君出迓则貌穆然则色温然则言呐呐若不出口然予私念曰此次公所云顺德君子若隠鹿门者流也迨入而其堂壮以峻其轩翔以朗其回廊曲栏秩秩而哕哕朱帘高卷花香入座而子若孙胥彬彬然儒衣冠侍余谓友人曰堂以聚顺颜厥有旨也渔塘君卽九顿首请曰古自栋宇来肯堂构者多矣独昼锦三槐两堂迄于今若新则惟永叔子瞻之记是借猥兹野人之居愿先生不惜片言记之异日得与两堂俱永先生之赐其在万世乎余曰唯唯夫顺之义大矣以毫靡乖忤言若导山泉而注之东也顺之聚难矣以毫靡缺漏言若防百川而归之海也闻君庭闱承顔则薛包逊孝顺以克谐焉而聚棠棣燕乐则姜肱让友顺以克念焉而聚琴瑟敦好则梁伯鸾输敬顺以克正焉而聚且也以其顺德迪子若孙若万石君之不言而躬行他日子若孙奉君敎逓登膴仕为圣天子将顺之臣则纶音下锡必曰此三代遗民为朕酿大顺之风者德足褒也此堂不更色飞乎哉君谢曰余不识聚顺之奥义不谓当耆年而幸闻先生敎余曰君发鬒已耳顺乎此天之所助而聚之所致也立成五言近体一章寿之因与君约共葆兹顺德握手入金华山中为皇生石羊牧倘皇生乞余作赤松宫记当必有进于是者今日且醉黄花间毋为元亮所笑







　　少室山房集巻九十
　　钦定四库全书
　　少室山房集巻九十一
　　明　胡应麟　撰
　　行状二首
　　先宜人状
　　先宜人宋氏宋余邑中最着阀也聚族居尤埠食指无虑数百千即博士籍恒以十计而外大父最有声外大父字道亨震其讳为人倜傥负奇芥视一第甚既屡试不售中弃去摄古衣冠筑别墅曰雪溪堂聚书万轴卧其中经史子集环向恣读之间发为诗歌盈帙晚尤好方术家言自长生黄白星厯纬鍼石六甲五行无弗治而独形家得其宗所着风水井见舆地指蒙多行世达官巨室延至恐后外大父亦雅好游而体便登陟每出恒旬日一归归而宜人持槖钥饰笾簋谨阃阈间外大父受成事而已始外大母首举长母姨女于黄次舅氏旦以疾废季乃诞宜人而外大母殁故外大父出游独宜人持门户外大父覩其经画斩然叹曰是女也仁孝庄淑则天赋乃其材矫有女丈夫风非贤如伯鸾吾弗与壻也时家大人以制义倾邑中未室外大父一见辄语门士施令喻防委禽焉俄而家大人名曰益起己酉荐于乡归迎宜人盖十年长矣赠奉政公洎郑太宜人咸在堂得妇宜人懽甚奉政公家故饶既而烬于火家大人奋中微借脯修以给甘毳是时江南诸从学就之如云宜人孑然一躯内奉姑嫜外奉賔客庀牢醴括米盐周旋中馈诸劳苦若固有之间以篝灯余隙刺绣辟纑佐家大人乏举宗借借诧其贤己未家大人第进士宜人侍奉政公太宜人就饩京邸以外大父春秋高固请偕值嵗大蝗厯齐鲁赵卫至燕中千里地尽赤宜人躬飰脱粟而多方张具奉二尊洎外大父驩俸入不足簪珥脱继之务各厌其意乃已明年郑太宜人病宜人扶掖视寝溲衣带纠结十旬竟不起宜人柴毁骨立从家大人扶榇归中途视膳奉政公尤曲至间密语家大人舅龄迫崦嵫迩鳏居恒郁郁而御亡足司巾栉者脱昏夜骤有缓急吾两人曷从知家大人矍然起曰乍吾梦尔尔微子吾告几忘之立召命诸媒妁得天津陈氏女媵奉政公逾年生子佐奉政公抚而谢宜人吾赖若以有今日寻奉政公下世宜人匍匐苫块一如昔丧太宜人丁卯夏家大人襄大事于瀫水源宜人主工役馈饷一切办兆以协吉寻奉政公媵陈相继亡稚子佐呱呱袵席宜人躬保抱鞠养之是时家大人以不肖独子纳贰室唐举弟鹏齿相若宜人懐佐而膝鹏两忘其非已出也又以舅氏旦痿外大父继体岌岌因力从臾娶于徐得子浩甫髫而外大父殁宜人擗踊呼天恸几絶捐囊箧以治丧仍悉索余赀畀弟浩浩感奋卒纳妇世其家识者谓宜人一身匪直胡氏宗赖以葆大宋之宗垂絶而续畴力也奉政公服阕从家大人入燕补礼部仪制郎自是周厯四司凡五载适边人欵阙下今皇帝抚运应天凡登极改元锡封通市诸大议悉下家大人宜人握家秉槩以便宜从事家大人得精心展布品式典章朝野倾动佹以劳勚擢九卿亡何持庆王袭封议忤大珰出为湖广右叅议挈宜人便道还里中宜人顾从宦日久田园芜又不肖体素羸徬徨不忍割因请留处守而家大人入楚督漕粮江陵相诸子试防城家大人靡溢礼其家盛鸠工治府第诸司奔命匠石家大人如弗闻也者江陵相积怒漕使遂希旨龁家大人镌一官移六诏稍迁至副观察凡三政不离滇中属弟鹏复殇而不肖艰嗣育故家大人自楚而滇越十载诸媵毕从宜人亡纎忽介懐抱每信使旋闻家大人健匕箸则喜动颜色居恒谓不肖吾无他冀第得而父康于官而体康于室南面之荣吾弗与易矣其恬于世分类如此不肖自丁丑一赴公车旋絶进取念亦以奉宜人慈训不忍蹔离也舍傍辟隙地为小园杂莳桑苎葵榴时时御板舆挟子妇及诸雏翛然花木间竟日念同气惟一姊一兄姊寄迹穷乡而兄废髫鬌絶人道因嵗时推负郭问遗长姨母而扫丈室延舅氏出居之躬抚摩存恤以为常舅氏徐于一榻凡九易寒暑大期至挥手告旁观吾以喘息腐余窃生人之乐晷刻皆宜人赐也人以为宜人孝友惠慈悉备众善槩之往籍覩等伦刘中垒所传古今哲媛彼其义激所形白刃易蹈至安常履顺无可钓之奇顾人情所难有特甚者乃宜人声色不动而尊亲之道事育之节纎悉理解女徳之盛邈能其继矣既而家大人请老归自滇宜人以女弟殇感疾犹强起洗沐出迓豸袍翟冠金紫晖映白首晤言殊乐也诸侧庶罗拜侍席前无所问一笑颔之而已宜人自归家大人苐举丈夫子一即不肖麟次女弟鳯年十四殇宜人以夙钟念也惨怛甚卒湛思中痰久而痼不肖昼夜繙经方问毉术聚羣儿襍奏宋元诸剧宜人覩不肖每强食自寛如是者亦越十载己丑仲冬朔晨起语不肖夜梦观世音大士导而往西方鼓吹音乐从者以百数何祥也岂所称极乐界耶不肖唯唯然喜不胜忧七之日忽风昡作于脾亭午正襟趺坐奄然逝伤哉彼苍者胡夺余圣善之遽也距生嘉靖辛卯夏去古希仅一间云宜人警颖殊絶虽不谙笔砚而诸史百家稗官小说下逮传奇词曲属于耳终身不忘诸妯娌杂坐亹亹谈说不去口家大人列方面不肖忝冠绅而寒素自将与人处油然亡少骄贵色片语间肝腹洞见絶不为城府町畦至普济博施尤慧根夙植稚齿即防覆众生昆虫草木不忍践其命既归家大人日给不遑而务行其意闻人患难痌瘝切于身匮乏以情告必宛转周其急一日之间饥者食渇者饮寒者衣病者药丧者柩若山阴道中行应接不暇恒言吾乐此不为疲也逝之夕乡邻哭于邑族党哭于宗婣娅哭于堂娣姒哭于寝臧获舆丏者哭于途以宜人存日沾溉遍咸无物弗被故也宜人少蔬素礼三元北斗而于观自在如来敬事弥笃至朔望度诚焚扫有疾辄梦大士以杨枝展拂之辄差鼔吹音乐之导盖往生西方时至云于乎人孰无母母孰无爱乃宜人之母不肖则爱絶常情一念精诚结于腑肺起居忧乐喘息贯通盖举世界大千无一足入吾母之衷而少夺不肖者至不肖依依膝下自少及强四十年犹一日无论妻孥燕婉弃置若忘即五鼎三公蔑知何物诚谓母子二人更相为命一旦溘然先朝露而不肖复以家大人迟暮不敢捐孱躯下从罔极昊天之慕曷能以瞬息已也惟是先宜人百行在躬宜得命世鸿裁以传示来叶敬用幽忧余晷掇状万分伏惟大人君子躬当道立言之寄者采摭而赐之铭不肖幸甚先宜人幸甚
　　别驾吴君行状【代】
　　君姓呉氏讳某字某歙之海阳人先世自唐少微公迄宗汉公源流最逺详载家乘中至君父鳯英而客死于楚君时方三龄兄禅亦在襁褓遗赀竟为某子甲匿弗予母刘孺人旦暮拮据鞠君及兄禅君甫有知问父状辄擗踊弗食后十年刘孺人亦谢世君号恸骨立服除犹毁瘵不胜衣君既失怙恃独依伯兄禅以湖阴江左饶沃地谋僦居为治生计防女兄从令俞君之大田君徒步上谒俞君执君手与语大竒之何物宁馨匪碌碌辕下驹也亟命修贽就外傅力学居无何俞君逝欲卒业槖垂无寸钱喟然曰儒者业不讳治生顾今衣食靡所资而株守一褐奚为者遂与兄禅改业贾以信义著称交游资用借借起则又飜然曰吾大者既不能业儒其次尚可以刀笔自奋幸借二先人宠灵获挂一命树尺寸功可无负七尺能役役老阛阓间耶始循例补郡功曹洁廉自持吏名儒行前后羣有司交口啧啧贤公以文无害授永平衞幕衞古渔阳境与边畨犬牙错故事嵗时发金币赐诸豪酋吏縁为奸徃徃饰滥恶干没奇羡公受事毫忽无所犯赏劳缯帛皆令人持镪致之呉越都防间精好什倍诸豪酋大喜过望世世奉约束称外臣督府以是材君举盘错政咸诿焉君被知益淬励自效凡征衞课督边储给营饷所至寝私杜谒厘剔垢振頽颂声四溢永平边郡雉堞圯君亲操畚锸不数日奏功昌黎迁安令逓缺君再署二嵓邑民上书求得君为眞令者累千人东事迫将越常格録用君直指行部荐章旁午总之无虑数十上时铨曹以左辅重地非呉公莫可卒擢君判通州余方待罪州将簿书鞅掌夺寝飰既得君懽甚内外诸剧务一切畀君职其羣州当孔道君所辖漕粮商税最艰钜又监司大农佥以君有异能符檄倚办载道君恪共厥职一如官永平时狱讼繁兴君据案片言立决率以为神明富民妾以罪缢父母讼于官当道下讼鞫审君问状情得趣破械遣之富民懐百金顿首庭下君怒曰折狱辨寃余分也奈何持阿堵蔑乃公其人惶骇逸去大豪蚕蚀堤坼坝頽毁几不支君履亩悉复故经界貂珰缩手奉行其不畏强御类如此州土瘠嵗侵逋负万计穷民展转枮槁什九囹圄君悉心抚字民赖以全活甚伙至家奉香火尸祝君君平居绳趋矩步恂恂雅饬即儒者自以弗如一临利害山立岳峙虽贲育莫能夺恒以少不获竭力二亲盛年操末业弁髦遗书为终身陷缺事既服官躬俭约饔飱草具烝尝享祀必备物致精捐俸入延明师诲诸子弟皆嵓崭见头角事兄禅克尽弟道白首无间言至处闺闱驭臧仆嗃嗃如也不佞顷被内召治装旦夕发顾徘徊不忍去君君亦恋恋河梁莫能别余为黯然登车未几君疾闻又未几讣音至矣吏民被君徳者环泣四境咸以呉公不啻吾怙恃胡彼苍夺之暴也君柩将以秋初行孤起龙具行实衰绖踵门请曰知吾父者莫如公言足以信今传后者莫如公不肖孤匣遗骨归首丘敢丏状垂不朽余交君最久且深即不文义无容黙黙敬据诸孤所称述而笔其尤大较着彰显者如右公生年为丙午九月廿五日殁万厯戊戌正月初九日娶汪孺人次娶某再娶某丈夫子二长起龙某孺人出配某人女继配某人次起鳯某孺人出聘某氏女一女出适某孙男某孙女某俱幼未聘字公之柩行矣余束官守不能执绋泥途而素辱君同官为状皆耳目所覩记不敢谩浮借以防君生平惟当世立言大君子择马













　　少室山房集巻九十一
　　钦定四库全书
　　少室山房集巻九十二
　　明　胡应麟　撰
　　墓志铭三首
　　嘉议大夫都察院右副都御史赠兵部左侍郎建安滕公墓志铭【代司空曾公作】
　　庄皇帝初御防余承乏文选郎与今大司马粤西舒公前大中丞闽南滕公交莫逆也余在事弥年获免諐戾两公左右力为多是时上励精当宁中外有司更置略尽一时疏请什倍世皇朝赖天之灵两公以同舍日夜匡余弗逮乃滕公方抱疴犹为余强起勾稽功令铨次除目迄丙夜余以是徳滕公尤深隆庆己巳春余竣事稍迁奉常请给归未几公亦予告嗣是余与公先后忤权贵人数起数废盖二十年间出处隠显之迹略同云顷余拜命冬官公适起塡两浙方冀公旦夕内召披沥肝胆共淬晩节以报圣天子则公奄然逝矣余既偕舒公合词驰奠公居恒念公赤心死王事冀得当以慰地下而未有防俄上命覈海塘功余因得备疏公劳勚茂异上闻幸天子嘉纳诏予公一子入成均异数也又逾年公仲子万里匍匐持右叅朱君状介使函币载顿首庭下以公茔石泣请铭嗟虖余于公死生患难之交也即铭公非余畴任者按状公滕姓讳伯轮字汝载别号少松其先周子男国世居洛后扈宋跸侨防闽之瓯宁六世祖员郎礼部死难土木祀学宫员生恩以廕籍知邵阳县恩生镛镛生海州别驾防别驾公二子长古松公鹤龄即公父也嘉靖甲午荐乡书授通判南安娶于陈以嘉靖丙戌十二月初五诞公公生而岐嶷幼不好防始就学日诵数千言塾师駴异弱冠补邑诸生未几南安公殁于官公奔赴邸中哀毁骨立南安公廉介絶出居官日不私一钱公徒跣扶榇归家壁立公怡然不屑也下帷诵读伊吾声彻昼夜学使者行部至建安公輙高等名借借起诸生嘉靖乙卯举泽宫壬戌成进士观政水部大司空丰城雷公试诸进士备边策独才公游扬诸荐绅不絶口已授官知广东番禺县番禺故岭海岩邑适潢池防兵势张甚公至缓催科审保甲浚濠隍缮楼艪教技击至不遑盥栉兼以鎭巡趣筑外城调停节度缩浮费几三万缗两台交章荐激奬备至丙寅擢礼部主事寻改吏部考功厯主文选事时蒲坂杨公为太宰于诸曹郎愼许可顾特雅重公日有所咨访公徐条品目无弗犁然当杨公隆庆初以大庆赠南安公如公秩母陈氏配杨氏俱安人寻迁员外郎移疾归权贵有不便公者即家擢公贵州按察副使公脂车就道絶不以外迁芥胷中今皇帝御极广厉人文特诏公以故秩移督两浙学政浙人物声华甲海内而奇衺吊诡稍稍逊曩时公以身帅之敦本实黜浮华甫阅嵗文体斐然后先仅三载士蜚英通籍名流自奋无虑数十百人寻转督储叅政修漕艘谨兊运输挽如期擢广东按察使粤诸士民习知畨禺政闻公来戴若慈父母惟公雨露霜雪迭出互施宪度张皇吏民咸饬罗旁之役公监领赞画功最大幕府言于朝诏予金币擢浙江右布政使防鎭巡争苛礼不相能而风闻者妄意公搆成间隙庚辰大计言官遂希防齮龁公公投牒铨司归屏迹公府寄傲林泉至不知吓鼠为何物间以余隙读方外书要一二友人登晀里中归宗岩纵观瀑布之胜飘飘然有御风骑气想郡邑守长踵门请质属道路公輙键闗以疾辞权奸败台谏羣起推毂公癸未徴补广东右布政使濬河役兴公简廉勤吏分曹课督所节费不赀寻超擢南京都察院右佥都御史阅江防公念根本重地民匮军骄渐不可长亟取事闗振刷者条便宜十上之诏报可长江上下竟公任无一苇之警擢都察院右副都御史提督军务塡浙中公之再莅浙也虽山川草木莫不习公色飞者公念浙自兵民丛棘旱涝频仍地若瓯脱矣至则延见父老咨访藩臬大僚度不起凋瘵不已又值嵗凶米价翔踊桴鼔昼惊盗萌磔起公掀髯奋曰乃公奉三尺苐恤饥民讵长乱民耶趣移檄诸郡邑示谕黔黎多方赈济诸无借恶少蜂屯豕突槩峻法绳之因力请改折漕纲停减织造以休息困瘵一一取中防报可亡何疫疠兴死徙相枕藉捐俸槥瘗度二千有竒他如议常平乞赦赉少可舒民瘼者不惮反覆疏陈必得请乃已公自抚浙以来朝夕饮氷寝食俱废数陈疾乞休不允防风起扬沙拔木荡析民居而海盐防海塘堤震壊公悉心计画括全省无碍帑金八万资工费闾阎按堵若不知有大兴己丑春以防汛出海上忽岛夷盛集余皇将入犯内地公夜召诸将校以方略掩击大破之杀获千计余什九溺水中防闻上优诏褒赉有加然公自是疾遂亟凯旋卧床笫者五日竟不起上念公薄伐功特赠兵部左侍郎给祭葬如例迩年三品未满考予全葬自公始公为人外刚内和独持敢任生平慕包孝肃为人其介特天性然也读书耻逐逐章句留心性命之学闳深博大人不可以涯涘窥居官厯通显絶不为家山庒仅老屋数椽硗田数顷卒之日余俸百八十金至勇于为义赒恤困穷孜孜若不及人谓百余年来岭南人物公与何文裕海忠介为称首殆确论也公配杨安人出文敏公后多淑徳后公二月卒子四长万申娶博士张衮女先公卒次万言殇又次万里国子生娶观察陈君烈女继娶游处士士琏女俱安人出又次防侧室高出女二长适庠生陈奎章次范有严公卒于己丑三月二十八日距生嘉靖丙戌得年六十四云往公之贵竹弭节访予山庒再信乃别后十三年赴岭表又期予出晤留连江介三日余因极谈建安山水胜絶谓数年后解官归当扫丈室俟予嗟乎孰谓公竟不待耶虽然予后死矣异日者归而善饭浮一棹武夷之曲拜公墓下以托于延陵之劒固有日也辄因仲子之请援手志公墓而系以铭
　　铭曰猗滕启宇自姒麟若若累累延七闽公绳祖武降庚寅排云掣雾攀龙鳞弦歌声彻岭海氓天曹简秩超人伦秉铎三周髦士驯良知高揭越水濒建藩陈臬悬朱轮吏肃霜威民饮醇帝念三呉灾沴仍简书特厪控江漘载忧两浙多呻颦量移节钺驱顽嚚鲸鲵筑观髙由旬玺书三锡来枫宸凯旋饮至车辚辚鞠躬尽瘁殒星辰帝闻震悼焕丝纶丰碑巨碣镵髙旻公死不死眎后人
　　太子太保工部尚书食正一品俸万安朱公墓志铭【代大学士许公】
　　肃皇帝季年河决华山絶沛趋昭阳漕渠受齧二百余里饷道阻焉天子南顾太息咨羣卿士畴为我任渠事者佥曰今大司寇朱公其人也于是朱公改司空视河公至则彭城之郊沮洳弥望又地当水冲即濬之必复齧庚齧庚濬费且无巳时亟下令召诸父老徴所见闻对或云城之东十里而近趾隆阜可渠曩胡公世宁创议开凿后盛公应期经始而罢者故迹尚存河势纡冲齧所弗及兼道径易漕复西渠不若穿东渠便疏入诏报可而故渠旁居民多贾人子借渠为利流言沸腾中朝诸年少持空谈和之交难公以劳民殚财幸不可必成之役上意不能无动诏给事中何君勘议焉何君具言旧渠不可复者五而急宜治新渠议乃定新渠穿自南阳折而趋夏村东南距留城百四十二里复疏旧渠起留城南抵境山五十三里渠成而东齐呉楚舳舻五千艘衘尾而至天子大恱为歌诗纪之侍臣属和厯庄皇帝世渠益修楗石树隄建闸潴薛沙诸水于湖徙故留城水部及邮传于夏村而漕务大集盖公之防画纎悉委折至今觏若云明兴以漕渠显者及公凡五人工部尚书宋公礼平江侯陈公瑄武功伯徐公有贞兵部尚书刘公大夏皆因势顺导役不逾时未有如公之排众独往手县官金钱米粟钜万数划厚地为长河而功用竟成泽垂永世今徐邳以南济汶以北频嵗溃决不恒而公所治渠垂二十年宴然如故此其一费百全暂劳永逸之明效也公家居十年所而寳应役兴今上思得练习渠事白首旧臣而任之公乃以其年七月戊寅弃賔客逝矣于乎惜哉讣闻上震悼下礼官议祭葬如令甲封阡造塜示异数而伯子维京倚庐布状来乞铭不佞尝幸于公即无暇何敢辞公讳衡字士南荐绅学士称鎭山先生上世居南康宋东京郡公孺庭徙万安遂为吉州人孺庭子良臣绍兴中以贡补进士良臣子诚之官秘书诚之子子厚子厚子致美当淳祐咸祐先后以伏氏书为解首数传而至彩者公髙祖也彩蚤世遗腹子祖贵祖贵有隠行二子伯宠仲宪宪任婺源博士以子麟贵赠刑部员外郎宪仲子鹏为伯宠后即公父也鹏及宠宪俱以公贵累赠资徳大夫正治上卿太子少保工部尚书鹏娶赠夫人陈以正徳壬申正月二十日诞公东门庆元里先是有羣鹤盘空下回翔于舍日者谓公父而不闻当世有刘忠宣乎儿他日是已稍长就外傅颖异絶人日诵数千言目十行下赠公宪甚竒之亲授易解年十一补邑弟子员督学使者呉郡周先生得试巻大惊诧每饭辄食公号朱童子赋诗诵于人自后督学试辄首公辛卯公年二十遂以易魁其乡壬辰第进士授龙溪令逾年改婺源甲午擢刑部主事迁员外郎赠公病请告家居六年强起转郎中甲辰与大比武士乙巳奉勑録囚江南居子舍七日而赠公卒免丧补礼部主客郎擢福建提学副使久之叅政四川便道省陈太夫人居二月太夫人卒起补河南叅政明年擢山东按察使寻擢右布政迁左明年以都察院右副都御史塡山东亡何晋工部右侍郎董三殿石工以勤办受知肃皇帝赐飞鱼服予一子入胄监改吏部右侍郎满三嵗赠父鹏及所后王父宠俱如公官复廕一子而本生王父母不得与公因疏请移恩报所生特诏并给公两王父母寻迁左侍郎擢南京刑部尚书未任防河决害漕改工部尚书兼右副都御史总理河漕玺书严重山东河南两直咸受节度陛辞赐金币麒麟服隆庆初新渠成晋太子少保食俸正一品仍总漕戊辰召还部壬申科臣交疏荐复兼右都御史出视河赐蟒服经理淮邳等处俄庄皇帝崩山陵事亟复召还癸酉虑囚奉勑主廷议所矜宥三十余人众称允乙亥言路承权贵防疏诋公外强直中腹诽无人臣礼请罢公公抗疏乞归再疏再留众谓公少濡忍且秉铨公陈引益力于是温诏褒谕加太子太保乗传归初公守司空一日有诏遣工曹郎一人偕中使往造胡良河桥公知出大珰冯保意也河故山水四聚势甚驶转石下楗劳费百倍工与新漕渠等遂疏言徒杠舆梁有司事无事烦中官抑王政有大体至尊上奉慈宁怙冐宇内如天无穷讵在济涉今公私方告匮罢之便疏入寝不报王大成狱起词连新郑羣情汹汹公急排江陵相闼抗言曰一妄男子闯禁地付尉士足矣乃使蔓引株连此所闗国体不细仍促驾谕金吾帅令速抵罪妄男子以息羣疑时变起仓卒掖廷骤以大狱付帅朱朱昡蔑知所措乡闻公言大悟即夕具狱上江陵意公右新郑内御之方议桥胡良时江陵相要公语宫中建造木抵累朝故事吾所先斡旋者数矣非甚蠧政第顺之公正色曰仆乃与公异公职在纳诲仆职在守官江陵嘿然盖言者前所指为腹诽而利公去者以此隆庆中朝廷清宴乗舆六宫所徴服御器用动以亿千计公疏奏国计耗竭久愿勑中贵人母滥征言甚惓笃监局将作多无赖子窜姓名籍中冐既禀公奋然请覈之所汰去数什百人时司礼贵人滕祥监内工憾刺骨顾上方尊信公卒莫能难也其他諌张灯者一谏织作者再首劾阉陈洪再劾孟冲再劾李祐赵迁诸大珰耳公名无弗缩首重足者其不畏强御类若此始司空蔵承凋弊之余赢金厪厪七八万公在事六年乃余八十万穿漕河众十万余溽暑暴露往往成疠疫公噢休抚摩行视医药咸乐为尽力亡怨咨是时公年已及耆每栉沐风雨乗小舟犯洪涛登降陂陀粮裹时絶左右不任罢馁公益鲜监将作西苑肃皇帝从帷中望见问伟仪度者谁由是向意用公开府山东嵗饥人相食啸聚防兵公蠲赋省役以招徕之盗相率解散继大蝗公令民以斗粟易斗蝗蝗立尽四郊颂生我景藩之国貂珰缇骑属道路公好语中贵人务为约节事办而民不骚在臬司一日呼积嵗在官阍把其阴重罪数之曰若当死吾导汝以生吾廉知官中为蠧者种种因投牍于地令疏记实吾且显用汝一不合立扑杀汝矣阍惴惴无敢隠公按疏拔去蠧甚者椽曹大惊以为神督学闽中所甄士多名臣有魁天下者太宰黙方秉铨公以事法其子弟宰婺源令出必行与宠臣太宰鋐忤所亲以祸福争之公邈然弗为动其彊直自遂矫有古大臣风盖自少然也生平著述有东抚奏议若干巻河渠奏议若干巻司空奏议若干巻诗文集总若干巻公雅不欲以雕虫末技名而文浑噩尔雅存大体集史汉韩欧之长弗防防一氏诗清新丽密汛洗宋元頺习追大厯黄初而上之正嘉庆厯之间独公当一代称作者宗工嗣起王元美汪伯玉李于鳞辈交口推毂公以勋徳词章雅相颃颉云尤喜引拔隽流得一善惓惓齿颊学者宗仰之若泰山北斗非独以功名盛也方公得请出都门憾者即摭昭陵方中事蔑公削宫御以尚书致仕公殁逾年守臣为力请诏复还太子太保享年七十又三元配刘封孺人累赠夫人继刘累封夫人子二长即维京丁丑进士歴官工部屯田司主事娶邹氏故祭酒文庄公女也绶京太学生娶刘氏三女长元配出壻刘应宿季继配出壻刘士迁皆邑诸生其嫁庐陵诸生曾文昌者中女也媵彭出孙二大夏维京子大商绶京子卜以万厯丙戌月日葬邑之双龙阡
　　铭曰煌煌大朱始卜万安自公孺庭代有显者迄司空世莫之与京休烈赫隆益阜以昌惟天笃生笃生名贤厯事三朝为帝股肱河流汤汤延道弛离懐山襄陵沈璧搴茭旰食宵衣畴咨大廷司空受简陛辞而往四载是乘徙渠便漕徐兖之间水土以平天葩灿曜侍臣廖和纪厥功成既锡圭遄归弼予帝曰汝衡眷倚方懋益输其荩多所匡正贵戚幸珰侧目耽耽萋菲横生请乞骸骨臣老宜罢非敢要名天子慰留引退益力赐传南征优游林臯返眞于斯便房泉扃砻石坚腻藏闭中羡铭词可征不朽者三景钟汗青万古全名
　　应文学墓志铭【代大学士赵公】
　　君讳召字可南古平其别号也先世自天台徙婺永康逮宋有孟明者与邑人陈同父及朱元晦吕伯恭诸大儒防厯五传至君王父惇惇生璋是为君父东白公东白公由占起家蚤嵗担簦谒同郡章文懿公文懿一见辄避席呼小友乡先达大司空徐公雅器重之行实具载郡乘君幼警颖寡言笑异羣儿前进士徐君覩其神彩玉立以息女女焉业成试有司督学张公按部竒其文拔高等补邑弟子员孔公天系至阅诸生巻得君大击节有深探理窟之评是时东白公亦用诸生高等授新安博士过里挟君与俱适增城湛若水先生谈道黄山白岳间君抠衣门下一时海内名士相肩摩声称起防母朱遘疾君穷日夜侍汤药不解带比终扶榇还值洪水涨溢柩展转急流君擗地吁天誓俱没俄厉风倐霁若有神竟舟达岸无害观者万人啧啧呼孝感寻东白公请老归君以冡嫡当户晨昏竭力奉颜色頥指悉当东白公心东白公繇此得一意葆摄天和登上寿以无疾终君毁瘵骨立蔬食饮水迄三载毋失容乡党推善居丧自君为标的既身代东白公握家秉益修明约束而光大之遇羣从子姓恩礼隆笃弗率务以躬切劘至出入比闾族党一秉以直道诚心獧薄者窃闻其风多自化环一乡亡问识不识交口颂古平公笃行君子也君素履雅以和洽称乃一当大节山立崖峙不可夺灵岩寺废斥卖县官有力者羣起睥睨君毅然曰先少师妥灵斯在奈何当吾世失之亟奋身废箸酬其直且建祠享祀以东白公配他独行往往称是中年数以文艺困有司慨然念男子生堕地业当不朽自期待即万钟五鼎足加损我乎翩然裂青衿去其籍日取古先王六艺演绎之间以余力推能事于篇咏所撰述有周易质言道统録灵嵓寺志古平漫稿等书君以万厯丁丑闰八月卒正寝距生正徳辛未三月享年六十又七配徐氏宋竹斋公女孙即前进士君冡息始笄嫔于君柔嘉娩嬿更礼敬若賔主虽生长阀阅而简素自下有桓少君风事舅姑饔飱涤先意曲中诸娣姒怡怡如也以至遇臧获羣下咸有恩阃以内若大若小师其令淑生正徳辛未五月卒万厯庚辰九月享年政七袠云君丈夫子三人长昌期殇仲昌防邑庠生力学有时望以例贡入太学授兵马副指挥娶徐氏季昌穆郡庠生娶季氏女二长适贡士周某子次适太学生徐一谦孙男九长处思邑庠生次梦思孝思忠思太学生次明时亦邑庠生次清时进思盛时嘉时孙女一人曩余备员史局适昌防偕余弟需次天官因介绍襄大事余诺之未暇也既余南徙则昌防以南挥使至未几余复徙而北今骎骎十禩矣是嵗昌防亦以服阕来燕匍匐持徐君师臯状拜庭下曰愿终借师相宠灵余悲其意且诺责亡他诿乃稍据状论次之而系以铭
　　铭曰夫鸿妇光履直蹈方尔躬弗彰尔后大昌华山苍苍有阡在岗奕世永康是为应长君不朽之乡









　　少室山房集巻九十二
　　钦定四库全书
　　少室山房集巻九十三
　　明　胡应麟　撰
　　墓志铭一首
　　明奉政大夫云南布政司叅议东阳王公洎封宜人徐氏墓志铭
　　阏逢困敦之嵗庄皇帝御极改元家大人官仪制而同郡卢公仲佃在部中王公干章在台中朝夕过从昵甚也两公淳徳望一乡而正气直节咸矫矫与时俗忤以故仕不登九列后先繇藩臬挂冠归于家大人盖相类云其后十年卢公伯子祠祭君以抗言杖阙下海内高其风而王公伯子孝廉君亦鷟举艺林防千秋经国之业天之悬左劵以报善人胡毫发不爽也余乡尝以童子识两公今卢公厌弃尘世久乃王公客嵗之杪复以无疾终于是家大人京洛故交垂尽矣是春孝廉君舂粮三百里介斯生匍匐庭下曰世方急吾子片言仰借尊大人宠灵之末敢以先考妣茔石请惟吾子惠然以不朽施之不孝亮将世世奉明徳余悲孝廉君情致委笃抑通家故谊弗获辞按状公讳干章字顺卿别号震所自十世祖宋安抚使霆居婺之东阳奕叶为钜族国朝六世祖墀习形家望邑西南青云里有异气遂挈家徙其中载传而为公曾大父志志生公大父广济县教谕垓垓生赠奉政大夫四川按察使寛即公父也先是公母蔡宜人娠公方就蓐梦神人仪观伟甚鼔吹骑从翼而趋堂皇寤则诞公状维肖举族知非常儿既髫丱神颖秀发九嵗能属文奉政公抚公背叹曰吾家两世治毛诗芥一第而均弗售大吾宗者非此儿也耶十四遣就安成受春秋刘某先生公独从一仆负笈往未朞嵗尽得要领手録归始安成擅春秋相戒毋得传外境于是公之行也同舍生合谋祖道上而一二无赖胠公箧簒取之抵家奉政公询録乌有矣公大慼已奋曰彼能胠吾箧庸能胠吾舌也即朗朗诵奉政公前竟篇靡一字讹脱奉政公属耳大惊亟谓儿休矣奚以録为哉明年补邑弟子员督学刘公按部试崔浩自方子房论公操翰若飞陈汉魏两朝用兵事纚纚目击且言浩之运筹帷幄也批窽破的不啻超子房上之乃子房颖脱雄猜而浩湛七族于悍黩之主明哲保身戒胡方相逺也刘公披巻击节非文塲老宿莫能立拔多士右既覩公仅逾冠弥赏艳锡楮币四倍至委不能胜无何奉政公寝疾公侍汤药衣带不解累十旬卒不起公柴毁骨立惧伤蔡宜人意中夜抆泪令弗闻辛酉服阕荐于乡壬戌第进士授中书舍人转山西道监察御史巡视卢沟桥时世庙高拱穆清貂珰用事多不法宛平令彊直自遂中以非辜系圜扉御史颜公鲸抗疏极论坐夺官是时上怒甚台无敢救者公独疏继之略曰宛平古所称赤令非受役中贵人者也夫中贵人行其意宛平令受其法意与法恒相左也陛下不罪中贵人而覆罪宛平令且连及御史若国家纪纲名分何因力请汰羣阉以肃城社还台諌以作敢言旌县人以彰奉职疏入留中人汹汹惧公祸叵测公气益发舒将具疏再上防阁臣列名申救上意解夺公俸三月以鹾政按山东长芦时例严夹带盐不以时掣稍稍逾故额辄用其罪罪之羣大贾疑畏不前公晨至夕疏议停罢贾称便属道途先时除解额取盈外嵗竒羡往往溢万缗公秋毫无所问敝衣冗簏竟任不睥睨一钱复命论劾两藩臬不职事两人皆籍山西与铨衡相绾结疏入吏部果恚公而给事中某遂希防盛称两人贤而公纠刺不以实公谓臣于僚属日耳而目之科臣辇毂下何所从悉治状其承望风防灼然疏俱寝不报俄命下按楚中甫旬日外迁四川按察司佥事时田蔡乱初平又播州酉阳地犬牙错其间号难治上特赐玺书兼兵备诰赠公考如公秩而封母蔡氏太宜人盖天子西顾特典也公入境身先僚属问民所疾苦而噢咻之川以东土风犷戾讼狱旁午公视事日理爰书数十以为常重庆民有悦邻人妇而挑之者妇砺锥桩其腹吏以未成奸抵妇罪公曰妇致死而加之辟是为宣淫者帜也立释之有翁甚怜其子妇妪疑焉夜窃翁衣履突妇床妇惶急咋妪舌几死有司当妇罪大逆公以妇所操者贞所触者误置弗问一日登郡城四顾慨然曰郡襟带二江盘踞巉壁称天险今弥望頺垣败堞险安在即出赎锾缮筑迄城就民不知有大兴先是叅将一控播州中废格不行而两台使欲追设如故公议曰播人心习服杨氏大而叅将所号令所鞭笞者皆其爪牙脇腹也犬羊之属刻木可以传信而吾以汉法治之如率鹰隼而搏豺狼彼有噬且鬬而已往叅将周表在播曰惟高卧杜门蠢首扬烈犹纷纷奏扰今一旦骤复之彼愈不自安从其愬而中止是天朝命将之权反制于蕞尔之狄不得所请恐西事纷纷浸从此始矣为今计莫如以不治治之浚濠隍斥烽堠练兵积粟以备非常彼畏威懐徳耦俱无猜又何求焉议上抚按大然公得不置后三十年而播酋杨应龙竟酿乱人啧啧颂公逺识云东城隙剏书院爽垲宏洁简青衿慧者程督之所甄拔胥君从化汪君言臣张君似渠苏君雨毛君蔚相率取高第用是政声借借播都下佹内迁而太宜人讣至公哀毁深墨一如昔丧奉政公濒行诸父老扳送阗咽仍剏祠生祀香火不絶至今万厯改元以服阕赴部除河南按察司佥事巡睢阳督学使者迁公暂摄朝贵欲缝掖所亲意公摄官无拂理公眙愕曰青衿国家名器吾敢辄阿权贵人且吾任外台専纪法而骤以私牍溷公庭何耶使语答稍不逊杖而系诸狱弥月甫释之所拔士逾籍尤众安君世鳯甫垂髫试诸生苐一癸未偕计果抡魁公莅河南四阅月迁江西布政司左叅议分部九江都昌剧盗何鳯等蟠据湖上恣寇钞吏督兵往捕鼠窜洪涛中稍解严徒党四出羣不逞揭竿助之杀伤官卒不可以数计公奋髯曰盗在吾四封而衡行若是不灭此何以朝食哉苐古用兵殱厥渠魁今有司欲一切搜狝之宜人自为鬬牢不可破也因下令揭通逵诛止二凶诸胁从槩罔治旬日间众面缚十之九因趋兵夜袭之逮明两大酋首毕函致麾下所驻南康负匡庐面浔阳形胜甲宇内公登临啸咏以隙日订五经同异録国朝北地信阳诸名家制作甲乙品题之时时捐月俸购古文竒籍有属令槖金簏中公发缄大骇召令切责之令惶恐几无地容满秩陞广东按察司副使兵备海南兼提督琼州学政未行坐建邸失印镌一官先是建昌郡王湎于酒一酲辄旬日盗且即卧内攘之郡邑秘其事日濳索民间公时兼摄吉安夐不相闻知盗就捕建康踪迹始大暴上震怒诸蒙蔽者悉严谴而公以分部抵罚同羣僚愕然请治装入自明上且无以罪公谢曰宦于朝譬操舟于水诸君乗长风破浪万里而吾至困石尤天也何言哉竟拂袖归归扫轨杜门足迹不一至城市既铨曹廉知江右状起公福建按察司佥事驻节福宁州时剧盗林道干郭东山等勾引倭夷猖獗甚而福宁据上游实汀潮门户旧设守备部千兵鎭海岛岛卑仅巻石寇舟至末及举烽已蚁傅城下已公亲率所属抵海上遥见一山隠起巨浪中距州仅四十里许促拏舟登之山外衍而中丰于海氛无所不目摄公以杖击地曰此所谓天堑非耶吾顿兵其中奚贼敢越此越此吾踵其后彼将亡噍类遗因状闻两台台报可竟公任果无害江陵握国秉汰藩臬诸司十之三公兼视七道事晨起据公座胥吏抱牍常累百公双曈炯炯剖决如电人纎忽不敢欺直指使者雅重公冬月虑通省大辟囚先一日檄公谳状公繙阅成案并释诸囚面鞫之所开释如建宁民丁五郎等三人则盗所仇逮自诬服者也漳州杨氏妇以弑夫寘极典讯其年距入狴才十三公大骇详诘乃知妇夫实赘壻母孀居私恶少虑壻之梗也而害之绐女任其辜且曰若年稚官必汝贳也无何母与奸者相继死妇遂永闭囹圄中福州民身首殊邸舍盗絶踪吏絷同宿抵以罪公以亡者亡寸挟邂逅剸以刃非人情夜具疏诸囚诬滥状御史是公并得生不尔五人者质明磔于市矣福安治环大海一夕风发水坟地几十丈壊城堞漂庐舍溺者数万人公驰徃恻然出帑金置棺殡其骼大发仓粟赈流殍而为文吊其祸读者感动凄恻以方李华古战塲是时刑部卿洪某忤权相放归江陵憾不置密防以大狱寄公公廉知洪枉申启营救殊力当事切望之防仲秋省试七闽士公入为总裁官御史命试题藩臬诸公环视莫敢诘公越众请曰题诚美然传播道路稔矣御史不怡题中易而公亦以是月擢叅议云南布政司癸未春大计考功卒从不及论以二憾故也公闻报欣然曰吾一官万里视浮荣譬嚼防彼其以归老难余哉抵故乡悬车谢客斥余俸创别墅东郊高台曲池曵杖临眺无虚日性雅嗜读书杜门手一编贵交游罕得覩其面独寒士投刺匆遽中亦倒屣迎之郡人祝无殊邑人斯惟武李允达数过从扬防公握杯酒相劳苦若平生间发一谈诸后进犁然絶倒咸以为先达未易窥也为文章援笔立就大都不加防尤工诗乐府新词所着浪游等集梁太素传竒并行世尝题壁弋阳署王次公行部九江读渔灯燃楚竹人语渐呉枫之句顾同寅郭公孝曰此咄咄逼人可畏公优游林下以文艺自娯者一十八禩卒万厯己亥仲冬距生嘉靖丁亥秋暮享年七十又三公貌和平而气瑰岸兼擅政事文学之长即应接上官不肯少为籧篨态惟通人雅士能谅之蜀则台使两陈公楚则大司马凌公御史大夫乔公直指徐公熊公燕公安公皆交章荐辟恐后晚节宦闽藩伯某集众僚出示所作诗韵连失读者唯唯竞赞扬公却立微哂某怒形于色酌大白前浮公曰古行酒军法从事今公犯諠哗禁趣尽觞公遽曰师出以律不以律胡众之肃也某色愈厉中罢燕公出入谈笑自如乃至缓大狱争大典竟以是遭三黜直道之难容盖自古叹之矣公自奉甚约素欵客则人务尽懽与人交由由然恶语不狎及奴以故争徳公长者尤善以骨相观人李文学能茂数上诗公称其翩翩竒隽假年嵗足逐鹿中原而不无太和缺折之虑李果先公咯血卒公素强无疾先一日尚康步良食命应门扫迳灌花木俄有星夜殒里中翌日沐浴正襟坐中堂挥手逝卒应曩神人兆云公娶封宜人姓徐氏敏慧恪共始公为诸生食贫旦夕所需饘粥而瓶粟时告罄宜人躬绩絍多方佐公无几微愠见色公既贵迎养太宜人京师时春秋高多嗃嗃宜人怡声屛气必蕲中其懽而后已凡逮事公逾四纪白首相对亡间言外而婣防内而妯娌微而臧获人人厌其意钟爱孝廉君特甚而弗为姑息严督以诗书孝廉自塾归诵制义公前宜人以意辨高下恒十中五六工治生絶不为孝廉君计曰男子生堕地桑弧蓬矢射四方宁龌龊卧蓬蒿守阿堵物哉居常谕孝廉而父子世受国恩努力铅刀呈一割之用异日居官受事毋负清白吏子孙可也公殁悼慕深至成痼疾竟以次嵗庚子臈月终距生嘉靖壬辰春春秋凡六十九云子一即孝廉嘉亮娶卢氏叅军洪度女女一适侍郎虞公守愚孙应旂孙女三皆嘉亮出尚幼始公翺翔台諌及家大人游余年甫十二公一见以小友呼之比余婴肺疾雕虫刻鹜自放一丘而孝廉君顾盛见挽推引而纳诸作者之域则余于公固载世通家也不朽之责即言之无文其曷辞爰泚笔志诸石而系以铭铭曰华宗十叶蕃东阳琅琊太原屹相望一经世授沉宫墙三世之后飞岩廊直词劲气吞豺狼矫如孤鷟鸣朝阳玺书持斧巡荆扬高牙大纛悬疆场政声炜驰明堂逡巡九列朝天王南金百练莹刚膓中山谤牍流螟蝗挂冠神武天茫茫初平握手呼羣羊遗编万轴堆琳琅缤纷制作罗缥囊婉娩中闺同颉颃白头比翼谐丝簧趋庭汗血神昻昻传家大业追三唐灵光一柱撑银潢胡乘白云归帝旁郁郁佳城蟠北邙贞珉百代垂黄遗风山高繄水长
　　少室山房集巻九十三
　　钦定四库全书
　　少室山房集巻九十四
　　明　胡应麟　撰
　　碑铭一首
　　唐令君新建信阳愿丰隄碑
　　常山邑全浙上游其地界七闽三楚舟车之所绾毂富商巨贾万货之所走趋钱塘之水实滥觞焉源发县东北郊逶迤百里抱城瓴建厯衢婺以达于江嵗月滋久洲东港堙水折而西去郭纡绕闾阎之溉汲行旅之灌输咸病之又形家者言率以水逺弗宜于黉序诸青衿士蚤夜皇皇冀得良有司以纾宿患先是治中令刘君拟筑堤捍水使毋西而合流港东旋以忧去弗克嘉靖初张倅寻刘故迹亦罔迄工今上改元甲午云间唐侯以进士绾符来邑甫下车揖诸父老问一切政所宜先合词称筑堤为第一义侯周行境上喟然曰是诚不可旦夕缓顾大兴匪可倚办顷刻间越明年惠政四孚颂声沸起邑茂才徐仕陞辈复请之侯曰嘻微诸士余岂其一饭忘爰白当路发赎锾鸠众工相物宜时农隙侯躬率僚属即勒指麾靡遗余力始秋中迄冬末为旬仅十有五而版筑告成衡为丈若干有竒广为武若干有竒高为尺若干有竒凡旧堤之材朽者易而良者撤而新頽者封而固隙者缮而完庳者增而隆隘者辟而旷又环视港之壅者决之激者排之溢者疏之胶者浚之沙者瀹之硙者夷之飞流如虹襟带城下萦洄顾盻亦拱亦留百年之利暴兴一旦士胥庆于庠民讴歌于野旅相率加额于途侯镵石于隄而命之曰愿丰逝将以地利人和而必天祐于是徐生介祝生树勲辈羣诣不佞碑侯伐以志不忘不佞槩观载籍洪荒以降水之利害所闗于家国天下甚钜而治水之任最为盘错亘古今不易其人勋华二帝如日中天懐襄之厄四岳九官举逊避而推鲧微大禹几无唐虞汉武席累代之雄驱山鞭石势无弗行瓠子之决殷忧作歌至沉璧马而后济太史八书河渠列于礼乐班椽十志纪沟洫以配天文诚重之也唐侯以明经上第初命而宰一方稍饰抚字振傕科掉臂而跻省闼固匪以隄之成否为殿最而隄之成否又未尝颛责之侯若他政事弗容已而侯则奋然任之鞭笞罔施声色匪大而数千百载无穷之利执劵而收之掌上非夫诚结于中仁昵于外抱絶类离伦之识而负防天条地之材其胡以及此抑余尝闻之文人无用则举世以为然惟是唐之白宋之苏两使君者咸以筑堤垂永赖之烈彼其时宁无扬眉瞬目自诩任事之臣而以隄特闻防内者胡寥寥希遘见也侯方以文学追马班即两使君犹将需之左席乃今愿丰告成文人之用彰彰耳目有明效焉传诸异代庸讵知其不与苏白二堤同穹壤也不佞无能为侯役特以臭味忝一日之知乐覩是隄之成不直为一时良吏快且为百代文人快辄援笔碑其事而系以铭
　　铭曰姑蔑之渊钱塘之源如何昆仑发轫万川沙墠中流既分既合胡然而盈胡然而竭居人抱瓮行旅挈囊皇皇青衿旦夕望洋伟哉唐侯先忧后乐绾符下车首讯痌瘼竒樟斯得桃李并栽偃室告成聿来澹台佥曰河渠利病孔亟侯闻矍然隄此朝食爰戒于邑爰次于郊沐雨戴星以先庶僚苍赤累累奔走赴义譬彼婴孩饥渇怙恃经始仲秋迄于严冬我隄告成如长虹十旬非遥五月何速眞宰上诉众灵匍匐一水抱城蜿蜒若留鹏跃鲲飞龙门上游禾黍盈阡是灌是溉我昔何劳夫负妻戴闾阎踊跃道路懽呼宝筏金绳广济迷途巨川舟航明堂梁栋讵曰文人亡实亡用曰白曰苏洎侯而三堤垂宇宙伯仲之间峩峩曾城阆风圃欲驾灵槎泛彼银浦隄石窿穹镵碑大东百世永丰自唐长公
　　铭二十九首
　　古玉方鼎铭【有序】
　　得古玉文王鼎方腹圆趾以周尺度之髙九寸八分衡广四之三纵四之二腹四周卧蚕镂刻精工而内外折旋纎悉中矩四足空中抵上鬲皆近代玉工竭力不能为者信斋閤中竒翫也惜一足蚀土变苍下棱防挫丝忽中损连城耳然亦非穷措大宜有物是月以歳凶将鬻诸歙贾因稍述其形制而系以铭米元章所谓吾斋秀气从此不复泯矣戊寅秋半识于羣玉山房
　　奕奕阳精至自于阗厯汉迨明千五百年法象乾坤腹方趾圎入矩应防天工折旋昆吾链钢篆刻纠蚕卧螭游神物蜿蜒石匣秘藏虹霓在田太隧崇陵綉蚀隠然天发灵光煜市防抱璞以归陵阳素縁白板精庐萧条太棐几铜尊沉水昼然拂拭焦桐泠泠五弦五鼎万钟浮云邈绵嵗荐苦饥丰玉讵怜爰饰明妃以媾呼延懐寳迷邦诮彼圣贤我独何人韫匵自妍鸜鹆澄心勒铭如椽秀气吾斋千秋并传
　　白玉如意铭【有序】
　　燕市张灯従二三好事游侠斜得白玉如意长尺有四寸首琢灵芝身作子母螭上下相向蜿蜒若生古云玉迳尺为寳此虽长尺余非迳也然亦竒矣昔人以玉柄麈尾为王谢子弟物余之畜此聊取适一时而已因铭以识之
　　谁剖长虹自西极上座谈天绛宫辟白昼干人走碣石
　　斋头小弥勒博山炉铭【有序】
　　歙人斵壌得万歳藤根二为弥勒像一躯博山炉一座精巧瑰特俨出天成余两逰燕市得之尝合置斋头诸好事雅相慕翫暇日因命名像三曰圣菩提曰木上座曰龙树尊炉之名五万年芝仙人掌小崆峒旃檀座香象龛盖像惟取义炉则四旁上下各从其形且为之賛若铭颂十余大都颖传余沥存其半以谂滑稽
　　丈六金身示现寸草灵根不昧孰曰枯槁相彼伽文八十二好冡嫡在兹永世为宝
　　又
　　而躬頽然而腹坦然而口莞然问疾维摩胡以欿然补处大雄胡以偃然吾弗知其所以然而然
　　又
　　超大千界入不二门于未来刼为无量尊不知者曰菩萨之幻相知之者曰菩提之上根【右像】
  </div>
  <div class="pagination">
   <a href="少室山房集_page75.html">
    上一页
   </a>
   <span>
    ...
   </span>
   <a href="少室山房集_page71.html">
    71
   </a>
   <a href="少室山房集_page72.html">
    72
   </a>
   <a href="少室山房集_page73.html">
    73
   </a>
   <a href="少室山房集_page74.html">
    74
   </a>
   <a href="少室山房集_page75.html">
    75
   </a>
   <span class="current-page">
    76
   </span>
   <a href="少室山房集_page77.html">
    77
   </a>
   <a href="少室山房集_page78.html">
    78
   </a>
   <a href="少室山房集_page79.html">
    79
   </a>
   <a href="少室山房集_page80.html">
    80
   </a>
   <a href="少室山房集_page81.html">
    81
   </a>
   <span>
    ...
   </span>
   <a href="少室山房集_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
