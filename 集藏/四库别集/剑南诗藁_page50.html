<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 50 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 50 页/共 193 页</h1>
    <div class="content">　　大雪自夜至旦欲午始晴
　　薄暮雪云低清宵气惨凄方听打窓急已报与阶齐疎箔穿飞蝶空庭聚戏猊新晴思访客愁絶满城泥
　　雪夜有感
　　狂胆轮囷欲满躯一麾谁悯滞江湖青衫曾奏三千牍白首犹思丈二殳龙虎翔空瞻王气羌戎度漠避天诛何时冒雪趋行殿香案前头进阵图
　　雪中忽起从戎之兴戏作
　　狐裘卧载锦驼车酒醒氷髭结乱珠三尺马鞭装白玉雪中画字草军书
　　又
　　铁马渡河风破肉云梯攻垒雪平壕兽奔鸟散何劳逐直斩单于衅宝刀
　　又
　　十万貔貅出羽林横空杀气结层隂桑干沙土初飞雪未到幽州一丈深
　　又
　　羣戎束手仗天亡弃甲纵横满战塲雪上急追犇马迹官军夜半入边荒
　　十二月二十七日祭风师归道中作
　　虎豹生憎上九闗诸公衮衮遂难攀面颜已老尘埃里精力虚捐簿领间束带敢言趋玉陛横戈犹忆戍天山新春自笑摧颓甚鼓吹东风拜胙还
　　春晴
　　南陌争牛事已非防山又近放灯期风和已染栁千缕山冷未开茶一旗酒病况当人别后春光偏在雪晴时道傍笑我清狂在马上看山细咏诗
　　丁未正月春色已粲然露坐髙风堂北观种花
　　苦寒不觧岁峥嵘病守兀坐忧疲氓天风谁遣撼斗柄便觉春色来江城北山赛庙见残雪东津送客闻新鸎衣裘渐减体殊健帘幙乍卷眼为明今朝天气更佳絶淡日微漏云徐行我移胡床坐庭下幅巾半脱笻枝横散闗旌旗扫昨梦少城丝竹真前生数株桃杏亦漫种未去与汝聊逢迎
　　燕堂春夜
　　南楼紞紞下疎更一防纱笼满院明映月疎梅入帘影读书稺子隔窓声呻吟药褁身宁久汛扫边尘意未平草檄北征今二纪山城仍是老书生【游尝为丞相陈鲁公史魏公枢相张魏公草中原及西夏书檄于都堂】
　　早春池上作
　　疎嬾元当与世辞残年况近乞身期一官空作读书祟五斗不供沽酒资氷拆野塘初滟滟雪残芳草已离离物华似有平生旧不待招呼尽入诗
　　感兴
　　文章天所秘赋予均功名吾尝考在昔颇见造物情离堆太史公青莲老先生悲鸣伏枥骥蹭蹬失水鲸饱以五车读劳以万里行险囏外尝愤郁中不平山川与风俗杂错而交并邦家志忠孝人鬼叅幽明感概发竒节涵养出正声故其所述作浩浩河流倾岂惟配诗书自足齐韺防我衰敢议此长歌涕纵横
　　东亝偶书
　　华髪萧萧不满簪强扶衰病着朝衫寒防静似阿兰若佳客少于优钵昙诗酒放怀穷亦乐文移肆骂老难堪弃官若遂飘然计不死扬州死劎南【顾况诗云人生只合扬州死而余尝有归蜀之意】
　　丁未上元月色逹晓如昼予亝居属贰车领客
　　此夕几年无此情碧天万里月徐行官垆卖酒倾千斛市里行歌彻五更潼酪独烹僧钵美瑠璃闲照佛龛明頽然坐睡君无笑宝马香车事隔生
　　自郊外归北望谯楼
　　天上何年堕翠虬屈蟠爪尾护吾州重门雨细旌旗湿危堞风髙鼓角遒漠漠川云昏佛墖防防野水入农畴旷怀不耐微官缚拟脱朝衫换钓舟
　　马上作
　　平桥小陌雨初収淡日穿云翠霭浮杨栁不遮春色断一枝红杏出墙头
　　还舍
　　賸欲衘杯乐太平新愁还续旧愁生出门始觉春来早处处帘栊笑语声
　　杏花
　　江城开岁风雨频闭閤不出俄经旬忽逢国艳带卯酒坐觉天地无余春芳敷正当晨露重盛丽欲擅年华新数株欹斜傍山驿一簇深浅临烟津徘徊跋马不忍去只恐飘堕随车尘念当载酒醉花下破晓啼鸎先唤人
　　两京
　　两京烟栁厌边尘又见淳熙十四春薄命邅囘犹许国孤忠恳欵欲忘身苏君落魄黄金尽褚令悲伤白髪新曾向延和随仗入至今殿槛梦嶙峋
　　赠表弟江叅议
　　襄州参议真豪杰熟视华途嬾着鞭夺得鸾箆花里活皎如玉树酒中仙才髙狗监无人荐句好鸡林有客传【江弟今居四明】老去眼边亲旧少津亭少为系归船
　　读书
　　束髪论交一世豪暮年顦顇困蓬蒿文辞博士书驴劵职事参军判马曹病里犹须看周易醉中亦复读离骚若为可奈功名念试觅并州快剪刀
　　夜登千峯榭
　　夷甫诸人骨作尘至今黄屋尚东廵度兵大岘非无策収泣新亭要有人薄酿不浇胷垒块壮图空负胆轮囷危楼挿斗山衘月徙倚长歌一怆神
　　旬日公事颇简喜而有赋
　　社近楼台昼已长丰年颇减簿书忙雨催树緑吹箫陌日射尘红击鞠场农事渐兴初浸种吏衙早退独焚香晩来别有欢然处检教儿书又一箱【杜牧之寄小侄阿宜诗云一日读十纸一月读一箱】
　　闻鼓角感怀
　　鼓坎坎角呜呜四鼓欲尽五鼓初老眼不寐如鳏鱼抚枕起坐涕泗濡平生空读万巻书白首不识承明庐时多通材臣腐儒妄怀孤忠策则疎欲剖丹心奏公车论罪万死尚有余雷霆愿复寛须臾许臣指陈舆地图亿万遗民望来苏艺祖有命行天诛皇明如日讵敢诬拜手乞赐丈二殳中原烟尘一埽除龙舟泝汴还东都
　　社日小饮
　　催花初过社公雨对酒喜烹溪友鱼尽道乱山穷絶处年华未觉异吾庐
　　又
　　社雨霏霏湿杏花农家分喜到州家苍鹅戏处塘初满黄犊归时日欲斜
　　昔日
　　昔日从戎日身由许国轻阵如新月偃箭作饿鸱鸣坚壁临闗守连营竝渭畊至今悲义士书帛报番情【予在兴元日长安将吏以申状至宣抚司皆蜡弹方四五寸绢敌中动息必具报】
　　新晴
　　雨断归云急沙干歩屧轻风花娇作态野水细无声社酒家家醉春芜处处耕今朝公事少一笑赋新晴
　　倚栏
　　闲岸纱巾小倚栏吴中三月尚春寒蜂脾蜜满花初过燕觜泥新雨未干老厌簿书思屏迹病逢节物强追欢一樽又动流年感城上斜阳畵角残
　　寄径山印禅师
　　市朝声利战方酣眼看纷纷每不堪但有客夸车九九了无人问众三三防当身返东西蜀要与公分上下庵【赵州有上庵庵主下庵庵主语】春枕悠然梦何许两枝笻杖唤鱼潭【唤鱼潭在眉山中岩客至抚掌鱼辄羣出】
　　园中归戏作
　　醉里来寻涧上花已飘残雪散余霞麯生也解欺人老风伯无端妬物华不恨童心伴蜂蝶但愁病眼厌风沙归来隐几东窓下一巻黄庭送日斜
　　春晓东郊送客
　　雨余气清润迨我送客时翻翻车葢风五里城东陂初旭敛花房晨露流桐枝南山巻湿翠更觉光景竒澄潭集鱼艇村路亚酒旗欲归且复留造物成吾诗
　　暮春叹
　　春深桃李争时节千团红云万堆雪东风一夜吹欲空曲径平池烂如缬城门猎猎双青旗羲和促辔西南驰中原未有澄清日志士虚捐少壮时
　　晓雨
　　平明小雨压香尘绕舍扶疎绿渐匀睡过花时慵着句老来春事不闗身
　　又
　　东风吹雨送残春冉冉年光次第新君看枝头如许绿争教桃李不成尘
　　登千峯榭
　　飞观危栏缥缈中聊将醉眼送归鸿一生未售屠龙技万里犹思汗马功王衍诸人宁足责姜维防子自应穷他年吊古凭髙处想见清伊照碧嵩
　　晚春园中作
　　少逢春归未解悲千篇曾赋伤春诗可堪霜防鬓须后更值绿暗园林时杨花轻堕檐外影杏子重压防边枝毬塲立马漏声静绮窓语燕檐隂移向来春事何许长空鸟迹何由追秋千未折已寥寞日暮东风吹防旗
　　北窓
　　小雨霏霏旋作晴北窓清润緑隂成却缘政拙文书少卧听帘栊燕子声
　　浮生
　　浮生过六十百念已頽然独有躭书癖犹同总角年横陈粝饭侧朗诵短檠前不用嘲痴絶儿曹尚可传
　　小垒
　　小垒荒寒外髙亝寂寞中贫妨挂冠快病减读书功桥断春江白云穿夕照红悠然扶杖处岁月叹悤悤
　　大阅后一日作假
　　小院钩帘埽落花公余萧散似山家下岩紫壁临章草正焙苍龙试贡茶塞上逺游心尚壮车中深闭髪先华老来日月真堪惜愁听髙城咽暮笳
　　自嘲
　　贪禄忘归秪自羞一窓且复送悠悠镜明不为人藏老酒薄难供客散愁正得虚名真畵饼元非大噐愧函牛年来事业君知否髙束诗书学问囚
　　晓出东城
　　听彻清笳听晓钟据鞍漏鼔尚咚咚西楼落日径三尺北岭乱云生半峰苍磴幽寻过古寺緑畴小驻劳春农烟村已逺犹回首恐有鹓雏与伏龙
　　初夏遇休日园中闲赋
　　青山围女墙细草满毬场虚檐揺水影曲槛吹苹香房栊寂无人双燕説晓凉赐休无公事萧散寄一牀乆苦吏役拘更知闲味长桑空茧缀簇陂满稻吐秧良时动人怀东望一慨慷宁当恋微禄如鼠死太仓
　　小雨出西门五里至东岳庙
　　埋没文书每自怜偷闲出郭一欣然稻陂雨细丰年候槐陌风清嫩暑天心似春鸿宁久住身如秋扇合长捐平生士雅今亡恙老病何由共着鞭
　　初夏燕堂睡起
　　歌鳯平生类楚狂山城迟暮得深藏洗春雨过清隂合掠水风生绿藻凉晨几砚凹涵墨色午窓杯面聚茶香功名到手浑闲事此兴他年未易忘
　　晡后领客仅见烛而罢戏作短歌
　　忍睡出坐衙扶病起觞客本来世味薄况复酒户迮谵谆时强语嵬昻已颓帻烧烛不盈寸归卧弄书册我来未获稻客里今食麦怅望稽山云飞去无六翮
　　读宛陵先生诗
　　欧尹追还六籍醇先生诗律擅雄浑导河积石源流正维岳崧髙气象尊玉磬漻漻非俗好霜松郁郁有春温向来不导无讥评敢保诸人未及门
　　书叹
　　人生如春蚕作茧自缠褁一朝眉羽成钻破亦在我少年不自珍妄念然烈火眼乱舞腰轻心醉笑齿瑳余龄幸早悟世味无一可但忆唤山僧煎茶陈饼果


</div>
    <div class="pagination">
<a href="剑南诗藁_page49.html">上一页</a><span>...</span><a href="剑南诗藁_page45.html">45</a><a href="剑南诗藁_page46.html">46</a><a href="剑南诗藁_page47.html">47</a><a href="剑南诗藁_page48.html">48</a><a href="剑南诗藁_page49.html">49</a><span class="current-page">50</span><a href="剑南诗藁_page51.html">51</a><a href="剑南诗藁_page52.html">52</a><a href="剑南诗藁_page53.html">53</a><a href="剑南诗藁_page54.html">54</a><a href="剑南诗藁_page55.html">55</a><span>...</span><a href="剑南诗藁_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
