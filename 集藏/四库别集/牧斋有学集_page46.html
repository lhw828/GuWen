<!DOCTYPE html>
<html>
 <head>
  <meta charset="utf-8"/>
  <title>
   牧斋有学集 - 第 46 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋有学集 - 第 46 页/共 63 页
  </h1>
  <div class="content">
   【艺林汇考序】
　　类书之作，于六朝，盛于唐，而滥于宋。已后迄于今，盈箱溢杼，连舻架屋，左史不能知其读，侍中不能奏其略。承学之徒，耳目瞀乱，回遑岐路而莫知所适从。
　　松陵沈子留侯，璋特达，博通今古，端居多暇，弋猎群流，撰次一书名曰《艺林汇考》，网罗典故，苞括琐碎，州次部居，钩玄提要，榛苦勿剪，则集翠于陆机；萧艾必搴，则取裁于郭璞。韪矣哉！经籍之禁御，文章之圃田也。书成，就正于蒙叟。叟告之曰：“子之书，有四便焉：便于好学者一，便于不好学者一，而便于蒙叟者二。”沈子曰：“何谓也？”叟曰：“四部五车，津涉则浩如烟海；九流七录，披剥则棼如缕丝。吞纸或困于无资，阅市则苦其难遍。子今济以舟舆，定其衢╉，放新丰之犬鸡，自知阡陌；指建章之门户，如列画图。推黄香之九宫，不须管律；步竖亥之八极，未出户庭。由是经经纬史，衔华佩实。载司南之车，向方靡惑；服四照之草，得用不迷。勤学有食跖之能，临文无祭獭之瘁。如玉河之宝主，譬入海之导师。此便于好学者一也。俗学剽贼，谀闻单疏，指米囊以疗饥，过他家以数宝。一旦贫儿暴富，穷子得家，泉客之珠，啜泣而立成；昆山之玉，抵鹊而不惜。汲冢之科斗，人可编摩；河东之箧书，家堪补缀。辨豹文之鼠，岂必终军；识贰负之尸，何烦子政。弱翰三寸，油素四尺，子云岂非劳人乎？上窥结绳，下穷掌故，退之岂非笨伯乎？此便于不学者一也。老人多忘，归心空门，多闻习气，现行暂伏，禅诵馀暇，游猎斯文，屠门大嚼，实且快意。昔人呼书为黄尔，以为老人嗜书，如稚子之须尔，乃可以养生而却老也。吾将以此书为黄尔，安知不若张苍之无齿，食乳而不死乎？故曰便于蒙叟者一。吾闻人世载籍，皆藏┑天宫。七佛之遗书，每同篆籀；祗桓之图经，袤逾累百。既已委命于彼，聊复津寄于此。忉利有杂林之苑，诸天入此，则上妙欲尘，杂类俱至，此书即吾之杂林也。取彼欲尘，助我禅悦。故曰便于蒙叟者二。”
　　沈子曰：“有是哉。吾未之前闻也。道在比稗，肄业及之。吾徒以为广文之荟萃、香山之白朴也，先生则命之矣。请书之以为序。”
　　【内阁小识序】
　　内阁之建置，定制于永乐而崇重于洪宣之间。其不立宰相也，遵皇祖之典训。而其用词人入直，以五品官参预票拟，则仿唐宋之制而参用之。已而掌握机务，参列公孤，无宰相之名而有其魁柄，词臣由此益重。先辈有迁礼侍者，谢贺客曰：“吾今日出为有司矣。”厥后规制小变，枚卜阁员，多用部衔推举，而经筵、纂修、记注、应制之事，属翰林，号文学侍从之臣，他曹莫敢望焉。翰林于内阁，不称属。属吏则两房中书，凡经筵、纂修诸务，咸有职司，而典簿为之长。每朝罢，诸阁部堂、坊局史官以次为一班，中书缀史官后，亦一班。官虽冗长，其自视他曹，有凡仙之隔焉。盖国家二百馀年，备员禁近，虽立清班，所以深严政地、优崇馆阁，其深意如此。丧乱以后，劫火焚如，内阁掌故与西清东观，咸归天上。
　　真定梁慎可先生伏而叹曰：“噫，余起家史馆，敢忘其本？”网罗放失，勾稽琐碎，撰《内阁小识》十卷，先题名，次书目，后典仪。阁中故事，犁然具在。其载笔可谓勤，而用意可谓远矣！顷者史乘阙遗，奸伪错出，谝言壬人，人自为史，钱奴纤儿，家自为史。平台便殿之清问，可以增损；左右史之记注，可以窜易；伏蒲之谏诤，裂麻之痛哭，可以取次装点。欺侮亡殁，谩谰鬼神，向令螭头柱下，职思其居，陈编故牍，不尽漫灭。虽有黎丘之鬼、怕思之丛，亦将杜口阁笔，安敢昌披若是？昔者刘子骏就上林令，虞渊得群臣所上草木二千馀种，为邻人求借遗弃，深以为恨。今朝家十七年，掌故非如上林草木之琐屑也。而世之就上林令，访问忆列，其遗弃如子骏者，罕有闻焉。伪史安得不公行，而野史安得不滋误乎？
　　慎可，名臣子孙，如汉之黄琼。习知台阁故事，故其所撰集如此。余故曰其载笔勤而用意远也。慎可铭其书曰“小识”，取不贤者识其小也，独不曰文武之道未坠于地乎！杞宋无征，舍鲁何适？慎可为之小，孰能为之大？余老史官也，头白污青，执简三叹，姑为之论次，以复于慎可，且以告世之君子有志于史事者。
　　【琅环类纂序】
　　少司成朱沧起先生以终贾之年，蜚声史馆，名高媒忌，忤触网罗，归隐汾水之阳，自老于缣缃油素之间，著书一百三十馀卷，名曰《琅环类纂》，而驰书属余序。
　　余惟古今类纂之书，通有二门：一曰词章家，唐欧阳氏、虞氏、白氏之书是也。一曰典制家，唐杜氏、宋郑氏、马氏之书是也。古之儒者，学有根抵，词无枝叶。载庶部分，订正群蒙，如耕之有畔，如织之有幅。疆理南东，经纬横直，画然而不可紊也。去占日远，九经三史之学，尽失故初，基之以捃拾，加之以裨贩。盖之以剽夺，汩没洄渊，久而滋甚。语有之：“多所见，少所怪，见橐驼，如马肿背。”今之腴闻驾说者，自其多生薰习以迨于童习，白纷缪种，痼疾症结于膏肓藏府，各仞其师说以为固然，其将使谁正之？沧起高才盛年，穷愁著书。观其横经藉史、发凡起例、提要钩玄，则本诸昌黎；刂褰稂，则仿诸弘农。上窥结绳，下穷掌故，词章典制，两家会粹一门，而不以作者自居。退而比于广文之荟蕞，香山之白朴。居今之世，粪除俗学，导九流之津涉，开六艺之钤键，微沧起，吾谁与归？
　　万历中，文太青崛起关陇，创明河汾之教。沧起少从太青游，得枕膝之传。闵其师说不大昌于世，假手斯文，立圭树表，祀关西而望河曲，有遐心焉。太青往畀余以西极之书，送余渡江，再拜相属，至于今犹梦梦如也。余于太青，未免为太玄之刘歆，而沧起今为桓谭暮年，见此欣然有喜，遂连及之以为序，不独慰吾亡友，亦使后之儒者知其有以自信，无虑后世无子云也！
　　【镜古篇序】
　　兰祝太守茹穹负不世出之才，海内事数著可了。遇异人，读异书，隐于药肆，以出寸七度世，博通经史，著书满家，独重其《镜古篇》者。自天文、地理，以迄异闻，厘为十门。盖郑广文荟萃段柯古《杂俎》之流，本天咫象物，宜搜神逵、穿理窟。今之儒者，莫能竟其说也。
　　祝子告余曰：“儒之与仙，其道一也。儒不通仙，萤干蠹死，腐儒也。仙不通儒，龟息鸟伸，顽仙也。古者通天地人，曰儒，又曰列仙之儒。某之为此书也，儒与仙之间有志焉，有辨焉。李荃之授阴符也，有将略作《太白阴符》，有相业著《中台志》，强兵战胜，杀机反覆，奉苦县佳兵之戒，惮而弗敢学也。陶隐居之，作真诰也。甄神授以宗净，明列仙阶，以劝忠孝，指示符命，受禅劝进，伤铜仙辞汉之辞，薄而不欲效也。李肇称‘苕溪子，元和之异人也’。论人虎变化，有推迁之变化，有陶蒸之变化，有耗乱之变化。四指者，天虎也。五指者，人虎也。唯有道者穷焉。仁而为暴，圣而为狂，雌为雄，人为蛇、为虎，生化而后气化，气化而后形化。唯佛眼能知之，非吾所逮及也。无已，其孙思邈乎？思邈之论医也，以谓阳用其精，阴用其形，人身与天地皆有危疹，有蒸否，有疣赘，有痈疽，有焦枯喘乏。良医导之以药石，救之以针剂。圣人和之以道德，辅之以政事。某之所闻于先儒，所授于异人者，约略如是。旁引曲喻，撰为斯篇，微言倍之，寓言蓰之。舍阴符图谶之学，归正一不二之门。将用斯篇为ミ引，敢取衷于夫子。”
　　余告之曰：“余亦诵思邈之言矣。胆欲大，心欲小；智欲圆，行欲方。如临深渊，如履薄冰，谓小心也。赳赳武夫，公侯干城，谓大胆也。不为利回，不为义疚，行之方也。见几而作，不俟终日，智之圆也。有宋大儒谈性命、论格致，未有若斯之精要也。今吾子权奇跌宕，宏中肆外，可谓大且圆矣。以古为像，以心为镜，逖然玄览，修然自下，其进于心小行方也孰御焉？吾向者无以相子，而今乃知其师思邈也。余学佛之人也，弃世间文字久矣，于子之书有动焉。六朝人呼书为黄尔，张丞相年百馀岁，无齿饮乳，张丞相以尔为乳，六朝以书为乳子，固将饮我刀圭，而先之以乳。余之所得于子者，不亦多乎？”

　　●有学集卷十五
　　○序
　　【吴江朱氏杜诗辑注序】
　　余笺解杜诗，兴起于卢德水，商榷于程孟阳。已而学子何士龙、冯已苍、族子夕公递代雠勘，粗有成编，犹多阙佚。老归空门，不复省视。吴江朱子长孺馆于荒村，出所撰辑注相质，余喜其发凡起例小异大同，敝粗蠹纸，悉索举似。长孺隐隐括诠次，都为一集。书成，谓余宜为序。
　　自昔笺注之陋，莫甚于杜诗。伪注假事，如鬼冯人，剽义窜辞，如虫食木，而又连缀岁月，剥割字句，支离覆逆，交跖旁午，如郑、黄鹤、蔡梦弼之流，向有条例破斥，亦趣举一二而已。今人视宋，学益落，智益粗，影明隙见，熏染于严仪、刘会孟之邪论，其病屡传而滋甚，人各仞其所解，以为杜诗，而杜诗之真面目盘回于洄渊，漩氵复不能自出。间尝与长孺论之。“勃律天西采玉河，昆坚碧碗近来多。”记事之什也。以《西域记》征之，象人马宝之主，分一阎浮提为四界，西方宝主之疆域，是两言如分封堠也。“身许双峰寺，门求七祖禅。”归心之颂也。以《传灯书》核之，能秀会寂之门争。“一屈句衣如敌国，二宗衣钵之源流。”是两言如按谱系也。昔人谓不行万里途，不读万卷书，不能读杜诗，吾谓少陵胸次殆不止如此。今欲以揶子之方寸、针孔之两眸，雕锼穿穴，横钩竖贯，曰杜诗之解在是，不为扌舀井之蛙所窃笑乎！长孺闻之，放笔而叹，蓬蓬然如有所得也。其刊定是编也，齐心祓身，端思勉择，订一字如数契齿，援一义如征丹书，宁质无夸，宁拘无亻面，宁食鸡跖，无啖龙脯，宁守兔园之册，无学邯郸之步，斤斤焉取裁于《骚》、之逸《选》之善，罔敢越轶。近代攻杜者觅解未，又从而教责之，章比字栉，俨然师资。长孺蹙额曰：“不知群儿愚，那用故谤伤。”鹤龄虽固陋，忍使百世而下，谓有明末学尚有师心放胆，犯蚍蜉撼树之诮如斯人者乎！然则长孺之用心，良亦苦矣。
　　范致能与陆务观论注苏诗，务观以为难，枚举数条以告致能，曰：“如此则诚难矣。”厥后吴兴施宿武子注成，务观遂举斯言以为序。余读渭南之书，窃闻注诗之难，谆复以告学者，老而失学，不敢忘也。长孺深知注诗之难者也，因其请序，重举以告之，并以谂于后之君子。
　　【草堂诗笺元本序】
　　余为读杜笺，应卢德水之请也。孟阳曰：“何不遂及其全？”于是取伪注之纰缪、旧注之春驳者，痛加绳削，文句字义，间有诠释，藏诸箧笥，用备遗忘而已。吴江朱长孺苦学强记，冥搜有年，请为余摭遗决滞，补其未逮。余欣然举元本畀之，长孺力任不疑，再三削稿，余定其名曰《朱氏补注》，举陆务观注诗诚难之语以为之序，而并及“天西采玉”、“门求七祖”二条，以道吾所以不敢轻言注杜之意。今年长孺以定本见示，亟请锓梓，仍以椎轮归功于余。余蹴然不敢，当为避席者久之。盖注杜之难，不但如务观所云也。今人注书，动云吾效李善之注《文选》，如头陀寺碑一篇，三藏十二部，如瓶泻水，今人拾收，曾足当九牛一毛乎？颜之推言观天下书未遍，不得妄下雌黄，何况注诗！何况注杜！今体诗之称律，取其律吕铿锵，首尾繁会。今摘每句相承二字，限隔平仄，命之曰“粘卢家少妇之章”，高秉硬改末二句，差排作律。“老去渐于诗律细”，杜老容有不知，即太白、右丞亦当同科结罪矣。
　　杜诗自樊冕小集出，于亡逸之馀，初无次第，秦中蜀地，约略排缵，有识者聊可见其为时之早晚，才力之壮老。今师鲁、黄鹤之故智，钩稽年月，穿穴琐碎，必尽改樊、吴之旧而后已。鼷鼠之食牛角也，其啮愈专，其入愈深，其穷而无所出也滋甚，此亦鲁辈之善喻也。余既不敢居注杜之名，而又不欲重拂长孺之意，老归空门，拨弃世间文字，何独于此书护前鞭后，顾视而不舍？然长孺心力专勤，经营惨淡，令其久锢不传，必将有精芒光怪，下六丁而干南斗者，则莫如听其流布，而余为冯轼寓目之人，不亦可乎！
　　族孙遵王谋诸同人，曰《草堂笺注》元本具在，若《玄元皇帝庙》、《洗兵马》、《秋兴》、《诸将》诸笺，凿开鸿，手洗日月，当大书特书，昭揭万世，而今珠沉玉锢，晦昧于行墨之中，惜也！考旧注以正年谱，仿苏注以立诗谱，地理、姓氏，订讹斥伪，皆吾夫子独力创始，而今不复知出于谁手亻真也。句释字诠，落落星布，取雅去俗，推腐致新，其存者可咀，其阙者可思。若夫类书谰语，掇拾补缀，吹花已萎，哕饭不甘，虽多亦奚以为！今取笺注原本，孤行于世，以称塞学士大夫之望。其有能补者、续者，则听客之所为。道可两行，罗取众目，瑜则相资，累无相及，庶不失读杜之初指，而亦吾党小子之所有事也。
　　余曰：有是哉！平原有言，离之则双美，合之则两伤，此千古通人之论也。姑徇诸子之请，而重为之序，以申道余始终不敢注杜之意。
　　【注李义山诗集序】
　　石林长老源公禅诵馀晷，博涉外典，苦爱李义山诗，以其使事奥博，属辞瑰谲，捃摭群籍，疏通诠释。吾家夕公又通考新、旧《书》，尚论时事，推见其作为之指意，累年削稿，出以示余。余问之曰：“公之论诗，何独取乎义山也？”公曰：“义山之诗，宋初为词馆所宗，优人内燕，至有扯商隐之谑。元季作者惩西江学杜之弊，往廷跻义山、祧少陵，流风迨国初未变。然诗人之论少陵，以谓忠君忧国，一饭不忘，兔园村夫子皆能嗟咨吟咀，而义山则徒以其绮靡香艳，极玉台香奁之致而已。吾以为论义山之世，有唐之国势，视玄、肃时滋削。涓人擅命，人主赘旒，视朝恩元振滋甚。义山流浪书记，氵存受排笮，乙卯之事，忠愤抑塞，至于结怨洪炉，托言晋石，则其非诡薄无行、放利偷合之徒，亦已明矣。少陵当杂种作逆，藩镇不庭，疾声怒号，如人之疾病而呼天呼父母也，其志直，其词危。义山当南北水火，中外箝结，若喑而欲言也，若魇而求寤也，不得不纡曲其指，诞谩其辞，婉娈托寄，谜连比，此亦风人之遐思，小雅之寄位也。吾以为义山之诗，推原其志义，可以鼓吹少陵。其为人激昂兀，刘司户、杜司勋之流亚，而无庸以浪子蚩谪。此吾与夕公疏笺之意，愿受成于夫子者也。”余曰：“是则然矣。义山《无题》诸什，春女读之而哀，秋士读之而悲，公真清净僧，何取乎尔也？”公曰：“佛言众生为有情。此世界，情世界也。欲火不烧，然则不干，爱流不飘，鼓则不息。诗至于义山，慧极而流，思深而荡，流旋荡复，尘影落谢，则情澜障而欲薪烬矣。春蚕到死，蜡烛灰干，香销梦断，霜降水涸，斯亦箧蛇树猴之善喻也。且夫萤火暮鸦、隋宫水调之馀悲也，牵牛驻马、天宝淋铃之流恨也，筹笔储胥，感关张之无命；昭陵石马，悼郭李之不作。富贵空花，英雄阳焰，由是可以影视山河，长挹三界，疑神奏苦集之音，阿徙证那含之果。宁公称杼山能以诗句牵劝，令入佛智，吾又何择于义山乎？”余往尝笺注杜诗，于义山则未遑。今方翻阅《首楞》，抛弃世间文句，源公来索序，愧未有以应也，为次其言以复之。
　　【朱长孺笺注李义山诗序】
　　往吾友石林源师好义山诗，穷老尽气，注释不少休。乙酉岁，朱子长孺订补于杜诗笺辍简，将有事于义山，余取源师遗本，以畀长孺。长孺先有成稿，归而错综雠勘，缀集异闻，敷陈隐滞，取源师注，择其善者为之，搴其瑕砾，搴其萧稂，更数岁而告成，于是义山一家之书粲然矣。
　　长孺既自为其序，复以属余。余往为源师撰序，推明义山之诗，忠愤蟠郁，鼓吹少陵，以为风人之博徒，小雅之寄位。其为人诡激，历落厄塞，排笮不应，以浪子嗤点，大略如长孺所云。又谓其绮靡艳，伤春悲秋，至于春蚕到死，蜡烛成灰，深情罕譬，可以涸爱河而干欲火，此盖为源师言之，而其援据则有未尽者。义山赞佛一偈，驰誉禅林，晚从事河东梓潼幕，师事悟达国师知玄，以目疾遥礼禅宫。明旦得天眼偈，读终疾愈。卧病语僧录、僧彻，誓愿多生削染，为玄弟子。凤翔写玄真，义山执拂侍立，集中《别智玄法师诗》云：“东西南北皆垂泪，却是杨朱真本师。”智玄即知玄，故云本师也。又有《寄安国大师诗》。知玄与弟子僧彻皆住上都大安国寺，号“安国大师”。玄归老九陇旧山，而义山罢归郑州，故其卧病与僧彻语云云。又寄书偈与玄决别，《唐书》载义山终于郑州，其踪迹亦略可考见。源师注指国为玄秘塔端甫法师，此失考也。少陵云“余亦师粲可”，又云“身许双峰寺”，谢康乐言“学道必须慧业，未有具慧业而不通于禅者”。灵山拂席，沧海求珠，岂可与香奁金缕，裁云镂月之流比类而诃之哉！书此贻长孺，聊以补前序之阙。
　　又窃念吾远祖思公与杨大年诸公仿义山诗创西昆体，余为耳孙，老耄多忘，玉台风流，邈然异代，徒假手于长孺，以终源师杀青之托，此则为之口沫手胝，抚卷而三叹者也。
　　【唐诗英华序】
　　吴江顾子茂伦总萃唐人之诗，扬扌论次，择其真赏者，命之曰《唐诗英华》，先出七言今体，镂版行世，属余序之。
　　世之论唐诗者，必曰初、盛、中、晚，老师竖儒，递相传述。揆厥所由，盖创于宋季之严仪，而成于国初之高秉，承讹踵谬，三百年于此矣。夫所谓初、盛、中、晚者，论其世也，论其人也。以人论世，张燕公、曲江，世所称初唐宗匠也。燕公自岳州以后，诗章凄惋，似得江山之助，则燕公亦初亦盛。曲江自荆州已后，同调讽咏，尤多暮年之作，则曲江亦初亦盛。以燕公系初唐也，溯岳阳唱和之作，则孟浩然应亦盛亦初。以王右丞系盛唐也，酬春夜竹亭之赠，同左掖梨花之咏，则钱起、皇甫冉应亦中亦盛。一人之身，更历二时，将诗以人次耶？抑人以时降耶？世之荐樽盛唐，开元、天宝而已。自时厥后，皆自郐无讥者也。诚如是，则苏、李、枚乘之后，不应复有建安，有黄初。正始之后，不应复有太康，有元嘉。开元、天宝已往，斯世无烟云风月，而斯人无性情，同归于墨穴木偶而后可也。严氏以禅喻诗，无知妄论，谓汉、魏、盛唐为第一义，大历为小乘禅，晚唐为声闻辟支果，不知声闻辟支即小乘也。谓学汉、魏、盛唐为临济宗，大历以下为曹洞宗，不知临济、曹洞，初无胜劣也。其似是而非，误入箴芒者，莫甚于妙悟之一言。彼所取于盛唐者何也？不落议论，不涉道理，不事发露指陈，所谓玲珑透彻之悟也。三百篇，诗之祖也。“知我者，谓我心忧。不知我者，谓我何求？”“我不敢效，我友自逸。”非议论乎？“昊天曰明，及尔出王。无然歆羡，无然畔援，诞先登于岸。”非道理乎？“胡不遄死，投畀有北。”非发露乎？“赫赫宗周，褒姒灭之。”非指陈乎？今仞其一知半见，指为妙悟，如萤光，如观隙日，以为诗之妙解尽在是，学者沿途觅迹，摇手侧目，吹求形影，摘抉字句，曰此第一、第二义也，曰此大乘、小乘也，曰是将夷而为中为晚，盛唐之牛迹兔径，亻危乎其唯恐折而入也。目翳者别见空华，热病者旁指鬼物。严氏之论诗，亦其翳热之病耳。而其症传染于后世，举目皆严氏之眚也，发言皆严氏之谵也，而互相标表，期以药天下之诗病，岂不颠哉！
　　茂伦之撰是集也，胥初、盛、中、晚之诗，胪而陈之，不立阡陌，不树篱棘，异曲同工，分曹递奏。沈休文之言曰：“飙流所始，同祖风骚，徒以赏好异情，故体势相绝。”江文通之言曰：“蛾眉讵同貌，而俱动于魄；芳草宁其气，而皆悦于魂。”茂伦奉为律令，用以箴严氏膏肓之癖，洗高氏耳食之陋，庶几后三百年焕然复睹唐人之面目，斯茂伦之志也。诸有智者用是集为经方，诊医热之病，而空知其所自始，其必将霍然而起也。
　　【唐诗鼓吹序】
　　《唐诗鼓吹》十卷，相传为元遗山选次，或有斥为假托，以谓《遗山集》中无一言及此选，而遗山《本传》记载阙如，是固不能以无疑。余谛观此集，探珠搜玉，定出良工哲匠之手。遗山之称诗，主于高华鸿朗，激昂痛快。其指意与此集符合，当是遗山巾箱箧衍，吟赏记录，好事者重公之名，缮写流传，名从主人，遂以遗山传也。
　　世之论唐诗者，奉近代一二家为律令，《鼓吹》之集仅流布燕、赵间，内府镂版，用教童竖，若王荆公百家之选，则罕有能举其名者。盖三百年来，诗学之受病深矣。馆阁之教习，家塾之程课，咸禀承严氏之诗法、高氏之品汇，耳濡目染，镌心克刂骨。学士大夫生而堕地，师友熏习，隐隐然有两家种子盘互于藏识之中，迨其后时知见日新，学殖日积，洄旋起伏，只足以增长其邪根缪种而已矣。嗟夫！唐人一代之诗，各有神髓，各有气候。今以初、盛、中、晚厘为界分，又从而判断之曰此为妙悟，彼为二乘，此为正宗，彼为羽翼，支离割剥，俾唐人之面目蒙幂于千载之上，而后人之心眼沈锢于千载之下，甚矣，诗道之穷也！荆公、遗山之选未必足以尽唐诗，然是二公者生于五六百年之前，其神识种子，皆未受今人之熏炙者也。由二公之选推而明之，唐人之神髓气候，历历具在，眼界廓如也，心灵豁如也。使唐人得洗发其面目，而后人得刮磨其障翳，三百年之痼疾，庶几其霍然良已也，则以二公为先医可矣。
　　里中陆子敕先生子子澈、子吁，偕予从孙次鼐服习《鼓吹》，重为较雠，兼正定廖氏注解，刻成而请序于予。夫鼓吹，角声也。人有少声，入于角则远。四子其将假遗山之鼓吹以吹角也，四子之声自此远矣。喜而为之序如此。
　　【鼓吹新编序】
　　余于桑海之后，缪任采诗之役，评骘稍著，誉咎丛生，良自知龟毛兔角，非道人所当，滞淫于是，益栖心释部，刊落绮语，不复抵齿文字久矣。吴门施、程二子采集近代词人七言今体诗，用遗山例题，曰《鼓吹新编》，而征序于余，余再三辞之而不获请也。
　　盖尝观如来捃拾教中有多乳喻，窃谓皆可以喻诗。其设喻曰，如牧牛女为欲卖乳贪多利，故加二分水，转卖与余牧牛女人，彼女得已转复卖与近城女人，三转而诣市卖，则加水二分，亦三展转卖乳，乃至成糜，而乳之初味，其与存者无几矣。三百篇已下之诗皆乳也，三百篇已下之诗人皆牧牛之女也。由风、雅、《离骚》，汉、魏、齐、梁历唐宋以迄于今兹，由三言四言五言之诗以迄于五七言今体，七言今体中，则又由景龙、开元、天宝、大历以迄于西昆、西江。若弘正、庆历之所谓才子者，以择乳之法取之，自牧地而之于城市，其转卖之地不知其几；自牧女而之城中之女，其展转之人不知其几；自牧牛之女加水二分，而至于作糜赡客，其加水二分，殆不可斗斛计矣。今欲于展转卖乳之后，区分而品尝之，曰此为城内之乳，此为城外之乳也，此近市初交之乳，此城中作糜之乳也，夫然后醍醐乳酪可以辨若淄渑，而不为牧牛之女所笑，惟二子能，吾弗能也。复有喻曰，长者畜牛，但为醍醐，不期乳酪。群盗构乳，盛以革囊，多加以水，乳酪醍醐，一切俱失。复有喻曰，牧女卖乳，展转薄淡，虽无乳味，胜诸苦味。若复失牛，转抨驴乳，展转成酪，无有是处。今世之为七言者，比拟声病，涂饰铅粉，骈花丽叶，而不知所从来，此盗牛乳而盛革囊者也。标新猎异，佣耳剽目，改形假面，而自以为能事，此抨驴乳而谓醍醐者也。别裁伪体，刊削枝岐，如长者之子，于一器中辨乳异相，此余之所不能，而二子之所以丹铅甲乙，目雠手勘，未敢以即安者也。虽然，亦知夫旧医、新医之说乎？旧医、新医之所用者，皆乳药也。王之初病也，新医禁旧医之乳药，国中有欲服者，当斩其首，而王病愈。及王之复病也，新医占王病，仍应服旧医之乳药，而王病亦愈。今夫诗亦若是而已矣。上下三百馀年，影悟于沧浪，吊诡于须溪，象物于庭礼，寻扯吞剥于献吉、允宁，举世瞑眩，奉为丹书玉册，皆旧医之属也。今之所择而取者，旧医之乳药与？新医之乳药与？抑亦新医所断之乳药，即旧医所服之乳药？是乳药者，亦是毒害，亦是甘露，以疗病得差为能，而不应以新、旧医为区别，与旧医之病人深矣。摇革囊抨驴乳，指毒药为甘露，不第加水二分而已也。今将舍城中之乳，而构城外之乳，因糜而求乳，因乳而求酪，因酪酥而求醍醐，则非驱逐旧医，断除乳药之毒害，新医之甘露妙药，固不可得而施也。二子其知之矣。簸扬淘汰，取材落实，禁汝之律令与服，汝之条教，双遮互夺，戛戛乎其难之。其有功于诗坛也，顾不韪欤！
　　余既辞不敢为序，假借乳喻以复二子，并以质诸世之能为新医者。
　　【爱琴馆评选诗慰序】
　　夫诗者，言其志之所之也。志之所之，盈于情，奋于气，而击发于境。风识浪奔，昏交凑之时世，于是乎朝庙亦诗，房中亦诗，吉人亦诗，棘人亦诗，燕好亦诗，穷苦亦诗，春哀亦诗，秋悲亦诗，吴咏亦诗，越吟亦诗，劳歌亦诗，相舂亦诗。穷尽其短长、高下、抑抗、清浊、吐含、曲直、乐淫、怨诽之极致，终不亻面背乎五声、六律、七音、八风、九歌之伦次，诗之教如是而止。古之为诗者，学溯九流，书破万卷，要归于言志永言，有物有则，宣导情性，陶写物变。学诗之道，亦如是而止。陆士衡、曹子桓、沈休文、江文通与夫李、杜、元、白、皮、陆之绪言，皆具在也。古学日远，人自作辟，邪师魔见，蕴酿于宋季之严羽卿、刘辰翁，而毒发于弘、德、嘉、万之间，学者甫知声病，则汉、魏、齐、梁，初、盛、中、晚之声影于盘互、于胸中，佣耳借目，寻条屈步，终其身为隶人而不能自出。吁，可悼也。
　　余辑昭代诗集，征文献之阙遗，仿中州之序论，聊荟蕞及之耳。才人志士，爱慕良多，长洲叶圣野、吴江戚右朱手自缮写，勒成一集。其尤且谤之者则间作，爱我者未必果我之得，而尤且谤者，亦未必果我之失，信彼是之两行而已。
　　豫章陈伯玑以《评选诗慰》见示，余读而叹赏之。万茂先诗曾累寄余，乱后失去，今得之，如见故人。其馀多访求未获者，乍见之如新相知，致足乐也。吾友孟阳之诗再经点定，笔墨生动，风致迢然，譬如美人，经时再见，转觉顿睫冥，眄睐有异，为掩卷徨者久之。又益以悟诗人之妙，心灵意匠，生生不停，新新相续，殆所谓夜壑已趋，交臂非故，而顾欲以之学，方隅之见，ㄎ扌奢其体格，割剥其人代，旋而思之，不将哑然一笑乎！唐人选唐诗者，一代不数人，今选家之坛多于储胥矣。伯玑之为有异于是，访沉冥，扣寂寞，不以声利重附人，不以名字吸取人，一句半什，郑重护惜，不肯以衣中宝珠，博易人间抟黍之饭，何斤斤也！
　　伯玑为诗，风流蕴藉，振奇拔俗，旅居芜江，以爱琴自署其馆。其爱此诗也如此琴矣。昔者元次山集其同时隐沦之作，名曰“箧中”，谢皋羽采天水遗民之诗，题曰“长留天地间”，我知伯玑之用意希风古人者远矣，不徒贤于世之君子而已也。
　　【历朝应制诗序】
　　延陵两吴君以弘文硕学，竞爽词林，会萃历朝应制诗，取其金相玉式，艳溢锱毫者，都为一集，邮而征序于余。余老为农夫，水南舍北，晨夕与村童牧竖唱尔女之歌，和款乃之曲，顾使之闻乐钧天，审音清庙，心回神骇，头目眩运，梯几凭轼，嘿不自得者久之。既而翻阅其书，登珠林而泛玉海，为之耳目开明，气满大宅，又久之而意芒然如有失也。
　　今夫应制之诗，推轮于汉武之柏梁、陈思之应诏，而增华藻，极于唐之景龙、开元。茂矣美矣，不可以复请矣。帝庸作歌，明良喜起，不创始于唐虞之际乎？古称舜为宾客，禹为主人，八风修通，百工相和，而歌《卿云》：“卿云烂兮，礼缦缦兮。”则帝之命辞，古今应制之首唱也。自柏梁已前，溯而上之，请自此始。春秋之季，勾践入吴，文种有左道之祝，范蠡有上寿之词。吴歌越吟，留连江上，皇天助，觞酒既升，犹有古昔赓歌之馀风，比于琼花璧月，后定靡靡之音，其为可纪录多矣。又溯而上之，周穆王周行天下，西游至于瑶池，西王母虎背载胜，酌酒歌谣，一则曰“将子无死，尚能复来”，一则曰“余归三年，将复而所”。穆王为宾客，王母为主人，白云黄竹，婵媛婉娈，人间世之君臣，矢音作颂，祝千秋而奉万年者，有若是焉者乎？又姑舍是溯而上之，中天调御，初会菩提场中，无量大自在天王乃至日月天子，莫不稽首礼足，作颂赞叹。华严之会，佛为主人，则云集海众，皆宾客也。若云佛为法王，则诸天王莫非王臣，伽陀祗夜称扬赞叹，非诸天应制之诗而何？五天礼佛，盛传赞叹一百五十颂及四百五十颂，所谓丽齐天花，理高峻岳者。此则雅颂之元首，音声之宗极也。曹子建游鱼山，闻空中梵天之音，写为梵呗二君妙选应制诗，归极于诸天之偈颂。写天音为梵音，则亦斯世之子建也。吾请为唱喁焉。客从旁笑曰：“是集也，汉之中和颂，唐之御览诗也。被诸管弦，献之禁近，固将待诏承明，侍从射熊，腾清霄而轶浮景。身在属车豹尾之间，子乃杂举齐谐竺坟、荒唐ㄈ诡之谈，而参预于论，鼓钟于乐，辟雍之文有是哉？子之迂也，奚其序！”余矍然失容，起而谢客，趋命侍史书之，以复于延陵二君。
　　【本草拔萃序】
　　医经、经方之书，至河间、东垣而大备。国初诸明医各有师承，而《本草》一经几为绝学。吾友缪仲淳常喟然叹息，以谓《三坟》之书烬于秦火，独《素问》、《本草》存。《本草》朱书正文，出黄帝、岐伯之手。古之至人所以相天地之宜，类万物之情，穷理尽性，精义入神者，发挥变化，实在于此，而世之学医者徒取以庀汤液，给方剂，荟蕞猎涉，未有能沈研而钻极者。盖此书自唐宋以来，增益于古人之别录，春驳于近代之纲目，学者目佣耳食，莫知元本，于是乎医学承陋，经方传讹，用药石杀天下，实自此始。乃奋笔为经疏，以救其失，参治简误之文，若刻掌故，若署甲乙，金科玉条，犁然毕举。上下五百年，发轩岐不传之秘者，仲淳一人而已。
　　仲淳少苦疾，壮多游寓，所至必访药物，载刀笔五十年而成书。仲淳殁后三十馀年，年家子陆仲德氏读缪氏之书而学其学，作为《本草拔萃》，以发明其宗要。呜呼，何其难也！仲淳天资敏捷，磊落瑰伟，从紫柏老人游，精研教乘，馀事作医，用以度世耳。余观其理积疴，起奇疾，沈思熟视，如入禅定，忽然而睡，焕然而兴，掀髯奋袖，处方撮药，指麾顾视，拂拂然在十指涌出。语其险则齐桓之斩孤竹，语其奇则狄青之度昆仑，语其持重则赵充国之金城方略。浅人曲士，遥听风声，犹为之口去不合，况有能论其人，读其书，知而好之，好而传之者乎！
　　余每思仲淳绪言，叹后世无子云，今得见吾仲德，则仲淳不死也。于其著斯书也，乐为之叙，以导引其志意，而假仲淳以发其端。仲德好学深思，束修矫志，进德修业，日新富有。余虽昏耄，尚能为仲德详叙上医医国之事，如太史公之传扁鹊、仓公者，姑书此以俟之。
　　【俞嘉言医门法律序】
　　新建俞征君嘉言发挥轩岐、仲景不传之秘，著《尚论篇》，余为序其指要，推本巫医之道术，比于通天地人之儒，世之人河汉其言，惊而相告者多矣。越二载，征君年七十，始出其《尚论后篇》及《医门法律》教授学者，而复求正于余。余读《天台止观书》，论四大、五藏增损得病，因起非一，病相众多。识因治病，举要言之，则有瑜伽四种善巧，杂阿含七十二种秘法。其言精深奥妙，殊非世典医经、经方两家所可几及。当知我如来出世，为大医王、五地菩萨，方便度生，以善方药疗治诸病，非积劫誓愿，用醍醐上药供养诸佛，教化众生，不能现药王身说法，岂特通天地人之儒也哉！
　　征君外服儒行，内心宗，由曹洞五位君臣旨诀妙悟医理，用以判断君臣佐使之法。阴病一论，原本四大，广引三界台宗地论之微言，一往参合，所谓如药树王，遍体愈病者也。世人规规焉量药于寸七，程方于点墨，牛羊之眼，但别方隅，其惊而相告也，不亦宜乎！然吾观如来之论医，盖莫精于《大涅经》旧医、客医之说。夫旧医之治病，不别风热寒温，悉令服乳。客医之厉禁之者宜也，厉禁行而王病愈，国无横死，禁乳之效可见于前矣。迨王之热病作也，非乳不起，而客医之所以除病者，即所禁旧医之乳药而已。舍旧医之乳药，而求客医之乳药，虽谒大自在天而请之，岂可得哉！由此观之，病因弘多，病相颇异，古方新病，有不相能。察传变，判死生，在乎三指之间，一息之内。譬如两军相对，决胜负于呼吸，必欲学古兵法按图列阵而后从事，良将所不与也。曹洞之宗曰：动成窠臼，{艹老}落顾伫，背触俱非，如大火聚。征君之著书，其殆有得于此者乎？
　　佛言旧医别药，如虫食木，知者终不唱言，是虫解字。今《尚论》诸书具在，皆客医之乳药也，学者神而明之，无若虫之解字，为智人所笑，庶不负征君方便苦心矣。
　　【伤寒捷径书序】
　　新安孙在公少有声举，子中长得瘵疾，遇异人于武林，授还丹接命解形度世之术，而尤精于医学，著《丹台玉案》，发挥医经、经方两家指诀。又谓伤寒一科传变谲诡，证治微密，仲景之书代远义奥，文中指下既易悬绝，今病古方更难决择，乃撮取其候体治法切近明了者，作《伤寒捷径书》，用以钤键昔人，津梁后学，其活人济世之心可谓至矣。
　　余少授《左氏春秋》，医和之论疾源，推明六气、五味、六疾，与黄帝《素难书》符合。其论惑蛊之疾，女惑男风，落山刺义，《周易精义》，齐鲁之儒者未有以过也。故曰：不通天地人，不可以言儒；不通天地人，不可以言医。晚而学佛，习天台大师《止观》之文，喟然而叹曰：“世之医者能精求《止观》观病之法，斯可以称神医矣。”智者用四悉檀因缘，分五观观病，初明病相，谓不须精刺，医法略知而已。然其论病相，曰五脏、四大增减，五阴、六神克伏，固已精义入神矣。次论病起因缘：四大不顺者，外热助火，火强破水，是增火病。外寒助水，水增害火，为水病。外风助气，气吹火，火动水，为风病。或三大增害于地，或身分增害三大，皆等分病，属地病。此四既动，众恼竞生。古医论四大者，未之有也。次论八触相明对息，辨触、违触成病，又明五尘各损一脏一根。缘五尘损五脏，古医论触损者，未之有也。又明五根五脏根由，初托胎时，以思心起，感召其母。母即思五尘，等一毫气，动为水，水为血，血为肉，肉成五根五脏。究极于流爱，纳想寿暖，识三受生侍命之际。古医论根、脏生由，未之有也。杂阿含言佛为阿兰，若比丘治七十二患说。修阿那般那法又云：春时入火，三昧太温，身成病。入地，三昧见身，成无石山。入水，三昧见身，如大水泉。入风，三昧见身，如九头龙，须急治之。此法惟佛能说，惟身子阿难及智者能知，故曰七十二法，以想为治，乃非末代钝根所宜。由此言之，不通佛法，不知四悉檀，固未可以言能医也。
　　余观在公之明医，志在度世，殆将接踵陶贞白、孙思邈之流。其学术渊源，一本《三坟》、《十翼》，古真儒，非若世之医家以刀圭方寸为能事者，故于其刻是编也，引天台智者之书以广之。经言持水长者之子得其父方术，遍告国中，我是医师，疗治病苦，一切众生直闻是言，病即除愈。世有流传是书，了知除病者，咸如西土众生，遇持水之子，所患即差。则在公之辑是书，与余之唱是言也，岂非入病法门，方便救度，为如来所记者哉！在公曰：“善。”请书之以为序。
　　【棋谱新局序】
　　余不能棋，而好观棋，又好观国手之棋。少时，方渭津在虞山与林符卿对局，坚坐注目，移日不忍去。间发一言，渭津听然许可，然亦竟不能棋也。中年，与汪幼清游时、方承平清簟疏帘看棋竟日夜，今皆为昔梦矣。
　　渭津为人渊静闲止，神观超然。对奕时，客方沈思努目，手颤颊赤，渭津闭目端坐，如入禅定。良久，客才落子，信手敌应，两棋子声响铿然，目但一瞬尔。幼清沉雄精悍，绝伦逸群，每一遇敌，目光迸裂，透出方。间出奇制敌，横从背触，譬如骏马追风，饥鹰洒血，推枰决胜，掷帽大呼，虽受其攫撇者，未尝不拍手叫绝也。渭津下一子，如钉著局上，不少那动，亦未尝有错互。如他人按指啁，局罢覆数，一二多少，恬不为意，如未曾措手者。幼清累胜轻敌，时有一误，误后敛手精思，少焉出一奇着，如乱流而济，如斩关而出，马不及旋，敌不及距，因误而得救，因救而得胜。人谓幼清之棋，不畏其不误，而畏其误，小误则小胜，大误则大胜。兵家言“敌人开户，多方以误之”，用此法也。毗陵孙文介公奕居第二品，尝语余曰：“吾辈下子便是俗着，渭津忽漫布子，腕下无一俗着，殆仙人谪堕尔。”余谓渭津无俗着，无败着，幼清有败着，亦无俗着。余所见国工多矣，若文介所云渭津之后，必推幼清。渭津善用全局，以车攻吉日为风声。幼清善用败局，以一成一旅为能事，则亦运会使然，当局者未之或知也。
　　幼清北游归，出其《对奕全谱》凡四十局，刻之以公于人，而属余为序。余尝记渭津赏符卿一着，咨嗟爱玩，遂不复终局。此局若竟，未必林果胜，方果负。渭津心赏神契，叹息罢局。古人之绝弦辍斤，禅家之声前句后，此妙不传，非庸工所知也。幼清一角棋为锡人张以贞截断，幼清精思救法，瞪视移晷，缩退一着反接去，以贞愕眙，叹为神助。此局今亦不传矣。《虬髯客传》谓此局全输，未知是何败着？蜀人发古墓，见先主方与武侯对奕，未知仍讲侵分局否？幼清之谱不曰全局，而曰新局，有旨哉，其言之也！
　　幼清节侠奇士，从余于行营，万马之中，单骑短棰，冲锋突刃，以捍余于濒死。秋高风紧，合围大猎，腾上□□马，夺其劲弓，弦响霹雳，箭如叫鸱，连贯雉兔，掷草地不复顾，控弦鸣镝者咸为咋指。嗟乎！余十指如锥不能奕，而能得善奕之幼清出死力以捍余。幼清以善奕擅名，中华之文弱巧人也，顾以长弓大箭，横骛北庭。由此观之，天下事夫宁有定局耶？项羽重瞳，湘东一目，山谷老人所托喻者，安知夫烂柯之老，橘中之叟不揶揄窃笑耶？幼清曰：“善哉！斯局之后，更有新局。国手之外，岂无国手？夫子所言者道也，进乎技矣。请书之以为序。”
　　【王氏族谱序】
　　里中王氏兆吉纂修族谱，既卒事，以余为绛县之老人，就而问焉。余览而叹曰：“美哉！是王氏之史也。有事焉，有志焉，有义焉，不可以不识也。”
　　王之姓，太原、琅琊、东海、北海，指不胜屈，建炎南渡谱系具在。今断自高皇帝渡江而后，历年三百，传世十三，堂构播，皆本学录，为ㄈ载云仍千指，胚胎前光，萧泽流根，柴祀后海。览斯谱也，尊祖敬宗收族，榱桷几筵，有馀思矣。金匮之宝书，天璜之玉牒，既化为飞尘劫灰，而一家之谱牒，焚蕉杀青，焕然修弃，此亦王氏之大训、河图，陈列于东西序者。与子孙事守，勿替引之，是作谱者之事也。盟坛捣石，风流在兹。乔木故家，王为甲乙，第宅罗列，绰楔相望。耆老扶杖于乡国，英少票彡缨于上都。彬彬乎，乎，赠刀之遗休，树槐之馀荫也。班氏有言，国藉十世之基，家承百年之业，士食旧德之名氏，农服先畴之畎亩。抚斯谱也，思乐育于菁莪，念贻厥于丰芑，汉貂犹珥，唐阙在门，丘木如茨，伏腊未改。《传》曰：“七世之庙可以观德。”是作谱者之志也。
　　呜呼！仕族之辨，始于先王图谱之局，汉唐以来未有改也。唐世尤贵族姓，李赞、皇峤与奉宸、秀同在庙堂，乃奉诏为兄弟。而李稹以爵位不如族望，虽以清望历要官，与人书札，唯称陇西而不衔，诚重之也，诚慎之也。今也无宗不族，无族不谱。执涂之人而兄弟之，而伯叔之，亦将执涂之人而祖考之，而高曾之也而可乎？
　　斯谱也，重大宗，叙昭穆，非方百里内聚庐族墓不书，非三百年内本支子姓不书。远如新城，近如娄水，不复借乌衣青箱夸诩阀阅，谱局于是明，宗法于是定。《易·同人》之象曰：“君子以类族辨物。”同人之类族辨物，否之终而大有之始也。小而类辨于物，七日来复之道也。观于斯谱，天人之道粲然矣。故曰是作谱者之义也。唐李肇记郑、李、崔、卢四门鼎甲，太原王氏四姓得之为美，故呼为镂王家。镂者，喻金质而银饰也。《诗》有之：“追琢其章，金玉其相。”斯兆吉氏之谱也，岂惟镂而已？兆吉曰：“大矣哉！梦鼎未之前闻也。自今以往，世世子孙奉夫子之言为镇圭焉。请书之以为序。”
　　【李孝贞传序】
　　余游嘉兴，读陈学士孟尝所著《李孝贞传》曰：孝贞字凤，父老儒梦康梦白衣大士授玉凤一枝而生。四岁丧母，抚尸恸绝，事后母以孝闻。长而容德绝人，坚请于父，誓不嫁以顾养。邦人愿委禽相望，莫敢强也。父病，吁天请代。煮药中庭，有青鸟衔珠实，坠药铛中，服之即愈。崇祯二年六月朔，疾作，知不起，抱父一恸而绝，年四十七。旧史氏曰：孝贞之事，古管彤所书，未之有也。
　　宋学士景濂作《丽水陈孝女妙贞碑》，与孝贞略相类。妙贞父早夭，大母林氏病危，剔肝和药，自誓大母得生，终身授菩萨戒，不复适人。林寿终，弃家为优婆夷。郡录士永嘉高明上其事，有司具乌头双阙之制，旌表其门。妙贞之事奇矣！至于弃家为优婆夷，当世用国法表厥宅里，以为割肝救亲，有补名教，辞家学道，不毁世相。高则诚，元季大儒，通达世出、世法，其所旌异，可以为百世楷则。今孝贞之行不愧于妙贞，依父以死，不出阃内一步，而乌头绰楔之制，未有闻焉，则今之司世教者抱方守俗之过，而非圣祖慎重旌表之初意也。顷者末法陵夷，禅门澜倒，妖尼魔眷，上堂示众，流布语录，皆一辈邪师瞽禅，公然印可，油头粉面，争拈锥拂，旃陀摩登，互作宗师，如来难姨母出家，国典禁妇女入寺。近代紫柏不许妇女识面，律用遮恶，礼贵别嫌，未有毁坏世相而能通达佛法者也。若孝贞者，《易》之《家人》所谓“利女贞”者欤？其在今日世出、世法中，岂非皆横流之砥柱，狂病之药石欤？
　　木陈公制《孝贞传后序》，归本于累朝神圣丰功厚德之所致。余读之慨然太息，以为禅门尚有人焉，因举其感愤牵连书之，不独以其训闺阃，实以为今之禅人痛下金刚一杵也。公闻余言，当不禁涕泪悲泣否？
　　【瞿留守赙引】
　　於乎！百年榆塞，驾鹅怒飞于晋郊；一夕桃林，石马汗趋于唐寝。楼桑羽葆，仿佛苍梧；仙李盘根，蒙瞳丹桂。于斯时也，有劳人焉，奋半臂以回天；百身枝柱，援弱毫而画日。八载拮据，移象纬于岭边；区分禹迹，整权舆于规外。开展尧封，风动滇云。星连越峤，侠毂则黄侬邕管；稽首翠华，飞笺则庸蜀匡{髟矛}。输心赤伏，运蜀相之筹笔；呕血酸辛，佩李公之靴刀。誓心赤苦，警传风鹤；军化沙虫，溃莒徒闻。浃辰及郢，不关三战，于是角巾就絷，奋袂致辞。曼声长啸，呼南八为男儿；泼墨赋诗，喜臧洪之同日。握颜公之瓜，死不忘君；剖弘演之肝，生犹报命。盖皇天畀以完节，而尼父谓之成仁。厥维艰哉，呜呼伟矣！烽烟乍戢，旅榇还归。妇面以过车，蛋人典衣而奠。雒阳城外，寄昔梦于思乡；雀唐峡中，写新哀于怒水。渴葬非礼，权厝有时。哀此藐诸，创深痛钜。矧兹遗卵，劫尽尘穷。未营七尺之高坟，且掩一杯之浅土。丙舍四壁，帐畴依；甲第他人，瓦灯安寄？徒使前潮后浪，载胥种之忠魂；忍见野烧荒磷，伴苌弘之碧血。是在后死，敬告同人：束火于西邻，敢云求购；分缋光于东壁，亦曰通财。但是匍匐有丧，哀同复矢；况复平生知契，泪重脱骖？眷顾芦中，亦有壶浆之女；弃桑下，宁无返璧之人。竭吾力之可为，见君情于遗后。书藏故国，行看汗简之方新；剑动亲身，尚想飞鸣而图报。数行老泪，一纸哀词，聊以当乘韦之先，应不哂扣门之拙尔。

　　●有学集卷十六
　　○序
　　【新刻震川先生文集序】
　　往余笃好震川先生之文，与先生之孙昌世访求遗集，参读是正，始有成编。昌世子庄游于吾门，谓余少知其先学，抠衣咨请，岁必再三至。既而与其从叔进士君谋重锓先生全集，以惠后学，而进士君以雠勘之役属余。
　　余老而归佛，旧学芜废，辍禅诵之功，纟由绎累日，条次其篇目，洮汰其繁{艹仍}，排缵整齐，都为一集。既辍简，喟然而叹曰：余服膺先生之书，不为不专且久，丧乱废业，忽忽又二十年，今乃始旋其面目，旷然知先生所以为文之宗要，岂不幸哉！先生钻研六经，含茹雒闽之学，而追溯其元本，谓秦火已后，儒者专门名家，确有指授，古圣贤之蕴奥，未必久晦于汉、唐，而乍辟于有宋。儒林、道学，分为两科，儒林未可以盖道学，新安未可以盖金、永嘉，而姚江亦未可以盖新安。真知笃信，侧出于千载之下，而未尝标榜为名高也。少年应举，笔放墨饱，一洗熟烂，人惊其颉颃眉山，不知汪洋跌荡得之庄周者为多。壮而其学大成，每为文章，一以古人为绳尺，盖柳子厚之论所谓旁推交通以为之文者，其他可知也。参之孟、荀以畅其支，参之《梁》以厉其气，参之太史以著其洁。其畅也，其厉也，其洁也，学者举不能知，而先生独深知而自得之。钩、摘、、，与古人参会于毫芒杪忽之间。旋观裨贩剽贼掇拾涂泽之流，如秦越人疹病，洞见肺腑之症结，解而辟之，劈肌中理，无所遁隐。以&lt;冒毛&gt;&lt;毛&gt;举子，羁穷单只，提三钱鸡毛笔，当熏灼四战之冲，驯至霜降木落，草枯靡萎，而其为之渠帅者，卒以吁嗟叹伏，而自悔其降心之不蚤。於乎，此岂徒然也哉！先生以几庶体贰之才，好学深思，早服重积，蒿目呕心，扶斯文于坠地。轻材小生谀闻目学，易其文从字顺，妄谓可以几及，家龙门而户昌黎，则先生之志益荒矣。先生常序沔人陈文烛之文，讽其好学《史记》，知美而不知之所以美。学先生之学者，无为沔人之知美颦则几矣。其尤可叹也，先生儒者，曾尽读五千四十八卷之《经藏》，精求第一义谛，至欲尽废其书而悼亡礼忏，笃信因果，恍然悟珠宫贝阙生天之处，则其识见，盖韩、欧所未逮者。余固非敢援儒而入墨也。
　　余少壮汩没俗学，中年从嘉定二三宿儒游，邮传先生之讲论，幡然易辙，稍知向方，先生实导其前路。启、祯之交，海内望祀先生如五纬在天，芒寒色正，其端亦自余发之。今又承进士君之命，论次斯集，得以怀铅握椠，效微劳于简牍，有深幸焉。日月逾迈，老将至而髦及，无以昌明先生淑艾之教，譬诸萤火熠熠，欲流照于须弥之顶，亦自愧其微末已矣。而进士君大雅不群，能表章其家学，南丰之瓣香不远，求而有托，斯可喜也。谨牵连书之以为序。
　　【李忠文公文水全集序】
　　崇祯壬午，吉水李忠文公勤王北上，诀其孙长世于石钟山下，授以《文水文集》若干卷。长世顶戴捧持，罔敢失坠，顷乃杀青缮写，以传后世，而属余为其序。
　　余惟公纯忠大节，与庐陵信国公后先五百年，惊耀青史。公自命其集曰“文水”，接踵文山，神者告之矣。呜呼！二公之文，元气旁薄，不可以辞章区别也。窃尝私论之：信国以节义为文章，其文如剑之吐花，如星之流灼，使人闪烁昱耀而不敢狎。忠文以道学为文章，其文如河之回γ，如海之吞纳，使人演迤沈浸而不能厌。于以经天丽日，配三精而贯五纬则一也。二公艰难谋国，建置略同。信国建分镇用兵之策，以阔远罢；忠文建监国分封之议，以群咻罢。以本朝之国势与先帝之英明，岂不迥出南宋，而奸邪小人酿乱乘危，盗弄不减于似道，炀蔽有甚于宜中，使今之为信国者，绊足折翼，焦肠燥吻，退无浮海之再迁，进无空坑之一决，而徒以三揖相从，叹异代于同日。天乎？人与？谁执其咎！此可为拊膺痛哭者也。信国集多散佚，奏对之牍不少概见，世所流传雒诵欷泣下者，《指南》、《吟啸》诸集耳。公集经冢孙藏┑，独为完好。其文则尤长于奏疏，而书问次之。盖其殷忧军国，结念君父，如饥渴之须饮食，无须臾之或忘。其筹策安危，灼见缓急，如藏府之视症结，无杪忽之或差，故其言详明直，亲切有味，非骈枝俪叶之徒可以几及者。迄于今，翻警急疾呼之疏，如越人之起死，一病而一药；省临危诀别之苦辞，如鲛人之下泣，一泪而一珠。太史公言蒯通、主父偃读乐毅《答燕惠王书》，未尝不废书流涕，而况于百千世而下，忠臣志士，心血沾洒，读公之书，骨惊肉飞，双剑跃而九钟应者乎！又况于并游共事，恨不获从公于九京，篝灯顾影，老泪渍纸，如见眉目，如闻叹息者乎！呜呼！又不独为公恸而已也。余辱公道谊之知，平生得公手书累百馀通，纸墨重复，旁行夹注，家书俗语，都无文饰，亦相戒不削藁。由今思之，公之忧君父，为朋友，刚肠热血，流丹化碧，郁郁然盘牙于蝇头蚕书，退笔故纸之间，固未尝与烟墨煤丸同归于坏灭也。抚公之集，盖有馀悲焉。
　　昔信国既殁，其客谢皋羽翱作《西台恸哭记》，而龚开圣予故在广陵幕府为文宋瑞、陆君实立传，皆在《桑海遗录》中。今余既以长世之请，撰神道之铭，而又为叙其遗文，实兼皋羽、圣予之为。长世曰：“此吾王父之志也。”故不敢辞，而又以忍死馀生挂名，谢、龚之后，未尝不重自愧也，遂牵连书之如此。
　　【成文穆公全集序】
　　余读《商书》至《说命》之篇，每掩卷深思，以谓人主之命相也，期以安金轮，调玉烛，延登受策，中外望以为吉祥善事，而高宗去成汤未久，商道方隆，顾其命傅说之辞，则曰“若涉大川，女作舟楫”，“若岁大旱，女惟霖雨”，何其无疾而呻，未病而药，忧之深，虑之早，而叮咛倚毗之若是其切也。及观于崇祯初服，大名、高阳用舍之际，乃慨然而叹曰：吾乃今而知《说命》之辞，至于今日，盖信而有征也。怀宗以上圣不世出之姿，愤蹙国忧多垒，开聪辟门，号兆博求。己巳之役，拜大名成文穆公于廷，召高阳孙文正公于家，钤索锁钥，中外相应，八城克复，危关不扃，天下欣欣然想望太平。未一载而大名去，又二载而高阳归，于是乎奸谗盘牙，庸软接迹，沦胥焚突，不可救药，而社稷随之矣。呜呼！当国家阳九百六板荡方蹶，此亦载胥及溺。天既大旱之日也，人主得救时之相倚毗之，为舟楫，为霖雨，而佥夫骄人鼓谗波，煽谤焰，必欲为敌国除患而后已。如涉大川也，洪涛巨浸，粘天荡日，随蓝之风，飓母之浪，倾樯捩柁，交互发作，虽有长年三老，其将若何？如岁大旱也，焚巫斩龙，吁嗟舞雩，旱魃之鬼，顶目之妖，啸风遏云，流金烁石，虽有云师雨伯，其将若何？《易》曰：“开国承家，小人勿用。”又曰：“其亡其亡，系于苞桑。”古之人主，日中阳长，梦卜命相，汲汲乎将恐将惧，以涉川忧旱，播告在庭，岂偶然哉！
　　高阳有集百卷，于南火。兹文穆公之集，则其子少宰公撰次藏┑，以备国故者。其在中书，日论国体，筹边事，焦心蒿目，忧及溺而戒其焚者，约略具焉。少宰之请序而传之也，其不徒以铺陈藻，张馆阁之盛而已也。古之《那》诗曰：“昔我有先正，其言明且清，国家以宁，都邑以成，庶民以生。谁能秉国成，不自为正，卒劳百姓，大命以倾。”百世而下，读公与高阳之遗文，绎思《那》诗先正之言，其有傍徨屏营，抚卷而流涕者乎？
　　余少出高阳之门，晚而公辱与之游，今老且废矣。冰寒灰死，归心空门，犹执笔为序，不辞厕名于末简者，良欲使世之君子因余之序而知公，因公而知高阳，因公与高阳而知国家用舍存亡之故，庶几知公之文不为苟作，而余之所以叙公集者为不徒也。
　　【傅文恪公文集序】
　　先师定襄《傅文恪公文集》二十卷，公殁后十一年，得诸其冢子庭诗，藏┑书楼，贮以箧衍，封题护惜，比于河图琬琰。庚寅孟冬不戒于火，新宫三日之哭，于吾师之文，有深恫焉。又五年乙未，公次子庭礼访旧入吴，执手问故，相向而哭。归而搜讨遗集，兵残火烬，虫穿蠹蚀，蜡车障壁之馀，十存四五。公之婿方伯冯君宦于白门，为镂版行世，而辱某为其序。
　　窃惟公以含章挺生之姿，居承明著作之署，衔华佩实，涣为文词。其大者主于谋王体，断国论，崇教化，明道术，而其绪馀则用以藻绘典册，鼓吹休明，学士大士皆能望而知之，若其所以为文者，则未之或知也。盖庆历之间，山阴王文端公硕儒伟望，斗杓一时，芒寒色正，如五星之在天。公以乡邦后进，踵其清尘，言坊行表，难进易退，风规羽仪，肃穆映望，而其文章尔雅，亦仿佛相似。文端之文不以质掩其文，而公之文不以文掩其质，如金有声，如玉有色，如麒麟之吐文章，如凤凰之中律吕，彬彬乎，郁郁乎，其斯为盛世君子之文已矣！国家育才，史馆储峙，公辅神庙，中年号为极盛。谦益登朝，犹及见公等数公雍颂殿陛，舒雁行列，古所谓王多吉士，高冈朝阳之俦侣也。丙辰以后，台阶失度，芒角浮动，奔约四出，禁近之地纷如，而国脉亦稍替矣。尝试取公之文覆而视之，味其和平，知其有和羹既戒之德；袭其温厚，知其有驺虞不杀之仁。含咀其咏歌，俯仰不携不迫，知其有朱弦疏越，一唱三叹之流风。读公之文，不独想见其人，而国家日中鸿朗之会，太和元气在成周宇宙者，盎然攒聚于尺幅之间。於乎休哉！河山如故，典刑不遐。以东京之遗老，追华胥之昔梦。昔之哭也，哭斯文之亡；而今之哭也，哭斯文之存。白首门生，摩挲青简，悠悠穷尘，曷日而已乎！
  </div>
  <div class="pagination">
   <a href="牧斋有学集_page45.html">
    上一页
   </a>
   <span>
    ...
   </span>
   <a href="牧斋有学集_page41.html">
    41
   </a>
   <a href="牧斋有学集_page42.html">
    42
   </a>
   <a href="牧斋有学集_page43.html">
    43
   </a>
   <a href="牧斋有学集_page44.html">
    44
   </a>
   <a href="牧斋有学集_page45.html">
    45
   </a>
   <span class="current-page">
    46
   </span>
   <a href="牧斋有学集_page47.html">
    47
   </a>
   <a href="牧斋有学集_page48.html">
    48
   </a>
   <a href="牧斋有学集_page49.html">
    49
   </a>
   <a href="牧斋有学集_page50.html">
    50
   </a>
   <a href="牧斋有学集_page51.html">
    51
   </a>
   <span>
    ...
   </span>
   <a href="牧斋有学集_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
