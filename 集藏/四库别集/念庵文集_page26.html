<!DOCTYPE html>
<html>
<head>
    <meta charset="UTF-8">
    <title>念庵文集 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 26 页/共 28 页</h1>
    <div class="content">　　不知曼倩是仙逰一月春风李郭舟彭蠡烟波防旅雁金陵城郭别官驺明时莫厌为郎晩落日偏当饯客楼记取双鱼频问讯潮声夜夜到江头
　　程松溪司成清明日见访狮子山
　　金陵风日正清明忽听春山伐木声嵗月二毛空自数云霄一羽竟谁成虞廷典乐官仍重汉室临雍礼更荣为羡酬恩将道术江湖簑笠且逃名
　　访唐荆川
　　千里相寻到草堂萧然隐几一庚桑心缘忘物几无惧道在忧时苦自强机发定知穿伏虎书多曾不畏亡羊别来鄙吝今如失可是君身旧姓黄
　　别荆川
　　懐君嵗嵗苦相望一月春风去处忘临发几回留解槖无言还似待倾囊幸俱见索形骸外恨不同生寂寞乡家住名津书易寄莫缘讳姓懒题将
　　赠心渔钱公
　　前身东海丈人流处世真同不系舟欲抱钓竿思逺去毎歌渔父任行休严陵地近常留梦巧饵机忘不用钩昔日巨鼇谁得手三山疑在越溪头
　　赠王龙溪
　　故人在念那能别一见山阴坐暮林屡向目成知偶合不将言应一观深十年已去为何计千里临分独此心莫抱鸣琴惜来意楚江流水待同音
　　夜雨玩易
　　风入南楼雨乍残萧萧万籁动新寒闲藜火虚相映晩嵗韦编静自防日月互精图已显乾坤非画见应难根源若道无消息何事尧夫独弄丸
　　先天
　　图书曾识先天象却恨无言自仲尼岂意二千余嵗后更闻三十六宫诗【三十六宫之説始于邵子以反覆卦观之即六十四卦反覆含隂阳意故曰朝屯暮防又曰损益见义】天根已属阳生月窟初含刚反基説向世儒浑未悟不知康节果谁师
　　次康节观物吟
　　生地生天别有身身藏天地岂为贫有无不测终何物动静之间难语人寅到戌时观月窟子连申处起天根天根月窟分朝暮识得未分方是春
　　病危效康节体
　　病势熏心力莫支独将天命自推移古皆有死几足防今若虚生安用为总为浮沤终欲化若求真梦却成痴世间谁是调元手漫诵逍遥有所思
　　病起自警
　　五尺身躯一丈夫百年事业竟何如毎思曾防三春乐岂用康成万巻书物我同观从混俗见闻俱冺似逃虚古来豪杰几先定肯向迷途错驾车
　　屠竹墟有贻次答
　　中年学道负心期始信杨朱亦泣岐扰扰渐忘聊自遣空空仅似有何知倘逢南郭堪相偶解读西铭不恨迟底事别来如对面问君可是破羣疑
　　别寜逺桃生世南求学记
　　几年欲放濓溪棹今见舂陵故里人冉冉浦莲应自好青青草几回新图书待尔传无极风月于吾觉有神此去得师应自别酒中且赠一丸春
　　赠钱绪山
　　泽国初逢不记年一回相见一泠然伊川易在涪州后康节逰从四十前同俗意常随猎较答言时亦借鱼筌此行不是寻常别为向春风自放船
　　赴双江公约入安成
　　十年农圃未知贫漫惜花飞泪溅巾一宿岩厓逢道侣倍怜章句误儒身阁中晓雪千峰静洞里寒梅一夜新报道春江发春赏前汀可有问津人
　　西楼雨中寄戚南
　　春雨春云黯不収溪声乱处独慿楼琅琊山好人常醉彭蠡烟深雁欲愁六籍恨窥千古晩百年谁放一身休谪仙旧有匡庐兴期在银河八月秋
　　东廓先生贻连山书屋落成诗次韵奉赠
　　忆从石屋访行窝几共云闗掩薜萝一见自惭违道逺无言更觉饮人和六经同异多新语万物逍遥有浩歌窃比舞雩吾所志年年将奈暮春何
　　与张以敬曾于徤夜坐
　　虚堂清夜寂无喧渐觉年来语尚烦却笑空持儒者籍可谁亲见圣人门鱼筌得处终难譬鹿梦醒来岂复存好景待人眠不得三更霜月上孤村
　　邃夫弟初入南雍
　　频収家问为兄慰初试乡心觉汝难资遣聊同从外傅纵观况已到长安半年曾读西铭未一饭谁将国士防留得父书相待久几多勲业在儒冠
　　送尹道舆防试
　　经纶自属吾儒事温饱何尝虑见侵况是义方同尹母可无善养似曾参万言为试陈王道一饭应知待士心但得庙堂多尔辈岂妨枯槁卧山林
　　呉云泉初逰石莲洞
　　山中古洞初归主林外穿云逺共君石作莲花疑半折僧如迦叶可为羣未湏説法来猿听恐有遗书似鸟文去处莫言随所遇年年风月待平分
　　夀同年胡前冈六十
　　文章礼乐与时违早赐明恩暂赐归惯学儿嬉缘母在乍亲农事识人稀传书久谢京华逺注易曾窥造化微同榜少年吾亦老料君万事已忘机
　　夀桃林一愚伯八十
　　早知世道等浮烟不恨南枝春色偏自分若愚甘在谷岂因抱一学谈仙情忘逐子东征日道合婴儿太上篇见説伏防犹强记将无恩诏访高年
　　洞中屡辱龙塘兄惠诗次韵奉酬
　　独眠深洞不知晓屡逓飞云似见君岂为风波曾试险故寻麋鹿与为羣因酬诗内莲花句却掩前贝叶文笑谓奚童好归语云间世外此从分
　　夀桃林龙塘母孺人八十
　　谁能防服易华簮嵗嵗躬耕力自堪懒种桃花称作宰爱依萱草号宜男贞名早逐梁鸿隐善养惟闻尹母甘何意古风今尚在毎将乐事向人谈
　　洞泉戏吟【二首】
　　微涓出谷是何年行止随时岂自怜欲接众流将助海倘容尺地即瞻天纳汚不畏迷空鉴枉道还闻作怨弦此去桃花休带取渔人曾未识溪前【右洞赠泉】
　　滴沥寒厓不记年下流何意动人怜甘从辟地能随物得遣归田敢怨天洗耳自疑难饮犊知音谁许似鸣弦料君坚白应难转留取无心对影前【右泉答洞】
　　平阳勘双江狱事
　　圣朝阅狱体羣臣功罪还将问吏民无恤共怜沈灶地不疑岂愬诳金人胡来借箸谋安出事徃吹毛语太频回首晋阳成乐土安危当日属谁身
　　奉期龙塘惺厓特峰三君重逰石莲
　　身世能将视片云岩栖岂必魏元君夕窥萝月时留影朝听溪禽自笑羣屋似披襟中野处石如浮梗乱波文朅来不信通灵地且试浮香坐夜分
　　夀王母金孺人九十
　　王母从来海上仙春风九十又华筵世由鳯阁丝纶贵家是乌台甲第先婚嫁即防俱白髪蚕桑能数几沧田门前桃树累累实应待千年入夀篇
　　青原山次韵共绪山龙溪
　　春服相寻秋始逢讲堂分席更朋从石林清昼挥松麈山阁微风起暮钟道损自甘同辈后神闲渐识古人慵溪邉夜语休轻答莫有当年听法龙
　　湖上别龙溪
　　河汾门下几人过屡见其如遽别何一月斋心仁义外三年横口是非多诸生避席从相问童子濯缨来和歌我亦投竿伤嵗乆欲随东去钓沧波
　　夀桃林一愚伯九十
　　丈人九十身长徤闾里过从旧识名就养久闻朝市事观书还辨古今情当门树老曾防种在学孙多自教成行辈只今谁得似季方年齿近难兄
　　桃林竹坞翁七十
　　宗家家庆似君难七十容顔尚渥丹兄弟俱为王国傅祖孙常显大夫官林桃含色凝春酒坞竹繁阴阅嵗寒习静迩来忘味久壶觞遥阻共賔欢
　　赠特峰兄令永定
　　亲民自属为儒事今佩铜章百里中官署乍开当岭月蛮音惯听问乡风林乌日下庭堦静垅雉春多野戍空令谱传来君第几美名期与古人同
　　舟过泥塘喜雨峰师泉偕至夜话有作
　　溪水初生春棹开溪邉野草绿于苔白驹客至芳情合青嶂烟多暝色来物态自新人欲老道缘何在语难裁对君静夜增愁思安得同登日暮台
　　顔两江六十夀诗其壻陈两湖翰林代索
　　供奉先朝遇宠私后人文物自应奇移家尚记从泸水选婿终应向鳯池江上花开春未晩门前车至酒能酾当筵不用酬賔戏只诵闻莺应制诗
　　寄呉九山【名绅莆人时为徳兴教乃翁讳希由先君同年进士其生同年月日迟数时卒同嵗迟五月俱止宪副】
　　严君出处类而翁生死悲欢嵗月同异域长嗟难问鲤逺书何意逐来鸿青峰湖上官斋晩白露山中垅树风不待牵衣方下泪孤云相对恨无穷
　　双江公赴蓟州中丞
　　蓟门天险重王畿立待中丞笑解围开府旌旗占阵色行邉草木动兵机潮河川上秋城壮山海闗西晩燧稀应是笑谈尊俎上古来常胜在知微
　　午日青原山中共善山晴川东廓明水诸公燕序
　　一径穿云万木深高厓曲槛昼萧森同心人与兰熏对多病身逢艾节临自笑行踪经石滑谁从闻性辨钟音年来渐识前草不借菩提树下阴
　　题欧阳监丞祠
　　使丞出塞无归日古镇新祠多烈风尺寸地皆先世有存亡身与列城同亦知北地重来急且表南朝一介雄生气九京那可作乱蝉高树夕阳中
　　是堂俞宪使枉顾兼惠高文恨不相值寄以言谢
　　几年同调叹离居出谷谁疑客到庐江夜泊舟遥问舍竹斋烧烛更留书欲为后防期何定却愧前知信不虚满箧琼瑶无可报螺川同水愁予
　　防荆川归
　　不出深山今几年湖邉又上李膺船芝城夜雨初怜别岩寺松风且寄眠自笑多岐成役役何如一息守绵绵归来尚喜庭柯在欲话相逢已防然
　　考正刘忠愍公讳日【公为王振所害事秘不传先行人如墉记公以六月二十一日卒于狱二十三日其家始得讣于是连三日为讳日葢疑之也悲夫】
　　身亡底事论迟速疑信元闗笔削权华衮有褒湏系日貂珰何力敢移天鲁公生气谁云死石显阴谋自合传多少白头还牖下姓名能得几人怜
　　赠黄洛村
　　罗岩亦是濓溪地君属河汾入室人似水早闻千顷量筑场曾许六年身秋曹囊笔将书考昼市投珠不见珍却喜舞雩归未晩春风多少栁条新
　　赠王存斋贡京师
　　谷平门下几人留病懒怜君赋逺逰囊里残经仍献阙旅中孤啸独登楼栁迷济水逢初雨月满长安及早秋闻道汉朝儒术显公卿何日荐张侯
　　题瑞金县铜钵山
　　层峦草树隔烟村鸡犬人间寂不闻松籁夜归天外鹤樵歌晓散担头云闽山西入都成画绵水东来尽有文眺罢勿懐陈石路仙踪欲问采芝羣
　　石莲洞留黄洛村
　　经年不坐莲华石絶壁烟霞费剪裁望月台高沈竹篠负暄岩转暗莓苔厓邉籍草闲闻鸟洞口攀萝乱落梅底事逺来黄叔度孤舟江上屡相催
　　丙午附何善山工部舟泊南康偕刘良溪王有训予弟邃夫同逰开先寺重来何刘已逝不觉澘然
　　旅中闻笛自堪悲况是深林欲暮时重照古潭双鬂改旧逰芳草几人随能诗何逊今安在入洞刘郎杳莫期蹋徧千峰黄鹤逺素书无路报相知
　　九仙台遥夀陈明水公
　　云霞东望数峰高海上何年熟碧桃却忆含香趋帝阙早从止辇见人豪青原对雨春风暮雪浪惊秋夜梦劳处处咏归童冠侣兴来且莫赋离骚
　　访练中丞故墅
　　三洲烟草暮江濵未问遗墟泪下频破塜有山归别主【指何氏所据山】逺孙无食寄贫邻百年天地谁非幻万古君臣独在身莫道高名能隐祸风尘多少不归人
</div>
    <div class="pagination">
<a href="念庵文集_page25.html">上一页</a><span>...</span><a href="念庵文集_page21.html">21</a><a href="念庵文集_page22.html">22</a><a href="念庵文集_page23.html">23</a><a href="念庵文集_page24.html">24</a><a href="念庵文集_page25.html">25</a><span class="current-page">26</span><a href="念庵文集_page27.html">27</a><a href="念庵文集_page28.html">28</a><a href="念庵文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
