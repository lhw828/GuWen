<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 239 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 239 页/共 256 页</h1>
    <div class="content">　　
　　非曰：莫能与之争以上似是矣，又引曲则全为言，则直者为不全耶？「人之生也直」何谓也？ 
　　
　　　　右第二十二章 
　　
　　　希言自然。飘风不终朝，骤雨不终日，孰为此者？天地。天地尚不能久，而况於人乎？ 
　　
　　非曰：消息往来。天道之自然。人不任真而每加之意，与天地不相似矣。 
　　
　　　故从事於道者，道者同於道，德者同於德，失者同於失。同於道者，道亦乐得之；同於德者，德亦乐得之；同於失者，失亦乐得之。信不足，有不信。 
　　
　　非曰：不问道德失皆曰乐得之，只和光同尘，欲人悦乐，私意横流，是自欺欺人也，可谓信乎？后之乡愿乱德者似此人也。 
　　
　　　　右第二十三章 
　　
　　　跂者不立，跨者不行，自见者不明，自是者不彰，自伐者无功，自矜者不长。於其道也，曰：余食赘行，物或恶之。故有道者不处也。 
　　
　　非曰：意同前章，似是而非，非天下之聪明者，孰能辩之？ 
　　
　　　　右第二十四章 
　　
　　　有物混成，先天地生，寂兮寥兮，独立而不改，周行而不殆，可以为天下母。 
　　
　　非曰：以寂寥为道，则感通天下之故者非道耶？是物其物，而非圣人之所谓物矣。 
　　
　　　吾不知其名，字之曰道，强为之名曰大。大曰逝，逝曰远，远曰反。 
　　
　　非曰：大小往来远近皆道，不可以执一名也，况既曰不知名，而又有许多名目出来耶？ 
　　
　　　故道大、天大、地大、王亦大。域中有四大，而王居其一焉。人法地，地法天，天法道，道法自然。 
　　
　　非曰：老子之道，平日只为其小，如何又称四大？天地人只是一气一体，而云「人法地，地法天」，是天地为二矣，而况於人乎？天即道，道即自然也，而云「天法道，道法自然」，岂足以知天地人之道之自然乎？其言人法可也，而又於天地道自然皆曰法，是孰法之者？故老子书非知道者。 
　　
　　　　右第二十五章 
　　
　　[重为轻]根，静为躁君。是以君子终日行，不离[辎重]。虽有荣观，燕处超然。奈何万乘之主，而以[身轻]天下？轻则失臣，躁则失君。 
　　
　　[非]曰：轻躁则一齐皆失，岂有[轻]失臣而不失君，躁[失君]而不失臣者？ 
　　
　　　　右第二十六章 
　　
　　，[善]计不用筹策，善闭无关键而不可开，善结无绳约而不可解。?　善行无辙迹，善言无瑕 
　　
　　[非]曰：行岂有无辙迹之理？除是飞耳！岂人理也？余皆□谋之指。 
　　
　　　是以圣人常善救人，故无弃人；常善救物，故无弃物。是谓袭明。 
　　
　　[非]曰：善救人物而无弃，何以谓之袭明乎？ 
　　
　　　故善人，不善人之师；不善人，善人之资。不贵其师，不爱其资，虽智大迷，[此]谓要妙。 
　　
　　[非]曰：以善人为师可也，以[不]善人为资，是资恶人也。[恶]人如盗贼，亦可资之乎？[师]之且不可也，资之又不[可]也。 
　　
　　　　右第二十七章 
　　
　　　[知]其雄，守其雌，为天[下溪。为天]下溪，[常德不离，复]归於婴儿。知其白，守其黑，为天下式。为天下[式]，常德不忒，复归於无极。知其荣，守其辱，为天下谷。为天下谷，常德乃足，复归於朴。 
　　
　　非曰：知雄守雌，知白守黑，知荣守辱，与将欲取之，必固与之，同一诡谲之术也。 
　　
　　　朴散则为器，圣人用之则为长官，故大制不割。 
　　
　　非曰：经曰：「克勤小物，不矜细行，终累大德。」且天下之人皆为大制不割，谁为其细？ 
　　
　　　　右第二十八章 
　　
　　　将欲取天下而为之，吾见其不得已。天下神器，不可为也，为者败之，执者失之。故物或行或随或呴或吹，或强或羸，或载或隳。是以圣人去甚、去奢、去泰。 
　　
　　非曰：既曰「天下神器不可为」，又曰「将欲取天下而为之，吾见其不得已」，是终为之也。此阴谋之说启天下奸雄之心，而又以他言杂之，诡秘之术也。得罪於天矣。 
　　
　　　　右第二十九章 
　　
　　　以道佐人主者，不以兵强天下，其事好还。师之所处，荆棘生焉；大军之后，必有凶年。 
　　
　　　善者果而已矣，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不道早已。 
　　
　　非曰：前节戒人臣以兵强事主，只断以非人臣之道可矣，虽无荆棘凶年，犹非道也，而反可谓善乎？后节果於勿矜伐骄肆，善矣，苟不见道，何以胜之耶？亦强制而已。犹为克伐怨欲不行，未足以为仁，又安能入道乎？ 
　　
　　　　右第三十章 
　　
　　　夫佳兵者不祥之器，物或恶之，故有道者不处也。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人也。夫乐杀人者，不可得志於天下矣。 
　　
　　　吉事尚左，凶事尚右。偏将军处左，上将军处右。言以丧礼处之，杀人众多，以悲哀泣之，战胜，以丧礼处之。 
　　
　　非曰：反复言说，终归於权谋用兵之法，得志天下之策，宜其一流而为申商也。 
　　
　　　　右第三十一章 
　　
　　　道常无名，朴，虽小，天下不敢臣。侯王若能守，万物将自宾，天地相合，以降甘露，民莫之令而自均。 
　　
　　非曰：既谓之道，是有名矣，何谓无名？无名之道又非可以朴此也。 
　　
　　　始制有名，名亦既有，夫亦将知止，知止所以不殆。 
　　
　　非曰：既曰无名，又曰有名，是遁词也。知止不殆与上文不[相]蒙。 
　　
　　　譬道之天下，犹川谷之於江海也。 
　　
　　　　右第三十二章 
　　
　　　知人者智，自知者明，胜人者有力，自(强)[胜]者强，知足者富，强行者有志，不失其所者久，死而不忘者寿。 
</div>
    <div class="pagination">
<a href="泉翁大全集_page238.html">上一页</a><span>...</span><a href="泉翁大全集_page234.html">234</a><a href="泉翁大全集_page235.html">235</a><a href="泉翁大全集_page236.html">236</a><a href="泉翁大全集_page237.html">237</a><a href="泉翁大全集_page238.html">238</a><span class="current-page">239</span><a href="泉翁大全集_page240.html">240</a><a href="泉翁大全集_page241.html">241</a><a href="泉翁大全集_page242.html">242</a><a href="泉翁大全集_page243.html">243</a><a href="泉翁大全集_page244.html">244</a><span>...</span><a href="泉翁大全集_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
