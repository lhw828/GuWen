<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 194 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 194 页/共 296 页</h1>
    <div class="content">　　辰玉道兄游南雍应都试赋此期之
　　桥门经术冠诸生艺苑风流更大名但使茅家容季伟不妨韦氏挺成芙蓉榜下看云色桃叶渡头歌月明处处江山堪入画还同平子赋南京
　　林大廸者故同年尚书对山子也闰秋之月忽访我海上以其所着樷桂堂草来读之大较鸿鬯典丽不操闽音而七言古近体尤自烺烺维林之先父子兄弟正八座者四人其它乗朱轮组银艾者又十余人大较以髙节伟行着天下盖业先其大者而于兹途实未辟也夫岂独闽自待用先生与长沙诸公角善夫先生与北地信阳诸公角而草昧尚屯时伤质胜君子犹有歉焉今者彬彬矣筚路蓝缕之徒大廸其超乗焉媺哉余甫有笔砚戒不能为之叙而以一诗致赏
　　代有尚书能识履里多乔木总推林传来鳯羽寻常物别采龙唇大始音小语时时霏屑玉新编字字比南金老夫且拭山阳泪报尔悠然千古心

　　弇州续稿巻十五
　　钦定四库全书
　　弇州续稿巻十六
　　明　王世贞　撰
　　诗部
　　七言律
　　九月闭关谢笔砚而千里故人讯问不絶又多以诗及者遂成此二律志苦且代荅
　　小径衡门鸟雀余祗因才尽爱闲居诸縁暂息交犹在一病虽轻懒未除玉案有无知莫较银钩早晩竟难虚于今却羡桓司马博得空函省报书
　　其二
　　不尽秋风至羽翰报书犹可报诗难半生失计甘鸡口此日防心任防肝柿叶懒题空自积梅花从折负它寒于今却笑陶都水才鬼谁能具眼看
　　斋室初成有劝多栽花竹者走笔示之
　　一室縁溪断俗尘翛然吾自爱吾真浇花怕结春时业种竹防惊梦里神梧叶到秋无那病芭蕉过暑不堪贫何如且放空庭在月色风光好近人
　　夜聼印师礼诵走笔偶成
　　街鼔初停香篆寒呗声那为雨声阑弥陀界逺疑城近慈氏宫深外院寛正念可争无念好非心还较即心难道人别有安身处未必清晨叩懒残
　　送仲氏敬羙视关中学政时皈心道门兹行染指而已
　　新裁绛帐拥朱轮沃野天开万象春它日扶风多弟子早时函谷辨真人梁丘代是能传易贾谊年来不过秦莫讶文无将赠别祗今犹作自由身
　　其二
　　念尔长夸太华尊褰帷秋色许重论可犹无恙金天掌应否居然玉女盆紫逻春添新句色青柯云防旧题痕漫道济南诗纪絶至今犹自閟真源
　　其三
　　阅罢晴原蚁战酣还慿防笔恣游探沿陂骑吹飜春涨入岳星河挂晓骖间有壮心怜渭北定无佳处胜终南欲知西笑縁何意来与维摩共一龛
　　其四
　　别酒防壸且细倾中年兄弟不关情何必诸生推北斗那须故帋觅西京云开白岳峥嵘态雪净黄河黯淡声纵有奚囊都放却逄人但可话无生
　　寄李本寜提学索其秦中文字
　　关西众说杨夫子【谓应寜也】供奉吾怜李翰林【谓本寜也】即使人才饶棫朴可无词赋慰萧森秦风雅有同仇好郢雪其如寡和音老去闭门无一字许公方外别论心
　　寄陜西右方伯徐公公近以吾郡兵宪迁
　　别筵霜色惠文冠遗爱偏留泪眼看今日棠隂归右伯古时薇省在长安传来素翮随阳易写就银钩度逺难珍重儿童一致语时时竹马大河千
　　空山首座托鉢叅方因调其师馆
　　縁师棒底少知音一鉢飘然辞故林是处可登三昧地何须忽起四摩心离山梅子从生熟探水茱萸自浅深归到浴时须遣却佛堂牢闭不容针
　　辛已元日试笔
　　一室归来类僦居不欣添嵗不愁除庭空爆竹如相借户小屠苏顿有余少为含饴淹孺子依然抱影爱寒庐新年处处交堪絶祗许梅花未尽疎
　　华防圜以古见贻赋此报谢仍乞书国风
　　鸟翮山头王次仲鸿都门下蔡中郎似分晋季鹅池墨流作梁清练水香柿叶过霜红满地芭蕉含雨碧堆牀二南须为纵横写老去风人有面墙
　　甫尔逍遥偶得陆司空与防数行坐客因举吴门诗语一笑赋此
　　数弓瓯脱一蜗庐老去生涯自有余但饱何须香积饭得闲能厌惠陁书师教忍辱波罗蜜代有同生蔑戾车却是山僧多伎俩此身聋瞽不妨渠
　　题宗良王孙摩尼庵
　　君家斋头十九首一首一颗珠光流平陵颇梨吐五色欲与舍利俱千秋骊龙有颔那可采罔象无心翻见投爝火自来难鬬日丰城防劒黯然愁
　　题匡南王孙爽台
　　兰台髙咏杳难攀滕阁鸣銮逈不还忽有露茎超象外能令天籁满人间披襟快自君王腋酌斗清廻帝子顔无那阿猷称尽兴慿谁拄笏看西山
　　同年彭比部辂贻游仙近体见懐漫成一律荅之
　　神武门头厌世尘挂冠天地许沈沦彭籛乆矣君前代子晋那应我后身白石两堪贫嵗计碧云孤忆赏心人县知未贾扁舟兴小有桃花可问津
　　送宪副王公家驭督视河南学政先是长公以春秋魁天下而公继之
　　圣朝多士满东周况尔工师棫朴収万古图书更河洛八方文轨自中州洪都石佚还堪访虎观经残可再讐倘向青囊探秘策第云南史有春秋
　　阆中陈子韶宪使以二诗及书附贾舶见寄聊尔次荅
　　万里桥东贾客航曽携明月到吴阊清猿响挟三巴俊赤鲤心纡九派长终古埙箎还并协此生旗鼓不相当夫君自有防州调刺史能无治草堂
　　其二
　　射洪零落有家声中散傀俄无世情书到絶交堪自老诗题感遇不须名逃禅别爱声闻酒任侠能争竹素衡今日一编天外至老夫差不负生平
　　宗人汝康都运端阳举孙乞诗为赠
　　淮水汤汤无尽期琅玕又见吐孙枝石麒麟送在兹夕蜡鳯凰成应几时眼中不置阿堵物膝下所以寜馨儿蒲觞角黍最初防它日三千客是谁【孟尝君以端阳日生故云】
　　感事
　　白简彷徨寻所之入山不深复何辞世人煑鹤寜一事而我雕防亦少时多闻比邱结未断求名菩萨縁当迟怨生转作善知识咀口谶却波罗夷
　　吴母六十夀言母长斋三十年有子富而好道筑净乐宫七真堂于齐云巗顶进士李元泾索句夀之
　　瑶岛蟠桃熟太迟潘园诸种果无竒何如别创朱明馆取劚新荣碧玉芝此日苏躭唯母供它年盱孟有儿随豪家水陆应何限不贷西山景向移
　　与敬羙弟初出郭宿故墅
　　嵗晏防鸿忆序归秋深老桧冒霜肥居然北郭防蓝轝对是南山一布衣田父酒深能见狎贵人交浅任相非柴门促膝藜羮好不为髙阳旧侣稀
　　其二
　　稚子犹能指二王那知小令更清狂头颅不傍世人老骨肉无如昆弟长岂为池塘生好句已胜风雨对匡牀中宵错讶埙篪奏次苐黄庭诵未央
　　荅赠皇甫子循先生
　　小径锄来秋草萦新诗忽尔到柴荆谁能防笔长无恙何处青云不忌名失马古犹传塞父行金那可问庄生【范少伯事】莫疑禅客幽栖意总为人间百不平
　　孝丰吴稼竳故中丞峻伯子也弱冠而才以诗见投云还慿文举通家刺去问留侯辟谷方生之从祖大叅君老于是中必有秘宻相授仆何能为効因抒赠荅一章聊见情耳
　　衡门忽啓为吴均片语峥嵘意象新今日鳯毛真见汝向来龙腹定何人葛翁丹灶存应否王氏青箱乆渐沦出世心期经世业少年才子自由身
　　有上人闭关居作此赠之
　　爱尔髙居息众縁沿堦忍草任绵牀头卧虎难为客顶上巢乌不计年天鼔自鸣朝梵后地肥争发午斋前翻嫌慧逺生多事苦役僧雏种白莲
　　赠冯咸甫先軰咸甫能文章其祖侍御公父京兆君以忠孝着节云
　　汝向都礼赤文吾从彩笔覩青云渔歌不惜齐南铗骢歩终空冀北羣諌院世传真御史陪京人颂大冯君亦知忠孝而家事可但词塲第一勲
　　大中丞陈公自楚南服贻诗见懐赋此为谢
　　曽向陈家识季方参差玉树凛氷霜行台对耸中丞栢赐履重依右伯堂【公继伯氏大司马抚楚楚又公旧按部地也】万里素书来燕外十年丹禁接鹓行虚劳姓字占朝籍已卖残躯事药王
　　同元驭学士及家弟敬羙防李惟桢使君氷玉堂出沈启南先生畵见示命作
　　陈榻悬来总为谁忝成三益共追随已夸氷玉壶中客更爱丹青笔底诗畵防清香吾郡事朱门蓬户古心期兴来指防虚无处便踏芒鞋去不疑
　　题赠安雅主人
　　安雅主人希长物道书数巻竹千竿不烦医俗方为雅无可徴心始较安薛氏双轮归计晚刘家三爵酒肠寛若逢恬淡斋头客犹作人间白眼看
　　家元驭提学甫校士河南投劾径归诗以志羡
　　才渡漳河兴已防北风吹防惠文冠何人更许全三乐此地今看有二难忽忆淮南青桂色从它梁苑绛帷寒莫言小弟茅晚鬒髩双颧似渥丹
　　壬午元日与敬羙祝圣少饮即事
　　参差兰玉暎阶新双引金绯祝紫宸少选便寻居士服尔时聊现宰官身三分栢酒夸婪尾千树梅花鬬早春弟劝兄酬休惜醉眼前俱是太平人
　　张肖甫司马特膺简命督抚全浙赋此赠之得二首
　　亲捧兵符下九霄风旗猎猎马萧萧度辽大将仍持节横海诸军不得骄见有副车廻塞桞可烦强弩射江潮经行总是甘棠地早晩追锋趣入朝
　　其二
　　脱巾愁听自钱塘推毂欣闻出建章六传忽从周太尉举军争郭汾阳温言纩挟三冬日肃令锋廻九夏霜飞防不妨清夜报宵衣天顾正南荒
　　留叶茂长小饮闻将有西南游歌以赠之
　　解道衡门絶世縁爱才犹获叶生顚青鞋信足从它破白眼看人转自怜诗好诧増缃素价酒狂思益布衣权西南岳牧谁黄射鹦鹉虽题莫浪传
　　大中丞孙公贻书示按部期乆不至聊尔奉讯
　　父老河干睇望频孙郎江左欲行春单车立破千妖胆一防能舒万姓颦稍觉前茅旌色动争传细栁甲光新野夫亦傍花溪立为雨为云忽未真
　　读穆敬甫所选明诗七言律有感盖时軰之作在焉又多猥及余云
　　十年龙卧大河湄磊块时时一吐竒共许使齐能论乐何言返鲁便删诗抟秋片羽风斯下媚夜繁星月竝垂白雪祗今多并驾不须惆怅不同时
　　以近况报敬甫亦小有所规也
　　乆自沈防逺世情虚劳琬琰表西京须弥顶上无文字林虑山中有姓名咫尺蒲团天様阔些微匣镜月同明未论真得三浆味染指能令万事轻
　　胡宪使归自滇中年六十
　　三朝循吏賛升平一疏归来万事轻隼幰尚沾滇僰泪渔舠先结防湖盟青山甲子从仍数丹穴鹓鶵有嗣名他日胡威防召对定知能让乃公清【时元瑞将上春官】
　　贺大中丞晋台秩抚蜀
　　玺书今旦出燕京吴蜀恩波去住平牛女星移益部邑岷峨雪作大江声寜唯遗爱如何武遮莫前身是孔明【用韦臯事】开府西川多拜相即看红烛引双旌
　　得骐儿领解南都报书此寄勉
　　斋房寂寂篆烟防忽有泥金叩竹扉一日看花倾白下千秋奕叶振乌衣弹将流水方成是刖后连城始悟稀最好鹿鸣歌宴罢莫教恬澹与心违
　　其二
　　镜里蛾眉叹不逢承恩今际易为容一毛吾自先慙鳯五彩而寜仅似龙阿阁纷惊初日拥钟山瞥见庆云从莫矜家世青箱业賸有余忠报九重
　　送张侍御予告还蜀
</div>
    <div class="pagination">
<a href="弇州四部稿_page193.html">上一页</a><span>...</span><a href="弇州四部稿_page189.html">189</a><a href="弇州四部稿_page190.html">190</a><a href="弇州四部稿_page191.html">191</a><a href="弇州四部稿_page192.html">192</a><a href="弇州四部稿_page193.html">193</a><span class="current-page">194</span><a href="弇州四部稿_page195.html">195</a><a href="弇州四部稿_page196.html">196</a><a href="弇州四部稿_page197.html">197</a><a href="弇州四部稿_page198.html">198</a><a href="弇州四部稿_page199.html">199</a><span>...</span><a href="弇州四部稿_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
