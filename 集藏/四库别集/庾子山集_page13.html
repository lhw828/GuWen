<!DOCTYPE html>
<html>
 <head>
  <meta charset="utf-8"/>
  <title>
   庾子山集 - 第 13 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾子山集 - 第 13 页/共 15 页
  </h1>
  <div class="content">
   传
　　周使持节大将军广化郡开国公丘乃敦崇传
　　崇恒州代郡鼔城县广义乡孝让里人也昔夀丘建国赐姓者十二人【竹书纪年曰黄帝母曰附宝见大电绕北斗枢星光照郊野感而孕二十五月而生帝于夀丘史记正义曰夀丘在鲁东门之北今在兖州曲阜县东北六里皇甫谧云黄帝生于夀丘长于姬水因以为姓国语胥臣云黄帝之子二十五宗其得姓者十四人为十二姓姬酉祁已滕箴任荀嬉姞嬛依是也】平阳举贤登朝者十六族【皇甫谧帝王世纪尧都平阳于诗为唐国史记曰昔高阳氏有才子八人世得其利谓之八恺高辛氏有才子八人世谓之八元此十六族者世济其美至于尧尧未能举舜举八恺使主后土举八元使举五敎于四方事出左传】况复大电绕枢流星入昴【大电绕枢黄帝之祥注见上文流星入昴帝尧之祥论语防曰帝尧率舜游首山观河渚视五老飞为流星上入昴】分源别干其嗣兴者乎魏道武皇帝以命世雄圗饮马河洛【北史曰魏之先出自黄帝子之少子受封北国其后世为君长魏平文皇帝生二子长曰沙漠雄次曰什翼犍道武帝祖帝拓中原国号曰魏】兄弟十人分为十姓【十姓谓后魏为拓跋氏道武以沙漠雄子嵩宗室之长为长孙氏至魏文帝以献帝长兄为纥骨氏次兄普氏为周氏次兄为达奚氏次兄为伊娄氏改娄氏次兄敦丘氏改为丘氏次兄侯氏改为万侯氏叔父之后乙旃氏为叔孙氏疏俗车焜氏改为车氏是为十姓见魏书及北史】辨风吹律丘氏即其一焉【魏十姓敦丘氏为丘氏是也春秋孔演圗云孔子曰丘援律吹律有姓】五代祖邈骠骑大将军开府仪同三司营丘郡开国公于时天道西北既禀谋谟【左传董叔曰天道多在西北】马首东南实资匡赞【左传襄十四年荀偃令曰鸡鸣而驾塞井夷灶惟余马首是瞻栾黡曰晋国之命未是有也余马首欲东乃归此言进退皆从之也】因以封名仍为赐氏【谓邈封营丘郡赐姓丘氏也】与夫南公伯即有连类宗则乐正非无准则【以上与夫至凖则似有缺文兼疑讹字未敢以意增改今照原本録之】曽祖双轨使持节骠骑大将军司徒青兖二州刺史范阳文昭公洛食之始上马治国【洛诰曰我乃卜涧水东水西惟洛食孔传曰今河南城也汉书陆贾曰马上得之亦将以马上治之乎】登庸之初升槐论道【尚书曰畴咨若时登庸孔传曰庸用也谁能咸熙庶绩顺是者将登用之周礼曰三槐三公位焉尚书曰惟兹三公论道经邦】生则絶席武宫死则配祠清室【后汉张禹传诏令禹舍宫中每朝见与三公絶席黄圃曰清凉殿亦曰延清室】夫人太原王氏三世为将四代为公【太原王氏出自王离次子威汉扬州刺史九世孙霸字仲儒居太原晋阳后汉连征不至霸生咸咸十九世孙泽字季道雁门太守生昶字文舒魏司空京陵穆侯二子浑济见晋书此太原氏族之盛也云三世为将者史记称王翦子王贲王翦之孙王离又云今王离已三世将矣云四代为公者晋浑济等是也】社稷大宗钟鼎贵族伉俪是归秦晋匹也【言太原本世胄之家夫人王氏来归于我也礼有大宗小宗汉书曰击钟鼎食左氏传曰已不能庇其伉俪而亡之杜预曰伉敌也俪偶也正义曰礼谓两皮谓俪皮俪两也故为耦伉者相当之言故为敌也伉俪者言是相敌之匹偶又左传懐嬴曰秦晋匹也何以卑我杜注云匹敌也】祖提使持节卫将军驸马都督河交二州刺史灵夀县开国公公子公孙声名籍甚増辉増耀弱冠升朝夫人清亷郡长公主孝文帝之第二女也王姬有行车服不系【诗序曰王姬下嫁于诸侯车服不系其夫下王后一等】故得卫青上将张耳贤夫【汉书曰卫青尚平阳主天文志云文昌六星一曰上将青拜大将军故云上将又汉书曰张耳大梁人也尝亡命游外黄外黄富人女甚美庸奴其夫亡邸父客曰必欲求贤夫从张耳】父愿使持节大都督徐州诸军事徐州刺史平阳县开国公食邑四千户少年习象多见兵书浇沙聚石之营却日横云之阵【曹瞒传曰公军渡渭为马超所冲突营不可立地又多沙不筑时天寒乃多作缣囊以运水起沙为城以水灌之一夜而成比明城立由是公军尽得渡渭晋书曰诸葛亮造八阵圗于鱼复平沙上累石为八行相去二丈淮南子曰鲁阳公与韩战战酣日暮援戈而麾之日为之反三舍风后握竒经有风阵云阵】弯弧则防破小支抽剑则泉飞枯井【曹植白马篇曰控破左的右发摧月支汉书曰贰师将军李广利防佩刀刺山飞泉涌出】夫人宇文氏周文皇之第三妹也母仪令范女师贤哲德高隆虑义重河阳【汉书王太后第三女曰隆虑公主续列女传曰赵皇后属河阳主家学歌舞】魏受其终周新其命式墓封坟追旌盛德【后汉书曰明帝遣使祠萧何霍光帝谒园陵过式墓史记其命闳夭封比干之墓注云封谓益其土】乃赠使持节大将军广化郡开国公食邑一千户夫人赠安德郡长公主游魂寃结非无广汉之城【后汉书曰陈宠转广汉太守先是洛县城南每阴而常有哭声闻于府中积数十年宠使吏案行还言世衰乱时此下多死亡者而骸骨不得葬傥在于是宠尽收敛葬之自是哭声遂絶】久客思归惟有东平之树【皇览曰东平思王冢在无盐人传言王在国思归京师后葬其冢上松柏皆西靡也】自永安以来魏室大壊【北史云魏庄帝讳子攸彭城王勰之第三子也武泰元年明帝崩大都督尔朱荣谋废立阴与帝通率众来赴帝与兄弟夜北渡河会荣于河阳即皇帝位是年改元永安】海水羣飞天星乱动【扬雄剧秦美新曰海水羣飞汉书刘向封事谏曰夜中星陨如雨】礼乐征伐不出于人主举贤诛暴议在于强臣【谓尔朱荣也北史云荣以兵权在己遂有异志乃害灵太后及幼主次害无上王等后复表请追谥无上王为皇帝余俱有赠子孙听立后授封爵举贤如以前太尉江阳王继为太师以下是也诛暴如讨葛荣槛送京师斩于都市是也三年帝杀荣于明光殿帝卒为尔朱氏所弑尔朱世隆立广陵恵王羽之子恭是为闵帝】高丞相驱率风云奄荒齐晋【北史云高欢渤海蓚人也普泰元年废帝即位于信都西改元中兴以渤海王高欢为丞相二年为大丞相欢既败尔朱氏废帝自以疎逺逊位欢立武帝永兴二年高欢大破尔朱氏山东平】我舅氏文皇帝驾驭龙虎据有周秦南北渝盟东南敌怨【谓周太祖宇文泰也北史魏武帝纪曰永兴三年帝内圗高欢乃以斛斯椿为领军使与王思政綂之以为心膂军谋朝政咸决于椿分置督将及河南闗西诸刺史帝亲总六军十余万次河桥高欢引军东渡帝出宇文泰遣李贤和等各领数百骑会帝于崤中高欢入洛遣娄昭等追帝不及宇文泰遣大都督赵贵等甲骑二千来赴乃奉迎过河泰迎帝于东阳帝劳之将士皆呼万嵗遂入长安以雍州公为宫大赦是为西魏高欢东还洛阳欢推清河王亶子善见为主徙都邺是为东魏魏于此始分为二周本纪云普囘子莫那自山阴南徙始居辽西是曰献侯为魏舅甥之国故曰舅氏】既而各受圗书竝当珪璧【谓高氏宇文氏后俱受命为帝也河圗洛书帝王之符也左氏传曰当璧而拜者神所立也北史云魏大统十六年东魏静帝逊位于齐是为文宣皇帝讳洋神武第二子也魏恭帝三年逊位于周是为闵帝讳觉太祖第三子也高氏宇文氏竝为帝矣】百姓则父南子北兄东弟西事主则忧亲求生则虑祸大周亲戚徧钟荼炭输之城旦下之织室闗河严隔三十余年【言周齐两国争疆东西否隔亲戚流寓或致罪戾不得遣归也史记秦始皇本纪云黥为城旦如淳曰律说论决为髠鍓输边筑长城昼日伺寇虏夜暮筑长城城旦四嵗也汉书刑法志曰诸当完者完为城旦舂又外戚传曰汉使曹参等掳魏王豹而薄姬输织室】天厌防乱人思反德彼之风尘既静函谷此之冠盖屡涉漳濵【言周齐彼此和亲干戈少息也按周本纪天和六年齐遣使来聘建德元年周遣司宗李祭小賔部贺遂礼于齐是也函谷本防函谷闗周宇文氏所都漳濵邺地齐高氏所都周武帝诏曰伪齐叛涣窃有漳濵是也】中山寃枉之余代郡凋残之泽竝遇革音咸蒙礼送【中山二语言高氏废帝自立魏之支属皆留齐地防周齐和亲乃许还其本国也下云崇等生还是魏周戚属由是得归矣汉书曰中山王衎入即位是为平帝后王莽即真遂废帝又文帝纪曰周勃等奉天子法驾迎于代邸中山指静帝为高氏所废若汉平帝代郡指清河王子善见本高欢所立若汉代邸此二帝之后向被拘囚今防礼送也】崇賔兄弟二人相看气息亲爱凋零方寸久乱恒山杀翮岂望同飞而安国徒中郁为卿相班超絶域遂得生还【尔雅曰北岳恒山张宴汉书注云恒山在常山郡西郭璞山海经注云雁门山即北陵西隃雁之所出因以为名在高栁北地理志有雁门郡淮南子曰飞乌锻羽许慎注云锻残羽也言雁之残羽不能飞也史记曰韩安国者梁成安人也事梁孝王为中大夫其后坐法抵罪无何梁内史缺汉使使者拜安国为梁内史起徒中为二千石位至御史大夫行丞相事后汉书班超曰臣不敢望到酒泉但愿生入玉门闗】天和四年【武帝之八年也】至于新邑【以上序賔崇兄弟二人自齐来归也】朝廷以舅甥之国外内之亲乃授賔使持节骠骑大将军开府仪同三司大都督安乐县开国公食邑一千户賔得免虎口仍上龙门【庄子孔子曰丘几不免虎口哉司马迁书曰垂饵虎口辛氏三秦记曰河津一名龙门水险莫通鱼鼈之属莫能上江海大鱼薄集龙门下数千不得上上则为龙也】声价已高风焱即逺方欲讨论国耻申雪家寃横尸原野是所甘心时不我与先从朝露春秋若干【言賔先崇死也】卫国兴文子之恸长安有诏葬之悲【卫国兴文子之恸者疑引卫公叔文子公孙发卒也汉书曰霍去病薨上悼之发属国甲军陈自长安至茂陵为冢象祁连山】乃赠本官加少傅蒲虞勲三州诸军事蒲州刺史以天和六年【平邺都年】某月日葬于长安之洪渎原妻青州石氏长城郡君子孤防生妻嫠室即能有节还成守义崇蒙授使持节大都督骠骑大将军开府仪同三司广化县开国公食邑一千户昆季二人同年上将彤廷交映棨防相临【西都賔曰玉阶彤庭崔豹古今注曰棨防殳之遗象也诗所谓伯也执殳为王前驱前驱之器也以木为之后世滋伪无复典刑以赤油韬之亦谓之油防亦谓之棨防王公以下通用之】昔二冯同德继踵当官【汉书曰成帝时冯野王为上郡太守后弟立亦自五原太守徙西河上郡居职公亷百姓歌之曰大冯君小冯君兄弟继踵相因循聪明贤知恵吏民政如鲁卫德化均周公康叔犹二君】两杜齐名夹河为郡【汉书杜周传曰始周为廷史有一马及久任事列三公而两子夹河为郡守家訾累巨万矣】比斯荣宠彼将慙色俄然賔疾奄捐馆舍崇兄弟胜衣备罹祸酷同气长养得及全人今者来归更连凶闵每一悲恸行路伤心抚养爱子情深马援之慈【后汉书马援传曰兄况卒援行服朞年不离墓所敬事寡嫂不冠不入庐援有诫兄子严书】恭事寡嫂义甚顔含之孝【晋书曰顔含字都琅琊莘人也兄畿咸寜中得疾就医自疗遂死于医家家人迎防旐毎绕树而不可解引防者颠仆称畿言曰我夀命未死但服药太多伤我五臓今当复活慎无葬也其妇及家人梦之曰吾当复生可急开棺而父不听含时尚少乃慨然曰非常之事自古有之今灵异至此开棺之痛孰与不开相负父母从之乃共发棺果有生验以手刮棺指爪尽伤然气息甚防存亡不分饮食所须托之以梦阖家营视顿废生业虽在母妻不能无倦矣含弃絶人事躬亲侍养不出户庭者十有三年畿竟不起含二亲既终两兄继没次嫂樊氏因疾失明含课励家人尽心抚养每日自尝省药馔察问息耗必簪屦束带医人疏方应须蚺虵胆而寻求备至无由得之含忧叹累时尝昼独坐忽有一青衣童子年可十三四持一青囊授含含开视乃虵胆也童子化青鸟飞去得胆药成嫂病即愈由是著名已上序賔卒崇克尽弟道也】天和六年授大将军余如故龙庭赏出塞之功玉门劳旋师之宠异代同和见之今日【后汉书班固燕然山铭曰焚老上之龙庭注云匈奴五月大防龙庭祭其天地鬼神今皆焚荡之又耿恭传曰恭引兵据疎勒匈奴攻恭恭厉士众击走之数月食尽困穷稍稍死亡余数十人汉遣兵迎校尉遂相随俱归发疎勒时尚有二十六人随路死没三月至玉门惟余士二人】建德二年授使持节都督宜州诸军事宜州刺史忽忽横阁但有诵书暧暧重帷惟闻善政清不置水明非举烛【高士传曰任棠字季卿隠身不仕厐参为汉阳太守到先就家俟焉棠不与言但以薤一本水一盂置户屏前身抱孙儿伏于户下主簿白以为倨傲参思其微意良久曰棠置一盂水欲谕太守清也投一本薤欲谕太守击强宗也抱孙儿当户欲谕太守开门恤孤也韩子曰郢人有遗燕相国书者夜书火不明因谓持烛者举烛云而过书举烛举烛非书意也燕相受书而说之曰举烛者尚明也尚明也者举贤而任之燕相白王大恱国以治治则治矣非书意也】乃是入境移风非直停车待雨【后汉书曰贾琮为冀州刺史升车命御者褰帷诸臧过者望风解印绶去又曰郑行春随车致雨】有勅大将军宜州刺史广化郡公崇自夏季无雨以迄于今虽靡神不祷仍未降感知彼州内独蒙滂泽谅由大将军精诚所致忧念郡人丰稔可希良以为慰又勅广化公崇知此存心政术治勤黎人受委称职嘉尚无已古人有言非行之难念加勉朂以致尽善指令宣纳抑操赐齐陈物如别宜谕朕懐昔阳平太守别降红粟之恩荆州刺史偏蒙衮衣之赐治绩尤异此之谓乎【晋书武帝纪曰太康十年夏四月以阳平太守梁栁有政绩赐谷千斛吴都赋曰海陵之仓则红粟流衍益都耆旧传曰郭贺拜荆州刺史明帝巡狩到南阳特赐以三公之服黼黻旒冕勅去防露冤见此以彰其德】崇清浄为政亷明为法人不忍背吏不忍欺性不饮酒无所嗜欲深沉墙仞喜愠不形文必正词弦惟雅曲仁义礼节是所用心缇帙缃素爱翫无巳当今四郊多垒尚有公卿之辱【礼记曰四郊多垒此卿大夫之辱也】鼔鼙不息犹劳将帅之谋【礼记曰君子闻鼔鼙之声则思将帅之臣】语其雠耻惟愿横行死地思其报国不身膏原野【汉书上将军樊哙曰臣愿得十万众横行匈奴中扬子法言曰秦将白起长平之战四十万人死原野厌人之肉川谷流人之血】但令天假之年时绥之福忠贞之事公其取焉畧书梗概陈之直史【后汉书杜笃论都赋序曰故畧其梗概不敢具陈注云梗槪犹麤畧也】












　　庾子山集巻十一
　　钦定四库全书
　　庾子山集巻十二　　　　　周　庾信　撰
　　钱唐倪璠纂注
　　铭
　　秦州天水郡麦积崖佛龛铭【并序】
　　【天水郡汉武帝元鼎三年置秦州地记云郡前湖水冬夏无增减因以名焉麦积山者北跨清渭南渐两当五百里冈峦麦积处其中崛起一石嵬高万寻望之团团如民间麦积之状故有此名其青云之半峭壁之间镌山成佛万龛千室虽自人力疑具功隋帝分葬神泥舍利函于东阁之下伽室之中有庾信铭记刋于岩中见太平广记袁宏后汉纪曰浮屠者佛也汉言觉将觉悟羣生也龛者塔也方志云受广雅云盛也按周武帝建德三年始除佛道二敎是铭当在建德三年以前所作也】
　　麦积崖者乃陇底之名山河西之灵岳【隋书地理志云天水郡旧秦州后周置总管府天水郡有陇城县西京赋曰右有陇坻之隘应劭曰天水有大阪曰陇坻左氏传曰名山名川史记曰浑邪王以众降数万遂开河西酒泉之地正义曰河谓陇右兰州之西河也夏本纪曰至于龙门西河索隠曰河在冀州西故云西河隋书地志云周礼职方正西曰雍州安定北地上郡陇西天水金城于古为六郡之地河西诸郡其风颇同竝有金行之气按麦积在秦州东南九十里又有豆积山在其中】高峯寻云深谷无量【淮南子曰高山寻云谿肆无景】方之鹫岛迹遁三禅【史记大宛传注括地志曰王舍国胡语曰罪悦祗国其国灵鹫山胡语曰耆阇崛山山似青石石头似鹫鸟名耆阇鹫也山周四十里外周圆水佛于此坐禅及诸阿难等俱在此坐大品经曰初禅二禅三禅四禅按十八天分为四禅初禅三天二禅三天三禅三天四禅九天三禅皆依云住至四禅方在空居此云迹遁三禅者言高峯挿云也】譬彼鹤鸣虚飞六甲【旧唐书地理志云蜀州晋源汉江源地鹤鸣山在西北十里神仙传曰张道陵与弟子入蜀住鹄鸣山著作道书二十四篇乃精思链志忽有天人下千乗万骑金车羽盖骖龙驾虎不可胜数或自称柱下史或称东海小童乃授陵以新出正一明威之道鹤鸣即鹄鸣山鹤鹄通称矣又汉武内传上元夫人谓王母有六甲灵飞之符按此为道家之言故云譬彼言麦积可拟灵鹫鹤鸣二山也】鸟道乍穷羊肠或断【南中志曰鸟道西百里以其险絶兽犹无蹊特上有飞鸟之道耳高诱曰羊肠其山盘纡如羊肠也郦道元水经注云羊肠盘道三十六回在成州仇池山】云如鹏翼忽已垂天【庄子曰鹏之背不知其防千里也怒而飞其翼若垂天之云】树若桂华翻能拂日【楚辞曰折若木以拂日】是以飞锡遥来度杯逺至【孙绰游天台赋曰应贞飞锡以跨虚注云大智论曰菩萨常应二时头陀常用锡杖经传佛像佛国记曰那竭国城东北一山延到一谷口有佛锡杖亦起精舍供养杖以牛头栴檀作长丈六七尺许以木筒盛之正复百千人举不能移高僧传曰杯度者不知姓名常乘木杯渡来】疏山凿洞郁为净土【维摩经曰尔时螺髻梵王语舍利弗我见释迦牟尼佛土清净如自在天宫佛语舍利弗若人心净便见此土功德庄严】拜灯王于石室乃假驭风【维摩诘经曰文殊师利言东方度三十六恒河沙国有世界名须弥相其佛号须弥灯王佛身长八万四千由旬其师子座高八万四千由旬严饰第一于是长者维摩诘现神通力即时彼佛遣三万二千师子之座高广严净来入维摩诘室悉皆包容无所妨碍尔时维摩诘语文殊师利就师子座与诸菩萨上人即自变形为四万二千由旬坐师子座诸新发意菩萨及大弟子皆不能升维摩诘言为须弥灯王如来作礼乃可得坐于是新发意菩萨及大弟子即为须弥灯王如来作礼便得坐师子座庄子曰夫列子御风而行泠然善也】礼花首于山龛方资控鹤【花首菩萨名此及释氏所引旧作花首今藏经本首作手佛说华手经十巻姚秦鸠摩罗什译经云时大目连从座起顶礼佛足为佛敷座高至梵天又于中作经行之处七宝庄严有杂色莲花弥覆水上华上有化比丘皆如目连又云诸菩萨持莲华顶礼佛足又云时诸菩萨以此莲华欲散十方佛以手摩一一莲华中佛身半现此诸化佛从而去孙绰游天台山赋曰王乔控鹤以冲天毛苌诗传曰控引也按上文石室此云山龛谓麦积山之石室山龛也言佛之神通变化无相无名非有借于风鹤也而此山之刻石为室足拜灯玉镌山成龛亦礼化佛此驭风控鹤之喻亦空亦有者也】大都督李允信者【周书宇文广传云其故吏李允信等上表】籍于宿植深悟法门乃于壁之南崖梯云凿道奉为亡父造七佛龛【按长阿含经一毘婆尸佛二尸弃佛三毘舍婆佛四拘留孙佛五拘那含佛六迦叶佛七释迦牟尼佛也】似刻浮檀如攻水玉【佛国记曰佛上忉利天为母说法九十日波斯匿王思见佛即刻牛头栴檀作佛像置佛坐处佛后还入精舍像即避出迎佛佛言还坐我般泥洹后可为四部众作法式像即还坐此像最是众像之始后人所法者也大庄严经论曰我昔曽闻波斯匿王往诣佛所顶礼佛足闻有异香殊于天香即白世尊为谁香耶尔时世尊以手指地即有骨现如赤栴檀长于五丈如来语王所闻香者从此骨出过去有佛号迦叶彼佛世尊化縁已讫入于湼槃尔时彼王名曰迦翅取佛舍利造七宝塔高广二由旬又勅国内诸有花香不听余用尽皆持往供养彼塔时彼国中有长者子与媱女通为欲所盲即入迦叶佛塔盗取一花持与媱女即时悔热身遍生疮初如芥子后转増长无有处甚为臭秽是时彼人父母兄弟皆来瞻视复命良医而重诊之云须牛头栴檀用涂身体尔乃可愈时彼父母即以贵价买牛头栴檀用涂子身尔时彼人涕泣惊惧白父母言子病从今而起非是身患专念迦叶如来三藐三菩提涕泣盈目以巳所持栴檀之香悲哀白塔而说偈言即以花香涂香末香用供迦叶佛塔复以牛头栴檀以画佛身身疮渐差热患尽愈彼长者子于后命终生于天上或处人中身常有香身体肢节皆有好相父母立字号曰香身尔时香身厌恶阴界求索出家得辟支佛道此骨是辟支佛所出之香是故众人应供养塔获大功德又増一阿含经云优填王用牛头栴檀雕佛形像高五尺此为始也佛地论云七宝四颇胝迦翻译云颇梨或云塞颇胝迦此云水玉即苍玉或云水精又云白珠刋正记云正名窣坡致迦其状似此方水精有赤有白山海经曰堂庭之山多水玉郭璞曰水玉今水精也言镌石为像如栴檀水玉也】从容满月照曜青莲【瑞应经曰面如满月色从容维摩经曰目净修广如青莲肇曰五情百骸目最为长瞻顔而作故先赞目也天竺有青华其叶修而广青白分明有大人目相故以为喻也法华经曰有人闻是品能随喜赞善者是人口中出青莲香晋书佛圗澄传曰澄咒鉢水生青莲花光色曜目】影现须弥香闻忉利【僧肇维摩经注曰须弥山天帝释所在金刚山也秦言妙高处大海之中水上方高三百六十六万里如来处四部之中威相超絶光蔽大众犹金山之显溟海者也什曰须弥山秦言妙高山也凡有十宝山须弥处其中余九围之也楼炭经曰须弥山王以四宝瑠璃水精金银作成之须弥山王北胁天金照北方天下须弥山王东胁天银照东方天下须弥山王西胁天水精照西方天下须弥山王南胁天瑠璃照南方天下又曰忉利天宫在须弥山上瑞应经曰第二忉利天上为天帝释又曰佛生七日其母命终以懐天师功徳大故上生忉利封受自然菩萨本知母人之德不堪受其礼故因其将终而从之应法师云忉利梵音讹略正云多罗夜登陵舍此云三十三俱舍颂云妙高顶八万三十三天居四角冇四峰金刚手所住中宫名善现周万逾缮那高一半金城中有殊胜殿周千逾缮那逾缮那者旧曰由旬】如斯尘【疑作鹿】野还开说法之堂【尘野疑作鹿野槃头王苑名在槃头城毘婆尸佛说法处也长阿含经曰毘婆尸如来于槃头城鹿野苑中转无上法轮又四十二章经曰世尊成道已于鹿野苑中转四谛法轮度防陈如等五人而证道果】犹彼香山更对安居之佛【一作刹修行经太子言吾出香山之东雪山之北国名迦维宣律师四分羯摩云四安居谓前中后也律有比丘四月十六日欲安居不止所在十七日方到佛言听后安居即五月十六日也明了论云无五过处得安居一太逺聚落求须难得二太近城市妨修出家道三多虫蚁自他两损四无可依人五无施主供给衣药竝不可安居一作刹者伽蓝号刹利辅行云西域以柱表刹示所居处也梵语剌瑟胝此云竿即幡柱也法华云表刹甚高广法苑云阿育王取金华金幡悬诸刹上塔寺低昻】昔者如来追福有报恩之经【如来佛号梵言多陀阿伽度报恩经后汉翻译经云父母者三界福田又曰释迦牟尼佛説大方便大报恩经报欲令一切众生孝养父母故一切众生亦曽为如来父母如来亦曽为一切众生而作父母为一切父母故常修方便此经名摄众善本亦名大方便亦名微密行亦名佛报恩】菩萨去家有思亲之供【僧肇曰菩萨正音云菩提萨埵菩提佛道名也萨埵秦言大心众生有大心入佛道孟兰盆经曰大目犍连始得六通欲度父母报乳哺之恩即以道眼观世间见其亡母生饿中不见饮食皮骨连立目连悲哀即以鉢盛饭往饷其母母得鉢饭食未入口化成火炭遂不得食目连大呌悲号涕泣驰还白佛佛告目连十方众僧七月十五日僧自恣时当为七世父母及现在父母厄难中者具饭百味五果着盆中供养此等自恣僧者现世父母六亲眷属得出三涂之苦应时解脱衣食自然时目连母即于是日得脱一劫饿之苦】敢縁斯义乃作铭曰
　　镇地郁盘基干峻极石闗十上铜梁九息【周礼郑注曰镇名山安地德者也徐敬业诗曰兹山复郁盘礼记曰峻极于天蜀都赋曰阻以石门善曰石门在汉中之西褒中之北赋又曰外负铜梁于宕渠善曰铜梁山名在巴东】百仞崖横千寻松直阴假道阳乌回翼【论语包咸注曰七尺为仞周礼云八尺曰寻张衡灵宪云月者阴精而成兽象蛤焉春秋元命苞曰阳成于三故日中有三足乌乌者阳精蜀都赋曰羲和假道于峻岐阳乌回翼于高标】载□疏山穿龛架岭糺纷星汉回旋光景壁累经文龛重佛影【史记夏本纪曰山行乘檋如淳曰檋车谓以铁如锥头长半寸施之履下以上山不蹉跌也河图括地象曰河精上为天汉楚辞曰借光景以往来兮王逸曰借神光电景洎往来也释老志序曰蔡愔得佛经四十二章及释迦立像明帝令画工圗佛像置清凉台及显节陵上经缄兰台石室佛国记曰那竭城南半山延有石室博山西南向佛留影此中去十余步观之如佛真形金色相好光明炳着转近转微髣髴如有十方国王遣工画师模写莫能及彼国人传云千佛尽当于此留影顔氏家训云影字当为光景之景凡阴景者因光而生即谓景也尚书云惟景向葛洪字苑景傍加彡于景切梵云频婆帐此云身影】雕轮月殿刻镜花堂横镌石壁闇凿山梁【大毘婆沙论曰法轮如世间呼金轮等轮是动转不住义又圆满义长阿含经曰月宫殿四方逺见故圆寒温和适天银瑠璃所成纯真无杂内外清彻光明逺照纵横四十九由旬楞伽云譬如明镜持诸色像现识现处亦复如是谓石室中雕轮则皆圆满刻镜则常净照也论语曰山梁雌雉郑注曰梁石絶水之梁也言雕刻镌凿皆人工所成也】雷乘法鼔树积天香嗽泉珉谷吹尘石床【法华经曰击大法鼔烧众名香法鼔钟也维摩经曰坐香树下闻斯妙香地理志蓝田谷出玉说文珉石之美者闗中记曰嵩高山石室十余孔有石床池水食饮之具】集灵真馆藏仙册府芝洞秋房檀林春乳【桓谭仙赋序曰华山下有集灵宫汉武帝欲懐集仙者故名殿为存仙门为望仙穆天子传曰先王之所谓策府郭注云藏书册之府也汉书有芝房歌佛经有栴檀林】冰谷银砂山楼石柱异岭共云同峯别雨【华严经曰如日光出时无热池中金沙银沙一切宝物皆有日影于中显见】冀城余俗河西旧风水声幽咽山势崆峒【隋书地理志天水郡冀城县后周曰冀城郡国志曰陇西郡河闗积石山在西南河水出秦川记陇头歌有云陇头流水鸣声幽咽史记黄帝纪曰西至于崆峒应劭曰山名韦昭曰在陇右】法云常住慧日无穷方域芥尽不变天宫【华严经曰不壊法云徧覆一切法华经曰慧日大圣尊久乃说是法刘虬曰菩萨圆净照均明两故曰慧日王头陀寺碑文曰防法云于真际则火宅晨凉曜慧日于康衢则重昏夜晓维摩经曰乃见须弥入芥子中佛藏经曰四天下中普雨大石皆如须弥有人以手承接此石无有遗落如芥子者又云譬如劫尽大火烧时人以一唾能灭又以一吹还成世界及诸天宫楼炭经说天地遭三灾变天宫宫宫相拍碎如粉尘有僧伽风吹水在于中自然变成光音天宫七宝所成是为三灾三复】
　　终南山义谷铭【并序】
　　【括地志云终南山一名中南山一名太一山一名南山一名橘山一名楚山一名泰山一名周南山一名地肺山在雍州万年县南五十里】
　　周保定二年嵗次壬午七月巳已朔大冢宰晋国公【周书云晋荡公防字萨保太祖之兄邵恵公颢之少子也拜大冢宰晋国公】命凿石闗之谷下南山之材维公匡济彞伦敷庶绩燮理余暇披阅山经以为终南敦物【禹贡曰终南敦物至于鸟鼠郑康成曰地理志终南敦物皆在右扶风武功也索隠曰按左传中南山杜预以为终南山地理志云太一山古文以为终南华山古文以为敦物皆在扶风武功县东敦物山名汉书云垂山也】日月亏蔽杶榦栝栢椅桐梓漆【子虚赋曰岑崟参差日月亏蔽张揖曰高山雍蔽日月亏缺半见也禹贡云杶榦栝柏师古曰杶木似樗而实榦栝也栝木栢叶而松身杶丑伦反栝古活反诗云椅桐梓漆】年代蕴积于何不有乃谋山泽之官兼引衡虞之匠【周礼有山虞泽虞又云林衡若斩木材则受法于山虞而掌其政令】东出蓝田则控灞乘浐【地理志京兆有蓝田县山出美玉有虎候山祠秦孝公置也灞水出蓝田谷北入渭师古曰兹水秦穆公更名以章霸功视子孙潘岳闗中记曰泾渭灞浐沣滈涝潏凡八川张揖曰灞水出蓝田谷西北入渭浐水出蓝田谷至霸陵入灞】西连子午则据泾浮渭【辛氏三秦记曰子午长安正南也山名秦岭谷名褒斜长安志曰王莽有意簒汉通子午道汉书王莽传曰莽以皇后有子孙瑞通子午道子午道从杜陵直絶南山径汉中师古曰子北方也午南方也言通南北道相当故谓之子午耳今京城直南山有谷通梁汉道者名子午谷又宜州西界庆州东界有山名子午岭计南北直相当北山是子南山是午共为子午道括地志云泾水源出原州百泉县西南笄头山泾谷渭水源出渭原县西七十六里鸟鼠山今名青雀山渭有三源竝出鸟鼠山东流入河】派别八溪流分九谷【潘岳闗中记曰泾与渭洛为闗中三川与渭灞浐涝潏沣滈为闗中八水张衡东京赋曰濯龙芳林九谷八溪薛综曰九谷八溪养鱼池按张衡所称乃赋东京之事且又养鱼池名此在西京必别有八溪九谷如闗中八水等名矣】铜梁四柱石闗【一作阙】双啓【一作耸蜀都赋注铜梁山在巴东石闗在汉中之西】青绮春门沟渠交映【黄圗曰长安城东出南头第一门曰霸城门亦曰青绮门洞冥记曰王夫人生武帝于绮兰殿有青雀羣飞于霸城门乃改为青雀门更修饰刻木为绮橑雀去因名青绮门】緑槐秋市舟檝相通【潘岳怀县作曰緑槐夹门植黄圗曰元始中起明堂列槐树数百行朔望持经书及当郡所出物于此卖买号槐市】蓄之则为屯云泄之则为行雨【杜笃论都赋曰屯黒云】青牛文梓白鹤贞松【郭氏中记曰万嵗树精为青牛又曰秦文公造长安宫面四百里南至终南山山有梓树大数百围荫宫中公恶而伐之连日不克辄大风雨夜有问梓树树曰岂奈吾何曰若使三百人披头以绕树岂不败汝树默然不应明日人言于秦王王依此言伐之有青牛逐之入澧州神境记荥阳郡有孤松千丈常有双鹤晨必接翮夕辄偶影】运以寘宫崇斯云屋千栌抗殿龙首干云【说文曰欂栌柱枅也西京赋曰疏龙首以抗殿薛综曰抗举也潘岳闗中记曰未央宫殿皆疏龙首山土作之三秦记曰昔有黒龙从南山出饮渭水其行道为龙首山】万顷疎苗蝉鸣再熟【易稽览圗曰夏至后三十日极温夏至景风生蝉始鸣】川后让德山灵景从【洛神赋曰川后静波】岂如运石甘泉才通栎阳之殿【博物志曰始皇陵在骊山之北运取大石于渭北渚歌曰运石甘泉口渭水为不流地理志栎阳属左冯翊黄圗曰高祖初居栎阳】穿渠谷水直绕金墉之城【山海经曰传山之西有林焉曰墦冢谷水出焉东流至于洛述征记曰谷洛二水本于王城东北合流所谓谷洛鬬也陆机洛阳记曰金墉城在宫之西北角魏故宫人皆在中】将事未劳为功实重国富人殷方传千载因功立事敢勒山阿【张载剑阁铭曰勒铭山阿敢告梁益】铭曰
　　寥廓上浮峥嵘下镇【楚辞曰下峥嵘而无地兮上寥廓而无天汉书师古注曰寥廓宏逺也峥嵘深邃也】壁立千丈峯横万仞【张载剑阁铭曰壁立千仞】桂月危悬风泉虚韵【按酉阳杂爼曰旧说月中有桂故云桂月风泉虚韵者言风籁泉声俱成韵也】乘舆岭阪举插云根【西都赋曰荷插成云铣曰插锹也张协诗曰云根游八极】八溪分注九谷通源【八溪九谷注见本序】北涵桐井南浮石门【魏文帝诗曰双桐生井山海经曰积石之山其下有石门河水冒以西南流】模象大壮规绳百堵【周易曰上古穴居而野处后世圣人易之以宫室上梀下宇以待风雨盖取诸大壮左思魏都赋曰思重爻摹大壮诗曰筑室百堵】胶葛九成徘徊千柱【吴都赋曰东西胶葛李善曰胶葛长逺貌鲁灵光殿赋曰层曲九成酉阳杂爼云阎摩那婆罗第二树中有千拄殿】桂栋凌波柏梁乘雨【三辅黄圗泉宫南有昆明池池中有凌波殿以桂为柱风来自香三辅旧事柏梁以香柏为梁也】疏川奠谷落实摧柯事均刋木功侔凿河【禹贡曰随山刋木又曰道河积石至于龙门师古曰治河施功自积石起凿山穿地以通其流至龙门山也】
　　思旧铭【并序】
　　【思旧铭者悼梁观寜侯萧永作也观宁之卒王褒有送葬之诗子山着思旧之铭昔向秀山阳闻笛感音而赋子山与萧王二君同时羇旅是篇皆其乡闗之思及褒薨信作诗云惟有山阳笛凄余思旧篇谓斯铭也　萧永注见本序】
　　嵗在摄提星居监德【一作鹑首】梁故观宁侯萧永卒【尔雅曰太嵗在寅曰摄提格天官书曰以摄提格嵗阴左行在寅嵗星右转居丑正月与斗牵牛晨出东方名曰监德一作鹑首者月令郑注曰仲夏者日月会于鹑首而斗建午之辰也帝王世纪曰自井十六度至栁八度曰鹑首之次于律为蕤賔斗建在午依监德文永卒当在寅年正月依鹑首文当在寅年五月按下文为羇终嵗门人谢焉至于东首告辞西陵长往是观宁之羁絏长安不过年余大约承圣以后周明帝二年嵗次戊寅此云嵗在摄提当是戊寅年卒也梁故观宁侯萧永鄱阳王范弟也观寜梁时所封为故侯也梁鄱阳王传云复遣其弟观寜侯永将兵通南川助庄铁按鄱阳王恢有男女百人男封侯者三十九人梁朝宗室甚多于范称其弟当是忠烈王之子也南史周敷传云敷性豪侠轻财重士侯景之乱敷至豫章时梁观宁侯萧永等避难流寓闻敷信义皆往依之敷愍其危惧屈体崇敬厚加给防送之西上按此知永亦西上江陵及元帝败后与庾信王褒同时羇旅当亦随例入闗者也】呜呼哀哉人之戚也既非金石所移【古诗云人身非金石岂能长夀考】士之悲也宁有春秋之异【淮南子曰春女思秋士悲】高台巳倾稷下有闻琴之泣【桓谭新论曰雍门周以琴见孟尝君曰臣窃为足下有所常悲夫角帝而困秦者君也连五国而伐楚者又君也天下未尝无事不从即衡从成则楚王衡成则秦帝天以秦楚之彊而报弱薛犹磨萧斧而伐朝菌也有识之士莫不为足下寒心天道不常盛寒暑更进退千秋万嵗之后宗庙必不血食高台既已倾曲池又已平坟墓生荆棘狐兔穴其中游儿牧竖踯躅其足而歌其上曰孟尝君之尊贵亦犹是乎于是孟尝君喟然太息涕泪承睫而未下雍门周引琴而鼔之徐动宫商叩角羽终而成曲孟尝君遂欷歔而就之曰先生鼔琴令文立若亡国之人也】壮士一去燕南有击筑之悲【史记曰荆轲爱燕之屠狗及善击筑者高渐离日与饮于燕市太子丹使荆轲献督亢地图于秦太子送之易水髙渐离击筑荆轲和而歌曰风萧萧兮易水寒壮士一去兮不复还荆轲败后髙渐离变名姓为人庸保匿作于宋子闻其家堂上客击筑高渐离乃退出其匣中筑击筑而歌客为流涕宋子传客之闻于秦始皇始皇使击筑未尝不称善稍益近之高渐离乃以铅置筑中复进得近举筑扑秦皇帝不中遂诛高渐离终身不近诸侯之人索隠曰筑似琴有用竹击之取以为名】项羽之晨起帐中李陵之徘徊岐路【史记项羽晨起帐中歌曰力防山兮气盖世汉书曰李陵字少卿武帝天汉二年为骑都尉出居延至浚稽山与匈奴相值战败降匈奴为右校王李陵与苏武诗云徘徊蹊路侧悢悢不能辞】韩王孙之质赵【韩王孙韩公子也按史记韩宣恵王十一年君号为王故云王孙淮阴侯传漂母曰吾哀王孙而进食苏林曰如言公子也索隠曰刘德云秦末多失国言王孙公子尊之也按失国犹称王孙是韩之公子得称王孙矣按国策世家无韩公子质赵之事疑即质秦史记曰韩王絶秦十九年大破我岸门太子仓质于秦以和秦与赵同祖后始皇生于赵城因姓赵氏秦赵或可通称耶】楚公子之留秦【史记曰楚顷襄王使黄歇与太子完入质于秦秦留之数年楚顷襄王病太子不得归】无假穷秋于时悲矣【宋玉曰悲哉秋之为气也】况复鱼飞武库预有弃甲之征【魏志曰嘉平四年夏二月鱼二见于武库屋上十一月诏王昶等征吴十二月吴大将军诸葛恪拒战大破众军于东闗不利而还又王肃传曰有二鱼长尺集于武库之屋有司以为吉祥肃曰鱼生于渊而亢于屋介鳞之物失其所也边将其殆有弃甲之变乎其后果有东闗之变】鸟伏翟泉先见横流之兆【晋书五行志曰洛阳步广里地陷有苍白鹅出苍者飞翔冲天白者止焉陈留董养叹曰步广周之翟泉盟会地也白者国讳苍者异象自后有刘渊之乱】星纪吴亡庚辰楚灭【左传昭三十二年曰吴伐越晋史黯曰不及四十年越其有吴乎越得嵗而吴伐之必受其凶杜预曰此年嵗在星纪星纪吴越之分也有亡之数不过三纪嵗星三周三十六嵗故曰不及四十年哀公二十二年越灭吴又定四年传曰吴楚战于柏举楚师败绩庚辰吴入郢以班处宫】纪侯大去鄅子无归【左传庄四年曰纪侯不能下齐以与纪季夏纪侯大去其国违齐难也世本云纪姜姓国伯爵也杜预曰纪国在东莞县又昭十八年传曰鄅人借稻邾人袭鄅遂入之尽俘以归鄅子曰余无归矣世本云鄅妘姓国也杜元凯曰鄅国今琅邪开阳县鄅音禹许慎郭璞皆音矩国名】原隰载驰轘辕长别【诗曰于彼原隰又卫风曰载驰载驱左氏传曰许穆夫人赋载驰杜预曰夫人痛卫之亡思归唁之不可故作诗以言志东京赋曰邪径防乎轘辕薛综曰轘辕阪名也】甲裳失矣余皇弃焉【左传宣十二年邲之战云赵旃弃车而走林屈荡搏之得其甲裳又昭十七年曰楚人大败吴师获其乘舟余皇杜预曰余皇舟名】河倾酸枣杞梓与樗栎俱流【汉书曰汉兴三十有九年孝文时河决酸枣东隤金隄大发卒塞之班固云文堙酸枣武决瓠歌是也水经注曰今无水史记正义曰酸枣属滑州黄河南岸地述异记曰耆旧说周秦间河南雨酸枣遂生野枣今酸枣县是也左氏传曰杞梓皮革诗小雅四牡云集于苞杞尔雅云杞枸檵郭云今枸杞也陆玑疏云一名苦杞一名地骨又尔雅云椅梓郭云即楸陆玑疏云楸之疏理白色而生子者为梓诗云山有樗尔雅云栲山樗陆玑云山樗与田樗略无异叶似差狭耳吴人以其叶为茗诗秦风云山有苞栎尔雅云栎其实梂陆玑云秦人谓柞栎为栎河内人谓木蓼为栎椒榝之属也】海浅蓬莱鱼鼈与蛟龙共尽【列子曰渤海之东有大海焉其中有五山一曰蓬莱随波上下往来不得暂峙山海经曰蓬莱在海中神仙传麻姑曰向到蓬莱又水浅于往日会时畧半耳说文曰鱼水虫也按尔雅鼈之类总名释鱼以皆水类也王逸楚辞注曰小曰蛟大曰龙言河倾则诸木并流海浅则众类俱尽以喻国破则智愚贵贱并遭其难也】焚香复道讵敛游魂【述异记曰聚窟洲有返魂树伐其根心于玉釡中煮取汁又熬之令可丸名曰惊精香或名震灵丸或名返生香或名却死香死尸在地闻气即活博物志云汉武帝幸上林苑西使至乘舆间并奏其香帝付外库后长安中大疫西使乞见请烧所贡香一枚以辟疫气帝不得巳听之病者登日并差长安中百里盛闻香气芳积九十余日香犹不歇汉书叔孙通传曰恵帝为东朝长乐宫作复道方筑武库南叔孙通曰陛下筑复道髙帝寝衣冠月出游髙庙子孙奈何乘宗庙道上行哉惠帝惧曰急壊之通曰人主无过举今巳作百姓皆知之矣愿陛下为原庙益广宗庙大孝之本又成帝纪曰元帝即位成帝为太子上尝召太子出龙楼门不敢絶驰道西至直城门得絶乃度三辅黄圗曰桂宫周回十里内有复道横度西至神明台按上下有道曰复复音复复道即驰道也周易曰游魂为变焚香是汉代事是以西域表月支之献南海置涪阳之尉汉帝出警遂置复道焚香以辟恶气此云焚香复道讵敛游魂者即聚窟洲震灵返魂之类也】载酒属车宁消愁气【东方朔别传曰武帝幸泉长平坂道中有虫赤如肝头目口齿悉具驱还以报上使视之莫知之时朔在属车中令往视焉朔曰此谓怪哉是必秦狱处也上使按此圗果秦狱地上问朔何以知之朔曰夫积忧者得酒而解乃取虫置酒中立消赐朔帛百匹后属车上盛酒为此也汉书扬雄传曰是时赵昭仪方大幸毎上泉常法从在属车间豹尾中服防曰大驾属车八十一乘作三行尚书御史乘之最后一乘县豹尾以前皆为省中又游侠陈遵传云扬雄酒箴曰鸱夷滑稽腹大如壶尽日盛酒人复借酤常为国器托于属车出入两宫经营公家由是言之酒何过乎师古曰天子属车常载酒食故有鸱夷也】芝兰萧艾之秋形殊而共瘁羽毛鳞介之怨声异而俱哀【楚辞曰何昔日之芳草兮今直为此萧艾也淮南子曰紫芝萧艾俱死世说曰毛伯成既负其才气常称宁为兰摧玉折不作萧敷艾荣张衡西京赋曰所好生毛羽所恶成疮痏淮南子曰毛羽者飞行之类也故属乎阳介鳞者蛰伏之类也故属乎阴】所谓天乎乃曰苍苍之气【诗黍离云悠悠苍天彼何人哉毛传逺视之苍苍然则称苍天庄子曰天之苍苍其正色耶尔雅曰春为苍天穹苍苍天也郭注天形穹隆其色苍苍因名言天道无知也】所谓地乎其实搏搏【一作博博】之土【楚辞曰椉精气之搏搏兮王逸曰楚人名员曰搏也搏佐官切言地亦块然无知也一作博博者潜夫论云昔乐毅以博博之小燕破齐】怨之徒也何能感焉【言遭此乱世智愚同尽呼天抢地怨之至也】凋残杀翮无所假于风飚零落春枯不足烦于霜露幕府初开贤俊翘首为羇终嵗门人谢焉【后汉书蔡邕荐边让于何进曰伏惟幕府初开博选清英华髪旧德并为元】至于东首告辞西陵长往【礼记防大记曰疾病寝束首于北牖下西陵魏武帝墓魏武遗令曰时时望吾西陵墓田】山阳车马望【一作永】别郊门【向秀笛赋曰隣人有吹笛者发声寥亮追想畴昔游宴之好感音而叹故作赋云】颍川賔客遥悲松路【汉书灌夫传曰宗族賔客为权利横颍川夫家居卿相侍中賔客益衰】嵇叔夜之山庭尚多杨栁【文士传曰嵇康家有盛栁树乃激水以圜之夏天甚清凉恒居其下傲戏述征记曰山阳县城东北二十里魏中散大夫嵇康园宅今悉为丘墟而父老犹谓嵇公竹林地以时有遗竹也】王子猷之旧径惟余竹林【世说曰王子猷尝暂寄人宅住便令种竹或问暂住何烦尔王啸咏良久直指竹曰何可一日无此君】王孙葬地方为长乐之宫【史记曰樗里子名疾秦王异母弟也昭王七年樗里子卒葬于渭南章台之东曰后百嵗是当有天子之宫夹我墓至汉兴长乐宫在其东未央宫在其西武库正直其墓正义曰汉长乐宫在长安县西北十五里】烈士埋魂即是将军之墓【烈士传曰羊角哀左伯桃二人为死友欲仕于楚道阻遇雨雪不得行饥寒自度不俱生伯桃谓角哀曰俱死之后骸骨莫收内手扪心知不如子生恐无益而弃子之能我乐在树中角哀听之伯桃入树中而死楚平王爱角哀之贤以上卿礼葬伯桃角哀梦伯桃曰蒙子之恩而获厚葬正苦荆将军冢相近今月十五日当大战以决胜负角哀至期日陈兵马诣其冢作三桐人自杀下而从之】昔尝欢宴风月留连追忆生平宛然心目及乎垂翅秦川闗河羇旅降乎悲谷之景实有忧生之情【淮南子曰日至于悲谷是谓晡时】美酒酌焉犹思建业之水【晋书五行志曰孙皓初童謡曰宁饮建业水不食武昌鱼】鸣琴在操终思华亭之鹤【晋书陆机曰华亭鹤唳岂可复闻乎】重为此别呜呼哀哉麟亡星落月死珠伤【春秋运斗枢曰玑星得则麒麟生万人夀吕氏春秋曰月望则蚌蛤实羣阴盈月晦则蚌蛤虚羣阴缺】瓶罄罍耻芝焚蕙叹【诗小雅蓼莪云瓶之罄矣惟罍之耻注云瓶小而罍大也罄尽也淮南子曰紫芝与萧艾俱死陆机伤逝赋曰嗟芝焚而蕙叹】所望钟沈德水声出风云【史记封禅书曰昔秦文公出猎获黒龙此其水德之瑞于是秦更命河曰德水音上大吕】剑没丰城气存牛斗【雷涣别传曰焕字孔章鄱阳人司空张华夜见异气起牛斗问焕见之乎焕曰此谓宝剑气华以焕为丰城令焕至县移狱掘地三十余尺得青石函一枚中有双剑文采甚明焕取南昌西山黄白土用拭剑光艶照耀乃送一剑与华自留一剑华使以华阴赤土一觔送与焕焕得土磨剑鲜光愈亮及华诛剑亡后焕子爽带剑经延平津剑无故堕水见二龙长数丈光采微发曜日映川】潸然思旧乃作铭云
　　风云上惨舟壑潜移【言梁朝太清之乱也周易曰云从龙风从虎风云上惨喻乱也庄子曰藏舟于壑谓之固矣夜半有力者负之而趋舟壑潜移喻国变也】骎骎霜露君子先危【毛诗曰载骤骎骎骎骎马奔貌礼记曰霜露既降君子履之必有凄怆之心抱朴子曰周穆王南征一军尽化君子为猿鹤小人为沙虫按君子对小人而言故云先危】纪侯大去懐王不返【上句注见本序史记曰楚懐王见秦王书往会秦昭王昭王诈令一将军伏兵武闗号为秦王楚王至则闭武闗遂与西至咸阳朝章台如蕃臣不与亢礼因留楚王楚人立太子横是为顷襄王三年卒于秦秦归其防于楚楚人皆怜之如悲亲戚纪侯懐王喻观宁侯去国也】玉树长埋风流遂逺【世说曰庾文康亡何扬州临葬云埋玉树着土中使人情何能久之又曰王东亭亡后王敬道与会稽王道子书曰元琳风流之美公私所寄忽尔防失岂惟风流相悼】荀伯【一作卿】旧县庆封余邑【荀伯艺文类聚作荀卿史记曰荀卿适楚春申君以为兰陵令春申君死荀卿因家兰陵左传襄二十八年庆封奔吴吴句余予之朱方杜预曰朱方吴邑地理志丹徒师古曰即春秋朱方也萧子显齐书曰萧氏之先萧何孙侍中彪居东海兰陵晋分东海为东兰陵中朝乱淮阴令慗过江居晋陵武进县侨置本土加以南名为南兰陵人按齐梁俱淮阴令后永为宗室朱方汉之丹徒魏曰武进晋置兰陵是兰陵本荀卿旧县南兰陵又为庆封余邑也】万里归魂脩门讵入【楚辞魂兮归来入修门注云修门郢城门言不能魂归兰陵也】坟横【一作城连】武库山枕卢龙【史记樗里子坟武库正直其墓魏志田畴传曰旧北平郡治在平冈道出卢龙达于栁城】思归道逺返葬无从徒留送雁靡长松【送雁苏武事长松东平思王事刘峻所谓东平之树望咸阳而西靡徒留靡伤其不能复归也】平陵之东无复梧桐【崔豹古今注曰平陵东翟义门人所作也王莽杀义义门人作歌以怨之歌曰平陵东松柏桐不知何人劫义公仲长子昌言曰古者之葬用松柏梧桐以识其坟也平陵汉属右扶风】松声萧瑟长起秋风【吴越春秋曰富贵之于我如秋风之过耳】畴昔隆贵提携语默【畴昔以下言与信旧交也左传杜注曰畴昔犹前日也礼记郑注曰提携谓牵将行易曰或语或默】托情嵇阮风云相得【嵇阮嵇康阮籍也】有酒如渑终温且克【左传有酒如渑有肉如陵诗云人之齐圣饮酒温克】朝阳落凤大野伤麟【伤观宁侯之卒也诗云凤凰鸣矣于彼高冈梧桐生矣于彼朝阳家语孔丛子曰叔孙氏之车子鉏商樵于野而获麟焉众莫之识以为不祥弃之五父之衢冉有告曰麕身而肉角岂天之妖乎夫子往观焉泣曰麟也麟出而死吾道穷矣乃歌云唐虞世兮麟凤游今非其时来何求麟兮麟兮我心忧】佳城郁郁流寓于秦【独异志曰汉书夏侯婴以功封滕公及死将葬未及墓引车马踣地不前使人掘之得一石室室中有铭曰佳城郁郁三千年见白日吁嗟滕公居此室遂改卜焉】山阳相送惟余故人【注见本序】孀机嫠纬独鹤孤鸾【左传嫠不恤其纬陶潜诗上惊别鹤下操孤鸾】闺深夜静风高月寒生平已矣懐旧何期【潘岳作懐旧赋】匣中絶隣人悲【文士传曰嵇康临死取琴调之为太平引曲成叹息曰太平引絶于今日耶康别传曰袁孝尼尝从吾学广陵散吾毎靳之广陵散于今絶矣谢庄宋武宣贵妃诔曰匣有遗李善注匣琴匣也隣人笛悲向秀事注见本序】昔为幕府今成繐帷【礼记郑注曰凡布细而疎者谓之繐今南阳有邓繐繐音嵗谢朓铜雀台诗曰繐帷飘井干】
　　玉帐山铭【一作东宫玉帐山铭】
　　【玉帐山以下梁宫中之小山也一本玉帐山及下行雨山并有东宫二字梁简文集中有明月山铭行雨山铭知以下诸铭中大通三年后简文为太子时随侍东宫之所作也】
　　玉帐寥廓昆山抵鹊【淮南子曰昆山之玉填而尘垢弗能汚也高诱曰昆山昆仑也盐铁论曰昆山之旁以玉璞抵乌鹊】总叶成帷连云【一作枝一作珠】起幕【陆机招隠诗曰密叶成翠幄周礼郑注曰在旁曰帷在上曰幕归藏啓室曰昔者女娲氏张云幕】玉策【一作蘂】难移金花不落【山海经曰黄帝取密山之玉策投之钟山之阴邺中记曰帐顶安金莲花此以山名玉帐故云】隠士弹琴仙人看博【神仙传曰孙登善弹一琴风俗通曰汉武帝与仙人对博碁没石中马蹄迹处于今尚存曹植诗仙人揽六箸对博泰山隅】岩留旧鼎灶聚新荆【一作云上新荆史记曰黄帝铸鼎于荆山南越志曰长沙郡刘阳县东有王乔山山有合丹灶别赋云守丹灶而不顾錬金鼎而方坚此云鼎及灶者金鼎丹灶也】煮石初烂烧丹欲成【陶景真诰曰断谷入山当煮食白石昔白石子者以石为粮故世号曰白石生此至人也今为东府左仙卿】桑田屡变【一作尽】海水频盈【一作倾神仙传麻姑谓王逺曰接侍以来已见东海三为桑田向到蓬莱又水浅于往日会时略半耳岂将复为陆乎逺叹曰圣人皆言海中行复扬尘也】长闻凤曲永听箫声【列仙传曰萧史日敎弄玉作凤鸣一旦随凤飞去秦人为作凤女祠于雍宫中时有箫声】
　　吹台山铭
　　江宁吹岭虽山出筠秦箫下凤此岫为真【晋书地理志曰丹阳郡江宁太康二年分建邺置丹阳记曰江宁县南四十里有慈母山积石临江生箫管竹王褒洞箫赋所称即此也其竹圆致异于众处自伶伦采竹嶰谷其后惟此簳见珍故歴帝给乐府而俗呼曰鼔吹山虽山出筠未详礼记曰如竹箭之有筠也列仙传曰萧史者秦穆公时人善吹箫穆公女弄玉好之公妻之一旦随凤飞去言秦人吹箫筑台不如吹台之山自然得名者为真也】青槐避日朱草司【一作伺】晨【尔雅曰懐槐守宫槐叶昼聂而夜炕大戴礼记曰朱草日生一叶至十五日已后日落一叶周而复始】石名新妇楼学仙人【蜀记曰梓桐县有五妇山昔秦遗蜀五美人皆化为石又临海记云新妇山土石悉防色似人形汉武故事曰公孙卿言仙人好楼居不极高显神终不降也于是上于长安作飞亷观高四十丈于泉作延夀亦如之】吴中字玉城南姓秦【一作中字玉成南君姓秦捜神记曰吴王夫差小女名玉悦童子韩重欲嫁之不得乃结气而死重游学归知之往吊于墓侧玉形见顾重延颈而歌云南山有鸟北山张罗意欲从君防言孔多悲结成疹没身黄垆命之不造寃如之何羽族之长名为凤凰一日失雄三年感伤虽有众鸟不为匹双故见鄙姿逢君辉光身逺心近何曽暂忘古诗曰日出东南隅照我秦氏楼】比花依树登榭要春【楚辞注曰无木谓之台有木谓之榭】舞能留客【一作容】声便度新雕梁数振【一作逺】无复轻尘【七略曰汉兴善歌者鲁人虞公发声动梁上尘】
　　望美人山铭【一作后堂望美人山铭】
　　高唐碍石【一作雨】洛浦无舟【宋玉高唐赋曰昔者先王尝游高唐倦而昼寝梦见一妇人曰妾巫山之女也为高唐之客闻君游高唐愿荐枕席王因幸之曹植洛神赋曰河洛之神名曰宓妃又云御轻舟而上泝】何处相望山边一楼峯因五妇石是三侯【述异记曰秦恵王献五美女于蜀王王遣五丁迎之乃见大虵入山穴中五丁曵虵山崩五女上山皆化为石南中志曰有竹王者兴于遯水有一女浣于水濵有三节大竹流入女子足间推之不肯去闻有儿声取持归破之得男儿长有才武遂雄夷濮以竹为姓捐所破竹于野成林今竹王三郎是也王与从人尝止大石上命人作羮从者曰无水王以剑击石水出今王水是也破石存焉武帝拜唐防为都尉以重币喻诸种侯王斩竹王置牂柯郡以吴霸为太守后夷濮以竹王非血气所生求立后嗣霸表封其三子列侯配食父祠与竹王三郎是也】逾地肺危陵天柱【高士传曰四皓隠于地肺山括地志曰终南山一名地肺山秦记云终南又名地肺又真诰曰金陵之地地方三十七顷是金陵之地肺也尔雅霍山为南岳郭云天柱山潜水所出也地理志云天柱在庐江潜县又王子年拾遗记云昆仑之山有铜柱焉谓之天柱】禁苑斜通春人常【一作恒】聚树里闻歌枝中见舞恰对妆台诸牕昼【一作并】开斜看已识直【一作试】唤便回岂同织女非秋不来【星经曰织女三星在天市东常以七月一月六七日见东方荆楚嵗时记曰七月七日为织女牵牛聚会之夜】
　　至仁山铭
　　峯横鹤岭水学龙津【豫章记曰鸾冈西有鹤岭王子乔控鹤所经三秦记曰河津一名龙门两旁有山水陆不通鱼不能上江海大鱼薄集龙门不得上曝腮水次也】瑞云一片仙童两人【洞冥记东方朔云东海有大明之墟有釡山山出瑞云应王者之符命如黄帝黄云尧时有赤云之祥之类魏文帝诗曰西山一何高高高上无极上有两仙童不饥亦不食与我一丸药光耀有五色服药四五日身轻生羽翼】三秋云薄九日寒新真花暂落画树长春横石临砌飞檐枕岭壁绕藤苗牕衔竹影菊落秋潭桐疎寒井【陆机要览曰酉阳山中有甘谷谷中皆菊花堕水中居人饮之多夀有及一百五十有余嵗魏文帝诗曰双桐生空井】仁者可乐将由爱静
　　明月山铭
　　【梁简文帝有明月山铭其词曰迢递峯长威纡岳聚既正书门兼同天柱非竞小山宁论大庾岂学土龙讵须石鼔緅色斜临霞文横竖是铭简文时同作也】
　　竹牕标岳四面临虚山危檐迥叶落牕疎看椽有笛对树无风【蔡邕长笛赋序曰邕避难江南宿之柯亭柯亭之馆以竹为椽邕仰而盼之曰良竹也取以为笛竒声独絶管辂别传曰辂与倪清河既刻雨期言树上已有少女微风】风生石洞云出山根【盛之荆州记曰宜都狼山县有山山下有穴大数尺为风井博物志曰山泽通气以兴雷云气触石肤寸而合不崇朝以雨陆机感时赋曰凝行雨于云根】霜朝唳鹤秋夜鸣猿【周处风土记曰白鹤夜警至八月露降则鸣蜀本纪曰蜀王秀所立三峡明月峡巴峡巫峡荆州记巴东三峡巫峡长猿鸣三声泪沾裳此云鸣猿以山名明月若巴东三峡矣】堤梁似堰野路疑村船横埭下树夹津门宁殊华盖讵识桃源【西京杂记曰终南山有树直上百尺如车盖亦云华盖树述异志曰武陵源在吴中山尽生桃李俗呼桃李源上有石洞世传秦末防乱吴中人于此避难食桃李者皆得仙】
　　行雨山铭【一作梁东宫行雨山铭】
　　【梁简文帝行雨山铭曰岩畔途逺阿曲路深犹云息驭尚且抽琴兹峯独擅嵚﨑千变却绕画房前临宝殿玉岫开华紫水回斜谿开聚叶涧里萦沙月映成水人来当花树结如帷碛起成基芝香馥迳石镜临墀是铭亦简文时同作也】
　　山名行雨地异阳台【高唐赋曰旦为朝云暮为行雨朝朝暮暮阳台之下】佳人无数神女羞【一作看】来【宋玉神女赋云楚襄王梦与神女遇其状甚丽】翠幔朝开新妆旦起【刘公干齐都赋曰翠幄浮游】树入牀头【一作前】花来镜里草緑【一作色】衫同花红面似开年寒尽正月游春俱除锦帔并脱红轮【沈约诗云红轮映早寒庾肩吾诗云粉白映轮红子山和赵王美人春日诗亦云红轮帔角斜或云妇女所执暖扇之类】天丝剧藕蝶粉生【或作多】尘【天丝即游丝道书云蝶交则粉退言行雨山游丝想折藕飞蝶拟香尘若有人也】横藤碍路弱【一作垂】栁低人谁言洛浦一个河神【洛神赋曰河洛之神名曰宓妃】
　　刀铭三首
　　风伯吹罏雨【一作云】师炼冶【高诱淮南注曰风伯箕星雨师毕星张协七命曰飞亷扇炭风俗通及王逸楚辞注并云飞亷风伯也吴越春秋曰薛烛善相剑王取纯钩示之薛烛曰臣闻王之初造此剑赤堇之山破而出锡若耶之溪涸而出铜雨师洒道雷师发鼔蛟龙捧炉天帝庄炭太一下观于是欧冶子曰天地之精悉其伎巧矣】铁焰朝流金精夜下【吴越春秋薛烛曰夫宝剑者金精从理至本不逆】价重十城名高千马【吴越春秋越王曰客有买此剑者有市之乡骏马千匹千戸之都其可与乎薛烛曰虽倾城量金珠玉不可与况骏马万戸之都乎】
　　千金頴合百錬锋成【吕氏春秋曰伍员逃楚至江见一丈人刺船渡之员解剑与之曰此剑其值千金崔豹古今注吴大帝有宝刀百錬】光连斗气焰动山精【吴越春秋伍子胥曰此剑有七星北斗文豫章记曰吴未亡时恒有紫气见于牛斗之间雷孔章曰是宝剑之精上彻于天耳吴越春秋曰干将作剑采五山之铁精】身文水动刃古珠生【越絶书风胡子曰欲知泰阿观其鈲巍巍翼翼如流水之波欲知工布鈲从文起至脊而止如珠不可袵文若流水不絶山海经注曰鲛鱼皮有珠文而坚可以饰剑口】
　　斗精遥降山灵下从【斗精疑即丰城剑气光于牛斗者也又吴越春秋子胥云此吾前君之剑中有七星文按北斗七星此为斗精矣山灵若管子所谓葛卢山发而出金吴越春秋赤堇山破而出锡是也】水文千曲蛇鳞百重【水文即风胡子所云文若流水也注见上蛇鳞若傅歌辞所谓镂象龙螭矣】燕砥敛刃蜀水开锋【庄子曰天子之剑以燕谿石城为锋音义曰燕谿地名在燕国石城在塞外司马曰剑刃也蒲元传云君性多竒思得之天然为诸葛亮铸刀三千口镕金造器特异常法刀成言汉水钝弱不任淬砺蜀江水夹烈是谓夭金之元精天分其野乃命人于成都取之水既至君以淬刀言杂涪水不可用取水者犹悍言不杂君以刀画水云杂八升何故言不杂取水者叩首曰实于涪津渡覆水惧怖以涪水八升益之于是咸共惊服称为神妙】气生分景环成屈龙【典论曰魏太子丕造宝剑色似采虹光似流星名曰飞景夏书曰赫连勃勃造百链刚刀为龙雀大环号曰大夏龙雀】














　　庾子山集巻十二
　　钦定四库全书
　　庾子山集巻十三　　　　　周　庾信　撰
　　钱塘倪璠纂注
　　碑文
　　陜州农郡五张寺经藏碑
　　【隋书地理志云河南郡陜县后魏置陜州农郡周明帝纪云二年春于农置陜州庾信本传云出为农守此篇及下温汤碑皆为农太守时作也五张者张元高子兄弟五人舍宅为寺故以为名寺者寺本华题释名曰寺嗣也谓治事者相嗣续于其内也故天子有九寺僧史略云鸿胪寺本礼四夷逺国之邸舎寻令别择洛阳西雍门外盖一精舎以白马防经来故用白马为题本是司名西僧乍来权止公司移入别居不忘其本还标寺号经者梵音素怛囕或苏怛啰者华言线盖取贯穿摄持义也又梵云脩多罗或脩妬路者秦言契谓上契理下契根故言经者具三义谓久通由也肇云经常也谢灵运云经者由也律也通也谓言由理生理由言显学者神悟从理教而通矣藏者梵云俱舎或云比咤或云摘迦此翻为藏经律论谓之三藏又辟攴佛藏菩萨藏声闻藏名三藏又阿含毗尼阿毗昙为三藏四教义称阿含即定藏毗尼即戒藏阿毗昙即慧藏藏者摄也谓摄人摄法故包含摄持之义时寺主法映及洛州刺史张隆等于寺中造一切法轮子山出守此邦逢兹佛防遂相请托有此碑文也】
　　盖闻如来说法万万恒沙【如来佛号佛有十种名称功徳如来十号之一也梵云多陀阿伽陀亦云怛闼阿竭后秦翻为如来恒沙喻多也维摩经曰名为多陀阿伽度肇曰秦言如来亦云如去如法而来如法而去古今不改千圣同辙故名如来亦名如去什曰多陀阿伽度秦言如来亦言如去如法知如法説故名如也诸佛以安隐道来此佛亦如是来彼佛安隐去此佛亦如此去也竺道生注曰如者谓无复有如之理从此中来故曰如来谢灵运金刚般若经注曰诸法性空理无乖异谓之为如会如解故名如来维摩经曰佛以一音演説法众生随类各得解法华经曰佛以恒河沙等三千大千世界为一佛土又曰其数如恒沙又曰尔时他方国土诸来菩萨过八恒河沙数于大众中合掌作礼而白佛言我等于佛灭后在此娑婆世界防持经典当于此土而广説之佛言不须汝等防持此经我娑婆世界自有六万恒河沙菩萨一一菩萨多有六万恒河沙眷属能于我灭后防持诵读广说此经佛说是时娑婆世界三千大千国土地皆振裂而于其中有无量千万亿菩萨同时涌出身皆金色三十二相无量光明先尽在此娑婆世界之下虚空中住闻佛所説音声从下发来一一菩萨皆大众唱导之首各将六万恒河沙眷属如是等比无量无邉算数譬喻所不能知又曰我説是如来夀命长逺时六百八十万亿那由他恒河沙众生得无生法忍四四天下微尘数菩萨四生当得阿耨多罗三藐三菩提按恒沙喻如一佛国恒河沙数乃至如四四天下微尘数言如来説法菩萨四众防持经典如万万佛国恒河沙数之多也】菩萨转轮生生世界【菩萨梵语具足云菩提萨埵此云觉有情从行立称梵云斫讫罗此土翻轮凡佛有所说皆名转法轮生生犹言众生之类楞严称世为迁流界为方位过去未来现在名世东西南北四维上下名界僧肇维摩经注曰菩萨正音云菩提萨埵菩提佛道名也萨埵秦言大心众生有大心入佛道名菩提萨埵无正名译也大毘婆沙论云何名法轮答是法所成故法为自性故名法轮如世间呼金轮等轮是动转不住义舍此离彼义能伏怨敌义又圆满义为毂辐辋三事具足故轮体法即入圣道支也初名小乗法轮者以戒为先次大乗法轮者以智为先华手经曰尔许芥子所堕世界合成一器中满细沙尚可数知而此菩萨所可劝请诸佛转于法轮脱度众生是不可数又以珠轮众寳华轮香轮金银防画木轮上佛请转法轮游于十万无量世界劝请诸佛转于法轮度脱众生者岂异人乎今此发心即转轮菩萨是也维摩经曰三转法轮于大千其轮本来常清净天人得道此为证三寳于是现世间佛国记曰凡佛有四处一者成道处二者转法轮处三者説法论议伏外道处四者上忉利天为母説法处余则随时可现焉思益经曰当知是人转法轮如转轮王按思益经此文及大毘婆沙论言如世间呼金轮等轮者俱舍云转轮王有四种金银铜铁轮领一二三四洲诸佛转于法轮若此等轮矣魏收释老志序曰其经防大抵言生生之类皆因行业而起有过去当今未来歴三世识神常不灭凡为善恶必有报应渐积胜业陶冶粗鄙经无数形藻练神明乃致无生而得佛道文殊问经曰有二世一众生世即一切众生也二行世即众生住处大论明三种世间一者五众二者众生三者国土间之与界名异义同间是隔别间差界是界畔分齐界有二种一者十界二者三界十界者地狱饿畜生修罗人天此名六凡声闻縁觉菩萨佛此名四圣二三界者一欲界饮食睡眠婬欲于此三事希须名欲若有情界从他化自在天至无间狱若器世界乃至风轮皆欲界摄二色界者形质清净身相殊胜未出色笼故名色界三无色界者于彼界中色非有故此云生生世界者按诸经皆序众所知识以为防证一佛土有百亿四天下一四天下各有释梵并诸天龙神夜叉干闼婆阿修罗迦楼罗那罗摩睺罗伽等在座听法此于诸经皆然难可徧指言佛转法轮时世界生生之类皆来听法也】岂直优波提舍祗夜脩多而已哉【优波提舍此云逐分别所説义翻论义祗夜此云重颂亦曰应颂即伽陀伽陀此云孤起亦曰讽颂旧曰偈从正音言颂脩多罗此云契经或云脩单兰或云脩妬路或名素怛覧或以经字翻脩多罗脩多罗即长文散説也法华经曰或説脩多罗伽陀及本事譬喻并祗夜优波提舍经按十二分教亦云十二部经一脩多罗契经二祗夜应颂三和伽罗受记四伽陀讽颂五陀罗因縁六优陀耶自説七伊目多本事八阇陀伽本生九毘佛略方广十阿浮达磨未有十一婆陀譬喻十二优波提舍论义若小乗只有九部无自説授记方广等言二乗经文非止论义应颂契经三种而巳也】是以熈连禅河质多罗树【长阿含经曰世尊入拘尸城双树间敷置牀座佛取灭度舍利出城北门渡熈连禅河到天冠寺而阇维之释法显佛国记曰拘那竭城北双树间希连河边世尊于此北首而般泥洹水经注引此作希连禅河大经云三十三天有波利质多罗树其根入地深五由旬高百由旬枝叶四布五十由旬其香开敷香气周徧五十由旬又翻间错庄严众杂色华周帀庄严法华文句指此为天王树也】七处八会三清【疑作请】四説【七处八会见华严经按华严经有二本初晋译二唐译晋义熈十四年北天竺三藏佛度跋陀罗此云觉贤于扬州谢司空寺翻梵本三万六千颂成晋经六十巻三十四品八会至唐证圣元年于阗三藏实又难陀此云喜学于东都佛授记寺再译旧文兼补诸阙计益九千颂通旧总四万五千颂合成唐本八十巻三十九品九防子山后周时人在唐以前所见晋译故云七处八防若唐译则有九会矣云七处八防者按经文初防菩提场説经为一处二会普光明殿为一处三会忉利天为一处四防夜摩天为一处五防兠率天为一处六防他化天为一处八会逝多林为一处凡七处其八防之中第七重会普光明殿与第二会同处是七处八会也三清疑作三请按法华经舍利弗三请而佛三止之至四乃説故云三请四説法华经曰尔时世尊从三昩安祥而起告舍利弗诸佛智慧甚深无量其智慧门难解难入舍利弗取要言之无量无边未曾有法佛悉成就止舍利弗不须复説尔时舍利弗白佛言世尊何因何缘慇勤称叹诸佛第一方便甚深微妙难解之法我自昔来未曽从佛闻如是説今者四众咸皆有疑惟愿世尊敷演斯事尔时佛告舍利弗止止不须复説若説是事一切世间诸天及人皆当惊疑舍利弗重白佛言世尊惟愿説之佛复止舍利弗若説是事一切世间天人阿修罗皆当惊疑增上慢比丘将坠于大坑尔时舍利弗重白佛言世尊惟愿説之今此会中如我等比百千万亿世尊已曾从佛变化必能敬信长夜安隐多所饶益尔时世尊告舍利弗汝巳慇懃三请岂得不説汝今谛听善思念之説此説时防中有比丘比丘尼优婆塞优婆夷五千人等即从座起礼佛而退所以者何此軰罪根深重及增上慢未得谓得未证谓证有如此失是以不住世尊黙然而不制止佛告舍利弗诸佛如来时乃説之如优昙鉢华时一现耳诸世尊惟以一大事因缘故出现于世惟以佛之见知示悟众生但以一佛乘故为众生説法无有余乗若二若三一切十方诸佛法亦如是又按法华经如来夀量品弥勒菩萨亦三请不止而告之言】皮纸骨笔木叶山花【杨衒之洛阳伽蓝记曰王城东南行八日如来投身饿虎之处山顶有收骨寺三百余僧王城南一百余里有如来昔作摩休国剥皮为纸折骨为笔处阿育王起墖笼之举高十丈折骨之处髓流着石观其脂色肥腻若新酉阳杂俎曰贝多出摩伽陀国长六七丈经冬不凋此树有三种一者多罗娑力叉贝多二者多梨婆力叉贝多三者部婆力叉多罗梨并书其叶部阇一色取其皮书之贝多是梵语汉翻为叶贝多婆力叉者汉言叶树也西域经书用此三种皮叶若能保护亦得五六百年嵩山记称嵩高等中有思惟树即贝多也杂俎又曰西域书六十四种有树叶书西域记曰多罗树林三十余里其叶长广其色光润诸国书写莫不采用翻译云多罗旧云贝多此翻岸刑如此方防榈直而且高长八九十尺花如黄米子】象贝之所未胜龙藏之所不尽【言经籍之多也大智度论云那珈或名龙或名象是五千阿罗汉诸罗汉中最大力以是故言如龙如象水行龙力大陆行象力大故负荷大法者比之龙象别行疏云龙有四种一守天宫殿持令不落二兴云致雨三地龙决江开渎四伏藏守转轮王大福人藏也此云龙藏者是伏藏龙如龙树菩萨入龙宫看藏见华严三本矣】虽复银函东度金防南翻【神仙传曰隂长生裂黄表冩用经一通黄金之简刻而书之封以白银之函此云银函者亦谓佛经封以白银之函也长阿含经曰尔时福贵被二黄金防价值百千即从座起长跪又手而白佛言今如此防奉上世尊愿垂受纳佛告福贵汝以一防施我一施阿难尔时福贵承佛教防一奉如来一施阿难佛愍彼故即为纳受尔时世尊为福贵説法示教利喜巳即从座起头面礼足欢喜而去其去未乆阿难寻以黄金防奉上如来如来哀愍即为受之被于身上云东度者佛居西域谓中国为东言佛教入中国也楼炭经曰葱河以东名为震旦以日初出耀于东隅故得名也翻译云震旦或云真丹或云旃丹华严音义翻为汉地琳法师云东方属震是日出之方也云南翻者按天下有四楼炭经説须弥山北天下名郁单越东名弗于逮西名俱耶尼南名阎浮利阎浮利树名西域记云北拘卢洲东毗提诃洲西瞿尼洲南赡部洲瑞应经云迦维罗卫者三千日月万二千天地之中央也按佛生迦维在南方阎浮利世界地居天中自称中国此云南翻盖翻以彼土之言谓东度则译以华言南来则翻以梵语也】秦景遥传竺兰私记【高僧传曰汉明帝夜梦金人飞空而至乃遣博士弟子秦景等徃天竺寻访佛法又曰竺法兰中天竺人也自言诵经论数万章为中天竺学者之师时蔡暗既至彼国相随间行而至既达洛阳便善汉言暗于西域获经即为翻译所谓十地断结佛本僧法海藏佛本行四十二章等五部会移都冦乱四部失本不传江左惟四十二章经今见在可二千余言汉地见存诸经惟此为始也按佛説四十二章经后汉迦叶摩腾竺法兰同译魏收释老志序曰孝明帝遣郎中蔡暗博士弟子秦景等使于天竺写浮屠遗范暗仍与沙门摄摩腾竺法兰东还洛阳中国有沙门及拜跪之法自此始也】譬犹海水之一珠不下昆山之片玉【言佛法广大秦景竺兰诸篇未尽其万一也曹子建赠丁翼诗曰譬海出明珠潘正叔赠王元贶诗曰昆山积琼玉吕氏春秋曰人不爱昆山之玉江汉之珠高诱曰昆山之玉燔以炉炭三日三夜色泽不变玉之美者也史记龟策传曰王独不闻玉犊只雉出于昆山明月之珠出于四海】若夫法云深藏师子雷音【法云弥布徧覆之义深藏所谓法海藏也师子梵云僧伽彼或云多又僧伽梁云小师子即狻猊也佛称人中师子雷音者如来具五种声之一也华严经曰不壊法云徧覆一切刘蚪法华经注曰云譬应身菩萨处胎经曰金翅鸟从龙子到海宫殿彼有七寳墖诸佛所説诸法深藏维摩经曰诸佛威神之所建立为防法城受持正法能师子吼名闻十方又曰演法无畏犹师子吼其所讲説乃如雷震肇曰师子吼无畏音也凡所言説不畏羣邪异学喻师子吼众兽下之师子吼曰美演法也又曰师子吼菩萨雷音菩萨如是等三万二千人从余四天下来诣佛所而为听法彼时佛师子之座蔽于一切诸来大众师子智度论云佛为人中师子凡佛所坐若牀若地皆名师子座夫师子兽中独歩无畏能伏一切佛亦如是于十六种外道一切人天中一切降伏得无所畏故称人中师子尔雅郭注云师子出西域法华经曰震实法雷音】梵志徃生声闻説戒【梵志者谓净行志道梵是西音清净之谓梵志此云净裔即婆罗门声闻犹言弟子下乗名也普门疏云婆罗门此云净行初种族山野自闲故人以净行称之肇曰秦言外意其种别有经书世世相承以道学为业或在家或出家多恃巳道术我慢人也应法师云此讹略也具云婆罗贺磨拏义云承习梵天法者其人种类自云从梵天口中生四姓中胜独取梵名惟五天竺有余国即无诸经中梵志即同此名正云净裔称是梵天苖裔也瑞应经曰迦叶二弟问迦叶曰今乃舍梵志道学沙门法按瑞应称迦叶初为事火外道尝称佛是大沙门神则神矣然未得道故不如我已得罗汉也佛语迦叶汝非罗汉亦不知真道胡为妄自称贵乎按此知梵志与沙门为二虽有清净之名然恃巳道术自我慢人未得谓得犹为外道未许度脱生死惟阿罗汉于后世更不生不受生死果报此梵志未得罗汉道犹徃生也云往生者修行本起经曰精神受形周徧五道一身死壊复受一身是也阿阇世王经曰何谓三藏声闻藏辟支藏菩萨藏声闻藏者从他人闻故闻其音故又云有三藏学声闻学者用有度故但自明故戒因縁经曰目犍连者于声闻中大神足第一阿难者世尊亦説于声闻中多闻第一瑜伽论云诸佛圣教声为上首从师友所闻此声教展转修证永出世间小行小果故名声闻摄大乗论云如来制戒有二意一为声闻自度故二为菩萨自度度他故僧肇曰下乗道非独觉要师而后成故名声闻乗亦名弟子乗也法华论四种声闻一决定声闻定入无余故二增上慢声闻未证谓证故三退菩提声闻退大取小故四应化声闻内袐外现故释道安戒因縁经序曰世尊制戒必有所因六羣比丘生于贵族攀龙附凤虽出家而豪心不尽鄙悖之行以斯成戒按三藏中菩萨乗为大乗辟支声闻为小乗声闻最下大乗先智小乗先戒佛为诸弟子结戒故云声闻説戒也此梵志声闻一为外道一为小乗未臻至极下文罗汉菩提始称真人得道矣】雪山罗汉之论【佛生迦维国在雪山北故云雪山罗汉罗汉者真人也长阿含经曰昔有轮王姓甘蔗氏听次妃之谮摈四子至雪山北自立城居以徳归人不数年间郁为强国父王悔忆遣使往召四子辞过不还父王三叹我子释迦因此命氏按释迦此云能仁故瑞应称佛为太子自言国名迦维在雪山北矣佛国记曰葱岭冬夏有雪彼土人人即名为雪山人也度岭巳到北天竺四十二章经曰佛言辞亲出家识心达本解无为法名曰沙门常行二百五十戒进止清净为四真道行成阿罗汉阿罗汉者能飞行变化旷劫夀命住动天地修行本起经曰葢闻沙门之为道也舍家妻子捐弃爱欲断絶六情守戒无为得一心者万邪灭矣一心之道谓之罗汉罗汉者真人也声色不能污荣位不能屈难动如地已免忧苦存亡自在太子曰善哉惟是为快亦见瑞应经及佛国记大论云阿罗名贼汉名破一切烦恼贼破复次阿罗汉一切漏尽故应得一切世间诸天人供养又阿名不罗汉名生后世中更不生是名阿罗汉法华疏云阿颰经云应真瑞应云真人悉是无生释阿罗汉也或言无翻名含三义无明穅脱后世田中不受生死果报故云不生九十八使烦恼尽故名杀贼具知断功徳堪为人天福田故言应供含此三义故存梵名】鹫岭菩提之法【鹫岭在王舍城梵云耆阇崛山是也梵云菩提华言道也佛国记曰入谷搏山东南上十五里到耆阇崛山未至头三里有石窟南向佛本于此坐禅西北三十步复有一石窟阿难于中坐禅天魔波旬化作雕鹫住窟前恐阿难佛以神足力隔石舒手摩阿难肩布即得止鸟迹手孔今悉存故曰雕鹫窟山其山峰秀端严是五山之最高也大论云耆阇名鹫崛名头是山顶似鹫增一佛告诸比丘此山久逺同名灵鹫观经疏云诸圣仙灵依之而住释氏西域记曰耆阇崛山在阿耨达山王舍城东北望其山有两峰双立相去二三里中道鹫鸟常居其岭土人号曰耆阇崛山山名耆阇鹫也应法师云按梵本无灵义此鸟有灵知人死活故号灵鹫婆沙云其山三峰如仰鸡足似狼之迹亦名狼迹又名普贤山白墡山仙人山负重山四十二章经曰观灵觉即菩提西域记曰在摩竭国尼连河西南十里有树名菩提长阿含经曰何等时佛生何等时出家何等时成道又云八日如来生八日佛出家八日成菩提按此知菩提言道也僧肇维摩经注曰佛于树下成道树名菩提又曰道之极者称曰菩提秦无言以译之菩提者葢是正觉无相之真智乎】本无极际何可胜言【言佛乗不可思议非世间语言文字所能穷究也】农五张寺者南阳张元高寓居此地【汉书地志云南阳郡秦置属荆州】昔者千金之族见徙五陵大姓之民移家六郡盖其流也【言张元高本南阳人寓居农如五陵豪族六郡良家也三辅黄图曰高祖都长安徙诸齐田楚屈昭景及诸功臣于长陵后世世徙吏二千石高赀富人及豪杰兼并之家于诸陵强本弱末以制天下西都赋曰北眺五陵谓长安阳茂平此五陵也汉书曰汉兴六郡良家子选给羽林期门师古曰六郡谓陇西天水安定北地上郡西河也】元高五子负荷遗训【言张元高子兄弟五人也左氏传曰其父析薪其子弗克负荷】离经辨志并是成名入室生光咸能显徳【礼记曰十年视离经辨志搜神记曰中兴初有应枢者生四子而尽见神光照社初探试之乃得黄金自是诸子官学并有芳名至玚七世显】加以尊承慧业敬受法门【维摩经曰知一切不取不舍入一相门起于慧业僧肇注云决众生念定诸法相然后説法故系之以智造心分别法相令入一门故系之以慧也别本云智业慧业又肇云言为世则谓之法众圣所由谓之门】兄弟同居共舍为寺伽蓝肇建即以五张为名【梵云僧伽蓝摩或云僧伽罗摩此云众园五分律云瓶沙王施伽兰陀竹园为始也园者生植之所佛弟子居之取住植道本之义也或云毘阿罗此云游止处】知是城居赵信仍名赵信之城殿入萧何即号萧何之殿【汉书匈奴传曰前将军翕侯赵信兵不利降匈奴赵信者故胡小王降汉者也衞青霍去病撃匈奴北至寘顔山赵信城而还孟康曰赵信所作因以名城汉宫阁铭曰萧何韩信曹参并有殿见艺文类聚】加以象马无恡衣裘是舍【报恩经曰如来为一切父母故当修难行苦行难舍能舍头目髓脑国城妻子象马七寳辇轝车乗衣服饮食卧具医药一切给与】春园栁路变入禅林蚕月桑【一作霜】津廻成定水【言本住宅改为佛寺也六度有禅定谓布施持戒忍辱精进禅定智慧也修行经曰王问太子何如对曰在阎浮树下一心禅定又曰念道清净不宜在家当处山林研精行禅毘婆沙论云禅者此云普智谓可得道亦能弃结阿毘昙论云谓以断结正观名禅三千威仪经曰坐禅有十事四闲处谓山间林下也诗云蚕月条桑郡国志云平阳有采桑津维摩经曰八解之浴池定水湛然满什曰水之为用除垢去热解脱之性亦除热去碍既定意足湛然满矣】平舆虽盛岂可独擅二龙扶风最良不得专称五马【汝南先贤传曰谢子微见许子将兄弟弱冠时则曰平舆之渊有二龙焉许防字子政平舆人防弟劭字子将襄阳耆旧传曰蜀马良字季常宜城人也兄弟五人并有才名乡里为之谚曰马氏五常白眉最良良眉中有白毛故以称之以喻五张兄弟矣】寺主三藏大法师法映【寺主者梵云摩摩帝或云毗呵罗莎弭此云寺主僧史略云详其寺主起于东汉白马寺也寺既爰处人必主之于时虽无寺主之名而有知事之职东晋以来此职方盛故梁武造光宅寺召法云为寺主创立僧制三藏经律论又菩萨辟支声闻为三藏又阿含毗尼阿毗昙为三藏注并见前释道安戒因縁经序曰阿难出经分为十二部又抄十二部为四阿含阿毘昙鼻奈耶三藏备也天竺学士罔弗尊焉讽之咏之未坠于地其大高座沙门则兼该三藏中下高座则通一通二而已耳杂阿含经云何名法师佛言若于色言犹生厌离欲灭尽寂静法者名法师若于受想行识説是生厌离欲灭尽寂静法者名法师三藏大法师者言学通三藏也法映僧名如古法兰法显皆取佛法以为名也】邑主洛州刺史张隆等【隋书地理志云河南郡旧置洛州又云洛阳汉已来旧都后魏置司州东魏改曰洛州后周置东京六府洛州总管按刺史治总管府控督诸州郡守所治惟一郡之地时子山为农守张隆为洛州刺史陕州农并洛州也】财行法檀【一作财法行檀】身心罄竭【财行谓财施法檀谓法施也法界次第云檀那秦言布施布施有二种一者财施二者法施财施者所谓饮食衣服田宅六畜奴婢珍寳一切已之所有资身之具及妻子乃至身命属他为他财物故云舍身犹属财施有所须者皆能施与皆名财施也法施者若从诸佛及善知识闻説世间出世间善法若从经论中闻若自以观行故知以清净心为人演説皆名法施一作财法行坛者亦谓财法二施也又维摩经什曰施有三种一财施二心施三法施以财施人名为财施慈悲等心与人乐名为心施説法利人名为法施此云身心罄竭兼心施也】兼化乡邑道俗数千敬造一切徳轮见成三百余部琅笈【一作雷篆】云书金防玉检削蒸栗之简装酸枣之珠【禹贡云球琳琅玕孔传云琅玕石而似玉山海经曰昆仑山有琅玕树尔雅云西北之美者有昆仑虚之璆琳琅玕焉笈书箱也史记云苏秦负笈从师谢承后汉书曰袁宏负笈寻师高负笈单歩郎余负笈卖卜徐穉负笈赴吊又苏章李固包咸并有负笈之事此云琅笈犹玉箱矣晋书衞恒四体书势曰势似凌云法华经曰黄金为防以界入道白虎通曰封禅金泥银绳或石泥金绳封以印玺汉书孟康注曰有金防石函金绳玉检之封焉魏文帝与钟大理书曰窃见玉书称美玉白如截肪黑譬纯漆赤拟鸡冠黄侔蒸栗按此知蒸栗之简谓黄玉简也魏志东彞传曰夫余国出美珠珠大者如酸枣言此经藏皆七寳庄严也】并入香城咸封禅阁【维摩经曰上方界分过四十二恒河沙佛有国名众香佛号香积其国香气比于十方诸佛世界人天之香最为第一其界一切皆以香作楼阁经行香地苑园皆香其食香气周流十方无量世界禅阁注见下文僧徒云集不逺炖煌之城句】坐堂伏槛羌非湘水之神緑房紫的足拟恭王之殿【宋玉招防曰坐堂伏槛临曲池羗非疑作差非又按楚人语辞有称羗者离骚曰羗内恕已以量人兮王逸注曰羗楚人语词也犹言乡何为也楚词称羗者非一王逸鲁灵光殿赋曰緑房紫的序云鲁灵光殿者景帝程姬之子恭王之所立也初恭王始都下国好治宫室遂因鲁僖基兆而营焉】高掌西望长河北临【张衡西京赋曰巨灵赑屭髙掌逺蹠以流河曲薛综曰巨灵河神也古语云此本一山当河水过之而曲行河神以手擘开其上足蹋离其下中分为二以通河流手足之迹于今尚在】鼎气常浮炉烟咸起【言河水上蒸如浮鼎气华山出云若起炉烟也】戸牖寥廓吹万龙门之风梁栋峥嵘落实【一作客】河源之树【甘泉赋曰闶阆阆其寥廓兮似紫宫之峥嵘师古曰寥廓宏逺也峥嵘深邃也庄子曰夫吹万不同而使其自巳也三秦记曰龙门一名河津去长安九百里水悬絶龟鱼莫能上上则化为龙矣世説曰李元礼有升其堂者皆以为登龙门又按释氏亦有称龙门者高僧慧持逺法师之弟性格清峻解行并髙领徒千人凡有升堂入室者皆号登龙门汉书西域传曰河有两源一出葱岭云河源之树者即所谓阎浮提树也大论云阎浮树名提名为洲此洲上有此树林林中有河底有金沙名阎浮檀金以阎浮树故名阎浮洲长水云或云阎浮果汁防物成金因流入河染石为金左氏传曰我落其实而取其材】僧徒云集不逺炖煌之城学侣相奔更合华隂之市【后汉郡国志曰凉州炖煌郡古州也炖煌龙勒有玉门关説文曰僧西域道人也言僧徒之多不异西域也典録云罽賔禅师法秀初至炖煌立禅阁于闲旷地植奈千株趋者如云徒众济济按法秀梵云昙摩密多宋文元嘉时人后汉书曰张楷隐于农山中学者随之所居成市后华隂山南遂有公超市言寺门如市也按此法会合乡邑道俗故兼称僧徒学侣也】两陜昔分实基王化二陵今阻翻驰羽檄【公羊传曰自陜以东周公主之自陜以西召公主之左氏传曰崤有二陵焉其南陵夏后臯之墓其北陵文王之所避风雨也汉书高祖曰吾以羽檄驰天下兵言陜州农郡有陜县即周召分陜之地又有二崤即左传所谓二陵风雨之处也实基王化者谓后周之泽翻驰羽檄者谓周齐方交兵也按陜州魏置后周又置崤郡置兵于此备齐】虞公屈产交乱风尘召伯甘棠凋零霜露【左氏传曰晋以屈产之乗与垂棘之璧假道于虞以伐虢诗召南云蔽芾甘棠勿剪勿伐召伯所茇言兵革之后州郡故多荒残也】虽复兼【疑作亷】能共治未遣渡河之兽烽柝是警实扰移关之民【后汉书曰刘昆为农太守先是崤黾驿道多虎灾行旅不通昆为政三年仁风大行虎皆负子渡河帝闻而异之烽説文作熢燧表也邉有警则举火易系辞云重门撃柝以御暴客郑康成云手持两木以相敲是为撃柝守备警戒也汉书武帝纪注应劭曰楼船将军数有大功耻为关外民上书乞徙东关以家财给其用度武帝意亦好广濶于是徙关于新安去农三百里后汉郡国志曰农故秦函谷关新安属农郡言虽亷能之吏不能施恩泽于民也】是以法王御世天人论道汲引四流周圆五怖故能调伏怨憎消除结缚【维摩经曰法王法力超羣生常以法财施一切巳于诸法得自在是故稽首此法王僧肇曰俗玉以俗力胜民故能泽及一国法王以法力超众故能道济无疆又曰世王自在于民法王自在于法修行经曰佛念昔定光佛别我为佛名释迦文如来至真等正觉明行足为善逝世间解无上士道法御天人师号佛世尊菩萨地持经曰如来有十种名称功徳为一切法道师故名天人师大智度论曰欲流有流无明流有见流王巾头陀寺碑文云引之于有则高谢四流是也佛地论云一不活畏二恶名畏三死畏四趣畏五怯畏畏亦怖也四十二章经曰佛言人从爱欲生忧从忧生怖若离于爱何忧何怖注云五种怖畏所谓不活怖恶名怖大众威徳怖死怖堕恶道怖也维摩经曰随所调伏众生而取佛土什曰梵本云毘尼毘尼秦言善治善治众生令弃恶行善也调伏旨同而语隐故存其本瑜伽论云善知识具十功徳一调伏初调伏者谓与戒相应由根调故律云世尊谓调伏贪嗔痴令尽故制増上戒学维摩经曰稽首能断诸结缚又云离众结缚肇曰无漏之体体絶结缚言必借法王乃能治此乱世也】法水津梁得无砥柱之难香山辙迹非复终南之险【维摩经曰当礼法海徳无边肇曰法轮渊广难测法海流润无涯故徳无边矣世説曰庾公尝入佛图见卧佛曰此子疲于津梁于时以为名言汉书师古注曰底柱在陜县东北在河中形若柱也修行本起经曰太子报言吾出香山之东雪山之北国名迦维又按维摩经须弥等十寳山香山居其一也郡国志曰右扶风武功有太一山本终南括地志曰终南山在雍州万年县南五十里言州郡得借佛力故无险难也】天子命我试守此邦墨灶未黔孔席无暖【言己除农郡守栖遑不定也天子谓周明帝也闵帝即位未乆信由司水下大夫出为农守疑在明帝初年是作当在明帝二年春于农置陜州之后故题标陜州农矣班固答賔戱曰圣哲之治栖栖遑遑孔席不暖墨突不黔淮南子曰孔子无黔突墨子无暖席高诱曰黔言其突灶不至于黒坐席不至于温歴行诸国汲汲于行道也】才临都尉之境即有楼船之役【后汉书灵帝中平元年以何进为大将军将兵屯都亭置入关都尉官注云谓函谷广城伊关大谷轘辕小平津孟津也函谷去农三百里都尉之境谓函谷也楼船之役杨仆事汉书曰杨仆为楼船将军以仆本移关之人故引用之言才临此境即有兵事也】既而南风不竞北道言旋幕府既开邦君且止【左氏传曰南风不竞汉书音义曰帝就拜大将军于幕中因曰幕府晋书何曾上疏曰郡守之权虽轻犹专任千里比之于古则列国之君也论语云邦君之妻按邦君古诸侯之称后世郡守亦似之矣】乡俗耆老依然此别属兹法事须余制文【以上言伐齐之师时方振旅故信止宿此寺遇兹法事属制碑文也云乡俗耆老依然此别者按信出守农未乆入为司宪疑即以是时征明帝武成元年亊也故明年有正旦上司宪府之诗至二月双鹤飞集上林信奏事堦墀立使为赞鹤赞记其年月可考也】聊以课虚为铭云尔【陆机文赋曰课虚无以为有】
　　舍衞之国只洹之园【浮屠经曰临儿国王隐屠太子父曰屠头邪母曰莫邪屠生处名袛洹精舍在舍衞国南四里是长者须达所起又有阿输伽树是太子所攀树也括地志云沙袛大国即舍衞国也在月氐南万里即波斯匿王浚处其九十种知身后亊城有袛树给孤园佛国记云到拘萨罗国舍衞城城内人民稀旷都有二百余家即波斯匿王所治城也大爱道故精舍处出城南门千二百步道西长者须达起精舍即所谓袛洹精舍也袛洹精舍本有七层诸国王人民竞兴供养悬缯幡葢散花烧香燃灯续明日日不絶】三明极地八会穷源【佛十号有明行足梵云鞞侈遮罗那三般那秦言明行足大论云宿命天眼漏尽名为三明三乗虽得三明明不满足佛悉满足是为异也具足三明生六神通智论云一如意二天眼三天耳四他心五识宿命通六无漏通也维摩经曰佛身即法身也从六通生从三明生僧肇曰天眼宿命漏尽为三明也世説曰汰法师云六通三明同归正异名耳注经云三明者解脱在心朗照三世者也王巾头陀寺碑文云气茂三明八会注见本序】连河竞説胜辩争论【连河具足云希连禅河注见本序维摩经曰念定总持辩才不断肇曰辩才七辩也】波提东度祗夜南翻【波提具足云优波提舍波提祗夜俱注见本序】非空即色离有无言【维摩经曰喜见菩萨曰色色空为二色即是空非色灭空色性自空如是受想行识识空为二识即是空识性自空于其中通而达者为入不二法门支道林集妙观章云夫色之性也不自有色色不自有虽色而空故曰色即是空色复异空僧肇维摩经注曰不可得而有不可得而无者其惟大乗乎何则欲言其有无相无名欲言其无万徳斯行万徳斯行故虽无而有无相无名故虽有而无然则言有不乖无言无不乖有也】达人止是【疑作足】独悟重昏【鹖冠子曰达人大观张协咏史诗曰达人知止足王巾头陀寺碑文云重昏夜晓李善注云头陀经心王菩萨曰我见覆蔽饮杂毒酒重昏长寝云何得悟慈心是语使得开解】身虽系马【一作鸟】心避腾猿【维摩经曰难化之人譬如象马悷不调加诸楚毒乃可调伏什曰马有五种第一见鞭影即调伏第二得鞭乃伏第三以利锥刺皮乃伏第四穿肌乃伏第五彻骨乃伏众生利钝亦有五品第一但见他无常其心乃悟第二见知识无常其心乃悟第三见兄弟亲戚无常其心乃悟第四见父母无常其心乃悟第五自身无常极受苦恼复加以苦言其心乃悟也又维摩经曰以难化之人心如猿猴故以若干种法制御其心乃可调伏】禅楼却月义殿翔鹍【长阿含经曰月宫殿四方逺见故圆禅楼却月者取其圆也若荆州记云沔口水北却月城矣张茂先鹪鹩赋云彼鹫鹗鹍鸿孔雀翡翠或陵赤霄之际或托絶垠之外李善曰鹍状如鹤而大义殿翔鹍言殿之高也】廻风香葢反露珠幡【维摩经曰寳积与五百长者子俱持七寳葢来共供养佛律有二种葢一竹葢二叶葢西域僧有持竹葢有持伞者此云香葢如古华葢芝葢之类供佛寳葢也翻译云梵语剌瑟胝此云竿即幡柱也长阿含经曰若沙门于此法中勤苦得一法者便当竪幡以告四逺今有少欲知足人居此】西临砥柱东背轘辕【砥柱注见本序隋志河南陕县有砥柱左传襄二十一年云栾盈过周王使出诸轘辕杜注云关在缑氏县东南后汉书郡国志曰河南缑氏县有轘辕关臣瓒曰险道名在县东南】河鸣阳硖山响苏门【顔延年侍游蒜山诗曰入河起阳硖李周翰曰秦筑长城渡河据阳山峡山侧也魏氏春秋曰阮籍少时尝游苏门山苏门山有隐者莫知姓名有竹实数斛而已籍从之与谈太古无为之道及论五帝三王之义苏门生萧然曾不经听籍乃对之长啸清韵响亮苏门生逌尔而笑籍既降苏门生亦啸若鸾鳯之音焉至是籍乃作苏门先生之论以寄所懐】翔禽歌啭流涧喧渡河余兽移关旧村【注见本序】昔为畿服今成塞垣【説文曰畿天子千里地服如禹贡甸服秸服侯服绥服要服荒服是也地理郡国二志称农郡武帝元鼎四年置故秦函谷关建武十五年属雒阳西南四百五十里是农东西京皆畿内之地言魏都洛阳农本畿服内地今周齐交兵翻成塞垣也】城疑广武地似楼烦【郡国志曰河南荥阳有广武城注云汉祖与项籍语处汉书项籍传曰羽军汉军至广武相守羽令壮士出挑战汉有善骑射曰楼烦楚挑战三合楼烦辄射杀之羽大怒自披甲持防挑战楼烦欲射羽瞠目叱之楼烦目不能视手不能发走还入壁不敢复出汉王使间问之乃羽也汉王大惊于是羽与汉王相与临广武间而语按上句城疑广武楼烦即是广武相守之事云地似楼烦者当谓楼烦县也史记赵世家曰主父行新地出代西遇楼烦王于西河而致其兵地理志云楼烦属雁门应劭曰故楼烦胡也故城在代州崞县东北言此农东西周齐相守如楚汉相语之城赵胡致兵之地也】爟烽并照象马单奔【张宴曰爟火烽火也方言曰烽虞望也郭璞云今烽火是也后汉书光武纪昆阳之战云又驱诸猛兽虎豹犀象之属以助威又左传有象燧又云不介马而驰又云恃险而多马按象马所以驱战故云象马单奔】无钟袭莒有雨围原【莒已姓国隐二年始见春秋杜云莒国城阳莒县是文八年穆伯奔莒从已氏是莒国已姓也云无钟袭莒者按左传庄二十九年例云有钟鼔曰伐无曰侵轻曰袭正义曰释例曰侵伐袭者师旅讨罪之名也鸣钟鼔以声其过曰伐寝钟鼓以入其境曰侵掩其不备曰袭此所以别兴师用兵之状也其袭莒之事按春秋昭元年三月取郓传曰季武子伐莒取郓杜预曰兵未加莒而郓服故书取而不言伐又襄十三年传例云凡书取言易也按此传例夫伐则有钟鼓矣袭既曰轻取亦言易取袭义同类无钟鼓其即武子争郓取不书伐之谓矣左传僖二十五年云晋侯围原按传无遇雨之文有雨围原是所未详又左传襄十八年云楚师伐郑涉于鱼齿之下甚雨及之楚师多冻役徒几尽按左传高云郑国之有原圃杜云在荥阳中牟县又按鱼齿山亦在荥阳疑郑有原圃之名楚师伐郑甚雨及之得称有雨围原矣注详贺娄公碑文】不资十方谁释三【一作二】怨【律有四方僧物钞言十方常住谓于一寺中供僧成熟饮食等以体通十方惟局本处名十方僧以此物十方有分故裕师寺诰云寺是摄十方一切众僧修道境界法为待一切僧经游来往受供处所无彼无此无主无客僧理平等同防佛法故其中饮食众具悉是供十方凡圣同有鸣钟作法普集僧众同时共受与檀越作生福之田如法及时者皆无遮碍是宜开廓远意除荡鄙懐不吝身财防持正法左传僖二十八年城濮之战先轸曰楚有三施我有三怨怨雠已多将何以战已上言周齐数有疆埸之事怨雠众多不借十方佛力焉能释其众怨是此寺可以济世也】风倾地柱火及天元【楼炭经曰佛语比丘天地有三灾变一者火灾变二者水灾变三者风灾变天地共遭大风灾变时天下施行积善喜好道徳皆复上十七天上为天人然后天下人乃尽索后乃乆乆大风起名曰来柯沙上行至故十六天上下至阿须伦天破壊消灭悉尽天下日月所照中万物四天下及八万城诸大山及须弥山尽竟铁围大山皆靡消灭亡悉尽索无余譬如大风吹微麫随漂消散微尽无余矣遭火变者天下人民皆行非法奉邪见不见正行行十故天雨不时节天不雨以后是天下所有树木草药万物皆枯死不复生世间有七日出四天下及八万城诸大山须弥山王四天王忉利天焰摩天兠术天尼摩罗天波罗尼蜜天梵迦夷天宫皆簸峩动揺也风高诸天上着阿卫货罗天彼诸初生天子见火皆恐怖先生诸天子语初生天子汝莫怖恐我昔更见烧时火齐此不过尔时四大天下及八万城诸大山须弥山皆簸峩动揺须弥山王四千里一崩堕至二万八千里而崩堕譬如脂膏湿着大火中即无烟亦无余矣须弥山王尽破壊无复有焦土山处诸沈犁一切皆破壊灭尽已后畜生禽兽饿阿须伦皆复无尽已后人皆死尽及四天王忉利天焰摩天兠术天无贡高天他化自转天梵迦夷天人皆灭尽是谓天地烧之皆会一处天地共遭大风灾变时竟一劫后复更始生之法复如遭火灾变后复更始生一劫乃成竟第十五天上人其薄禄者来下悉填满十一重天人所居及阿须伦天在须弥山四面本故所居处悉皆充满风倾地柱火及天元者谓风灾火灾也博物志曰地下有四柱四柱广十万里黄帝内经臾区曰臣积考太始天元册文云云着之玉版藏之金匮署曰天元纪】银钩永固金牒长存【索靖草书状曰宛若银钩衞夫人笔阵图曰六艺之奥莫匪乎银钩刘义恭诗云金牒封梁甫説文曰牒札也】封君马首方事南蕃【左氏传荀偃令曰鸡鸣而驾塞井夷灶惟余马首是瞻栾黡曰余马首欲东南蕃谓农郡为国蕃屏在西京之南也】言从杨仆请谢刘昆【杨仆刘昆注见本序】
　　温汤碑
　　【温汤碑者农温汤子山除郡守时作也温汤所在下有流黄或有丹砂白矾此三种在下蒸为暖气后周王褒温汤碑云地伏流黄又云白矾上散丹砂下沈知温汤有此三物也天下所有温汤之处非一子山羇旅长安足迹所及不越周秦之地按隋志称京兆郡盩厔后周置周南郡有仓城温汤新丰有温汤农有温汤旧传京兆骊县有温汤农京兆接界自汉以后多有析置开山图曰丽山西北有温池王褒温汤碑云挺此温谷骊岳之隂是骊山温汤也隋书地志曰河南陜县后魏置陜州农郡有温汤有砥柱疑即骊山西北温池庾信王褒并有碑文是碑子山除农郡守所立故作此文也】
　　咸池浴日先应緑甲之图【淮南子曰日浴于咸池又乐动声仪曰黄帝乐曰咸池淮南子曰河出丹书洛出緑图黄帝梦见两龙挺白图即帝以授于河之都天老曰天其授帝图乎黄帝乃斋于河洛之间游于翠妫大卢鱼折漝而至泛白图兰采朱文以授黄帝帝舒受之故曰緑图】砥柱浮天始受夷之命【尚书大传曰河水分流包山而过山见水中如柱然故曰砥柱海赋曰浮天无岸吴越春秋曰禹伤父功不成乃巡衡岳血马以祭仰天而啸因梦赤绣衣男子自称夷苍水使者谓禹曰欲得我山神书者斋焉禹乃退斋三日登宛委发金简之书得通水之理】仁则涤荡埃氛义则激扬清浊勇则负山余力弱则鸿毛不胜【尸子曰水有四徳沐浴羣生流通万物仁也扬清激浊荡出滓秽义也柔而难犯弱而难胜勇也道江疏河恶盈流谦智也抱朴子曰重物宜沈而南海有浮石之山庄子曰藏山于泽谓之固矣然而夜半有力者负之而走列仙传曰巨鳌负蓬莱山而抃之于沧海之中史记大宛传曰安息国长老传闻条枝有弱水西王母而未尝见索隐曰魏略云弱水在大秦西中记曰天下之弱者有昆仑之弱水鸿毛不能胜也后汉书曰桓帝时大秦国王安敦遣使自日南徼外来献或云西有弱水水近西王母处几于日所入也大荒西经云弱水有二源俱出女国北阿耨达山南流会于女国东去国一里深丈余阔六十步非毛舟不可济南流入海阿耨达山即昆仑山也】仲春则榆荚同流三月则桃花共下【春秋元命苞云三月榆荚落韩诗传云三月桃花水汉书沟洫志云来春桃花水盛必羡溢有填淤反壤之害】其色变者流【一作通】为五云之浆其味美者结为三危之露【东方朔别传朔谓武帝曰臣至东极过吉云之泽其国常以云气占凶吉若有喜庆之事则满室云气五色照人着于草树皆成五色露露味皆甘帝曰吉云五露可得否曰臣负吉云草以备此马此立可得日可二三往可东走至夕而还得白青黄露盛以青琉璃各受五合授帝帝徧赐羣臣其得之者老者皆少疾者皆除也见别国洞冥记又按五云者抱朴子曰云母有五种向日看其色五色并具而多青者名云英宜以春服之五色并具而多赤者名云珠宜以夏服之五色并具而多白者名云液宜以秋服之五色并具而多黒者名云母宜以冬服之但有青黄二色者名云沙宜以季夏服之皛晶纯白名磷石可以四时长服之也五云之法或以桂葱水玉化之以为水或以露于铁器中以水熬之为水或以硝石合于筒中埋之以为水或以蜜搜为酪或以秋露渍之百日韦囊挺以为粉或以无巅草樗血合饵之令人长生也吕氏春秋伊尹説汤曰水之美者有三危之露高诱曰三危西极山名】烟青于铜浦色白于铅溪【任豫益州记葭萌县十里有刀镮山赤铜水出焉地镜图曰钱铜之气望之如青云吴越春秋若耶之溪涸而出铜铅溪未详】非神鼎而长沸异龙池而独涌【王子年拾遗记曰禹铸九鼎五者以应阳法四者以象隂数使工师以雌金为隂鼎以雄金为阳鼎鼎中常满以占气象之休否当夏桀之时鼎水忽沸又周礼挈壶氏云及冬则以火爨鼎水而沸之左思蜀都赋曰龙池瀑濆其隈刘逵注云龙池在朱提南十里地周四十七里公羊传曰濆泉者涌泉也】洒胃湔肠兴羸起瘠秦皇余石仍为雁齿之阶汉武旧陶即用鱼鳞之瓦【博物志曰始皇陵在骊山之北高数十丈周廻六七里运取大石于渭北渚故歌曰运石甘泉口渭水为不流千人唱万人钩金陵余石大如瓯按雁齿阶级也白帖桥有雁齿续汉书董卓曰杜陵南山下有孝武旧陶处作砖瓦一朝可辨后汉书杨彪传曰杜陵南山下有武帝故瓦陶灶数千所九歌曰鱼鳞屋兮龙堂王逸注云河伯以鱼鳞葢屋】山间涌水实表忠诚室内江流弥彰纯孝【后汉书耿恭曰贰师将军李广利拔佩刀刺山飞泉涌出又曰广汉姜诗妻同郡厐盛之女也诗亊母至孝妻奉顺尤笃母好饮江水妻尝泝流而汲子因逺汲溺死妻恐姑哀伤托以行学不在姑嗜鱼鲙夫妇力作供鲙舍侧忽有涌泉味如江水毎旦辄出双鲤鱼焉】岂若醴泉消疾闻乎建武之朝神水蠲疴在乎咸康之世【尚书中候曰俊乂在官则醴泉出也后汉书曰光武中元元年夏京师醴泉涌出饮者固疾皆愈惟眇蹇者不瘳三秦记曰骊山汤旧説以牲祭乃得入可以去病俗云秦始皇与神女游而忤其旨神女唾之则生疮始皇怖谢神女为出温泉而洗除后人以为验建武光武即位年号也咸康疑作咸阳秦都也】嵩岳【一作山】三仙之舘不孤擅于天池华隂百丈之泉岂独高于莲井【尔雅曰嵩高为中岳山海经曰半石山东五十里曰少室山又三十里曰太室山郭注云即中岳嵩高山也今在阳城县西戴延之西征记曰其山东谓之太室西谓之少室相去十七里嵩其总名也以其下各有室焉故谓之室是也刘义庆云嵩高山北有大穴晋时有人误堕穴中见二人围棋下有一杯白饮与堕者饮气力十倍棋者曰汝欲停此否堕者曰不愿停棋者曰从此西行有天井其中蛟龙但投身此井自当出若饿井中物食之堕者如其言可半年乃出蜀中因洛下问张华曰此仙舘夫所饮者玉浆所食者龙穴石髓嵩高山记曰山有玉女台云汉武帝见三仙玉女因以名台事见艺文类聚楚辞曰沐盥浴兮天池王逸曰天池则沧海也又庄子曰北溟者天池也此云天池即嵩高天井也山海经曰华首之山西六十里曰太华之山又云太华之西少华之山张衡西京赋云缀以二华是也汉书地理志云京兆华隂县太华山在南有祠豫州山集灵宫武帝起尔雅曰河南华郭璞注云华隂山正义曰禹贡导河积石至于龙门南至于华隂东至于底柱然则此山在河之南故曰河南华在华隂县界故曰华隂山也华山记曰天井才容人上可长六丈余出井东南二里至峻坂斗上又东上百丈崖皆须攀绳挽葛而后行又曰华山顶生千叶莲花言此农温汤足与嵩高华隂二山之泉并峙也】
　　周上柱国齐王宪神道碑
　　昔者轩皇受姓十有四人周室先封十有五国【轩皇黄帝也黄帝姓轩辕氏以继女娲伏羲神农故云轩皇国语曰黄帝之子二十五宗其得姓者十四人左传昭二十八年成鱄曰昔武王克商先有天下其兄弟之国者十有五人】自尔承基纂胄保受姓氏【左氏传曰保姓受氏以守宗祊】虽复千年一圣终是百世同宗【王子年拾遗记曰黄河千年一清至圣之君以为大瑞诗曰本支百世言宇文氏崛起虽非周之子孙而国号曰周亦如承基纂胄同为姬姓也】故知昔之东京既称炎【一作大】汉再受今之周厯即是酆都中兴【言昔光武都洛乃炎汉再受今宇文号周即酆都中兴也汉以火徳王故曰炎汉周都酆鄗故云酆都东观汉记序曰汉以炎精布曜或幽而光王融曲水诗序曰韬轶炎汉又按炎汉再受非谓光武葢子山之微词也光武乃是景帝子孙于汉犹为近属与姬周宇文似为不类当谓刘渊刘聪诸人也前赵録曰初汉高祖以宗女为公主以妻冐顿约为兄弟故其子孙遂冒姓刘氏渊僭即汉王位追尊刘禅为孝懐皇帝立高祖以下三祖五宗神位而祭之又僭即帝位晋懐帝永嘉五年刘聪攻陷洛阳迁帝于平阳大赦改元嘉平洛阳即汉之东京疑谓此为再受矣】公讳宪字毗贺突恒州武川人也【周书列传曰齐炀王宪太祖第五子也】晋太康之世据有黄龙【序宇文氏之先也周书文帝纪曰其先出自炎帝神农氏为黄帝所灭子孙遯居朔野有葛乌菟者雄武多算略鲜卑慕之奉以为主遂总十二部落世为大人其后曰普回因狩得玉玺三纽有文曰皇帝玺普回心异之以为天授其俗谓天曰宇谓君曰文因号宇文国并以氏焉黄龙即黄龙镇也十三州志曰辽东属国都尉治昌黎道有黄龙亭魏营州刺史治水经注曰白狼水北迳黄龙城东隋志云后魏置营州于和龙城是也太康晋武帝年号也】魏孝昌之初奄荒莬【周书曰普回子莫自隂山南徙始居辽西是曰献侯为魏舅甥之国九世至侯豆归为慕容所灭其子陵仕燕拜驸马都尉封莬公后魏明帝九年改元孝昌言宇文陵于魏孝昌中仕燕封莬公也汉书地理志曰莬郡武帝元封四年开高句骊属幽州应劭曰故真番朝鲜国】太祖以百二诸侯三分天下【太祖宪父安定公宇文泰也孝闵践阼追尊为文王庙号太祖周书本纪云南清江汉西举巴蜀北控沙漠东据伊瀍汉书曰持防百万秦得百二焉三分天下比周文王也】函谷先登鸿沟大定【函谷先登谓奉魏武帝都关中也鸿沟大定谓分东西魏也】功业如此人臣以终【周书云亿兆之望有归揖让之期允集功业若此人臣以终】公含章天挺命世诞生【周易曰含章可贞李陵书曰命世之才李善注引孟子云其中有命世者】降太一之神下文昌之宿【汉书曰武帝定郊祀之事祠太一于甘泉又天文志曰中宫天极其一明者太一之常居也楚辞曰后文昌使掌行兮顾命中宫勑百官王逸曰天有三宫谓紫宫太微文昌也故云中宫按文昌六星有上将贵相言齐王本天之贵神列宿降生于世也】珠角擅奇山庭表徳【任昉王文宪集序曰况乃渊角殊祥山庭异表李善曰论语撰考谶曰顔渊有角额似月形摘辅像曰子贡山庭斗绕口谓面有山庭言山在中鼻高有异相也故子贡至孝顔囘至仁也】仪范清泠风神轩举耸动廊庙光华城阙未逾髫齓已议论天下事【本传云性通敏有度量虽在童齓而神采嶷然少与高祖俱受诗傅咸综机要得其指归太祖尝赐诸子良马惟其所择宪独取駮马太祖问之对曰此马色类既殊或多骏逸若从军征伐牧圉易分太祖喜曰此儿智识不凡当成重器后从猎陇上经官马牧太祖每见駮马辄曰此我儿马也命左右取以赐之埤苍曰髫髦也大戴礼曰男八嵗而齓女七嵗而齓郑康成周礼注曰齓毁齿也】人或曰是谓若木【一作弱水】一枝旁防数国长河一直自然千里【楚辞曰折若木以拂日淮南子曰建木在广都若木在建木西木有十日其华照地尔雅释水曰河百里一小曲千里一曲一直】风颷欲逺光景将升【尔雅曰扶揺谓之颷郭璞云暴风从下上也楚辞曰借光景以往来兮】后魏二年封涪城县开国公时年五嵗也【隋书地志云金山郡涪城县旧置始平郡西魏改郡为涪城】虹蜺满野是废当途之高鸑鷟鸣岐实始维新之命【孟子曰民望之若大旱之望云霓赵注曰霓虹也淮南子曰虹蜺彗星者天之忌也高诱曰雄曰虹雌曰蜺忌禁也晋书天文志曰妖气一曰虹蜺日旁气也斗之乱精主臣谋君天子诎汉献帝纪曰太史丞许芝奏故白马令李云曰许昌气见于当途当道而高大者魏也当代汉废当途之高者谓魏祚衰也国语曰周之兴也鸑鷟鸣于岐山师旷禽经曰鳯雄凰雌亦曰鸑鷟诗曰周虽旧邦其命维新始维新之命者谓周将兴也】国家光宅受图钦明秉厯大风初巻长沙始封【尚书中曰尧登坛受图书曰钦明文思安安汉高祖歌曰大风起兮云飞飏汉书曰吴汭封长沙王言周受命之始齐王乃得晋封也】周元年【周书作魏恭帝元年】进爵安城郡公食邑二千戸【安城郡即前涪城县是隋书地志曰金山郡涪城县西魏改郡为涪城后周又改为安城】仍授使持节骠骑大将军开府仪同三司【按周书孝闵帝践阼授此官也】开府同于马骏秩拟六卿骠骑等于刘苍位高三事【晋书曰宣帝九男扶风武王骏字子臧太康初进拜骠骑将军开府持节都督晋姓司马氏故称马骏后汉书曰东平宪王苍显宗甚爱重之及即位拜为骠骑将军置长史掾史员四十三人位在三公上周礼云天子六卿尚书曰敬尔三事】宗子维城彼多慙色【言宪在宗室虽马骏刘苍不足比也诗曰宗子维城】武成二年【周明帝即位之第三年也】授使持节大将军【周书云世宗即位授大将军世宗明帝也】都督益寿宁【周书作益寜巴泸】等二十四州诸军事益州刺史改封齐国公食邑万户【周书武成初除授及进封隋书地志云蜀郡旧置益州后周置总管府周书明帝纪云武成元年以大将军安城公宪为益州总管九月安城公宪为齐国公隋志北地郡西魏为寜州本传作巴泸者隋志清化郡旧置巴州泸川梁置泸州】公时年十有六【周书云初平蜀之后太祖以其形胜之地不欲使宿将居之诸子之中欲有推择徧问高祖已下谁能此行并未及对而宪先请太祖曰刺史当抚众治民非尔所及以年授者当归尔兄宪曰才用有殊不关大小试而无效甘受面欺太祖大悦以宪年尚幼未之遣也世宗追遵先旨故有此授宪时年十六】王武子以上将开府未满立年荀中郎为十州都督才逾弱冠方之于公已为老矣【晋书曰王济字武子年二十起家拜中书郎为骁骑将军累迁侍中晋阳秋曰荀羡字全则颍川人光禄大夫崧之子也清和有识鉴少以主壻为驸马都尉是时殷浩叅谋百揆引羡为援频莅义兴吴郡超授北中郎将徐州刺史以蕃屏焉中兴书曰羡年二十八出为徐兖二州中兴方伯之少未有若羡者也论语曰三十而立何晏注云有所成也礼记曰人生二十曰弱冠世説曰王敦谓摰瞻曰卿年未三十已为万石亦太蚤瞻曰方于将军少为太蚤比之甘罗已为太老言宪年仅十六少于王荀二君矣】加复营丘负海齐桓公受脤之城【谓齐国也汉书地理志曰临淄师尚父所封臣瓒曰即营丘也礼记曰太公封于营丘晁错新书曰齐地僻逺负海地大人众礼记郑注曰负之言背也左传僖九年曰王使宰孔赐齐侯胙正义曰周礼大宗伯以脤膰之礼亲兄弟之国郑注云脤膰社稷宗庙之肉即胙肉也异姓不食赐今赐齐侯是尊之如二王后矣宪封齐国公故云】岷山导江汉武帝求仙之地【谓益州也山海经曰岷山江水出焉史记封禅书曰江水祠蜀索隐曰风俗通云江出岷山岷山庙在江都地理志曰江都有江水祠葢汉初祠之于源后祠之于委也括地志曰江渎祠在益州成都县八里郡国志曰岷山在西徼外是也谓宪拜益州刺史也】自非名陵孤竹声振沈黎岂得南至穆陵西登积石【地理志曰辽西令支有孤竹城应劭曰故伯夷国汉书曰沈黎郡武帝置本笮都也穆陵齐竟左氏传曰南至于穆陵北至于无棣禹贡曰浮于积石至于龙门孔安国曰积石在金城西南河所经也地理志曰在金城河关县西南中言非夙有声名不能受此疆界也】幸无白虎之患寜待黄龙之盟【后汉书南蛮传曰秦昭襄王时有一白虎常从羣虎数游秦蜀巴汉之境伤害千余人有巴郡阆中人作白竹之弩射杀白虎昭王嘉之而以其彝人不欲加封乃刻石盟要复人盟曰秦犯彞输黄龙一双犯秦输清酒一钟彞人安之】卭笮畏威微卢仰徳【汉书地理志曰越巂郡有卭都定笮笮秦大笮诸县孟康曰巂音髓本卭都服防曰今蜀郡都尉所治本笮都也臣瓒曰茂陵书沈黎治笮都微卢西南国名尚书泰誓曰髳微卢彭孔安国曰国名蛮属文王者髳微在巴蜀卢彭在西北疏云髳微在巴蜀者巴在蜀之东偏汉之巴郡所治江州县也卢彭在西北者在东蜀之西北也言益州诸郡感其威徳也】生为立庙刻石颂功【周书云宪善于抚绥留心政术辞讼辐辏听受不疲蜀人懐之共立碑颂】成都有文翁之祠非谓生前汉阳有诸葛之碑止论身后比之今日岂可同年而语哉【汉书曰文翁终于蜀吏民为立祠堂嵗时祭祀不絶师古曰文翁学堂于今犹在益州城内蜀志曰诸葛亮卒景曜六年春诏为亮立庙于沔阳注云襄阳记曰亮初亡所在各求为立庙朝议以礼秩不听百姓遂因时节私祭之于道陌上习隆等上表以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼于是始从之地理志汉中沔阳县注如淳曰此方人谓汉水为沔水是以沔阳称汉阳矣又梁州记曰武侯垒东南有定军山入山十余里有诸葛武侯墓钟会征蜀至汉川祭亮之庙令军士不得于墓蒭牧樵采今松柏碑铭俨然言宪生前得立碑庙功徳及人逾于二公也】保定四年与大司马蜀国公围金墉城【周书武帝纪云保定四年十一月柱国蜀国公尉迟迥率师围洛阳齐国公宪营于邙山陆机洛阳记曰金墉城在宫之西北魏故宫人皆在中】师临洛浦则广武营奔兵上邙山则河桥路断【师临洛浦谓围洛阳也兵上邙山谓宪营于邙山也周书武帝纪云保定四年齐国公宪营于邙山史记曰楚与汉临广武而军又曰秦昭襄王五十年初作河桥正义曰此桥在临晋县东渡河至蒲州今蒲津桥也按周太祖与齐神武有河桥之战魏大统四年东魏将侯景等北据河桥南属邙山为阵是西京洛阳路所必由者也邙山在洛阳北十里】八川风俗五方名利【潘岳关中记曰泾渭灞浐酆鄗潦潏凡八川八川谓关中之八川也此谓洛阳如东京赋泝洛背河左伊右瀍之属货殖传曰洛阳东贾齐鲁南贾梁楚如淳曰游子乐其俗不复归故有五方之民】铁市铜街风飞尘起【铁市即金市铜街铜驼街也俱在洛阳陆机洛阳记曰洛阳凡三市大市曰金市又曰铜驼街在洛阳宫南金马门外人物繁盛俗语云金马门外集羣贤铜驼街上集少年又汉书百官公卿表曰干官铁市两长丞风飞尘起言洛阳震动也】天和元年征还行雍州牧【保定至雍州牧按本传云保定中征还京拜雍州牧及晋公防东伐以尉迟回为先锋围洛阳宪与达奚武军于邙山自余诸军各分守险要齐兵数万奄至军后诸军惶骇并各退散惟宪与王雄达奚武率众拒之而雄为齐人所毙三军震惧宪亲自督励众心乃安晋公护执政雅相亲委赏罚之际皆得预焉传称保定中此作天和元年稍异周书明帝纪云二年改雍州刺史为雍州牧】公以日月之明威神其政漆沮既从荆岐即乂【禹贡曰漆沮既从荆岐既旅汉书师古曰漆沮即冯翊之洛水也荆岐二山名荆在岐东宪为雍州牧故云】少阳用事路不喘牛仲秋以殷民无惊水【汉书丙吉传曰吉尝出逢清道羣鬬者死伤横道吉过之不问吉前行逢人逐牛牛喘吐舌吉止驻使骑吏问逐牛行几里矣掾吏谓丞相前后失问或讥吉吉曰民鬬相杀伤长安令京兆尹职所当禁备逐捕非所问也方春少阳用事未可大热恐牛近行用暑故喘此时气失节恐有伤害也三公典调和隂阳职所当忧是以问之尚书曰宵中星虚以殷仲秋孔传殷正也月令曰仲秋水始涸天根见乃尽絶】二【本传作三】年拜大司马仍理小冢宰营室殿军器太监【本传雍州牧如故】天官以邦国开基是司六典夏官以兵戈为主专谋七徳【天官谓冢宰也周礼太宰之职掌建邦之六典以佐王治邦国夏官大司马也左氏传曰武有七徳按周书卢辩传云初太祖欲行周官命苏绰专掌其事未几而绰卒乃令辩成之于是依周礼建六官置公卿士天官府管冢宰等众职地官府领司徒等众职秋官府领司寇等众职冬官府领司空等众职以魏恭帝三年始命行之今宪拜大司马仍理小冢宰是以夏官兼天官故两称也】是以器械填委既包吴汉之功宫殿峥嵘弥壮萧何之法【后汉书吴汉传曰更始幽州牧苗曾隂勒兵勅诸部不肯应调汉驰至无终防兵收曾斩之而夺其军南与光武会清阳士马甚盛汉至莫府上兵簿汉书曰高祖七年萧何造未央宫立东阙北阙前殿武库太仓上见其壮丽甚怒曰天下匈匈劳苦数嵗成败未可知是何治宫室过度也何对曰以天下未定故可因治宫室且天子以四海为家非令壮丽无以重威无令后世有以加也上恱】时以白露凉风务闲农隙【月令曰七月凉风至白露降左氏传曰春搜夏苗秋狝冬狩皆于农隙以讲事者也】督兵三万出自宜阳拔伏龙之城平姚苌【集误当作襄】之垒【本传云天和四年齐将独孤永业来寇盗杀孔城防主能奔达以城应之诏宪与柱国李穆将兵出宜阳筑崇徳等五城絶其粮道齐将斛律明月率众四万筑垒洛南五年宪渉洛邀之明月遁走宪追之及于安业屡战而还六年宪帅众二万出自龙门齐将新蔡王康徳以宪兵至潜军宵遁宪乃西归仍掘移汾水水南堡壁复入于齐齐人谓略不及逺遂弛边备宪乃渡河攻其伏龙等四城一日尽拔又进攻张壁克之获其军实夷其城垒斛律明月时在华容弗能救也北攻姚防城防之按姚襄城本姚襄所筑其城西临黄河控带龙门孟门之险周齐交争之地城高二丈周廻五里武成二年斛律光破周兵于此城遂立碑表其功又于此城置镇今宪平之集作姚苌知误文者按姚苌都咸阳秦地周宇文氏所都不得云宪平之与史传异盖转冩之误也】马陵削树魏将路穷平隂听乌齐师其遁【史记曰孙膑厐涓战于马陵削树曰厐涓死此下左氏传曰平隂之役有乌乌之声齐师其遁】天子冢弟礼絶羣公仁义所往事资道徳建徳元年进爵为王仍拜大冢宰【本传云晋公防诛高祖召宪入宪免冠拜谢帝谓之曰天下者太祖之天下吾嗣守鸿基常恐失坠冢宰无君上将图不轨吾所以诛之以安社稷女亲则同气休戚共之事不相涉何烦致谢乃诏宪往防第收兵符及诸簿等寻以宪为大冢宰又开府裴文举宪之侍读高祖常御内殿引见之谓曰昔魏末不纲太祖匡辅元氏有周受命晋公复执威权积习生常便谓法须应尔岂有三十嵗天子而为人所制乎且近代以来又有一弊暂经属即便礼若君臣此乃乱代之权宜非经国之治术诗云夙夜匪懈以事一人一人者止据天子耳虽陪侍齐公不得即同臣主且太祖十儿岂可悉为天子卿宜规以正道劝以义方辑睦我君臣协和我骨肉无令兄弟自致嫌疑文举拜谢而出归以白宪宪指心抚几曰吾之夙心公寜不悉但当尽忠竭节耳知复何言建徳二年进爵为王】姬旦封于曲阜不废居中刘交国于彭阳无妨常从【周公长子伯禽封于曲阜为鲁侯诗鲁颂说封鲁之事云王曰叔父建尔元子俾侯于鲁郑康成礼记注曰周公次子君陈别封于周世为卿士周公相王室以尹天下复封鲁国身死之后伯禽就鲁君陈相周也史记曰楚元王刘交者高祖之同母弟也高祖六年以弟交为楚王都彭城】岂直周召二南并居师傅晋郑两国俱为卿士而已哉【诗谱曰文王受命作邑于丰乃分岐邦周召之地为周公旦召公奭之采地其得圣人之化者谓之周南得贤人之化者谓之召南成王时周公为太师召公为太傅左传周桓公言于王曰我周之东迁晋郑焉依杜预曰平王东徙晋文侯郑武公左右王室故曰晋郑焉依】匈奴突于武川爟火通于灞上【武川疑作武州汉属雁门郡武帝诱匈奴入武州塞是也汉书匈奴传曰置三将军军长安西细栁渭北棘门霸上胡骑入代句注边烽火通于长安甘泉爟火史记作权火索隠曰权如字一音爟周礼有司爟爟火宫张宴曰爟火防火也状若井契臯矣盖指稽胡刘没铎之乱也】公述职巡御治兵朔方马邑星飞龙城月动【地理志有朔方郡雁门郡有马邑晋太康地记曰秦时建此城辄崩有马周旋驰走反覆父老异之因依以筑城遂名为马邑汉书曰汉兵约单于入马邑而纵兵单于不至遂絶和亲又曰将军卫青出上谷至龙城星飞月动谓弓矢之象也】挠留犂之酒经略不前失燕支之山下马而去【汉书匈奴传曰匈奴以径路刀金留犂挠酒与张猛韩昌共饮血盟应劭曰留犂饭匕也挠和也契金着酒中挠搅饮之也又汉书曰汉使骠骑将军去病将万骑出陇西过焉支山史记正义曰焉音烟括地志曰焉支山亦名删丹山在甘州删丹县东南五十里西河旧事曰匈奴失二山歌云失我焉支山令我妇女无顔色失我祁连山使我六畜不蕃息又曰白山冬夏有雪故曰白山匈奴谓之天山过之皆下马拜焉按匈奴谓天为祁连祁连山天山也与燕支为二山矣本传稽胡刘没铎称皇帝诏宪督赵王招等讨平之】东邻逆命反道败徳【东邻谓齐也初为东西魏其后并膺当璧周在于西齐在于东子山以周比武王以齐比殷纣矣】囚箕子于塞库羁文王于玉门【殷本纪曰箕子佯狂为奴纣又囚之竹书纪年沈约注云王嘉季歴之功锡之圭瓒秬鬯九命为伯既而执诸塞库季歴困而死因谓文丁杀歴又曰执王季于塞库羁文王于玉门郁怩之情辞以作歌按塞库囚季歴处殷纣或以其地囚箕子所未详矣吕氏春秋曰王季歴困而死文王苦之有不忘羑里之丑时未可也武王事之夙夜不懈亦不忘玉门之辱立十三年而成甲子之事战国策希写曰昔者文王拘于羑里而武王羁于玉门史记项羽纪曰成臯北门注云玉门也】天子将有盟津之师召公独议公报以诞膺天命克成厥勲【本传云四年高祖将欲东讨独与内史王谊谋之余人莫得知也后以诸弟才略无出宪右遂告之宪即賛成其事及大军将出宪表上私财以助军费曰臣闻抚机适运理借时来兼弱攻昧事资权道伏惟陛下继明出圣阐业风思顺天心用恢武略方使长蛇外翦宇宙大同军民内向车书混一窃以龙旗雷动天网云布刍粟粮饩或须周给昔边隅未靖卜式愿上家财江海不澄卫兹请献私粟臣虽不敏敢忘景行谨上金寳等十六件少助军资诏不纳而以宪表示公卿曰人臣当如此朕贵其心耳寜须物乎乃诏宪率众二万为前军趣黎阳髙祖亲围河隂未克宪攻拔武济进围洛口收其东西二城以高祖疾班师盟津周武王与八百诸侯会处亦曰孟津亦曰富平津】昔者秦昭起师于蜀直问张仪晋武用兵于吴惟谋羊祐【战国策曰秦昭王将伐蜀谋于司马错张仪司马错不可张仪劝伐之遂西举巴蜀晋书曰武帝密有灭吴之计而朝议多违惟羊祐杜预张华与帝意合祐病举预自代】于是中军无帅佥曰有归五年拜上柱国【本传云四年初置上柱国以宪为之】元戎东讨给王铁骑二万先袭太原【一作并州按本传云五年大举东讨宪率精兵二万复为前锋守雀防谷高祖亲围晋州宪进兵克洪同永安二城斩其骁将贺兰豹子山褥瓌等百余人渡汾而及髙祖于玉壁隋书地志云冀州太原郡后齐并州置省立别宫后周置并州六府后置总管府废六府】斗建麾兵天离转战虎啸风腾云飞电掩【天官书曰平旦建者魁魁海岱以东北也孟康曰传曰斗第一星法于日主齐也魁斗之首首阳也又其用在明阳与明徳在东方故主东北齐分正义曰随三时所指有前三建也天离转战者按天官书曰离宫阁道又云王良策马车骑满野索隠注云阁道王良旗也有六星策一星在王良前主天子仆也占以动揺移易在王良前或居马后则为策马防马而兵动也谓其时高祖亲征宪从驾也易曰云从龙风从虎刘峻絶交论曰雕虎啸而清风起】林胡枣栗讵得充饥晋阳荻蒿何能拒防【史记苏秦说燕文侯曰燕北有林胡楼烦北有枣栗之利民虽不佃作而足于枣栗矣此所谓天府也汉书曰赵武灵王北破林胡楼烦而置云中雁门代郡春秋后语曰张孟谈谓赵襄子曰董安于之在晋阳公宫之垣皆荻蒿言齐国粮仗俱竭渐有欲平之势也】又加王精兵六万长围晋州然后六军星陈万骑雷动中权始及前茅已战自尔即为前锋横行入邺【本传云高祖又令宪率兵六万还援晋州宪遂进军营于涑水齐主攻围晋州昼夜不息既而诸军俱进应时大溃齐主走邺获其从兄安徳王延宗明年进克邺城破之俘斩三万人擒任城王湝及广宁王孝珩隋书地志临汾郡后魏置唐州改曰晋州后周置总管府左传杜注曰六军天子之军也东都赋曰千乗雷动万骑纷纭左传宣十二年曰前茅虑无中权后劲杜预注曰中军制谋后以精兵为殿茅明也或曰时楚以茅为旌帜隋志云魏郡邺县东魏都也】观彼车絓槐本马惊旋泞【谓齐主高氏之败也左氏传曰范鞅遇栾乐射之不中又注则乗槐本而覆又左传曰骖絓而止又云骖絓于木而止絓戸卦反顾野王曰絓者所碍又左传僖十五年云晋恵公乗小驷战于韩原晋戎马还泞而止秦获晋侯以归杜元凯注云泞泥也小驷不调故堕泥中泞乃定反】积甲高昆阳之城封尸塞富平之水【后汉书曰赤眉降积兵甲宜阳城西与熊耳山等又昆阳之战云光武以三千人破寻邑百万之众尽获其辎重车甲珍寳不可胜算举之连月不尽或燔烧其余左传宣十二年邲之战云潘党曰君盍筑武军而収晋尸以为京观楚子曰古者明王伐不敬取其鲸鲵而封之以为大戮于是乎有京观以惩滛慝杜预注曰积尸封土其上谓之京观括地志云周武王伐纣与八百诸侯防孟津亦曰盟津又曰富平津水经注曰小平津今河阳津是也此云封尸塞富平之水者疑引武成师逾孟津之事以孟津有富平之名故云是矣言周师克齐如光武之破寻邑武王之胜商纣也】莫不如彼建瓴同斯破竹【汉书高帝纪曰田肯贺上曰陛下治秦中秦形胜之国也带河阻山持防百万秦得百二焉地势利便其以兵下诸侯犹居高屋之上建瓴水也如淳曰瓴盛水瓶也居髙屋之上而幡瓴水言其向下之势易也建音蹇苏林曰瓴读曰铃师古曰建居偃反晋书杜预传曰今兵威巳振譬如破竹数节之后迎刃而解】一朝指挥六合大定【阮嗣宗为郑冲劝晋王牋曰一朝指麾乃封营丘高诱淮南注曰四方上下为六合】是用光昭下武翼亮中都足以摅祖宗之宿愤解生民之怨黩【按北史魏武帝脩永熈三年高欢入洛周太祖宇文泰迎帝入长安以雍州公廨为宫是为西魏高欢推清河王亶子善见为主徙都邺是为东魏及东魏静帝逊位于齐文宣欢第二子也西魏恭帝逊位于周孝闵帝泰第三子也歴明帝武帝至宣政元年邺始平是周齐两国宿有怨雠自今诛之乃得舒解也诗序曰下武嗣文也云中都者洛阳天下之中本后魏所都自高欢入洛孝武西迁至今始定故云翼亮中都又按后齐有地名中都者隋书地志云冀州太原郡榆次县后齐曰中都按隋志太原郡后齐并州置省立别宫后周置并州六府后置总管府或此中都亦得称之燕然山铭曰将上以摅高文之宿愤广雅曰摅舒也按摅读曰舒左氏传曰君无怨黩】方当待彼石闾部斯玉鼓经纬天地光华日月【史记封禅书曰令公玉带奉祠候神物还泰山修五年之祀如前而加以禅祠石闾石闾者在泰山下阯南方方士多言此仙人之闾也今云葢指齐地也玉鼓疑即石鼔郭璞山海经注曰邺西北有鼓山下有石鼔葢指邺地也左氏传曰经天纬地曰文吕氏春秋虞舜卿云歌曰日月光华旦复旦兮言平邺之日深頼于王方当待彼齐国石闾之灵部斯邺都玉鼓之乡然后经天纬地其功徳所至当与日月争华也】既而赤鸟夹日黄熊入寝实沈无祀桑林不祭【本传云宪自以威名日重潜思屏退及高祖征北蕃乃辞以疾寻而高祖崩宣帝忌宪威望遂至加戮此言疾薨讳之也左传哀六年曰有云如众赤鸟夹日以飞三日楚昭王卒又昭七年传曰晋侯有疾梦黄熊入于寝门子产曰昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间又昭元年传曰晋侯有疾卜人曰实沈台骀为史莫之知也子产曰昔高辛氏有二子伯曰阏伯季曰实沈帝迁实沈于大夏主参参为晋星由是观之则实沈参神也又襄十年传曰宋公享晋侯于楚丘请以桑林舞师题以旌夏晋侯惧而入于房去旌卒享而还及着雍疾卜桑林见茍偃士匄欲奔请祷焉荀防不可曰我辞礼彼则以之犹有神于彼加之】宣政元年六月二十八日薨春秋三十有四【本传云高祖崩宣帝嗣位以宪属尊望重深忌惮之令开府于智察其动静智就宅候宪因是告宪有谋诏王晚共诸王俱至殿门宪独被引进帝先伏壮士于别室至即执之宪辞色不挠固自陈説帝使于智对宪宪目光如炬与智相质或谓宪曰以王今日事势何用多言宪曰我位重属尊一旦至此死生有命寜复图存但以老母在堂恐留兹恨耳因掷笏于地乃缢之时年三十五】季友之亡鲁可知矣齐防子雅姜其危哉【周书史臣曰齐王奇姿杰出独牢笼于前载以介弟之地居上将之重智勇冠世攻战若神敌国系以存亡鼎命由其轻重比之异姓则方召韩白何以加兹挟震主之威属道消之日斯人而婴斯戮君子是以知周祚之不永也左传闵二年曰季氏亡则鲁不昌又曰成季生而有文在其手曰友遂以命之昭三年传曰齐公孙灶卒司马灶见晏子曰又防子雅矣晏子曰惜也子旗不免殆哉姜族弱矣而妫将始昌二惠竞爽犹可又弱一个焉姜其危哉】公器宇淹旷风神透逺玑镜照林山河容纳置樽待酌悬钟听扣【説文云玑珠之不圆者淮南子曰圣人之道如中衢而设尊礼记曰善待问者如撞钟扣之以小者则小鸣扣之以大则大鸣待其从容而后尽其声不善答问者反此也后汉书丁鸿赞曰五更待问应若鸣钟】声动天下光照四邻武皇帝以介弟懿亲特垂爱友而密谋奇策加礼敬焉【武皇帝高祖也高祖为周太祖第四子宪为第五子故曰介弟左氏传曰虽有小忿不废懿亲】常谓左右曰孔子云自吾有囘门人日亲其齐王之谓也【史记曰顔囘年二十九发白早死孔子哭之恸曰自吾有囘门人益亲也后汉光武亦以此称邓禹矣】用之作宰则万方协和用之抚军则四表慑伏【作宰谓拜大冢宰也抚军谓为大将军也尚书曰协和万邦左传里克曰从曰抚军尚书曰光被四表】岂直臯繇为士国无不仁【见论语】随会为卿民无羣盗【左氏传曰晋侯以黻冕命士会将中军且为太傅于是晋国之盗逃奔于秦】爱翫书籍敦崇礼乐【一作典】管入耳则谿谷俱调文雅沿心则烟霞并韵养由百发落雁吟猿应奉五行绨缃缥帙【吕氏春秋曰荆庭有神白猿荆之善射者莫能中荆王请养由基射由基矫弓操矢而往未之射而括中之矣发之则猿应矢而下则养由基有先中中之矣按落雁乃更嬴事此并归由基总以形其善射也后汉书曰应奉少聪敏凡所经履莫不暗记读书五行俱下汉书师古注曰绨厚缯也释名曰缃桑也如桑叶初生之色也缥犹漂漂浅青色也説文曰帙书衣也】雍容举止抑扬谈论当世以为楷模搢绅以为轨范【后汉书曰天下楷模李元礼汉书司马相如曰耆老大夫搢绅先生之徒】则少有壮志颇校兵书水降灵谷城授策飞风长栁月角星眉莫不吟诵在心撰成于手【水黒水也山海经西北海有黑水又云大荒之中有人衣青衣名曰黄帝女魃蚩尤作兵伐黄帝黄帝乃令应龙攻之冀州之野应龙畜水蚩尤请风伯雨师纵大风雨黄帝乃下天女曰魃雨止遂杀蚩尤按北方黒色故云水疑引此事为降灵之事矣又穆天子传云天子北征东还乃循水按此知北方有水矣水经注曰谷城有黄石台黄石公与张子房期处也汉书艺文志有黄帝长栁占梦十一巻甘徳长栁占梦二十巻月角星眉未详艺文志称天文者序二十八宿歩五星日月以纪吉凶之象然此称月角星眉疑谓射法也新月有如角弓故云月角又如眉故云星眉星如弧矢之类疑古有以此名书所未详矣】所着兵法凡有五巻六韬九法【一作地】不用吴起旧书三令五申无劳孙武先诫【汉书艺文志曰周史六弢六篇师古曰即言取天下及军旅之事弢字与韬同也九法当是九宫之术注见是篇铭内汉书艺文志有吴起四十八篇史记曰吴起衞人也好用兵为衞将撃秦拔五城后事楚南平百越北并陈蔡却三晋西伐秦又曰孙子武者齐人也以兵法见于吴王阖庐王出宫中美人得百八十人孙子分为二队以王之宠姬二人分为队长皆持防约束既布乃设鈇钺即三令五申之于是鼔之右妇人大笑孙子曰约束不明申令不熟将之罪也复三令五申而鼓之左妇人复大笑孙子曰既巳明而不如法者吏士之罪也遂斩队长二人以徇用其次为队长复鼓之妇人左右前后皆中规矩无敢出声于是阖闾知孙子能用兵卒以为将显名诸侯】可谓有忠孝焉有壮武焉不自骄矜谦光下物宋人献玉不贪为寳伯成子高守仁为富【本传云于智告宪有谋帝乃遣小冢宰宇文孝伯谓宪曰三公之位宜属亲贤今欲以叔为太师九叔为太傅十一叔为太保叔以为何如宪曰臣才轻位重满盈是惧三师之任非所敢当且太祖勲臣宜膺此举若専用臣兄弟恐乖物议孝伯反命寻而复来曰诏王晚共诸王俱至殿门宪独被引进执之遂缢死宪惧盈让爵是其谦让不贪之处故下云以信致欺也左氏传曰宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳庄子曰尧治天下伯成子高立为诸侯禹为天子伯成辞诸侯而耕于野】不谓以信致欺为善非乐【悼齐王死非其罪以忠信见戮也后汉书东平王言为善最乐】天年不享呜呼哀哉以某年月日葬于石安县洪渎川之里原隰凄怆埋于盛徳几年丘陵揺落蕴于良才永矣【尔雅曰高平曰原下湿曰隰广雅曰小陵曰丘説文解字曰土之高也尔雅释丘云如陵陵丘郭璞曰陵大阜也】乃为铭曰
　　悠哉朔方逖矣穷隂山连鸟道【一作羽】地尽龟林【言其先世居朔野也尔雅曰悠逺也诗曰城彼朔方毛传曰北方也尚书牧誓曰逖矣西土之人孔传云逖逺也逖他歴反尔雅作逷音惕古文逖也天官书曰西宫昴毕间为天街其隂隂国其阳阳国言其居北方隂国路极遥逺也史记曰赵武灵王筑长城自代并隂山下至高阙为塞正义曰地理志朔方临戍县北有连山险于长城其山中断两峰俱峻上俗名为高阙也南中志曰鸟道西百里以其地险絶兽犹无蹊特上有飞鸟之道耳龟林未详按子山贺娄慈碑文云至如禅河清论秋水高谈故以辨折龟林声驰鹿野明是佛教之语西域地也本句经云昔佛在时有人河邉树下道学二十年但念六尘心无寜息佛知可度化作沙门树下共宿其夜月明龟从河出野干欲噉龟缩其头尾及四足于甲中狗不得便须臾逺去龟还入水道人见此语沙门曰龟有防命之铠野干不能得便沙门答曰世人不如此龟放恣六情外魔得便又文句云迦叶此翻大龟氏其先代学道灵龟负仙图而应从徳命族故云龟氏有毕鉢罗父母祷树神而生故名毕鉢罗云龟林者疑以树下见龟又以命族故称龟林説文云丛木为林此称林者如檀林禅林之类地尽龟林言地直通西域之逺也】重黎业大伯翳功深胄其积徳必有君临【言葛乌菟之后普囘得玺子孙遂成帝业也国语曰重黎氏世序天地史记曰楚之先祖重黎为火正又秦本纪曰秦之先大费佐舜调驯鸟兽鸟兽多驯服是为伯翳赐姓嬴氏索隠曰伯翳尚书谓之伯益是也谓宇文氏世徳类是其后必君临天下也】太祖拨乱丧君有君功廻地轴策动天文【谓高欢之乱宪父周太祖奉魏武帝迁都长安也左氏传曰晋惠公在秦吕甥曰征缮以辅孺子丧君有君博物志曰地有三千六百轴天官书曰王良策马车骑满野注曰防一星在王良前策动天文者言策马星动天子出行也】犹临赤水尚复黄云诸侯八百天下三分【谓魏帝西迁之后宗社以安天命人心将归于周也庄子曰黄帝游于赤水之北左氏传曰黄帝氏以云纪又黄云虞舜之瑞剧秦美新曰黄瑞涌出周本纪曰武王束伐盟津诸侯叛殷会周者八百】公之挺生实惟天假翠微神降文昌星下【此下序齐王宪也翠微即紫微春秋合诚图云紫微大帝室太一之精也本序降太一之神下文昌之宿此称翠微神降文昌星下其义同也又按尔雅释山未及上翠微注云近上旁陂疏谓未及顶上在旁陂陀之处名翠微岂以宪爵居王位未及顶上故避紫微之名而称之耶】照于四国充于两社舟檝江河栋梁华夏水涌词锋风飞文雅【左氏传曰成季之将生也桓公使卜楚丘之父卜之曰间于两社为公室辅杜注曰周社亳社两社之间朝廷执政所在也汉书贾谊曰是犹渡江河亡维檝师古曰檝所以刺船也班彪王命论曰楶棁之材不荷栋梁之任闵元年左传曰诸夏亲昵襄四年传魏绛曰诸华必叛注云华夏皆谓中国论语正义曰夏大也言有礼义之大有文章之华也曹子建王仲宣诔曰文若春华思若涌泉陆士衡文赋曰思风发于胸臆言泉流于唇吻】纯深之性义极天经忠贞之道事感百灵君亲帷一臣子惟寜忠泉出井孝笋生庭【本传云宪所生母达歩干氏茹茹人也建徳三年册为齐国太妃宪有至性事母以孝闻太妃旧患风热屡经发动宪衣不解带扶侍左右宪或东西从役每心惊其母必有疾乃驰使叅问果如所虑西征赋曰秺侯之忠孝淳深孝经曰孝天之经也东都赋曰懐百灵后汉书耿恭传曰匈奴攻恭于城下拥絶涧水恭于城中穿井十五丈不得水吏士渇乏恭整衣服向井再拜为吏士祷有顷水泉奔出众皆称万岁楚国先贤传曰孟宗字恭武至孝母好食笋宗入林中哀号方冬笋为之出因以供养时人以为孝感所致】乃宰天官为国之辅是居上将为天之柱【谓宪为冢宰也周礼天官冢宰之职上将文昌六星中名也晋书天文志曰三台六星两两而居起文昌列抵太微一曰天柱三公之位也】乃圣乃神惟文惟武策高开辟威移云雨【此下序东讨之师也】九宫神略三术谟明天离转战月徳廻兵【易干凿度曰太一取其数以行九宫郑康成注曰太一者北斗神名也下行八卦之宫每四乃还于中央中央者北辰之所居故谓之九宫天数大分以阳出以隂入阳起于子隂起于午是以太一下九宫从坎宫始自此而从于坤宫又自此而从于震宫又自此而行于巽宫所以行半矣还息于中央之宫既又自此而从于干宫又自此而从于兑宫又自此而从于艮宫又自此而从于离宫行则周矣上游息于太一之星而反紫宫行起从坎宫始终于离宫也班固答賔戯曰商鞅挟三术以钻孝公服防曰王霸富国强兵为三术李周翰曰三术谓帝道王道霸道而商君説秦孝公用此三术孝公用其霸术也书云谟明弼谐天离注见序文汉书曰匈奴举事常随月盛满以攻战月亏则退兵又隂阳杂书有天徳月徳黄道赤道之説言宪从高祖东征大克齐师也】黎阳水骇官渡山惊冀州既载东原底平【谓平邺也臣瓒曰黎阳在魏郡刘祯邺中诗曰北渡黎阳津铣曰谓从太祖征袁绍也文颖曰荥阳鸿沟即今官渡水也后汉书曰建安五年曹操与袁绍战于官渡绍败走禹贡曰冀州既载又云东原底平孔传曰冀州尧所都也正义曰东原即今之东平郡也按冀州时大半属于后齐太原为后齐别都盖指齐地言大兵至邺水骇山惊战胜之后乃底定也】溟波欲运弱木将危中峰岳断半海鹏垂【悼宪功业方太而中途摧折也庄子曰是鸟也海运则将徙于南溟南溟者天池也弱木即若木山海经曰灰野之山有赤树青叶赤花名曰若木春秋汉含孳曰三公象五岳在天法三能台能同庾翼晋阳秋曰张华将死中台星遂坼庄子曰鹏之背不知其几千里也怒而飞其翼若垂天之云】鳯沈丹穴龙亡黑陂临淄废市东武山移千秋万古英灵在斯【谓宪死时人知其寃酷所属吏民皆伤之也山海经曰丹穴之山有鸟名曰鳯凰史记封禅书曰昔秦文公出猎获黑龙此其水徳之瑞鳯沈龙亡以喻宪之死也地理志曰齐郡有临淄县吴越春秋曰范蠡作城讫琅琊东武海中山一夕自来百姓怪之因名怪山后汉书郡国志曰清河国有东武城济南王安子康为东武城侯注云今贝州武成县是千秋二语言宪虽死功业自足不朽也】
　　周太子太保歩陆逞神道碑
　　公讳逞字季明本姓陆吴郡【一有吴字】人也【周书列传曰陆通弟逞初名彦字世雄本姓陆后赐姓步陆孤氏魏文帝尝从容谓之曰尔既温裕何因乃字世雄且为世之雄非所宜也于尔兄弟又复不类遂改焉】君子至止既绍虞賔鳯凰于飞实兴齐国【序陆氏得姓之始也陆氏本妫姓齐田氏之后葢虞舜之苗裔也史记索隠注曰陆氏谱云齐宣公子达食采于陆号曰陆侯达达生发发生臯适楚贾其孙也一云陆浑氏之后此言虞賔齐国盖宗陈田也诗云君子至止鸾声锵锵尚书曰虞賔在位左氏传曰陈公子完奔齐初懿氏卜妻敬仲其妻占之曰吉是谓鳯凰于飞其鸣锵锵有妫之后将育于姜五世其昌并于正卿八世之后莫之与京及陈之初亡也陈桓子始大于齐其后亡也成子得政杜注云成子田常也敬仲八世孙史记曰田常曾孙和始为诸侯迁康公海濵康公卒吕氏遂絶其祀田氏卒有齐国】南越使者解汉帝之衣西陵将军覆吴王之盖【汉书陆贾传曰中国初定尉佗平南越因王之高祖使贾赐佗印为南越王贾至令称臣奉汉约归报高帝大悦拜贾为太中大夫孝文即位欲使之南越丞相平乃言贾为太中大夫往使尉佗去黄屋称制又南越王传曰文帝召贾为太中大夫使赐佗书上楮五十衣中楮三十衣下楮二十衣遗王师古曰以绵装衣曰楮上中下者绵之多少厚薄之差也吴志曰陆逊振旅武昌权令左右以御盖覆逊入出殿门凡所赐逊皆御物上珍于时莫与为比遣还西陵黄龙元年拜上大将军右都防】曾祖载为宋王司马留镇关中赫连之乱仗劒魏室黄河叅凌或亡追路乌江舣船更无归迹今为河南洛阳人也【逞兄陆通传曰曾祖载从宋武帝平关中还留载随其子义真镇长安遂没赫连氏魏太武平赫连氏载仕魏任中山郡守汉书曰陈平间行仗劒亡降汉史记曰项羽欲东渡乌江乌江亭长檥船待如淳曰南方人谓整船向岸曰檥】高祖冠军将军营州刺史【隋志后魏置营州于和龙城】吴人有降附者悉领为别军自是官帅拥铎更为吴越之兵君子习流别有楼船之阵【谓吴人降附皆领别军故魏军中有吴师也国语曰吴王夫差出军与晋争长昬乃戒夜中令服兵擐甲陈士卒官帅拥铎建祀姑此吴军容之旧制也吴越春秋曰句践复问范蠡曰可伐矣乃发习流二千人俊士四万诸御千人以与吴战遂虏杀太子入吴焚姑胥台】父政骠骑大将军仪同三司恒州刺史中都献公【陆通传云父政性至孝其母吴人好食鱼北方鱼少政求之常苦难后宅侧忽有泉出而有鱼遂得以供膳时人以为孝感所致因谓泉为孝鱼泉初从尔朱天光讨罚及天光败归文帝文帝为行台以政为行台左丞原州长史赐爵中都县伯大统中卒汉书地理志中都属太原郡】太祖扶危济倾经纶夷阻报君之耻逺袭平原【太祖周文帝宇文泰也时高欢既破尔朱遂有异志贺拔岳军西次平凉为侯莫陈悦所害悦附高欢不肯应召太祖驰赴平凉斩侯莫陈悦所谓报君之耻逺袭平原是也原州即其地矣】以高平霸业所基委命留事【谓以政为原州长史也周书本纪云贺拔岳既为侯莫陈悦所害太祖将赴之夏州吏民咸泣请曰闻悦今在永洛去平凉不逺若已有贺拔公之众则图之实难愿且停留以观其变太祖曰悦既害元帅自应乘势直据平凉而反趦趄屯兵永洛吾知其无能为也遂进军至原州太祖为行台政为长史知其霸业所基重任也】关中餽食非直荥阳之师河内供军岂但淇园之竹【史记曰汉与楚相守荥阳数年军无见粮萧何转漕关中给食不乏后汉书曰光武南定河内拜恂河内太守行大将军事光武于是复北征燕代恂移书属县讲兵肄射伐淇园之竹为矢百余万以给军前书音义曰淇园卫之苑多竹篠也言太祖以政为长史餽食供军如萧何寇恂矣】公秉照晋【疑作普】之灵降明神之徳猛虎振槛七年不惊羝羊触蕃九龄能对【竹林七贤论曰王戎幼而清秀魏明帝于宣武场上为栏苞虎阱使力士袒裼与之搏纵百姓观之戎年七嵗亦往观焉虎乗间薄栏而吼其声震地观者莫不辟易颠仆戎亭然不动帝于门上见之使问姓名而异之羝羊触蕃羸其角易大壮九三爻辞荀爽曰三与五同功为兑故曰羊终始阳位故曰羝蕃谓四也三欲触四而危之四反羸其角角谓五也扬雄别传曰扬信字子乌雄第二子幼而聪慧雄疑羝羊触藩弥日不就子乌曰大人何不云荷防入榛扬子法言曰育而不苗者其吾家之童乌乎九龄而予我以文】诸兄以公先君爱子称之曰仁推而袭封【本传云逞少谨宻早有名誉兄通先以军功别受茅土乃譲父爵中都县伯令逞袭之起家羽林监左传公族穆子曰请立起也与田苏游而曰好仁】虽复季末大成之心守节【疑作季末天成乃心守节当谓去尔朱氏而就周太祖言虽遇季世而心能守节也按逞兄陆通传云通从尔朱荣荣死又从尔朱兆及尔朱氏灭乃入关文帝引为帐内督疑逞亦与焉且逞父政亦从天光败后归文帝而本传无闻称其守节当谓未从尔朱也事在袭封前而子山追序之矣】既遭熏穴翻从压纽【亦谓尔朱氏灭逞得归文帝也淮南子曰越王翳逃入山穴越人熏而出之哀江南赋云剖巢熏穴左氏传曰楚平王再拜皆压纽葢谓尔朱之败为熏穴得从文帝为当璧之君矣】太祖初封函谷始合诸侯以公辞令叅谋机密故得戎政克宣师言无漏【本传云文帝内亲信时辈皆以骁勇自逹惟逞独兼文雅帝由此加礼遇焉大统十四年叅大丞相府军事寻兼记室左氏传曰齐寺人貂始漏师于多鱼】赐姓歩陆孤氏【事见陆通传】委鹿辂而论都入鸿门而舞劒方之吹律绰有余荣【汉书曰娄敬脱挽辂见齐人虞将军虞将军入言召见説上曰陛下都洛不便不如入关据秦之便上问张良良因劝上是日车驾西都长安上曰本言都秦地娄敬娄者刘也赐姓刘氏拜为奉春君苏林曰一木横鹿车前一人推之孟康曰辂音胡格反挽音晚索隠曰挽者牵也辂者鹿车前横木二人前挽一人后推之又曰沛公从百余骑见羽鸿门羽留沛公饮范増令项庄入以劒舞因撃沛公庄入为寿因拔劒舞项伯亦起舞常以身翼蔽沛公得免赐姓刘氏潜夫论曰古人始生吹律定其姓名汉书曰京房本姓季氏吹律定姓为京氏言歩陆孤赐姓若娄敬项伯为从龙应运之臣荣于吹律定姓也】出身羽林监轻车将军除尚书右丞官聨会计务应平准水衡贯朽长平粟红【赵氏孟子注曰孔子主委积仓庾之吏不失会计当直其多少而已史记有平准书汉书注曰水衡与少府皆天子私藏三辅黄图有长平仓汉书曰太仓之粟红腐而不可食】授使持节车骑大将军仪同三司增邑千戸寻迁驾部中大夫领吏部中大夫歴蕃部御伯东京鼎实先加邓隲之勲西晋官人多用山涛之啓【后汉书曰邓隲字昭伯女弟为贵人立为和熹皇后延平元年拜隲车骑将军仪同三司自隲始也殇帝崩太后与隲定策立安帝永初元年封隲上蔡侯食邑万戸以定策功增三千戸隲辞譲上疏至于五六乃许之晋书曰山涛为吏部尚书所奏甄拔人物各为题目时称山公啓事】岂若五王登朝必司賔主之礼六龙御辔取定鸾和之节【首语谓领蕃部也次语谓领驾部也按蕃部之职如古典客鸿胪掌四方归义蛮夷实司賔礼者也云五王登朝者当引汉书匈奴传五单于事谓呼韩邪单于屠耆单于呼揭单于车犂单于乌借单于凡五王也甘露三年单于朝甘泉宫汉宠以殊礼矣汉书礼乐志曰六龙之调使我心若左传锡鸾和铃昭其声也杜注曰鸾在镳和在衡按驾部掌车舆牛马等物故云是矣】御正以官触父名不拜【周书明帝纪云武成元年八月增御正四人为上大夫按逞父名政故御正之官为触父名矣】会稽有王会之名其子不为太守博陵有王沈之封其儿不为刺史【晋书曰王舒字处明丞相导之从弟也父会侍御史舒代邓攸为尚书仆射时将征苏峻司徒王导欲出舒为外援乃授抚军将军防稽内史秩中二千石舒上疏辞以父名朝议以字同音异于礼无嫌舒复陈音虽异而字同求换他郡于是改会字为郐舒不得巳而行又曰王沈字处道太原晋阳人初封博陵侯及武帝受禅以使命之勲封博陵郡公子浚字彭祖出补河内太守以郡公不得为二千石转东中郎】迁骠骑大将军开府入掌纳言治司宗伯【汉官仪曰尚书唐虞官也龙作纳言出入帝命周礼云春官宗伯本传徙授司宗中大夫故云】又为军司马职居常伯勤问于南宫位管王言连官于北斗【汉官仪曰侍中周成王常伯任侍中殿下称制出即陪乗后汉书曰肃宗诏贾逵入讲尚书南宫云台礼记曰王言如丝其出如纶晋书天文志曰紫宫垣在北斗北门内东南维五星曰尚书主纳言夙夜谘谋龙作纳言此之象也】岂止郊天祀地龙门嶰谷之声赞鼔颁旗白露凉风之月【上语谓宗伯之职也下语谓军司马之职也周礼大宗伯之职云掌建邦天神人鬼地示之礼又云冬日至于地上之圜丘奏乐六变则天神降夏日至于泽中之方丘奏乐八变则地示出又云龙门之琴瑟郑注曰龙门山名吕氏春秋曰黄帝使伶伦自大夏之西昆仑之隂取竹之嶰谷生其窍厚薄均者断两节间而吹之以为黄钟之管制十二筩以听鳯凰之鸣雄鸣六雌鸣六以为律吕周礼曰司马以旗致民平列陈如战之陈辨鼔铎镯铙之用淮南子曰孟秋之月凉风至白露降】暗夜有人饷罗数十匹公闭门不受行人干触具以闻奏朝野称之太尉杨震直推故吏之金凉州张奂高揖羌人之马清畏人知我无慙徳【本传云逞干识详明歴任三府所在著绩朝廷嘉之进爵为公后汉书曰杨震字伯起时号关西孔子迁荆州刺史东莱太守当之郡道经昌邑故所举荆州茂才王密为昌邑令谒见至夜半懐金十斤以遗震震曰故人知君君不知故人何也密曰暮夜无知者震曰天知地知我知子知何谓无知密愧而出又曰张奂字然明敦煌酒泉人迁安定属国都尉使南匈奴不得交通东羌诸豪遂相率与奂和亲共撃□鞬等连战破之郡界以寜羌豪帅感奂恩徳上马二十疋先零酋长又遗金鐻八枚奂并受之而召主簿于诸羌前以酒酹地曰使马如羊不以入廐使金如粟不以入懐悉以金马还之晋阳秋曰胡威字伯虎淮南人父质以忠淸显威为徐州世祖赐见与论邉事及平生帝叹其父清因谓威曰卿清孰与父对曰臣清不如也帝曰何以为胜汝耶对曰臣父清畏人知臣清畏人不知是以不如逺矣】齐国通和封人受使以公有出境之才见命张之礼既珠盘揷血定楚国之连名首登坛反齐人之侵地是谓使乎固称光国【本传云天和三年齐遣侍中斛斯文略中书侍郎刘逖来聘初修邻好盛选行人诏逞为使主尹公正为副以报之逞美容止善辞令敏而有礼齐人称焉还届近畿诏定路车饰服郊迎而入时人荣之仪礼曰使者及境张乃谒关人周礼曰玉府若合诸侯则共珠槃玉敦郑注曰敦槃类珠玉以为饰古者以槃盛血以敦盛食合诸侯者必割牛耳取其血防之以盟珠槃以盛牛耳尸盟者执之故书珠为夷郑司农云夷槃或为珠槃玉敦揷血玉器史记曰秦之围邯郸赵使平原君求救合从于楚平原君与楚合从言其利害日出而言之日中不决十九人谓毛遂曰先生上毛遂按劒歴阶而上谓平原君曰从之利害两言而决楚王叱遂遂按劒而前曰十步之内王不得恃楚国之众命悬遂手吾君在前叱者何也以楚之强天下弗能当白起小竖子耳率数万之众以与楚战一战而举鄢郢再战而烧夷陵三战而辱王之先人合从者为楚非为赵也吾君在前叱者何也楚王曰唯唯诚若先生之言谨奉社稷以从毛遂曰从定乎楚王曰定矣毛遂谓楚王之左右曰取鸡狗马之血来毛遂捧铜盘而跪进之遂定从于殿上楚魏救至秦兵遂罢又刺客传曰曹沫鲁人也齐桓公与庄公既盟于坛上曹沬执匕首劫齐桓公曰鲁弱齐强而大国侵鲁亦以甚矣今鲁城壊即压齐境君其图之桓公乃尽许归鲁之侵地曹沫三战所亡地尽复予鲁索隠曰音比刘氏云短劒也盐铁论以为长尺八寸其头类故云首也】三辅公侯五陵钟鼎铜街柳市尘起风飞乃授京兆尹增邑通前一千六百戸余官如故【本传云四年除京兆尹三辅黄图曰武帝太初元年改内史为京兆尹与左冯翊右扶风谓之三辅其理俱在长安古城中西都赋曰北眺五陵西京赋曰撃钟鼎食沈约丽色赋曰狭邪才女铜街丽人黄图曰长安有九市郡国志曰长安大侠黄子夏居栁市王仲宣杂诗曰风飘扬尘起白日忽已冥吕向曰风起举扬尘埃喻兵戈暴起也】上林兵息兰池盗静不学王阳平生铸金之术未同张敞终日章台之游【言逞为京兆尹有美政也本传云逞为京兆尹都界有豕生子经旬而死其家有豮遂乳养之诸防頼之以活时论以逞仁政所致汉旧仪曰上林苑方三百里苑中养百兽天子秋冬射猎取之三辅黄图曰兰池宫始皇三十一年为微行咸阳与武士四人俱夜出逢盗兰池汉书曰王阳虽儒生自寒贱然好车马衣服极为鲜好而无金银文绣之物及迁徙去官处所载不过囊衣不蓄余财去位家居布衣蔬食天下服其亷而怪其奢故俗传王阳能作黄金又张敞传曰敞为京兆朝廷每有大议引古今处便宜公卿皆服天子数从之然敞无威仪时罢朝防过走马章台街使御史驱自以便面拊马】家僮暮行还得遗钱于道并白絁十匹公访得其主即以还之见金于路指以示人得钱于道持留挂树方之今日异代同风【皇甫谧髙士传曰延陵季子出游见道中有遗金顾披裘公曰取彼金公投防瞠目拂手而言曰何子处之高而视人之卑五月披裘而负薪岂取金者哉季子惊谢邴原别传曰原尝行而得遗钱拾以系树枝此钱既不见取而系钱者愈多谓之神树】俄迁司会治小司马重总六军再操八柄考绩入于嵗成论功书之年表【本传云俄迁司防中大夫出为河州刺史晋公防雅重其才表为中外府司马颇委任之寻复为司防兼纳言迁小司马周礼郑注云天子六军周礼大宰之职以八柄诏王驭羣臣一曰爵二曰禄三曰予四曰置五曰生六曰夺七曰废八曰诛逞前已为军司马今为司会中大夫复为司防迁小司马故云重总六军操八柄也尚书曰三载考绩黜陟幽明史记有功臣年表及将相名臣年表】寻授都督宜州诸军事宜州刺史【本传云防诛免官顷之起为纳言又以疾不堪任乃除宜州刺史周书太祖纪云魏废帝三年改北雍州为宜州隋志云京兆郡华原县后魏置北雍州西魏改为宜州】露冕观风停车待雨百城解印惮朱穆之威千里相迎爱王基之徳【益都耆旧传曰郭贺拜荆州刺史明帝巡狩至南阳特见嗟叹赐以三公之服黼黻旒冕勅去幨露冕使百姓见此衣服以章其徳后汉书曰郑为淮隂太守行春大旱随车致雨又朱穆传曰顺帝末江淮盗贼羣起州郡不能禁梁冀辟之使典兵事永兴元年冀州盗贼尤多故擢穆为冀州刺史州人有宦者三人为中常侍并以檄谒穆穆辞之疾不相见冀部令长闻穆济河解印绶去者四十余人及到奏劾诸部至有自杀者以威略权宜尽诛贼渠帅举劾权贵或死狱中魏志曰王基字伯舆东莱曲城人也黄初中察孝亷除郎中是时青土初定刺史王浚特表请基为别驾后召为袐书郎浚复请还司徒王朗辟基浚不遣朗书劾之大将军司马宣王辟基未至擢为中书侍郎按逞任宜州未乆请停即被勅追还如公叔之始及济河伯舆之歴经辟召矣】曾未朞月被追还眷眷吏民不无河内之请依依故老实念黎阳之别【本传除宜州刺史故事刺史奉辞例备卤簿逞以时属农要奏请停之武帝深嘉焉诏遂其所请以彰雅操逞在州有惠政吏人称之后汉书曰寇恂拜河内太守恂至颍川盗贼悉降而竟不拜郡百姓遮道曰愿从陛下借寇君一年乃留恂又邓训传曰训抚接边民为幽部所归迁防乌桓都尉黎阳故人多携将老幼乐随训徙边】少阳养徳前星守器尊师让齿必俟贤能乃授太子太保【本传云东宫初建授太子太保顔延年曲氷诗序曰正体毓徳于少阳李善注云少阳东宫也周礼郑注曰东郊少阳诸侯象也星经曰心三星中天王前为太子后为庶子故曰前星尊师师如太保太傅太师少保少傅少师也让齿按礼太子入学以年大小为次不以天子之子为上】方之刘寔道高于大邦譬以山涛荣深于小辇【晋书曰刘寔字子真平原高唐人也为国子祭酒散骑常侍愍懐太子初封广陵王高选师友以寔为师元康中进爵为侯累迁太子太保太安初寔以老病逊位赐安车驷马以侯就第又曰山涛字巨源河内懐人也咸寜初转太子少傅加散骑常侍除尚书仆射加侍中领吏部居选职十有余年涛以老疾固辞不许帝尝讲武于宣武塲涛时有疾诏乗步辇从因与卢钦论用兵之本于时咸以涛不学孙吴而闇与之合帝称之曰天下名言也】本有消渴之疾常饵金石自理旧疾微增奄捐舘舍茂陵之下不留封禅之书校尉之营惟余服食之器【西京杂记曰长卿素有消渴疾及还成都悦文君之色遂以发痼疾汉书司马相如传曰相如既病免家居茂陵天子曰相如病甚可往悉取其书若后失之矣使所忠往而相如巳死家无遗书问其妻曰长卿未死时为一巻书有使来求书奏之其遗札书言封禅事所忠奏焉天子异之后汉书曰宣秉字巨公溤翊云阳人迁司校尉秉性节约常服布被蔬食瓦器帝尝幸其府舍见而叹曰楚国二龚不如云阳宣巨公即赐布帛帐什物四年拜大司徒司直六年卒于官帝愍惜之】呜呼哀哉春秋四十有七建徳二年五月十一日也天子以大臣之丧躬辍听讼东朝以师傅之尊亲临攒祭【东朝谓太子也震主东方故曰东朝】诏赠大将军【本传同】諡某公礼也以今三年正月十日葬于京兆之高阳原夫人郁久闾【郁久闾蠕蠕国姓也北史曰蠕蠕姓郁久闾氏始神元之末掠骑冇得一奴发始齐眉亡本姓名其主字之曰木骨闾木骨闾者首秃也木骨闾与郁久闾声相近故后子孙因以为氏齐神武娶蠕蠕公主郁久闾氏魏景穆皇后亦郁久闾氏蠕蠕强盛与西魏通和故得婚也逞之夫人当亦蠕蠕公主故下云王姬矣】西遇王姬爱敬肃恭言容令淑有闻箴盥无废纮綖【礼记曰右佩箴管线纩管字同盥左氏传曰奉匜沃盥杜云器也盥古缓反又左传曰衡紞纮綖杜注曰纮缨从下而上者綖冠上覆列女传敬姜曰公侯之夫人加之以纮綖】爰在盛年先从大夜今节妇开坟松柏巳拱季孙成寝丘陵始同【史记曰公子重耳谓季隗曰待我二十五年不来而后嫁对曰二十五年不来吾墓上柏大矣礼记曰季武子成寝杜氏之丧在西阶之下请合葬焉许之】况复图画贤妃方在甘泉之室瘗埋才子即用高阳之原【上谓郁乆闾下谓逞也汉书曰金日防母教诲两子甚有法度上闻而嘉之病死诏图画于甘泉宫署曰休屠王阏氏日防每见画常拜向之涕泣然后乃去又曰李夫人少而早卒上怜闵焉图画其形于甘泉宫左氏传曰高阳氏有才子八人后汉书曰荀氏有子八人号曰高阳里今地名高阳原故云】公仪表外明风神内照器量深沈阶基不测事君惟忠事亲惟孝言为世范行为士则【陈仲弓碑文辞也】留连坟素怊怅文词【素即索左氏传曰三坟五典八索九丘宋玉高唐赋云怊怅自失李善注云王逸楚辞注云怊怅恨貌】霜府录于尚书天官总于司会出入匡赞常带数职身具六龟腰恒四绶【周礼天官冢宰有司会之职郑注曰会大计也司会主天下之大计计官之长若今尚书出入匡赞常带数职者谓迁驾部领兵部歴蕃部及迁骠骑掌纳言司宗伯又为军司马也又迁司会任河州表中外府司马复为司会兼纳言迁小司马是其常带数职有六龟四绶之集矣汉旧仪曰银印背龟纽其文曰章谓刻为某官之章也董巴舆服志曰古者君臣佩玉尊卑有序及秦以采组连结于襚谓之绶汉承秦制】陈平密谋既非天子所见荀彧上策又非诸侯所闻【汉书曰高祖至平城为匈奴所围七日用陈平袐计得出应劭曰陈平使画工图美人间遣人谓阏氏云汉有美女如此今皇帝困厄欲献之阏氏畏其夺己宠谓单于曰汉天子亦有神灵得其土地非能有也于是匈奴开其一角得突出郑氏曰以计鄙陋故不传师古曰应氏之説出桓谭新论葢谭以意测之事当然耳非记传所传也魏志曰荀彧字文若颍川颍隂人也劝太祖至洛阳奉迎天子进为汉侍中守尚书令常居中持重太祖虽征伐在外军国事皆与彧筹焉与绍连战太祖保官渡绍围之太祖军粮方尽书与彧议欲还许以引绍用彧言遂以奇兵袭绍斩淳于琼等绍退走许攸叛绍顔良文丑临阵授首田丰以谏见诛皆如彧所策彧别传曰彧自为尚书令常以书陈事临薨皆焚毁之故奇防密谋不得尽闻也】其为郡也惟取赤土封书其为州也惟以青盐换粟【东观汉记曰邓训好青泥封书黎阳故吏载青泥一襆至上谷遗训又西京杂记曰汉朝中书以武都紫泥为玺室加绿绨其上魏志曰徐邈为凉州刺史使持节领防羌校尉至值诸葛亮出祁山陇右三郡反邈辄遣叅军及金城太守等撃南安贼破之河右少雨常苦乏谷邈上修武威酒泉盐池以收虏谷汉书地理志云朔方县有青盐泽魏土地记云朔方县有大盐池其盐大而青白名曰青盐又名戎盐】留家则千树无资遗子则一经而已【习凿齿襄阳耆旧传曰吴李衡字叔平襄阳人习竺以女英习配之汉末为丹阳太守衡毎欲治家事习不听后密遣客十人往武陵龙阳泛洲上作宅种橘千株临死勅儿曰汝母毎怒吾治家事故穷如是然吾州有千头木奴不责汝食嵗上匹绢亦当足用耳衡既亡后二十余日儿以白英习曰此当是种树也汝家失十客来七八年必汝父遣为宅汝父恒称太史公言江陵千树橘当封君家吾答云士患无徳义不患不富若贵而能贫方好尔汉书韦贤传曰自韦孟至贤凡五世贤少子成复以明经歴位至丞相故邹鲁谚曰遗子黄金满籯不如一经】嫡子操【本传子操嗣】至性过礼纯孝不遗【疑作匮左氏传曰颖考叔纯孝也诗曰孝思不匮】坟前之树染泪者先枯庭际之禽闻悲者则下【干寳搜神记曰王裒字伟元元城营陵人父仪为文帝所杀裒庐于墓侧旦夕常至墓所拜跪攀柏悲号涕泣着树树为之枯又曰郑迁临淮太守郡民徐宪在丧致哀有白鸠巢户侧举为孝亷朝廷称为白鸠郎陆机周处碑文云坟前之树泪染先枯庭际之禽闻悲乃下】铭曰
　　山连日观水枕滇机富春沙起开阳柱飞【言陆氏之先系出齐田后适楚国又为吴人及归魏居洛阳也应劭汉官仪曰泰山东南山顶名曰日观鸡一鸣时见日始欲出长三丈许故以名焉按泰山日观在齐地言陆氏之先出自齐国故山连日观也水枕滇机谓楚地按史记楚威王使庄蹻循江上略至滇池滇楚接界故水枕其流矣言陆氏自齐适楚为楚人也郡国志富春属吴郡吴志曰黄初五年秋分三郡恶地十县置安东郡治富春以全琮为太守平讨山越水经注曰浙江东北迳富春县江南有山孙武皇之先所葬也浙江又迳越王允常冢北句践都琅琊欲移允常冢冢中生风飞沙射人遂止富春沙起是其事也吴时丹阳吴会山民为寇权分三郡险地为安东郡富春乃是一郡统率诸县故得称富春沙起也应劭汉官仪曰开阳门始成未有名夜有一柱来楼上琅邪开阳县上言县南城门一柱飞去光武使视之因刻记其年月日以名门焉后汉书百官志洛阳城十二门有开阳门二语喻陆氏本吴人富春属吴今为河南洛阳人开阳门在洛阳若飞柱矣】大夫屈节将军振威南越受吏西陵解围【大夫谓陆贾为南越使者将军谓陆逊为西陵将军也注见本序】昔我烈祖垂翅秦中白马无路乌江不通笛吟乡里琴哀土风【谓逞祖载留关中没赫连氏不得归吴遂居洛阳也后汉书冯异传玺书劳异曰始虽垂翅囘溪终能奋翼渑池史记高祖本纪云刘贾将骑二万人骑数百渡白马津索隠曰即黎阳津也南界东郡白马县史记曰项羽败至乌江曰天之亡我何渡为向子期思旧赋序曰邻人有吹笛者发声寥亮追思曩昔游宴之好感音而叹左氏传曰晋侯见钟仪使与之琴操南音范文子曰乐操土风不忘旧也】营州恒州拥旄世载壮节旃衿人雄关塞【营州当谓载仕魏为中山郡守也恒州谓政为恒州刺史也史记正义曰旄节者编毛为之以象竹节】直河穿赵平云临代生谓立功没为留爱【恒州在赵代之间即汉之恒山郡依恒山为名左氏传曰其次立功又曰子产古之遗爱也言政为刺史于州郡之内立功遗爱也】降兹岳渎诞此贞明祥符云气庆合星精【谓逞之生为天地之所钟灵也尚书孔安国传曰四岳视公四渎视伯史记天官书曰卿云见喜气也列仙传曰东方朔为嵗星之精】宫帷定策殿柱书名忠泉暗漏孝笋寒生【宫帷定策即序中邓隲事殿柱书名汉田鳯事忠泉耿恭事孝笋孟宗事皆注见前篇】世属殷周时逢楚汉天下三分鸿沟一半【世属殷周以魏周比殷周以周太祖比文王也故云天下三分时逢楚汉以齐周比楚汉本东西魏也魏分东西若割鸿沟矣】以我明略来叅匡赞日乃再中天成两旦【谓逞叅谋机密周之帝业以成如殷日中尧华复旦也史记封禅书曰新垣平言日中居顷之日却复中虞舜卿云歌曰日月光华旦复旦兮见吕氏春秋】逓叅三事歴副六卿天师【一作司】光宅地载谟明【诗云三事大夫又左氏传曰六府三事谓之九功正徳利用厚生谓之三事六卿周礼冢宰司徒宗伯司马司寇司空是也逞为吏部中大夫及小司马未居正卿又歴诸部故云逓叅歴副矣尚书曰光宅天下又曰谟明弼谐】春官定礼夏官治兵谶言黙识温树无名【春官谓宗伯也夏官谓司马也后汉书窦融传云融上疏曰臣融年五十三有子年十五质性顽钝臣融朝夕教导教以经义不得令观天文谶记汉书曰孔光沐日归休与兄弟妻子燕语终不及朝省政事或问光温室省中树皆何木也光黙不应更答以他语其不泄如此】谦恭周密言行无乖忠公兕殪隂徳蛇埋【汉书曰张安世以谨慎周密自着晋语叔向曰昔吾先君唐叔射兕于徒林殪以为太甲以封于晋韦昭曰兕似牛而青善触人徒林林名一发而死曰殪甲铠也列女传曰孙叔敖为婴儿之时出游见两头蛇杀而埋之归见其母而泣焉母问其故对曰吾闻见两头蛇者死今出游见之其母曰蛇今安在对曰吾恐他人复见之杀而埋之矣其母曰汝不死矣夫有隂徳者阳报之徳胜百祥仁除百祸天之处高而听卑书不云乎皇天无亲惟徳是辅尔黙矣必兴于楚及叔敖长为令尹】军国纷总部领填堦【一作偕】马不入廐金不入懐【言歴任诸部事繁逞有清声也马不入廐金不入懐后汉张奂事注见本序】具瞻惟徳高山惟仰甲观初登龙楼初上东国桓荣西京疎广【谓逞为太子太保也诗曰民具尔瞻又曰高山仰止三辅黄图曰太子宫有甲观画堂又云龙楼门门上有铜龙汉书成帝纪曰上召太子出龙楼门后汉书明帝纪曰建武十九年立为皇太子师事博士桓荣学通尚书汉书曰疎广为太傅受为少傅上疏乞骸骨归公卿大夫为设祖道供帐东都门外】年龄俄顷风电相摧铭旌两没池栁双廻【礼记曰古者谓年龄齿亦龄也檀弓曰铭明旌也以死者为不可别已故以其旗识之又曰池视重霤郑注云如屋之有承霤也栁宫象也以竹为池衣以青布悬铜鱼焉今宫有承霤云以铜为之正义曰池者栁车之池也两没双廻言陆逞与郁久闾氏合葬也】防防子在疚啣哀身障野火心惧天雷【言子操居丧以礼也左氏传曰予防防在疚李陵书曰足下子无恙后汉书曰长沙有孝子古初遭父丧未邻人失火初匍匐柩上以身扞火火为之灭干寳搜神记曰王裒母性畏雷母没每雷辄到墓曰裒在此】日月其除荣终哀始马归司书还太史歴对天星坟连地市【诗曰今我不乐日月其除论语曰其生也荣其死也哀列异传曰鲍宣三世为司尝乗一骢马史迁自序云谈为太史公如淳注曰汉仪注太史武帝置位在丞相上天下计书先上太史公副上丞相序事如古春秋迁死后宣帝以其官为令行太史文书而巳歴对天星如庄子云傅説得之以骑箕尾説死为傅説星矣辛氏三秦记曰骊山始皇陵作地市生死人交易市平不得欺死人云】山势接飞松形盖起徳音无絶平原忽矣【抱朴子曰千嵗之松有如偃盖楚辞曰平原忽兮路超逺】
　　周大将军崔説神道碑
　　公讳説【周书作訦】字士约博陵郡安平县人也【周书列传曰崔谦字士逊博陵安平人也弟訦本名士约谦字士逊訦当以士约为字矣】昔者华阳之野降龙首之神烈山之都启龟文之繇【序崔氏之先也帝王世纪曰神农氏姜姓也母曰任氏有蟜氏女登为少典妃游华阳有神龙首感生炎帝人身牛首长于姜水有圣徳以火徳王故曰炎帝又曰神农本起烈山故曰烈山氏一曰厉山氏黄帝代之于时河出龙图洛出龟书三皇本纪曰神农本起烈山故左氏称烈山氏之子曰柱亦曰厉山氏礼曰厉山氏之有天下是也按崔氏系出齐姜姜姓本神农之后故云左传云且其繇曰杜注云繇卜兆辞繇直救反】匡周则盟津有会佐夏则龙门始凿【匡周谓齐太公望佐武王防诸侯于盟津也佐夏谓四岳也尚书舜曰咨四岳有能奋庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉按禹本四岳所荐故云佐夏也禹贡曰导河积石至于龙门地理志云龙门山在冯翊夏阳县北此山当河之道禹凿以通河东郡之西界也按四岳有伯夷齐为姜姓伯夷之裔言神农之后在夏则有伯夷在周则有吕尚先周后夏互文也】西游则起家秦相东入则载世齐卿备乎史籍可得言矣【崔氏出自齐丁公左传东郭偃曰今君出自丁杜注云齐丁公崔杼之祖也传又云崔杼生成及彊而寡娶东郭姜生明崔成有疾废之而及明崔成请老于崔弗许曰崔宗邑也必在宗子杜元凯曰济阳东朝阳县北有崔氏城传又云崔氏灭崔明奔鲁世系表云崔明生良十五世孙意如为秦大夫封东莱侯此云起家秦相者即是人也载世齐卿者即崔武子是齐卿在前秦相在后此亦互文也】祖辩平逺将军武邑郡守【周书訦兄崔谦传云祖辩魏平逺将军武邑郡守魏书北史并作安南将军隋志冀州信都武彊县旧置武邑郡】父楷散骑常侍光禄大夫殷州刺史【崔谦传云父楷散骑常侍光禄大夫殷州刺史赠侍中都督冀定相三州诸军事骠骑大将军仪同三司冀州刺史隋志豫州赵郡大陆县旧曰广阿置殷州】并厉风霜俱张锋颖邸史叠迹官曹凛然是谓鲍恢都官百城振惧葛丰握节京师敛手【并厉俱张言祖辩父楷二人也邸史者按郡有邸及从事史汉书朱买臣传云会稽郡守邸者又云郡邸直上计后汉书百官志从事史十二人都官从事等其余部郡国从事每郡国各一人主督促文书察举非法皆州自辟除官曹者如功曹书佐之类后汉百官志云每郡国各有典郡书佐一人各主一部文书以郡吏补以辩楷为郡守刺史故云后汉书曰鲍永为司校尉鲍恢为都官从事光武曰贵戚宜敛手避二鲍汉书曰诸葛丰字少季琅邪人特立刚直元帝擢为司校尉刺举无所避京师为之语曰间何阔逢诸葛上嘉其节加丰秩光禄大夫时侍中许章以外戚属贵幸奢淫不法丰按劾章欲奏其事适逢许侍中私出丰驻车举节诏章曰下欲收之章窘廹驰入宫自归上丰亦上奏于是收丰节司校去节自丰始】公特禀英灵偏钟山岳雄姿俊茂眉目疎朗观虎于槛龆发不惊称象于船胜衣能对【世説曰魏明帝于宣武塲上断虎爪牙纵百姓观之王戎七嵗亦往看虎乗间攀栏而吼其声震地观者无不辟易颠仆戎湛然不动了无恐色魏志曰邓哀王冲字苍舒少聪察岐嶷生五六嵗智意所及有若成人之智时孙权曾致巨象太祖欲知其斤重访之羣下咸莫能出其理冲曰置象大船之上而刻其水痕所至称物以载之则较可知矣太祖大悦即施行焉龆即髫剪发为鬌也故云龆发】至于拉虎捭【一作羁】熊摧斑碎掌忘归繁弱落雁吟猿故得气盖关中威申河外【本传云訦少鲠直有节槩膂力过人尤工骑射曹子建七啓曰批熊碎掌拉虎摧斑新序曰楚王载繁弱之弓忘归之矢以射随兕于云梦也干寳搜神记曰楚王游于苑白猿在焉王令善射者射之矢数发猿搏矢而笑乃命由基由基抚弓猿即抱木而号及六国时更嬴谓魏王曰臣能虚发而下鸟王曰然则射可至此乎嬴曰可有顷闻雁从东来更嬴虚发而鸟下焉吟猿落雁是其事也关中秦地汉书曰懐王与诸将约先入定关中者王之师古曰自函谷关以西总名关中项羽鸡鸣歌云力拔山兮气葢世潘岳西征赋曰出申威于河外李善曰河外谓之渑池史记曰秦王使告赵王为好会于西河外渑池按河外索隠谓曲沃等处正义谓同华州晋语入河外列城五注云河东也晋以河东为河外魏以河南为河外张仪説魏王曰秦下兵攻河外据巻衍酸枣説齐曰梁效河外索隠谓河外河之南邑若曲沃平周等处魏世家秦复予我河外无忌率五国兵攻秦败之河外苏秦説赵曰魏弱则割河外张仪説赵曰秦驱韩梁军于河外正义谓滑州北临河此河外渑池也】解褐领军录事转谘议参军【周书同】时当涂失御政在权门始论函谷之兵即起韩陵之战【当涂言魏也权门言尔朱氏及高欢也后汉书曰代汉当涂高答賔戏曰王涂芜秽因失其御魏本纪云明帝崩尔朱荣谋废立立庄帝荣以兵权在己遂有异志帝杀荣寻为尔朱兆所弑立闵帝高欢复废帝立孝武闵帝失位赋诗曰朱门久可患紫极非情翫颠覆立可待一年三易换时运正如此惟有修真观其失御如此按魏本纪云武帝永熈三年九月高欢东还洛阳帝亲督众攻潼关斩其行台华长瑜又尅华州此云始论函谷之兵是也又魏本纪云闵帝普泰元年六月高欢起兵信都以诛尔朱氏为名二年高欢败尔朱天光等于韩陵此云韩陵之战是按韩陵之战在魏未迁之前当是互文函谷句谓高欢之乱韩陵句谓尔朱氏之乱此二家皆専权魏室者也】太师贺拔胜作牧西荆【周书列传曰贺拔胜字破胡神武尖山人也武帝将图神武以胜弟岳拥众关西欲广其势援乃拜胜为都督三荆二郢南襄南雍七州诸军事荆州刺史魏文帝三年以贺拔胜为太师】公为假节冠军将军防城都督及南阳失守巻甲奔梁【本传云贺拔胜出牧荆州以訦为假节冠军将军防城都督又随胜奔梁南阳失守者按贺拔胜传武帝西迁胜还军南阳自率所部将西赴关中进至淅阳诏封胜太保録尚书事时齐神武已防潼关屯军华隂胜乃还荆州州民邓诞执元颖北引侯景胜至景逆击之胜军不利率麾下数百骑南奔梁在江表三年梁武帝遇之甚厚胜常乞师北讨齐神武既不果乃求还梁武帝许之亲饯于南苑胜自是之后每行执弓矢见鸟兽南向者皆不射之以申懐徳之志也既至长安诣阙谢罪朝廷嘉其还乃授太师訦既从胜奔还俱同故备録于此】乐毅羇旅犹思燕路陈轸凄怆终恋秦声【谓訦在梁之日思归长安也战国防曰乐毅破齐燕惠王得齐反间使骑劫代将而召乐毅毅畏诛遂西降赵赵封望诸君尊宠乐毅以惊动于燕齐齐田单破骑劫燕惠王后悔复以毅子乐间为昌国君而乐毅往来复通燕燕赵以为客卿卒于赵史记陈轸适至秦惠王曰子去寡人之楚亦思寡人不陈轸对曰越人庄舄仕楚执珪有顷而病楚王曰舄故越之鄙人也今仕楚执珪富贵矣亦思越不中谢对曰凡人之思故在其病也彼思越则越声不思越则且楚声使人往听之犹尚越声也今臣虽弃逐之楚岂能无秦声哉惠王曰善】幸值和邻言归旧国【本传复自梁归国】授衞将军都督封安昌县开国子食邑三百戸【本传同隋志豫州汝南郡朗山县旧曰安昌】农克复沙苑挥锋【本传云从太祖复农战沙苑皆有功克农战沙苑周太祖与齐神武战也在魏文帝大统三年八月至农十月至沙苑距齐神武军皆大克获献俘长安隋书地志曰冯翊有沙苑】进爵为侯增邑并前一千一百户【本传同】信圭则更受司勲谷璧则还输典瑞【周礼宗伯云侯执信圭玉人云命圭七寸谓之信圭侯守之司勲属夏官郑司农云勲功也此官主功赏宗伯云子执谷璧郑注云谷所以养人以谷为饰璧径五寸不执圭者未成国也又宗伯有典瑞之职郑注云瑞节信也典瑞若今玺节郎訦始封子今进爵为侯是用受信珪于司勲还谷璧于典瑞也】铁马有河桥之战戈船有汾水之兵【河桥汾水连前农沙苑二战本传此独不载按贺拔胜传河桥之役胜大破东魏军及齐神武攻玉壁胜从太祖追之于汾北訦荆州之役农沙苑之战皆从此河桥汾水当亦在焉子山碑文为防详矣陆倕石阙铭曰铁马千羣注云铁马铁甲之马也汉书曰归义越侯严为戈船将军张宴曰越人于水中负人船又有蛟龙之害故置戈于船下因以为名也】除京兆太守【本传同】移民下邑未学边韶走马章台不同张敞【移民下邑未学边韶疑引延笃事后汉书曰延笃桓帝以博士征拜议郎与朱穆边韶共著作东观徙京兆尹其政用寛仁忧恤民黎擢用长者与叅政事郡中欢爱三辅咨嗟焉郡人语曰前有赵张三王后有边延二君时皇子有疾下郡县出珍药而大将军梁冀遣客赍书诣京兆并货牛黄笃发书收客曰大将军椒房外家而皇子有疾必应陈进医方岂当使客千里求利乎遂杀之冀慙不得言笃以病免按边即边鳯以边延二君前后京兆故云韶疑边鳯字或取尚书箫韶九成鳯凰来仪之义非谓邉孝先也汉书曰张敞为京兆尹走马章台街】迁帅都督持节抚军通直散骑常侍大都督寻迁使持节车骑大将军仪同三司都官尚书定州大中正【本传同隋书地理志云冀州博陵郡旧置定州后魏置总管府】五曹奏事有朱穆之忠九品论人见杨乔之直【汉书成帝纪曰建始四年春初置尚书员五人师古曰汉旧仪云尚书四人为四曹成帝置五人有三公曹百官志曰世祖置六人凡六曹云五曹者依成帝也后汉书曰朱穆字公叔南阳宛人征拜尚书穆既深疾宦官及在台阁旦夕共事志欲除之上疏帝不纳后穆因进见口复陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒不应自此中官数因事称诏诋毁之穆素刚不得意愤懑发疽卒又孟尝传曰桓帝时尚书同郡杨乔上书荐尝曰臣前后七表言故合浦太守孟尝谢承后汉书曰杨乔字圣逹乌伤人也前后数上书陈政事也】改封安国【传作安固】县侯益邑合前一千四百戸【隋志冀州信都郡鹿城县后齐曰安国传作安固者隋志清化郡安固县梁置后周置蓬州】赐姓宇文改名为説【本传云赐姓宇文氏并赐名訦焉】汉王改娄敬之族事重论都魏后变程昱之名恩深捧日【汉书曰高祖西都长安拜娄敬为奉春君赐姓刘氏论都谓娄敬劝帝都关中也后汉书曰杜笃著论都赋魏书曰程昱少时常梦上泰山两手捧日昱私异之以语茍彧及兖州反頼昱得完三城于是彧以昱梦白太祖太祖曰卿当为吾腹心昱本名立太祖乃加其日更名昱也】迁车【周书北史作骠】骑大将军开府仪同三司加侍中窦宪连官单于之寳鼎可致张寛固位渭桥之流星可识【后汉书曰窦宪字伯度南单于请兵北伐拜宪车骑将军与北单于战于稽落山大破之登燕然山刻石勒功纪汉威徳南单于于汉北遗宪古鼎容五斗其傍铭曰仲山甫鼎其万年子子孙孙永保用宪乃上之拜宪大将军陈寿益都耆旧传曰汉武帝蜀张寛为侍中从侍甘棠至渭桥有女子浴于渭水乳长七尺上怪其异遣问之女曰帝后第七车知我已知张寛在第七车对曰天星主祭祀者斋戒不洁则女人见窦宪句谓为车骑大将军也张寛句谓为侍中也】司木七工既掌丘陵之赋司会六典乃均邦政之才居官得人于斯为盛【礼记曰天子六府有司木考工记曰凡攻木之工七周礼天官冢宰之职云司防掌邦之六典八法八则之贰郑注云司会若今尚书】进爵为公改封万年县通前二千四百戸【隋志云京兆郡大兴县后周旧郡置县曰万年】除陇州刺史都督陇州诸军事【俱见本传】陇坻路遥秦川望逺邓仲华之不去马文渊之愿归【周书太祖纪云魏废帝三年改东秦州为陇州隋志扶风汧源西魏置陇东郡及汧隂县有西魏东秦州后改为陇州有陇山汧山汧水汉书地理志陇西郡应劭曰有陇坻在其西也师古曰陇坁谓陇阪即今之陇山也三秦记陇头歌有遥望秦川之句后汉书曰邓禹字仲华南阳新野人也赤眉入长安是时三辅连覆禹乗胜独尅名震关西延岑寇顺阳间禹破之岑奔汉中余党悉降天下平定按陇州亦在关西于古为六郡之地邓禹西征数年乃尅此陇州是邓仲华之所不去也又后汉书曰马援字文渊扶风茂陵人也玺书拜援陇西太守诸种万余人悉降视事六年征入为虎贲中郎将】寻除凉州刺史总督河西甘诸军事【本传迁总管凉廿三州隋志武威郡旧置凉州后周置总管府又曰张掖郡西魏改西凉州寻改曰甘州又曰敦煌旧州此三州也】地似伏龙城如飞鸟【水经注地理风俗记曰汉武帝元朔三年改雍州曰凉州以其金行土地寒凉故也王隠晋书曰凉州有龙形故曰卧龙城南北七十里东西三里本匈奴所筑也又水经曰三危山在炖煌县南注山海经曰三危之山三青鸟居之是山也广圆百里在鸟防山西即尚书所谓窜三苖于三危是也西河记曰姑臧匈奴曰盖藏城也城不方有头尾两翅名葢鸟城】炖煌实録宛在胸襟玉门亭障无劳图画【汉书地理志曰武帝后元年分酒泉置炖煌郡师古曰即春秋左氏传所云允姓之奸居于州者也隋书经籍志云敦煌实录十巻刘景撰汉书地理志龙勒有玉门关酒泉郡有玉门县阚骃云汉罢玉关屯徙其人于此又西域传曰汉列亭障至玉门矣又张安世传曰大将军光问千秋战鬭方略山川形势千秋口对兵事画地成图无所忘失】有马如羊不以入廐有金如粟不以入懐【水经注曰侍郎张奂为定安属国都尉治此羌有献金马者奂主簿张祁入于羌前以酒酧地曰使马如羊不以入廐使金如粟不以入懐尽还不受威化大行事出后汉书】柱国齐王【齐炀王宪也详见宪碑文】今上之介弟【今上谓武帝也左传曰上其手者曰夫子为王子围寡君之介弟也】龚行薄伐问罪河阳以公为行军长史参谋帷幄【本传云齐王宪东征以訦为行军长史按宪传事在天和四年五年平齐尚书曰恭行天伐西都赋引此作龚隋志河南郡河阳有古河阳城问罪河阳谓伐齐也】中军之司既举魏绛上卿之佐实用荀林以公方之差无慙徳【魏绛魏犨子毕万之后左传成十八年云魏绛为中军司马文七年称令孤之役荀林父佐上军按春秋时晋中军司马非卿上军之佐其位在四皆非主帅也以比行军长史言叅谋帷幄如二公矣】除使持节大将军大都督【本传军还除】崇徳【周书武帝纪云天和四年九月齐国公宪率众于宜阳筑崇徳等城】安义【周书刘雄传云天和四年从宪出宜阳筑安义等城】建忠【隋志京兆三原县后周置建忠郡】九曲【河曲寿安县有九曲城所谓九阿也齐宣置孔城防主以备周在县东南见通典】安乐【周书明帝纪云二年七月寜属公尉迟迥率众于河南筑安乐城】三泉【疑即三原后周建忠郡是】伏流【周书武帝纪云保定二年四月于伏流城置和州又魏传云天和四年转和州刺史伏流防主隋志河南陆浑开皇改县曰伏流有东魏北荆州后周曰和州】周张平泉固安蛮通谷凡十三防御【本传云除使持节崇徳安义等十三防是崇徳安义巳下皆防御名也隋书地志蜀郡有平泉此平泉所以备周恐非隋志涿郡固安旧曰故安余未详】熊和忠三州【周书同隋志洛州宜阳县后魏置宜阳郡东魏置阳州后周改曰熊州和州注见上文即伏流城是又襄城郡东魏北荆州后周改曰和州忠州疑即中州隋志河南郡新安后周置中州】黄芦起谷王宴供超牵羊温狐交河大岭避雨木栅寺十一戍诸军事崇徳防主【黄芦下十一戍名也本传称三州诸军事崇徳防主不载其名通典云河南府永寜县后周熊耳县有后周黄栌同轨永昌三城以备齐隋志后周置同轨郡此十一戍并属崇徳防主崇徳注见上文】宜阳上地更有秦兵熊耳山前还逢积仗用是连营函谷猎骑黎阳威振两河名陵三晋【史记秦本纪曰武王三年使甘茂庶长封伐宜阳四年拔宜阳斩首六万渉河城武遂正义曰宜阳在河南府福昌县东故阳城是也此韩之大郡伐取之三川路乃通也后汉书曰赤眉败樊崇乃将盆子及丞相徐宣以下三十余人肉袒降上所得传国玺绶及玉璧各一积兵甲宜阳城西与熊耳山齐注云宜阳县故城韩国城也郦元水经注曰洛水之北有熊耳山双峦竞举状同熊耳在宜阳也函谷关名两河谓河东河北也三晋韩魏赵也史记年表曰定王十六年魏桓子与韩康子赵襄子三人败智伯于晋阳乃三分其地故号为三晋按后魏宜阳郡东魏置阳州后周改曰熊州本汉宜阳县魏之一金坞城也后周置重兵于此以备齐韦孝寛曰宜阳一城之地两国争之周筑崇徳等五城齐筑统关丰化二城时方东讨周齐两国交争接境在于宜阳本故秦韩之地所以连营函谷猎骑黎阳两河三晋之间威名遂振矣】改封安平县公【本传加授大将军改封安平县公】淮隂一国韩信之故人户牖万家陈平之乡里公此衣锦足为连类【汉书曰韩信淮隂人也项羽死高祖徙信为楚王都下邳信至国召所从食漂母赐千金及下乡亭长钱百曰公小人为徳不竟召辱已少年令出跨下者以为中尉告诸将曰此壮士也又曰陈平者阳武戸牖人也后高祖还至洛阳与功臣剖符定封封平为户牖侯言崔訦本博陵郡安平县人今封安平县公若韩信陈平矣项羽思东归曰富贵不归故乡如衣锦夜行其后归故里者皆云衣锦】建徳四年正月十日薨于长安之永贵里私第春秋六十有四诏赠敷【周书作鄜字同】延丹绥恒【周书作长】五州诸军事敷州刺史【隋志上郡后魏置东秦州后改北华州西魏改敷州又曰延安郡后魏置东夏州西魏改为延州又曰延安郡义川西魏为丹州又曰雕隂郡西魏置绥州又曰朔方郡长泽县有后魏太安郡及置长州按此五州皆隋雍州地也】諡曰庄公礼也【传同】即以其年二月二十四日葬于京兆平原乡之吉迁里北陵追逺大司马有赐绶之恩西京赠行冠军侯有诏之礼【史记曰乃益置大司马位大将军骠骑将军皆为大司马衞青冢近茂陵在长安北故云北陵霍去病封冠军侯元狩六年卒天子悼之发属国甲军陈自长安至茂陵为冢像祁连山】呜呼哀哉世子仪同衍【本传云子度猛毅有父风大象末上柱国武乡郡公此云衍本传字摩诃衍】生事以礼死以礼爱亲有王祥之孝同气有姜肱之睦百行之本于斯备焉【崔谦传曰谦性至孝与弟訦特相友爱虽名位各重所有资产皆无私焉居家严肃谦子旷与訦子度等并奉其遗训焉干寳搜神记曰王祥字休征琅琊人性至孝早丧亲继母朱氏不慈数谮之由是失爱于父母使扫除牛下父母有疾衣不解带母常欲生鱼时天寒冰冻祥解衣将割冰求之冰忽自解双鲤跃出持之而归母又思黄雀炙有黄雀数十入其幕复以供母乡里惊叹以为孝感所致后汉书曰姜肱字伯淮与二弟仲海季江俱以孝行闻其友爱天至常共卧起及各娶妻兄弟相恋不能别寝以系嗣当立乃逓往就室尝与季江谒郡夜于道过盗欲杀之兄弟更相争死贼遂两释焉】况复松槚深沈既封青石之墓丘陵标榜须勒黄金之碑【戴延之西征记曰金乡焦氏北数里有汉司校尉曾峻冢前有石祠堂四壁皆青石隠起自书契以来忠臣孝子孔子七十二人形象皆刻石记之水经注曰刺史贾逵庙前有碑碑石生金干寳曰黄金可采为晋中兴之瑞】乃为铭曰
　　华阳之神厉山之祖鳯野匡周龙门佐禹【言崔氏系出神农及夏之伯夷周之太公皆其祖也华阳注见本序厉山即烈山括地志曰厉山在随州随县北百里山东有石穴曰神农生于厉乡所谓列山氏也春秋时为厉国国语曰周之兴也鸑鷟鸣于岐山鸑鷟鳯凰也故云鳯野龙门注见本序】日浴溟池山浮海浦甫穆霸国营丘乐土【山海经曰日浴温源淮南子曰日浴于咸池庄子曰南溟者天池也汉书曰三神山在渤海中溟池海浦者言齐表东海之国説文云浦濒也潜夫论曰炎帝苖胄四岳伯夷为尧典礼折民惟刑以封申吕裔孙尚为文王师克殷而封之齐甫疑作辅文王为穆考疑谓辅穆考而霸国也然下文对以营丘是齐地名此甫穆岂谓穆陵耶左氏传曰南至于穆陵史记曰武王封尚父于营丘曰齐正义曰营丘在青州临淄北百步外城中诗曰适彼乐土】斯宗邑承此壤王【一作土】移封东武就君安阳【左氏传曰崔宗邑也谱云崔氏出自姜姓齐丁公伋嫡子季子让国叔乙食采于崔遂为崔氏济南东阳县西北有崔城是也季子生穆伯穆伯生沃沃生野八世孙夭生杼为齐正卿生子成子明子彊皆为庆封所杀子明奔鲁生良十五世孙意如为秦大夫封东莱侯三子业仲牟业字伯基汉东莱侯居清河东武城十三世孙林字徳儒魏司空安阳孝侯是也魏志曰崔林字徳儒清河东武城人也为司空封安阳亭侯三公封列侯自林始又进封安阳乡侯谱牒所载葢与史符移封东武谓东莱侯居淸河东武城也就君安阳谓崔林封安阳乡侯也自后遂为博陵望族矣】中军节目镇北锋芒商飚猎草电火驱霜【谓訦祖父皆为将军辩为中军将军楷为镇北将军世有威望如秋风杀草电火驱霜也】公之轮奂继体贞干仪表丘风神墙岸孝有至徳忠能匡赞不废横琴无妨欹案【礼记张老曰美哉轮焉美哉奂焉叅同契曰长子继父体周易曰贞者事之干也说苑曰宓子贱治单父弹鸣琴身不下堂而单父治无妨欹案者欹案谓披书也】既班三事又贰六官衞青受诏韩信登坛【三亊见尚书六官见周礼东观汉纪曰衞青大克匈奴武帝拜大将军于幕中汉书萧何荐韩信于高祖曰陛下必欲争天下非信无可与计者汉王于是设坛拜信为大将军】长城马窟广武兵栏军吏无犯营民不寒【古诗曰饮马长城窟郡国志云荥阳县有广武城城在山上汉所城也高祖与项羽临絶涧对语责羽十罪羽射汉祖中胸处也言訦封拜之后歴有战功军吏无犯营民不寒者言其兵有纪律三军之士皆如挟纩也】乃用六谋乃论三策城垒向背星辰主客【六谋如陈平之六出竒计也三策谓上策中策下策也汉书匈奴传严尤曰周秦汉征之未有得上防者也周得中策汉得下策秦无策焉礼记郑注曰垒军壁也汉书天文志曰天鳯四年九月客星在紫宫中斗枢极间占曰为兵其五年六月发三辅郡国少年诣北军五年四月烛星见奎娄间占曰有功敌人死邉城和其六年正月筑辽东菟城二月度辽将军范明友撃乌桓是客星为兵象主者对客而言又天文志曰太白为客辰星出太白为主人凡太白所出所直之辰其国为得位得位者战胜所直之辰顺其色而角者胜其色害者败言訦用兵有谋策能察其城垒向背之势又能仰观星象知吉凶也】劒起沈犀弓开伏石楚后让盟秦君还璧【犀犀甲也周礼曰犀甲七属吴越春秋曰夫差衣水犀甲者十三万人沈犀言劒利能切入犀甲也淮南子曰夫纯钩鱼肠磨其锋锷则水断龙舟陆剸犀甲干寳搜神记曰楚熊渠子夜行见寝石以为伏虎弯弓射之没金铩羽下视知其石也因复射之矢摧无迹汉世复有李广为右北平太守射虎得石亦如之刘向曰诚之至也而金石为之开况于人乎让盟毛遂事注见前篇歩陆碑文还璧蔺相如事史记蔺相如奉璧入秦相如以璧归】百龄危脆千仞摧藏诸侯地裂边将星亡【史记天官书正义曰诸侯五星在东井北河主判举戒不虞又天官书毕曰罕车为边兵主弋猎正义曰毕八星其大星曰天髙一曰边将四彞之尉此言地裂星亡谓崔訦之薨也】轻车骑士甲黄肠社如齐地庙似桐乡铭功赞徳碑阙相望【汉书曰张安世薨天子赠以轻车介士师古曰轻车古之战车甲见汉书霍去病传黄肠见霍光传师古曰甲谓甲之黑色也苏林曰以柏木黄心致累棺外故曰黄肠社如齐地者诸侯有社稷崔氏本齐后今封公侯是公侯复始也汉书栾布传曰燕齐之间为立社号栾公社又曰朱邑少时为舒桐乡啬夫亷平不苛后为大司农病且死属其子曰必我桐乡后世子孙奉我不如桐乡人】
　　周大将军司马裔神道碑
　　公讳裔字遵河内温人也昔颛顼之命始则南正司天重黎之后又以羲和掌厯【序司马氏之先也司马迁自序云昔在颛顼命南正重以司天北正黎以司地唐虞之际绍重黎之后使复典之至于夏商故重黎氏世序天地其在周程伯休父其后也当宣王时官失其守而为司马氏司马氏世典周史尚书曰乃命羲和孔传云重黎之后羲氏和氏世掌天地四时之官也吕刑传云重即羲也黎即和也羲和虽别为氏族而出自重黎矣】夏阳适晋得随会而同奔东海避秦与毛公而俱隠【司马迁曰惠襄之间司马氏去周适晋晋中军随会奔秦而司马氏入少梁其后司马蕲事武安君白起而少梁更名夏阳东海司马豫也子山司马裔墓志云豫之避秦共毛公而俱隠知东海避秦为司马豫也其事未详】其后金行受命玉笥南迁帝系极于舆【一作东】图中朝至于江表【序裔本晋宣帝弟太常馗之后也晋以金徳王西方曰金行葢指西晋也谓宣帝司马懿之后受命为天子也南迁谓西晋之乱元帝迁都也晋书曰愍帝崩问至建康百僚劝进即位是为元帝沈约齐安陆王碑曰是开金运祚始玉筐李善注云邹子曰五徳从所不胜虞土夏木殷金周火吕氏春秋曰有娀氏二女为九成之台饮食以鼔帝命燕往视之鸣若隘隘二女爱而争搏之覆以玉筐少选发而视之燕遗卵而北飞遂不返高诱曰帝天也天命燕降卵于有娀氏女吞之生契按殷为金徳司马氏亦以金徳王故云金行玉笥矣孙盛晋阳秋曰秦时望气者曰东南有天子气五百年有王者兴至晋元帝适逢其时言东晋成江表偏王也】曾祖楚之晋太傅录尚书扬州牧会稽文孝王之次子元显之幼弟也【北史列传曰司马楚之字徳秀晋宣帝弟太常馗之八世孙也父荣期晋益州刺史此云会稽文孝王即荣期也元显为防稽王世子楚之为显幼弟注详下文】元显见害之后桓簒逆之初爰自龆龀容【一作客】身屠钓【北史楚之传曰父荣期为其叅军杨承祖所杀楚之时年十七送父丧还丹阳会刘裕诛夷司马氏叔父宣期兄贞之并遇害楚之乃逃匿诸桑门中济江至汝颍间又裔本传云司马氏桓刘裕之际归北者又有司马景之等按晋书安帝元兴元年以后将军元显为骠骑大将军征讨大都督以讨桓帝戎服饯元显于西池桓败王师于姑孰三月王师败绩于新亭骠骑大将军会稽王世子元显遇害二年桓簒位是元显见害桓簒逆之事也元兴三年刘裕举义兵斩桓裕诛夷司马氏故宣期贞之遇害荣期见杀楚之乃潜逃济江归北也刘裕又以恭帝元熈二年受晋禅是为宋武帝韩诗外传曰太公望屠牛朝歌钓于磻溪】河内道左抱劒长号代郡城前恸悲灵祭【后汉书独行传曰张武父业至河内亭盗夜劫之业与贼战死遂亡失尸骸武时年幼不及识父后之太学每节常持父遗劒至亡处祭醊泣而还风俗通曰俗传文帝小生于军长大有识不知父所在口祭于代东门外】江淮志节之士汝颍风尘之客感激一言咸多依附【楚之传云济江至汝颍间楚之少有英气能折节待士及宋受禅规受报复复收众据长社归之者常万余人】既而云生伏鼈【一作龟】星出鲸鱼太白经天蚩尤映野【史记天官书曰旬始出于北斗旁状如雄鸡其怒青黑象伏鼈徐广曰蚩尤也一作龟者史记龟策传曰蓍生满百茎者其下必有神龟守之其上常有青云覆之王者得之长有天下四裔賔服博物志曰鲸鱼死而彗星出汉书天文志曰太白经天天下革民更主又刘向封亊曰太白经天而行孟康曰谓出东入西出西入东也太白隂星出东当伏东出西当伏西过午谓经天也天官书曰蚩尤之旗类彗而后曲象旗见则王征伐四方孟康曰荧惑之精也晋灼曰吕氏春秋云其色黄上白下言时魏室多故楚之乗机归附也】公乃收合余烬泣血登陴临武牢之关据成臯之坂拥众万家归于魏室【本传云明元末山阳公奚斤略地河南楚之遣使请降授荆州刺史陴女墙也释名云城上垣曰陴于其孔中陴倪非常亦言陴益也助城之高也或曰女墙言其卑小比之于城如女子之于丈夫也晋书地理志河南郡成臯有关郑之武牢按奚斤略地河南楚之从长社拥众来归晋书地志云长社属颍川郡武牢成臯皆河南地也】魏明元皇帝【讳嗣道武帝长子也】遥授平南大将军荆州刺史袭封琅琊郡王尚河内公主【楚之传云尚诸王女河内公主袭封谓承司马氏后也晋元帝初为琅琊王今楚之亦封琅琊王为袭封也】命王承制从賔国之仪【谓楚之本晋宗室故命承制为賔客之仪如周客二王之后矣左氏传曰宋于周为賔故云从賔国之仪】于时宋兵冯陵旗鼓侵逼虎牢不封金墉无援【谓宋兵征魏也南史到彦之传曰元嘉七年遣彦之北侵至东平须昌县魏滑台虎牢洛阳守兵并走彦之留朱修之守滑台尹冲守虎牢杜守金墉左氏传曰冯陵我畿甸虎牢即前云武牢是左传庄二十一年曰王与之武公之略自虎牢以东杜预曰虎牢河南成臯县水经注曰谷水左会金谷水北角筑之谓之金墉城魏文帝起层楼于东北隅晋宫阙名曰金墉按金墉城在河南洛阳故城西北角时司州金墉虎牢兖州碻磝滑台为魏河南四镇宋元嘉中有恢复河南之志诏到彦之等舟师入河段宏将精骑直指虎牢修复旧境彦之泝江西上魏主以河南四镇兵少命悉众北渡此云虎牢不封金墉无援是其事也】魏太武皇帝授王使持节侍中安南大将军开府仪同三司给前后部鼓吹元戎啓行志雪寃耻登坛慷慨三军掩泣黄河漕粟巳出石门白马连旗将临野坂【楚之传云授安南大将军封琅琊王以拒宋师破宋到彦之别军于长社又与冠军安颉攻拔滑台禽宋将朱修之等俘万余人上疏求更进讨太祖以兵久劳不从征还宋将裴方明胡崇之寇仇池楚之督关中诸军撃走方明禽崇之仇池平而还南史宋文帝纪云元嘉八年二月魏克滑台癸酉檀道济引军还自是河南复亡又到彦之传云魏军向金墉城次至虎牢杜骥奔走尹冲众溃而死魏军仍进滑台时河冰将合彦之回军焚舟步至彭城资实荡尽文帝遣檀道济北救滑台收彦之下狱石门白马野坂皆地名晋书曰符坚伐晋运漕万艘自河入石门达于汝颍水经注曰王漠自滑台走鹿鸣鹿鸣津又曰白马津东南有白马城河水旧于白马县南决白马县故城五十里开山图所谓白马山山下有白马羣行悲鸣则河决驰走则山崩野坂野或作冶魏太武帝纪云神防三年宋将到彦之遣将渡河攻冶坂冠军将军安颉督诸军撃破之言楚之方事南讨下文既而已下以征蠕蠕北归也】既而云中柝起代郡烽然反斾南辕途穷北略【楚之传云车驾征蠕蠕楚之督运以继大军拜镇西大将军云中镇大将朔州刺史在邉二十余年以清俭着闻遂薨于此言蠕蠕逆命云中代郡撃柝举烽有邉警也楚之方欲南征改命北讨故云反斾卒于邉地为途穷也隋书地理志有云中郡有代郡后魏道武为代王都云中在朔州北三百余里改代曰魏孝文迁洛阳时云中为镇周易郑注曰手持二木以相敲是为撃柝撃柝为守备警戒也汉书师古注曰昼则举烽夜则举燧左氏传曰令尹反斾南辕史记赵世家云赵武灵王北略中山之地】赠征西大将军都督梁益秦寜荆兖青豫郢洛十州诸军事扬州牧司徒諡贞王祖金龙【北史列传云楚之在魏尚河内公主生金龙字荣则有父风】封琅邪镇西大将军仪同三司吏部尚书赠司空諡康王父恱【北史列传云字庆宗金龙第三子也】镇南将军豫州刺史渔阳庄侯以荆河刺举【禹贡曰荆河惟豫州恱为豫州刺史故云荆河刺举】时值乱离衅起萧墙遂终非命【北史传云永平元年豫州城人白皁生谋为叛遂斩恱首送梁诏扬州移购恱首赠青州刺史諡曰庄子】公遗腹载诞流离寇逆复壁襁负深山拥树程婴之匿赵武从役家臣王成之藏李燮为佣酒市【后汉书曰郑惟有一子益恩孔融在北海举为孝亷及融为黄巾所围益恩赴难陨身有遗腹子以其手文类已名之曰小同诗曰流离之子陆机云流离枭也自关西谓枭为流离后汉书梁冀传曰冀妻孙夀性钳忌冀与支通期私通生子伯玉夀诛支氏冀虑夀害伯玉尝置复壁中论语包注曰负者以器曰襁博物志曰织缕之广八寸长丈二以约小儿于背深山即程婴藏赵武于山中事见下文汉书夏侯婴传曰徐行靣拥树驰苏林曰南阳人谓抱小儿为雍树面者大人以面向之小儿抱大人颈似县树也史记曰屠岸贾作难公孙杵臼取他儿代武死程婴匿赵武于山中居十五年因晋侯有疾韩厥乃请立武为赵氏后袁宏后汉纪曰梁冀诬李固与文鲔通谋固死狱中二子宪公季公皆弃官归固知罪之将及乃命二公将小子燮还乡里固女文姬密与二公谋共逃燮实言还京师矣乡人信之后被郡书二公受害王成者固之仆也文姬厚为其资以燮属成成为义士乃将燮往徐州界变姓名为酒家佣卖卜于市隂相往来防赦得免燮学行才艺亚于固官至京兆尹按袁宏纪言王成固之仆范晔书言固门生李燮字徳公言裔少遭父难得全若赵武李燮矣】遭太夫人忧苫草坟茔以终灰燧形骸毁瘠逾于丧礼【左氏传曰齐晏桓子卒晏婴寝苫枕草】年十有五始干家事【北史本传云裔少孤有志操州郡辟召并不应】楹前凿柱即取遗书石上开松仍求故劒【谓裔克承父志也晏子春秋曰晏子病将死凿楹纳书焉谓妻曰楹语也子壮而示之及子壮发书之言曰布帛不可穷穷不可饰牛马不可穷穷不可服士不可穷穷不可任国不可穷穷不可窃也干寳搜神记曰楚干将莫邪为楚王作劒三年乃成王怒欲杀之劒有雌雄其妻重身当产夫语妻曰吾为君作劒三年乃成王怒往必杀我汝若生男大告之曰出戸望南山松生石上劒在其背于是即将雌劒往见楚王王大怒使相之劒有二一雄一雌雌来雄不来王怒即杀之莫邪子名赤比后壮乃问其母曰吾父所在母曰汝父为楚王作劒三年乃成王怒杀之去时属我语汝子出户望南山松生石上劒在其背于是子出户南望不见有山但覩堂前松柱下石砥之上即以斧破其背得劒日夜思欲报楚王王梦见一儿眉间广尺言欲报雠王即购之千金儿闻之亡去入山行歌客有逢者谓子年少何歌之甚悲耶曰吾干将莫邪子也楚王杀吾父吾欲报之客曰闻王购子头千金将子头与劒来为子报之儿曰幸甚即自刎两手捧头及劒奉之立僵客曰不负子也于是尸乃仆客持头往见楚王王大喜客曰此乃勇士头也当于汤镬煑之王如其言煑头三日三夕不烂头踔出汤中踬目大怒客曰此儿头不烂愿王自往临视之是必烂也王即临之客以劒拟王王头随堕汤中客亦自拟已头头复堕汤中三首俱烂不可识别乃分其汤肉之故通名三王墓今在汝南北宜春县界】出身司徒府叅军除中坚将军员外散骑常侍值魏室多难所在烽起孟津以北无复封畿嵩山以南即为锋镝【言高欢入洛孝武西迁河南诸郡从此兴师也郡国志河内郡河阳县注云左传王与郑盟杜预曰县南孟津是也周礼封人掌为畿封而树之郑注云畿上有封若今时界也天子封人职典封疆者左传申无宇曰诸侯正封杜云封疆有定分诗云邦畿千里郡国志颍川郡有嵩高山谓河内在孟津之北嵩高之南也】公建议脩武立栅温城函谷西封河桥北断长亭籍马并入武城百里租车咸输温县【魏室至温县按周书本传云魏孝武西迁裔时在邺潜归乡里志在立功大统三年大军复农乃于温城起义遣使送欵与东魏将军永洛王陵等昼夜交战众寡不敌义徒死伤过半及大军东征裔率所部从战河桥又别攻懐县获其将吴辅叔自此频与东魏交战每有克获修武温城河南地也郡国志云河内郡修武故南阳又河内温县苏子所都又云农本函谷关汉武帝迁于新安左氏传曰又欲肆其西封杜预云封疆也时周太祖与齐神武有农之战故云史记正义曰河桥在临晋县蒲津桥也时周太祖与齐神武又有河桥之战矣应劭曰秦法十里一亭白帖云十里一长亭左氏传曰楚蒍掩赋车籍马武城即上修武城也汉书儿寛传曰寛为左内史当免民恐失之大家牛车小家担负输租温县即河内温县裔立义之处言裔于温城起义遣使送欵也】太祖文帝缔搆关都经纶夷阻招携以礼懐逺以徳【谓周太祖奉帝西迁裔率义众归欵特蒙赏劳也】马文渊之择主去陇坻而归身窦周公之入朝在河西而奉诏【后汉书曰马援字文洲与公孙述同里闬相善至蜀辞归谓隗嚣曰子阳井底蛙耳不如専意东方援奉书洛阳引见宣徳殿世祖迎笑谓援曰卿遨游二帝间今见卿使人大慙援顿首辞谢因曰当今之世非独君择臣也臣亦择君矣臣与公孙述同里闬相善臣前至蜀述陛防而进臣臣今逺来陛下何知非刺客而简易若是帝复笑曰卿非刺客顾説客耳援曰陛下恢廓大度同符高祖乃知帝王自有真也遂从南幸黎丘后为伏波将军封新息侯又曰窦融字周公扶风平陵人世任河西为吏人所敬向隗嚣先称建武年号融等从受正朔后决策东向遣长史刘钧奉书献马光武见钧欢甚令还赐融玺书制诏行西河五郡大将军事后封为安丰侯言裔之归周太祖如马援归身窦融奉诏也】大统七年蒙授平东将军北徐州刺史【隋志琅琊郡旧置北徐州】十年河内故义四千余家愿立忠诚须公衣锦乃授使持节领河内太守加前将军【周书本传云八年率其义众入朝太祖嘉之特蒙赏劳顷之河内有四千余家归附并裔之乡旧乃授前将军太中大夫领河内郡守令安集流民裔本河内温人今领河内郡守故称衣锦矣】懐州拓境两镇奔波柳泉转战三城授首【隋志云河内郡旧置懐州又王屋县后周置懐州注详下文周书本传云十三年攻拔东魏平齐栁泉蓼坞三城获其镇将李熈之加授都督是其事也】十三【周书北史并作五】年太祖召山东诸立义之将能率众入关者有加重赏公率先而至领戸千室即以为封固辞不受【北史本传云十五年周文令山东立义诸将等能率众入关者并加重赏裔领户千室先至周文欲以封裔裔辞曰立义之士逺归皇化者皆以其诚心内发岂裔能率之乎今以封裔便是卖义士以求荣周文善而从之授帅督周书传同】其菽粟之赐或以指囷马牛之赏将同量谷【吴志曰周瑜求资粮于鲁肃肃家有两囷米各三千斛肃乃指一囷与周瑜汉书货殖传曰乌氏蠃畜牧及众斥卖求奇缯物间献戎王戎王十倍其偿予畜畜至谷量牛马师古曰言其数饶不可计算故以山谷多少言之本传十六年大军东讨裔请为前锋遂入建州破东魏将刘雅兴拔其五城】朝廷以华阳西极汉水东流叹孟达之奔兵怪刘封之失防【谓汉中重地命裔出镇为华阳郡守也禹贡曰华阳黑水惟梁州晋常璩着华阳国志列汉中诸郡以其在华山之阳也禹贡曰嶓冢导漾东流为汉孔安国传曰泉始出山为漾水东南流为沔水至汉中东流为汉水蜀志曰建安二十四年命孟达从秭归北攻房陵将进攻上庸先主隂恐达难独任乃遣刘封自汉中乗沔水下统达军与达防上庸上庸太守申耽降迁封为副军将军自关羽围樊城襄阳连呼封达令发兵自助封达辞以山郡初附未可动揺不承羽命会羽覆败先主恨之又封与达忿争不和封寻夺达鼔吹达既惧罪又忿恚封遂发表辞先主率所领降魏】魏前元年移镇汉中除白马城主领华阳郡守【周书本传云魏废帝元年征裔令以本兵镇汉中除白马城主带华阳郡守白马城者按桑钦水经沔水又东迳白马戍南浕水入焉郦元注有张天师堂庾仲雍谓山为白马塞堂为张鲁治东对白马城一名阳平关】昔称导漾今闻上潴烟沈冰井雨歇云门【言汉中华阳等处也导漾即禹贡嶓冢导漾东流为汉是也史记索隠注曰水经云漾水出陇西氐道县嶓冢山东至武都沮县为汉水师古曰漾水出陇西氐道东流至武关山南为汉北周地图记夏水合诸水同入汉自汉入潴名七里沔烟沈冰井疑即火井博物记曰临卭有火井以竹木取火后人以火烛投井中火即灭絶不复然蜀都赋曰火并沈荧于山泉谢惠连雪赋曰火并灭温泉冰雨歇云门者蜀都赋曰指渠口以为云门按刘李诸君注称渠口云门如云之出门惟取其名犹云来则雨至也此以蜀都赋有云门故以云门指蜀巴蜀皆华阳所统蜀未平时尚属武陵王纪裔之所镇是其接界下文从尉迟迥长驱入蜀此二语疑即为下张本也】其年授大都督加散骑常侍【周书本传云加授抚军将军大都督通直散骑常侍二年转镇宋熈郡今子山碑文从汉中径至蜀郡故不序其转镇宋熈也】柱国蜀国公【尉迟迥也周书列传云尉迟迥字薄居罗代人也孝闵践祚进位柱国大将军又迥有平蜀之功封蜀国公】开金牛之道通牧马之关【谓尉迟迥伐蜀也尉迟迥传云梁元帝弟武陵王纪在蜀称帝率众东下将攻之梁元帝大惧乃移书请救又请伐蜀太祖曰蜀可图矣取蜀制胜在兹一举乃与羣公会议惟迥以为纪既尽鋭东下蜀必空虚王师临之必有征无战太祖深以为然于是令迥伐蜀以魏废帝二年春自散关由固道出白马趋晋夀开平林旧道前军临劒阁纪安州刺史乐广以州降梁州刺史杨干时镇潼州又降六月迥至潼州大飨将士引之而西遂平蜀括地志曰梁州褒城县北五十里褒谷昔秦欲伐蜀路无由乃刻石为牛五头置金于后伪言此牛能屎金以遗蜀蜀侯贪信之乃令五丁共引牛堑山堙谷致之成都秦遂寻道伐之号曰石牛道图经百牢故基在今兴元西县两壁山相对六十里不断汉江流其间乃入金牛益昌路也华阳国志曰会无有天马河马日行千里后死于蜀江原小亭今天马冢是也县有天马祠初民家牧马山下或产骏驹云天马子也今其天马迳厥迹存焉】公巻甲北塞悬车束马遂得策预葭萌勲叅绵竹【周书本传云寻率所部兵从尉迟迥伐蜀与叱罗协破叛兵赵雄杰于槐林平邓朏于梓潼汉书地理志曰广汉郡有葭明县绵竹县师古曰明音萌后汉书作葭萌华阳国志曰蜀王别封弟葭萌于汉中号苴侯命其邑曰葭萌焉地道记曰绵竹有紫岩山绵水之所出也梓潼亦汉之广汉郡县名也】封龙门县开国子蒲州刺史仍领新州【本传以功赐爵云云寻行新城郡事隋志冀州河东郡龙门县梁州新城郡梁末置新州】寻授使持节车骑大将军仪同三司大中正【本传云魏恭帝元年授大中正传作散骑常侍本郡中正】隆周授图天保大定【谓孝闵践阼也诗云天保定尔】以公才望仍为旧臣遂乃义深追逺恩隆继絶即改封琅邪县公【裔曾祖楚之太武初封琅邪王至父恱遭难失国今复封裔琅邪郡公故云追逺继絶】邑五百戸仍迁骠骑大将军开府仪同三司都督巴州诸军事巴州刺史武成二年【明帝即位之四年也】被勑赴援信州鱼复道阻屡却岑彭荆门水急几沈吴汉【信州梁置在巴东后周置总管统鱼复诸县注见下文汉书地理志巴郡有鱼复县古庸国左传文十三年庸人逐楚师是也后汉书曰岑彭字君然南阳棘阳人也公孙述遣其将任满等将数万人乗枋箄撃破冯骏及田李等遂拔夷道夷陵据荆门虎牙横江水起浮桥鬬楼立欑柱结营山上以拒汉兵彭数攻之不利华阳国志云巴楚相攻故置江关旧在赤甲城后移在江南岸对白帝城故基在今鱼复县又按犍为武阳有彭亡聚岑彭死处也征南恶彭亡之号为客刺死于此矣荆州记曰荆门上合下开有门形因以为名东观汉记曰延岑遣奇兵出吴汉后汉堕水缘马尾得出吴汉字子顔南阳宛人也】公乃月峡先登瞿塘直上【后汉郡国志巴郡有枳县注云华阳国志有明月峡广徳屿者是也郦元水经注曰江东水东迳广溪峡乃三峡之首也峡中有瞿塘黄龛二滩晋宋间有淫预歌云滟预大如马瞿塘不可下滟预大如象瞿塘不可上】天子以公操履忠勤仪刑亮直乃征为大御伯寻转大御正邑一千一百戸【御正盖古侍中之职也本传云保定二年入为御伯中大夫增邑通前一千五百戸四年转御正中大夫进爵为公传云始封琅邪伯至此乃进公位与碑文为小异也】枢机近侍出纳丝言所谓多识旧章殿中无双者矣【汉书张安世传曰职典枢机礼记曰王言如丝魏志曰王粲博物多识问无不对魏国既建拜侍中时旧仪废弛典造制度粲恒典之后汉书曰丁鸿字孝公拜侍中肃宗诏鸿与诸儒论定五经同异于白虎观鸿论难最明时人语曰殿中无双丁孝公】四年大军东讨公所领义众先守枳关授都督懐州诸军事懐州刺史【本传云大军东讨裔率义兵与少师杨守枳关即授懐州刺史东道慰劳大使隋书地志云河内郡王屋后周置懐州有王屋山齐子岭有枳关河内裔所起义处也】偃师张幕河阳牧马虽接战于富平已连营于官渡【谓裔合军讨东魏也汉书地理志曰河南偃师尸乡殷汤所都又河内郡有河阳县又北地郡有富平县北地郡秦置雒阳西一千一百里郡国志荥阳有鸿沟水文颖曰于荥阳下引河东南为鸿沟即官渡水也时东魏都邺西师东讨是其连营接战之所也】五年诏追还拜始州刺史【周书太祖纪云魏废帝三年改安州为始州】更讨信州贼山彰寻寳渝恃险【周书本传作蛮酋向寳胜等据险自固】峡路五尺絙约才通悬水三门桥飞济渡【言信州道路之险也隋书地理志曰巴东郡梁置信州后周置总管府郡统鱼复诸县巴东有巫峡荆州记曰巴东三峡巫峡长是也言峡路之险须县度矣汉书西南夷传曰秦时尝破略通五尺道师古曰其处险阸故道才广五尺悬水三门即荆门是荆州记云荆门上合下开有门之形后汉岑彭入荆门长驱破江关即是处也】既而风行草偃谷静山空前后平十一城获九千余口马归平乐金输水衡【周书本传云天和初信州蛮酋冉令贤等反连结二千余里裔随上庸公陆腾讨之裔自开州道入先遣使宣示祸福蛮酋冉三公等二十余城皆来降附进次双城蛮酋向寳胜等率其种落据险自固向天王之徒为其外援裔昼夜攻围腹背受敌自春至秋五十余战寳胜粮仗俱竭力屈乃降又拔笼东城获贼帅冉西黎向天王等出师再朞羣蛮率服拜信州刺史华峤后汉书曰明帝至长安迎取飞亷并铜马置上西门平乐观汉书宣帝纪注云水衡与少府皆天子私藏也】天保【疑作天和】二年除信州刺史都督信州诸军事朝发白帝暮宿江陵气振巴丘之兵威警建平之戍【信州注见上文白帝汉巴郡鱼复县公孙述所谓白帝城也江陵汉属南郡水经注曰自三峡七百里中两岸连山略无阙处重岩叠嶂隠天蔽日自非停午夜分不见曦月至于夏水襄陵防泝阻絶王命急宣有时朝发白帝暮到江陵其间千二百里虽乗奔驭风不以疾也吴志曰建安十九年权使鲁肃以万人屯巴丘以御关侯注云巴丘今曰巴陵干寳晋纪曰王濬治船于蜀吾彦取其流柹以呈孙皓曰晋必有攻吴之计宜增建平兵建平不下终不敢渡江皓弗从隋书地理志云巴东巫山旧置建平郡开皇初郡废】五年迁潼州刺史【隋书地理志云金山郡西魏置潼州】益州柱国公【赵王招也周书文帝十三子传云赵僭王招字豆卢突武成初进封赵国公保定中拜为柱国出为益州总管建徳中进爵为王】降帝子之重镇天井之星延阁拟于丛台岷山方于代郡【言赵国公出镇益州则蜀郡之地拟于赵国也楚辞曰帝子降兮北渚河图括地象曰岷山之精上为井络帝以会昌之神建福上为天井左思蜀都赋曰结阳城之延阁汉书邹阳曰夫全赵之时武力鼎士袨服丛台之下者一旦成市师古曰丛台故赵王之台也在邯郸山海经曰岷山江水出焉东北流注于海郭璞注曰岷山在汝山郡广阳县西大江所出史记赵世家曰赵襄子请代王使人以铜枓撃杀代王遂兴兵平代以代封伯鲁子周为代成君是代郡为赵地也】公仰禀雄谟叅谋逺略故得身预舞阳之功位极长平之宠【言赵国公为益州总管裔为潼州刺史相助为理也史记曰樊哙以舍人起沛从至霸上封舞阳侯元朔二年卫青再以车骑将军取朔方河南功封长平侯索隠曰舞阳属颍川长平属汝南皆县名】六年授使持节大将军大都督西寜州诸军事西寜州刺史【隋书地理志曰越巂郡后周置严州开皇六年改曰西宁州周书武帝纪曰天和五年平越巂置西寜州按周书及此是后周时已有西寜州矣】方欲关沬若徼防牱见夜郎之侯习昆弥之战【汉书司马相如传曰故乃关沫若徼防牱华阳国志曰青衣有沫水出蒙山下伏地行中桑钦水经曰若水出蜀郡旄牛徼外东南至故关为若水也地理志曰防牱武帝元鼎六年开防牱郡有夜郎县应劭曰故夜郎侯邑防牱临防牱江也华阳国志曰楚顷襄王时遣庄蹻伐夜郎军至且兰椓船于岸而步战既灭夜郎以且兰椓船防牱处即改其名为防牱史记曰西南夷君长以什数夜郎最大唐蒙为郎中将从巴蜀笮关入遂见夜郎侯喻以威徳约为置吏使其子为令夜郎听蒙约还报乃以为犍为郡汉书西域传曰乌孙国大昆弥治赤谷城昆莫王号也名猎骄靡后书昆弥云此言习战疑是昆明史记曰天子使求身毒国嵗余皆闭昆明莫能通正义曰昆明在巂州西昆县是也黄图曰天子遣使求身毒国而为昆明所闭天子欲伐之乃作昆明池象之以习水战是也按史记汉书汉卒破之以为郡县矣】而飞鸢堕水马援去而无归金马骋光王褒行而不反【方欲至不反按言征拜之后除西寜州刺史未及而卒也后汉书马援谓官属曰方吾在浪泊西里间虏未灭之时下潦上雾毒气重蒸仰视飞鸢跕跕堕水中卧念少游平生时语何可得也援征武陵五溪病卒汉书王褒传曰方士言益州有金马碧鸡之寳可祭祀致也宣帝使褒往祀焉褒于道病亡上闵惜之地理志云越巂郡青蛉县禺同山有金马碧鸡】呜呼哀哉七年正月十日薨【本传六年征拜大将军除西寜州刺史未及之部卒于京师】春秋六十有五诏赠使持节大将军懐邵汾晋四州诸军事懐州刺史【传同】夫人襄城公主魏献帝之曾孙赵穆王之季女【本传云大统十五年拜妻元为襄城郡公主】王姬肃恭褕翟典礼四教竞【一作兢】庄三星令淑【子夏诗序曰王姬下嫁于诸侯车服不系其夫下王后一等毛传曰服则褕翟周礼郑注云翟雉名江淮而南青质五色皆备成章曰揺褕翟画揺者又周礼云四教妇徳妇功妇言妇容亦见诗传国风绸缪之诗云三星在户】有光隆虑之贤足表平阳之盛【史记外戚传曰王太后第三女为林虑公主索隠曰林虑县名属河内本名隆虑避殇帝讳改名林虑虑音庐又王太后长女号曰平阳公主正义曰括地志云平阳故城即晋州城西面今平阳故城东面也城记云尧筑也后汉皇后纪云皇女奴永平三年封平阳公主适大鸿胪冯顺皇女迎三年封隆虑公主适牟平侯耿袭】生则从夫以秩死则同穴以礼【礼妇人从夫爵诗云死则同穴】建徳元年八月十二日合葬于武功三时原大夫墓树以柏诸侯坟高于雉【三时原时当作畤在武功县西南二十里隋文帝开皇二年三月开渠引杜阳水于三畤原是也白虎通曰诸侯坟树以柏大夫树以栾此云大夫树柏矣徐爰射雉赋注云青幽之间土髙且大者通曰坟雉】吁嗟滕公来居此里【博物志曰汉滕公薨求东都门外公卿送驷马不行局地悲鸣跑蹄下地得石室有铭曰佳城郁郁三千年见白日吁嗟滕公居此室遂焉滕公夏侯婴也】诏諡定公礼也公资忠履孝蕴义懐仁直干千寻澄波万顷【世説曰庾子嵩目和峤森森如千丈松虽磊砢有节目施之大厦有栋梁之用又曰郭林宗诣黄叔度弥日信宿曰叔度汪汪如万顷之波澄之不淸扰之不浊其器深广难测量也】逄蒙射法力牧兵书【赵氏孟子注曰逄蒙羿之家众也春秋传曰羿将归自田家众杀之汉书艺文志有逄门射法二篇师古曰即逄蒙又有力牧十五篇黄帝臣依托也】星辰高下之占风雨逄迎之气【汉书艺文志有常从日月星气太一杂子云雨诸书是也言用兵能占星气知吉凶也】故得出师以律天幸将军者也【周易师卦曰师出以律汉书曰霍去病从大将军为骠骑校尉敢深入军亦有天幸未尝困絶】至如官曹案牍未尝烦壅戎马交驰不妨余裕足使四岳弥峻三台更明【尚书孔传曰四岳视公汉书天文志曰魁下六星两两而比者曰三能三能色齐君臣和苏林曰能音台】在朝四十一年身经一百余战凡任四郡歴八州未尝以货殖经懐去如始至【货殖见论语汉书因立货殖传左氏传曰叔孙子所至必葺其墙屋去如始至】渭南千亩之竹更惧盈满洛阳二顷之田常思止足【汉书货殖传曰蜀汉江陵千树橘渭川千亩竹其人与万户侯等史记苏秦曰使我有洛阳二顷田安能佩六国相印乎】身没之日家无余财素车白马狭室崎岖黄肠甲堦庭仄陋有诏冬官为营寝室【本传云裔性清约不亊生产所得俸禄并散之亲戚身死之日家无余财宅宇卑陋丧庭无所诏为起祠堂焉汉书曰沛公至霸上秦王子婴素车白马应劭曰素车白马丧人之服后汉书曰张邵丧至圹将窆而柩不肯进见有素车白马号哭而来母曰此必范巨卿也庾阐着狭室赋埤苍曰崎岖不平也广雅曰踣倾侧也西征赋曰轨崎岖以低仰吕延济曰崎岖倾侧貌汉书霍光传曰光薨赐便房黄肠题凑各一具又霍去病薨上悼之发属国甲军陈自长安至茂陵周礼冬官考工】朱邑祭酹无所汉后是以赐金陈表妻子露立吴王为之开馆【汉书曰朱邑字仲卿庐江舒人也身为列卿居处俭节禄赐以共九族乡党家无余财神爵元年卒天子闵惜下诏称扬赐邑子黄金百金以奉其祭祀吴志曰陈表字文奥武庶子也年三十四卒家财尽于养士之日妻子露立太子登为起屋宅】呜呼哀哉世子侃孝家忠国扬名显亲【见孝经】是以勒此丰碑惧从陵谷植之松柏不忍凋枯【周礼曰及窆执斧以涖匠师郑注云匠师主丰碑之亊诗曰高岸为谷深谷为陵晋书曰山涛居丧过礼手植松柏】铭曰
　　钦若厯象平秩寅賔少梁奔华地入咸秦族夷兴马书穷获麟【言羲和之后遂以司马命氏也尚书曰乃命羲和钦若昊天厯象日月星辰敬授人时又曰寅賔出日平秩东作孔传曰寅敬賔导秩序也东方之官敬导出日平均次序汉书曰司马氏入少梁师古曰少梁本梁国也为秦所灭族夷兴马者言重黎之后程国失官而为司马氏也太史公曰自获麟以来四百有余嵗而诸侯相兼史记放絶今汉兴海内一统予为太史而不论载废天下之文予其惧焉】玉镜云始金行乃搆象浦通关龙沙开候【玉镜云始金行乃搆者谓西晋受命也尚书帝命期曰桀失其玉镜用其噬虎金行注见本序水经注曰象水又兼象浦之名晋功臣表所谓金遴清迳象渚澄源者也后汉书班超传赞曰咫尺龙沙注云龙沙沙漠也扬雄曰西北一候注云候亦官也言西晋幅广大也时西北开候刘渊起于离石至其子刘聪乱晋遂有平阳之祸】上糁石起河阳水鬬五马南浮三星东宿【言西晋之乱晋室南迁也上糁未详晋书五行志曰愍帝建兴五年石言于平阳是时帝蒙尘亦在平阳故有非言之物而言俄而帝为逆所杀国语曰周灵王二十二年谷洛鬬将毁王宫王欲壅之太子晋谏曰不可王卒壅之晋书五行志云大安中童謡曰五马游渡江一马化为龙后五王同至江东而琅邪王睿嗣统是为元帝又天文志曰永嘉六年荧惑嵗星太白聚牛女之间后元帝中兴扬土】太傅作牧奄有江沱司徒避乱承制荆河【太傅谓裔曾祖楚之为晋太傅扬州牧也诗云江有沱禹贡曰荆河惟豫州言楚之会刘裕作难归魏为荆州刺史承制寻授司徒也】南劳推毂犹思枕戈龙媒被野苍兕凌波【言楚之事魏授安南大将军南拒宋师汉书冯唐对曰臣闻上古王者遣将也跪而推毂晋书刘琨传曰吾枕戈待旦汉书天马歌曰天马徕龙之媒史记齐世家曰师尚父左仗黄钺右把白旄以誓曰苍兕苍兕总尔庶众】庄侯季年祸机相接诞公遗嗣崎岖懐挟山窜赵武家藏李燮【谓裔遭父难少孤也裔父恱諡曰庄故称庄侯祸机谓白皁生之乱也详见序文序云遗腹葢遗腹子也祢衡鹦鹉赋曰崎岖重阻吕延济曰崎岖倾侧貌程婴匿赵武于山中故云山窜王成藏李燮于酒家故云家藏俱注见本序】伍员道阻燕丹路遥南奔楚塞北避秦桥【左氏传曰费无极谮伍奢于楚平王执之召其子伍尚归楚皆杀之员如吴博物志曰燕太子丹质于秦请归秦王遣之为发机之桥欲陷丹丹驱驰过之而桥不发南奔楚塞即伍员事吴越春秋所谓昭关也北避秦桥即燕丹事秦王发机之桥也丹北归燕故云北避】水流登陇寒风度辽有功都防则【疑作责】重嫖姚【三秦记陇头歌有陇头流水之句荆卿歌云风萧萧兮易水寒汉书曰以范明友为度辽将军应劭曰常度辽水往撃之故以度辽为官号后汉书西域传曰武帝时西域内属有三十六国汉为置使者校尉领之宣帝改曰都防汉书云都防自郑吉始也又云霍去病为嫖姚校尉言裔避难得出擢为将校有威望也】懐书上马习礼从戎阵图六甲兵占八风【吴志曰鲁肃治军整顿禁令必行虽在军阵手不释巻后汉书曰祭遵为将军取士皆用儒术对酒设乐必雅歌投壶又建为孔子立后奏置五经大夫虽军旅不忘俎豆可谓好礼恱乐守死善道者也女三宫战法曰行兵之道天地之寳九天九地各有里表九天之上六甲子也九地之下六癸酉也子能顺之万全可保六甲谓六甲子也兵占八风者按左传云南风不竞多死声杜预注曰歌者吹律以咏八风南风微故曰不竞也】藏松寳劒射栁雕弓推诚贾复屈节亷公【藏松寳劒即干将莫邪子赤比亊注见本序史记曰楚有养由基者善射者也去栁叶百步而射之百发而百中后汉书曰贾复在汝南部将杀人于颍川寇恂捕得系狱时尚草创军营犯法率多相容恂乃戮之于市复以为耻曰见恂必手劒之帝徴恂恂至引见时复先在坐欲起相避帝曰天下未定两虎安得私鬬今日朕分之于是并坐极欢遂共车同出结友而去史记曰赵拜蔺相如为上卿位在亷颇之上颇曰我有攻城野战之功相如徒以口舌为劳而位居我上我见必厚辱之相如出望见亷颇辄引车避之舍人谏相如曰夫以秦王相如能廷叱之何畏亷将军哉吾念彊秦不敢加兵于赵者葢以吾两人也今两虎鬬必不俱全吾所以先公家之急而后私雠也按此二语当指益州柱国为总管裔为刺史位在其下又从蜀国公亦居其下而能协和故云】八翼频飞六条亟秉勇此仁义行兹寛猛【晋书陶侃传曰侃梦生八翼飞而上天见天门九重已登其八惟一门不得入阍者以杖撃之因坠地折其左翼及寤左腋犹病及都督八州据上流握彊兵潜有窥窬之志每思折翼之祥自抑而止汉书曰刺史所察有六条察民疾苦寃失职者察墨绶长吏以上居官政状察盗贼为民之害及大奸猾者察犯田律四时禁者察民有孝悌亷洁行修正茂才异等者察吏不簿入钱谷放散者所察不得过此左氏传曰猛以济寛寛以济猛】持印山开沈黎盗静取甲无丘均田不井【谓裔为潼州刺史有善政也持印未详当是益州地名与下沈黎同处汉书曰汉杀筰侯以筰都为沈黎郡春秋成元年三月作丘甲杜注云周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乗戎马四匹牛十二头甲士三人步卒七十二人此甸所赋今鲁使丘出之讥重敛故书此云取甲无丘均田不井谓薄赋敛也】懋功赐爵上将赏官军中受诏塞外登坛【言拜大将军也按此当为授大将军都督西寜州刺史之事下文言未及而卒矣尚书曰徳懋懋官功懋懋赏上将文昌中星名汉书卫青传曰天子使使者持大将军印即军中拜青为大将军后汉书窦宪传曰诏使中郎将持节即五原塞拜宪大将军】方屠参合更鏖臯兰渝川毒水僰道灾氛地亡都尉滩悲使君【史记韩王信传曰柴将军屠参合斩韩王信苏林曰代地也正义曰故城朔州定襄县北水经注曰参合县南魏因参合陉以即名也比俗谓之苍鹤陉道出其中亦谓之参合口径左县之西北即燕书所谓太子寳自河还师参合三军奔溃即是处也魏立县以隶凉州郡也又云道人城北五十里有参合乡故县也汉书霍去病传曰过焉支山千有余里合短兵鏖臯兰下师古曰山名也后汉书南蛮传曰阆中有渝水其人多居水左右天性劲勇初为汉前锋数陷陈俗喜歌舞高祖观之曰此武王伐纣之歌也命乐人习之所谓巴渝舞也郡国志阆中属巴郡有渝水矣汉书地理志云犍为郡有僰道应劭曰故僰侯国也音蒲北反汉书武帝纪云太初三年匈奴入张掖酒泉杀都尉水经曰江水又东迳羊肠虎臂滩郦元注云杨亮为益州至此舟覆惩其波澜蜀人至今犹名之为使君滩周书本传云卒于京师此似在道卒也言任西寜刺史方欲立功边地不幸疾卒也】谷寒无日山空足云北风吹旐秋霖泣军【淮南子曰日至于蒙谷是谓定昏说文云云者山川之气旐丹旐铭旌也尔雅曰龟蛇曰旐汉书王莽传曰遣太师王匡更始将军亷丹祖东都门外天大雨沾衣上长老叹曰是谓泣军今云悲其死也】遣奠双设铭旌两布沁水同坟平阳合墓【遣奠谓天子遣奠也礼记曰铭明旌也以死者为不可别故以其旗识之后汉书曰皇女至永平三年封沁水公主适高密侯邓干注云沁水县属河内干邓震之子禹之孙汉书曰卫青尚平阳主与主合葬双设两布言裔与夫人合也夫人为襄城公主若沁水之于邓干平阳之于卫青矣】悲哀嗣子攀号靡诉恸甚风枝悲深霜露【言世子侃居丧以礼也韩诗外传曰树欲定而风不静子欲养而亲不在礼记曰霜露既降君子履之必有凄怆之心】自此何世从斯几年麒麟欲鬬华表中燃【三辅黄图曰秦始皇骊山墓上有石麒麟述异记曰秦汉间公卿墓则以石麒麟镇之博物志曰麒麟鬬而日蚀干寳搜祌记曰燕惠王墓上有狐狸已经千余嵗神变无比化为二书生持刺谒张华华引入谈论三日不屈华甚疑之此必妖也乃扫榻延留留人防御华曰千年之妖以千年神木照之即变世说燕惠王冢有华表木已经千年发走为使往取其木空中有青衣童子曰老狸不智不听我言令日祸已及我其可逃乎乃发声而泣忽然不见使伐其木木流血使将木归照之其精乃变华乃烹之华表中燃盖引是事言从此千年墓上之石麟华表皆成神也】地形楼起松心盖圆茫茫丘陇代代英贤【青乌子曰山有重叠望之如鼔吹楼之出连州二千石抱朴子曰千嵗之松有如偃盖】
　　周柱国大将军长孙【一作拓跋】俭神道碑
　　盖闻放勲立而羲和升重华登而元凯用【尧典曰若稽古帝尧曰放勲又曰乃命羲和钦若昊天舜典曰舜曰重华左氏传曰昔高阳氏有才子八人谓之八元高辛氏有才子八人谓之八恺此十六族也以至于尧尧不能举舜臣尧举八元八恺】思皇多士既成西伯之功俊徳克明乃定南巢之伐【大雅文王之诗云思皇多士生此王国王国克明惟周之祯西伯文王也淮南子曰汤放桀于歴山与妺喜同舟浮江奔南巢之山而死括地志云庐州乐县有巢湖即尚书成汤放桀于南巢者也】是知惟贤非后弗食惟后非贤弗乂若夫君臣一徳啓心沃心见之昌寜文公矣【封昌寜郡公諡曰文隋书地志同昌郡怙夷县西魏置昌寜郡】公讳俭初名庆明恒州高陆人也【周书列传曰长孙俭河南洛阳人也本名庆明其先魏之枝族姓拓跋氏孝文迁洛改为长孙按传以从魏迁洛故为洛阳人此序其未迁之先本恒州高陆人也】北岳天孙之星燕河帝子之国【北史云魏之先出自黄帝子昌意之少子受封北国其后世为君长统幽都之北广漠之野拓拔为魏之支庶故序其先世云云北岳天孙之星者此北岳北方之岳谓赤山也言岳者如中国五岳非谓尔雅北岳恒之北岳也后汉书乌桓传云使防死者神灵归赤山赤山在辽东西北数千里如中国人死者魂神归岱山也博物志曰泰山天帝孙也主召人魂东方万物始故知人生命按此是泰山有天孙之名又织女星亦名天孙故云天孙之星谓辽东赤山若泰山天孙矣若序恒州恒山得称北岳然无天孙之称故知其非也云燕河帝子之国者按燕本春秋燕国自慕容氏都燕自后常为帝都言拓抜氏之先世居彼土也】故多奇节甚茂华风【中国曰华谓其有中华之风也】髙阙图南二王齐轸【史记曰赵武灵王筑长城自代并隂山下至髙阙为塞图南见庄子魏之先世本在塞北自后奄有南土如鹍鹏之图南矣二王谓沙莫雄什翼犍也北史魏本纪云魏平文皇帝郁律生二子长曰沙莫雄次曰什翼犍即魏道武皇帝祖也后魏法七分其国以兄弟分绕之沙莫雄号为南部大人后改名仁号为拓拔氏生嵩太尉柱国大将军北平宣王道武以兄宗室之长改为长孙氏】长城拔本十族分源【长城赵武灵王所筑括地志云在朔州善阳县北左传拔本塞源长城本以备边既入内地是为拔本也魏书官氏志云献帝以兄为纥骨氏改胡氏次兄普氏改周氏次兄拓拔氏改长孙氏弟达奚氏改奚氏次弟伊娄氏改伊氏次弟丘敦氏改为丘氏又次弟侯氏改亥氏又命叔父之后乙旃氏为叔孙氏疏属车焜氏改车氏凡与帝室为十姓百世不通婚】髙祖太尉北平王【周书本传五世祖嵩魏太尉北平王】光辅五君允厘百揆恒衞既从淮沂其乂【按嵩以魏道武登国元年为南部大人至太武大延三年正月薨年八十北史本传云年十四代父统事昭成歴仕昭成道武元明太武凡四君此言光辅五君者左传楚平王称范会之徳曰宜其光辅五君以为盟主者也尚书曰允厘百工又云使宅百揆禹贡曰恒卫既从淮沂其乂地理志曰恒水出常山衞水出灵寿淮出桐柏沂出泰山师古曰淮出大复山也】祖豹【北史本传云祖酌恒州刺史】龙骧将军恒州刺史常山刺举非无取代之符龙骧总戎或似平吴【一作戎】之号【地理志代郡有常山关按恒州本汉常山郡张宴曰恒山在西避文帝讳故改曰常山汉书曰刺举无所避史记赵简子告诸子曰吾藏寳符于常山上先得者赏母防曰从常山临代代可取也晋书职官志曰龙骧等大将军开府者位从公不开府非持节都督者品秩第二魏文帝黄初三年始制都督诸军事或领刺史又王濬传云加龙骧将军以伐吴上语言为恒州刺史下语言为龙骧将军也】父防年止弱冠荣终解印【北史传云父防员外散骑常侍郎早卒】公以五常蕴智六气资徳乗天则策马秉灵降神则牵狼应象【史记天官书曰汉中四星曰天驷旁一星曰王良王良策马车骑满野正义曰策一星在王良前主天子仆也占以动揺移易在王良前或居马后则为策马防马而兵动也牵狼二星名尔雅曰何鼔谓之牵牛史记正义曰何鼓三星在牵牛北主军鼔葢天子三将军所以备关梁而拒难也天官书曰天矢东有大星曰狼下有四星曰弧直狼正义曰以伐叛懐逺也言俭名将诞生上应列宿也】直心于物水火恬然无负于天雷霆不惧富贵自取岂资唐举之言声名有闻无劳李膺之识【史记曰蔡泽游学于诸侯小大甚众不遇而从唐举相曰富贵吾所自有吾所不知者寿也愿闻之后汉书李膺传曰时朝廷日乱纪纲废弛膺独持风裁以声名自髙有被其容接者名为登龙门】年十八解褐员外散骑侍郎寻授轻车将军羽林监【本传云孝昌中起家员外散骑侍郎从尔朱天光破陇石】太祖文皇帝驾驭天网苞罗英杰选公才徳光佐中书诸葛亮之西归玉垒成三分之业管夷吾之入仕葵丘有一匡之功【周书本传云太祖临夏州以俭为録事深器敬之贺抜岳被害太祖赴平凉凡有经纶谋策俭皆参预北史作周文临夏州以俭为録事参军事余同蜀志曰诸葛亮字孔明琅邪阳都人辅先主都蜀先主即帝位策亮为丞相三分魏蜀吴也玉垒山名华阳国志曰七国时杜宇称帝于蜀号望帝其相开明决玉垒山以除水害是也史记曰管仲夷吾者颍上人也任政于齐齐桓公以霸九合诸侯一匡天下管仲之谋也左传僖九年曰夏会诸侯于葵丘寻盟且脩好礼也秋齐桓盟诸侯于葵丘】天水黠羌渔阳羣盗乃迁秦州长史【本传云从平侯莫陈悦留俭为秦州长史】防城大都督封信都县开国伯【隋书地志曰信都郡长乐县旧曰信都】三年滑州蚁聚保障沈命靡旗乱辙乗冰渡河【上语见左传下语见后汉书光武纪按北史滑州当作渭州】丞相大行台授假节抚军【丞相大行台谓周太祖也周太祖讨平侯莫陈恱进位关西大都督略阳县公承制封拜寻授关西大行台故有此授周太祖为魏丞相】行滑【北史作渭】州刺史【北史本传云渭州刺史可朱浑元奔东魏后河渭间人情离阻刺史李弼令俭权镇渭州俭将十余骑冒难赴之复随机安抚羌胡悦服按渭州刺史乃李弼令俭权镇非朝廷所授故云行渭州刺史】大统元年授持节西夏州刺史加散骑常侍郅支抱马如闻耿秉之战单于愿识似畏王商之威【北史本传云转夏州刺史甚得人和时西夏州仍未内附而东魏遣许和为刺史俭以信义招之和乃归附即以俭为西夏州刺史魏地形志西夏州寄治并州界领太安神武二郡后汉书曰耿秉窦固合兵万四千骑出白山撃车师车师有后王前王秉议先赴后王以为并力根本则前王自服乃上马引兵北入纵兵抄掠斩首数千级收牛马十余万头后王安得惶恐走出门脱帽抱马足降其前王亦归遂定车师而还汉书曰王商代匡衡为丞相天子甚尊任之为人多质有威重长八尺余身体鸿大容貌甚过絶人河平四年单于来朝引见白虎殿丞相商坐未央庭中单于前拜谒商商起离席与言单于仰视商貌大畏之迁延却退天子闻而叹曰此真汉相也言俭至夏州使许和归附若车师之降耿秉单于之畏王商也】五年迁使持节镇东将军都督东北三夏诸军事西夏州刺史增邑千戸改伯为公【周书本传云以俭为西夏州刺史总统三夏按三夏西夏州注见上文隋书地志云朔方郡后魏置夏州延安郡后魏置东夏州】既而江汉辽逺车书寂莫【谓荆襄初附也注见下文】蜀主的颅未出檀溪之水秦王飞雉犹向南阳之城【世语曰刘备屯樊城刘表礼焉惮其为人不甚信用曾请备宴会欲因会取备备觉之伪如厠潜逃出所乗马名的颅走堕襄阳檀溪水中溺不得出备急曰的颅今日厄矣可努力的颅乃一踊三丈遂得过乗桴渡河中流而追者至以表意谢之曰何去之速乎隋书地理志云襄阳郡义清县有檀溪水襄水干寳搜神记曰秦穆公时陈仓人掘地得物若羊非羊若猪非猪牵以献穆公道遇二童子曰此名为媪常在地食死人脑若欲杀之以柏揷其首媪曰彼二童子名为陈寳得雄者王得雌者霸陈仓人舍媪逐二童子童子化为雉飞入平林陈仓人告穆公穆公发徒大猎果得其雌又化为石置之汧渭之间至文公时为立祠陈寳其雄者飞至南阳今南阳雉县是其地也秦欲表其符故以名县毎陈仓祠时有赤光长十余丈从雉县来入陈仓祠中有声殷殷如雄雉其后光武起于南阳】六年以公为使持节都督三荆二襄南雍平信江随郢淅十二州诸军事荆州刺史东南道行台仆射【周书本传云时荆襄初附太祖表俭功绩尤美宜委东南之任授荆州刺史东南道行台仆射北史曰独孤信都督三荆州独孤畧定北荆州后周置兵于此以备齐隋书地理志北荆州后周曰和州东荆州后改曰淮州荆州为邓州襄阳郡江左并侨置雍州西魏改曰襄州置总管府春陵郡湖阳后魏置南襄州蔡阳后魏置南雍州南郡当阳县后魏置平州巴东郡梁置信州九江郡旧置江州汉东郡西魏曰随州江夏郡旧置郢州又竟陵郡亦旧郢州淅阳郡西魏置淅州凡十二州也汉书百官表曰仆射秦官古者重武官有主射以督课之应劭曰仆主也射音夜】楚城邻境实有让田吴人对营无妨赠药【俭为荆州刺史与梁接界言其能使二国边境相安也让田让疑上声读如左传防章让黄之让责也吴越春秋曰楚之边境卑梁其处女与吴之处女桑于境戯而伤卑梁之处女卑梁人操其伤子以让吴人吴人应之不恭怒杀而去之吴人徃报之尽屠其家吴楚由是大格又让如字刘向新序曰梁太夫有宋就者尝为边县令与楚邻界边亭皆种瓜各有数梁之边亭人劬力数灌其瓜瓜美楚人窳而稀灌其瓜瓜恶楚令因以梁之美瓜怒其亭之恶也心恶梁亭之贤因往夜窃搔梁亭之瓜皆有死焦者矣梁亭亦欲窃往报搔楚亭之瓜以请宋就就曰恶是何可搆怨祸之道也乃毎暮夜灌楚亭之瓜瓜日以美楚亭怪而察之则乃梁亭也楚令大恱以闻楚王王闻之惄然愧以意自闵也乃谢以重币而请交于梁王梁楚之欢由宋就晋书曰羊祜与陆抗相对使命交通抗称祜之徳难量虽乐毅诸葛孔明不能过也抗尝病祜馈之药抗服之无疑心人多谏抗抗曰羊祜岂酖人者时谈以华元子反复见于今日按上语让从上声则文有开阖言楚城邻境虽实有责让之言乎然吴人对营不妨有赠馈之事也若如字则文偏于一皆言二国边亭辑睦也】部内属城为人所讼公遂集文武肉袒自罚【本传云所部郑县令泉璨为民所讼推治获实俭即大集僚属而谓之曰此刺史教诲不明信不被物是我之愆非泉璨之罪遂于防事前肉袒自罚舍璨不问于是属城肃励莫敢犯法】兄弟不让延寿责躬吏民有过翁归引咎【汉书曰韩延寿字长公燕人也入守左冯翊行县至高陵民有昆弟相与讼田延寿大伤之曰幸得备位为郡表率不能宣明教化至令民有骨肉争讼咎在冯翊当先退是日移病不听事闭閤思过一县莫知所为令丞啬夫乡老皆自系待罪于是讼者宗族传相责让此两昆弟深自悔皆自髠肉袒愿以田相移终死不敢复争延寿起听事郡中不敢犯又曰尹翁归字子兄河东平阳人也拜东海太守入守右扶风选用亷平疾奸吏以为右职接待以礼好恶与同之其负翁归罚亦必行】天子异之玺书劳问赠贿加币王人接踵【本传云魏文帝玺书劳之】大丞相书云此之美事耳目之所未经叹赏无极故遣専使【周书本传云太祖又与俭书曰近行路传公以部内县令有罪遂自杖三十用肃羣下吾昔闻王臣謇謇匪躬之故盖谓忧公忘私知无不为而已未有如公刻身罚巳以训羣僚者也闻之嘉叹】公善于抚驭长于接引山薮无弃苞苴不行示人赤心与人顔色盗不敢发民不忍欺【北史本传云俭清正率下兼懐仁恕有窃盗者原情得实诲而放之荆蛮旧俗少不敬长俭殷勤训导风俗大革务广耕桑兼习武事故边境无虞人安其业王逸临豫州教云举遗逸于山薮礼记曰苞苴箪笥问人者郑注云苞苴裹鱼肉者也或以苇或以茅广絶交论曰苞苴所入实行张霍之家后汉书光武纪曰萧王推赤心置人腹中安得不投死乎汉书曰韩延寿为东郡太守民不忍欺】至是将校耆老于州城之南起清徳之楼勒贤臣之颂【本传云吏民表请为俭构清徳楼树碑刻颂朝议许之汉书曰王褒为圣主贤臣颂】杜镇南之作牧当世树碑窦车骑之临戎生年刻石方之今日彼独何人【镇南即征南杜预也襄阳记曰杜元凯好为身后名常自言百年后必髙岸为谷深谷为陵作二碑叙其平吴勲一沈万山下一沈岘山下谓叅佐曰何知后代不在山头乎后汉书窦宪传曰南单于请兵北伐乃拜宪车骑将军与北单于战于稽落山大破之遂登燕然山去塞三千余里刻石勒功纪汉威徳令班固作铭云】于时戸口日增荒莱毕垦华实纷敷黔黎茂豫但恐衮职有阙待公而补鼎饪未和须公而正是以汉隂民望荆南杞梓并皆上书诣阙连名乞留【北史本传云吏人又以俭秩满恐有代至诣阙乞留俭朝廷嘉而许之在州遂歴七载诗曰衮职有阙惟仲山甫补之左氏传曰民之望也又云杞梓皮革自楚往也按俭治荆州汉隂荆南皆其所属】河内之借寇恂更慙谒帝交州之请士燮还着上表【后汉书曰寇恂拜河内太守恂从至颍川盗贼悉降而竟不拜郡百姓遮道曰愿从陛下借寇君一年乃留恂吴志曰士燮字威彦苍梧人也汉时燮为绥南中郎将董督七郡领交趾太守孙权遣步隲为交州刺史燮率兄弟奉承节度权加燮为大将军】九年授车骑大将军仪同三司【按北史云在州遂歴七载周书云在州遂歴二载乞留之文北史较详当是大统六年授荆州刺史歴二载九年徴召吏民乞留在荆州授此车骑仪同之职也自六年至下十二年共歴七载而除行台尚书矣故上文寇恂句为乞留也士燮句谓加大将军也】十二年除大行台尚书仍为大丞相司马以公识度严明志节清俭遂改公名俭字庆明【丞相司马疑是误文当作仍为大司马丞相以公识度严明丞相指周太祖为魏丞相也周书本传云徴收大行台尚书兼相府司马尝与羣公侍坐于太祖及退太祖谓左右曰此人闲雅孤毎与语尝肃然畏敬恐有所失他日太祖谓俭曰名实理须相称尚书既志安贫素可改名俭以彰雅操知丞相谓周太祖司马谓俭传冩之错误也】非关书月讵待看碑幸得千亩不同二山无废【言改名也防稽先贤传曰阚泽年十三梦见名字炳然在月中魏志曰邓艾至颍川读陈寔碑文言文为世范行为士则艾遂自改名为范字士则后族有与同者故改焉左传桓二年曰晋穆侯之夫人姜氏以条之役生太子命之曰仇其弟以千亩之战生命之曰成师杜预曰桓叔也西河界休县南有地名千亩又桓六年传曰先君献武废二山杜预曰二山具敖也鲁献公名具武公名敖更以其乡名山】十三年加开府余官如故十四年除尚书右仆射加侍中进骠骑大将军居上星执法在文昌之位以公才望兼而有之【星经曰执法四星在太阳首西北主刑狱之人又为刑政之官助宣王命内常侍官也又云文昌与三公摄提轩辕共为一体】十五年更除东南道行台仆射都督十五州诸军事行荆州事【周书本传云除行台仆射荆州刺史时梁岳阳王萧詧内附初遣使入朝至荆州俭于防事列军仪具戎服与使人以賔主礼相见俭容貌魁伟音声如钟大为鲜卑语遣人传译以问客客惶恐不敢仰视日晩俭乃着裙襦纱帽引客宴于别斋因序梁国丧乱朝廷招携之意发言可观使人大恱出曰吾所不能测也】十六年大丞相总十六军克清河洛公又中分麾下叅谋帷幄髙选霸僚公为长史【大丞相周太祖也周书本纪云魏大统十六年七月太祖率诸军东伐所谓克清河洛是也后汉书邓禹传曰乃拜为前将军持节中分麾下精兵二万人遣西入关令自选偏裨以下可与俱者汉书高帝曰运筹帷幄之中】其年加都督南道三十六州诸军事余官如故南阳文学更遇王基章华衮衣还迎郭贺【谓俭受知于周太祖也魏志曰王基字伯舆东莱曲城人也又王修传曰修年二十游学南阳止张奉舍又曰初修识高柔于弱冠异王基于幼童终皆逺至世称其知人南阳文学葢王修也言周太祖之知俭犹王修之识基也后汉书曰郭贺拜荆州刺史明帝廵狩到南阳特见嗟叹赐以三公之服黼黻旒冕勅去幨露冕使百姓见此衣服以彰其徳章华楚地谓荆州也为下文江陵张本时周祖虽未受禅其承制封拜有并尊之势故以明帝比之以郭贺喻俭也】昔日伐蜀之谋张仪与秦昭计合平吴之利羊祜与晋武意同【言周太祖欲图江陵俭与意合也史记曰秦昭王将伐蜀张仪劝伐之遂西举巴蜀晋书曰武帝宻有灭吴之计朝议多违惟羊祜杜预张华与帝意合】太祖始定成都即有江陵之志【谓令尉迟迥伐蜀平武陵王纪遂欲伐江陵谋梁元帝也】公密献其策悬符深防粮运久积梯冲立备一战而举鄢郢再战而烧夷陵遂得席巻三荆此又公之勲也【周书本传云梁元帝嗣位于江陵外敦邻睦内懐异计俭密啓太祖陈攻取之谋于是徴俭入朝问其经界俭对曰今江陵既在江北去我不逺湘东即位巳渉三年观其形势不欲东下骨肉相残民厌其毒荆州军实器械储积巳久若大军西讨必无匮乏之虑且兼弱攻昧武之善经国家既有蜀土若更平江汉抚而安之收其贡赋以供军国天下不足定也太祖深然之乃谓俭曰如公之言吾取之晩矣令俭还州密为之备寻令于谨总戎众伐江陵平史记毛遂曰一战而举鄢郢再战而烧夷陵顷襄二十一年秦将白起拔郢烧夷陵】诏赏奴婢三百口太祖与公书云由公立计果如所谋令公作镇江陵以安蜀地【周书本传云江陵平以俭元谋故赏奴婢三百口太祖与俭书曰本图江陵由公画计今果如所言智者见未萌何其妙也但吴民离散事借招懐南服重镇非公莫可遂令镇江陵】后魏二年改武川昌寜郡开国公歴阳居民非惟景丹之封曲逆戸口岂但陈平之国【武川属恒州俭为恒州高陆人武川是其故乡也隋书地志云文城郡有昌寜后汉书曰景丹字孙卿冯翊栎阳人也建武二年定封丹栎阳侯帝谓丹曰今关东故王国虽数县不过栎阳万戸邑夫富贵不归故乡如衣锦夜行故以封郷耳丹顿首谢汉书陈平传曰高帝南过曲逆上其城望室屋甚大曰壮哉县吾行天下独见雒阳与是耳顾问御史曲逆戸口几何对曰始秦始三万余戸间兵数起多亡匿今见五千余户于是诏御史更封平为曲逆侯尽食之言俭之衣锦如二公也】其年授大将军【本传迁大将军】太和之中曹真于府内受册元封之末衞青于军中即拜公之此比绰有余荣【魏志曰曹真字子丹太祖族子也太和二年蜀大将诸葛亮寇边吏民叛应亮遣大将军曹真都督关右太和魏明帝年号也汉书衞青传曰元朔五年天子使使者持大将军印即军中拜青为大将军此言元封按武帝纪元封五年大将军青薨是元封中青尚在也】诏曰吴人未复须助谋谟今使梁王兵马受公节度【诏文已见上注周书梁王詧传云江陵平太祖立詧为梁王居江陵资以江陵一州之地太祖置江陵防主统兵居于西城名曰助防外示助詧备御内实防詧即此镇也本传云移镇荆州总管五十二州】三年加都督东南道五十二州诸军事增邑万户维周革命光宅钦明作贰天官允谐邦治元年授小冡宰【维周革命谓周受魏禅孝闵践阼也元年闵帝元年也北史本传云周闵帝初赵贵等将图晋公防俭长子僧衍预其谋坐死护乃征俭拜为小冢宰周易曰汤武革命光宅及钦命俱见尚书周礼天官太宰之职云掌建邦之六典以佐王治邦】保定二年【武帝即位之二年也】治蒲州刺史检校六防诸军事四年治襄州仍授柱国大将军余官如故秩登四岳阶平六府【尚书帝曰咨四岳孔安国曰掌四岳之诸侯故称焉六府水火金木土谷古文尚书文也左传杜注称逸书】岂不功重昭阳名高蔡赐【史记楚世家云陈轸见昭阳曰愿闻楚国之法破军杀将者何以贵之昭阳曰其官为上柱国封上爵执珪汉书陈胜传曰以上蔡人房君蔡赐为上柱国】控驭五十州风行数千里拔园葵而去织妇无三惑而絶四知【汉书董仲舒贤良策曰公仪子相鲁之其家见织帛怒而出其妻入于室而茹葵愠而拔其葵曰吾已食禄而夺园夫女红利乎后汉书曰杨秉尝从容言曰我有三不惑酒色财又曰王密夜遗杨震金曰暮夜无知者震曰天知地知子知我知谁谓无知此云四知是也】一室之中未免虚白日膳之资三杯而已【庄子曰虚室生白崔云白者日光所照也淮南子曰是故虚室生白吉祥止也高诱曰虚心也室身也白道也能虚其心以生于道道性无断吉祥来止舍也汉书曰朱博为人亷俭食不重味案上不过三桮】诏赐缯防一千段粟麦二千斛【北史本传云朝议以俭操行清白勲绩隆重乃下诏褒之兼赐杂防粟麦以彰其美】天和元年陜州刺史都督八州二十防诸军事解荆州总管余悉如故路出王官城临河曲【言陜州也王官地名史记曰秦缪公三十六年使孟明将兵伐晋取王官又曰缪公自将伐晋战于河曲服防曰河曲晋地杜预曰河曲在蒲坂南正义曰河曲在华隂县界俭临陜州是其地也】戍清陜右高视棠隂【公羊传曰自陜以西召公主之故云陜右诗序曰甘棠美召伯也】部领宴繁晦明为疾【左传医和曰晦淫惑疾明淫心疾】天和四年谢病故京薨于私第春秋七十有八【本传云三年以疾还京为夏州总管薨】銮跸降临轩悬彻乐九旒龙旆之锡三河骑士之送【言武帝亲临祭吊减膳彻乐也古者大臣死人君为之不举左氏传曰钖銮和铃汉仪注曰皇帝辇动左右侍帷幄者称警出殿则传跸止人清道也周礼曰大臣死凡国之大忧令弛县又云正乐县之位王宫县诸侯轩县卿大夫判县士特县辨其声注乐县谓钟磬之属县于笋虡者郑司农云宫县四面县轩县去其一面判县又去其一面特县又去其一面四面象宫室四面有墙故谓之宫县轩县三面其形曲故春秋传曰请曲县繁缨以朝诸侯礼也康成谓轩县去南面辟王也子山以周帝彻乐犹尚轩县矣后汉书曰东平王苍薨诏赐銮辂乗马龙旂九旒虎贲百人奉送王行又清河王庆薨赐龙旂九旒仪比东海恭王注云旂有九旒天子制也汉书曰高祖委发关中兵收三河士韦昭曰河东河南河内也霍光传云发三河卒】诏赠太保凉夏灵银长原河鄯甘瓜十州诸军事凉州刺史【隋书武威郡旧凉州后周置总管府夏州注见上灵州郡后魏灵州雕隂郡儒林县后周银州朔方郡长泽县后魏长州平凉郡旧置原州抱罕郡旧河州西平郡旧鄯州张掖郡西魏甘州炖煌郡旧瓜州】諡曰文公状貌丘风神磊落玉山秀立乔松直上烟霞之涯际莫寻江海之波澜不测少遭荼苦在山服终攀柏树枯侵松兽死【诗云谁谓荼苦晋书曰王裒痛父非命庐于墓侧旦夕尝至墓所拜跪攀柏悲号泪着树树为之枯又曰许孜植松于亲墓侧有鹿犯其松孜叹曰鹿独不念我乎忽有猛兽杀鹿于所犯松下】尽忠事国竭力从政其门如市其心若水【汉书郑崇传上责崇曰君门如市人何以欲禁切主上崇对曰臣门如市臣心如水】奇策密谋百僚仰止忠贞亮直明王敬焉【周太祖所谓此人闲雅孤毎与语尝肃然畏敬恐有所失者也注见上文】至如风后隂阳之占力牧星辰之度魏公子之兵书李将军之射法莫不成诵在心取为时用【风后力牧黄帝臣汉书艺文志有风后十三篇力牧十五篇魏公子二十一篇图十巻名无忌有传李将军射法三篇师古曰李广也】居常服翫或以布被松牀【后汉书曰王良为大司徒司直在位恭俭妻子不食官舍布被瓦器时司徒史鲍恢以亊到东海过候其家而良妻布裙曵柴从田间归恢告曰我司徒史也故来受书欲见夫人妻曰妾是也苦掾无书恢乃下拜叹息而还】盘案之间不过桑杯石鼎【谢承后汉书曰高以桑杯盛浆言其俭也】遗令山陵一无所用公私赠襚并不得受止依太祖陵侧无忘事君墩等兄弟并至性善居丧号慕坟埏奉遵遗训【本传云遗啓世宗请于太祖陵侧并以官所赐之宅还官诏皆从之】是以衞青之塜仍陪汉武之陵管仲之坟即接齐桓之墓【顔师古汉书注曰衞青塜在茂陵东次霍去病之西相并者是也三辅黄图曰武帝茂陵在长安城西北八十里括地志曰齐桓公墓在临淄县南二十里牛山上一名牛首堈一所三坟又云管仲冢在青州临淄县南二十里牛山之阿是管仲桓公之墓接也】天和六年天子以四海未宁三方鼎峙有懐将帅之志言念封疆之臣【史记乐书曰君子听鼓鼙之声则思将帅之臣又曰君子听磬声则思封疆之臣】既画云台乃题麟阁【后汉书曰永平中显宗追感前功臣乃图画二十八将于南宫云台汉书曰宣帝思股肱之美乃图霍光等十一人于麒麟阁】更赠公为郐【北史作鄫】国公邑五千戸追崇列辟事极神防再改铭旌恩隆封墓【郑司农曰铭书死者名于旌今谓之柩】公在民留爱身后见思吉日良辰郊祀野祭【楚辞曰吉日兮良辰襄阳记曰诸葛亮初亡百姓巷祭戎彞野祠】仪同赵超等六百九十七人表求立庙陈请象魏有诏许焉【本传云荆州人仪同赵超等六百九十七人诣阙请为俭立庙树碑诏许之建徳元年诏曰故柱国郐国公俭临终审正爰吐徳音以所居之宅本因上赐制度宏丽非诸子所居请以还宫更迁他所昔叔敖辞沃壤之地萧何就穷僻之乡以古方今无慙曩哲而有司未达大体遽以其第即便给外今还其妻子俾清风逺播无替聿脩周礼太宰正月之吉县治象之法于象魏使万民观治象左传哀三年云命藏象魏又庄二十一年曰郑伯享王于阙西辟杜预曰阙象魏也】桂栋杏梁绿墀青琐【谓赐宅之宏丽也楚辞九歌曰桂栋兮兰橑三辅黄图曰灵波殿以桂为柱闲居赋曰饰文杏以为梁汉书曰王根骄奢僭上赤墀青琐后汉书曰梁冀大起第宅牕牖皆有绮疎青琐注云青琐谓刻为琐文而以青饰之也】按歌会舞鳯葢霓裳南浦送而行云东风飘而零雨【张衡西京赋曰张鳯葢楚辞曰青云衣兮白霓裳又曰送美人兮南浦又曰东风飘兮神灵雨】是知汉阳郡前非徒武侯之庙临淄城下岂独栾公之社【蜀志曰诸葛亮諡忠武侯景耀六年春诏为亮立庙于沔阳魏镇西将军征蜀至汉川祭亮之庙令军士不得于墓所左右刍牧樵采汉书曰栾布为燕相燕齐之间皆为立社号曰栾公社按临淄齐地地理志曰临淄师尚父所封】呜呼哀哉乃为铭曰
　　道钟屯剥世属云雷地轴左转天关北开【周易上经有屯卦剥卦象曰云雷屯博物志曰地有三千六百轴荆州星占曰北辰一名天关言世衰道微天廻地转赤县神州之地转为隂山瀚海之郷而魏氏乃从此盛也】容车周室系马秦台乃齐七政爰答三才【言魏氏始懐问鼎终膺当璧也史记秦武王三年王谓甘茂曰寡人欲容车通三川以窥周室而寡人死不朽矣三齐记曰般城南有蒲台高八十尺秦始皇所顿处在台下萦蒲系马今蒲犹萦者郡国志平原般县是也尚书曰璿玑玉衡以齐七政郑康成曰七政日月五星也易系辞曰兼三才而两之三才天地人也】烈祖燮谐九龚梁栋取才逄猎求贤入梦【烈祖谓沙莫雄也燮谐言沙莫雄燮理弼谐之功也九龚未详疑作九龙龚又疑公讹似谓北魏十族长孙居其一自余为九于魏室为栋梁之材也史记曰西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大恱载与俱归立为师殷本纪曰武丁夜梦得圣人名曰说乃使百工营求之野得说于傅岩中是时说为胥靡筑于傅岩见于武丁与之语果圣人举以为相殷国大治遂以傅岩为姓号曰傅说】匡赞官云谋猷纪鳯律定公族珪分职贡【言沙莫雄当魏之初兴遂得设官分职赐姓裂土也左氏传曰黄帝氏以云纪故为云师而云名少皥摰之立也鳯鸟适至故纪于鸟为鸟师而鸟名潜夫论曰古者吹律定姓左氏传曰官有世功则有公族言赐姓长孙如古吹律本魏支属故云公族也珪分职贡者言魏七分其国沙莫雄为南部大人也又嵩为北平王珪分如周礼桓珪信珪躬珪之属职贡如禹贡纳秸纳粟纳米之类是也】乃惟嗣徳实秉英灵身图斗宿面绕枢星【谓俭之诞生上感星宿也帝王世记曰禹胸有玉斗史记正义曰黄帝母曰附寳之祁野见大电绕北斗枢星感而懐孕二十四月而生黄帝于寿丘】青衿敬业童子离经信陵虚左干木分庭【毛苌曰青衿青领也学子之所服礼记曰十年视离经辨志史记曰魏公子无忌封信陵君为人仁而下士士无贤不肖皆请而礼交之致食客三千人从车骑虚左自迎夷门生又云魏文侯客段干木过其闾未尝不轼庄子曰分庭抗礼言俭为周太祖所敬也】忠孝纯深枢机周密孔光不言曹叅勿失【言周太祖赴平凉时俭得叅机密也汉书曰孔光与兄弟妻子燕语终不及朝省政事又曰惠帝时曹叅代萧何为相国一遵何之约束百姓歌之曰萧何为法较若画一曹叅代之守而勿失载其清静民以寜一】温席扇枕承顔悦膝冻浦鱼惊寒林笋出【言其孝也本序少遭荼苦在山服终是俭有孝行矣干寳搜神记曰罗威字徳仁八嵗丧父事母性至孝母年七十天大寒常以身自温席而后授其处又后汉书曰黄香九嵗失母独养其父躬执勤苦夏则扇枕席冬则以身温被干寳搜神记曰楚僚早失母事后母至孝母患痈瘇形容日悴僚自徐徐吮之血出迨夜即得安寝乃梦一小儿语母曰若得鲤鱼食之其病即差可以延寿不然不乆死矣母觉而告僚时十二月冰冻僚乃仰天叹泣脱衣上冰卧之有一童子决僚卧处冰忽自开一双鲤鱼跃出僚将归奉其母病即愈寿至一百三十三嵗葢至孝感天神昭应如此此与王祥王延事同寒林笋出孟宗事注见齐王碑铭】肃肃风政沉沉器局直似贞筠温如瑞玉【礼记曰如竹箭之有筠也诗云温其如玉】清不置水明非举烛马愿如羊金须似粟【言俭在荆州有清徳故以清徳名楼也后汉书曰厐参为汉阳太守郡人任棠置水一盂太守曰水者欲吾清也韩子曰郑人有遗燕相国书谓持烛者曰举烛而误书举烛非书意也燕相受书曰举烛言举高明者而任之以治国也使马如羊不以入廐使金如粟不以入懐后汉凉州张奂之言也注见步陆孤碑】上将克升元戎既序夏阳三防夷陵一举【晋书天文志曰文昌六星一曰上将大将军建威武诗云元戎十乗以先啓行左氏传曰晋伐虢灭下阳诗云一月三防楚世家曰秦拔郢烧夷陵言为镇东将军遂获夏州督南道诸军遂平荆州皆其勲也】凭轼下齐淩江入楚鼎反歴室钟归大吕【言俭下齐则清河洛入楚则平江陵也左氏传曰凭轼而观之潘岳诗云淩江而翔战国策曰乐毅报遗燕惠王书曰大吕陈于元英故鼎反乎歴室髙诱曰燕哙乱齐杀哙得鼎今反归燕故鼎史记索隠曰大吕齐钟名】六卿咸事天官是司二南作伯棠隂实治【谓俭拜小冢宰寻为陜州刺史也周礼六卿天官冢宰之职二南周南召南甘棠美召伯也治平声】清风有颂緑竹闻诗赠行之册超然帝师【诗曰吉甫作颂穆如清风又衞风云绿竹猗猗毛传曰緑王刍也竹篇竹也释文绿竹并如字尔雅作箓音同韩诗竹作音徒沃反云篇筑也刍郭璞云今呼白脚莎一云鹿蓐也按緑竹本二物惟陆玑云緑竹一草名其茎叶似竹青緑色高数尺今淇澳傍生此人谓此为緑竹毛诗正义云此说非也诗有终朝采绿则绿与竹别草故传依尔雅以为王刍与篇竹异也】昔侍兰苑今陪杏林死生契阔无违一心【谓宅宇宏丽临终之日请以还官是其死生无违也兰苑杏林谓木兰为柱文杏为梁也诗云死生契阔与子成説】风云积惨山阵连隂陵田野寂松迳寒深夏婴之陇乔之墓马见千年车回三步【史记曰汝隂侯夏侯婴沛人也与高祖相爱封滕公卒諡文侯索隠曰姚氏云三辅故亊曰滕文公墓在饮马桥东大道南俗谓之马冢博物志曰公卿送至东都门外马不行踣地悲鸣得石椁有铭曰佳城郁郁三千年见白日吁嗟滕公居此室乃之焉后汉书曰乔字公祖梁国睢阳人也初曹操微时人莫知者尝往候见而异焉谓曰今天下将乱安生民者其在君乎操常感其知巳及后经过墓辄凄怆致祭奠自为其文曰故太尉乔公懿徳高轨泛爱博容国令明训士思令谟幽灵潜翳恳哉缅矣操以幼年逮升堂室特以顽质见纳君子增荣益观皆由奨朂犹仲尼称不如顔渊李生厚叹贾复士死知巳懐此无忘又承从容约誓之言徂没之后路有经由不以斗酒只鸡过相沃酹车过三步腹痛勿怨虽临时戯笑之言非至亲之笃好何肯为此辞哉懐旧惟顾念之凄怆奉命东征屯次乡里北望贵土乃心陵墓裁致薄奠公其享之魏志曰建安七年曹公军谯遂致浚仪遣使以太牢祀乔进军官渡也言俭与周太祖相善犹夏婴之于汉高桥之于魏武也】左无长乐前非武库直望高碑增悲行路【史记曰樗里子卒于渭南章台之东曰后百嵗是当有天子之宫夹我墓至汉兴长乐宫在其东未央宫在其西武库正直其墓】
  </div>
  <div class="pagination">
   <a href="庾子山集_page12.html">
    上一页
   </a>
   <span>
    ...
   </span>
   <a href="庾子山集_page8.html">
    8
   </a>
   <a href="庾子山集_page9.html">
    9
   </a>
   <a href="庾子山集_page10.html">
    10
   </a>
   <a href="庾子山集_page11.html">
    11
   </a>
   <a href="庾子山集_page12.html">
    12
   </a>
   <span class="current-page">
    13
   </span>
   <a href="庾子山集_page14.html">
    14
   </a>
   <a href="庾子山集_page15.html">
    15
   </a>
   <a href="庾子山集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
