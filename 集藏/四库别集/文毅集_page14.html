<!DOCTYPE html>
<html>
<head>
    <meta charset="UTF-8">
    <title>文毅集 - 第 14 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文毅集 - 第 14 页/共 15 页</h1>
    <div class="content">　　文毅集巻十五
　　明　解缙　撰
　　铭
　　持敬斋铭
　　有见梦于予者绛衣峩冠步中规矩不出户庭如有执持断断诚一循循仁义其徒有曰整生齐生严生肃生主一生无适生自然生惺然生者战战兢兢拳拳擎擎洞洞属属然指予言曰是灵台丹府泰然而端居者是持敬斋主人也其所持守患难不能忧富贵不能溢如匕鬯之持而雷霆有所不闻也不以幽暗自怠不以须臾自间自未始有形之前将呈乎四达无穷之后后天地先天地前无始后无终凛乎一于敬此其所持也顔冉尝从事于斯予恍然而悟曰子之居即我之居也而孰为主孰为宾也孰纷纷而多言也尝谨识之不敢忘焉亲友康氏志髙以持敬斋请铭孟子曰持其志也志髙亦志乎圣贤之学哉天下莫不有是斋也而为之铭铭曰人各有心心动为志持之则存洞属祗畏匪若持满尚或措之勉勉循循拳拳无替自愚而贤自贤而圣成始成终一于持敬
　　书
　　寄具川董伦书
　　违逺诲言荐将十稔天涯濶异感念奚云缙率易狂愚动遭谤毁无所避忌数上封事万言有分封势重辅导体轻万一不幸有厉长呉濞之虞哈术来归之时钦承顾问宜待之有礼疑则勿任任则勿疑稍忤机权其徒必二此类非一后皆亿中封事留中又尝为王国用草谏书言韩国公事为詹徽所嫉欲中以危法又为文劾袁泰泰衔恨至深见尝切齿但以不为屈膝之故竟致排诬累迹深文之语皆非律令所该伏蒙圣恩数对便殿申之以慰谕重之以镪锡许以十年著述冠带来廷元史舛误承命改修及踵成宋书删定经礼凡例皆以留中奉亲之暇杜门纂述渐有次序荐将八载宾天之讣忽闻痛切之诚欲絶向非先帝之明缙亦无有今日是以母丧在殡未遑安厝家君以九十之年倚门望思皆不暇恋冀一瞻山陵陨泪九土何图罣悮防恩逺行扬粤之人不堪寒苦复多疾病俯仰奔趋与吏卒为伍低徊服事诚不堪忍昼夜涕泣恒惧有不测之忧进不能尽忠于国退不得尽孝于亲不忠不孝负平生学问之心抱万古不穷之痛为天下笑为先生长者之羞是以数鸣哀感冀皇天后土之鍳临得还京师复见天顔少陈情悃或遂南归父子相见即走也更生之日临书不胜恺切愿望之至
　　寄萧时徽书
　　去年腊尽别时岂拟至今未能得见区区复以家叔之丧触热瘴乡不自持谨果得疾困为姻亲忧令兄来己审吉履清嘉慰甚继承惠书乃知伯啓先生亦安和殷勤念恤感媿万千且相去无百里不承顔色又是一年人生防晤良难可叹承借唐书前八叶传为人借去失萧俨传令兄芳桂己见续当録上区区嵗前请见此外不一向时有诗奉上不果今因附献
　　又寄萧时徽书
　　久违思念诚切春间有西行今知不果甚至至百年奚以为劳杜门随分日足为乐不意令兄选迋遽婴竒祸闻之痛心不可堪忍庆门有此实大恠事天道无知乃至是耶想骨月之情固难割絶仍希节哀顺变秋序向凉必来致刍束之情庶可相见也
　　寄萧子郁书
　　前嵗还家不得一面继闻有鼔盆之戚又丁内艰逺道难为情况今脱身瘴疠将遂北辕冀与吾兄一见不知可如愿否子鼎不幸有此大变想必能一视之或可因此得防耶闻公逊有佳笔掷惠为感若中等不必也齐岳有笔在公咏处烦取还之
　　家书
　　奉白简夫座右缙窃禄中朝碌碌无补比来伏计山林多暇问学日新惟深庆慰向闻士之自修不以外至者为进退荣辱况观望人成败为勤怠者尤细人之所耻为谅髙明必不罹此役也近日独作间有经义时有小发明口诵手编未遑逺寄积髙朋从朝夫不复一一尚冀赐示少慰区区惟深察之
　　说
　　刘氏伯庄敬所说
　　书云王敬作所不可不敬徳此周召传心之语授之成王也而所之为义久而莫能明汉儒汨之昧如也自武夷之传行天下户有之学者讲焉然后知学之以敬为所者诚至近而至切日用之间念念乎此一言不谨失其所一动不诚失其所一事不慎失其所所者心之所安也非敬其何以哉盖诚者圣学之枢纽敬者圣学之始终初非二物也惟敬则安不敬则危诚则实不诚则虚虚伪不能有其所危防不能安其所无敬无所其何以自立于天地之间哉吾乡沙井刘氏伯庄名敬学为通儒而以敬所自号盖深有志于圣贤之学者也而或者乃谓周召授成王之语乃帝王心法切要之言不己夸乎余叔父璧山先生于伯庄有姻连以或者之言诘予予曰人皆可以为尧舜帝王贤圣至于途人岂有间哉伯庄而宅心处己常在于敬也若奉槃水属属乎其顾諟也若涉徒杠缩缩乎其有循也日用动静语黙之间又焉有过举哉其顾名思义尤可尚也若夫俨庄严肃则有见之于外者余知伯庄之学曰进而内外一致表里纯全敬所之归其将至于能诚也欤
　　周慎初字说
　　呉先生所为慎初字说一通为婣家周仲鲁氏作也仲鲁兄弟八人其四人者皆以鲁为字盖欲其守钝如愚不务外也而其名曰谨故先生易其字而为之箴规言事亲交友皆当谨之于始而虑其所终凡事莫不皆然其言至矣为之诗曰
　　君子守身执玉捧盈慎之于始永观厥成跬步勿渝顷刻无怠一息之间或臻于壊洞洞属属服膺思戒谨之于朝勿怠于夕屋漏闲居中夜以惕周庙有器满终则倾惟谨于心勿震勿矜临深则惧履薄则危其所慎者坦道常懐始之非难终之者稀兢兢业业先哲同归
　　徐氏二子字义说
　　徐致字景髙用力推致以求合于古人也徐效字景孺效前人也
　　东汉之末贤士满天下清风髙节邈不可攀者惟徐髙士一人是时江右得名者盖少独以一人盖之也故范太史诗云向无徐孺子万口薄南州士谦世居章贡非其苖裔欤兹以景髙景孺为二子字以朂其成焉
　　刘南周别字说
　　永新田南刘氏其先吉水同江人今十余世矣南周其佳子弟也其字之义取普徧而无偏党之私尽周旋而无砥滞之患其义善矣南周犹以为深逺也请为别字以自朂余为之字曰咨询取诗周爰咨询亦断章取义而凡人之为善者必取于人而不自用乃为可贵谦恭逊志虚已下人不耻下问以成其美是所望也若夫异端他岐则又所不必泛咨也传曰泛问逺思劳而无功咨询勉之
　　刘君迪询字说
　　永新刘南循其先吉水人也谒予为之字予惟询字之义有所效率于古欲其取益于今也乃字之曰迪询而为之说使其询于老成询于俊彦询于益友询于贱庶谦谦然不自恃而务取诸人以为善其谁不乐告之以善也人虽至愚责人则明故刍荛之言圣人择焉南循求之古人以为未足则又取于今之人焉归于善而后已然不可徒询而己泛问逺思劳而无功故又在于有以行之也故不徒曰询而必以迪为言者也迪蹈也非惟知之实允蹈之合古今人师而友之以善其身行道于人伦日用之间斯无愧于其名也迪道询求孜孜勉勉循循而无间吾子其勉之
　　李氏壶中春意书说
　　李氏子谦从予说医予曰医者意也意有善有恶有公有私有诚有伪诚则公而善伪则私而恶故君子必诚其意不诚则人诚则天故君子必体于天天人不二也故人言曰天意曰春意天无意四时之意一春意之流行也夏之意春之意渐通也秋之意春之意通而极也冬之意春之意诚而复通也是以人物皆春其称孔子者一则曰温二则曰温想见之者如在春风杏坛之间也称曾防者曰春风沂水之乐也称见程伯子曰如坐春风中也而称医者亦嘐嘐然曰春风杏林也皆是意也善乎人有恒言又曰生意春意所以生也医以生人为意意与天一故医非浅技也非浅近私伪能通其意也故为人子者不可以不知医为人子者不知医之意必陷弑逆之罪非细故也春秋许悼公疟世子止不择医而轻用其药药不先尝而误进于君有忽君父之心意不慎也春秋诛意谨诸防特书曰许世子止弑其君买是也其后止亦以慙愤卒意之于病亦大矣哉是故诚于生人之意医也防有杀人者皆其医之贼也亦足以自杀其身而己矣卢扁淳华之徒可见矣彼因意而偶致人之生也遂意其必能致人之死此意一萌而医不及前日矣故意穷术必穷术穷而死而人不知也嘐嘐然犹曰张长沙病变一日而十二经徧不及药也而死谓有其鬼神也不知其术穷也生意之术本不穷其穷者因其皆不知圣贤天地之意也长沙信精于医之术也者其病也固已切其脉而预知之预知则预防预防则万术施而万药皆遍也心先乱意先穷不能居易而俟命呼吸导引调治攻钻而愈凿其天故以竒术致竒病也皆不诚其意戾于医之意天之意生之意也观于圣贤之意不容伪故其毙得其正焉得医之意也情怒利害之私也斯人之所同病也口鼻耳目之欲喜怒哀乐之情其发皆由于意皆能以致病也怒伤肝忧伤脾恐伤肾以怒治恐以喜治忧以意治意春意流行而医术无穷矣谦既得其说壶中春意扁其读书之室且畜医方居善药予又甚喜其曰壶中也有混沦无外之心流通充满之意壶中为体春意为用也则举一室如在壶中也一家亦如在壶中也一乡亦如在壶中也众名物如在壶中也举天地而不外壶中其心愈广则意愈仁善无恶公无私诚不伪也而生意也春意也天意也圣贤之意也医者意也合而言之一也问医之学而说圣贤之学也非援儒入医也医者黄帝而后不得其说今数千年予故推本而发之庶乎通是意也迩之治心迩之事亲逺之及物岂曰小补之哉
　　说诗三则
　　汉魏质厚于文六朝华浮于实具文质之中得华实之宜惟唐人为然故后之论诗以唐为尚宋人以议论为诗元人粗豪不脱北鄙杀伐之声虽欲追唐迈宋去诗益逺矣诗有别长非关书也诗有别趣非闗理也不落言论不涉理路如水中月镜中象相中色学诗者如防曹溪之禅须使直悟上乗勿堕空有严生之论可谓得其三昧
　　学诗先除五俗后极三来五俗一曰俗体二曰俗意三曰俗句四曰俗字五曰俗韵此幼学入门事三来者神来气来情来是也盖神不来则浊气不来则弱情不来则泛茍不闗于神不属于气不由于情此外道也非得心得髓之妙也
　　诗三百篇之作当世闾巷小子能之后世之作虽白首钜儒莫臻其至岂以古人千百于今世遽如是哉必有说矣前人之诗未暇论爰以国初枚举之刘基起于国初极力师古煆链其词旨能洗前代羶酪之气仆向选其集首推重乐府古调较之近体尤胜江右则刘崧擅塲彭镛刘永之相望并称作者
　　书学详说
　　书肇于庖牺笔墨纸研皆古所用后世异其制尔书称作会纪于太常非可以刀削为而诗称彤管知非始于防恬也三者仿此今书之美自钟王其功在执笔用笔执之法虚圆正又曰浅而坚谓拨镫令其和畅勿使拘挛真书去毫端二寸行三寸草四寸掣三分而一分着纸势则有余掣一分而三分着纸势则不足此其要也而擫捺钩揭抵拒导送指法亦备其曰擫者大指当防侧以甲肉际当管傍则善而又曰力以中驻中笔之法中指主钩用力全在于是又有扳罾法食指拄上甚正而竒健撮管法撮聚管端草书便提笔法提挈其笔署书宜此执笔之功也若夫用笔毫厘锋颖之间顿挫之郁屈之周而折之抑而扬之藏而出之埀而缩之往而复之逆而顺之下而上之袭而掩之盘旋之踊跃之沥之使之入衂之使之凝染之如穿按之如扫注之趯之擢之指之挥之掉之提之拂之空中坠之架虚抢之穷深掣之收而纵之蛰而伸之淋之浸淫之使之茂巻之蹙之雕之琢之使之宻复之削之使之莹鼓之舞之使之竒喜而舒之如见佳丽如逺行客过故乡发其怡怒而夺激之如抚剑防操戈矛介万骑而驰之也发其壮哀而思之低回戚促登髙吊古慨然叹息之声乐而融之如梦华胥之游聴钧天之乐与其箪瓢陋巷之乐之意也是其一字之中皆自心推之有絜矩之道也而其一篇之中可无絜矩之道乎上字之于下字左行之于右行横斜疎宻各有攸当上下连延左右顾瞩八面四方有如布阵纷纷纭纭鬭乱而不乱浑浑沌沌形圆而不可破昔右军之叙兰亭字既尽美尤善布置所谓增一分太长亏一分太短鱼鬛鸟翅花须蜂芒油然粲然各止其所纵横曲折无不如意毫发之间直无遗憾近时惟赵文敏公深得其旨而詹逸庵之于署书亦然今欲增减其一分易置其一笔一防一画一毫发髙下之间濶狭偶殊妍丑逈异学者当视其精防得之是以统而论之一字之中虽欲皆善而必有一防画钩剔披拂主之如美石之蕴良玉使人玩绎不可名言一篇之中虽欲皆善必有一二字登峰造极如鸟兽之有麟鳯以为之主使人玩绎不可名言此钟王之法所以为尽美尽善也且其遗迹偶然之作枯燥重湿浓澹相间盖不经意肆笔为之人工适符天巧竒妙出焉此不可以强为亦不可以强学惟日临名书无恡纸笔工夫精熟久乃自然言虽近易实为要旨先仪骨体后画精神有肤有血有力有筋其血其肤侧锋内外之际其力其筋毫发生成之妙丝来线去脉络分明描搨为先傍摹次之双钩映拟功不可阙对之效之如灯取影填之补之如鉴照形合之符之如瑞之于瑁也比而似之如晲伐柯察而象之详视而黙记之如七十子之学孔子也愈近而愈未近愈至而愈未至切磋之琢磨之治之己精益求其精一旦豁然贯通焉忘情笔墨之间和调心手之用不知物我之有间体合造化而生成之也而后为能学书之至尔此余所以为书学之详说也
　　执笔之法昔李后主煜有云书有七字法谓之拨镫其法予向者论之详矣而拨镫以下莫若平覆此亦晋法宋元人颇尚之其法双钩双挑平腕覆掌实指虚拳是也食指中指谓之双钩名指小指谓之双挑掌覆故腕平拳虚故指实其大较也至于运用时亦当防用拨镫之法
　　学书以沈着顿挫为体以变化牵掣为用二者不可缺一若专事一偏便非至论如鲁公之沈着何尝不嘉懐素之飞动多有意趣世之小子谓鲁公不如懐素是东坡所谓尝梦见王右军脚汗气耶
　　学书之法非口传心授不得其精故自羲献而下世无善书者惟智永能寤寐家法书学中兴至唐而盛宋家三百年惟苏米庶几元惟赵子昻一人皆有师资所以絶出流辈吾中间亦稍闻笔法于詹希元惜乎工夫未及草草度时诚切自愧赧耳
　　学书之法既非口传心授不得其精大要又须日临古人墨迹位置间架握破管书破纸方有工夫张芝临池学书池水尽墨钟丞相入抱犊山十年木石尽黑赵松雪十年不下楼巙子山每日坐衙罢写一千字才进膳唐太宗持简板马上书字夜半起把烛学兰亭记总之大字须藏间架古人以箒濡水学书于砌或书于几几石皆陷
　　书学源流详说
　　书自蔡中郎伯喈于嵩山石室中得八角埀芒之秘遂为书家授受之祖后传崔爰子玉韦诞仲将及其女琰文姬姬传钟繇元常魏相国元常初与闗枇杷学书抱犊山师曹喜刘得升后得韦诞冢所藏书遂过于师无以为比繇传庾征西翼衞夫人李氏及其犹子防卫夫人传晋右将军王羲之逸少逸少世有书学先于其父枕中窥见秘奥与征西相师友晚入中州师新众碑隶兼崔蔡草并杜张真集韦钟章齐王索润色古今典午之兴登峰造极书家之盛若张丞相华嵇侍中康山吏部涛阮步兵籍向侍中秀辈翰墨竒秀皆非其匹故庾征西始疑而终服谢太傅得片纸而寳藏之冠絶古今不可尚已右军传子若孙及郄超谢朏等而太令献之独擅厥美太令传甥羊欣欣传王僧防僧防传萧子云阮研孔琳之子云传隋永欣师智永智永传唐虞世兴世南伯始伯始传欧阳率更询褚河南遂良登善登善传薛少保稷嗣通是为贞观四家而孙防礼过庭独以草法为世所赏少保传李北海邕与贺监知章同鸣开元之间率更传陆长史柬之柬之传犹子彦逺彦逺传张长史旭旭传顔平原真卿李翰林白徐防稽浩真卿传栁公权京兆零陵僧懐素藏真邬彤韦玩崔邈张从申以至杨凝式凝式传于南唐韩熙载徐铉兄弟宋兴李西台建中周缮部越皆知名家苏舜钦薛绍彭继之以逮南渡小米传其家法盛行于世王廷筠以南宫之甥擅名于金传子澹游至张天锡元初鲜于枢伯机得之独呉兴赵文敏公孟頫始事张师之得南宫之传而天资英迈积学功深尽掩前人超入晋魏当时翕然师之康里巙平章子山得其竒伟浦城杨翰林仲宏得其雅健清江范文白公得其洒落仲穆造其纯和及门之徒惟桐江俞和子中以书鸣洪武初后进犹及见之子山在南台时临川危太朴饶介之得其授传而太朴以教宋璲仲珩杜环叔循詹希元孟举孟举少亲受业子山之门介之以授宋克仲温而在至正初揭文安公亦以楷法得名传其子法其孙枢在洪武中仕为中书舍人与仲珩叔循声名相埒云
　　饶介字介之号醉翁华盖山樵浮丘公童子亦曰介叟临川人游建康丁仲容壻畜之后卒于姑苏时嵗丁未宋克字仲温一字克温呉郡人官鳯翔府同知卒于其地时洪武丁夘
　　宋璲字仲珩金华人太史潜溪公仲子仕止中书舍人卒于洪武辛酉
　　俞和字子中号紫芝山樵桐江人寓居钱塘洪武时以布衣终年八十余
　　杜环字叔循庐陵人卒官水部员外郎时洪武戊辰詹希元字孟举新安人号逸庵丙寅讷叟幼从父官胜国至洪武初为铸印副使后卒官中书舍人
　　胡布字子中旴江人得书法于宋克一云与克同受学绍兴老僧
　　揭枢字平仲丰城人









　　文毅集巻十五
　　钦定四库全书
　　文毅集巻十六
　　明　解缙　撰
　　题防
　　明帝典题词
　　惟明开天辟地正伦复义通幽达明神识睿知商周汉唐宋罔匹俊于放勲世系绪本颛顼周诸侯国于邾汉大司空浮裔丹徒句容族以显渡江樯于泗元淳笃庆仁祖暨陈后习梦于休灵冠黄舍止索于牟秸糖璿圜苾芗曰食以食药既寤齚兰郁夙震有娠天歴戊辰九月丁丑旦天光临焱腾龙采登众诧惊己夘膨不怿仁祖梦之寺抱拭于金人植璋于膂端寤瘳罔疢夕即焱兴夙祗于上下神灵动徴止随阴郁有应惟不凟嵗甲午梦江东有木天齐日辉帛书帝翺翔大平美中华霁嵗乙未渡江梴登采石遂取太平恊于梦徴止坊日升平舍陈氏诞懿文陈媪贤梦龙见天云光烂然具盘金盥讙曰太子生太子生及降陈胜大防勍兵戡定建业宥宻本基帝曰咨尔善长文政文忠尔达尔遇春尔愈尔胜尔和尔大海尔璟尔惟战惟守毋或轻于戮无彼我皆天民惟天是鉴佥曰疑众降用刘帝曰天不违于人人敢违天惟天殄矧有众克用盛战鄱阳日重轮愈曰以火攻畴曰底哉俞乃言友谅卒死降十万帝拜手稽首誓于将士曰惟无杀有戮于一人罪及尔众众拜手稽首曰唯命乃定姑苏乃定闽海乃定太原乃定西蜀缚张士诚致陈友定走扩廓降明婴四伐而天下大定基曰惟帝天一独禀全智文臣将臣惟成算是视雷行电驰罔有髪不利惟天授非人力是致帝曰朕罔闻知惟罔倾问以私惟克诚阴阳表里赫有明徴非心黄屋拯生民于涂炭收天下于羣雄继天出治经纶万邦由一心运量嵗郊祀祗祗防防不敢仰视惠鲜小民一夫不获如灼于肌极天所覆罔不率俾帝曰尔后妃惟居中罔有发于外尔外戚惟畏法毋以亲是恃尔寺人惟给事扫除是司尔将臣惟出则用众襄事则归于第罔以权或昵天休兹至帝勿休曰朕徳罔克臻兹龙据于顶不震不惊五纬聚河流清云绣卿鳯衔图龙马来廷赤乌翔白兔见莲并蕚木孕文屡丰年甘露降嘉禾秀麦叠然益至于菓蔬帝勿休曰朕徳罔克臻兹惟勿怠是非祥惟灾帝经文神焕声中律度夙兴夜寐克俭克勤不修宫室不为游畋服御无华声色不迩絶不湎于酒受命五十载惟终始如一惟懿文开天辟地神识睿知恊于帝佐命丕图夙播于徽柔辅运臣心翼从惟谦不自庸承天时行克孝克恭克俭克勤乃文乃武阴隲于下民惟至仁乃殂落民用诚若丧考妣
　　防王鲁斋晋唐法帖
　　吉文献旧邦必有金石文字之传往时临江戏堂帖乃镏次庄以淳化官帖刻之今在新淦县南溪水中绛帖己逸其半间有存者皆模糊帖近在秘府人间皆不可得见矣此晋唐杂帖数纸皆淳化官本之外金华斋一百年前石刻也石久己不在独此拓本有鲁斋先生题识其后人文英寳藏之以示予岂惟字画之工与纸笔之精好其一时文献犹可因是想见也
　　防王右军法帖
　　右王羲之帖在淳化第六巻中宋太祖时王着定审真迹磨勒上石乃相传云木板岂固有两本耶及观太清楼大观帖乃徽宗再出秘府真迹与米芾蔡京等审定重刻上石比前又大不同想王着所摹今世无传者虽佳亦是翻刻耳此三帖绛帖差瘦大体则与大观同然则今世所传固当以绛本为上人乃不知爱甚可嗤也
　　防欧阳率更化度寺碑
　　右欧阳率更书化度寺邕禅师塔铭石本王鲁斋先生自言儿时见其兄以此临学时二百四十余字其兄亡后鲁斋求补为全文而妍媸自见景定庚申人日所为防如此至咸淳己巳春又得河南范谔隆兴初防尾云庆歴初其髙王父开府公讳雍奉使闗右歴南山佛寺见断石砌下视之乃此碑称叹以为至寳既而寺僧误以为石中有寳破石求之不得弃之寺后公他日再至失石所在问之僧以实对公求得之为三断矣乃以数十缣易之以归置里第赐书阁下靖康之乱诸父取藏井中兵后好事者出之搨数十本己乃碎其石恐流散浙右者皆是物也则以是为范公家本矣今又百三十年而鲁斋六代孙文英寳藏之如旧比今西安府学本清劲神采相悬絶逺甚大抵书法有轻重之势而近无石本类皆一体填凑字内筋脉举无存者予与他人言多不省今见此本乃知古人自有真也
　　防李邕墨迹
　　右李邕永康帖米芾家故物也上有亲迹等印芾甚为寳惜而此真本子友仁善兴中进之藏之秘府今巻首唐李邕永康帖六字髙宗御书也宋亡归于元国初流落于鳯阳某家洪武庚子余里人侯成章得之章殁后余兄简约购求以为解氏之寳好事者可以一览而足兼有装潢题识具在皆为人褫去益售其伪此真者正不须也
　　防宋真宗赐杨丕手勅
　　按吉水志杨丕字大中宋真宗祥符八年进士为员外屯田郎改知康州据史书云大中祥符五年十二月立徳妃妃聪明排羣议立之令康州进贺今此勅所云即其事也当是公知康州日无疑而州志所称登第之年与此不合然必以史书与此勅为正此勅字画甚佳盖真宗极盛之时也但不知与书三瑞之时孰前孰后耳公之裔孙某出以相示为疏所闻宋制署某日及押勅皆至尊亲笔真宗与刘后坐阁中批答章奏每至中夜其勤盖如此勅虽未知其何人书但押勅盖真宗御笔无疑矣杨氏子孙其寳之
　　防欧阳文忠公知谏院诰命
　　欧阳文忠公庆歴二年三月知谏院诰一通与鲁周询等同受是命宣奉以制列御官知名者中书舍人孙抃翰林学士呉育也其散官宣徳郎勲骑都尉如故无所加也守太子中允特授守太常丞则迁守官矣知谏院事则所陞职也集贤校理先以中允充今以太常丞充故言依旧也勅防言广辟言路崇设谏垣宜进官聨往防谏列通篇专谏言也诰皆文思院织绫用吏部主事印其文则中书舍人选书令史所书归颍时平生诰命分与子姓此诰是与庐陵尉房收者后赠直秘阁讳澈之祖迁居抚州遂携以往今秘阁之八世孙齐以太学生修书禁中出以相示为之俯仰太息或人论公思颍而忘吉者或人所不知也近嵗常遣人寻访公墓在今河南锡州新郑县思贤乡巍然独存但苏子由所为神道碑中经焚烧稍剥落耳闻其傍居民及颍上旧居公之子孙皆无在者独吾邑水西迹符南山白沙螺陂二房实出公长子发之后发之子兴世兄弟髙宗南渡随驾来仕为太平守赴都堂给符据还乡今此符据及公拜防知政事封三代诰勅俱存迹符真象在螺陂又有发授殿中丞诰一通存泰和蜀江则公之族房也公之子孙散居吉之九县者尚多而颍上乃无之岂公有遗命使居吉欤公之行义文章非后学所能赞一辞者独旌述其不忘乡里之意以告其子孙且解世之惑者云
　　防蔡端明谢赐御书真迹
　　予尝读蔡端明文集载其所上谢赐御书诗一首后有答诏时宋仁宗皇祐四年距今永乐四年丙戌三百五十有余年今存此卷当其时所上真迹必藏之秘府此诏当在彚聚文集者故得之诏之存亡不可知而此本不知何时流落人间然递遭兵火中原多故公此纸独为人所爱惜夫岂惟其书之善哉彼若蔡元长父子书非不工偶有传者人必不能以此易彼且论之者非有慨然而叹则必丑诋之矣又安能如此书之合口一辞敬羡而无间也呜呼书之美恶不诚系于人也哉
　　防苏文忠公书
　　书之为艺非他艺比也歴世圣贤重之盖宣人文施治化述六经应万事经天纬地不能外此至百千万年日用而不可阙者岂他技艺之可比哉是故自庖牺作书契三皇五帝无不在于书者世逺不能得见其迹古文尚书与世传石刻亦彷佛其万一皆非缪妄者矣周人善篆书孔子为人作题扁大字观阙里牀前砚延陵季子墓石可见矣汉晋唐宋帝王皆学书汉光武帝章帝晋武帝元帝唐太宗宋太宗髙宗其尤也当时臣庶多能书者杜度张芝钟元常王逸少欧虞褚薛苏黄米蔡其尤也其志工于书也岂徒为人观美哉盖天之文与地之文人之文一也景星庆云人皆仰之精金美玉人皆寳之缪恶之书见者贱之观且不暇何以埀世传逺哉余尝患世之不能书者不自咎其拙恶而以书为末技艺借口也苏文忠公大节表着文章妙天下其书师顔鲁公规模淳厚筋骨隐映古意浑成中藏至巧如周鼎秦钟使人可爱固可以破愚起懦于千百载之下余既躭学古人书于文忠公此纸寳之不啻珙璧书之所进他曰安知不与古人并传哉余姑识此为之兆云
　　防萧定基神道碑
　　右荆国王公所为萧公神道碑一通树立墓次岿屹犹存今属吉水县中鹄乡故舎之原碑为端明学士蔡君谟书以御史之行荆公之文端明之书动人耳目模脱固多御史十二世孙某惧其久而讹舛也蕲予重书此纸或刻之石又可俾益久逺但碑称武宁令仕李氏考其官诰则杨氏干贞其曰李氏盖误也郡志御史后有庐陵郡侯之赠则在此碑之后故不及载云
　　防萧服侍郎印歴
　　此宋吏部侍郎萧公讳服政和间除授尚书吏部员外郎考功印歴也吏部歴官事己具宋史本传予尝观其伴辽语録己深有靖康之忧惜哉公之早世也其孙仲素又视予此印歴为之怃然使公当执选靖康羣小何由得进
　　防王仙都手书
　　翰林王君文英寳其六世祖仙都令手书诸葛孔明初见先主问答羊祐平呉疏王朴献周世宗防冦准澶渊出师事谓之硕画以寓其有为之志其子鲁斋装治为巻为之题识时淳祐庚戌二百九十有七年于此矣太史苏公谪仙都不以白其兄丞相致成功业予谓当孝宗之时无几可乗呉文正公尝有云志欲有为时未可为处丞相之时然后知其难耳宴安一隅夫岂豪杰之本心哉不然则古今天下无可遗恨之事矣悲夫有时可乗者不可以不为无时可乗者亦不可以强为硕画之传于后世英雄识世务者尚知所择焉可也
　　防文信国公手简
　　按庐陵自宋季惟崇政殿说书欧阳公守道以程朱学倡东南而须溪刘辰翁心逺方峯二聂先生最称髙弟先有声名方峯讳济而心逺即吉甫也文信公厥后方事欧阳公则于吉甫固同门而吉甫又先故此书尤致其敬其故可考也
　　再防催请书
　　聂继善方峯聂先生之七世孙也间以家谱求予序予家与聂氐世好相仍而方峯又为余族祖秀发公子壻方峯侄以道仕元至广东宣尉亷声者于天下尝从秀发游为子弟往时信国文公与其宾客故人书札或藏于家兵燹无遗独此二书副本犹存故谨书而归之继善
　　防罗神童诗巻
　　虞翰林负豪伟不羣之气蓄经经纬史之学出乎蝉聨轩冕之家而际乎丰亨豫大之时文章禄位自有空天下小宇内之意平生诗文何啻数万独此诗为罗先生作盖题其归来也想慕髙风杖履相从之语非一时深交遽能使之降其尊大致其殷勤景仰如此神童公之髙风百世之下可想见矣神童今有孙子澄侨居吉水故墅遗墅规模俱存然皆不能如旧观之足以动人独子澄为予诵此诗且言虞公江乡往还后必过从更书氷雪相看四大字刻石犹存尚使予戚然而仰悠然而思也世间何物足以传不朽哉虞公先祖丞相雍公与先世荆南安抚公伯翔少保公善长御史都总制元整俱事宋髙宗皇帝而先祖太史公真我在元京相与莫逆自雍公至其身与予家五世交游遗文无一存者重可感也予所以尤愧于子澄之能忆此说也
　　防楚竒刘公与丘氏书并梅南刘公防
　　乡先生楚竒刘公仕元终广宪贰死节于贑近日予过其处父老犹能言之此前一纸其所与乡亲戚丘民则书也前后书名及奉启等字皆亲笔盖此时以江州守万洪都机务丛冗时也然犹谆切敬谨如此亦可见前辈诚实之风矣后纸乃肇庆守梅南刘先生防语叙公事甚备盖其子作喆所书民则令子思朂出以相示予感二刘公皆先君子之友而作喆教学中相与交甚厚今皆不可得见矣而此二纸之传非但可为丘氏之寳江乡前辈之风即千百年间欲有考者岂能无取于斯欤
　　防浮云公墨迹
　　欧乡刘旦文昌钱汉滨公之外孙也昔尝来文江从翰林张公伯頴游持其曾大父楚竒翁诗文一帖示予观之其文词古淡意气雄伟忠君报国之心隐然在于言表千载而下休光遗烈耿耿而不磨者也旦读书乡庠受业名师他曰擢髙科登显仕益以见刘氏之不乏贤也矧其序之于前者皆名公钜卿犹之金石丝竹铿锵于钧天之奏桓圭衮冕从容于庙堂之上读之令人起敬旦其朂之哉遂书此以发其继志之诚俾其保爱斯文以传诸不朽
　　防金幼孜所藏刘仲修书
　　清江自范太史以攻诗之余兼力于书赵呉兴常推之以为不可及国朝来仲修刘公奋然防特郁为一时宗尚固不在范公下也恨其命与时违卒陷非辜如陈子昻之幽没而天下少知者甚可痛惜公初与先世交游三十年今又获见幼孜所藏则又知为幼孜先友也两家子弟抚巻慨然
　　防苏太史书柴宗礼传
</div>
    <div class="pagination">
<a href="文毅集_page13.html">上一页</a><span>...</span><a href="文毅集_page9.html">9</a><a href="文毅集_page10.html">10</a><a href="文毅集_page11.html">11</a><a href="文毅集_page12.html">12</a><a href="文毅集_page13.html">13</a><span class="current-page">14</span><a href="文毅集_page15.html">15</a><a href="文毅集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
