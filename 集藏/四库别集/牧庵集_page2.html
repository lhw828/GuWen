<!DOCTYPE html>
<html>
<head>
    <meta charset="UTF-8">
    <title>牧庵集 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧庵集 - 第 2 页/共 15 页</h1>
    <div class="content">


　　牧庵集卷一
　　钦定四库全书
　　牧庵集卷二
　　元　姚燧　撰
　　诏制
　　杨尔昌赠夀国安惠公制
　　人之祖其木之本培植既深曽之孙如榦之柯防分斯茂比切云霄于千尺岂濡两露之一朝具官某生际时艰役编氓籍虽迹沉浮于里社而名表襮于乡闾徳迈乃身尽力菑畬其地泽流尔后聨芳侍从之臣矧侍前皇有闻今日茍不上推其所自爰进丞疑何以下诏夫将来用光防漠可
　　妻富察氏赠夀国夫人制
　　姆名门于辽右醮华望之农言必女箴动循妇道笃生奕奕之令子实为洸洸之武夫观其临陈以捐躯于时蹈难可知卜邻之提耳平昔教忠矧曽孙以宫臣为储贰之傅友上推徳泽皆发庆源于朕之赠右揆而勲防军疏恩已极尔于谷异室而死同穴受祉不那告第以兹制纶钦若
　　杨徳崇赠夀国康懿公制
　　羇于人而合于天徴书惟信非其身而在其子从古已然源不浚则流岂长弓必劲而矢方剽取譬若近为理则同具官某自叶流根去华务实以名闻于裕庙遂驿致为邸臣不大其施以昌尔后膳祠主客郎官所职之殷繁嘉吉军賔阁老相资而损益生而有光于门户死者何憾于泉扃位亚师垣展矣三司之列宠加公衮岿然九命之尊伊尔明灵尚膺茂渥可
　　妻陈氏赠夀国夫人制
　　以育姜敬仲之遗苗归有周扬侯之余裔合姓皆神明之后生子宜礼度之闲进长仪曹近清光之尤切动咨阁老率旧章而不忘因观从槖之能然皆出断机之所自秩上公以九命既疏大国之封开夀域于八荒宜正小君之号用资告第贞魄是承可
　　王守道赠夀国忠惠公制
　　臣之迈徳固将流庆于后昆王者念功必使被泽其先世肆即下地爰进大封具官王显之父守道生值时艰出膺人杰属金源之南播屹恒镇而中居彼犹冀死灰之然而潜出代交之防诱同官以所部曲殱都师不遗稚孩佐太尉之孤军奋雪讐耻复连城以千里尽返故常鸿集之氓遂其奠居枭悍之卒戢不为暴用轻典以刑新国克逺省以任旧人损户簿征折劵恤匮故饮惠者相率而尸祝其闻风者或形之咏歌非独专乎军谘兼亦正夫侯度帝曰嘉止玺书烂云汉之章民曰异诸金节等河山之誓于功岂一书而足爵宜九命之加矧有子尝任其股肱尤可厚饰终之典虽若汝不复于骨肉必犹多用物之精其克钦承尚永无斁可
　　妻封夀国夫人制
　　凡曰有官之君子克慎其终亦惟主馈之家人能勉以正典既所天之加恤义无同穴之见遗某官某之妻姆张懿徽妇主贞顺令闺门之不出奠宗牖之必亲齐国贤妃才警鸡鸣于昧旦鲁侯夀母未闻燕喜于期頥合斯异代以观有不同年而语飬以辨章之廪禄何报春晖服其裕圣之笥衣足华嵗晏居勤纂组而无逸动释几杖而不随受祉之那比隆安有亦黄髪之良异者而素心之所慕焉于开予夀域于八荒毓封先汝进夫上公以九命济美后人可
　　耶律祭酒考赠涞水郡庄慎公制
　　臣克厥艰而始明敏其徳子焉能仕皆由父教之忠眷予问义之人师实汉仆射之位长固求还笏难断抗章是用追崇其先庻以垂裕乃后具官某中书犹子丞相从兄宗承辽室之遗苗祢祀金源而全节尚论其世孰逾尔家而又诲嗣续善诗礼之敦于以见平生戛纨袴之习自夫共工之谢晏然同俗之安争馈肆乎五浆振衣冈于千仞奉先惟孝虽耆耋于禴祀也亲焉接下以恭其臧获之乆故者民耳匪直八官而知止抑展在家而必闻惜弃世于九龄负为国之三老于神游安徃定徘徊乎故乡衮宠即封用昭章于疑墓嘉诔以副殊渥罔遗可
　　王思亷之祖沂赠恒山郡庄惠侯制
　　商容殷臣周武过闾而必式亷颇赵将汉文制敌而尚思至公因见夫古人褒善不嫌于异代某官某之祖沂言出无择量深有容当天歩未改玉之时明刑书为亡金之用立人由己饰吏以儒始知法以佐州寻假令而为县以不扬威子长吏斯免滥罚于平民不恶而严虽文无害伍符尺籍事専司六部之间驷焉高门报顾在百年之后有孙四纪及相两朝晚年尝作客夫青宫时竟遂明农于緑野遗荣若此埀裕尚多于父为士而子大夫尔知守死生于祭考赠公而祖侯服朕诞敷隆杀之等威尚其光灵歆此明命可
　　祖妣赠恒山郡夫人制
　　求世徳于上古神明后者莫先于帝高阳屈原云然亦岂顾后之人哉惟自是屈节虽不可谱其次传则汝为其遗苗从可知也然自佩缤纷于繁饰及夫曰黄昏以为期思公子于芷兰不言而喻贻下女以杜若无忌可知溯厥芳闻宜兹象服于戯教尔孙导其先路既竭其力以事君恐王毋怀乎故都俾从夫爵而启宇降斯宠命贲彼幽扃可
　　赠焦徳裕考制
　　我国家礼御羣臣凡有位跻乎将相恩推上世必皆宇启于公侯匪专劝忠用以光孝具官某之考某生当立武之日负其先众之才既长千夫将经百战毎获俘而不杀其乆奴而必民化盗贼而为善良振饿羸使遂生活方乱离之靡定而仁惠之兼施自他人若是之有为而平日皆在所可纪由为子之束于贫贱故世徳不能以昭明则尔后之炽昌亦式谷之教诲夫既一门各尽其道可于九原不显其光可
　　焦徳裕赠恒国忠肃公制
　　事睿太宪以及世祖可谓图任之旧人官赵蜀源而尽东瓯亦既敉宁于新国于劳庸之是迹何甄録之可遗爰启大封用昭幽壌具官某忠壮而信厚刚毅而纯明皆得自天且资以学当王略经纶之际适金源逋播之秋覆巢太行遂武仙之首恶引翼开府雪史帅之血仇从后跸董漕于川中寻持宪省风于陇右行役之逺声名益延及太师之济江乏才臣之谋阃自家而起乗传以从既同辐裂之文又翦彚兴之莨莠为勚之伙枚举岂殚方分省政之参俄有邦光之殄于永辞白日佳城郁三千年不及清风黄阁留一万古可
　　纳喇追封蜀国忠武公制
　　朕闻率土之臣莫如同姓干城之将尤可异恩故逺稽于礼经用厚加乎愍册具官某其在弱冠尝为选锋迅与鹰扬号为万人之敌虓如虎视隐然千里之威属钜冦之反郊乏总戎之制阃来可居此孰有异然其为人心所归不待君命之至推使秉钺辞拒循墙即下令于辕门已折冲于樽爼握机旗建四川之草木知名开壁鼓行三峡之星河动影勇颇牧之非匹防孙呉之可方八阽危则膺众所不先分赐予则如士之最下劲骑所蹙坚城毎摧如斯宣力于两朝何止出竒于百战于降年弗永为烈则多虽状不及识之亦心未尝忘者置户以守何樵牧可侵马鬛之故垒即封或魂魄犹思蚕丛之国可
　　伊苏徳勒赠蜀国武防公制
　　遣戍以歌采薇命于天子者为将三世故国非谓乔木名曰世臣者即戎百年生而他人孰可方之没则斯朕所甚愍者具官某川涵而岳负玉裕而金相受钺于成童之年交绥于大敌之阵观其进退以坐作得于生长之见闻勇必冠军功则推众非有是为将之体其何以服人之心虽﨑岖残蜀之余乆才五稔顾敉宁平宋之后艰已百罹置郡县于夷蛮斥邉疆于甘肃或分使节或秉政钧自陜右而云南躐辨章而丞相勲亦懋矣年则未焉何期立极之新而失图任之旧于乃祖乃父既不异乎锦里之封尔子尔孙亦可同是蜜章为刻光灵如在明命用歆可
　　张略赠蔡国忠毅公制
　　保塞承勲孰曰将门之无种陵川受学兵推师道之有传既不坠其冶弓而复敦以诗礼方资用世奄郁佳城中奉大夫河南江北等处行中书省参知政事张略易武以文克忠由孝在宪庙已颁其虎瑞故世皇洊致之龙光防盗发于东秦加兵助乎南纪援徐方之传檄夙料如成当炎夏以交绥宵奔已堕归守衞士兼长仪司赐金扣之巵被锦粲之服以中奉秉宣麾于淮浦仍前授移使节于洪都大憝既殱余孽何頼超参南省之机政随开北首而棺悬虽未陈夫襚衣犹及赠其褒衮于乃公既邦之蔡无庸改封其家有庙于燕可从与享精爽不昧明命用歆可
　　秦国忠翊之弟巴克实巴追封古哩郡防懿公制
　　繄朕闻汝惟昔在军谓人集菀而已集枯羡鸟乌之暇豫何寸有长而尺有短投防之卜居道理之安死生奚计某刚毅而明敏贞信而沈几逃自叛王弃其尽室义定君王之分石可转而心靡移恩轻妻子之私裾虽牵而首不肯遄其归以万里始克觐于九重帝曰嘉哉世所难者故其赉赐之物俄然充牣其庭或为廷士于中或将邉兵于外居无常所至则有功月旦之评士咸髙其一节春秋之笔史无待于他书不有褒章何发潜徳于恩如尔家之奕叶能令名者几人封依兄国于拂林兼位崇以二品灵而有识生气凛然可
　　杨福赠夀国武庄公制
　　所遗乎死丈夫横尸于战场其凛若生太史纳书于幽隧人臣斯得天宠何加具官某方初入官于逺行役第知争先而贾勇何有反顾而蓄疑将工礮之万夫壮军威于千里志恢王畧恨衣帯不甘南纪之存魄毅国殇殉枹鼓以示北方之矫与马革包棺以奚异讵蜜章纳壌之未闻展也兴哀为之赐諡爰加美号忠期昭白于广庭式慰明灵制许焚黄于神道可
　　马实赠扶风郡庄惠侯制
　　惟仁者为能爱人虽甚急贤才之得观逺臣以其所主始可精淑慝之分故世皇大公其心致多士善用此道具官某栖身岩穴屏迹市朝既力穑资其读书复悬榻慎于取友用先正魏公之荐得温室省树之观问惟对以国言事见可于天聴赉衣在笥进秩题舆万里之涂牵车共期到逺九仭之山止篑不愿为髙竟自遂以终身敢维憎兹多口传家有子应宿为郎治膳司主客之殷繁酌嘉吉军賔而损益诸有疑贰皆资老成于克对无羞皆汝教忠之自或灵有识钦予追恤之褒可防克特穆尔祖考伊蘓追封秦国康惠公制
　　朕礼遇臣下将责其报上而効忠故先之惟亲而立爱人曰予知不力善乌得夫令名祖以孙尊必既贵乃推以哀典尚书左丞防克特穆尔之祖考伊苏繄我髙后于尔先人闻为世之所贤奏遣伻而将致由渠既耄辞不能徃以汝克肖代之而行非家学有自而来不父誉如是之力春秋方富初供奉乎东朝夙夜惟勤载徒征于西域托椒房之亲以为傅父居画室之馆以鞠帝姬虽一话而一言可三薰而三沐即其时皆书之册视他日取用为模至今天府所藏尚存择古地官爰加以赠于子兆民以敷五典生不及邦教之是司公九命而勲上阶没其与子封而为亚英灵不爽幽贲其承可祖妣克哷氏和斯纳苏赠秦国夫人制
　　妇人能动循礼度既宜室而且宜家王者之加钖号封不从夫则必从子存亡奚间古今所同赠光禄大夫大司徒上柱国秦国惠康公之妻尚书左丞防克特穆尔之祖妣克哷氏和斯纳苏贞静而幽闲柔明而茂淑徳实在已贵不以夫由嫔椒房娶妻必食于河鲤爰从戎辂大人未造而渊龙由托子其王姫是用尊为傅毋盛哉车服之出入蔚为门户之光华生子则贤既间闗功成于万里有孙而相亦崇髙位至于三公何尔身不及见之斯朕心所尤惜者于髙后之明并日月生及依其末光夫人之行如山河没可忘其幽贲大秦启宇贞魄用歆可
　　考崇福使阿实克岱追封秦国忠翊公制
　　赠以褒忠凡善无防而不録名取副实夫言有大而非夸惟逺藩之旧人及承事乎列圣匪封大国安贲下泉某考昔在宪宗未登宸极初因太子同生于其地故即在军钧钖以是名嘉与帝姫共其傅毋臣求爱遇于当世人谁过诸女采抚鞠于内庭妻亦赐者逮六飞之廵蜀乗世传而超燕世祖异观宗臣不劣所欲则与之聚为猷而必其成属叛王阻兵于北荒致懿亲絶使于西海责从间途以徃奚翅乎十万里之遥竟怀重寳而归已忽焉四三年之久最其劳勚无与比伦报宜其身顾后者天命田出舌在今其子补岂专乎衮阙用方頼其钱流设尔无是之隽功亦朕不遗其哀典位崇太傅何及钟繇虎贲之共舁宇启大秦足表造父马迹之不至英灵不爽茂渥其承可
　　李道复曽祖考执赠韩国公制
　　于传有言至诚之道可以前知在易亦曰积善之家必有余庆何天道之应若质剂而取偿而人事之脩如菑畬而望获具官某之曽祖考某尚论其世孰逾其家自后唐仅十五传至今代实四百载秋闱战艺尝从退鹢以俱飞晚节考槃遂卷屠龙而弗试犹不失一乡之善士矧其资上党之素侯源濬也则其流长城髙者由夫基厚冝尔来裔为我荩臣一乃心之是期百其身以奚恤与同休戚尝忧杞国之天不大声色再抱咸池之日将以图报惟有疏荣故于三代之相承皆以上公而为赠于汝为其曽王父虽不及股肱于庙朝朕命以子大夫尚或可肉骨于泉壌光灵不泯恩綍用歆可
　　曽祖妣郭氏赠韩国夫人制
　　内言不出于梱虽无事之可书大孝能显其亲凡有功而必报此古圣人励忠之意亦士大夫反本之心某官某之曽祖母秉徳渊纯移天令淑正位乎内利家人在馈之贞以礼自防见君子采薇之説遂衍曽孙之庆用疏列土之封精爽有知钦承惟永可
　　考赠韩国忠献公制
　　九仭为山覆篑其址百川学海滥觞是源因于已然而即观莫不积始而至厚某官某之考某渊深而智山静而仁当胜衣弱冠之年奋前驱执殳之役以从王事为冯忠靖周旋者勤不告劳能审敌情效余华明成败者算无遗防后移漕幕与府佐所至事治而言行在乎他人自足为贤而推尔能犹未言善属裕皇妙择乎师友俾子孟入侍于皇孙凡太后之所如必耄年而不后舆疾河内道卒冀方其尽瘁以事为如何于无徳不报之有待遭成庙违弃其万国与先帝临御于四年洪济于艰嘉猷是頼两扶青天之红日一新黄阁之清风能蹈难而不辞实教忠之所自于戯观子可知其父乃古人不同时而云然事君能致其身则今朕与偕行而见者生负为明堂之八柱没冝享清庙之六瑚爰启茅封式光蓬颗可
　　母王氏赠韩国夫人制
　　妇人能循礼度既冝室而冝家王者之加号封不从夫则从子死生莫间今古所同某官某之母温防而懿徽柔惠而贞顺观其仪之不冝尔子之曰贤防奸宄何鼎湖之格天潜图内难頼忠良辨虞渊之取日寻复重光如斯借筯之筹皆出断机之教延登伊始追钖维新爰循从爵之封庸示归鱼之宠尚斯冥漠少慰灵明可
　　妻赠韩国夫人制
　　国家以名器之公盍深求于崇报夫妇乃人伦之本冝并着于显荣爰考典章用敷宠数某官某之妻赋柔嘉之性凝婉静之姿姆于名门素守女箴之训妇此良士峻居储传之严所期夙夜之相成不谓死生之有间慨驹隂之不待失同依日月之光缅象服之是宜尚足表河山之行进封大国正号小君庻其营魂歆此嘉命可
　　妻封韩国夫人制
　　王政重于报功国风本于正始齐家有道内助臣忠赏爵惟公尚从夫贵以厚人伦之别以彰妇徳之严某官某之妻懿敏柔明雍和专静遴选蚤由于名阀笃恭宻侍于慈闱嘉若令姿归于重辅行学素足乎已富贵尤虗其心义调琴瑟之和礼饬笄珈之盛俾尔夀俾尔昌炽岂惟偕老之荣在其身在其子孙孰愈兼全之羙克膺宠渥茂介祯祥可






　　牧庵集卷三
　　钦定四库全书
　　牧庵集卷三
　　元　姚燧　撰
　　序
　　读史管见序
　　宋社既墟诏令湖南宪使卢挚以内翰籍江南诸郡在官四库精善书板舟致京师付兴文署以故宣之致堂读史管见亦归兴文自是庠后学之士废读是书大徳辛丑燧持宪节使江之东物色乆之明年得本旌徳吕氏之塾而刘安官校是邦防其月廪师生之余谷充于庾而钱羡于帑足以佣工俾翻刋焉因忆曩游江西阎编修宏方掾此省出管见藁数纸曰斯公遗墨俞秋山故物也尝贻其子壻黄有开有开贻宏宏敢以上之先生遂受宝之逾十年矣并摹卷首每笑钟繇求蔡邕书于韦诞而不得诞死至发冢以取其癖如是观公今书于用笔精未必逮邕求邕书之存今者止于独断惟笺汉氏名物岂若公于千二百六十二年之事千状万彚丛臻其前一揆义礼之正褒以劝善贬以诛恶使地下之人宠受华衮耻防市挞其效法春秋扶植人极之功何邕所敢跌及复哀其时邕死孔融思之以虎贲之貌惟肖饮必引与之同赋荡之七章曰虽无老成人尚有典刑然非是藁世乌乎知其削之勤已精求精已密加密埀后之不茍哉足使学者不烦发冢可少槩见公书于今移融之慨叹夫尚有典刑者不在虎贲而在此也其书已贻之同门友许约安求为序既喜是板为兴文之始兼防其得藁之由与今所归以谂观者
　　国统离合表序
　　走未壮时读通鉴纲目书于苏门山尝病国统散于逐年事首不能一览而得其离合之概焉因年经而国纬之如史记诸表私藏诸簏遇有疑忘即是而叩无异多闻博识之见告者四十年矣是嵗之秋同门友许君得卿自金陵过宣留语月间以示之得卿善其非出己意而新竒为説特抽纲目所有彚而为编虽刋置凡例之后犹不谓僭而校官刘君恭方刋胡公读史管见于宣庠闻之谓因是工可防手于旬浃遂取徽建二本重勘校之得三误焉其一建安二十五年徽作延康元年凡例曰中嵗改元无事义者以后为正其在兴废存亾之间闗义理得失者以前为正其下注云建安二十五年改元延康考之范史及陈志注文是汉号通鉴所书乃若曹丕称王时所改者今不能悉见例云然则为汉为丕疑犹未决矧其时正在兴废存亾之间今以前为正从建注二十五年其一章武三年徽大书三年后主禅建兴元年建无三年余与徽一凡例则曰章武三年五月后生即位改元建兴而通鉴目録举要自是年之首即称建兴非惟失其事实而于君臣父子之教所害甚大故今正之即是观无三年者则昭烈为无终独建之失曰后主者徽建皆非尝求其原由陈寿晋臣晋受魏禅不敢帝汉而臣魏故不曰汉曰蜀谓昭烈父子为先主后主通鉴因之反帝魏而主蜀后为目録事皆书汉岂晚知其非欲正之而未及欤至纲目书出始曰汉中王即皇帝位统斯正矣而于其子独曰后主何哉且自建兴以及炎兴用天子制以临四方者实四十年邓艾至成都书帝出降明年又书魏封故汉帝禅为安乐公亾国之余且然岂于即位正始之年不帝反曰后主乎是与十四十五十六卷之起尽反凡例诸曰后主者皆溺于熟口顺耳不思而失于刋正者也凡例又曰有被废无谥者但曰帝某而不用后人所贬之爵建兴之帝未尝被废亦均于无諡者故曰取晋帝奕与唐睿宗景云二年注宗皇帝先天元年明年始大书宗明皇帝开元元年者例大书三年注帝禅建兴元年明年大书帝禅建兴二年庶前后参稽可皆脗合无龃龉也又其一天宝十五载注肃宗皇帝至徳元载明年惟曰二载未尝大书肃宗皇帝至徳为无始故今于二载上加肃宗皇帝至徳使得上同于开元呜呼三者均失而延康之取至徳之去犹皆小小何也统固在也若章武之距建兴才三年耳遽有帝父主子之异岂不于统大有闗乎故特书曰帝禅有罪走为不韪者度不可以户説虽面受之心不然焉或以为知言非独走也有见可一时之快而建兴之帝亦将雪其比徳失统主称千载之耻于九原矣
　　唐诗鼓吹注序
　　鼓吹军乐也大驾前后部设之数百人具器惟钲皷长鸣中鸣觱篥皆金革竹无丝惟取便于骑作大朝会则置案于宫县间杂而奏之最声之宏壮而震厉者也或以旌武功而杀其数取以名书则由髙宗退居徳夀尝纂唐宋遗事为幽闲皷吹故遗山本之选唐诗近体六百余篇亦以是名岂永歌之其声亦可齿是欤尝疑遗山论诗于西昆有无人作郑笺之恨漫不知何説心窃异之后闻髙吏部谈遗山诵义山锦瑟中四偶句以为防意于适怨清和始知谓郑笺者殆是事也遗山代人云南参政郝公新斋视为乡先生自童子时尝亲几杖得其去取之指归恐其遗防以易数寒暑之勤既辑所闻与竒文隠事之杂见他书者悉附章下则公可当元门忠臣其又郑笺之孔疏欤公将种也父兄再世数人皆长万夫于皷吹之赔犦矟而导绣防者似已饫闻晚乃同文人词士以是选为后部寂寂而自随无亦太希声乎其亦宏壮而震厉者亦有时乎为用也兵志有之不恃敌之不我攻走闻江南诗学垒有元戎坛有精骑假有诗敌挑战而前公以元戎握机于中无有精骑孰与出御走颇知诗或少数年使得备精骑之一曲横槊于笔阵间必能劘垒得儁而还惜今白首不得公一振凯也公由陜西宪长以宣抚使巡行郡国河淮之南欲序故燧书此
　　冯氏三世遗文序
　　古之人道徳积躬而孝弟行于家风教及于乡而勲名流于天下后世父基而子构祖涂而孙辙存乎当时簪绅荣之埀之于今竹帛焕焉是之谓世徳之家如杨震袁安四五世迭为三公桓氏世为帝者师与后汉祚相终始下乃唐之韦杜八叶萧氏其间彰明较著者尚多由是以来有志树立门户者夫岂无其人哉然不一再传子或不才孙复不令仁义之不修诗礼之日捐徙业下逐百工众技之利自混于齐氓能不触刑辟以及其宗祀者又于不才不令之中有絶俗之识者也呜呼世徳之易霣而难传如是者果天欤天未尝祸善人有开于始而无闻于终有先于前而见羞于后者必自夫人焉必人也耶箪食豆羮为物亦薄矣吾之与人犹必揆之于义以裁其当否况如天者将畀人以世徳寜不靳吝爱嫪诱之于冥防相之于昭昭俾继继生贤不坠其世者未必人力能致然也冯氏由中义擢金天眷已未第中顺通议右部以及今奉议凡五世儒仕郁为清风素望之家者百四十有八年亦庶几古之世徳人哉子休复进学方力诸孙蓁蓁红蕖碧蕙颖发庭下又如是来者之未艾也求今乔木故家可申乙者轮指不满四三呜呼亦有非天之为者中顺以中议卒官同知山东转运时年五十有九故甫年六十以同知横海节度致仕通议以同知集庆节度亦六十致仕率不满年格而止不尽享有之留为裕后之谋若良农之休其地力而不竭其出也然三世皆止同知亦理之不偶然事之可异者中议之文逸不可搜辑中顺白云集通义松庵集右部常山集奉议皆板之行世矣目曰冯氏三世遗文俾燧为序曰夫人之言为声声原于气中顺之气劲故其辞简洁而峻清右部之气和故其辞温厚而优柔通议之气粹以正其学综博而趋约故其言之见于诞布除拜吟情托物诛奸彰善者刬戞陈言一以经史为师淡丽而不谀奥雅而雄深多体而不穷视金诸作为髙古信一代文章之宗也尝致仕居嵩山之松庵以故人多不敢官公第曰松庵犹鲁人于石守道曰徂徕然奉议名岵佥河南北宪事
　　紫阳先生文集序
　　紫阳先生长先世父少师文献公十有五年交友间少师独畏而不敢字者言必称先生由其为河南徴收课税所长官兼亷访使按部洛西识燧于防稚迨少师弃长尚书幕隠居苏门辇致子之以不力于学数加困楚先生闻而驰书止曰某令器也姑无为是急其蚤成长自不尔先生四子保垣万驹缑山嵩山皆中下殇既俾弟之子元桢嗣其职世祖以王教起为京兆宣抚司叅议年七十其嵗乙夘卒干州四女长适张箎者相失兵间次王亨皆前夫人刘出且卒执亾妻手语夫人吴曰他日无醮他门必归姚氏后是四年燧壻其家得观还山集者于夫人所夫人袭先生还集宝有甚至不以付三壻夫人卒亾室在苏门其书归王氏亨亦不得而有次姨自椟之后燧为秦邸文学亾室求之百至不可恚而与其姊絶寻卒刺胶州子子监江州路位总管上者晦求板之亦不可季姨适任良及主荆门长林簿求先生书与俱十一帙中止校某四时晦已卒弟曙也自江州来长林省其姑録四帙归后亨子某壻昭文馆大学士杨元父其母亦卒得疾防心燧持宪节使江之东之三年当大徳癸夘昭文子寅由为南防监察御史过华阴于王氏败笥故书间得其七帙寅槖以遗燧思四帙在季姨所者他日必合而一防季姨终良防携其子某亲迎吾家舟及齐安亦卒燧伤之曰呜呼何是书之多艰哉今年四月曙满秩南劒録事将西入秦求七帙板之建寜书坊过宣燧以寅所授授之因慨晦始受学先生常面命之曙后先生卒一年而生顾能成其兄志而文其祖书行今与后先生弟而慈孙哉若先生酅国世家传次及平生嗜学述作之富与一世之士服为闗西夫子者有遗山江汉西庵三先生之碑铭之集序言故燧着是五十年间幽郁于昔将昭章于今者于篇终云
　　郭野齐诗集序
　　古之人武以戡乱文以守成顾时义焉何如遇斯为之今为士者事防之来缩项惴詟不敢一出而用其学自班乎武人成功之间无已太固而拘乎尝闻郭野齐公自其未冠而为士子时喜闗弓驰马读韬钤书其先公禁切之毎不为止交逰或近狂之而弗善焉迨筮仕也连三佐戎幕用其画军旅率輙效而先公始信其他日果繇武立劳者防至元丁夘大集诸道兵襄阳张平宋本一时材武智计之士莫不防聮辐凑各试其能长围之下凡六年而拔之乘破竹鋭浮马棰渡江乃得专一旅之众践蛇茹虫﨑岖楚越之徼以蛮獠之鷔岸诈谖曽不敢少傃其锋既懐柔者必仁存而信抚之使人不知有易代之惧又握虎节以卒于军今县官故事职乎民者子孙或不必世能世之者率职乎军父死而子继之兄终而弟及之如汉之彻侯以故其子嗣长万夫而始弗善之者自妄其言之迂狂柔頥瞠目若不可少望其遗尘呜呼亦诸生之壮伟哉燧逰余杭都漕冠公理赋两淛曰余野斋相好者子亦有雅一日焉今嗣詹戍是求序其遗集子容让为因得读之尽卷为诗六百余首曰呜呼子曰诗可兴可怨今之诗虽不得方三百篇可攷以知国风与王政之小大要亦繇于吟咏性情有闗羙恶风刺而发非徒作也矧其善为形容所遇如函夏蛮裔之山川习尚讽之如人身履其地史氏防章取之亦奚异于观之风其有咈吾心感吾心而出吾口者直至而激烈不自知其言之不可为诛奸之属镂也今也同时援迹襄阳材武智计之士功与公等位与公夷与或过之者将千辈而有一言若是几于道者乎则公兼众人之能在众人则不敢觊公之至也公讳昂字彦髙始知山东统军司事改经厯官再经厯襄阳统军司擢副沅州路安抚使同知沅州再副招讨沿邉溪峒使俄陞为真改虎莭长万夫戍抚州迁广东宣慰使仍虎莭将本军以卒嗣侯震也辑其遗文板之播晓一世日吾先人非独功如是有言又如是其能子哉
　　樗庵集序
　　余读陈杞世家叙舜禹契稷伯夷伯翳之裔于帝王与显诸侯曰有本纪言有世家言独于臯陶封英六曰无谱尝为之废卷曰呜呼英六建国也厯虞夏商周四代之间将二千年由无谱虽以太史公之综博犹不能推采其世竟与滕薛驺小不足齿列者同归于弗论则清风素望之家子孙能完有其谱不陨世徳者岂不难其人焉此欧公取以表宰相世系于唐书也然惟世事搢绅者知尚乎此其或徙业不儒才四三传于所宗亲犹不能举名曽高况族从之远而蕃乎千嵗之绪一朝而防絶其发太史之叹而见比英六者不知他日几何人也近世惟吴氏从五代晋少帝降辽为名臣之三世三相国陈秦燕秦燕皆中令中令而下官少异矣然继继搢绅至提举邓州学校君八世宗从百数十人非君死生一谱于板荡之中不使其遗裔得见先徳之盛于今曰呜呼其善为子职者后君没之十九年至元庚寅子京出其谱而见其然且求叙君樗庵集因伏读终帙得古赋三古诗八十四律诗九百八十七乐章三百二十表书啓五十四序引三碑志事状十三祭誺一青词祝文九十二榜疏十一凡千五百七十篇非其中闳肆该蓄能是富多乎哉闻君在全季也年犹甚盛已受海内闻臣誉士之知书候其门必曰内翰葢已与其不蹈是地不足以尽其学能今斯人者复皆沦亾頋求君故人子及识之垂鬌中若燧者耶亦足为斯集之悲也窃尝泛观大率古人之书不行其时而传诸后故其时之人及见其槩有不若后人之尽其完则斯集之所悲岂非适为燧所幸欤夫读其书必知其人质者拘窘掞者防夸近者肤卑豪者峻宕刚者麤厉而弱者气乏与夫徇今者陈茶戾古者无法葩艶者远实喜异者艰﨑失志者诋讪躁浅者迫切而挟数者诐倾其失非尽乎此也惟所性中正宏厚者故能优柔而明炳洞畅而温醇斯大雅君子言符其徳者也斯集有之然不茍作尤致意于朋旧患难死生之际亦足为后学笃伦理之师瞽见如此异时者出将以余为知言云其出处详见故河南府提举学校李君竹斋所撰埋辞又闻平生于辽金右族字名官勲世数子弟及其外氏何人皆能黙疏而备言我外舅紫阳翁尝劝其为书岂将资笔近鉴耶惜不果成也京今嗣为州教偘偘自持操置门第甚髙其姻与友必求其类真不陨世徳者其喜谭辽金世族葢习闻余论庻其能成书乎
　　卢威仲文集序
　　一元之气不能皆阳故阴时出而乗之然而制阴者必阳也世道不能常泰于君子故小人迭出而否之然制小人者必君子也古之人往往于和光同俗之中寓其扶阳抑阴之意圣人何心哉顺天道也一小人生而君子必与之并生焉生此者所以制彼也仲舒汲黯并汤而生张猛周堪并防显而生朱云梅福并光禹而生天意可知矣是以鳯惮王章贤惮王嘉览惮陈蕃冀惮李固操惮孔融诸武惮仁杰仙客禄山惮九龄守澄惮刘蕡异鏄惮韩愈惮之者人也所以使之惮者非天乎吾友威仲之生其将使世之有所惮乎其天以倾世道之阴乎其文吾不得而多见其大者矣甲辰一疏夺权人之分而其立可使蟹匡范冠而蝉緌夸者知位之不可恃悖者知礼之不可失其有功于名谊如此埀绅学馆之际是非必陈邪正必办阙政无能言而言之者必威仲也巨憸无能拒而拒之者必威仲也射精而猿号鉴明而尘至威仲于是不见容于表着之底矣湛浮田里啸傲江湖此自古忠臣志士所不免威仲身诎而道不诎矣余尝熟玩其文之一二大抵体根于气气根于识识正而气正气正而体正故劲特而伟健明白而洞逹激烈而恳到望而知其为威仲之文葢君子之文也抑余有闻年有少壮老之不侔气有明昏惫之殊致故为善于少壮之日则易而自立于衰暮之节则难惟学则一而已矣孟子曰我善飬吾浩然之气又曰以直养而无害又曰是集义所生者夫如是谓之学此威仲所素讲者余复诵而勉之
　　髙丽沈王诗序
　　天下之事以古方今不异则同异乎古则同乎今异乎今则同乎古异必一居无有若髙丽氏之古今两异者姑即已事而观之始晋惠之永兴尽宋文之元嘉偏方立国若成李雄代什翼犍凉张寔吕光南凉秃髪乌孤西凉段业李暠北凉沮渠防逊夏赫连勃勃后秦姚苌西秦乞伏国仁燕慕容皝垂南燕慕容徳西燕慕容冲合是数国之年取其两端冲少不能逾纪沮渠不及四十年一何促促若是耶庸以较夫髙丽氏王建立国于唐明宗长兴壬辰厯晋汉周金宋以及至大庚戌传二十八厯三百七十九年垂统之遥继序之遥昭昭况頼圣世亿万维年其来犹未艾者独何修而臻此哉岂负固海隅中土之兵不能以至欤将善于事大不失其贡职欤将修明治具礼乐刑政维持之效欤抑箕子之泽百世而不斩也吾所谓异古者此焉耳其异于今均之曰王异姓之于天宗有间也然宗王受封大国同升虚邑何也未尝祖别子于庙人民则天子使吏治之其府虽得置监郡与府属皆请而命诸朝而刑人杀人动兵何敢越律其民五家赋诗为斤才一犹不聼下令擅徴发其地皆轮之天府嵗终颁之其网亦宻矣遇髙丽氏则不然有宗庙烝尝以奉其先也有百官布列以率其职也其刑赏号令专行其国征赋则尽是所辖之境惟所用之不入天府若是而曰异乎今者然乎非欤最二祖之所并苞何翅万国其苖胃有世其土而王者乎虽牵涂人之裾以问之亦皆曰无有万国独一焉世祖又为乃先生降以安平帝姫追封秦国实生今王于属为甥而妃又裕皇元子晋王公主父子先后连姻帝室当储皇之敉寜内讧也王与定策故皇上报之加开府仪同三司太子太师上柱国沈阳王驸马都尉征东行中书省左丞相髙防国王后以宗王封大国者惟一字遂与同之又原降制惟曰沈王进尚书右丞相加推忠揆义协谋佐运功臣湛露防光可谓无以尚者其相与参军踵门谓燧曰词垣之臣不可不有诗也君为序之翰长乃帅其属共为赋颂褒扬揄拂归美圣徳歌功台阶其声鉴鍧若金钟大镛之戞乎虞业焉其文焜煌若山龙藻火之摛乎绘絺焉既不遗于一善燧序先之则为箕舌之粃糠有讥其赘者矣
　　遐观防唱和诗序
　　遐观防者今常之无锡丞前南阳府教梅谿杨蔚彦亨之别业也其扁则致仕翰林承防王公鹿庵所作用笔髙古神间韵逺真天下之竒书哉彦亨自赋之外诗若歌者十有三人余识五人曰乐吏部梁兵部李庭賔王继明张毅也其八人未之倾葢焉捧玩披今名篇俊发谐互铿锽皦绎通畅金石之音未足以喻其正而防也摛藻焕辉绚烂夺睐黼黻之绣未足以方其实而章也二十五年余罢直玉堂之明年彦亨亦秩满无钖聚居穣侯之国余忘为诗君先挑尝焉日夕和赓浸淫卷轴顾余岂敢追配大雅然骐骥千里驽马程以十日或犹及之是以竭力蹷倒景之后而不辞也于是之时彦亨求序梅谿唱和余莞然笑之非求序也特诧彼十三人者之能言相媿焉耳虽然子见夫善奕之与拙奕乎拙奕获偶善奕则其智日增善奕之避拙奕则惧其术之退也君惧退术耶余智乌乎增将曰负博局而惟夫子之是从也
　　寿厐礼部母夫人诗序
　　古之人曰观其子可以知其父父丈夫也我丈夫也身以接之何嫌宜若不待由子而知若夫母也则非有亲好于平日有不得一跻堂陛而跂其几杖非由子以观其知有无从者葢迹其己事也天下之人惟善其常而变故欣戚一发乎情必善常其变而变其常而后欣戚不千一揆以义方厐咏之铨官海南也去京师万里防犯炎瘴蒸如毒厉而至于海舶渉洋矣荡以防云之涛引以排山之风幸其既岸始砺兵负甲以鬭未服之獠出万有一生之涂满嵗不可必其来归亦至戚也使母夫人如他人去其子百里期尽旬月而反煦煦以节早夜时饥渴为戒继以牵衣相泣者则咏虽勇于功名亦安能防襟以去乎哉其果为行由夫人之能勉以君命之不可反汗臣职之宜于贤劳也故曰常其变然咏尝御史里行尝修撰翰林今为小宗伯皆清列也乡距京师可曰而至其养则膳服足以华悦其口体其逰则贵家姻里愿頼其仪法亦至欣也而夫人犹不轻去先人坟墓以安享有寜家扵涞水之濵视荣耀若无与已然者故曰变其常谚曰不啼之儿谁不能持呜呼如是求之其情与义有遯而不得者乎至元二十有三年燧始识咏于燕后是七年相遭武昌是年如海南皆数夕而别元贞始年始同官翰林入同事而出同适驩浃而闲暇计始至是逾一纪矣可访亲好以縻官于庭无所为而至于涞故于跻堂陛而跂几杖且不得而遂焉矧齿其年乎哉惟知生以四月一日咏自善为文凡庭臣之文者率作歌诗为寿燧欲序之前年妨以史事去年廹南归令闲退于郢无掣乎中故书所由为序示咏以致三千里之贺
　　王宪副母夫人九十诗后序
　　常读诗礼之言而知其祝寿考者恒在于有官君子也圣人之心非不欲四海之民尽然頋其势有不可必得而其仁止于不饥不寒无金革以没其齿而已矣君子则不然责以其治代天工也效以其泽及斯民也縻之以好爵酬之以重禄王者既崇髙富贵之故人之防其赖者其报惟有寿考之一言曰庶几乎由吾是祝而永年可悠长父母吾也呜呼君子之于民有父母之道者也非生而出之者也而民犹忠厚若是况君子于亲托其遗体乎则其祝寿考者将什百千万于斯民之于吾也匪徒祝之又以其禄养之卿士有家者也以家养诸侯有国者也以国养或曰民之无国家而寿考者若何而为养曰汉民之长吏存问嵗时致帛絮牛酒者犹其遗意也允中方为河南北宪副有官君子也母氏夫人年今九十寿考者也食四品禄家养者也养有禄故能备仪物备仪物则可愉裕而无忧愉裕而无忧则寿考者益昌延而无期矣允中以黄髪之子奉白髪之亲防其孝者为何然然未尝观木之稚也气鋭皆上耸而挺直无求依其旁其老也势竭皆下樛而婆娑有求质于下亦理之曰自然而人亦或有不是异者也则夫以髪之亲抚黄髪之子益隆其爱者又如何是皆足为吾身昊天不吊者之深悲矣余识允中十年于今未尝言及其亲己丑秋遣其子铭持诸贤为夫人序诗八十者二十人二十五篇诗序其九十者二十六人三十三篇编为两轴最之为四十三人五十八篇葢有同是一人先后两赋之者或累篇者其孙锡于其王母不得比之他人宜别之呜呼多乎哉大而庭臣之贤下而髦士之良稚髦之不必齐其年也戚疏之不必一其好也亦容有不得升堂以企望夫彤管之仪者焉而洋洋诵歌若是于以见凡允中交者皆母之训也然反扳而覆诵之犹病其言有矛盾者既称夫人妇王婉顺矣当节度君守赵将以城活斯民而夫人一言制之是越壸内而出干戎律也顾以节度君之雄烈识度其揆义委质取必夫人之一言是举阃外而入禀墙帷也两戾其道恐君夫人之贤两不为是笔斯言者将以是而信来世非诬人耶且今之巧于术智者人犹莫忖其心之何在况苍苍之髙天幽邈卑人以年而曰吾得之必之何在而致非诬天耶余之斯言虽足取愠一世而世之人以为知言者多矣诗中或有赞夫人能诵浮屠书者抑不知为是者将报徳在今欤其徼福未来乎以为在今外宰物而归之浮屠之鬼迷孰大焉以其未来乎既享有于昭昭又求不可必得于觊孰甚焉彼为浮屠法者必信其书而崇其道者也懐之西堂徳公亦僧之巨擘焉年百十一方年百有三时尼有白姓同齿者曰夕诵浮屠言徳止之曰人恃气以生者也今老而衰已不能充乎五内而畅之四末汝犹忍耗之故楮上耶白为之止彼为浮屠法者犹戒其徒以老无读其书而夫人不为浮屠法者顾诵之不置允中其以是幸谏之曰某之友姚燧者实云然诚由是能止诵则夫人当气实而神深多蓄而少出不伐而益完自今保寿考益昌延于无期者皆由燧得之敢以是祝
　　郑龙冈先生挽诗序
　　观人之道当概其心所存与身所履如何而论之夫然后中而无失今也名卿贤士之物故莫不有诗人挽悼之髣髴其平生或以徳书或以交言或以遇荣或以御恤或以名而慕或年而仰二或以政而思或以文而扬往往各得其一事一言而未概心所存身所履始终何如也譬之绘工始学画人耳目鼻口颧頥顔角理髪须各自为处终未尝集而为面使真见夫妍丑善人恶寿夭贵贱为谁某之全燧少时闻郑龙冈公第知家富清玩可与古李邺侯王副车者敌薰然承平故家习也后国学生始与其孙有节有文二人者友于时公即世已乆而二友年尤少亦未尝询及先徳何如今年来关中有文以安西行省员外郎示吾友江西行省郎中髙道凝所撰埋铭而得见公大节有三一曰亷太宗赐银五万两辞今上赐钞二千缗偿责辞二曰让太宗再富以地比诸侯王封辞贵以上相位两中书右又辞三曰仁金以蹙国汴都尚城守大宗怒其后服拔将甘心公怫逆曲折陈觧城赖不屠所全无虑数十万人世之知公浅浅者惟曰尚医夫善鍼艾药石者孰与和扁意佗稽之书传所起死惟各数人使四子者存尽鍼艾药石一世之技能起数十万人之死于膏血横流之下乎呜呼四子之所能者公或能公不公之所能不惟四子之必不能虽一时四海勲戚将相结主知未固者皆不能也古称仁人之言其利博哉其不信然乎然自公之霣谢凡在廷将相善言经为通儒文为名家诗誺以之集将百篇焕乎其黼絺锵乎其璜珩所以髣髴平生者将无一善之遗余矣吾犹病夫各得一事一言未概其全也故着三大节而叙之俾观者未及其详而先领其要焉
　　冯松庵挽诗序
　　二十有三年夏燧以湖北副宪奉檄趋京师以疾留襄阳佥河南宪冯君岵亦以疾得告来襄阳便医予与之姻友相好也故得与读遗山敬斋所撰君祖松庵之碑志焉以两公之文形容大君子之盛烈可谓不遗余力曲极为言矣然论出处要归之际不过反覆用违其长而徳有衔若哀其不遇然者私窃惑也且谐于时之为遇未若不乖于义为遇之善者也自今以观亦尝思金之叔世为何时哉譬如病阽脉絶息困之人为良医计帷有如秦和之于晋侯不发药而委去自免误人之名一策焉耳彼大君子者頋岂不医若而强起自试于必亡之国乎虽然有义焉使先生已为将相国命民心休戚存亡视吾一身故死生有不恤焉耳幸其时无是位浮沉于常官于时不可为于义无必死膏车而归搴裳以行徜徉于泉石肆志于文酒间此正大君子用世全名之先识髙致兹可谓大遇尚奚不遇之云为哉当时之人年位居前者犹俯而友之其敌也皆跂而师之下焉者恨望履絇而未见者未必不由乎此惜两公畧不及之也呜呼燧言为妄后生之论立崖而求异斯其恒态果有取乎先生未必不以燧为获我心一兴慨于九原也又先妇翁紫阳之诗髯雷短宋是门生而元碑止载雷李王冀及渠五人宋不与焉然两峰亦人豪也游先生之门若不玷焉遗山何为独见黜此又惑也先生之殁距今四十有七年自当其时及身接之殁而哀之以文者亦远而忘焉况如燧者生长去先生千有余里地如彼其远也年甫三嵗齿如此其穉也目未尝接其辉光耳不及闻夫謦欬殁不知所谓哀乆不知所谓忘亦人之情宜然也而燧之不忘先生者异甚葢先生殁以庚子嵗七月十有四日我先人之弃其孤亦同以是嵗月日燧虽恶逆非忘先忌者是日収泪之余必思吾先人维时于先生及识不及识不可知而得与海内重名之士葢棺同以是嵗月日亦可少无憾于而燧思先人必及先生者尽此身而后止也



</div>
    <div class="pagination">
<a href="牧庵集.html">上一页</a><a href="牧庵集.html">1</a><span class="current-page">2</span><a href="牧庵集_page3.html">3</a><a href="牧庵集_page4.html">4</a><a href="牧庵集_page5.html">5</a><a href="牧庵集_page6.html">6</a><a href="牧庵集_page7.html">7</a><span>...</span><a href="牧庵集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
