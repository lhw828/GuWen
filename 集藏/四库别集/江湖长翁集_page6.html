<!DOCTYPE html>
<html>
<head>
    <meta charset="UTF-8">
    <title>江湖长翁集 - 第 6 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖长翁集 - 第 6 页/共 46 页</h1>
    <div class="content">　　袖手飞雪前徒有风雅渇久亲无言子此兴今莫遏两君壮藻思诗柄专杀活可须龙伯睡骊珠乃平夺长翁久荒废坐受儿女聒愁城正合围醉乡况禁谒诗来起我敬一嫡眇众孽此雪更此诗清晤乃细阅晶荧盘走圆便旋玉为屑汛扫无恶氛肯綮有妙割解颐得匡鼎和羮本商説技痒吐复吞正恐诮燕説山城僧舍似休务况佳节可疎触寒过一笑巻蕉叶作诗供捧腹巴唱酬白雪
　　再次韵
　　穷腊缺膏润何异客病渇龙伯供雪事落势不受遏缤纷一再余旋报焦巻活去年痛无年回首气尚夺流亡何纷纷哀诉良聒聒为民倒陈红拟效呌阍谒绣衣肉骨手大帚扫妖孽贷金今可偿复许嵗再阅秦越作肥瘠徳人终不屑协气非挽回何以救方割想闻三白讯把酒顔为説嗣嵗屈指计老农聚头説团栾饱饼饦市鬻追时节忍思狼狈初草木茹根叶苦乐倚伏间此耻幸一雪
　　再次韵
　　平时豪饮兴人议老羌渇骏蹄就康荘中有谿涧遏俛仰三十年仅作扶病活乐事生无几造物忍见夺谢安晚多感正赖箫鼓聒胡姬卖酒地缅想不容谒即今少年梦尚苦法士孽两君诗酒豪将坛最阀阅左顾得投辖胜谭看吐屑雪天仆为更盘饭鲜粗割共怜后山穷块处但禅説一饱共此客矜向邻里説问疾不厌频他费尚可节官涂计离合江海浮一叶别期后归燕光隂等消雪
　　遣兴次前韵
　　斫水蕲断流捻盐宁疗渇区区守荒学笼鸟樊遏向来麋鹿姿秪可樵牧活始其事诵数魄似穷鬼夺文字取憎疾见谓蜩螗聒回首辈行人班剑或朝谒方嗟沈带减正坐河鱼孽分无青云上但有枯防阅峩峩指顶地羣口免骚屑醪敷儿为供蜜脾手亲割敝帚非世用槁梧取已説非君莫逆者此懐谁与説反求每自诳百行收一节西来倾藁册又满三百叶暮年了无得付子镜中雪
　　雪再次韵
　　卑官望雪心有赋继梦渴旱气方兆朕造物工式遏山城穷陋地民以牟麦活即今稼事寳赵璧还秦夺忽讶天云近旋遭鸟乌聒丰年得竒防贺诗簉佳谒了知叶气熏人定销天孽老眼盐絮已不啻三阅瓣香为神报无乃笑屑絶望羔酒醉作意鹭股割赏雪须佳客生恐无此説来年当更好可但老农説来春还家吟要使君击节今朝泚笔否浩荡对云叶傥肯蹑凌兢黍椀更一雪
　　雪夜与师是棋次前韵
　　投醪士或醉説梅人不渴穷途余乐事不受忧患遏诗可供呻吟棋亦识死活朝来喜雪句神药胎可夺一枰与儿晤断无市声聒既免沈舟谖不作赌墅谒指冷良易忍眼花苦为孽疏置仍作罫随意略细阅葛胜负间时亦近屑屑防几竒兵鏖地比弱王割吾非江左管防犊愈爱説升沈作丰悴今古无成説家居鼓吹具借以保晚节掀髯得一笑为汝倒蕉叶袖手听残更红鳞曀晴雪
　　再次韵作招隐篇
　　我家五亩园泉细地不渴载酒噬肯游开门谁汝遏典衣买花栽种十八九活繁华出荒秽天巧容人夺三径纡晓歩两部厌晴聒长日岸帻啸看人曵裾谒伸屈较倚伏烜赫藏戾孽蛮触胜负间吾老饱所阅孰知花药畴细炷沈檀屑此乐彼莫顾渠爱我已割微吟防心处山鸟亦欣説焉得喙三尺佳处为君説防兰媚幽芳野竹挺髙节当知陶一觞可敌箫八叶骈来作螟蠃独立耿玉雪
　　再次韵【雪应时可喜晴不迟尤可喜雪止恰除夜因作】
　　人间十日雪已润夸父渴宿云忽披靡羲驭与抑遏春从九地回旋放牙甲活主张披拂是大块司予夺椒栢追时序鼓吹听晓聒诗坛有同盟办作衔袖谒得雪晴更佳过是或为孽羣山半披剥众巧献一阅悬知兵吏集不待铺木屑令尹活人手小试牛刀割广文甘僻左不肯事容説与俗分乐事盍以韵语説独慙长须送不量好时节【六一谓圣俞曰山妇云好时好节送诗搅人家不知吾辈所乐在此】要须百篇富趂此梅未叶正使领兕觥快作汤沃雪
　　再次韵【广文欲出迓使车作诗挽留少俟灯夕后予作渔家傲舞队欲灯夕小试云】
　　传闻使者心急士几忍渴广文马已秣势似不宜遏长翁仕穷山离索几苟活借君忘幽独长恐有力夺劝其少徐之无谓险肤聒吾侪冷如氷虽坐慵造谒渠侬夏畦讥火驰自生孽山城灯火夜而况已再阅佳人参辟辰俗子眼中屑一笑待休沐官事罢剸割期丧近丝竹忧患偷愉説古人惜中年吾请用此説为君枝病躯偕我酬令节捐金装玉梅舣楫命桃叶旧曲迄末试把杯看飜雪
　　赠章宰【章三月二十八日偕客燕汤池雨不可往劝其饮于家送九室井白酒佐樽因赠以古诗十七日偕予劝农房山是日亦大风雨所阻登眺兴事不如人意往往如此诗之作道此也】
　　汤池潴巉岩房祠踞穹隆向来偕君西寒雨斜惊风虚檐吞山川悗若困樊笼往来三十里兀兀妇车中颈方学缩鼈眼不到飞鸿迄今簿领前老面潮羞红昨夕县麻势子亦胡能东如子亨衢人不应分我穷山灵两介士不屑陵原通我辈吏尘涴枨触肯见容髙兴未渠尽佳节宁易逢调琴家治具竹堂小窓栊酬酢十客优庖良易供登山与听雨取醉政自同玉友陪从事共达吾深衷逮今彊徤时数近玻瓈钟丹杏正媚妩柳枝颇昌丰古今共陈迹春事尚怱怱此欢不可失此言傥见从对花但忍渇请看衰病翁
　　再次韵【予与章宰前后为千野之行皆以雨止因作古风道之初一日寒食遽晴来日排日溪边领客为上巳燕是日宰和章见贶复次韵道喜欢意】
　　谷岩蛰石燕帝阙鎻丰隆入怀疑有无惬此靡微风晴空寄望眼已快鹤出笼向来隂雨余缺然贤圣中庭竹忽干鹊云衢亦轻鸿新诗照老眼姱嫮欺羣红飞僊欵幽寂珩璜韵丁东稠叠挹胜槩孰谓吾天穷花神怜客心密密灵犀通冗官况暇豫令节聊从容少徐泛觞醉或有解佩逢倾城试新妆戸戸虚帘栊未用椽笔飞坐诧十吏供乐事易陈迹此叹今古同当时序兰亭一一言由衷嘉防青帝惜芳情吾辈钟繁香与丽人相映媚以丰酒劝羲驭西去忍匆匆迟暮冀如愿百违今一从澜翻笑谭口几成呫嚅翁
　　呈交代【雨中至兰若交代置酒雨寻止来早安行而北】
　　雨行不转首岂即真良圗二年望乡国得归不暇徐徒悉此意颇作竭蹷趋冲泥傍险地亦复歌载涂使君卓旌斾小燕留僧居一杯酹龙公庶或辅相予捧觞未一再霁色明桑榆安寝俟清晓办装无滞濡有祷必其应显幽无乃拘夸诩讳天幸此理良自诬
　　至喜铺
　　外朝走马息险絶欲无路驵骏蹙万蹄势若敌场赴崩腾临空旷踠足此少驻萧然一驿傍为此数家聚川城南山下邑屋随指顾行人不胜喜息驾始此处跫然愀然意南北分来去我解房州印初试厯险歩胡为亦自得不作罢尔虑乡心建瓴水归梦受风絮残年归来引他日遂初赋是役固已劳端复酬夙素临风搔白首一笑饬徒御
　　报恩方丈小憇二首
　　还家自欣然小耐孥辈累老禅遽辟席倦客容即次仍将寒碧供为澣羇寓意断续饥龙吟煜燿金鎻碎石鼎无几然团蒲有余借山岚变寒凉更挟清露下月榦澹疎櫺风枝语良夜为君赋招隠自剔篝灯灺
　　十诗谢廖计使【以后山诗何以报嘉恵江湖永相忘为韵】
　　二年仕穷山书外睡作魔吹律黍为茁赖公有孰何悬知登门初大宅浮阳和泛爱公自尔小子何足多平生书成痴初不冀料理頽龄迫肺病课此未云已屠龙诧流俗禄遫欲何以闭目耐昏花三叹仍启齿绣衣盖代公学力闯天造千篇发幽秘万物困陵骜攟收尽随和吾富无乃暴小试推敲手聊效桃李报偓佺地上仙笙鹤不我遐楚骚欲命仆古诗无名家晋当泽帝范小却侈国华本末计中外倚须拜亨嘉我生守荒学意造无根蔕时时写所蕴致逺终恐泥小劳斵鼻巧霜风扫氛翳一言可终身万金宁良恵深井无浅汲洪钟须妙撞揆公取士心海若吞湖江涵老昌黎客或陇头泷可待函丈扣此心久已降古今国士遇揆我不尽无顽钟未容器巧匠徒为模即今鹗书上逮此鹤发余但恐良夜梦翩翾只江湖陆子木已拱遗文空隽永郑子为米仕县廨縻簿领听公谭旧社文陈鵞鹳整离索我若斯胡术谢榛梗欲留苦滞淫欲去复彷徨卧漳仍登龙两心正交相粲粲金玉人纳纳锦绣肠安得云随龙意行即公傍贫女信难昬俗子每易忘文学公世师一见遽倒囊愿公出调爕容我濯沧浪台躔五云处浩歌长相望
　　涑口守风
　　办舟留襄阳辟风泊涑口得行秋甲辰初到夏癸酉跛鼈已自惯束发至衰朽坐是防得丧况复多病后絶怜操舟儿不惜脱頴手顾瞻岘山亭觌面可搴取微风吹薄暮霁景挂髙柳凉月欲略箕隂氛尚侵斗明朝起柂计未敢决可否身已不借在心自无何有一事萌一意但见掣君肘拥书坐蓬窻醉我不以酒
　　买薤
　　平日屠门嚼因病不敢纵园翁富薤畦尚可羞此供长白连嫰叶雅称盐醯共暖鬲号多益断下仍百中医经备收録诗老屡吟讽韭齑葵作葅未觉取世重鸡壅谢称帝杞菊第賔从佐我炊玉饱食指免轻动归计三径成少办百本种指日筋骨强报汝当抱瓮
　　渡扬子【王其姓者助扶柂安然已济喜而冇作】
　　涛江吞天去委此舟一叶前之恃勇往微命几颠跲弱缆维复解宿浪俄妥帖北风不满帆晴空欲凌蹑淮人乡情重相为细扶楫浮玉瞥眼过笑谭得利渉穷涂有快意十北收一防龙公不常喜未用轻吾怯
　　赤口滩
　　汉江多恶滩赤口乃其最前年将家上正值江流杀奔衖震沟畎狼石森防镦赑屭取进寸一跌寻丈退闻此尚痛定躬履况儿辈今者劈箭去未觉有湍滙一雨动三日逺岸巻澎湃向者险巇地了不经眼界三老笑相语无复忧滞碍路可屈指计归将平心待穷涂偶快意此恵莫谋大龙公本何心贱子多感慨
　　鴈东守风四首
　　枉渚八日留池口百里近东风翻白波寸歩不容进如许天呉怒颇讶地轴震崩腾雪山飞胆掉老眼晕岂惟佐豪吟更觉苏宿疢还家可指日去意复小靳遗体泰山重瞢敢诿忠信流坎随所遇迟速吾不问
　　蓬窓隔世尘但有书满床度日无与虞日课一指彊坐免鹜鴈聒自诧肝肺香奔骥踠足意翛然吾自忘贤否岐非是狥已乃所望温故餍新得但觉此味长晚来炮车云翻空更漂扬吾书未渠尽更借灯烛光
　　惊麋砀洪浸何人矢丽遂令老病叟珍毳及晚炊野鹿敢伯仲江鲟让甘肥淮人笃乡义贱乞等韭葵向来无人境沙漫水无涯市声不到耳茭苇相因依今无暴客虞解衣候朝曦厚味真过矣安食如含饴
　　东趣长风沙移柂取空隙波头蛰飞雪幸矣不数刻连延百家聚俯瞰白沙碛卖饼售鰕菜傍舷忽络绎矧闻淮南音眼中便乡国田翁顔甚温村酒酽堪吃突兀戎官廨戸柱相映赤颇喜霜夜眠更鼓听厯厯【泊戎廨前无盗贼忧】
　　题解禹玉文巻后
　　平生解公子器质美无度长加进学鞭犹后趣时歩充肠笠泽书脱手弹丸句侪辈无争衡儒先有延誉岂应如老夫啧啧声不遇表表蠧斋翁容易九原去石交不在眼赖子慰迟暮新文烂锦绣夫我何足赴凛凛传逺计堂堂济世具葆爱今其时自视要婴孺白璧不受尘素丝易成污毋为樗木散宁作铁砚铸良晨有逢年逸足看取路吾言信恶石敢谓爱莫助
　　赠广教主人【留子饭为胗脉决疑约翌日再同拉客客不能往而止作诗谂之】
　　七年走薄防重放湖上歩偕客憇鹫峰访僧得龙树痩骨书作祟余年药为助君技信精微我疾判疑误多谢办再往一饱许复具意偶俗物败行非山灵沮定贻髙人笑竟堕尘事污似闻今参寥近在西林住拟掇茗果供饱玩玉雪句胜践后五日盟兼谂鸥鹭
　　次前韵
　　风雨破十九可得闲余歩画舫连千百排拶隄侧树湖山堕空蒙于客信非助前朝冒雨还正为初日误今者乗兴往不暇家治具赏心有新惬行计无旧沮香尘纷罗绮隐服耐此汚莺花殊未厌乌兎渠小住爱日拟秉烛把酒先得句上马一回首前滩下白鹭
　　清明西湖再次韵
　　苏公旧隄东増筑更千歩右为萦回溪夹以防青树晴湖映碧山诗客独多助醉乡赴新约书痴悔前误况此好清明酒果随意具向来计追欢几为隂雨沮今者成清游仍免俗子汚斜阳不无情似恋花柳住春光念报荅襞牋须好句此笔付此人游客半鸳鹭【假日朝士多在湖上】






　　江湖长翁集巻五
　　钦定四库全书
　　江湖长翁集巻六　　　　　宋　陈造　撰五言古诗【四言附】
　　旅馆三适【予以病愈不食麫此所嗜也以米糵代之且宜烧猪客有恵清白堂酒者同时飨作三诗识之】
　　厥初木禾种移殖云水乡粉之且缕之一缕百尺彊匀细蠒吐绪洁润鵞截肪呉侬方法殊楚产可倚墙嗟此玉食品纳我蔬蔌肠匕筯动輙空滑腻仍甘芳岂惟仆餈饵政复奴桄榔即今弗洎感颇思奉君王
　　隽永项上脔红嫰劣带膋彼美大栏君坐受羣毛朝鼎湆走真味正籍松炬烧芼我银丝窝防豉巧和调堇涂非所宜淑郁如兰椒腹腴但下羶根合藤条并填长翁腹未觉喉牙揺但讶大嚼余无补诗肠枵
　　佳齐肯见分春意偕客至谁将清白名言代碧香谥起瀹饶磁瓯玩吮色香味醍醐馥牙颊沆瀣沃肺胃桑落古宜城不足偕品第我病久不饮此日欲小醉快哉羇寓中乃遣拜嘉恵一杯先晨饭歘作凌云意米饭荐烧猪佳此三者备饱足仍酣醺眇睨人间世
　　官务
　　磨陁为官多晓了未更厯今世从仕者万口用一律文按日从事鴈鹜窃投隙自谋脱悔吝初肯计易剧追逮有踵接符牒动山积岂念南亩民晷刻校日力停犁听上命质衣供旅食谁定老我师黠民几鬼蜮缔彼刀笔吏表里肆狙慝柰何食肉人立説与推激此论傥不破此弊终未息揆予阅世熟敢此谂在职
　　犇牛堰
　　挽舟下犇牛挽丁已疲极长衖此埭东衖心齿砂砾千指取寸进赑屭山可拆舟子提肺肝舟材宁铁石即今扬尘处劣计三百尺时贤或兴懐仅费十夫力往来日几舟孰者违此厄为人计安便作吏戒徒食斯人仍斯患胡必须目击犹为埭兵地吾言竟何益
　　吕城堰
　　堰西緑泱泱堰东已胶杯吕城校犇牛客舟更迟回嗟我为贫仕此路几往来厉翁市冠师与我熟追陪渠贫安无求我困坐不才三别二十年鬓髪各摧颓拟北山杞倐笑南柯槐惟翁未厌客望影笑口开生得数防面升沈何有哉相约饱饭过世事付飞埃
　　命书
　　命书唐滥觞委源传吕后有倡莫为遏波荡今不救字育叵数计八字讵所囿甲子动垓亿举一百万漏荒唐无稽据诵言指休咎柰何聪达人颇复安此谬懐刺曵长裾偃蹇文士右夸诩走干谒荐墨不待叩士有待濡沬百请不一售我昔游江淮知识间新旧文士不到眼此辈日交簉辞章轻杯水羡彼行橐富鳃鳃问利禄吾儒所深陋自笑与世违迂论取排诟
　　正学
　　政术自学术君子恶其欺道学不容伪世以伪用之向来濂溪翁粹然时所师光风与霁月取重前辈词两程从之游流变已受疑应世颇拘谫自立如矜持何人传其粗矫讦取世资口中诚敬语掎袂挹恵夷其行则市井跖屩差所为危坐悄长黙覆此庸蚩蚩经正盛时事怪女尚抵巇秉畀幸一旦嘉谷去稗稊正士鸳鸿集古学星日垂江湖隐沦客有见真管窥尔辈受排拫似亦无孑遗得无竒英士失脚遂磷缁用过贤用功取璧忘小疵愿引抆拭手免兴失时悲愿分斗升禄少救并日饥辟以周孔涂正以孟韩规嵬审辟就诪张慙昨非六通而四达恢若隆古时治道贵去甚世变须防微吾言或可録敢用告采诗
　　财昬
　　师昬古所辞财昬今不耻传祀合二姓古者贵由礼四徳五可外货贿亦末尔民风日就頽舍此争校彼媒氏未到眼聘资问有几倾箧指金钱交劵搴租米东家女未笄仪矩无可纪已闻归有日资送耀邻里西家女三十闭戸事麻枲四壁漏风霜行媒无留趾坐贫失行期趣富瞢贪鄙流弊例不免其源实此起多约或少酬暂誉甘长毁坐令亲旧欢诡谲变狐鬼何况性习间贫富岐臧否土俗未易挽人情大不媺悠悠何足道吾以谂君子
　　听政
　　为政贵中和偏徇古无取无心斯善应奸誉乃其蠧柰何闻见间往往用心误扶弱抑其彊古或垂此誉世异俗且殊处今犹徇故曲直本不昧彊弱岂所据君子不此恤情伪溷丹素富室被剥脧日有贫窭虑士夫受加陵悔不齿编戸羸弊取必胜玉色吞气去不知世【阙】如母子所怙不知意定向未语机已露传继用一律抱寃莫赴愬用是致和气南首问燕路
　　钱弊
　　为家重墙垣为民须货殖扬庐国北戸东南赖控扼淮民鱼米余百货仰殊域用铜防外泄用铁乃竒画一利伏一弊救弊要得防持货贸官劵舍此莫衣食钱货天下用铁乃限南北坐令两淮民块处断贸易计铁取劵直十才收六七朝贤爱淮民此困盍矜恤铜铁均国寳通变岂无术近甸视逺地未可岐畛域况今苦倒垂倚待振焚溺縁江八郡尔杂用顾何失官劵朝北来淮俗暮安宅即今私铸断胡尚胶今昔吾贫复淮人计势不容黙
　　次韵林郎中相送北归
　　铢两作低昻举世皆此心羡君松栢操不受霜雪侵向来车笠誓嵗寒迄能寻肮脏吾何取振防意弥深天才有贤否宦路岐升沈鼎贵听新渥叠来当好音我草贺缄处碧溪映青林祝公小婆娑未宜轻分隂
　　次韵杨宰
　　淮俗日就薄识者颇借忧天变不徒然旱暵将谁尤日来闻见同比屋声悲愀令君不鄙夷疋马走道周似闻疄陇间蛰蛰霰雨稠课功扑燎余凖粟秉庾收一毙乃百孳皁坚肥螟蟊服劳岂容已善后良未谋即君论才谞为邦似求由佩兰扈离所向多暗投世贤刘系宗芥视东家邱方将解倒垂未遑赋归休横前觞深渊君其万斛舟愿天开老眼一雨洗叹愁旄倪饫菽粟羇罢安田畴探九等和扁沈疴洒然瘳我亦民之一担石略不留遭罹本自致未敢忘反求诗来念贤劳效颦聊杀羞孰视援溺手不计输几筹
　　送羊侯因简崔帅一首
　　游宦何许佳解印还故乡旧国仍旧都别去未始忘一旦吾眼中怡然得徜徉钓处它日梁树是儿时桑扶携拥道周老倪皆壶浆官簿有髙下此乐均未央羊侯万金将文武擅两长棱威肃貔虎谈兵厉氷霜小作漳濵卧斗饭方徤强胡为倚秋风归思歌慨慷似闻山阳郊迓者立堵墙湖蠏九月肥社酒千室香海舶来麋防江戸送鳟鲂举白作鲸吸罗幙同春阳乐事有如此夙志今始偿我袖如椽笔落纸烟云翔自今小昼锦为君记新堂
　　题陈守宰仁和无倦堂二首
　　仲尼治道师今古谁造阃公与由也果有得非二本为政贵无倦圣语要自反吾宗宰仁和条教仰瓴建吟对千挺竹日课五升饭胶扰付氷解隐幽莫形遯器资铜百錬心地兰九畹人絶悬鱼续自诡割鸡偃秉心宁作辍提耳悟顽谖岂伊不可耐据以为益损譬如嵗丰凶良农守穮蓘功名自民庸君子计嵗晩
　　陈侯昔为邑鼓舞辇毂民尔来佐淮郡喜诧有脚春例满徯志望正繄不已纯帖焉受驯扰初岂烦令申抚临不云倦依然旧持循终始秉厚徳迩遐沐深仁报政已捐日设施方日新羣蠧继革熄千栋成逡廵向来简斋僊九徳罄忱恂长源无涸流盍尝究所因一印妙心传千载挹圣真此学不胜用企公嗣前尘
　　次韵杨宰【留别业偶雪欲作诗未暇因诗见及次韵】
　　有薪尚湿恶有谷未舂簸病客正牢落急雪忽蜚堕枵腹亟问炊曲身可欠火檐隙纳璀璨座隅纷碎缤漂才一瞬弥满已四野慨念菜茹农负愧吾顔赭人同忍朝饥神亦辍秋社吾村劣收获犹幸了眼下嗷嗷闻见间久已絶贷假何人发陈红倚待由也果
　　次韵杨宰对雪有感
　　生世波上舟髙下随掀簸楼阁或藩溷风花听飞堕荣利计圭黍光隂付膏火胡不养大而顾蹈嵬君看前宵雪积玉晓覆野朝阳丽山川湛碧仍赭簿书办官事酒肉趂村社长翁取意适吾防未云下优服作贵贱观傍了真假平生招隐诗寻盟逮今果
　　赠张徳恭【张作诗日进有句见推次韵谢之】
　　少日试推敲未脱蜂鹤病世间十全手噬肯爱三请即今悔少作草草生气盛逢人忍脩缩拜手博是正往往掉其臂百叩不一应赑屭仰前脩萎惫不能劲从君父子游似颇识蹊径使君唾隋珠枚叟每后乗郎君撞烟楼楚珩复相映两豪五字律万象一清镜賸馥副羣趍余风振不竞邮城望迎銮未敢惮奔命向来从渠后无乃莹吾听回省多岐亡满冀一语订此篇尤爱我见推乃见警政使元白前向君亦脩敬
　　次韵张守阻氷【予访使君于真州防涂亦胶舟故云】
　　清篇方鼎来强韵不可柰胆掉久未定如守上泷柂浑厚出绮丽平谈含顿挫正始叹不嗣黄初君突过想当舟防泥势若右旋磨河神要好句待君顔一破我行阻重坝倍费客炊火邦沟尘欲扬人歩沟尾一雨濯旱枯此恵谁所假生世天不人孰者可吊贺
　　游北山【张守送酒次敬字韵作诗谢之】
　　有客可与游阙酒得无病岂意四从事过我不待请洗杓挹风度免慙林花盛公学此味如浑厚兼醇正公量虚谷如有来良善应肯分兵防少佐笔力劲罢营杖头钱徐取松间径登临旧能赋七发踵枚乗此兴老未衰西日尚余映风怒雷再鼓云破天一镜山花下野鸟诗题一堪命府公文章伯声称耸羣听明朝倒锦嚢非是庶所订岂伊防凤鸣而聆露鹤警定知谢东山凡百易子敬
　　再次韵【春月骤寒既晴小出】
　　当腊可折弦羣植不告病春令宜画一骤寒乃竒请淙【阙】　雨后摧拉北风盛倚戸颈为缩引【阙】
</div>
    <div class="pagination">
<a href="江湖长翁集_page5.html">上一页</a><a href="江湖长翁集.html">1</a><a href="江湖长翁集_page2.html">2</a><a href="江湖长翁集_page3.html">3</a><a href="江湖长翁集_page4.html">4</a><a href="江湖长翁集_page5.html">5</a><span class="current-page">6</span><a href="江湖长翁集_page7.html">7</a><a href="江湖长翁集_page8.html">8</a><a href="江湖长翁集_page9.html">9</a><a href="江湖长翁集_page10.html">10</a><a href="江湖长翁集_page11.html">11</a><span>...</span><a href="江湖长翁集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
