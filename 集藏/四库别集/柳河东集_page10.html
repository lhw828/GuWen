<!DOCTYPE html>
<html>
<head>
    <meta charset="UTF-8">
    <title>柳河东集 - 第 10 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳河东集 - 第 10 页/共 22 页</h1>
    <div class="content">　　凌助教蓬屋题诗序【凌助教考唐史年表皆无所见观序辞公尚在京师时作】
　　儒有蓬户瓮牖而自立者河间凌士燮穷讨六籍皆有著述而尤防春秋为儒官守道端荘植志不回在京师十二年家本吴也欲归而不可得遂构蓬室以备揖譲之位栋宇简易仅除风雨盖大江之南其旧俗也由是不出环堵坐入吴甸包山震泽若在牖外所谓求仁而得仁斯固然欤与夫南音越吟慕望而不获者异日道也夫厚人伦懐旧俗固六义之本羣公是以有发徳之什书在屋壁余叙而引之
　　送韩丰羣公诗后序【春秋羊舌氏四族铜鞮伯华叔向叔鱼叔虎兄弟四人伯华名赤叔向名肹叔向仕晋鲁昭公十四年晋邢侯与雍子争鄐田叔鱼摄理受雍子之女而蔽罪邢侯邢侯怒杀叔鱼与雍子于朝宣子问其罪于叔向叔向曰施生戮死可也乃施邢侯而尸雍子与叔鱼于市孔子曰叔向古之遗直也治国制刑不隐于亲又曰杀亲益荣犹善也夫伯华为铜鞮大夫鲁防公三年代其父为中军尉家语孔子闲处叹曰向使铜鞮伯华无死天下其有定矣其所称道者如此韩丰安平之兄也安平名泰新史附王叔文传贞元二十年与公同为监察御史故云与安平遇于上京追用古道交于今世以是知吾兄矣序云今将浮防淮湖观艺诸侯盖在京师时作】
　　春秋时晋有叔向者垂声迈烈显白当世而其兄铜鞮伯华【鞮音题春秋注铜鞮晋别县在上党】匿徳藏光退居保和士大夫其不与叔向游者罕知伯华矣然仲尼称叔向曰遗直由义【左氏作犹家语作由】又称伯华曰多闻内植进退两尊荣于防书故羊舌氏之美至于今不废宗元常与韩安平遇于上京追用古道交于今世以是知吾兄矣兄字茂实敦朴而知变和而守节温淳重厚与直道为伍尝绩文著书言礼家之事条综今古【综作弄切】大备制量遗名居实澹泊如也他日当为达者称焉【连上文意逹者谓孔子也史记吾闻圣人之后虽不当世必有逹者今孔丘年少好礼其逹者欤】在吾侪乎则韩氏之美亦将焜燿【上胡本切下弋笑切】于后矣今将浮游淮湖观艺诸侯凡知兄者咸出祖于外天水赵佶秉翰序事殷勤宣备词防甚当余谓春秋之道或始事或终义大易之制序卦处末然则后序之设不为非经也于是编其饯诗若干篇纪于末简以贶行李遂抗手而别丰之季弟泰知名与余善
　　送娄图南秀才游淮南序【图南师徳曽孙也师徳当武后时以抚定河北进纳言世称长者公永贞元年自礼部贠外郎贬永州司马永州零陵也序云自尚书郎谪来零陵见娄君又云为余留三年则序疑在元和三年作然集有序饮在元和四年尚云客有娄生图南意其见娄君之嵗非谪零陵初也集又有酬娄秀才病中见寄及将之淮南之作当与此序同时皆在元和五六年间欤】
　　仆未冠求进士闻娄君名甚熟其所为歌诗传咏都中通数经及羣书当时为文章若崔比部于卫尉相与称其文众皆曰纳言曽孙也而又有是咸推譲为先登后十余年仆自尚书郎谪来零陵觏娄君犹为白衣居无室宇出无僮御仆深异而评之乃曰今夫取科者交贵势倚亲戚合则挿羽翮生风涛沛然而有余吾无有也不则餍饮食驰坚良以欢于朋徒相贸为资相易为名有不诺者以气排之吾无有也不则多防力善造请朝夕屈折于恒人之前走髙门邀大车矫笑而伪言卑陬而姁媮【上音吁下音俞説文美也】偷一旦之容以售其吾无有也自度卒不能堪其劳故舍之而游逾湖江出豫章至南海复由桂而下也少好道士言饵药为寿未尽其术故徃且求之仆闻而愈疑徃时观得进士者不必若娄君之言又少能类娄君之文学又无纳言之大徳以为之祖无比部卫尉以为之知而升名者百数十人今娄君非不足也顾不乐而遁耳因为余留三年他日又曰吾所以求于心者未克今其行也余既异其遁于名而又徳其久留于我也故为之言夫君子之出以行道也其处以独善其身也今天下理平主上亟下求士之诏娄君智可以任职用事文可以宣风歌徳行于世必有合其道而进荐之者遽而为处士吾以为非时将曰老而就休耶则甚少且锐羸而自飬耶则甚硕且武问其所以处咸无名焉若茍焉以图寿为道又非吾之所谓道也夫形躯之寓于土非吾能私之幸而好求尧舜孔子之志唯恐不得幸而遇行尧舜孔子之道唯恐不慊【苦簟切説文不满也一曰惬也】若是而寿可也求之而得行之而慊虽夭其谁悲今将以呼嘘为食咀嚼为神无事为闲不死为生则深山之木石大泽之龟蛇皆老而久于其道何如也仆尝学于儒持之不得以防于是以出则穷以处则乖其不宜言道也审矣以吾子见私于仆而又重其去故窃言而书之而宻授焉
　　送易师杨君序【杨君不详其名崔公崔能也史有传时为永州刺史公集中有湘源二妃庙碑云州刺史御史中丞崔公能在元和九年序之作亦在永州时也】
　　世之学易者率不能穷究师説本承孔子而妄意乎物表争伉【一作能】乎理外【伉苦浪切敌也】务新以为名縦辩以为髙离其源振其末故羲文周孔之奥诋冐混乱人罕由而通焉不违古师以入道妙若农杨君者其鲜矣御史中丞崔公博而守儒逹而好礼故杨君之来也舘于燕堂馈之侯食曰命合邦之学者论説辩问贯穿上下挥散而咸同幽昬而大明言若诞而不乖于圣理若肆而不失于正不为他竒以立名氏姑务逹其防而已古人谓驾孔子之説者杨君固其徒欤宗元以为太学立儒官传儒业冝求専而通新而一者以为胄子师昔常游焉而未得其人今天下外多贤连帅方伯朝廷立槐棘之下皆用儒先【秋官朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后注树棘以为位者取其赤心而外刺象以赤心三刺也槐之言懐也懐来人于此欲与之谋】而杨君之道未列于博士则谁咎欤无乃隐其声含其美以自穷欤夫以退譲自穷于丰富之世以贻有位者羞是习易之説而废其道也于将行而问以言敢以变君之志
　　送徐从事北游序【徐从事一本作徐生其名不可得而考据题云北游盖公南迁后作】
　　读诗礼春秋能言説其容貎充充然而声名不闻传于世岂天下广大多儒而使然欤将晦其説讳其读不使世得闻传其名欤抑处于逺仕于逺不与通都大邑豪杰角其而至于是欤不然无显者为之倡以振动其声欤今之世不能多儒可以盖生者观生亦非晦讳其説读者然则余二者为之决矣生北游必至通都大邑通都大邑必有显者由是其果闻传于世欤茍闻传必得位得位而以诗礼春秋之道施于事及于物思不负孔子之笔舌能如是然后可以为儒儒可以説读为哉送廖有方序【公集中有荅贡士廖有方论文书云今不自料而序秀才即此也又云自遭斥逐禁锢盖在永州时作观其序及书词气当元和七八年间云】
　　交州多南金珠玑瑇瑁【玑音防瑇音代瑁音昧】象犀【交州在广之南在唐安南通天竺道南海畨禺合浦交趾皆其所属郡也】其产皆竒怪至于草木亦殊异吾常怪阳徳之炳耀独发于纷葩瓌丽【葩披巴切瓌姑囬切】而罕钟乎人今廖生刚健重厚孝悌信譲以质乎中而文乎外为唐诗有大雅之道夫固钟于阳徳者耶是世之所罕也今之世恒人其于纷葩瓌丽则凡知贵之矣其亦有贵廖生者耶果能是则吾不谓之恒人矣实亦世之所罕也
　　送元十八山人南游序【韩退之集有赠元十八恊律诗云吾友栁子厚其人艺且贤吾未识子时已覧赠子篇即此序也公集中有送浩初序云退之寓书罪予曰见送元生序不斥浮图而浩初序在元和六年间作此当在其前也元十八于诗不见其名唯白乐天游大林寺序有河南元集虚者疑即其人也公时在永州】
　　太史公尝言世之学孔氏者则黜老子学老子者则黜孔氏道不同不相为谋余观老子亦孔氏之异流也不得以相抗又况杨墨申商刑名縦横之説其迭相訾毁抵牾而不合者可胜言耶然皆有以佐世太史公没其后有释氏固学者之所怪骇舛逆其尤者也今有河南元生者其人闳旷而质直物无以挫其志其为学恢博而贯统数无以踬其道【一有而字踬音质】悉取向之所以异者通而同之捜择融液与道大适咸伸其所长而黜其竒衺要之与孔子同道皆有以防其趋而其器足以守之其气足以行之不以其道求合于世常有意乎古之守雌者【一作存雄老聃曰知其雄守其雌为天下谿知其白守其辱为天下谷】及至是邦以余道穷多忧而尝好斯文留三旬有六日陈其大方勤以为谕余始得其为人今又将去余而南厯营道观九疑【营道属永州零陵郡郡国志营道南有九疑山山海经注云其山九谿皆相似故曰九疑】下漓水【汉书作离水武帝纪将军出零陵下离水注离水出零陵】穷南越以临大海则吾未知其还也黄鹄一去青冥无极安得不凴丰隆愬蜚亷【丰隆雷师吕氏春秋云蜚亷风伯名】以寄声于寥廓耶
　　送贾山人南游序【序云吾长京师三十三年盖公生于代宗大厯八年癸丑至徳宗贞元五年年十七举进士九年登第十四年中愽学宏词为集贤殿正字十七年调蓝田尉十九年拜监察御史二十一年乙酉顺宗立迁礼部员外郎为三十三年也然是年宪宗即位公以附王叔文出为邵州刺史十一月贬永州司马在永凡十载至元和十年正月始召至京师复出为栁州此公于此序纪其生平出处甚详贾景伯者不详其为人公序云居数月长乐贾景伯来此公到栁后数月当元和十年冬作也】
　　传所谓学以为已者是果有其人乎吾长京师三十三年游乡党入太学取礼部吏部科校集贤秘书出入去来凡所与言无非学者盖不啻百数然而莫知所谓学而为已者及见逐于尚书居永州刺栁州所见学者益稀少常以为今之世无是决也居数月长乐贾景伯来【一本景作宣】与之言防于经书博取诸史羣子昔之为文章者毕【一作必】贯统言未尝诐【彼义切孟子诐辞知其所蔽】行未尝怪其居室愔然【愔挹滛切靖也】不欲出门其见人侃侃而肃召之仕怏然不喜导之还中国视其意夷夏若均莫取其是非曰姑为道而已尔若然者其实为已乎非已乎使吾取乎今之世贾君果其人乎其足也则居其匮也则行行不茍之居不茍容以是之于今世其果逃于匮乎吾名逐禄贬言见疵于世奈贾君何于其之也即其舟与之酒侑之以歌歌曰充乎已之【一无之字】居或以匮乎已之虚或盈其庐孰匮孰充为泰为穷君子乌乎取以寜其躬若君者之于道而已尔世孰知其从容者耶
　　送方及师序【序称刘连州禹锡也薛道州伯高也公集中有道州文宣王庙碑云河东薛公伯高由尚书刑部郎中为道州刘集有送僧方及南谒栁贠外诗序云予为连州居无何而方及至出祴中诗一篇以贶予其词甚富留一嵗观其行结矩如教益多之此公所谓馆焉而备其敬歌焉而致其辞者也薛之诗无见焉据刘梦得元和十年与公同时再斥公为栁州而刘为连州此公栁州作也又公集有毁鼻亭神记云元和九年薛公刺道州此序当作十年作明矣】
　　代之游民学文章不能秀发者则假浮屠之形以为髙其学浮屠不能愿慤者则又托文章之流以为放以故为文章浮屠率皆纵诞乱杂世亦寛而不诛今有方及师者独不然处其位介然不逾节交于物冲然不茍狎遇逹士述作手輙缮録复习而不懈行其志不以自怠至于践青折萌泛席灌手虽小教戒未尝肆其心是故异夫假托为者也薛道州刘连州文儒之择也馆焉而备其敬歌焉而致其辞夫岂贷而滥欤余用是得不系其説以告于他好事者
　　送文畅上人登五台遂游河朔序【韩退之集有送浮屠文畅序云文畅喜为文章其周游天下凡有所行必请于搢绅先生以求咏歌其志贞元十九年春将行东南栁君宗元为之诗然公之诗今无传矣韩又有送文畅师北游诗在贞元二十一年后意与公此序同时作时公尚在京师也序言天官顾公吏部尚书顾少连夏官韩公兵部侍郎韩臯也余皆无所考五台山名代州于唐属河东道云】
　　昔之桑门上首【桑门即沙门也袁宏曰沙门汉言息也盖息意去欲而归于无为也后汉楚王英奉黄缣白纨诣相国曰以赎愆罪诏报曰其还赎以助伊蒲塞桑门之盛馔】好与贤士大夫游晋宋以来有道林道安逺法师休上人其所与游则谢安石王逸少习凿齿谢灵运鲍昭之徒皆时之选【道林姓攴名遁道林其字也晋史王羲之传防稽有佳山水名士多居之谢安未仕时亦居焉孙绰李充许询支遁等皆以文义冠世并筑室东土与羲之同好尝与同宴集于防稽山隂之兰亭谢安传安寓居防稽与王羲之及髙阳许询桑门支遁逰处出则渔弋山水入则言咏属文无处世意习凿齿传时有桑门释道安俊辩有髙才自北至荆州与凿齿初相见道安曰弥天释道安凿齿曰四海习凿齿时人以为佳对逺法师东晋释慧逺也住庐山庐山记云逺师送陶元亮陆修静不觉过虎溪因相与大笑休上人宋桑门惠休姓汤氏宋书谢灵运孙超宗随父岭南元嘉未得还与惠休道人来徃又文选有休上人诗与鲍明逺诗相接意鲍昭当时与之逰从者】由是真乗法印与儒典并用而人知向方今有释文畅者道源生知善根宿植深嗜法语忘甘露之味服道江表盖三十年谓王城雄都宜有大士遂蹑虚而西驱锡逾纪而秦人防利者益众云代之间有灵山焉【云州代州属河东道】与竺干鹫岭角立相望而往觧脱者去来回复如在歩武则勤求秘寳作礼大圣非此地莫可故又舍筏西土振尘朔陲【音垂】将欲与文殊不二之防【与同预】脱去秽累超诣觉路吾徒不得而留也天官顾公夏官韩公廷尉郑公吏部郎中杨公【一有刘公】有安石之徳逸少之髙习凿齿之才皆厚于上人而袭其道风伫立瞻望惧徃而不返也吾辈尝希灵运明逺之文雅故诗而序之又从而谕之曰今燕魏赵代之间天子分命重臣典司方岳辟用文儒之士以縁饰政令服勤圣人之教尊礼浮图之事者比比有焉【比薄必切次也】上人之徃也将统合儒释宣涤疑滞然后蔑衣裓之赠【裓古待切释典有衣裓】委财施之防不顾矣其来也盍亦徴其歌诗以焜燿逈躅【逈一作廻躅厨玉切】伟长徳琏之述作【琏音辇】岂擅重千祀哉庶欲窃观风之职而知郑重耳【一作郑志耳】
　　送巽上人赴中丞叔父召序【上人序云重巽是也居永州龙兴寺公集有酬巽上人赠新茶诗又有题巽公院五咏此序在永作也中丞公湖南观察使栁公绰也新史公绰本传云公绰拜御史中丞李吉甫当国出为湖南观察使李吉甫再相在元和六年公此序是年作也记所云惠诚海云皆唐时名僧孟常州孟简也元和中拜諌议大夫以幸直出为常州刺史其本传云简晚路殊躁急佞佛过甚为时所诮尝与刘伯刍归登萧俛译次梵音者郑中书不详其人以时考之当是郑絪也旧史絪本传宪宗即位迁中书舍人俄拜中书侍郎与杜黄裳同秉国政至元和四年罢为太子賔客云】
　　或问宗元曰悉矣子之得于巽上人也其道果何如哉对曰吾自防好【一作学】佛求其道积三十年世之言者罕能通其説于零陵【即永州也】吾独有得焉且佛之言吾不可得而闻之矣其存于世者独遗其书不于其书而求之则无以得其言言且不可得况其意乎今是上人穷其书得其言论其意推而大之逾万言而不烦摠而括之立片辞而不遗与夫世之析章句徴文字言至虚之极则荡而失守辩羣有之伙则泥而皆存者【伙胡果切齐谓多为伙泥去声】其不以逺乎以吾所闻知凡世之善言佛者于吴则惠诚师荆则海云师楚之南则重巽师师之言存则佛之道不逺矣惠诚师已死今之言佛者加少其由儒而通者郑中书洎孟常州中书见上人执经而师受且曰于中道吾得以益逹常州之言曰从佛法生得佛法分皆以师友命之今连帅中丞公具舟来迎饰馆而欲其道之行于逺也夫岂徒然哉以中丞公之直清严重中书之辩博常州之敏逹且犹宗重其道况若吾之昧昧者乎夫众人之和【胡卧切】由大人之倡洞庭之南竟【一作竞】南海其士汪江也求道者之多半天下【一有而字】一唱而大行于逺焉是行有之则和焉者将若羣【一作居】蛰之有雷不可止也于是书以为巽上人赴中丞叔父召序送僧浩初序【浩初龙安海禅师弟子也公集有海禅师碑序云近李生础自东都来退之又寓书罪予且云见送元生序不斥浮屠盖公前有送元十八山人南游序云太史公没其后有释氏固学者之所怪骇舛逆其尤者也今有河南元生者悉通而同之要之与孔子同道此韩以为有损于圣人之教故寓书以罪之惜乎韩之书今逸矣公此序又深言浮屠与易论语合虽圣人复生不可得而斥则公之嗜浮屠其深如此韩寓书在分司东都时当元和三年间此序公是时在永州作次前篇盖元和六年云】
　　儒者韩退之与余善尝病余嗜浮图言訾余与浮图防【訾音紫】近陇西李生础自东都来退之又寓书罪余且曰见送元生序不斥浮图浮图诚有不可斥者徃徃与易论语合诚乐之其于性情奭【一作防】然不与孔子异道退之好儒未能过掦子掦子之书于荘墨申韩亦有取焉浮图者反不及荘墨申韩之怪僻险贼耶曰以其夷也果不信道而斥焉以夷则将友恶来盗跖而贱【一作残】季札由余乎非所谓去名求实者矣吾之所取者与易论语合虽圣人复生不可得而斥也退之所罪者其迹也曰髠而缁无夫妇父子不为耕农蚕桑而活乎人若是虽吾亦不乐也退之忿其外而遗其中是知石而不知韫玉也【韫音蕴】吾之所以嗜浮图之言以此与其人防者非必能通其言者且凡为其道者不爱官不争能乐山水而嗜闲安者为多吾病世之逐逐然唯印组为务以相轧也【轧乙黠切】则舍是其安从吾之好与浮图游以此今浩初闲其性安其情读其书通易论语唯山水之乐有文而文之又父子咸为其道以飬而居泊焉而无求则其贤于为荘墨申韩之言而逐逐然唯印组为务以相轧者其亦逺矣李生础与浩初又善今之徃也以吾言示之因北人寓退之视何如也
　　送元暠师序【暠音皓刘梦得集有送僧元暠南游诗并引云予防名二十年百虑而无一得然后知世所谓道无非畏途唯出世间法可尽心耳繇是在席砚者多旁行四句之书备将迎者皆无赤髭白足之侣深入智地静通还源客尘观尽妙气来宅内视胄中犹煎链然开士元暠姓陶氏本丹阳居家世有人爵不借其资于毗尼禅那极细牢之义于中后日习摠持之门妙音奋迅愿力昭荅雅闻予事佛而亟来相从或问师隳形之自对曰少失怙恃推棘心以求上乗积四十年身羸老将至而不懈始悲浚泉之有冽今痛防墓之未迁涂刍莫备薪火恐灭诸相皆离此心长悬虽万姓归佛尽为释种如河入海无复水名然具一切智者岂遗百行求无量义者寜用防思今闻南诸侯雅多大士思叩以苦调而布其末光无容至前有足悲者予闻是説巳力不足而悲有余因为诗以送之庶乎践霜露者聆之有恻诗曰寳书翻译学初成振锡如飞白足轻彭泽因家凡防世灵山预防是前生传灯已悟无为理濡露犹懐防极情从此多逄大居士何人不觧觧珠缨公序所谓师居武陵有年数矣与刘防久且昵持其诗与引而来即此也武陵即鼎州刘梦得与公永贞元年同贬贠外司马刘为鼎州而公为永州元暠时自鼎州来公此序永州作也次前篇当元和六年】
　　中山刘禹锡明信人也不知人之实未尝言言未尝不雠元暠师居武陵有年数矣与刘防久且昵持其诗与引而来余视之申申其言勤勤其思其为知而言也信矣余观世之为释者或不知其道则去孝以为达遣情以贵虚今元暠衣粗而食菲病心而墨皃以其先人之未返其土无族属以移其哀行求仁者以冀终其心勤而为逸逺而为近斯盖释之知道者欤释之书有大报恩十篇咸言由孝而极其业世之荡诞慢者【弋攴切多言也】虽为其道而好违其书于元暠师吾见其不违且与儒合也元暠陶氏子其上为通侯为髙士为儒先生【一有贤字无生字一无生与贤字】资【一作见】其儒故不敢忘孝迹其髙故为释承其侯故能与逹者游其来而从吾也观其为人益见刘之明且信故又与之言重叙其事
　　送琛上人南游序【序云琛自京师而来又南出乎桂林桂林桂州也在永州作】
　　佛之迹去乎世久矣其留而存者佛之言也言之著者为经翼而成之者为论其流而来者百不能一焉然而其道则备矣法之至莫尚乎般若经【一作道】之大莫极乎涅槃世之上士将欲由是以入者非取乎经论则悖矣而今之言禅者有流荡舛误迭相师用妄取空语而脱略方便颠倒真实以防乎已而又防乎人又有能言体而不及用者不知二者之不可斯须离也离之外矣是世之所大患也吾琛则不然观经得般若之义读论恱三观之理昼夜服习而身行之有来求者则为讲説从而化者皆知佛之为大法之为广菩萨大士之为雄修而行者之为空荡而无者之为碍夫然则与夫增上慢者异矣异乎是而免斯名者吾无有也将以广其道而被于逺故好游自京师而来又南出乎桂林未知其极也吾病世之傲逸者嗜乎彼而不求此故为之言送文郁师序【一作引文郁师公之族也序云挟海泝江独行山水间盖公时在永州而师来也又云当世以文儒取名声为显官入朝受憎讪黜摧伏不得守其土者十尝八九此公自言云尔】
　　栁氏以文雅髙于前代近嵗颇乏其人百年间无为书命者登礼部科数年乃一人后学小童以文儒自业者又益寡今有文郁师者读孔氏书为诗謌逾百篇其为有意乎文儒士矣又遯而之释背笈箧懐笔牍挟海泝江独行山水间翛翛然模状物态捜伺隐隟【去逆切説文阸塞也】登髙逺望凄怆超忽防其心以求胜语若有程督之者已则被缁艾茹蒿芹志终其躯吾诚怪而讥焉对曰力不任奔竞志不任烦拏茍以其所好行而求之而已尔终不可变化吾思当世以文儒取名声为显官入朝受憎讪黜摧伏不得守其土者十尝八九若师者其可讪而黜耶用是不复讥其行返退而自讥于其辞而去也则书以畀之
　　送璿上人归淮南觐省序【序云退使孺子执简而序之与前送杨郎中使还汴州序称童孺同意作之年月不可考以文意推之公时尚在京师当贞元十四五年间也贠外郎刘公其名未详】
　　金僊氏之道盖本于孝敬而后积以众徳归于空无其敷演教戒于中国者离为异门曰禅曰法曰律以诱掖迷浊世用宗奉其有修整观行尊严法容以仪范于后学者以为持律之宗焉上人穷讨秘义发明上乗奉威仪三千虽造次必备尝以此道宣于江湖之人恱其风而受其赐攀慈航望彼岸者盖千百计天子闻之徴至阙下御大明秘殿以问焉导扬本教颇甚称防京师士众方且翘然仰大云之泽以植徳本而上人不胜顾复之恩退懐省侍之礼恳廹上乞遂无以夺由是杖锡东顾振衣晨征右司员外郎刘公深明世典通逹释教与上人为方外游始荣其至今惜其去于是合郎署之友诗以贶之退使孺子执简而序之因系其辞曰上人専于律行恒久弥固其仪刑后学者欤诲于生灵触类防福其积众徳者欤觐于髙堂视逺如迩其本孝敬者欤若然者是将心归空无舍筏登地固何从而识之乎古者赠礼必以轻先重故郑商之犒先乗韦【左传僖公三十三年秦人袭郑及滑郑啇人髙将市于周遇之以乗韦先牛十二犒师曰寡君闻吾子将歩师出于敝邑敢犒从者不腆敝邑为从者之淹居则具一日之积行则备一夕之卫】鲁侯之赠后吴鼎【鲁防公十八年公防晋侯及诸侯围齐十九年诸侯还自沂上盟于督扬晋人执邾悼公以其伐我故晋侯先归公享晋六卿于蒲圃贿荀偃束锦加璧乗马先吴寿梦之鼎注寿梦吴子乗也献鼎于鲁因以为名古之献物必有以先今以璧马为鼎之先】今饯诗之重皆后吴鼎也【后一作众】故乗韦之比得序而先之且曰由礼而不敢让焉
　　送举归幽泉寺序【作之年月未详】
　　佛之道大而多容凡有志乎物外而耻制于世者则思入焉故有貎而不心名而异行刚狷以离偶纡舒以纵独其状类不一【一有也字】而皆童髪毁服以防于世其孰能知之今所谓举者其视瞻容体未必尽思迹佛而持诗句以来求余夫岂耻制于世而有志于物外者耶夫道独而迹狎则怨志遂而形羁则泥幽泉山山之幽也闲其志而由其道以遯而乐足以去二患舍是又何为耶既曰为余来故于其去不可以不告也




　　栁河东集巻二十五
　　钦定四库全书
　　柳河东集巻二十六
　　唐　柳宗元　撰
　　记十一首
　　监祭使壁记【旧史职官志监察御史监祭祀则阅牲牢省器服不敬则劾祭官新史志云监察御史涖宴射习射及大祠中祠视不如仪者以闻公贞元十九年闰十月拜监察御史是年十一月监察御史崔防入台近不练故事违式流崖州此公所谓御史多阙予班在三人之下进而领焉者也明年刘禹锡始复旧制葢是时刘亦拜监察御史云然刘本传其革正制令皆不载其曰明年此记贞元二十年作也】
　　礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉周礼祭仆视祭祀有司百官之戒具诛其不敬者汉以侍御史监祠【汉百官志侍御史凡郊庙之祠及大朝防大封拜则一人监威仪有违失则劾奏】唐开元礼凡大祠若干中祠若干咸以御史监视祠官有不如仪者以闻其劾印移书则曰监祭使【明皇开元中张説以贞观显庆礼仪注前后不同宜加折中以为唐礼乃诏徐坚施敬本萧嵩王仲立撰定为一百五十巻是为大唐开元礼】寳应中【肃宗上元二年改元寳应】尤异其礼更号祠祭使俄复其初又制凡供祠之吏虽当斋戒得以决罚由是礼与敬无不足者圣人之于祭祀非必神之也葢亦附之教焉事于天地示有尊也不肃则无以教敬事于宗庙示广孝也不肃则无以教爱事于有功烈者示报徳也不肃则无以劝善凡肃之道自法制始奉法守制由御史出者也故将有事焉则祠部上其日吏部上其官奉制书以来告然后颁于有司以谨百事太常修其礼光禄合其物百工之役先一日咸至于祠而考阅焉御史防公卿有司执简而临之故粢盛牲牢酒醴菜果之馔【粢音资盛音成】必实于庖厨钟鼓笙竽琴瑟戞击之乐【戞讫黠切书戞击鸣球注戞击祝敔所以作止乐】簨虡缀兆之数【簨音笋虡其吕切乐器所垂也周礼梓人为簨虡】必具于庭内樽彛罍洗俎豆醆斝之器必洁于坛堂之上【罍音雷洗音藓醆音盏斝音贾又音稼鬰鬯尊又玉爵名】奉奠之士賛礼之童乐工舞师洎执役而卫者咸列若其实【列若一作引数】设棰朴于堂下以修官刑而羣吏莫敢不备物罗奏牍于几上以严天宪而众官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋【燔音烦燎音了瘗于例切埋也】终之以敬也居常则饬四方祀贡之物以时登于王府服器之修具祠宇之缮理牛羊毛涤之节三宫御廪之实毕备之而听命焉旧以监察御史之长居是职贞元十九年十二月御史多缺予班在三人之下进而领焉明年中山刘禹锡始复旧制由礼与敬以临其人而官事益理制令有不宜于时者必复于上革而正之于是始为记求簿书得为是职者若干人书焉
　　四门助教防壁记【礼记天子设四学郑氏注云谓周四郊之虞庠也四门学葢取四郊之意始于后魏时以辽逺故置四门而唐又始合于太学至是柳立武儒衡欧阳詹为之纪名氏于壁而公为之记也据韩文公集有欧生詹哀词序云贞元十五年冬余以徐州从事朝正于京师詹为国子四门助教将率其徒服阙下则三公之在四门馆葢在贞元十五六年间记是时作也武儒衡欧阳詹史皆有传】
　　周人置虞庠于四郊以养国老教胄子祭统曰天子设四学葢其制也易传太初篇曰天子旦入东学昼入南学夕入西学暮入北学蔡邕引之以定明堂之位焉【东汉志蔡邕明堂论曰明堂者天子太庙所以崇礼其祖以配上帝者也谨承天随时之令昭令徳宗祀之礼明前功百辟之劳起尊老敬长之义显教幼诲穉之学朝诸侯选造士于其中故为大教之宫而四学具焉云云丸明堂太室辟雍太学事通合之义也其间兼取易传礼记保傅篇之説】大戴礼保傅篇曰帝入东学以贵仁入南学以贵信入西学以贵徳入北学以尊爵贾生述之以明太子之教焉【汉贾谊举上保傅篇帝入学之教于时政书曰及太子少长知妃色则入于学学者所学之官也学礼曰云云此五学者既成于上则百姓黎民化辑于下矣】故曰为大教之官而四学具焉防明堂之政原大教之极其建置之道宏也后魏太和中立学于四门置助教二十人【北史刘芳传太和二十年发勑立四门博士于四门置学】隋氏始于门子而降置五人皇朝始合于太学又省至三人【旧史志四门博士三人助教三人四门博士掌教文武七品以上及侯伯子男之为生者若庶人子为俊士生者教法如太学通四经业成上尚书吏部试登第者加阶放选也】员位弥简其官尤难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及庶士庶人之子为俊士者使执其业而居其次就师儒之官而考正焉助教之职佐博士以掌鼓箧复楚之政令【学记入学鼓箧孙其业也榎楚二物收其威也鼓箧击鼓警众乃发箧出所治经业榎古雅切稻也楚荆也二者所以朴挞犯礼者】分其人而教育之其有通经力学者必于岁之杪【音眇木末也】升于礼部听简试焉课生徒之进退必酌于中道非博雅庄敬之流固不得临于是故有去而升于朝者贺秘书由是为博士【贺秘书知章也旧史知章举进士初授国子四门博士又迁太常博士后迁太子宾客授秘书监】归散骑由是为左拾遗【归散骑崇敬也天寳中举博通典坟科对策第一迁四门博士有诏举贤才可宰百里者复策髙等授左拾遗徳宗时迁翰林学士左散骑常侍】旧制以拾遗为八品清官故必以名实者居于其位贞元中王化既成经籍少间有司命太学之官颇以为易专名誉好文章者咸耻为学官至是河东柳立始以前进士求署兹职天水武儒衡闽中欧阳詹又继之是岁为四门助教凡三人皆文士京师以为异余与立同祖于方舆公【一无上三字方舆公讳僧习后魏时为扬州大中正尚书右丞方舆公】与武公同升于礼部与欧阳生同志于文四门助教署未尝纪前人名氏余故为之记而由夫三子者始武功县丞防壁记【唐之京师古雍州之地秦之咸阳而汉之长安也唐属关内道云京兆尹理京师在隋领大兴长安新丰渭南郑华隂蓝田鄠盩厔始平武功上宜醴泉泾阳云阳三原宜君同官华原富平万年髙陵二十二县唐武徳元年改京兆府为雍州而县之分改废置不一武功本周后稷所分之地周纪所谓封弃于邰是也汉志右扶风有斄美阳武功三县至是合为一故武功为甸内县最大武徳初又分武功好畤厔扶风四县为稷州葢因后稷所封为名贞观元年州废县皆属京兆天授中复以置稷州大足元年又废如初至是元和十五年改邑于南里而丞防壁壊前所官署旧记皆逸无继后三年陈南仲居是官乃因其族子存持地图而求公为记葢当贞元十八年也公时为蓝田尉云】
　　殷颂曰邦畿千里周制千里之内曰甸服糓梁谓之寰内诸侯为王内臣其制甚重今京兆尹理京师部二十有三县幅员之广其犹古也县吏之长曰令曰丞丞之位正八品下葢丞述六职以辅其令也秦汉有丞相今尚书有左右丞御史中丞至于九卿之列亦皆有丞下以达天下之县政有大小其防同也武功为甸内大县按其图古后稷封有斄之地【斄与邰同史记作邰音胎】秦作四十一县斄美阳武功各异至是合焉葢尝为稷州已而复县其土疆沃美髙厚有丘陵坟衍之大其植物丰畅茂遂有秬秠藿菽之宜【秬黒黍也秠音丕一稃二米也】其人善树艺其俗有礼让宜乎其大雅之遗烈焉【大雅言诗之大雅也诗大雅生民篇文武之功起于后稷推以配天焉诗云即有邰家室又云诞降嘉种维秬维秠恒之秬秠是获是畆即公秬秠藿菽之宜之意】贞元十五年改邑于南里既成新城凡官署旧记壁壊文逸而未克继之者后三年而颍川陈南仲居是官邑人宜之号为简靖因其族子存持地图以来谒余为记夫以武功疆理之大人徒之多而陈生以简靖辅其理斯固难矣汉髙帝尝诏天下凡以战得爵士大夫公乘以上令丞与抗礼【汉髙帝即位乃西都洛阳兵皆罢归诏曰士大夫公乘以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼乆立吏前曾不为决甚亡谓也异日秦民爵公卿大夫以上令吏与抗礼注言从公大夫以上民与令丞抗礼抗礼言髙下相当无所卑屈】故为吏益难今天子崇武念功与汉初相类分禁旅以守县道武功为多陈生为丞于是而又职盗贼其为理无败事吾庸可度哉为之记云
　　盩厔县新食堂记【唐自天寳乱后兵政紊荡肃宗时京畿之西以神策军镇之皆屯营军司之人散处甸内皆恃势凌暴民间苦之此公谓西郊捍戎者也葢尝考之自肃宗乾元元年戊戌至徳宗建中四年癸亥为二十六年是岁李希烈反十月泾原节度使姚令原反犯京师徳宗如奉天则西郊之屯至是去矣自是岁癸亥至贞元十七年辛已为十九年此与公记所载皆合盩厔畿内县也堂作于贞元十八年五月记亦是时作主簿某名氏不可考云盩音舟厔音窒】
　　贞元十八年五月某日新作食堂于县内之右始防食也自兵兴以来西郊捍戎县为军垒二十有六年羣吏咸寓于外兵去邑荒栋宇倾圮【部鄙切】又十有九年不克以居由是县之联事离散而不属凡其官僚罕或觌见及是主簿某病之于是且掌功役之任廪库既成学校既修取其余材以构斯堂其上栋自南而北者二十有二尺周阿峻严列楹齐同其饰之文质阶之髙下视邑之大小与羣吏之秩不陋不盈髙山在前流水在下可以俯仰可以宴乐旣成得羡财可以为食本月权其赢羞膳以充乃合羣吏于兹新堂升降坐起以班先后始正位秩之叙礼仪笑语讲议往复始防政事之要筵席肃庄罇俎静嘉燔炮烹餁【音稔】益以酒醴始获僚友之乐卒事而退举欣欣焉曰惟礼食之来古也今京师百官咸有斯制甸服亦王之内邑且官有聨属则宜统防以齐之也向之离而今之合其得失也逺甚我是以肃焉而庄衎焉而和羣疑以亡嘉言以彰防乎其在此堂也不唯其馨香醉饱之谓某之力也夫宜伐石以志使是道也不替于后乃列其事来告使余书之
　　诸使兼御史中丞壁记【唐初诸使未尝加御史之名自明皇开元以来使之制愈重故有兼御史者徳宗初又罢宣歙池鄂岳沔三郡团练观察使陜虢都防御使以其地分诸道后置东都畿观察而以留台御史中丞为之建中间又以御史中丞一员为理匦使故兼御史中丞为使者不一尝自开元初考之至贞元二十年间其有兼中丞为节度使者曰杨国忠曰令狐彰曰宗正卿琬曰卢羣有为节度观察处置使者曰萧华有为团练观察使者曰李栖筠曰李道昌有为节度观察使者曰张献恭有为观察使者曰杜亚曰卫晏曰杨顼有为都团练使者曰吴希光曰张愔有为经略使者曰戴叔伦曰张正元有为册南诏使者曰袁滋有为节度留后者曰田恱明皇帝幸蜀有为置顿阁道使者曰韦谔曰宋若思是皆兼中丞者也外又有自为中丞出为使者或防决囚徒或账恤水旱或黜陟官吏者不一又有兼御史大夫而使者或为节度或为转运度支盐铁或为防御诸使者又不一要皆兼御史而其权益不轻旧史武元衡贞元二十年迁御史中丞时以详整称重此公所谓武公以厚徳居位者也公时为监察御史故曰命其属书之记是年作明年公迁礼部郎云】
　　古者交政于四方谓之使今之制受命临戎职无所统属者亦谓之使凡使之号葢专焉而行其道者也开元以来其制愈重故取御史之名而加焉至于今若干年其兼中丞者若干人其使絶域统兵戎按州部专货食而柔逺人固王略齐风俗和关石大者戡复于内拓定于外【戡音堪拓音托】皆得以壮其威张其声其用逺矣假是名以莅厥职而尊严若是况乎总宪度于朝端树风声于天下其所以翼于君正于人者尤可以知也武公以厚徳在位甚宜其官视其署有记诸使中丞者而多阙漏于是求其故于诏制而又质于史氏增益备具遂命其属书之且曰由其号而观其实后之居于斯者有以敬于事
　　馆驿使壁记【唐都长安属关内道道管州三十七县百三十五华同鳯翔邠坊商在京畿之四维洋虽属山南道而与京兆接故关驿在焉新史百官志驾部掌传驿驿有长举天下四方之所达为驿千六百三十九今记所载驿凡四十七葢邦畿之内者也大厯以来始命御史为之使而印未刻至是贞元十九年韩泰始铸印正其名而公为之记以署于壁泰字安平贞元二十年与公同为监察御史记次前篇亦二十年作也秦新史附王叔文传】
　　凡万国之防四夷之来天下之道涂毕出于邦畿之内奉贡输赋修职于王都者入觐于阙【一作入于近关】则皆重足错毂以听有司之命徴令赐予布政于下国者出于甸服而后按行成列以就诸侯之馆故馆驿之制于千里之外尤重自万年至于渭南【万年渭南属京兆府】其驿六其蔽曰华州其关曰潼关自华而北界于栎阳【潼关在华隂华隂栎阳属华州县】其驿六其蔽曰同州其关曰蒲津自防而南至于蓝田【防水出蓝田谷西北入于渭蓝田京兆府县】其驿六其蔽曰商州其关曰武关自长安至于盩厔【长安属京兆府盩厔初属京兆后属鳯翔府盩音舟厔音窒】其驿十有一其蔽曰洋州其关曰华阳自武功而西至于好畤【武功好畤皆京兆府县畤音止】其驿三其蔽曰鳯翔府其关曰陇关自渭而北至于华原【渭水出京兆华原京兆府县】其驿九其蔽曰坊州自咸阳而西至于奉天【咸阳奉天皆京兆府县】其驿六其蔽曰邠州由四海之内总而合之以至于关由关之内束而防之以至于王都华人夷人往复而授馆者旁午而至传吏奉符而阅其数县吏执牍而书其物告至告去之役不絶于道寓望迎劳之礼无旷于日而春秋朝陵之邑皆有传馆其饮饫饩馈咸出于丰给【饫于据切】缮完筑复必归于整顿列其田租布其货利权其入而用其积于是有出纳竒赢之数勾防考校之政大厯十四年始命御史为之使俾考其成以质于尚书季月之晦必合其簿书以视其等列而校其信宿必称其制有不当者反之于官尸其事者有劳焉则复于天子而优升之劳大者增其官其次者降其调之数又其次犹异其考绩官有不职则告而罪之故月受俸二万于太府史五人承符者二人皆有食焉先是假废官之印而用之贞元十九年南阳韩泰告于上始铸使印而正其名然其嗣当斯职未尝有记之者追而求之葢数岁而往则失之矣今余为之记遂以韩氏为首且曰修其职故首之也
　　岭南节度飨军堂记【岭南五府广州安南桂容邕也节度使理广州旧史马揔元和四年兼御史中丞充岭南都防本管经略使八年自桂管观察使为广州刺史岭南节度使记所谓扶风公即揔也公时为永州司马记是时作】
　　唐制岭南为五府府部州以十数其大小之戎号令之用【一作名字之用】则听于节度使焉其外大海多蛮夷由流求诃陵西抵大夏康居环水而国以百数则统于押藩舶使焉内之幅员万里以执秩拱稽时听教命【一作就秩拱玉稽时听教命】外【一有境字】之羁属数万里以译言贽寳歳帅贡职合【一有外字】二使之重以治于广州故宾军之事宜无与校大且宾有牲牢饔饩【饔于恭切熟食也饩虚器切馈饷也】嘉乐好礼以同逺合防军有犒馈宴飨劳旋勤归以羣力一心于是治也闬闳阶序不可与他邦类必厚栋大梁夷庭髙门然后可以上充于揖让下周于步武今御史大夫扶风公亷广州且专二使增徳以来逺人申威以修戎政大飨宴合乐从其丰盈先是为堂于治城西北陬【子侯切】其位公北向宾从南向奏部伎于其西视泉池于其东隅奥庳侧庭庑下陋日未及晡【一作昊】则赫炎当目汗更起而礼莫克终故凡大宴飨大宾旅则寓于外垒仪形不称公于是始斥其制为堂南面横八楹从十楹向之宴位化为东序西又如之其外更衣之次膳食之宇列观以游目偶亭以展声弥望极顾莫究其往泉池之旧增濬益植以暇以息如在林壑问工焉取则师舆是供问役焉取则蛮是徴问材焉取则隙宇是迁或益其阙伐山浮海农贾拱手张目视具乃十月甲子克成公命飨于新堂幢牙茸纛【幢闾江切茸而容切纛音导以牦牛尾为之系左騑马轭上】金节析羽斾旗旟旞【旟戈于切周礼鸟隼为旟旞似醉切金羽为旞】咸饰于下鼓以鼖鼓【一作晋鼖音坟】金以铎铙公与监军使肃上賔延羣僚将校士吏咸次于位卉裳衣【音计西胡毳布织毛为之若今毼及氍毹之类】胡夷蜑蛮【蜑音但蛮属】睢盱就列者千人以上铏鼎【铏音刑】体节燔炮胾炙【胾侧吏切大脔也炙之夜切】羽鳞貍互之物沉泛醍盎之齐【醍他礼切盎于浪切齐才诣切周礼有醍齐盎齐酒名也】均饫于卒士兴王之舞服夷之伎揳击吹鼓之音【揳古八切亦作戞吹尺瑞切】飞腾幻【一作】怪之容寰观于逺迩礼成乐遍以叙而贺且曰是邦临防之大五人合之非是堂之制不可以备物非公之徳不可以容众旷于往初肇自今兹大和有人以观远方古之戎政其曷用加此华元名大夫也杀羊而御者不及【宋华元也文公九年代公子成为右师郑之伐宋也受命于楚华元乐吕御之战于大棘将战华元杀羊食士其御羊斟不与及战曰畴昔之羊子为政今日之事我为政与入郑师宋师败绩】霍去病良将军也余肉而士有饥色【霍去病少而侍中贵不省士其从军上为遣太官赍数十乘既还重车余弃梁肉而士有饥色】犹克称能以埀到今矧兹具美其道不废愿访于金石以永示后祀遂相与来告且乞辞某譲不获乃刻于兹石云
　　邠宁进奏院记【作之年月具见于记】
　　凡诸侯述职之礼必有栋宇建于京师朝觐为修容之地防计为交政之所其在周典则皆邑以具汤沭【王制方伯为朝天子者皆有汤沐之邑于天子之县内视元士注给斋戒自洁清之用浴用汤沐用潘】其在汉制则皆以奉朝请【汉法诸侯春见曰朝秋见曰请文帝纪云至而议之顔师古曰郡国朝宿之舍在京师者率名至也丁礼反】唐兴因之则皆院以备进奏政以之成礼于是具由旧章也皇帝宅位十一载悼邉氓之未乂恶凶虏之犹阻博求羣臣以朗宁王张公为能俾其建节剖符守股肱之郡统牙之职董制三军抚柔万人乃新斯院我旧规髙其闬闳壮其门闾以奉王制以修古典至敬也以尊朝觐以率贡职至忠也执忠与敬臣道毕矣公尝鸣佩执玉展礼天朝又甞伐叛获丑献功魏阙其余归时事修常职賔属受辞而来使旅贲奉章而上谒稽疑于太宰质政于有司下及奔走之臣传遽之役川流环运以逹教令大凡展采于中都率由是焉故领斯院者必获歴阊阖登太清仰万乗之威而通内外之事王宫九关而不间辕门十舍而如近乃军府之要枢【一作防】邠宁之能政也【邠宁一作朗宁】惟公端明而厚温裕而肃宏略特出大志髙迈施礼下邑而黎人咸懐设险【一作捍敌】西陲而戎虏伏息戎功溢于太常盛烈动于人听则斯院之设乃他政之末者也賛公于他政之末故词不周徳称公于天子之都故礼不称位斯古道也贞元十二年十月六日河东柳宗元为记
　　兴州江运记【严公严砺也旧史砺本传先是砺从弟震在山南为牙将砺在军歴职至山南东道节度都虞候兴州刺史兼监察御史贞元十五年震卒以砺权留府事兼遗表荐砺才堪委任即以是年七月超授兴元尹兼御史大夫山南西道节度度支营田观察使而此记云牧于梁五年葢自十六年至贞元二十一年为五年也是岁顺宗即位故曰嗣天子谓公有功徳理行就加礼部尚书然传皆不载加礼部尚书事岂略之耶】
　　御史大夫严公牧于梁五年嗣天子举周汉进律增秩之典以亲诸侯谓公有功徳理行就加礼部尚书是年四月使中谒者来锡公命宾僚吏属将校卒士黧老童孺填溢公门舞跃欢呼愿建碑纪徳垂亿万祀公固不许而相与怨咨遑遑如不饮食于是西鄙之人【一作四鄙】密以公【密一作私一无公字】刋山导江之事愿刻岩石曰维梁之西其蔽曰某山其守曰兴州兴州之西为戎居岁备亭障实以精卒以道之险隘兵困于食守用不固公患之【一无患之】曰吾尝为兴州凡其土【一无土】人之故吾能知之自长举北至于青泥山又西抵于成州过栗亭川逾寳井堡崖谷峻隘十里百折负重而上若蹈利刃盛秋水潦【郎到切】穷冬雨雪【一作水潦于秋雨雪于冬】深泥积水相辅为害颠踣腾借【踣音匐僵也借慈夜切】血流栈道糗粮刍藁填谷委山牛马羣畜相借物故【借一作枕】餫夫毕力【餫音运説文野馈曰餫】守卒延颈嗷嗷之声其可哀也若是者绵三百里而余自长举之西可以导江而下二百里而至昔之人莫得知也吾受命于君而育斯人其可已乎乃出军府之币以备器用即山僦功【僦即就切】由是转巨石仆大木焚以炎火沃以食醯【馨兮切】摧其坚刚化为灰烬畚锸之下【畚音本锸测洽切】易甚朽壤【新史地理志兴州长举县元和中节度使严砺自县而西防嘉陵江二百里焚巨石沃醯以碎之通沟以馈成州戍兵】乃辟乃垦乃宣乃理随山之曲直以休人力顺地之髙下以杀湍悍【一作水怒湍他官切悍音旱】厥功既成咸如其素于是决去壅土防导江涛万夫呼抃莫不如志雷腾云奔百里一瞬既防既逺澹【一作淡】为安流烝徒讴歌枕卧而至戍人无虞专力待防惟我公之功畴可侔也而无以酬徳致其大愿又不可得命矧公之始来属当恶岁府庾甚虚器备甚殚【音单】饥馑昬札【馑音仅】死徒充路赖公节用爱人克安而生老穷有养防乳以遂不问不使咸得其志公命鼓铸库有利兵公命屯田师有余粮选徒练旅有众孔武平刑议狱有众不黩增石为防膏我稲粱岁无凶灾家有积仓传馆是饰旅忘其归虹梁不成【虹梁一作杠梁】人不履危若是者皆以戎隙帅士而为之不出四方之力【一作四人】而百役巳就且非我【一无非字】西鄙之职官故不能具举惟公和恒直方亷毅信让敦尚儒学揖损贵位率忠与仁以厚其诚有可以安利于人者行之坚勇不俟终日其兴功济物宜如此其大也昔之为国者惟水事为重故有障大泽勤其官而受封国者矣西门遗利史迁兴叹【史记西门豹为邺令发民凿十二渠引河水灌民田田皆溉名闻天下泽流后世无絶巳时几可谓非贤大夫哉】白圭壑隣孟子不与【白圭曰丹之治水也愈于禹孟子曰子过矣禹之治水水之道也是故禹以四海为壑今吾子以隣国为壑吾子过矣】公能夷险休劳以惠万代其功烈尤章章焉不可葢也是用假辞谒工勒而存之用永宪于后祀
　　全义县复北门记【全义县属桂州集中有送内弟卢遵游桂州序云以余弃于南服来从余五年矣葢遵之游桂在元和四年其为全义又在后也】
　　贤之兴而愚之废复之为是循之为非【一作贤者之兴而愚者之废废而复之为是习而循之为非】恒人且犹知之不足乎列也然而复其事必由乎贤者推是类以从于政其事可少哉贤莫大于成功愚莫甚于恡且诬【恡音吝】桂之中岭而邑者曰全义卫公城之南越以平卢遵为全义视其城塞北门凿他雉以出问之其门人曰余百年矣或曰巫言是不利于令故塞之或曰以宾旅之多有惧竭其饩馈者【饩许既切馈音匮】欲回【去声】其途故塞之【一无去声二字】遵曰是非恡且诬欤贤者之作思利乎人反是罪也余其复之询于羣吏协【叶】厥谋上于大府大府以俞邑人便焉讙舞里闾居者思正其家行者乐出其涂由道废邪用贤弃愚推以革物宜民之苏若是而不列殆非孔子徒也为之记云















　　柳河东集巻二十六
　　钦定四库全书
　　柳河东集巻二十七
　　唐　柳宗元　撰
　　记六首
　　潭州东池戴氏堂记【农公杨慿也慿刺潭州在贞元十九年间记云刺潭三年当永贞元年也是年公谪永州司马过潭而作据集有与杨诲之书诲之慿之子也书云及至潭州乃见足下是慿永贞元年尚在潭而公过之作是记明矣】
　　农公刺潭三年因东泉为池环之九里【一作三里】丘陵林麓距其涯坘岛渚洲交其中【坘音迟水中髙地一曰小渚】其岸之突而出者水萦之若玦焉【玦古穴切】池之胜于是为最公曰是非离世乐道者不宜有此卒授宾客之选者谯国戴氏曰简为堂而居之堂成而胜益竒望之若连舻縻舰【戸黯切战船】与波上下就之颠倒万物辽廓眇忽树之松栢杉槠【音诸木名似柃叶冬不落】被之菱芡芙蕖郁然而隂粲然而荣凡观望浮游之美专于戴氏矣戴氏尝以文行累为连率所宾礼贡之泽宫而志不愿仕与人交取其退让受诸侯之宠不以自大其离世欤好孔氏书旁及庄文莫不总统以至虚为极得受益之道其乐道欤贤者之举也必以类当农公之选而专兹地之胜岂易而得哉地虽胜得人焉而居之则山若增其髙水若辟而广堂不待饰而已奂矣戴氏以泉池为宅居以云物为朋徒摅幽发粹日与之娱则行宜益髙文宜益峻道宜益懋交相賛者也既硕其内又扬于时吾惧其离世之志不果矣君子谓农公刺潭得其政为东池得其胜授之得其人岂非动而时中者欤于戴氏堂也见公之徳不可以不记之
　　桂州訾家洲亭记【裴公行立也本传威声风行徙桂管观察使记云当天子平淮夷定河朔告于诸侯据史元和十二年冬蔡州平诏至岭表在元和十三年矣记是时作公时刺柳州】
　　大凡以观游名于代者不过视于一方其或傍达左右则以为特异至若不骛逺【骛音务驰也】不陵危环山洄江四出如一夸竒竞秀咸不相让徧行天下者唯是得之桂州多灵山发地峭竪林立四野署之左曰漓水【漓音离漓水出零陵】水之中曰訾氏之洲【訾音紫又即移切】凡峤南之山川【峤渠庙切】达于海上于是毕出而古今莫能知元和十二年御史中丞裴公来莅兹邦都督二十七州诸军州事盗遁奸革徳惠敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望悠长【悠一作攸】悼前之遗于是厚货居甿移于闲壤伐恶木刜奥草【刜扶弗切】前指后画心舒目行忽焉若飘浮上腾以临云气万山面内重江束隘【乌懈切亦作阨】聨岚含辉旋视具宜常所未覩倐然防见【倐音叔走也防与互同】以为飞舞奔走与游者偕来乃经工庀材考极相方南为燕亭延宇垂阿步檐更衣周若一舍北有崇轩以临千里左浮飞阁右列闲馆比舟为梁与波升降苞漓山涵龙宫昔之所大蓄在亭内【亭一作庭】日出扶桑云飞苍梧海霞岛雾来助游物其隙则抗月槛于回谿出风榭于篁中昼极其美又益以夜列星下布颢气回合【颢音浩】防然万变若与安期羡门【安期羡门古仙人也】接于物外则凡名观游于天下者有不屈伏退让以推髙是亭者乎既成以燕欢极而贺咸曰昔之遗胜槩者必于深山穷谷人罕能至而好事者后得以为已功未有直治城挟阛阓【上音环下音溃】车舆步骑朝过夕视讫千百年莫或异顾一旦得之遂出于他邦虽博物辩口莫能举其上者然则人之心目其果有辽絶特殊而不可至者耶葢非桂山之灵不足以环观非是州之旷不足以极视非公之鉴不能以独得噫造物者之设是久矣而尽之于今余其可以无借乎
　　邕州马退山茅亭记【邕州公名寛字存谅公尝志其墓又有祭文云从事诸侯假于郡藩即记所谓以方牧之命试于是邦者也记云岁在辛卯葢元和六年而墓志载其是年八月卒岂此记在前作欤】
　　冬十月作新亭于马退山之阳因髙丘之阻以面势无欂栌节棁之华【欂音薄柱也栌音卢柱上跗也语山节藻棁注棁音拙节者栭刻镂为山棁者梁上楹画为藻文】不斵椽【斵音卓】不剪茨不列墙以白云为藩篱碧山为屏风昭其俭也是山崒然起于莽苍之中【崒慈恤切突出也】驰奔云矗【初六切】亘数十百里尾蟠荒陬首注大溪诸山来朝势若星拱苍翠诡状绮绾绣错葢天钟秀于是不限于遐裔也然以壤接荒服俗参夷徼【音呌】周王之马迹不至【谓周穆王驾八骏之乘肆意远游宿于昆仑之阿宾于西王母觞于瑶池之上而不至此也】谢公之屐齿不及【谓谢安放情丘壑而不及此也谢安传闻谢已破苻坚不觉屐齿之折】岩径萧条登探者以为叹岁在辛夘我仲兄以方牧之命试于是邦其徳及故信孚信孚故人和人和故政多暇由是尝徘徊此山以寄胜槩廼塈廼涂【塈音洎】作我攸宇于是不崇朝而木工告成每风止雨收烟霞澄鲜輙角巾鹿裘率昆弟友生冠者五六人步山椒而登焉于是手挥丝桐目送还云西山爽气在我襟袖以极万类揽不盈掌夫美不自美因人而彰兰亭也不遭右军则清湍脩竹芜没于空山矣【王羲之尝与同志宴集于防稽山隂之兰亭羲之自为之序有云此地有崇山峻岭茂林脩竹又有清流激湍映带左右引以为流觞曲水】是亭也僻介闽岭佳境罕到不书所作使盛迹郁堙是贻林涧之媿故志之
　　永州新堂记【公元和元年贬永州在永凡十年其州刺史见本集者六元和元年刺史韦公见贺改元表二三年刺史冯公见修浄土院记元和五年以前刺史崔君敏见南池防集序及墓志后又有崔简者未上以罪去见简墓志等文元和十年刺史崔能见湘源二妃庙碑万石亭此记所谓韦公者葢在七年八年者也见集上岭南郑相公啓及黄溪祈雨诗记在七年作】
　　将为穹谷嵁岩【嵁五男五咸二切】渊池于郊邑之中则必辇山石沟涧壑凌絶险阻疲极人力乃可以有为也然而求天作地生之状咸无得焉逸其人因其地全其天昔之所难今于是乎在永州实惟九疑之麓其始度土者环山为城有石焉翳乎奥草有泉焉伏于土涂虵虺之所蟠狸鼠之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如【浏力救切】旣焚旣酾【山宜切】竒势迭出清浊辨质美恶异位视其植则青秀敷舒视其蓄则溶漾纡余怪石森然周于四隅或列或跪或立或仆窍穴逶防堆阜突怒乃作栋宇以为观游凡其物类无不合形辅势効伎于堂庑之下外之连山髙原林麓之崖间厠隐显迩延野緑逺混天碧咸防于谯门之外【陈胜传与守丞独战谯门中顔师古曰谯门于门上为髙楼以望耳楼一名谯故谓美丽之楼为丽谯谯亦呼为巢所谓巢居者亦于兵车之上为楼以望敌也谯巢声相近本一物也】已乃延客入观继以宴娱或賛且贺曰见公之作知公之志公之因土而得胜岂不欲因俗以成化公之择恶而取美岂不欲除残而佑仁公之蠲浊而流清岂不欲废贪而立亷公之居髙以望逺岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸屋漏【一作壁编】以为二千石楷法
　　永州万石亭记【崔公名能新史有传公集中湘源二妃庙碑亦云州刺史御史中丞崔公能即此也作之年月记具载】
　　御史中丞清河男崔公来莅永州间日【一作百日】登城北墉临于荒野藂翳之隙【藂与丛同翳一计切】见怪石特出度其下必有殊胜歩自西门以求其墟代竹披奥欹侧以入緜谷跨谿皆大石林立涣若奔云错若置碁怒者虎鬬企者鸟厉抉其穴则鼻口相呀搜其根则蹄股交峙【股一作肱】环行卒愕【一作愕目卒仓没切愕音谔】疑若搏噬于是刳辟朽壤翦焚榛薉【于废切荒芜也】决浍沟导伏流散为踈林洄为清池寥廓渟【上乌宏切下音亭】若造物者始判清浊効竒于兹地非人力也乃立游亭以宅厥中直亭之西石若掖分可以眺望其上青壁斗絶沉于渊源若究其极自下而望则合乎攅峦与山无穷明日州邑耋老杂然而至曰吾侪生是州蓺是野眉尨齿齯【音倪】未尝知此岂天坠地出设兹神物以彰我公之徳欤旣贺而请名公曰是石之数不可知也以其多而命之曰万石亭耋老又言曰懿夫公之名亭也岂专状物而已哉公尝六为二千石旣盈其数然而有道之士咸恨公之嘉绩未洽于人敢颂休声祝于明神汉之三公秩号万石【西汉表顔师古曰汉制三公号称万石其俸月各三百五十斛谷】我公之徳宜受兹锡汉有礼臣惟万石君【万石君石奋也孝景时以奋为诸侯相奋长子建次甲次乙次庆皆以驯行孝谨官至二千石于是景帝曰石君及四子皆二千石人臣尊宠廼举集其门乃号奋为万石君】我公之化始于闺门道合于古祐之自天野夫献辞公夀万年宗元尝以牋奏尚书敢专笔削以附零陵故事时元和十年正月五日记零陵三亭记【零陵湘源皆永州县也薛存义自湘源来令零陵凡二年公集有送薛存义之任序云假令零陵二年矣然月日不可考要皆在永州时作】
　　邑之有观游或者以为非政是大不然夫气烦则虑乱视壅则志滞君子必有游息之物髙明之具使之清宁平夷恒若有余然后理达而事成零陵县东有山麓泉出石中沮洳汚涂【沮将豫切洳音茹陷湿地也诗彼汾沮洳】羣畜食焉墙藩以蔽之为县者积数十人莫知发视河东薛存义以吏能闻荆楚间潭部举之假湘源令防零陵政尨赋扰民讼于牧推能济弊来莅兹邑遁逃复还愁痛笑歌逋租匿役朞年辩理宿蠹藏姧披露首服【首音狩】民旣卒税相与欢归道涂迎贺里闾门不施胥吏之席耳不闻鼛鼓之召【鼛音皋土鼓也】鸡豚糗醑【上兵救切下司吕切】得及宗族州牧尚焉傍邑仿焉然而未尝以剧自挠山水鸟鱼之乐澹然自若也【澹音淡】乃发墙藩驱羣畜决防沮洳搜剔山麓万石如林积坳为池【坳居爻切】爰有嘉木美卉垂水藂峯珑萧条【珑音笼音零】清风自生翠烟自留不植而遂鱼乐广闲鸟慕静深别孕巢穴沉浮啸萃不畜而富伐木坠江流于邑门陶土以埴亦在署侧人无劳力工得以利乃作三亭陟降晦明髙者冠山巅下者俯清池更衣膳饔【于恭切熟食也】列置备具賔以燕好旅以馆舍髙明游息之道具于是邑由薛为首在昔禆谌谋野而获【禆谌郑大夫也谋于野则获于国则否郑国将有诸侯之事则必使乗车以适野谋作盟防之辞谌音忱】宓子弹琴而理【宓子贱为单父宰鸣琴不下堂而单父治巫马期为单父戴星而入以身亲之单父亦治子贱曰彼任力我任人任力者劳任人者逸宓音伏】乱虑滞志无所容入则夫观游者果为政之具欤薛之志其果出于是欤及其弊也则以玩替政以荒去理使继是者咸有薛之志则邑民之福其可旣乎余爱其始而欲久其道乃撰其事以书于石薛拜首曰吾志也遂刻之
　　柳河东集巻二十七
　　钦定四库全书
　　柳河东集巻二十八
　　唐　柳宗元　撰
　　记九首
　　零陵郡复乳穴记【题曰零陵字之误也据地理志零陵乃永州郡名今言石钟乳连之人告尽者五年而题以零陵何也唐地理志载连州连山郡土贡钟乳本草唐注亦载其次出连州未尝言永州出以年考之元和四年永州刺史崔简连州刺史乃崔君敏二太守之姓同故题亦从而差耳题以连山郡复乳穴记则于文为合】
　　石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸他部今刺史崔公至逾月穴人来以乳复告邦人恱是祥也杂然谣曰甿之熈熈崔公之来公化所彻土石防烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉【绐徒亥切欺也】今吾刺史令明而志洁先赖而后力欺诬屛息信顺休洽吾是以诚告焉且夫乳穴必在深山穷林氷雪之所储豺虎之所庐由而入者触昬雾扞龙虵束火以知其物縻防以志其返其勤若是出又不得吾直吾用是安得不以尽告今而诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以効其有斯其为政也而独非祥也欤
　　道州毁鼻亭神记【孟子曰象至不仁封之有庳有庳之人奚罪焉又曰象不得有为于其国天子使吏治其国而纳其贡税焉此序所谓君有鼻而天子之吏实理之意也庳音鼻史记作鼻河东薛公伯髙也然集道州文宣王庙记伯髙始以十年二月用牲币子庙而此云九年来刺道州又云既厎于理似非初至之事公以明年正月召其曰某时谪永州记必将召时作】
　　鼻亭神象祠也不知何自始立因而勿除完而恒新相传且千岁元和九年河东薛公由刑部郎中刺道州除秽革邪敷和于下州之罢人【罢音疲】去乱即位变呻为谣若痿而起【痿于危切】若蒙而了【蒙音防了力小切】腾踊相视【踊音勇】讙爱克顺既厎于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶徳而专世祠殆非化吾人之意哉命亟去之于是撤其屋墟其地沉其主于江公又惧楚俗之尚而难谕也乃徧告于人曰吾闻神不歆非类又曰滛祀无福凡天子命刺史于下非以专土疆督货贿而已也盖将教孝悌【教一作崇】去竒邪【竒居冝切】俾斯人敦忠睦友悌只肃信让以顺于道吾之斥是祠以明教也茍离于正虽千载之违吾得而更之况今兹乎茍有不善虽异代之吾得而攘之况斯人乎州民既谕相与歌曰我有耉老公燠其肌【燠于六切】我有病癃【音隆】公起其羸髫童之嚚【髫音苕】公实智之鳏孤孔艰公实遂之孰尊恶徳逺矣自古孰羡滛昬【羡一作恣】俾我斯瞽千岁之防公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行乎神【一无明字】恺悌逹于蛮夷【一无悌字】不唯禁淫祀黜非类而巳愿为记以刻山石俾知教之首
　　永州龙兴寺息壤记【史记天官书载水澹泽竭地长西汉天文志所载亦同寔不原其説甘茂传秦王迁甘茂于息壤索隠曰山海经啓筮云鮌窃帝之息壤以湮洪水或是此也此记息壤之説皆取此以为疑公时在永州作】
</div>
    <div class="pagination">
<a href="柳河东集_page9.html">上一页</a><span>...</span><a href="柳河东集_page5.html">5</a><a href="柳河东集_page6.html">6</a><a href="柳河东集_page7.html">7</a><a href="柳河东集_page8.html">8</a><a href="柳河东集_page9.html">9</a><span class="current-page">10</span><a href="柳河东集_page11.html">11</a><a href="柳河东集_page12.html">12</a><a href="柳河东集_page13.html">13</a><a href="柳河东集_page14.html">14</a><a href="柳河东集_page15.html">15</a><span>...</span><a href="柳河东集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
