<!DOCTYPE html>
<html>
<head>
    <meta charset="UTF-8">
    <title>梅村集 - 第 12 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅村集 - 第 12 页/共 33 页</h1>
    <div class="content">　　武山【木名虎山夫差于其地养虎李唐讳虎爲武至今仍之】
　　霸略夸擒纵君王置虎牢至今从震泽疑是射成臯土俗无机穽山风少怒号千秋遗患处谁始剪蓬蒿
　　题郁静岩斋前垒石
　　就石补竒云潭幽乱石文贞坚应有性髙下亦惟君鸟雀因人乱松杉我独闻苔阶含古色落落自同羣












　　梅村集巻十
　　钦定四库全书
　　梅村集巻十一
　　国子监祭酒吴伟业撰
　　七言律诗一
　　梅村
　　枳篱茅舍掩苍苔乞竹分花手自栽不好诣人贪客过惯迟作荅爱书来闲牕听雨摊诗巻独树看云上啸台桑落酒香卢橘美钓船斜系草堂开
　　王烟客招往西田同黄二摄六王大子彦及家舅氏朱昭芑李尔公賔侯兄弟赏菊
　　九秋风物令公香【文肃嗜菊此其遗爱】三径滋培处士庄花似赐绯兼赐紫人曾衣白对衣黄未堪醉酒师彭泽欲借飡英问首阳转眼东篱有何意庄严金色是空王
　　其二
　　不扶自直疎还宻已折仍开瘦更妍最爱萧斋临素壁好因髙烛耀华钿坐来艶质同杯泛老去孤根仅瓦全【莳者以瓦束土】苦向邻家怨移植寄人篱下受人怜
　　和王太常西田杂兴韵
　　一卧溪云相见稀系船枯栁叩斜扉桥通小市鱼虾贱水绕孤邨烟火微到处琴书擕自近骤来賔客看人围画将松雪花溪巻补入西田老衲衣
　　其二
　　积雨空庭鸟雀稀泉声入竹冷岩扉芒鞋藤杖将迎少蠏舍鱼庄生事微病酒客擕茶荈到罢棋人簇画图围日斜清簟追凉好移榻梧阴见解衣
　　其三
　　苦竹黄芦宿火稀渡头人歇望归扉偶添小阁林峦秀渐见归帆烟霭微蔬圃草深鳬雁乱水亭桥没芰荷围夜凉卷幔深更话已御秋来白袷衣
　　其四
　　竹坞花潭过客稀灌畦才罢掩松扉道人石上支頥久渔父矶头欸乃微潮没秋田孤鹜逺阁含山雨断虹围亭臯木落黄州梦江海翩跹一羽衣
　　其五
　　乱后归来桑柘稀牵船补屋就柴扉游鱼自见江湖濶野雀何知身体微听说诗书田父喜偶谭城市醉人围昨朝换去机头布已见新缝短后衣
　　其六
　　胜情今日似君稀鹭立滩头隐钓扉屋置茶寮图陆羽轩开画壁祀探微萧斋防帙知躭癖髙座谈经早解围手植松枝当麈尾云林居士水田衣
　　其七
　　相逢道旧故交稀偶过邻翁话掩扉陶氏先畴思士行谢家遗绪羡微城中赐第书千巻祠下丰碑栁十围今日乱离牢落甚秋风禾黍泪沾衣
　　其八
　　春晓台前春思稀故园萝薜绕山扉僮畊十畆桑麻熟僧住一龛钟磬微题就诗篇才满壁种来松栝已成围而今却向西田老换石栽花典敝衣
　　寿王子彦五十
　　二十登车侈壮游软尘京雒紫骅骝九成宫体银钩就【善欧体】万巻楼居玉轴收【家有楼名万巻】纵解摴蒱非漫戏即看哺醊亦风流【善噉】笋舆芒屫春山路故旧相逢总白头
　　其二
　　旧业城西二顷田著书闻已续长编两贤门第知应补十上才名袛自怜投老漫裁居士服畏人还趂孝廉船只因梅信归来晩手植松枝暗记年
　　其三
　　懒将身世近浮名残客繇来厌送迎独处意非关水石逢人口不识杯铛衣幍蕴借多风貌砚几清严见性情子弟皆贤賔从好似君才勿媿平生
　　其四
　　虽云文籍与儒林独行居然擅古今五簋留賔髙士约百金投客故人心尊彝布列图书贵花木萧疎池馆深晩向鹿门思采药汉濵渔父共浮沉
　　姜如须从越中寄诗次韵
　　漂泊江湖鲁两生乱离牢落暮云平秦余祀日刋黄县越絶编年纪赤城南菊逢人懐故国西牕听雨话陪京不堪兄弟频回首落木萧萧非世情
　　言怀
　　苦留踪迹住尘寰学道无成且闭关只爲鲁连宁蹈海谁云介子不焚山枯桐半死心还直断石经移藓自斑欲就君平问消息风波几得钓船还
　　周五子俶读书爱客白掷剧饮又善音律好方伎爲此诗以啁之
　　大隐先生赋索居比来诗酒复何如马融绛帐仍吹笛刘向黄金止读书穷赖文章供饮博兴因賔客卖田庐莫临广武频长叹醉后疎狂病未除
　　同许九日顾伊人洞庭山舘听雨
　　晓阁登临意渺然芦花萧瑟五湖天云深古洞藏书巻木落空山奏管鱼市有租堪载酒橘官无俸且髙眠莫愁一夜西牕雨笠泽烟波好放船
　　过甫里谒愿公因遇云门具和尚
　　晴湖百顷寺门桥梵唱鱼龙影动摇三要宗风标汉月【具公之师同论三三要】四明春雪送江潮【具公越人】髙原落木天边断独夜寒钟句里销布袜青鞋故山去扁舟芦荻冷萧萧【时应佛日请将行】
　　代具师荅赠
　　微言将絶在江南一杖穿云过石龛早得此贤开讲席便图作佛住精蓝松枝竖义无人防贝叶翻经好共参麈尾执来三十载相逢谁似使君谈
　　与友人谭遗事
　　曾侍骊山清道尘六师讲武小平津云旄大纛星辰动天策中权虎豹陈一自羽书飞紫塞长敎钲鼓恨黄巾孤臣流涕青门外徒使田横客笑人
　　追悼
　　秋风萧索响空帏酒醒更残泪满衣辛苦共尝偏早去乱离知否得同归君亲有媿吾还在生死无端事总非最是伤心看穉女一窓灯火照鸣机
　　谒范少伯祠【在金明寺中有陶朱公里四字碑】
　　舣棹沧江学钓鱼五湖何必计然书山川禹穴思文种烽火苏台吊伍胥浪掷红顔终是恨拜辞乌喙待何如却嗟爱子犹难免霸越平吴事总虚
　　题登封两烈妇井梧遗恨诗【焦太仆孙妇杨氏牛氏】
　　少室山头二女峰断猿哀雁暮云重早题藓石留贞史却写椒浆事礼宗恨血千年埋惨澹寒泉三尺照从容碧梧夜落秋堦冷环佩归来听晓钟
　　鸳湖感旧
　　予曾过吴来之竹亭湖墅出家乐张饮后来之以事见法重游感赋此诗
　　落日晴湖放楫廻故人曾此共登台风流顿尽溪山改富贵何常箫管哀燕去妓堂荒蔓合雨侵铃阁野棠开停桡却望烟深处记得当年载酒来
　　武林谒同门张石平【河南人官粮储观察】
　　湖山晓日鸣笳吹杨栁春风驻羽幢二室才名官万石两河财赋导三江旧游笑我连珠勒多难逢君倒玉缸十载弟兄无限意夜深听雨话西牕
　　登数峰阁礼浙中死事六君子【鸿宝倪公茗柯凌公巢轩周公四名施公磊斋吴公宾日陈公】
　　四山风万松秋遗庙西泠枕碧流故国衣冠怀旧友孤忠日月表层楼赤虹剑血埋燕市白马银涛走越州盛事若修陪祀典汉家园寝在昭丘
　　陈青雷以半圃索题走笔戏赠
　　半间茅屋半牀书半赋闲游半索居领略溪山应不尽平分风月复何如黠痴互有才忘世廉让中间好结庐自是图全非易事与君随意狎樵渔
　　题西泠闺咏【并序】
　　石城卞君者系出田居隐偕蚕室岩子着同声之赋文咏娇女之篇辞防幽闲才情明慧写柔思于却扇选丽句以当窓足使苏蕙扶轮左芬失歩矣故里秦淮早驾木兰之檝侨居明圣重来油壁之车风景依然湖山非故赵明诚金石之录巻轴亡存蔡中郎虀臼之词纸笔犹在予览其篇什撷彼风华体寄七言诗成四律愧非刘栁闻白雪之歌谬学徐陵叙玉台之咏云尔
　　落日轻风雁影斜蜀牋书字报秦嘉绛纱弟子称都讲碧玉才人本内家神女新词塡杜若如来半偈绣莲花糚成小阁熏香坐不向城南鬬钿车
　　其二
　　晴楼初日照芙蕖姑射仙人赋子虚紫府髙闲诗博士青山遗逸女尚书卖珠补屋花应满刻烛成篇锦不如自写雒神题小像一帘秋水镜湖居
　　其三
　　五铢衣怯凤皇雏珠玉爲心氷雪肤绿屫侍儿春祓禊红牙小妹夜摴蒱琼牕日暖樱桃赋粉箑风轻蛱蝶图频敛翠蛾人不识自将书札问麻姑
　　其四
　　石城杨栁碧城鸾谢女诗篇张女弹鹦鹉歌调银管细琅玕字刻玉钗寒双声宛转连珠格八体浓纎倒薤看闲整笔牀摊素巻棠梨花发倚阑干
　　海市四首【次张石平观察韵】
　　仙人太乙祀东莱不信蓬瀛此地开虹跨断崖通羽葢鱼吞倒景出楼台碧城烟合青葱树赤岸霞蒸绛雪堆闻道秦皇近南幸舳舻千里射蛟回
　　其二
　　灏气空蒙万象来非烟非雾化人裁仙家囷爲休粮闭河伯宫因娶妇开金马衣冠苍水使石鲸风雨濯龙台凿空博望频回首天汉乘槎未易才
　　其三
　　东南天地望中收神鬼苍茫百尺楼秦畤长松移绝岛梁园修竹隐沧洲云如车葢旌旗绕峰近香炉烟霭浮却笑燕齐迂怪士袛知碣石有丹丘
　　其四
　　激浪崩云压五湖天风吹断海城孤千门听击冯夷鼔六博看投玉女壶蒲类草荒春徙帐沧溟月冷夜探珠谁知曼衍鱼龙戏翠葢金支满具区
　　别丁飞涛兄弟
　　把君诗巻过扁舟置酒离亭感旧游三陆云间空想像二丁邺下自风流湖山意气归词苑兄弟文章入选楼爲道故人相送逺藕花萧瑟野塘秋
　　赠冯子渊总戎
</div>
    <div class="pagination">
<a href="梅村集_page11.html">上一页</a><span>...</span><a href="梅村集_page7.html">7</a><a href="梅村集_page8.html">8</a><a href="梅村集_page9.html">9</a><a href="梅村集_page10.html">10</a><a href="梅村集_page11.html">11</a><span class="current-page">12</span><a href="梅村集_page13.html">13</a><a href="梅村集_page14.html">14</a><a href="梅村集_page15.html">15</a><a href="梅村集_page16.html">16</a><a href="梅村集_page17.html">17</a><span>...</span><a href="梅村集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
