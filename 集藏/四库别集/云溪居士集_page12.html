<!DOCTYPE html>
<html>
<head>
    <meta charset="UTF-8">
    <title>云溪居士集 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪居士集 - 第 12 页/共 17 页</h1>
    <div class="content">　　上温倅张朝奉书
　　某闻骅骝不鸣寜脱辕下雕鹗迅击乃出烟霄壮嵗明时清鉴在上谁能黙黙甘自弃捐某结髪事师讲明先圣之道术措耒耜扵东臯之上不复顾视者非轻三河顷亩之地而嗜六国纵横之权徒以防承义方知道义美扵稼穑之利也至扵胜冠袭裳接迹俊造投丝缗扵岩壑结组绶而登圻曳裾文塲衒鬻华藻者非厌顔巷一瓢之约而歆强齐十万之富徒以行道之人常汲汲扵盛明之世也当是时便谓可以濶步青云翔泳华庭发平昔之所志效涓埃扵海岳笑昔人青紫之谈以为细失言不及大体安知人事不足以胜天命一随沙砾蹉跌在后犇走淮海南北十年若绶尚黄疎鬓将白乃居茸散之任复在无人之境日与山鹿野麋为侣江山尽处沧溟渺然飘风经天则雕虎夜歗薄云掩日则防鸮夜飞泽畔长沙想不至此虽然浩气方刚壮心未折弹冠延想叩铗长謡尚欲驰骛豪杰之塲芬芳竹素之上嘉期未与良图郁然时弄柔翰缀空言以自适雕虫瑑刻固非壮夫之事计功博奕抑又为贤窃以海鸥防白警悟有君子之象此地濒海日在目前尝感而赋之敢録以凂清聴不胜惶恐
　　上两浙运判书
　　某闻嵩少终华之间髙峯薄青云长林蔽白日则丰狐文豹啸羣命侣而窟其上长河之滛隈大江之汇曲澄洄万仭波澜千里则鳣鲂鳟鲔振奋鳞鬛而泳其下名山通川有容物之量无却物之势毛羣鳞族蹶骤泳防之类得之者可以享安利而逺患害故虽无辞气以感召扵物而物之有知者咸指以为已归理势之自然也恭惟达官敷庆云之隂操炉锤之器以防庇吏属镕成多士被盼睐者光价百倍得驱防者坐驰千里岂直山岳川河之比者此天下之士愿自致扵门下者不敢后某切自念圭荜之地樗栎之材行伍之微班筦库之小吏徒以顽息邂逅凤毛聨籍武成共尘奏牍地既逺矣分亦甚微然而解官海隅取道大府伏防运使某官閤下敦厚徳以忘贵势而俯屈尊髙猥加存接温顔润玉芳言郁兰详熟周旋被以明训自惟何等获此异数斯时区区愿效鳞毛之类依川岳而窃余芘恨无可致之阶尔伏承褒诏爰至荣命荐锡即符竹之旧城总金糓之重权行人车尘未越隣境而輶轩使节已按部封扵是二浙之人同抃蹈而相庆某輙不自量笃励驽蹇圗成宿昔之志诚愿洗心涤虑服勤夙夜效分寸扵武林防酤之地庶防贱迹忝窃门下依末光沾余润而瓦砾有辉涸鳞起辙岂胜幸甚





　　钦定四库全书
　　云溪居士集巻二十二　　　宋　华镇　撰书【十五首】
　　上杨帅章待制书【按宋史章衡传拜寳文阁待制书中有云冠秀异而登籍射甲科而中第谓衡以嘉祐二年进士第一也】
　　某闻扬子云之论李仲元名之不彰也曰无仲尼则西山之饿夫与东国之绌臣恶乎闻夫西山之饿夫伯夷也东国之绌臣栁下恵也昔商周之初圣人遭罹事变尚权宜以济世道故伊尹説汤以伐夏救民吕望凉武王以翦商弭乱伯夷后世不知其义奸臣贼子窃名节以营私纪纲荡析而不可救【原阙】
　　耻食其粟采薇首阳之下至死而不顾春秋时周道衰而王泽竭天下之士不及中庸贤者过之而放于甚髙不肖不知勉而溺于汚陋非逐鱼鸟狎麋鹿枯槁顦顇于山林江淮之上则甘言令色胁肩谄笑浮沉俯仰于髙门悬箔之下展季顾【原阙】者既失而隐者亦未为得于是直道以事人三黜而不去进不溺于汚陋之俗退不为甚髙之事此二人者咸以圣人之才因时制行振頺纲矫流俗而立名教者也故孟子谓之百世之师使百世之下闻其风者莫不兴起虽鄙薄贪懦之夫化而为寛厚亷洁有立之士其清风峻节盖已如泰山北斗髙明峻防出于列星之间众山之表不可得而掩已然而无仲尼则犹未免为西山之饿夫东国之绌臣委弃泯没乎尘垢之下又况乡党衡荜间以行义自律刻饰文彩而志乎为君子者茍未获题品于师儒宗主之门则安能接武英躔曳裾文囿度越夷等光映人表哉此古之怀竒抱识之士所以仰青云而慷慨叹息于髙明之家者也恭惟某官閤下茂识少成广誉夙着当右文多士之际以行义修洁道术髙妙问学辩博文章温雅英华乎辟宫歩骤乎俊造冠秀异而登籍射甲科而中第入更台閤出拥麾符公清温雅之望蔼于朝廷中和乐昜之化洽于州郡隐然以儒宗硕徳为时老成绪言所收清议斯允虽附骥尾而致千里托鸿毛而逸层霄未足喻其髙逺也某材非翘秀识虑不敏幸赖父兄好善防承义方之训生七年使诵书又七年学文又七年而应科举逮两尘乡版叨窃名第二十八岁矣心思弗竞怯于计虑不能商畧多寡封殖货财筋骨不及中人趋歩跪起少遽则气乱而色动不足以胜甲兵备行阵性复不善饮酒不知博奕从仕以来徒劳之余无所用其力夏日舒长寒宵漏永官曹事隙筋骨未疲惟歌诗书寻阅传记稽其成败揽其余芳而已毎谓慕学而不知道则虽勤而无得或溺于异端而无所折则虽多而无所验于今未足以适事传圣人之道者莫如六经作六经论三代而上帝王之事前圣言之详矣两汉以来得失之迹成坏之由史氏虽备有可言者作两汉三国晋唐论凡十二篇謏闻管见固未能深探道真扬搉前世亦记其所传而已輙缮写贽左右惟閤下矜其苦心洁已姑察其所为如在所教无惜咳嗽之余而成就之使无与燕雀之徒困于碌碌某之幸也不识可以望此于门下乎
　　上吏部尚书
　　某闻起幽潜之地者必有名徳显茂论议严贵之君子遇以特逹之意为之依主而翦拂之结髙明之知者必有诚至切到动心骇听之语言具夫缊袍之素为之表襮而荐导之莫为之主下之人无以自致莫为之表上之人无以自知此二人者世未尝无之然而未尝必相值者则亦以士之兼智敏者或鲜故也何则严顔若神辞气不俯髙门深闭窅如重渊傲睨青云酣饫势利势利中心恝然不以顾諟寒素汲引后进为意者人之不可依者也进而干之不见其益只取辱焉温温玉色乐善无厌芳言如兰教诲不倦势忘尊髙礼逮踈逖确然务成人之美以报国为心者士之所可主者也后而违之不见其髙只失时焉夫昧其所依求益而取辱不可以言智失其所守后时而兴叹不可以言敏故农夫以昬作为良商贾以竒货为富士以智敏为美某虽不才窃愿从事于此恭惟吏部尚书閤下雅量自成全才异禀术髙经济学通天人任己以伊周致君以尧舜贵名茂实夙着于仕伦旧徳老成日髙于朝右年弥尊而志弥笃位益贵而礼益恭徽音华采如雷霆霹雳震惊逺迩庆云景星髙映天外有耳目者莫不瞻闻某虽踈贱非早依门墙素防善诱者然钦余声仰末光亦有日矣去岁浪栖上京道出淮海仰叩麾节获瞻仪型行李有程依恋徒切前日伏遇泥封东下衮衣西归蹑文昌之髙躔冠天官而为长休澣之日刺字可通輙集旧文敬修贽礼又防温顔下逮话言屡接掌治之暇许赐俯览登大人之门而得是礼遇者甚鲜此士之所以宜主以为已归而不可失者也某七岁诵书弱冠应诏两玷乡版遂获成名爰窃禄仕十有四年善不敢废恶不敢为然碌碌无闻与众人进退若乘扁舟泛溟渤渺然莫得其津济而无所归宿今四十岁矣偏亲垂白室如悬磬齿髪未脱清朝可怀仲夏日永髙秋夜长抚已自怜不无慨叹念寒素之迹无可依之地复自弃而不鸣尚得为敏乎用是忘其狂昜冩情于言求出于门下非敢为利也恶不敏也伏惟矜察少加怜焉无使望煌煌之堂而兴叹于赫赫之光也幸甚幸甚
　　上国子丰祭酒书【按镇子初成状云元丰之未中书舎人孙公国子祭酒丰公以先君应诏楼炤序亦云元丰间孙觉丰稷荐君堪博士则所谓丰祭酒者必稷无疑而宋史丰稷传乃无稷为祭酒之文盖宋史列传往往不详厯官亦阙事也】
　　某闻天下有大物宏深濶逹至于无外亘古今而不变贯三才而两之其致用甚明而妙微莫测违之者不可离即之者不可既惟圣人为能尽其事古之人谓之道术儒者道术之所在者也昔先圣祖述二帝之意宪章文武之法持以干世主而济斯民至乎车辙之迹环天下而不售退于洙泗之上悼时命之不相惧道术之无传于是作六经而载之以遗后世探天地之心索阴阳之隐形鬼神之情状原死生之始终因消息满虗竒耦逆顺之变定吉凶悔吝以明得失崇盛徳而广大业者存乎昜颂文武之基咏幽厉之灭察礼义之存亡观情性之邪正因正变哀乐之差言王道之成坏劝明徳而惩滛慝者存乎诗本尧舜之道述三代之变采东周之一得录片善于费秦因典谟训诰征贡歌范之文以明帝王之蕴备稽古而应世变者存乎书异五礼之制等三千之仪谨度数之末节畅隆杀之典训因声明文物华质详简以为节文通因革而记述作者存乎礼论咸章之律述濩武之容象帝者之所成颂皇王之遗美因声容节奏疾徐防数之文以纪功德察世变而观前圣之心者存乎乐举周公之成法断鲁史之记事诛穷竒之已死防元凯于无闻别嫌明微予夺褒贬以成一王之法正诛赏而弭贼乱者存乎春秋六经之作可谓盛道术之意可谓明矣学者得六经而读之宜无待于人而自得焉然孔子没子夏退于西河之上当是时去孔子未久也从之学者拟于夫子孟子孔子之孙子思之弟子也视夫子盖百年耳进退于齐梁之间亲而师之者亦数百人荀卿出于孟子之后亦未逺也老于兰陵李斯之徒皆其弟子夫子夏孔门之髙弟孟荀儒者之大成人之从之未足多怪若董相之出于西京马南郡郑司农之在东汉得遗经于煨烬之末起礼学于絶灭之后因训诂以测圣人之意守章句以传师承之习其视子夏孟子荀卿之徒逺矣然所在之地过于洙泗天下之士闻其名者莫不愿得而师之赢粮而不以为劳趼足而不能自已防渉河山之险违弃桑梓之重束修而进者率用千计至以久次授业不得见其眉宇何哉意可言而言不足以尽意言可书而书不足以尽言也惟言与书有不能尽者则道术之传虽资口耳方防而口耳之间方防之上终不足以得道术故诵诗读书不若亲其人质疑问难必资模范之益虽有圣人之才而师之道不可废也虽然董相当景武之际黄老之习方炽刑名之俗未革马郑在汉中世之后世卿擅政阍寺用权而天下多事皆非尊儒重道清夷晏粲之时也此三君子者徒以道义私淑之人尊髙天下当是时士犹背流俗而独行冒党禁而不顾从而学之若是之盛使圣人在上儒术尊明进无壅遏之虞退无异端之蔽君子有卓然以德行道术当天下之选居宗师之地四海之士向风而影从竭蹶而辐辏宜有甚于两汉之人趋董相马郑之门者恭惟国家艺祖以禹之盛徳当天意而契人心揖逊雍容光受大寳太宗承之遂以儒雅润色帝业如成王之继文武制礼作乐揄扬歌颂而生齿之类不复目干戈而耳钲鼓矣是后更五圣歴百有余载而道术益明儒者益粹光隆盛大由三代以来未有如今日之至非两汉之所拟议也先生居今之时昭然拥明天子之休命宅成均之长而当宗师之任则先生之德义道术为何如矣四海之士仰而慕之又当何如矣某不敏生也七年而诵书又七年而学为文又七年而应科举迨两尘乡书窃取名第二十有八岁毎念处平治之世身无运粮荷戈之役复幸父兄好善少得从事于文学茍不能探幽索竒致逺圗大攀前修之髙躅蹑奔逸之清尘真自弃也用是忘其愚且贱窃有意于道术宗师之门心焉斯在仰跂墙仞积有日矣谨录所业文三巻古体诗一巻修贽见之礼俯伏仰俟进退之命
　　又
　　某闻君子有三乐富贵崇髙之美不与存焉而得天下英才教育之与存焉富贵崇髙之美外也君子之三乐内也富贵崇髙之美利也君子之三乐义也君子乐其内不乐其外乐于义不乐于利父母俱存兄弟无故者以亲云也仰不愧于天俯不怍于人者以德云也得天下英才而教育之者以道云也凡出于亲与徳与道者皆内也非外也皆义也非利也古之人体仁智之全德备道术而传之者得之身思推之于人行于国思有报于君逹于上思利泽于下得于今思传载后世事有能此四者则中心欣慕无穷得英才而教育之不独善其身而道推于人矣英才有成见道者众时多可进之士而有报于君矣羣材致用道化旁逹政教修明而利泽覃于下民矣英才相成浸以流逺道术不坠而传载于后世矣能成四事之美者又何以加于此哉是以有道之君子莫不以为至乐故孔子曰我学不厌而教不倦孟子曰予之设科也来者不距教者之存心若此故学者乐归之百舎重趼忘防渉之劳蹑蹻担簦轻千里之逺伏惟先生长胶庠之官在京师之地不独以是为存心又以是为职业矣故天下之士尤指以为已归某前日不揆忘其踈愚之罪輙以拙文为贽叩墙仞以蕲见先生乃矜其所以来之意辱受名于典谒俾厯阶升堂瞻拜德表又辱赐观其鄙文又辱温顔抚存过言奨借莹若氷玉芬如椒兰是何谫薄获此异数退而思之似容受教于门下欣荣积中不知手足与抃蹈交防然事有莫可弃者虽中心慕义无穷未能脱然忘去不少为之营置某家事甚单偏亲垂老桂薪玉食久或难继甘防之奉时不可违势未能乆在此地亲炙善诱輙不自量愿齿属吏之末所冀斗升以济私计庶防朝夕扣金声之鎗摐聆玉振之温润窃窥堂寝之奥沾华实之余滋使居明时不以无闻而有腼其雅无似肖固非天下之英才不足以当先生教育之赐尚冀察其笃于道义之诚加矜怜而成就之
　　上侍从书
　　某闻古之人平成天地粒食生民舍耕投竿以説汤武功业懋矣犹谓不若赓歌明良雍容廊庙赞舞干羽坐格有苗又况操觚削牍属辞比事修空言之文采乎虽渊源温雅淑若商偃名科于圣人之门犹在宰赐之后不足以尚冉季而等渊骞矣故立徳为上立功次之立言又其次也虽然意非言不传言非文不立文章之兴与天地并故序昜之美则曰其辞文称大夫之善则曰登髙能赋此言有取乎圣人也古之文章载在方册至于今不忘者若舜五子之歌禹臯陶之谟仲虺之诰伊尹之训箕子之洪范周召之诗书仲尼之春秋是也此非圣人则皆大贤者咸有髙明微妙深不可识之道其次亦皆体纯全精粹之德通乎天人而逹乎理义兼众善而无适不至故其言简而备肆而法昜直而防逺多方而无忤不期乎文而成章粲然若日月星辰之在乎天蔚然若山川草木之丽乎地不雕不刻不施丹素经万世而不见其故此有徳者之言也自灵均以来士之殚聪明毕思虑妙龄潜心放乎皓首以文为事而不知倦者多矣至于融结二气发为英荣混然天成小大具体意新语工不蹈陈迹自成一家之言淳深温雅之质内凝而俊采云兴逸响玉振者千载之间数人而已在六国则有若景差唐勒宋玉在西汉则有若贾傅董相司马迁相如扬子云在东京则有若班叔皮孟坚马融张衡蔡中郎在邺下则有若曹氏父子应刘陈阮在晋则有若机云张华左太冲在唐则有若燕许李杜韩退之栁子厚其余如邢卢顔谢江鲍徐庾之流未足班也可谓盛矣然数君子者或以赋颂鸣或以歌诗显或腾芳于诰命或絶尘于书檄或敷扬条畅逹于政理或清婉详实妙于纪传兼善众制者盖未见矣而又屈原溺于怨思宋玉荡于荒滛子长杂而简踈孟坚靡而辞费长卿丽而用寡子云约而未骋此皆辞林之雄者也然犹未能无蔽脱于讥诋况其次哉文章之道臻其妙者未昜为力某不自量窃愿从事于此然家贫无资日廹甘防之养务殉时俗以应科举防名以来复为小官奔走州县尘劳万状庸得一意于文十余年间虽鞅掌之隙志力有余未尝一日自弃常恐鸣异律吕体悖绳墨不足以入防旷之听挥朱荐清庙合班垂之巧结重屋而为明堂故勤跂师闳渴闻善诱毎恨未能周旋四国厯造乎宗匠之门防有所遇不敢不勉其自进也恭惟某官閤下以纯徳雅望为时名卿文章之美宗主当世士经鉴裁而获品目者天下信其有得而士亦不自疑其所为此某之私心所愿登门墙望堂寝而听绪言之逸响也诗赋论若干篇谨缮写贽麾下惟閤下矜其进而而与之人或谓某曰子闻明月之珠夜光之璧乎此两者皆不世之珍也举以投人鲜不按劒者无因而至前也子之所为果珠玉乎且有无因之虞茍非至珍吾恐人之报子者不特按劒而已如是而进孰若已之为愈也某应之曰不然某之所为虽未敢自比于明月夜光之珍若所谓无因则非某之所虞也何者大君子之门其所受者士之贤者也非以其有所因也所不与者士之不肖者也非以其无所因也若有因则见与无因则见斥是以所因观士而不问其人之贤否也何待吾先生长者之浅欤子亦不闻夫造父之相马与匠石之度材乎造父登吴阪之上闻騄骥长鸣于盐车之下知其为天下之马也脱而取之显其用于当年逹其名于后世是岂有所因哉直以其材之美也茍非騄骥虽使王良操覊纎阿执靮方臯持防先后而誉之造父弗顾之矣匠石过曲辕之社见栎木观者如市弟子称美匠石不顾遂行不辍是岂无所因哉直以其不材而弃之也茍有杞梓虽未及百围之大观者不如市弟子莫之称匠石斯取之矣惟閤下发造父匠石之虑而无袭按劔之迹某之幸也
　　又
　　某闻工人饬五材以作器木为梁栋玉为圭璋埴为陶冶烁为干将长短大小方圎平直必称其物而冝于事时号善制而世资成式虽有班倕和兊之竒不能异其所成者则亦以其斧斤利也绳墨定也规矩端也钧范正也剂量追琢皆有常职而不失其令也良士刮摩疵疠攻饰吝鄙裁节有余补续不及革狂狷之偏介要中和之令则因成性以逹美材彬彬然备君子之文质使华实髙映于物表而流芳逺闻者盖亦有如工人之所资者焉不可不利也恭惟某官閤下生有淑质世济其美广骛文囿髙歩要津畜积在衷英华茂发士有聴鎗摐之声觏清润之表被绪言之与可承一顾于余光者皆有警聪明发思虑刻琢美实黼黻懿文脱身燕雀之困追鸿鹄于千里故好善自力切磨不厌之士所愿叩麾节而不敢后也某不肖生七年而诵书出入州闾防息庠序服师儒之善诱闻缙绅之绪言研异同而考今昔操觚削牍雕饰辞章防二十年然后再尘乡书窃取名第从事以来虽栖迟劳役于尘泥坌冗之中十余年间未尝一日自废投隙开巻燃膏续昼庶防覩作者之蕴奥冀前修之万一未弃天爵不见讥于子舆之论毎谓郑璞非寳辽豕未竒片言半字不敢通于宗匠之侧由是题品未加吹嘘弗逮日月云迈今四十岁矣此人生强力之时也过是则朽不可用天下有道羣材并骛岂宜鄙牺象之青黄忘离苖于山上与涧松沟木待尽于寂寞之地哉谨录平日所为防稽览古诗一百有三篇为三巻诣门下尘献非谓足以称颂土风动回藻鉴聊以备不腆之贽輙慕防已之进者庶见与于数仭之门
　　又
　　某闻舜有甚盛之德善美兼尽后防象之为作韶乐乐成奏之朝廷则羣后德逊奏之宗庙则祖考来格笙镛间发而鸟兽率舞箫韶九成而鳯凰来仪其遗声行千有余载至孔子时久矣一闻于齐三月不知肉味其为美可胜言耶然禹稷臯陶之徒曽不闻有称赞之辞感叹之声者非不知其美也习以圣人之事为常也舜作五弦之琴以歌南风文武増宫徴之变以极声律斵峄阳之特榦索徐篚之檿丝期旷目之妙极其用奉郊丘荐清庙召感阴阳鼓舞和气格异物于幽导心术之潜机其器用切于钟鼓管磬逺矣至使君子无故不撤其为乐可胜言耶然昭文靖节之徒或去弦而弗施或虽施而弗鼔者非不乐其声也慕以大音之全为贵也夫心饱盛德耳饫和声则箫韶虽美而不复称述叩商而遗宫得律而防吕则弦声虽乐而忘之以求其全此今昔之常情天下之逹理也岂惟声器之若是言语亦有之谈者不可不知也昔之人进见于尊上者必有物以为贽贽至也执之以至者也或曰贽致也致其所能于上者也故公侯以圭子男以璧公之孤附庸之君与诸侯之世子以帛卿以羔大夫以鴈士以雉书所谓五玉三帛二生一死者是也物贽之礼不行于时久矣人或为之则矫激而近名近世进见于公卿大夫者往往以文为贽或搜摭经传援古验今以示其识习或论次徳猷纪载事业以极其称颂或摛英吐竒以求售或凄茹恨而自怜人情万状难徧以一二举也要之动有攸趣无或妄作则善矣若某之所宜执于门下者摛英吐竒则未敢凄茹恨则无之惟当搜摭经传援古验今论次德猷纪载事业而已然念经传之微言今昔之事变则閤下饱闻饫见者也其复言之得无熟烂而不足采乎是犹鼓韶乐于禹稷臯陶之前虽美而不在所述斯既不可以为巳若徳猷之髙明事业之宏大又非单见浅闻之士所能窥测而形容者也某则言之得无识其近不见其逺知其一不知其二踈濶崖畧而不能备悉乎是犹论声于昭文靖节之前虽乐而不如两忘也故又不敢谨录所为杂文一十八篇赋一首古诗一十五首为一帙以备贽见之礼并序其説以进伏惟少加矜察如赐观焉幸甚幸甚
　　上宰相书
　　某闻志意内修信道自得指天爵为良贵视金朱如浮云之士有时乎以贫贱为耻者则以居乎有道之世也夫有道之世圣人在上明哲为辅求治如不及好贤如或遗梦想异人而渴闻谠议思与一世之士同底其治以利泽天下虽片言可与一言有章逺在千里之外介居岩穴之陋必旁搜四引罗络而成之又况通邑大都之间宏深魁博之才乎英负竒特逹怀寳之士不吝声采发越于外而有接乎闻见之表者朝至则暮取之矣暮至则朝取之矣必不使之輙有遗逸于下者士于是时而不免夫贫且贱焉则是言乏可扬行非所纪道术戾僻文采寂寥无以当君相之意而不足与乎掇拾陶铸之地矣故君子以是为耻然则君子之耻夫困衡荜之顦顇望轩冕之如亦耻夫道不足而才无可资宜弃置于明时耳恭惟方今资盛徳积累之后陶神化薰沐之成协气欢声充塞四表清明熈泰天下谧如圣人明目逹聪虚心于上相公尽忠竭诚秉钧于朝多士有造而济济羣贤连茹而彚征舎今日而论有道之时则无时矣士生于兹而名实不载于髙华文采不表于当世与有生者碌碌乎尘土之下待尽而已是真可耻也夫鸾鳯之音和中律吕故圣人以为瑞兰蕙之芳贵为国香故君子以比徳使和音不鸣贵香不发则丹穴女牀之两野禽深林穷谷之一微草耳尚何以知其为瑞而比徳哉士有销声匿采自晦于矿璞之内使君相不及知者亦若此而已矣虽遇有道之世恶能脱乎贫贱而逃君子之所耻哉故偏介一曲之节踈通之士不为也某生七年而诵书又七年而学文又七年而应科举迨乎两尘乡书叨窃名第二十有八年矣从事以来知信道修业恪居官守而已不知其他也十有余年事业无所成名闻不加逺今四十歳矣齿髪将改有向乎迟暮矣诚惧为丹穴女牀之野禽深林穷谷之微草与乌鸢宿莽同尽于寂寞无人之境而仰负休明俯愧往哲輙取旧所为文录其可者若干篇厘为四巻合为一帙谨捧诣钧屏尘献如狂斐之气不可剪裁诃而谴之俾知其罪亦其分也或姑在所可辱赐观焉幸甚
　　上司业书
　　某闻观水者滥觞于岷山濯兰于澧浦泛九滙五湖沿洄而东浮防千里之外虽缆舟扶桑弄影日窟不自谓其逹于沧溟也苐见汪洋浩瀚天光四垂淼然无涯与曩昔厯览之地殊壤异态耳得海若而问之然后知其为东海仰而视之则两曜如跳丸东西升沉近在左右三山如浮萍合散万里不异咫尺于是驾长风蹑巨浪徜徉自得始觉所见之大观山者登降于徂徕周列于防羽厯梁父越【原阙】褁足赢粮跻攀万仭之上虽叠迹云封曳裾日观不自谓其陟于岱宗也苐见众山迤逦环视无对杳然特出计他日登临之胜未有盛于此耳见天孙而问之然后知其为泰山逺而望之则天下幅表里可视如在指掌近而察之则洪河之流曲直千里无异萦帯于是聆天鸡览日驭徘徊纵观始觉所至之髙讲道之士阅习礼乐敦明诗书澄源清流润色华藻虽质的孔姬睎迹顔冉敢自谓其无叛于道乎敢自谓其果造于深乎必得宗师之言指而告之然后可以无惑而自信也伏惟司业先生在尊儒隆道之世以德行术业受明天子之休命越诸公而执成均之政此士类之海若儒林之天孙也慕圣人之门墙趋道术而驰骛者所宜宿舂晨驾求先至于前列而审闻绪言之逸响焉某不敏愿从事于儒林者有年矣切慕先生之高义思预前列而求绪言之益用是不自知其愚且贱而势在所距也輙自饰以幸获进于门下谨录所业杂文二巻近体诗一巻尘次左右非敢以为文也以备蕲见之贽也伏惟秉规矩之大器无弃曲木体医门之洪济不屑病者某之幸也黩冒台严伏增恐惧
　　又
　　某尝读前史见昔之人有欲观秘府书干上官求补其职而得之者窃有疑焉夫职位朝廷之公器也设之所以待能者济公家之事也非为人便私计者也观书一人之私欲也得之不过资学术便其人之私欲也非为朝廷集公事者也干公器以济私欲在下者不可求在上者不可与求者不得为义与者不得为忠此茍有识者不为也然一求之而不顾一与之而不疑何哉以为寡亷鲜耻而不知义欤则求之者非寡亷鲜耻而不知义者也以为忘公殉私而不忠于上欤则与之者又非忘公殉私而不忠于上者也于是掩巻而思之则盖有説焉夫职位诚朝廷之公器也观书诚一人之私计也用公器者诚不可以便人之私计济私计者诚不可以干上之公器然在下者度已之材足以修是职而无旷因求之以济其所欲若是者虽以私计而干上之公器未为不义也在上者观其人之能足以任是官而无疑因举之以狥其所求若是者虽以公器便人之私计未为不忠也故古之人为之不疑行之不顾而前史亦不以为非是某前日窃不自量輙以鄙文修贽见之礼于门下资轮囷之蟠木挟无因而至前进退诪张方惧诃诋先生不闻其鄙陋姑与其洁而以礼进之既辱受名于典谒使获瞻望函丈又辱赐观拙文委曲巻舒若可采者俯玉润之温姿吐兰芳之逸韵猥加存顾过与称扬荣幸之赐所得多矣又辱申以尺牍委以教诲真迹飞动温言过勤伏读再三感激无已退惟虚薄辱此异数似容踈贱可在承教之列欣荣内切不知食寝之可味而安也輙自忘狂昜之罪愿获齿于属官之末庶防可以久依门墙终承教肓之赐昔人求观秘府之书者其事与某颇相类故敢诵此为説伏惟少加矜察幸甚幸甚
　　上顾侍郎书【按宋史顾临传临字子敦防稽人元祐二年拜天章阁侍制厯龙圗阁学士而未言其为侍郎然镇书有云曩歳先生以乡里之故不鄙其不肖则顾侍郎当即临也】
　　某尝闻山径不用而髙子茅塞纷华在目而子夏心战其无髙卜之才而用其事其能底于无悔乎故夙夜循省以刻饰而不敢自弃曩歳先生以乡里之故不鄙其不肖许承教于门下当是时虽天机浅微识用不敏未能升堂入室钻仰坚髙既其文而食其实至于朝夕与诸生并进而式瞻仪刑亲承音防与夫索居独学诵诗读书以求古之人者不可同年而语矣违离以来二纪于兹虽翻经黉序之间从事郡县之隙乃心道术莫敢或止然未知果能不习于异端之习乎果能少进于圣人之道乎朝夕思念此焉是虑今调官小宰至辇毂下幸未获仲由鼓瑟之讥乐子餔啜之诮复容进拜于座侧是终可以亲承善诱也谨录所为杂文一十二篇为四巻古律歌诗三十首合为一巻诣门下尘献或文昌铨总之余华光论道之隙时赐观览察其语言之当否被以玉音俾知所去守岂胜幸甚
　　上中书孙舎人书【按孙舎人以状及序考之盖孙觉也而宋史亦不言觉为中书舎人】
　　某闻四海之内形肖天地智灵万物冠巾而履屦井饮而田食皆男子也或负担而不足或乘轩而有余者则有得乎道与否也德义中积容服外修训典谟以饰辞稽圣贤而行已有道之士也或雍容于廊庙或顦顇于山林者则有遭乎时与否也尧舜在上五臣为辅虚聪明之耳目辟四门以招延可进之时也或飞英而彚征或寂寞而不赏者则有知乎人与否也白黑洞明浊清区别敦逮下之髙义怀推毂之虚心赏鉴之地也或寻尺而见收或特逹而不录者则有示乎人与否也故士生则贵有道以自立道得于此则思姤明时而进逹之防逢休明适与志合必长鸣濶歩发摅蕴积使微文逸响有及乎先进之耳目以幸赏鉴可也恶得坐观事防兴叹后时固若匏系而不食贻笑智者取讥圣人乎某不敏不敢自以为有道者也然生七岁而诵书十四岁而学文二十一岁而应科举方儒文鼎盛多士如林偶于是时再玷乡版预籍春官趋明庭奉大对虽不能取先夷等冠出英躔亦于众人之间叨窃名第则前圣之道术先生之余绪尝与闻其畧矣干戈钲皷之事不及于耳目馈运畚筑之劳不役于支体连裾棘围共谈王道者往往延登表着翔泳清切则休明之时莫如于今日矣閤下以术业儒雅操履端方挺然立朝光被眷注而从容侍从之贵则赏鉴之地莫过于门下矣某从事以来知守道自将服勤职业而已不知其他也匿采以内裕销声而不鸣十有余年希不为圣人之所讥智者之所笑今四十岁矣诚惧视明时而自弃违藻鉴而背时没世不称终怀有道之耻昔之求逹乎在位之前者多矣或收器而从使者或扫门以要舎人堂下自卑夜半先至其勤甚矣然犹为之而不惮者不敢即安也如某即不然曩在仙里尝闻绪言比伏髙闳尚辱纪姓字进谒之际曾无昔人之勤矣如是而不知修礼容望墙仭以蕲题品之赐是真可讥笑者也谨献旧所为文一十篇尘汚几席如赐观览借之片言假以光采华衮之荣何足云喻黩凂台严伏增愧畏
　　上陆侍郎书【按宋史陆佃传佃字农师山阴人哲宗时迁吏部侍郎镇书中有居同其邑云云盖佃与镇皆山阴人也】
　　某闻笃志之士期乎有闻不以早暮自弃宗匠之门受所可教不以先后为间此两者非势所然道固尔耳昔人名儒硕徳有恨不得与之并时而生者幸而并时以生有恨不得迩其邑里者幸而迩其邑里有恨不得瞻望威仪亲聆音响者故有诵遗编于千百年之下而追想其风概于千百年之上者有去丘墓逺父母赢粮褁足百舎重趼从之于数千里之外者有因其门人久次受业弥年累月而不得一觇其眉宇者昔之人可谓勤矣若某之望先生之门则不然生同其时其岁月之先后无十年之间居同其邑其道路之往来无一里之逺当先生参贰春官衡石多士某复得奏薄技当藻鉴遂预门下诸生之选然而二十年南北东西竟未尝叩金玉之玲珑被黼黻之藻饰世言饮啄之微必有阴隲岂获宗工之绪余闻妙道之奥蕴自有期防断非偶然耶抑天假岁月俾有所养冀其识虑开明有以受至人之言耶何获见之早而受教之晚也今某受牒湖外偶未整装幸防台斾出抚江左载迂麾节归省亲庭和昜雍容交际乡党难得昜失殆谓此时輙书所怀俯伏舟次杂文六篇古诗一十首以备贽见之礼尘渎台严伏深惶恐
　　上越帅蔡侍郎书【按宋史蔡卞传哲宗立迁礼部侍郎以龙圗阁待制知宣州徙江寜府厯扬广越润陈五州书称知府钤辖侍郎待制閤下正指其知越州时也】
　　某闻昔之得一者天得一以清地得一以寜神得一以灵谷得一以盈万物得一以生侯王得一以为天下正一者何德全而几于道者也故天之髙也地之大也鬼神之妙也帝王之尊也山谷之无情也万物之微也咸以得一为贵也此可以与逹人言未昜为曲士谈也古之人出而有为乗用权势以名实为尚而乐之者君子谓之朝廷之士未以为有道者也处以自牧憔悴枯槁放乎髙迈而不返者君子谓之山林之士未以为有道者也不出不处浮沉俯仰于流俗人之间进以富贵为非退不适于隐约者君子谓之涂巷之士未以为有道者也何则尚名实而乐之者得防之际未能浩然欣戚兼遣方且残生伤性俯殉外物使轩冕之荣适为身之羁絏而不可脱矣果有道也岂欣戚于得防之际哉岂残生伤性以殉于外物哉岂使物之傥来如寄者羁绁其身哉此必不然也故朝廷之士未可以为有道放乎髙迈而不返者顾天下如泥涂冰炭之不可处顾其民如魑魅虺蜴之不可与居方且销声匿响耽乐于无人之境使泉石之幽适为常性之膏肓而莫之治矣果有道也岂以天下为不可处哉岂以其民为不可与居哉岂必销声匿响于无人之境哉岂以耳目之所赏自病其心哉此又必不然也故山林之士未可以为有道进以富贵为非退不适于隐约者傲可为之时忽可避之世大不足以兼善天下小无以自全其身罔然与横目之民并生而俱化果有道也岂视可为而傲之哉岂见可避而忽之哉岂无以兼善而自全哉岂碌碌不异于凡民哉此又必不然也故涂巷之士未可以为有道偏于显者既未之得介于隐者又已失之不隐不显者若其为近而去之益逺然则道果不可以小成一果不可以一端尽故鹏鷃质差于小大未知逍遥之游逹人伦至妙之微中道与二边俱弃道之体与一之用果何如哉古之真有道者其应如籥体至虚而动之愈出其黙如渊名九变而性源常湛事与时防则乗轩服冕驰骛乎名实之地而心之虚无恬淡自若也世未我与则潄泉枕石笑傲乎寂寞之濵而君亲民物之念未忘也俗士之覊绁不得累其身介士之膏肓不得痼其性若人者不出则已出则以道德之绪余利泽天下与夫叨势利嗜声名假尊主庇民之迹以济利欲者不可同年而语矣恭惟知府钤辖侍郎待制閤下资髙世之才逹妙道之蕴当天下有道明良相资寄身轩冕之间而心潜寥廓之外如灵犀居尘了然不染良玉坚白因时成器方且以柱史之髙情援孔顔之道术博稷契伊周之事业指画于谈笑之间股肱之上相承二帝之纯德亮汤武之令猷挈一世之人跻之仁寿之域其资用伟矣今则韬光敛锷临照千里剸裁一郡之事虽批郤导窽未劳芒刄而受其赐者盖已获不赀之厚矣某不佞夙闻盛德之美窃髙閤下之义为日久矣欣乡人之幸防荣瞻拜之可圗敢以謏闻邈大道诵逹人之梗概备登门之礼以蕲进于麾节之下若夫英才硕学冠冕俊造鼓吹文场纯德雅望简在帝心光华邦国恺悌之政为民师帅表仪列郡此閤下之余事人之所稔闻熟见者也某亦尚何言哉干冒台严下情惴栗
　　上发运蒋龙圗书
　　某尝闻昔牛僧儒至京师寄国门之外首挟所为文见韩退之皇甫湜二公可之然后敢入当是时国家岂无科举可以自奋文章岂无公议可以自信然而若是之自勤者何也衡荜之士为善倍人而功才半之非得所托则不足以见于当年而传之后世故士以修身为昜闻道为难闻道为昜立功为难伯夷求仁于西山展季直道乎东国微孔子则饿夫与绌臣耳何清和之有彼皆圣人也而犹若是则其修洁之士不遇赏识而卒乎无闻者可胜道哉此昔之人所以有附青云之谈也某海隅鄙人世非儒雅偶去畎亩以士昜农周旋学校间二十余年得从先生长者后诵往圣之遗训讲先民之行事管窥蠡测庶几大道之万一以无忝其所生分际之外非志所在而诡情矫激者亦羞为之故举世皆进不敢苟退众人皆仕不敢独已乃两窃乡书遂尘吏版然防命以来六年于兹碌碌尘土之间无以异于俗人者夫学先王之道居有道之世而无以异于俗人安在其学先王之道术莫善于儒而某既已知为儒矣非术之未善也然而若此者岂为未至耶将无所托而不足以自见耶夫没世而名不称君子疾之甘受其疾而不以为意者某之所不敢又况有大人于此不以势贵格人不以道隆絶物推毂后进乐育英才门墙宏敞无元礼之峻寸长片善皆得衒粥其下而辱题奨之赐此夙夜之所仰望而思见者也是用饰鄙陋之容于下执事以俟命焉倘在所进愿被一言之教庶依未光沾余润而少见于世如其朽木粪墙不可雕饰便当习邵平之蔬追伯成之事与农夫老圃从事乎东臯之上不敢有望于明时矣惟执事少加意而矜察焉谨录其所为诗论合若干篇以献伏惟台慈特赐省览幸甚幸甚
　　上温守刘大夫书
　　某尝谓昔者伊尹五就汤五就桀而栁下恵终身不去鲁国者所遇之时异也仲尼逊言以自保而孟子傲睨齐梁之君者所居之地不同也故时异则事异地殊则行殊君子非期于不同趋乎是而已矣何则时异而袭其事功必败地殊而循其行身必辱智明照乎事变而通逹适于机防者岂为败功辱身之事哉此古之人所以论世而友士也夫两京以数路取士而察举为盛功业济于当年贵名列于简书者多由此途出后世虽或更张不能外其大体国家因之以网罗天下之士其权一切委于州郡与宪台漕府之使士于此时在流品者必见保任然后得以叙进无累日以取贵积久以致官之势矣然其事有与两京不同者士不可不知何者两京之时宪台漕府之事则在部刺史部刺史与二千石郡皆久于其职而不数改昜足以习知所治之人物州郡之吏由上佐以下率皆守刺之所召置非经明行修洁身习事有闻于世者不在其列故上之人不劳而可以周知属吏之才否而进退之下之人不待衒鬻而寸长片善皆自见于上今日州郡之上官与下吏率三岁一昜先往后来参差不齐其间二年在临统之内者无几复东西南北之人云聚瓦合曾未识其面目况所谓素行之修否与才术之短长者乎此事之与两京不同者也居今之时栖迟下僚乃欲退藏于密不自少见其文采与碌碌之徒并首而趋事希踪两京之士以求闻于世何异胶柱而调瑟刻舟以求金虽有曾史之行而在孔孟之前亦末如之何矣某不肖备员下局获在属吏之列者期年于兹幸无大过前日忘其疎拙輙肆狂简形于咏歌上渎听览非敢谓之有文自鬻以干进庶几适时变之宜而不为固陋之事倘在所赏俾出门下岂胜幸甚谨书所以自逹专人诣麾下陈献
　　再上温守刘大夫书
　　某尝谓采和氏者必即乎山探骊颔者必逰诸渊山岳坛曼施靡徧衍宇内岩壑修逈谽谺嶊崣林木苞稹蘙荟蔼昧渊泉绵邈寥廓托幽依逺厓涘崛﨑嶻防峻削浅深靡度澄湛窈冥人能审珠玉之所在求而必获者有诸内而形诸外察其表而识其里也何者玉果韫焉必有瑞气发于昧爽之交皜皜乎如白虹上属于天珠诚生焉必有圎折见于清澈之上环环乎如转规下动于渊仰观晁采俯察旋洄则琬琰可得而夜光必致士之致身渉世必依借上官见称大人而后有获而上官大人势贵之髙明威严之雄毅非直山林渊泉之比不察其内而撄其外殆有甚乎縁木索鱼指燕求楚者矣此事之所宜审动之所当慎者也某持朴素不雕之质寄寂寞冗长之地虽揽菊余芳潄味溢流三年于兹为日已久然自始至大府一拜清尘尔后覊制文墨未省瞻望旌棨非有黼黻之文玲珑之声以悦目倾耳感移心意而閤下廼寛其衔辔俾逭旷弛又尝以不肖之姓名措齿牙间似其所以为瑞气圎折者多矣然连城之寳犹韫照车之华未瞻岂仙灵踌躇靳固珍物殆镌镵捖启之勤有所未加耳拱黙夷视恐乖昔人必割之训而贻农夫自安之讥辄用冒昧凂干下执
　　再上顾侍郎书
　　某尝谓孔子定书不遗秦誓子长修传兼载刺客圣人尚义则片善必收良史爱竒则一介咸取是以旌别之法着沮劝之功茂洪规遗矩其来旧矣命世之士用为巳任恭惟侍郎先生以开明之资济渊源之学振黄钟大吕之音律同以为凖萃纁黼黻之文采辨以为正片言与夺百世弗疑素风幽芳有冀褒采想先生当亦以是为任某乡有处士赵君万宗在至德祥符间养髙丘园不求闻逹道行宗族化及于乡党清标峻峙徳名流闻太守夏官外郎康公戬表荐于朝其辞畧曰赵万宗年六十二洁而能峻直哉惟和杂居丘园之中独行乡曲之誉论其徳行则可以训俗审其文辞则可以教人而能息心荣禄委迹衡茅若招以弓旌贲之束帛非止懦夫立素抑亦亷士归风知而不举则臣获蔽善之讥举而无徴则臣负欺天之戾鹤书虽下素心不回求为羽人长揖清世防稽之士贺公以来一人而已然伯道虽贤系嗣弗立遗风陈迹与日俱逝将无以传无穷示来世輙以狂斐序列终始勒成私传非敢以述作为功盖独详其事实也俚言野语恐不足垂信于后愿以其人求齿余论况逸民隐操振古所钦处士先生甲令攸重倘辱称赞岂特秦穆改过曹沬刼盟之比哉则先生尚义爱竒过仲尼子长逺矣谨录某所为传及乡闾先逹诗为别巻上呈伏惟少赐顾视遂此下恳不胜幸甚






　　钦定四库全书
　　云溪居士集巻二十三　　　宋　华鎭　撰书【十九首】
　　上道守董大夫书【按宋史董必传舒亶守荆南起邉事必与之谋亶卒必加龙图阁徃代乃城通道等六砦此称道守当即必也】
　　某尝谓昔之人即物以观文因文而索实防致道术采撷其真取诸外以自牧使良心不防而正性有养身加修而行成善无遗而德日进资之既博积之富矣则乗时而从事推其余以成济民物故心之所营皆经世之业行之所施皆曩时之学虽有长才不越职以自尽虽有盛徳不旷官以为髙夫子圣人也尝为委吏矣曰防计当而已尝为乗田矣曰牛羊茁壮长而已故天下皆有用之才在位多可书之功后世则不然学以为人仕以为已平居之所取者既其文未既其实溺于博不防于心前圣之美意不得其传固有之常性无所养而雕防出而从仕大者取贵小者为贫拙者守古而不可售故害于事巧者殉物而不知守故害于义卑官冗职指为托宿假途之地茍且岁月以希进例不以其事为事尚何有夫道以推庇于民物哉故特立之士鲜得而官事之成弗迨于古某不敏承义方之训得从搢绅先生逰预闻前言徃行虽碌碌之地不足以言道窃不自量尝思尽智毕虑随其职以致所习然念志则美矣其为或踈非遇髙明之鍳闳达之度识照于上优容而养成之区区之心未昜自效惟知郡大夫阁下术业贯古聪明自成厚徳兼容朗鍳旁达天下之士愿依后尘而托末光某偹员小官获在麾下輙诵所习谨诣堦墀尘献
　　上道守曾大夫书
　　某闻传曰天下有道则见又曰邦有道则仕又曰邦有道贫且贱焉耻也何者昔之人世道相得时可以为则非特不自窜于寂寞之濵方且危言危行张皇礼义使有见于世非特言行礼义有见于世而已方且委贽受爵服劳从事效智力以成天下之务非特下之人肯委贽而从事上之人亦有术以致天下之士茍有所宜咸在任使惟其非材然后困于贫贱故有道之世士以贫贱为耻某居可见之世挟可仕之资之所学长而肄之偶当有司之程式乌能傲明主之禄爵自放于长林丰艸之间甘昔人之所耻乎然筋驽莭缓羽翮勿强不能髙举濶歩度越夷等而困于碌碌毎念听讼折狱古之所难出纳之吝今未为昜法制律令条目多而文防轻重浅深常在一字顽民匿情挟为侥幸一切机变百态横出黠吏髙下其手依倚以射利金谷缯帛寒可以衣饥可以食输者求少而受者愿多人有觊觎之心而主守勿靳簿书丛委则欺妄还至朱墨之用适为盗资耳目之察智力之用容有不至又学古信书不熟世故意之所不怪谓人亦然直行肆言不复顾虑自渉世接物鲜偶多迕每思挂冠东门拾穗南畆要自适于野性以全其真而私计有未便者未可骤尔嗟乎挟此具以逰于世则已殆矣又况窃禄盛时分曺郡守乎非上之人明照物表寛能有容録其所存不鄙其短殆未可以无悔防惟知府大夫阁下孔门德裔公族华胄生服名敎克世其美剖符爰来为此师帅聪明骏发威德并用千里之内方受其赐某窃幸偹员掾属托庇莭下敢诵所闻以修贽见之礼尝思古之人晦之间不忘其本前史以为美谈谨録平日所为会稽览古诗一百三篇随此尘献非独窃取钟仪庄舄之义抑亦车尘马足平昔宴逰之地干凂严威伏深惶恐
　　上湖南运使程大卿书
　　某窃惟协风时雨迟日清露散润融怡以申勾发萌出潜起蛰者天地之柔仁气也天地之徳也疾风震电飞霜积雪鼔动肃杀以驱辟隐滞敛成华实者天地之刚义气也天地之威也一仁一义时柔时刚威徳相辅不执于一故万物成而天地之道立故曰一隂一阳之谓道然先春而后秋好生而恶杀揺落之日万物权舆炎威如焚则时多清风朔气栗烈则昼有爱日冲和之徳归于仁厚故能兼焘并载无弃于物屈伸往来变化不息故曰万物负隂而抱阳冲气以为和天人一气也三极一道也君子善否不分好恶无用务为含容和裕者可谓仁矣然常失之不武而难以济功直指曲直深计利害秋毫之微不假于物者可谓义矣然常失之刻核而未冥于道惟明照诸理恕通于人情伪是非在物必得巻舒施舍依乎仁厚用之详而无遗当而有礼乃能体冲和之徳而不诡于天地之道故至之者鲜而今昔贵之伏惟运使大卿阁下以髙才雅望膺名世之妙选入叅府寺出分使寄秉金谷之权当一路之重寛以待物简以从事不动声色终日温然而百吏赴功列郡就绪此人之所鲜能而德之所可贵者也某偹员小官幸预属吏之末可得望清尘而觇余光熏沐髙明之绪輙诵管见并择旧所为会稽览古诗一百三篇缮写诣莭下尘献芜音累句非敢以为诗也姑慕钟仪楚奏庄舄越吟称道土风庶防未忘其本也
　　又
　　某闻昔晏平仲遇越石父于途知其贤脱乗车之马而赎之与之同载而归至舍不辞而入石父请絶夫见赎之德甚厚不辞之失未大石父轻忘厚徳而重责苛礼君子贤晏子而不以石父为无厌者谓士之待知己者详也某之在阁下之门非娅之余非故旧之末非鄕党之近又非素所承敎文席之间者一日与牒偕来为部下吏片言只字聊记姓名骤防品题指为令噐虽远在数百里之外被以辟书引为台属拨去目前之英俊断而勿问不可谓不知已矣心有所欲言宁言而勿售难自外而不尽纵某之不肖未敢以石父自处宁不以晏子待阁下乎伏惟少迂聪明使畧叙其说夫求荐达者大则近名其次近利名利之际君子鄙之然下之人不以是为嫌而不求上之人不以是为鄙而不与何则以道故也以贤故也某之求者其说有三而皆未近于名利之际何嫌而不言夫大人之门士所愿及麾莭所在天下想望不独湖湘数郡之士某近在左右而不知求于门下是不敏也倾盖之间有防任举亲被礼辟孑然独遗人其谓何自致疑贰是不智也偏亲戴白年在喜惧倚门之心视日如年漂泊数千里之外安其目前不图分寸以报防极之徳是不仁也迫此三者尚当黙黙于知已之前乎某新被辟书复干荐牍其求无已有越石父之为故引其说以自达伏惟矜怜特赐收采幸甚幸甚
　　上湖南张运判书
　　某尝闻培塿无松栢之材蛟龙非池中之物衰微之世乏非常之士非常之士不汩于常人之选昔者世道陵迟彞伦勿叙金玉之质困于无作聪明勿开而与瓦砾同尽成才纯徳养髙全身远引于深闲之地而不以物自累当是时云梯要津往往一介之所能及故郭隗登黄金之台陆玩践鼎铉之任至乎圣人继作道隆而化成异人并生茅茹彚进四海之内贤人众多肃肃兎罝可以为公侯之用而况于在位乎当是时龙腾鳯翰超絶尘轨被特达之命居不次之选者咸有髙才硕徳所能自致故周召之徒贵极当年而名载后世国家七圣相继神化方行百有余年钲鼔不闻而天下惟爼豆之习熏陶涵养渐摩淬砺仁义沦于骨髓文艺熟于耳目风俗之美不异于成周之盛时诗云济济多士文王以宁方今之时信乎其为济济矣君子非有大过于人者恶能自奋于髙明哉伏惟运判大夫阁下识照防通资术闳达量极溟海气干虹霓入践諌垣出分使寄坐取贵仕不以累日度越夷等平歩髙华天下之人想望风采某偹员小吏获在部封得瞻拜阶墀禀听敎令輙诵管见诣莭下尘献
　　又
　　某尝闻汉髙帝之歌曰大风起兮云飞扬威加海内兮归故鄕安得猛士兮守四方此言天下虽已平为之者不可以乏士也又闻古诗云人生不满百常懐千岁忧昼短苦夜长何不秉烛防此言明时少而暗时多君子从事不可缓也何则内有百官之富外有四海之大上之则经纶燮理道术之微妙隂阳之变化待焉下之则形名度数有司之所守者一不可废虽有尧舜之圣其心智思虑股肱耳目之力不能徧为其所当为必得天下之士因其材而任使之然后无旷故明主以是为先务而急于得贤诵先王之言传圣人之道者俯仰傲睨自适于丘壑畎陇之间与鹿豕同尽孰若金鸣玉揖逊朝廷之上使斯民沾沭其绪余然而非治世不能用也唐虞而上书传所畧无得而言已夏后氏以来可述焉三代之盛防二千载可为之时六七君而已绍周之后莫盛于汉唐七百年间惟文景武宣建武永平贞观开元之际是为平治而未足以比隆三代也自昔明时何其鲜欤故君子竞之伊尹幡然于莘野寗生叩角于齐郊断非偶然盖有为矣今天下为一明圣当阳率尧舜之道而经汤武之业寸短尺长咸在噐使网络四海搜其英髦近则执政侍从之官以科目荐贤远则部使者郡二千石以察举贡士此昔之懐竒抱术之人思望于千百年间而不可得见之防也其可失乎某幸生斯时粗闻先王之道齿髪未变筋骨方强驽蹇之材庶足驱防备员部吏既数月矣赖寛厚之芘尚无过尤阁下以髙才雅望简在宸虑衘命分台总一路之重实司贡士之权某于此时乃防赏识引置左右得朝夕瞻望余光在其所求不可以走越之南燕之北也惟当俯伏门下而俟命焉伏惟矜怜特赐采録无使岁晩抱遗恨于盛时幸甚幸甚
　　上湖南运使书
　　某闻古人有言荆山之下以玉抵鹊非恶玉而不知贵为其多而轻用之也抵鹊以玉则夫取之以为玑衡圭璧环佩琯磬所以占稽天象鎭抚邦国表异容服荐和郊庙为人主治天下之大用者非连城垂棘之美不在此选已防惟熈宁元丰之际盛徳在上真儒为辅异人并出多士济济竒伟特达充牣朝廷何啻荆山之下当是时明公春秋方壮拥使者之车总神州之重非有脱頴之才逸羣絶伦见赏于君相宜适于时用则何以跨越等夷平防要津用能风采骏发名实时茂眷注攸在士论归重真当世之竒才一时之伟人已好善之士莫不想瞻威仪而听敎令言动之际期有所获以发防砺钝成所未成某虽不敏防义方窃尝有意乎为善之益营禄湖外幸防旌斾之来曽不离于户庭而旦暮预闻绪言瞻仰行事亲炙之地孰越于此与夫赢粮褁足蹑屩担簦歴千里之远尝重趼之劳者不可同日而语矣敢不祗诵所得蕲见于莭下拙诗一编以偹礼贽芜陋褊迫尘凂威重伏深愧汗
　　上湖南提刑安学士书
　　某闻舜有天下举才子十六族以自辅而天下治臯陶才子之一也传言举直错诸枉能使枉者直在舜之时特以举臯陶云者以其贤之大者云也臯陶之贤在十六族为尤故智足以为帝谟与大禹之言并存言足以赓帝之歌虽稷契之徒不与禹辞天下独称其为黎民所怀臯陶之贤大矣命九官而使之为士者愼重于用刑也以臯陶之贤而为士犹戒之曰惟明克允舜之用刑可谓愼且重矣盖受命当极子养生齿者其徳天合而中心好生先春而后秋尊阳而抑隂敛藏肃杀之气时以成岁而不主于用者天之行也故圣人佚之以致其庶予之以致其富渐摩诱掖达之仁厚寿考而后已顽嚚不悛防贼奸宄越明敎而败善良者然后从而刑之犹谓文宻而昜深情微而难得曲直或遗则轻重诛释之施不称于物而民失其平故尤愼重而不忽自有虞氏以来世选其任而髙华茂实代有作者在成周则苏公表于前吕侯训于后在汉唐则释之振持守之誉戴胄着平允之绩国家明徳愼罚尤致其详省有司防寺有大理钦恤之意已尽而犹以为未自圻辅达于海隅复分设宪台董司纲领长才伟望着有成绩之君子乃在其选公卿侍从清切之地须才则此焉是取朝廷所重故搢绅贵之伏惟提刑学士阁下挺兼人之资济世徳之美夙登英彀歴践荣途言用有成选寄攸在入叅天府出扬使命天下之士想见风采某偹员小吏获部封得瞻拜阶墀禀听敎令輙诵管见诣莭下尘献
　　上湖南运使柯少卿书
　　某窃观自昔分朝廷耳目之寄总一路之纪纲维制郡国导合中外以成一家之治者皆当时伟人乃在此选受命之日登车揽辔则莫不慨然有澄清天下之志其摧奸扶弱因革兴废必在大体小莭末度往往置而勿问故风力如霜千里敛肃徳侔冬日善人好慕磊落之致照映当年贵名书于竹帛虽数千载而芬芳弥新今国家析天下为数路设使台而鍳綂之虽以金谷为名其所以委而任之者非直转输而已一路之内政事之修否可论也风俗之厚薄可观也官吏之贤鄙可察也人才之遗逸可收也自郡太守而达于民使者之权行焉任寄已重故妙选髙才然后付畀防惟运使少卿阁下以楙徳鸿儒扬光发辉于多士之际髙视濶歩度越伦类夙登要路歴践外台凛然有昔人之风莭识鍳闳达岂惟用于期防簿书断狱听讼之间为哉必将收其大者远者有以震动风俗裨益朝廷以称任寄之意某不敏尝承学乎搢绅先生预闻道术之万一盛明之世齿髪方强未能自弃于林下幸备员属吏可得望车尘干典谒輙诵所闻修贽见之礼渎冒严威伏深惴栗
　　又
　　某闻察万物之情伪举百工之事为以成济天下之务者必有股肱耳目之才为之视听经营以备其用传前修之道术通今昔之变故适当于世之用者必有鳞翼埏镕之主为之揄扬陶冶以达其才故欲治之君劳于求贤藏噐之士务乗时以自致唐虞三载考绩三考黜陟幽明以淘汰庶官而用之故百工允厘庶绩咸熈冡宰三岁大比诏王诛赏以进退羣吏而选士故克倡九牧阜成兆庶汉兴唐虞既远而考绩之法亡冡宰官废而大比之术不复于是建察举之制以网罗搜猎多士三府光禄主其内守令刺史奉于外故四百年间亦号得人后世因之莫能改造国家以执政之官侍从近列不足以周知天下之士于是重藩宣之任尊外台之权委以选抡尚无遗逸阁下以至公存心严奉朝廷之意期乎得人志于报国膏粱寒素踈戚之辩不以间于胷次惟其善之是取此千载一时人世希濶之防也士力于学长成其名仕籍既占荣途可致当有道之盛世防至公之大人不知先鸣而自归掲价以求售真自弃者可谓智乎某不敏困于小官十有四年矣非敢后也求所归而未获今则获矣不可以黙輙叙所闻仰干下执事伏惟矜怜曲赐采擢尘渎尊严不胜愧恐
　　上湖南运判张朝散书
　　某尝闻物有欲之而莫致事有任之而自致者虽违从之理隂有真倚伏相因圣人莫违达识之士计之自已可以泰然遣放而无所欣怨然龃龉所遇之初拂其心志则虽有寛不能恝然无感邂逅相值之际适其所求茍非木石莫不欣快此有心之所同然而古今之情相似者也某诵是言也乆矣而乃今见之何者子长倾平仲之风长卿慕相如之节昔人有好异世相求况见而知之可亲炙者盖有甚焉某曩在会稽常得曵裾崇闳宻际徳表而阁下粹容和气温其如玉话言厚礼谦以接下忘贵势之重使人自畏而事务举某窃不自量輙髙下风之义愿亲执鞭之役然于斯时被命淮甸不在封域之内思一瞻拜车尘曽莫可得此某所谓欲之而莫致者也某虽不肖承义方之训长窃师友之益穷经学古操觚缀文亦有日矣而言行才貌与之兄弟者往往蹑等逾级歩趋要津而某防名七八岁从仕四三年曽不能髙足濶视取先等夷养修羽仪翔驾声采方且侧翅俯首卑飞缓歩乎左僻闲冷之地徒乞三釜以给甘防其所以自为可谓任之而不较矣而茸职所属乃在使台昔之愿望积岁莫致者一朝获之此某所谓任之而自至者是虽天实为之而巧者不能以智图强者不能以力御会其至时意有适遂则志士仁人之所欣愿某今岂得若木石然哉窃闻昔之人有见于尊上者必有贽贽者所以自致也某方得从属吏之役趋走麾下敢诵其所遇于事者以为手实而羞于下执事伏惟少赐省览干冒威重战灼之至
　　上潭帅李学士书
　　某窃谓正性之美有生之所同得安荣之行有身之所同愿亲睦之懿有家之所同欲官事之成有位之所同求此四者天下之常情今昔之达好也然为之而有获者尝鲜望之而未见者尝多则亦有道故也有之者昜无之者难夫弓矢在御质的既张求中于百歩有力之所宜可然而羿特以妙闻绳墨诚陈斤斧先利求善于一轮之上有指之所与能然而轮扁特以名此皆以道然也射小艺而斵贱工必有道而后善成性以修身正家而从事徳业之大岂无道乎故君子贵知道道乌乎在曰道至虚而无形万物由之而不由于物故无乎不有而无乎不在其上在天其次在地其次在人其次在物动者植者有情无情有形无形昔之人知其然故观象于天观法于地明尽于人物幽及于鬼神隂阳往来四时变化山岳峙结百川融流木刻金销林生风偃泥行而艸伏云飞而川泳有可观者无所不容又况六经之防言百氏之髙议方册所载道术攸在乎故积厚而施博噐大而用无方感物而动必中于律孔子圣人也曰我学不厌葢知道之不可尽也伏惟知府安抚学士阁下挺髙世之姿挟通儒之术生于华旦俯拾贵名才既美矣出分使寄布宣王灵専方面之权兼仙殿之贵仕又矣然而好善如不足嗜学而无怠歌舞之伎不蓄于内毬马之玩不阅于外鎭抚多暇则优防辞林偃息文囿梦想姬孔咏歌顔孟以卒岁非知道者乌能与于此哉故善无遗而徳日新长才之施无适而不可髙华茂实照映中外隐然为国之噐某备员漕属获在大府得拜伏堦墀禀听敎令輙诵所闻诣莭下尘献
　　上湖南运判曺司勲书
　　某尝读传曰邦有道贫且贱焉耻也夫富贵贫贱外物之傥来时命之适然者也无益损乎其德君子何耻之有盖世道相得则贤者必进而不肖在所弃当是时独困于衡荜之下则君子耻之非耻夫乏财而无位也耻已之非贤者也今天下清浊异流白黒不混坦夷公正之路杜絶羣枉之门俾君子幡然肯来不务晦宻而自遗于下可谓有其道矣故任天下之重者不耕于有莘之野负鹰扬之畧者不钓于清渭之濵虽偏州下邑筦库之防咸得实材随噐任职有足观采则夫仗莭将命分方建台朝廷遴简为天子之耳目使之聪听明视于四方万里之远将以周知天下之故者非一世之伟人不在此选古之人有诵其诗读其书想前世之达士虽欣慕与之执鞭而不可得者幸而与之并生则有燕越相遥贵贱异势赢粮裹足百舍重趼扫门夜半执噐堂下而后亲者可谓勤且污矣古之人不以勤而不勉不以污而不为者以道故也道难得而昜失时既往而不再故君子竞之某不敏早被义方得从搢绅先生逰窃知道义之万一再尘鄕书获缀英彀栖迟禄仕逾十五年尝思防时盛明齿髪未晚期有所立少见于世不与鄕人共尽于碌碌故不敢以愚陋踈贱自后于贤达之门庶防品题以成其志防惟运判司勲阁下宇量髙世术智徧物水镜无隐权衡其平以望实华茂而当盛时之妙选有志之士想见声采为属吏者得在部封已足欣快又况某承乏使台日居莭下被敎令之警防观威仪而象之曽无昔人之勤而所得过倍不宜自弃而后众人之进也伏惟矜怜幸甚幸甚古诗一通备贽见之礼单浅芜累凂渎台严惟愧惟惧
　　上邢龙图书【按宋史邢恕传蔡京当国经营湟鄯欲使恕立方面之勲起鄜延经略安抚使改泾原擢至龙图阁学士】
　　某尝谓事有初非而终是物有遗细而收大理势或然乃今见之某去岁调官选部被命防陵出国门而来延首长望云天万里莫识所在访其地则三湘之南五岭之隂屈指而计道途之数则十分万里之三为驿五十有九由会稽絶淛河而西遡流长江过重湖上潇湘之源携防负弱陵风波出于蛟蜃之薮登坂垄行于蛮獠之地三月而后息回首桑梓相去七千里而远亲戚故旧音问之好非累月不通然而官不过曺掾禄不过斗升言名则僻不近人言利则世之人所通得兼享者此皆无有也其处事可谓非而于遗物亦多矣今沿檄衡岳之阳已事而旋道出永上窃闻之行路咸曰阁下厚徳恢闳有容无阻凡洁已致敬干典引达姓字者皆得循墙歴堦瞻奉声采輙自忘其踈鄙无不斋心涤衣敬造门下以俟进退之命某窃念熈宁之初方在童丱西逰上国获侍搢绅先生窃听长者之余论称道当世豪杰之士固已闻阁下之髙名碌碌尘土间东西南北二十余年曽未邂逅然而愿见之心未尝忘也倘于此时不以其不肖而弃遗之使识眉宇而获闻绪言则某之处事初自以为非者恶知其不为是其于物初自以为遗者恶知不收其大者事适于是而物收其大则是行也庸何悲此古之达观之士理早见而神不惊者所以淡然与物委蛇所值无憾而欣戚兼遣者也杂文古诗若干萹以备礼贽浼渎听览伏深愧汗之至
　　上湖南提举梁朝奉书
　　某闻难得而昜失者君子之时好简而不可已者君子之言何则时以立事而言以达意者也言不出则意不喻意不喻则时不得时不得则事不成事失其成功斯远矣古之人或歴聘于列国或五就而益强渉履艰难殚智力而不倦者所以乗时也或三书以自荐或叩角以长歌激昻困穷劳笔舌而无愧者所以致言也某有时之难得者三而昜失之防甚廹不少自力则俯仰之间已后时防故言之不可已者亦三盛德在上其道大隆三代以来乃今始遇此时之一难得也使某筋骨少衰志力不迨虽在盛世欲何所为此言之一不可已也今某四十一岁矣未定之噐已凝强立之志既就积养而后至日化而不停此时之二难得也使岁月浸移跬歩不进则强仕之期斯远而驽钝之质将惫而无所用此言之二不可已也依使台之下侍至公之侧亲承重言矜恤濡滞此时之三难得也辕下不鸣伯乐他顾则陶成之地不周而覉散之迹无以自振此言之三不可已也乗难得之机据不可已之势言而有获斯为智黙而自弃斯为愚愚智之分在此一举使五尺之童居此亦将自勉以有言某虽不敏尝从搢绅先生逰预闻长者之余论其敢自弃于不智乎彼往昔之防言前修之陈迹阁下揽巻所饫挥麈常谈者宁敢复言仰烦听览若夫髙才雅望英华茂实士论归重下民怀之者亦不敢称扬万一以亏大成姑叙所怀仰于下执事伏惟矜怜特赐采拾尘渎尊严惟深愧畏
　　上湖南提刑书
　　某尝谓圣人因时而制法故弛张详简无一体君子观法以制行故隐显语黙不同道尧舜三载攷绩三考黜陟幽明成周之时岁终太宰大计羣吏之治而诏王诛赏修举斯荣庸惰斯辱则士之进退在已汉兴考绩之法不复于是因察举以搜猎人才中都之士委之官长郡县吏属部使者二千石总之见知者升不赏者下则士之用舍在人在已则求之已在人则求诸人事若殊途其趣则一知之者智昩之者愚时变何常理势或异君子不可不察也国家本四代三王之美意修两汉李唐之遗法远师治古近切事宜天下之士由掾属裨佐之微达于刺史倅贰之贵虽积有岁月阅其劳效必资保任然后序迁加以百年太平七圣相继陶冶渐渍贤人众多英迈无所骋其长不才知勉而有逮立谈皆宰赐之耦从事多冉季之良不知先鸣上干朗鍳悠悠岁月未昜有闻防惟提刑某官阁下以噐识宏洪雅实髙华简在清分总使寄求士以报国为官而择人朝廷之所望于阁下阁下之所以为己任者也下车之日有志之士莫不仰首伸眉思曳长裾于门下齿下客之列夫牛角之歌不发则齐人无以知戚之贤堂下之言不闻则郑客无以识鬷蔑之善某不敏不敢自比于二子庶防先鸣不失时防伏惟少加怜察幸甚幸甚
　　上宰相书
　　某尝闻禹思天下有溺者犹已溺之稷思天下有饥者犹已饥之伊尹思天下有一夫不被尧舜之泽者犹已推而纳之沟中昔之大人得志泽加于民者其自任如此之重其周物如此之勤何哉道在而时可以为也已能拯人而人有溺而不拯者何异乎自我溺之也已能食人而人有饥而勿食者何异乎自我饥之也已能泽人而人有不被其泽者何异乎自我推之也故曰道在我而时可以为也昔之大人视天下之人如是之周其有尝获散迹门墙彻名绍介许侍坐末时承话言者其视之当有加矣防惟仆射相公抱禹稷伊尹之噐位尧舜成汤之朝言听諌行泽加民物四海之内一有不得其所者咸跂踵延望引领长鸣有待乎盼睐之重矧如某者分虽踈贱然早获叅侍猥承顾遇之私中心有怀不宜黙黙自弃于左右輙叙私悃上渎钧严某偏亲在堂年逾八十辍禄而归养则家贫无以备菽水之奉迎侍乎逺方则道途非老者之宜在吏部条格例得便地然到阙数月桂薪玉食担石将罄便家之地曽未获见使或值之当见夺于前列未可以日月计也両地老弱逾二百指咸仰哺于一身进退之势无异乎饥溺沟中之人今窃见吏部监当阙有越州税务注监当资叙人在格亲年八十者情愿折资监当则许不限本贯指射某虽思赴部求拟必为前列见夺不可必致伏惟仆射相公体禹稷伊尹之志轸饥溺沟中之念特赐化笔曲加陶铸俾获禄养不失其所曷胜幸甚尘渎钧严下情伏深愧恐之至
　　上蔡左丞书【按崇宁元年蔡京为尚书左丞】
　　某尝闻自昔当歴数而践大寳发挥其真善利万物光临四外格于髙深余泽覃于子孙猷训聿于后世酌之不竭乆之弥新者必有明哲为之辅相同心一徳恊于谋谟相与经纶而济之故在黄帝时则有若力牧在帝尧时则有若四岳在帝舜时则有若臯陶在大禹时则有若伯益在成汤时则有若伊尹在髙宗时则有若傅説在文王时则有若闳夭在武王时则有若太公在成王时则有若周公在宣王时则有若仲山甫是故黄帝尧舜三代之令主世异而道同事殊而功相若虽歩骤驰骋烦简质文之迹应时而造者犹樝梨橘柚之味若光辉谟烈之善美则莫得而异已秦汉以来圣人不作于上而名世之士亦无以见于下虽文景武宣建武永平贞观开元之隆号为君明臣良近世之治要之徳泽事功未见有以比隆三代之盛者此君臣所以有千载一遇之谈而道亦有千载一隆之论也呜呼熈宁之初元圣当极拨去近习独见古治取天下之真儒付以钧轴当是时荆国公应时爰集奋然以天下为已任祖述尧舜之道徳宪章文武之法度新美治具以迎太平十有余年庶政具修中外底绩至于元丰天人交通协气允塞时和岁稔黎民于变皥皥乎三王四代之盛际已绍圣之初今天子始亲政机将继先帝之志而述熈宁元丰之事旧徳元老在四方首诏阁下归诏近宻不阅岁月遂叅大政者岂不以帝王之功必资哲辅论道经国荆国之道髙明微妙通达今昔者尽在乎阁下乎惟古之圣人由周公而上其道皆见于行事以利泽当年而传示后圣至于孔子不得其位始作六书以寄之微言后世知书言之要得圣人之传者由扬雄氏以来千载之间寂寥无闻惟荆国具豪杰之材不待文王而后兴秉烛智之明不汩流俗之近习摄枝叶于大本据长源而观流合异散同一槩诸圣昭正色以发蒙瞽之蔽振大声以警龙聩之塞使学者复见天地之全古人之大体此不世之防矣某于是时迫切贱贫不得裹粮扫门亲炙善诱毎一念此则痛自咎恨达于夜旦梦寐劳役而不宁虽尝窃取其成书而诵之适如瞻仰昊天睥睨沧海苐见日月星辰晦明出入长波髙风飘荡无畔曽莫覩其运用而识其际量古之人不务追其往而务图其来者追往无益而图来有补也来而不图重自弃也防惟左丞阁下抱古道术为时儒宗宣明大猷不拒后进天下之士有志周孔之业者莫不趋望墙仞想闻绪言夫钧衡之地非洙泗之上燮理之日岂诱导之时州县卑品荜门晩生忘其越礼而輙自敢进者诚以往岁会稽尝辱礼遇近叩典引复容通名陇坂峻严未弃踈贱輙缮写旧所为六经论六萹上污几席倘恕其僣昜矜其好修论道之余惠赐观览敢期他日必至于巧庶尝过大匠之目歴规矩之下或赐隐括遂幸知方祗伏门防以谨俟进退之命尘渎钧严下惟伏深战栗之至
　　上林枢宻书【按宋史林希传绍圣初章惇使希典书命逞毒元祐诸臣累擢同知枢宻院】
　　某闻抱噐识者销声而不出晦迹而独往则不玉不石介乎才否之间全吾真而裕诸内茍渉乎世必有所立以成身善名贵白当年而托于不朽传有之曰太上有立徳其次有立功其次有立言此三者君子所以成身而善名者也徳出乎道功成乎事言也者论道徳而济事功故等有上下序有先后兼之者君子之全美得一者所遇之时防世平政成天下泰定中外小大率安故常则日新厥徳以益其厚事变蜂起利害交搆新故不并厌慕异情则时底厥功以济世道或勲徳事物可颂可记或彼己势隔指意不通或道散法亡埋籍传载或怀才笃义失职离愁必发乎声言杂为文采及夫成济政事导扬声教纠合上下协和神人形为简书贻训后世使斯文不坠大猷有传观之者因迹以防心闻风而兴起则言之所补未愧功徳故君子因时而成业昜地以计功优劣之差不主于一某也不敏妄意作者之业狂鸣无当防知尺度常恐引费岁月不及门户防惟知院枢宻阁下以纯徳通才宗儒硕学秉文之律为世师范权衡所逮锱铢不遗片言品题天下咸允曩岁台斾莭制东呉某于是时尝持所学上污几席猥防激赏谓有古风星霜变移逮兹五稔中心铭藏靡日不思感知音之既遇识文艺之蹊隧虽尘劳坌冗毎加鞭自笃防敢或弃尝思典谟存而唐虞之徳明歌贡作而神禹之功着商周之世颂声并兴迄于汉唐咸有称述然惟舜禹为盛身致大寳汤武之兴资世业髙光唐文经营戡定备尝险艰成功肇基用力甚厚而子孙传之为数虽多肯堂构者或三四世或一二君而已世平道隆曽不百年防惟本朝受禅创业同符虞夏七圣继作善美洊増光大安荣逾百三十余载弥昌弥炽功徳之盛度越前世远矣某不自度量忘其鄙贱輙罄竭单浅防砺驽钝作神功盛徳颂一篇声采芜纇闻见寡陋不足以识其形容揄扬大烈备国史之美庶可与耕夫樵叟击壤皷腹吟咏于畎畆之间耳尚念绠短汲深力少任重简不备物狂过乎中斐然莫裁尘凂盛大谨缮写诣钧屏尘献伏惟帷幄宻严筹谟余暇俯念晚学尝在所赏特赐盼睐倘防一言之敎俾知当否徳贶之重实逾丘山伏惟矜怜幸甚幸甚






</div>
    <div class="pagination">
<a href="云溪居士集_page11.html">上一页</a><span>...</span><a href="云溪居士集_page7.html">7</a><a href="云溪居士集_page8.html">8</a><a href="云溪居士集_page9.html">9</a><a href="云溪居士集_page10.html">10</a><a href="云溪居士集_page11.html">11</a><span class="current-page">12</span><a href="云溪居士集_page13.html">13</a><a href="云溪居士集_page14.html">14</a><a href="云溪居士集_page15.html">15</a><a href="云溪居士集_page16.html">16</a><a href="云溪居士集_page17.html">17</a><a href="云溪居士集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
