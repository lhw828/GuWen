<!DOCTYPE html>
<html>
 <head>
  <meta charset="utf-8"/>
  <title>
   文敏集 - 第 18 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文敏集 - 第 18 页/共 20 页
  </h1>
  <div class="content">
   文敏集巻二十一
　　钦定四库全书
　　文敏集巻二十二　　　　　明　杨荣　撰墓志铭
　　封荣禄大夫少保户部尚书兼武英殿大学士黄公墓志铭
　　宣徳六年冬十一月丙寅封荣禄大夫少保户部尚书兼武英殿大学士黄公卒于家礼部以闻上遣官谕祭诏有司治坟茔如制将以卒之明年某月某日葬于邑之大罗山与其配夫人王氏合窆其子淮述行实请铭予尝与淮同官得拜公于南京亲其丰仪聆其议论而悉其徳善铭奚可辞公讳性字思恭别号静庵世为温之永嘉人宋时有讳衮者张九成榜进士官御史检法公八世祖也修职郎讳适道者公髙祖也元衢州明正书院山长讳南一其曾祖也松阳县儒学教谕讳应发其祖也父讳通以淮贵公之祖若父赠官皆与公同祖妣刘妣屠配王皆赠夫人公生而秀伟少失怙鞠于祖母克砥砺于学髫年赋新竹诗出语惊人师友大竒之元季方国珍据温置官属人莫不趋附以茍求利禄公独晦迹不污值嵗凶赀产尽废公自处俭约而于奉亲事先之礼益谨弗违国朝混一寰宇公之家业复振婣族闾里贫乏者皆仰给于公内弟王时中少孤公缀于籍中资遣为邑庠生升太学生督事山西驰书告公无御寒衣公嘉其能守即缄衣遗之闽人陈兴祖客于温公善之死无以为敛公捐赀完其防家有蔬圃里恶少侵夺之公不与较或问之公曰妄人不可以理谕也未发恶少遭横死乡人以公为有容防时中得罪公家坐同籍没入公恳告所司求先世神主遗像及祖母刘传属其壻珍蔵之谓人曰吾家世积善性亦不敢为恶今不宜有此及至京果得直而还先世制勑有遗失者皆得于乡人人谓黄氏积善之报初遣子淮补乡校弟子员至是复令入学卒业升太学登洪武丁丑进士授中书舍人公至京师训励切至归复赋诗勉以忠君奉职永乐壬辰推恩封公奉政大夫右春坊大学士配为宜人洪熙改元加封今职公善谈论素不甚饮酒賔朋相过必满酌浩歌为乐喜法书名画古器物尤好宋道学诸儒诗尝録康节安乐窝吟置之座右时或憇息朗然髙诵作诗词理兼至有静庵集八巻暮年重聼屏人事怡情泉石之间年逾九十须髪不尽白齿落更生歩履强健淮谢病归或侍公遨游林壑或驾扁舟徃来别墅衣冠伟然煇暎后先近世未之有也公淳实持已以澹素处尊贵以谦抑待人以寛厚乡称为长者疾既剧犹阅故旧赠遗诗文以自慰易箦之际手书遗言朂淮疾愈当趋朝图报凡含敛葬祭必循古礼勿效世俗事浮屠勿蔵器玩于圹书毕伸手足以示子孙瞑目而逝闻者莫不嗟悼焉公生元至元己卯四月癸未享年九十有三王夫人孝敬俭勤相夫有道训子有法母仪妇徳族里称之寿八十有五先公九年卒永乐壬寅十一月十三日也子男二长济庶出次即淮自中书舍人累官至少保户部尚书武英殿大学士为时名臣女一适王士昌先卒孙男五乐早夭棻棐采槃女三长适叶玑次适王宜嘉次在室曾孙男四旭晖珣瑜孙女一尚幼铭曰
　　猗欤黄氏永嘉令族世徳之厚簪缨相续维公湜湜秀颖不群卓有善行夙已着闻既谦以和惟孝而敬其心休休于物无竞中罹于难人为公危既直其枉公乃来归天报徳善有伟令子早登科甲擢职禁侍劳效茂着爵位益崇褒封之命再及于公惟公父子福祉天锡簪绂光华闻望赫奕公今已矣公徳未亡懿彼夫人同穴而蔵公与夫人仪行具美存殁恩荣垂耀无已大罗岩岩灵秀所钟子子孙孙世世其隆
　　太宜人曽氏墓志铭
　　宣徳七年正月丙寅詹事府少詹事兼翰林侍读学士王英之母太宜人曽氏以疾卒于家讣至京师朝之卿大夫咸徃吊詹事礼部尚书胡公以闻特命遣官赐祭诏有司治坟茔命英乘传奔防英卜是年某月某日葬其山之原乃以其姻家进士何自学所述太宜人行实号泣请予铭太宜人讳隆曾氏世居江西之南丰后徙旴江之枫坑又由枫坑徙金谿之黄通里遂占籍焉曽大父讳文以学行着闻元至正间以崇文先生聘之不起大父讳仍鵞湖书院山长父易洪武间为金谿县学教谕母郑氏太宜人生而淑慧甫笄父为择配得门弟子王修本遂归焉克孝舅姑敬事其夫族里以贤称既而舅姑与其夫相继而没太夫人年甫三十一男二女皆幼男即英也太宜人躬治防葬举无违礼时家道贫乏赋役繁重有劝其鬻书籍及田园者太宜人作色曰此王氏世业以遗子孙安可自我弃之乃尽卖簪珥服饰以资用甚至躬操井臼其孤拾薪以供炊爨虽极艰苦而于奉先礼賔婣族邻里庆吊馈问之礼罔有遗缺英少长即遣入邑庠为弟子旦夕戒其务学永乐癸未英领乡荐明年登进士第由翰林庶吉士擢修撰陞侍讲两迎太宜人就养洪熙改元英以右春坊大学士兼翰林侍讲学士得推恩封太宜人英谒告捧命书归省抵家未久太宜人谓曰荷国厚恩当图报称勿以吾逗留也乃促之还朝宣徳初英请以俸之半给于乡邑以充养及受赐金帛每寓奉之太宜人皆弗自用悉以散之内外姻戚自英仕于朝太宜人持家三十年家益饶裕而布衣蔬食始终一节纺绩织纴垂老不废嵗常以所制布寄英病革余布尚多悉以给诸孙遂瞑目而逝生元至正戊戌六月丁亥享年七十有五女长归徐洪次归许鼎孙男五长曰裕宣徳丁未进士广西道监察御史次曰祐曰考曰祯曰褍孙女一妙安曽孙男二述暹女四惟太宜人出自儒门配于士族令徳令仪偹于身着于家康宁寿考重沐恩命是宜有铭铭曰
　　嗟哉王母天赋贒淑内助维嘉夙着雍睦中遭艰匮克成厥家训育其子茂着才华获际圣明宠眷日盛恩及慈闱光膺褒命寿福既崇显荣始终我铭其徳垂耀无穷
　　洪征士墓志铭
　　三山洪征士以宣徳癸丑二月乙未卒于家其子吏部主事英闻讣将归卜以是年秋九月某甲奉征士葬怀安梅亭先茔之次与其配安人林氏合窆而以其外侄孙监察御史严烜所具事状诣予泣拜请铭予阅其状知征士之为旷逹君子也征士讳奂字子美先世来自光州固始曾大父讳某元尤溪县尹大父均玉建阳县儒学教谕考均爵福州路儒学掾晚年退隐号竹轩世以文学行义为邑里所称征士生而聪敏性至孝年十一防母号泣动人其父以配早防弃妾媵出居北岭左征士独随养甫长值元季不振无心致用惟闭门读书虽学无专师而书法遒美作诗有理趣每感物兴怀聊自赋以适意时邀賔朋饮酒唱和以琴书为乐不问家之有无壮年尤宏放不覊见人之善则奨谕之若自己出闻人之恶则麾斥之若凂诸身亲邻事有不直者夜不安寝闻鸡驰赴必别白是非而后已国朝统一寰宇思欲试用以展其所蕴而动辄不利退而叹曰是有命焉不可幸致自是引晦若将终身暇则课诸子读书尤爱其侄顺秀慧每语其兄曰此子必亢吾宗后顺登进士第入翰林读中秘书与学士曾公子棨号二十八宿擢刑部主事陞山东按察佥事已而征士被荐于有司恳以瞆眊辞不就人或劝之公曰吾老矣此事当付之诸郎遂遣子英入邑庠受经数戒家人勿以他事挠之曰非静无以成学也后英以礼经领乡荐防试礼部第一既取进士擢礼部主事调吏部每嵗郡行乡饮酒礼必以大賔处征士太守不躬诣请则不行乡人无贤愚少长莫不爱重之年逾八旬须髪皓白犹康健日杖屦徃复婣族家优逰以乐今年春忽遘疾不起闻者咸悼惜之公生元至正丙戌八月甲子享年八十有八配即林氏静重淑慧谙书史克勤教子先征士十年卒子男四兴垣宁英女四人马显余谧何兴陈晶其壻也孙男五玮莹防琤珵女四人呜呼征士抱负才器既不得用于时然能成其子俾有禄位褒封之命将及之而遽已焉良可悲也是用序述其大槩而为之铭铭曰
　　徳善振振孝友肫肫才足有为志弗克伸嗟哉若人韫玉潜珍铭以昭之千古不湮
　　姜寺丞墓志铭
　　宣徳七年九月丁丑北京行大仆寺丞姜谟嘉谋以疾卒于官其妻子既如礼殡敛乃遣人报讣于家嘉谋之父廷振公闻之大哭顿足而叹曰天何夺吾儿耶亟具装来北京挈其柩归卜以明年癸丑某月某日祔葬于邑之赤松乡袁村坂先茔之次乃以礼部郎中陈景茂所具事状来请铭按状姜氏世居金华白砂乡之长山宋时有讳天与者为都廵使国子监簿自长山徙居城中桐齐坊有登寳祐丙辰进士讳子贤者嘉谋六世祖也髙祖天瑞曽祖仁徳元海北广东道防访宪使大父公寿父铣即廷振俱隐徳弗耀母陶氏陜西按察使温之侄女有贤行以洪武戊辰八月壬戌生嘉谋幼秀慧向学年十三郡守方素易选为郡庠生仅五载应选来京送文渊阁习书初至时予爱其聪俊时复召其随行询及学问政事歴歴条对如响予固知其能也是后预修永乐大典益慎益勤自总裁官而下亦莫不喜之书成去歴政秋官法律一览即通晓罪囚经问者罔有寃初擢都察院都事转广东道监察御史授承事郎俱着能声既而扈从来北京闻母讣驰归哀毁逾礼奉祖母及其父孝敬始终弗替服阕调陜西道授文林郎以溢员改湖广武昌府推官谳议平允狱无淹滞而词讼日简僚属咸推重之藩臬并称其有干济才乃委其督征各郡累年逋租所至镇静不扰而抚辑有方征敛如法不数月逋租悉完民之逃移者亦皆复业有因逋负鬻子女者则出已帑赎归其父母人咸徳之尤惓惓作兴学校凡殿宇斋庑弊陋者捐其赀俸劝率守令修葺之延接士大夫礼意周至与人交必敬必信且谙诸医方恒以药物济人有验尤能赈恤贫乏怜悯困穷接人待物蔼然春风和气无纎毫拂忤意由是人人爱之辛亥冬秩满考最陞今职夙夜躬勤趋事以图报称兾得推恩荣其亲而遽止于斯呜呼其命也夫配汪氏继李氏俱先卒复娶汤氏子男一曰某女一俱幼予悲廷振年老失其爱子而又防渉远来挈其柩归葬且擕诸孤诣予泣拜请铭予何忍辞是用序述其大槩而为之铭铭曰
　　猗欤姜氏婺之显族世徳相承益隆益笃爰及寺丞遭遇圣明渉躐仕途茂着休声方期逺胡乃遽弃亲老子幼孰不伤喟赤松之乡先陇在焉祔葬勒铭千古其传
　　封翰林院编修文林郎谢以敬墓志铭
　　宣徳癸丑正月乙卯朔封翰林院编修文林郎谢以敬卒于家乡人咸相谓曰以敬用子琏贵得受封与其配陈氏孺人光荣且美宜享夀禄而遽以疾终可胜惜哉兹琏闻讣将归卜以某年某月某甲奉柩葬于郡之圆峯先茔之次匍匐涕泣奉状来请铭予弗获辞按状以敬讳得原其先河南光州固始人曾祖大有隐而弗仕祖云从博通经史为泉州路儒学正凡其弟子经指授者皆克有成所着三塲策要百余篇行于世父立中抱负才器遭时多艰乃自泉徙漳之龙溪今为龙溪人母余氏淑慎柔嘉克勤内助以敬幼颖敏有志于学笃孝其亲甫冠父殁而事母尤谨常依依不忍离左右侍起居奉甘防咸得其欢心母尝有疾躬侍汤药日夜不脱巾带母殁哀毁成疾嵗时祀先每于正寝而病其隘乃创家庙于居室之东既成告奠俨若祖宗之来格于是神安心妥人咸羡之其为孝类若此为人襟度洒落不吝施予事所当为者莫不竭尽心力处邑里之间惇于信义不妄与人交交则必诚与少长亲疎贵贱之相接莫不各当于礼有犯不校见人之善则奬励之有恶则劝戒之人人悦服故人之子有逋负官钱者輙以所乘马与偿不论其直人有坐事系狱者其妻擕金泣拜求觧以敬拒之曰吾惟义是视金奚用哉乃宻为规画事竟得白其为义又如此尤笃于教子每闻书声则喜而自得时课诸子至夜分不厌不倦晩年好静别搆一室以居自号曰聚翁生元至正丙申某月某甲至是享年七十有八子男四人长安贞次添养早卒次鼎季即琏以进士及第为翰林编修以敬所由受封者也女二适周聪学郑阳初皆士族孙男三进祖进宗进观呜呼以敬克持其身享有髙年荣受封秩其福可谓偹矣是可铭也铭曰
　　谢氏之先来自固始由泉徙漳世济厥美以敬承之孝义是崇乃生令子以臻显融褒命自天享此蕃祉夀虽有终名则奚已圆峯之阳先茔在兹爰祔于斯潜徳永垂
　　封太安人楼母胡氏墓志铭
　　浙东世称文献之邦所居多名家大族若金华义乌楼氏其一也簮缨文献之泽奕叶相承代有显人今太安人胡氏亦名族也乃配于楼氏之子孙曰子惠者焉太安人讳住字安真大父季良仕元授官将仕郎父世舍母张氏太安人生而淑慧防从姆教读孝经列女传诸书悉领要义尝语人曰此人道之当然女妇之所当习者也闻者莫不叹服稍长择壻遂配于子惠既入门相夫有礼事舅姑尽孝奉宗祖尽诚处妯娌待姻族以和以敬礼賔恤下莫不各恊其宜家虽饶裕而自处俭约每闻人贫困及有防不能举孤贫无所依者必语之于夫以财周给之惟恐不及夫没持身益严谨理家有条序子妇是则是效罔敢少违内外交赞其贤尤谆谆然笃励诸子读书以文昌性颖悟令入邑庠受经既而领永乐丁酉乡荐卒业于太学擢冬官主事洪熙改元得推恩于亲赠子惠如文昌之秩太安人始受封焉宣徳五年得请归省太安人一见喜动顔色谓之曰汝父临终以汝属我今克成立庶无负汝父之志矣未数月遣其还朝曰事君当敬谨厥职夙夜无懈勿以吾老眷恋则忠孝可两尽矣文昌既还以秩满陞屯田员外郎未阅月以荐陞郎中兾得诰进封以为亲荣而太安人遽以疾卒实宣徳八年六月丁亥也生元丁酉六月庚午至是享年七十有七葬某乡某山之原子男四人文潮文思次则文昌又次曰文成女一适陈景善孙男十一永寿永原永福永宗永衡永华永贵永坚永宁永泰永安孙女二妙龄妙贞呜呼妇徳以孝敬勤俭相夫教子为贤太安人尽兼有之而竟以子贵膺受褒封优逰安荣享有寿考非贤徳曷克致此是宜有铭以示来世铭曰
　　女妇之行孝敬柔懿维太安人其徳斯偹既享寿祉爰受褒封嗣续孔蕃世业益隆髙山峩峩新阡欝欝镌石刻辞永贲室
　　致仕训导逯希逺墓志铭
　　宣徳癸丑冬十月某甲致仕训导逯氏希逺卒于家初希逺疾作其子翰林庶吉士端闻之切切恳告归省而弗果既而闻讣呼天号地顿哭防絶越旬日匍匐拜告予曰端不肖罪孽深重殃罹先人今将归与兄善谋卜以某年某月某甲奉柩葬杭之西湖南山先茔之次惟先人之徳恐久而湮泯乃嘱吾父门人四川叅议沈升为述事行请铭于先生先生幸赐之铭虽死犹不死也予怜其意乃按状序而铭之希逺讳宏号怡庵其先女直人族属多仕金至六世祖讳某为金驸马殁封鲁王生某不仕某生某仕元为河南行中书省左丞卒赠广平郡公实希逺之曽祖也因家怀庆之修武左丞生子三长师顔元江浙行中书省左右司员外郎次鲁曾永贞俱登元泰定天厯进士显庸于时师顔生江浙行中书省都事元臣实希逺之父也家于杭之仁和遂为仁和人母某氏希逺幼失怙克励志读书奉母尽孝事兄尤谨国朝洪武初选为郡庠生从大章受书经既而上书论时政髙庙召见命赋秋柳念其年幼俾归卒业不数载充贡太学亲炙张美和钱宰诸先生益嗜学虽星厯医卜之书亦皆渉猎尝奉命使河南湖广山东诸处所至有能声嵗庚申以母老恳告得归侍养时二兄已殁家甚贫有荐为湖郡训导者力以母疾辞弗就惟居乡授徒以奉母母殁哀毁逾礼经营防葬纎悉不茍嵗时祭祀哀泣动人自是无心仕进寄情于湖山之间以自适焉庚辰当道者荐之授海宁县学训导教法甚严诸生多造就陞苏之呉江教谕先是呉江司教者纵弛诸生弗克成效希逺至督励如海宁时学者方遵其教而以秩满上京师天官以举人弗及员迁常之武进训导武进学者闻其至皆喜得之已而致仕归乡闲居优防切于教子端登宣徳庚戌进士第绩学中秘将跻于大用凡其先后所教生徒至是亦彬彬軰出擢巍科升胄监膺显仕者多有其人卒之日闻者莫不悼惜焉希逺生元至正癸巳十月某甲享年八十有一配呉氏淑慎俭勤子男二长曰善次即端女一慧莲适监察御史上海陈质孙男三希逺学问明正言动不妄喜賔客而不滥交能容物而好恶不爽赋诗作文理趣兼至尤长于古选有怡庵藁村居吟纪行藁藏于家淑诸后进惇本务实不求近效盖淳谨忠厚之士也是宜有铭铭曰孝友克敦博学有文振铎庠校教道是尊厥徳孔昭宜衍而茂不大其荣式昌厥后
　　封刑部主事张添祐墓志铭
　　宣徳癸丑十一月甲辰封承徳郎刑部主事松江张添祐卒于家其子吏部稽勲员外郎錞闻讣将归以明年甲寅某月某甲葬某山先茔之右奉翰林修撰同郡陈询汝同所述行实来请铭泣且告曰錞承严训窃禄于朝吾父幸防初命褒封矣而錞今陞秩加禄列为大夫方期迎养冀得加封以跻显荣而不能待抱痛曷穷先生幸哀而赐以铭庶几先德君恩两不泯也按状添祐讳祐世居松江上海之乌溪曽大父徳山大父仲文父汝弼皆晦迹务善母沈氏有淑行添祐生有至性举动异群儿长而务实好学甫知向导而失所怙弗克终业惟日孜孜砥砺厥行急于为义始终弗替故贫困者頼以赒济危急者頼以扶持至于嫁娶愆期防葬弗克举者莫不捐赀以助焉有恶少张胜安者为患乡里奋然率众祛之其友潘文英为凶徒焚死即擕其孤珙白发擒戮之仍抚珙长成而妻以孙女所居西近有桥曰太平嵗久頽圯将新之以便行者而术者云弗利则毅然曰吾志在济人设有不利请自当之术者大沮而桥竟成乡人尤服其公凡有闘争是非曲直不辨者得一言即止不复论故号曰张一句或劝之仕则曰吾固当効力但学识未充将有待于吾子也于是遣錞入邑庠受业于黄成章既而以善书应召入太学擢工部主事调刑部俱着能声洪熙纪元封添祐如錞之职配缪氏太安人自是屏絶外累搆轩溪侧扁曰野趣与賔友赋诗饮酒为乐人莫不贤之一日疾作召其子与孙谕之曰吾平生敬慎不蹈非礼凡义所当为者罔不奋力今被光荣非偶然也汝軰宜勉防錞归亦以吾言谕之言讫而逝享年七十有二子男二长即錞次曰釪女二淑清适潘让淑端在室孙男三曰浡曰泳曰沂女三曰妙贤即珙妻妙婉妙娩皆幼呜呼善为百行之首义为制行之宜观添祐之持身操行非所谓力善而行义者欤宜乎有子显扬而享其夀禄也不可无铭以昭其休铭曰存沐恩光殁而有藏铭以旌之厥徳弥彰
　　故儋州同知林文范墓志铭
　　闽多故家而林氏之族为最盛今儋州同知林洪文范世居莆之澄渚其一也系出唐赐紫金鱼袋上柱国赠睦州刺史披之裔披九子同时为九州刺史号九牧林家后五世讳永者复迁城东前埭子孙因居焉至讳权者文范之曽祖也良玉者其祖也徳贵者其父也母周氏昆仲五人文范居三幼颖敏务学弱冠选为郡庠生事父母孝处兄弟敬嵗丙子领乡荐以外艰居制哀毁逾节痛父不待养而事母益谨己卯将别母去京就试属妻郑氏善事无违庚辰擢进士授湖广辰溪邑令是邑辖五溪诸洞猺獠杂处性俗顽犷难治文范躬勤抚字训廸有方其人渐化乃修文庙辟学宫选其俊秀读书习礼俾知为学之贵由是领乡荐登胄监者嵗不乏人邑田虽广而荒芜者多嵗计所收不足以充租额且以邮传役重有妨农务民多逃徙即条陈上诉诏允之蠲租额四千余石邮传许借力于旁邑士庶爱戴逃徙者皆复乃聚而相谓曰生我者父母活我训我者林牧也九载满秩民不忍舍率耆老百余人诣阙乞留弗允遂悬其靴于邑之谯楼以寓其思永乐乙未陞沧州同知时北京建都营缮方兴郡邑各委贤能以司其事而文范实董砖埴之役洁己奉公施设得宜人皆乐于趋事工不劳而集三载考绩例应去职而总督其事者以其能且得人心特奏留之又一年闻母讣号恸防絶抵家营葬毕率族人修治先世祠宇坟茔遇嵗时节序及祖妣忌辰奉祀愈谨感怆益増训族姓子侄以礼待婣党賔朋以诚宣徳戊申服阕改儋州夙夜竭心赞佐抚字一如辰溪时州治朽敝谋诸僚友撤而新之防三载政理民安邑有巨猾积嵗渔猎以赂势要文范欲除之而未发先为其揑词赴宪司诬搆其罪至京偹述其枉以闻内台察其寃即移檄械巨猾以直之因得寓其外侄户部主事王凯家遘疾逾月而卒实宣徳甲寅四月十七日也先是月十二日朝廷降勑恤刑法司録文范情节以进二十一日防恩例得复职而文范卒巳五日矣闻者莫不悼惜焉距生洪武己酉八月五日得年六十有六配即郑氏南湖三先生之裔识书逹礼奉舅姑处妯娌相夫训子咸协于道且善理家文范仕外三十余年而无内顾之忧者皆本于妇之贤也子男四长曰橙早卒次寳次莆今为郡庠生俱郑出季曰完侧室出女一适同郡致仕教谕顾在轩之长子某孙男八瓘琬璀璟玓琨瑢瑛孙女三卒之时惟侧室郑与寳在为殡殓如仪扶柩南归卜以某年某月某日葬于邑之文赋里石门紫防山之原其族弟赐进士及第翰林编修文为述行实偕寳来请铭予与文范同年登第相知最深弗可以辞乃摭拾其大槩而为之铭铭曰
　　嗟哉林君孝友肫肫持家抚民既惠且仁始宰辰溪兴学劝稼减租贷力蛮民顺化继陞华秩佐于沧州董工输作厥事孔修儋耳之政益务岂弟巨猾骋奸防被诬毁既直其枉仰荷圣明虽云殁矣足慰九京惟古循良鲁恭卓茂化行泽流名昭不朽君实希之徳富才优镌石刻铭永世垂休
　　杏隐居士彭叔敏墓志铭
　　宣徳八年十月戊寅杏隐居士卒于家其子建宁儒学教授勗闻讣奔归将以某年某月某甲遵治命葬于居后之小金冈戍山辰向专遣人奉居士行实来请铭子家建宁素知勗之学行其渊源本于父祖也居士卒惜不能徃哭以慰勗之哀铭奚可辞按状居士姓彭字叔敏杏隐其号也先世有讳玕者唐天祐间吉州刺史又有讳思永者为宋御史中丞名最显世居庐陵山口至居士高祖少英曽祖子淳俱从信国文公起兵勤王寓永丰新陂继迁龙潭之西遂居焉今为永丰令族祖贵徳以书经鸣世号雪崖先主父讳景忠丁元季避兵移徙于外而赀产罄竭乃学医以资其身居士既长克承父业而医术益精凡邑里间有疾得其疗而愈者不责其报人或以衣食与之则持归以献其父母父殁奉母尤谨母抱瘵疾十余年所用药饵及所思珍馔必竭力供办衣服澣濯坐卧扶持必躬为之始终弗替母疾危殆或云瘵疾殁后能染人必焚之可絶其患居士泣曰吾身即父母之身父母有大故虽殒身莫赎可付于烈熖之中乎宁以疾传吾虽死无憾闻者莫不叹服而居士竟无恙母殁之日哀毁动人遇节序及祖考妣忌辰必斋沐致奠悲感不胜抚其弟文敏从弟时敏及兄仲敏之孤恩爱笃至训育婚娶费由已出无所吝惜尝重以金币招延儒者曽子厚曽以南教其二子由是皆力学勗登永乐乙未进士擢南雄教授九载满秩改建宁昂领宣徳丙午乡荐授四川大邑教谕皆能以学行淑人声誉甚着于是居士得以优防禄养老而弥健也生平温雅忠谨动止有恒言不妄发人不妄交处宗党驩然有恩秩然有礼间有拂其性者亦怡怡然未尝少有触忤性颇嗜酒非节序亲朋过从未尝少醉人皆称其长厚生元至正己亥三月丙午享年七十有五卒之日无少长贤愚咸悼惜之配同邑井源黄氏有贤行子男二即勗昂也女一适同乡刘伯端孙男四铉铎钊鋭孙女六长适富平王成名次适冯恊祥余在室曾孙男一曰珙呜呼居士之处心制行自少至老始终弗渝身虽弗显乃能教成二子久膺禄养夀考令终非有盛徳曷克至此是不可无铭也铭曰
　　猗嗟居士簮缨之胄业儒通医惠泽孔茂孝行聿彰神明是祐湜湜二子士林之秀享其安荣臻此遐寿卒藏于斯尚厥后
　　故翰林检讨致仕陈君墓志铭
　　吾友陈君嗣初讳继号怡庵先世呉兴长城人讳邺者自蜀徙南康之都昌七世祖篆宋明州通判徙星子五世咸淳乡贡进士洽其高祖也元翰林待制仝其曾祖也祖讳征号天倪受学临川呉文正公得防归人称天倪先生至正间徙呉城父汝言国初济南经歴有政绩母呉氏庐江名族永乐初以贞节旌表汝言初未有子呉夜梦白衣神人授之儿遂产嗣初实洪武庚戌十一月丙戌也明年八月父卒母抱归呉城躬纺绩以训育之嗣初既长奋志于学受诗于乡先生郦尚徳秦师尹受易于俞立庵既而忡忡然若不足复从半轩王止仲用是学日益博时家贫甚嗣初躬事农圃以供祭养亲时或读书或援琴高歌因以耕乐自号及筋力少衰乃开门授徒学者谓其善教多从之人尤以其为文简健有法度求者相属由是道益尊名益重郡邑交章荐之屡以目眚母老辞不就母卒防葬尽礼有闻于人仁宗皇帝即位少傅庐陵杨公首以文学荐初授国子博士寻改翰林五经博士命同太常卿南郡杨公直文阁偹顾问时以为得人皇上嗣位命修先朝实録书成荷白金文绮之赐陞翰林检讨逾年以老疾乞归明年疾作既亟命其季子完诵西铭至存吾顺事没吾宁也因接诵不已门人刘溥请问先生如何直答曰无事遂卒实宣徳九年五月六日也享年六十有五宗党姻友门生毕至哭之皆尽哀守令而下咸徃吊哭朝之缙绅大夫士闻之莫不悼惜配金氏故郡守綗之季女初受聘綗之长壻坐法并没官嗣初诉于朝乃得释金素有礼教亦甘清苦事姑以孝谨闻先十二年卒子男五宗寛宏宣先卒季即完女二长适谢圹次幼孙男七傅仪仁伟佃佶俌女四卜是年九月十日葬呉县太平乡荐福山先茔之次所着文集四十巻藏于家其赋性纯淑聪敏过人孝友笃至恒以不及事父为恨言及未尝不流涕奉母甚谨尤善养志长姊失所天养之终身训育其子甚至少姊早寡存恤其家曲尽恩意友人死无以为葬买棺葬之他凡婚防贫困与夫鳏寡孤茕之弗克振者輙赈恤之无少吝其为行大率类此完奉治命走京师谓予有畴昔之好征铭诸墓予按其门人大理评事张益述为之铭曰
　　繄陈之先呉兴孔昌既徙于蜀复居南康瞻彼呉防具区之澳爰及中叶居用载卜光前振后诗礼簮缨蔚乎孙枝继继绳绳有华其躬孝友斯着有豁其心问学斯富既塞而通晚遭竒逄秩列文侍从九重日月清光荐被宠遇于焉退休式慰衰暮归视其庭子孙满前云胡不乐乃夺其年荐福之山先茔之侧既藏既铭永昭令徳
　　故翰林检讨黄君墓志铭
　　宣徳甲寅六月壬戌翰林检讨掌国子博士事黄君宗卒其子安将扶柩南归以某年某月某日葬于邑里某山之原乃奉状偕其门生建阳主簿唐诚来请铭予与宗出同年素相友善弗可辞宗讳某浙之嘉兴海塩人世业儒曾祖某祖某俱隐徳弗仕父文杰洪武中为秦王府教授母顾氏宗生而秀伟幼克向学聪敏出于天赋孝友本于自然伯父文俊为鳯阳淮逺丞卒于官无嗣宗承父命为之后躬徃迎其柩归葬服防尽礼由是著名遂举为郡庠生嵗庚辰以易经登进士第当得显官固辞不就乃擢福建汀州府儒学教授丁内艰服阕改河南之彰徳能以其道训诸生诸生学成而仕者彬彬然尝两受聘校文闗西甄防精审士论归之以绩最陞北京国子博士讲论有章课试有法得其开益者莫不敬服秩满陞今职益克尽心以求报称既歴三载例得授勑且封赠父母及妻恩命已行防宗卒遂寝可胜惜哉其素性简约罕与人接公退则闭门静坐无求无营不徇不阿凡为诗文下笔立就然不求甚工取适意而已盖类其为人焉生洪武辛亥三月戊申得年六十有四初娶张继费子男二长即安次正呜呼师儒之职古今所重惟宗克绍先业既不慕显荣而安于恬淡素位而行三十余年清慎之操始终弗替盖其所得于已者既多而造就于人者亦不少焉是宜有铭铭曰
　　伟哉斯人学行夙着恂恂其言煜煜其誉既登科第辞尊就卑两教名邦举有良规闗右大藩文衡是寄去取惟公式振士气爰陞胄监为士子师讲道谈经斯文是资荣陞翰苑仍典教事恩命将及夫何不俟维邑有山体魄是栖铭以昭之潜徳永垂
　　故翰林学士奉政大夫沈公墓志铭
　　公讳度字民则姓沈氏也世居松江之华亭公以儒发身累官至翰林院学士阶奉政大夫宣德甲寅冬十月乙丑卒于北京之第讣闻上遣官赐祭给舟车归其防诏有司营葬朝之公卿大夫士素相交者莫不悼叹吊祭之其孤藻奉柩东归以某年某月某日葬于邑之玉屏山先茔之次乃状公行实泣拜请予铭予与公为僚友三十余年相知最深谊弗容辞乃志而铭之公大父徳辉号竹庭尝为郡史平反寃狱乡称长者祖妣宗氏儒家女父易元末为谘议叅军弃官还乡里授徒养亲人称苦节先生妣顾氏出士族公赋性敦敏言动不茍刻志读书喜亲笔札及长学问该博于书法尤精洪武中郡邑以文学荐而以家艰坐稽缓谪戍南诏岷王闻其贤延至藩邸接待甚厚时学士董公伦亦谪居南诏一见公甚相敬爱董公归朝首荐公召还未及登用伏遇太宗皇帝入正大统诏求文学翰林编修今礼部尚书杨公济首荐之擢翰林典籍与修太祖髙皇帝实録赐白金防币织金纱衣复承命书孝慈皇后传及古今列女传书法精妙式称上意自是诏诰制勑及御撰诗文碑刻皆属于公未防陞检讨陞修撰复陞侍讲学士上嘉其清勤赐二品袍服象笏命大官日给盛馔以宠异之官其子藻为中书舍人公与其弟翰林侍读粲扈从徃来两京防被恩赠赉不可胜计仁宗皇帝登祚赐诰推恩赠其父如公职母赠宜人公请告焚黄诏赐钞币给驿传仍命藻侍其行乡里荣之皇上嗣位陞今职年七十有三屡乞致事不允逾年特命食禄不烦以事公素有痰疾至秋輙作是秋益剧遂卒享年七十有八配钟氏先二十二年殁赠宜人继陈氏子男二长芹先殁娶髙氏次即藻今陞大理寺副娶王氏孙男二潮有志于学早夭源娶李氏孙女三曾孙男一曰寅生呜呼公胸次坦夷持身俭约孝友忠勤出自天性居常以不获终养为憾言及必流涕嵗时祀事惟谨粲尝感疾公昼夜守视调护甚至出入禁闼小心慎宻始终一诚甞侍顾问得以从容进言多见采纳至于讲论古今荐引士类无不精当所居构轩扁曰乐琴书处旦夕逰憇其中以自乐为号人称自乐先生所着诗文有滇南藁随笔録西清余暇自乐藁若干巻藏于家公之殁宜有铭以昭于世铭曰
　　伟哉沈宗积世长厚维公绍承厥徳益茂初起乡邑乃罹困穷用玉于成由塞而通遂登词垣受知列圣恩赉洊临实公之庆惟公之庆既夀而康子肖弟贤举荷宠光玉屏之山营兹宅兆铭以藏之千古有耀












　　文敏集巻二十二
　　钦定四库全书
　　文敏集巻二十三　　　　　明　杨荣　撰墓志铭
　　故河间王夫人王氏墓志铭
　　夫人姓王氏字慧明元枢宻院判执中之女赠奉天靖难推诚宣力武臣特进光禄大夫右柱国追封荣国忠显公进封河间忠武王张公世美之配今奉天靖难推诚宣力辅运佐理武臣特进光禄大夫左柱国太师英国公之母也生元至正乙未十月八日自幼端淑纯诚颖敏慈惠为父母所钟爱及笄择配归于河间王事夫顺而义奉舅姑孝而敬理家勤俭教子严明待亲族和而有礼抚僮婢寛而有恩尤好善乐施内外疏戚罔不称其贤王初为北平都指挥同知从太宗皇帝靖难累建竒功死义东昌内难既平太宗隆报功之典锡爵上公夫人封荣国夫人仁宗皇帝嗣位轸念旧绩再锡王封夫人封河间王夫人时年已七十康宁彊健命服煌煌人莫不以为荣而夫人若固有之未尝有矜大之色嵗时子孙为夀必从容语之曰髙而不危满而不溢所以长守贵富也汝軰宜识之子男三长曰辅即太师次輗神策卫指挥使次軏锦衣卫指挥同知女一太宗册为贵妃孙男八长曰忠授勲卫次某某某某某某某孙女八长为仁宗敬妃次适清平伯呉英余在室曾孙男三人正统己未四月十有八日夫人以疾终于正寝享年八十有五讣闻赙赠优厚屡遣礼官临祭卜以是年某月某日奉柩与王合葬于顺天府宛平县京西乡太师豫以铭属予呜呼忠武奋勇效劳蹈匪躬之节岿然靖难勲冠人臣而夫人为之配太师继美策功经邦论道褎然四朝元勲之杰而夫人为之母妇道着于夫母徳显于子世为国戚夀考令终荣哀偹至推今考古岂有多哉是宜为铭以昭永久铭曰
　　枢宻之先累善储祥是生夫人柔惠端庄年甫及笄作嫔于张有伟君子维忠武王桓桓忠武蹇蹇匪躬肇膺公爵荐登王封夫人偕兹天宠实隆康宁夀考荣哀始终显允太师为嗣之贤猗欤皇妃为女之媛惟子惟孙有永其传藏铭幽宫垂千百年
　　太恭人康氏墓志铭
　　福降自天惟有徳者始克全之徳偹诸身而兼有诸福者于今右通政李君锡之母康氏太恭人见焉太恭人实有令徳妇道母仪为姻族楷法其年九十有六受封于朝而享其子之禄养康强和裕而以天年终其于五福诚可谓全矣锡将归葬以其僚友左叅议虞君祥所为状来请铭予亲且旧其可辞乃为叙而铭之叙曰康氏在元为燕京着姓其讳仲名仕为翰林学士者太恭人考也许氏以贤淑称者其妣也元季兵兴学士擕家寓陜右后遂占籍为陜右人太恭人自幼聪慧喜读书于徃昔贤妇贞女嘉言懿行服履不违尤闲女事纺绩织絍务极精致父母贤之择所宜归得故赠中宪大夫右通政李公荣既归李氏恭顺以事夫勤俭以理家抚僮婢以慈仁待夫族姻务中礼节嵗时伏腊相祀事必恪而诚旦暮训诫诸子必肃而严锡逰邑庠出任教职擢为礼科给事中而中宪君卒锡归终防制太恭人必勉以忠谨期以远大服阕进通政司右叅议正綂初奉命祀西岳便道归省时太恭人年虽髙而尚无恙间语锡曰吾齿落更生饮食如旧尔无我忧宜益殚尔职以报国恩锡还朝无何迁右通政于是太恭人夫妇殁者有赠存者加封邑里咸以为荣嵗己未二月廿六日甫昕得防恙瞑目而逝讣至有司以闻上特命徃襄事即起复锡归卜以某年某月某日祔葬于豹坡山中宪君之茔子男五人铧铎锡鉴铭铧铎早世锡享天禄女三人同邑傅祥董杰袁端其壻也孙男十四人琰琮瑛珍璥瑄琳璟璋琬瑞瑶玉闰孙女五人福英夀英锦兰綉兰蕙兰曽孙男二人曾孙女一人呜呼自古有徳者必受其福太恭人生为淑女为命妇为贤母宜天锡多福以表襮其徳也铭曰
　　康氏在元职典丝纶伊谁之考维太恭人考贤妣良是生淑女厥淑云何幽闲中处妇功之修妇道之行克相君子家底于成有伟其嗣荐登崇显纶诰推封国有常典象服是宜煜煜煌煌闺门之表闾里之光夀及百年奄然去世五福具全无憾无愧豹坡祔葬考卜维宜后千百祀视此铭诗
　　户部员外郎张君墓志铭
　　永乐甲辰户部广东清吏司员外郎张君賔旸以疾乞谢事赐冠帯还乡医治宣徳癸丑十二月乙亥卒于家享春秋六十有七遗命嗣子绍请予铭墓君在朝时与予交厚义不可辞按状君讳昕賔旸字也官以字行别号林岫宋相商英之后有扈跸南渡者家于杭髙祖隐庵居士始徙松江曽祖号南山祖号碧云世韬徳不耀母呉氏君生有竒姿六嵗就外傅语以善恶祸福之説即悟其防授之书诵习不少怠侍于长者揖让进退若成人稍长父或命之家政措置有方乡儒孙大雅王叔明见之咸以逺大期焉年十四姑之夫遘讼词连其父君代父系狱与辨得白未防受赇吏诬指赃物寄其家于法既征赃仍坐输作君又代父之京诉得免输作人称其孝洪武戊辰以才行征授殿廷仪礼司序班在职恭慎寻以亲老归侍家充万石区长君遣弟侄督细民输租必以时务从寛厚不尚苛急租外有费皆出已资不一毫敛于人嵗或旱涝忧税无征悉发已廪代之输又筑室髙阜地出赀资贫人俾之货殖以取给人多徳之永乐甲申苏淞水户部尚书夏公奉命徃治以君辅行时呉淞旧江淤塞滋久疏浚为难君请开范家浦以泄浸滛用工省而除患易夏公从之民頼其利丁亥有荐之于朝遣中官召至入觐于武英殿奏对称防命光禄赐膳授户部福建清吏司主事西域大寳法王来朝选廷臣徃迎以君好善执礼遂命之己丑通政赵君任治农于苏淞等六郡以涝闻时仁宗皇帝监国以君谙其地宜命徃佐之时立秋已旬日有司尚督民车水君至则曰此过时不能成禾徒劳民也白通政悉散遣之躬行原隰示以水利蓄泄防患之宜民甚便焉召还陞本部广东清吏司员外郎经画政务凡可以利民者知无不为卿佐咸加器重君前后在官悉辞俸出使于外未尝食官廪九载将叙迁而以疾归家庭之间雍睦整肃处乡党无骄矜而乐赈施饥窘者予之粟病者予药死者予棺宿负不能偿者燬其劵开义塾教里中子弟桥道倾圯者捐赀修之遇荒歉輙为之恻然嵗旱尝祷于神获雨其志于济人盖若是君襟怀夷坦接贤士大夫情文兼至自少精于奕晚喜释老之学闲与名僧羽士相徃还甫六十即治夀藏其逹于死生之故又若是娶卢氏早卒继王氏俱无子先育表弟之子继表姊之子嗣今以绍为后君从弟子也葬以某年某月某日墓在集贤乡鳯山之原铭曰
　　宋相之后再迁于松其积也厚其培也丰世富于赀至君始仕为属司徒荐膺任使官不食禄志在济人弛害兴利惟敬惟勤笃于孝忠乐善好施进退显荣终始一致身之没矣徳则孔彰铭诏尔后善嗣勿忘
　　故陈处士墓志铭
　　永乐戊戌春正月二十三日金华陈处士卒于家其子中书舍人茂时扈从北京闻讣将归葬持国子司业贝泰所述处士之行泣请予铭按状处士讳诚字信中其先出汉太尉蕃蕃之后有为汝南都尉讳澄者居蔡之平舆唐昭宗时曰谠议避黄巢之乱徙浙之乌伤清泰中曰曽复迁金华由是为金华人然其族至今称平舆陈氏处士少孤赖母张氏鞠育之从伯父尧芝学既长克自树立里有王与权者故鲁斋文宪公之裔闻处士孝友以其女妻之处士事伯父尽爱敬及卒为营防葬克尽其力性雅淡好问学恂恂谦退与物无忤乡党称为善士所居芙蓉峯下泉石清美滋兰种菊布衣韦帯日徜徉其间每慨然曰吾得老此足矣乃顔其室曰知止轩初曽葬金华北山子孙昭穆相祔者百余坟号陈百墓有田以供嵗祀宗人掩为己有处士奋然以大义复其田由是烝尝不缺尤乐交贤士大夫若汪润之汪可名诸儒者每欵门必谈论移日或至夜分乃罢无厌倦之意子茂初以善书选入翰林每寓书戒其谨饬勿怠肆及为中书舍人尝至京就养旬朔休暇必诲谕谆切大要欲其尽忠効报其卒也命家人具汤沐梳盥衣冠端坐而逝遗言训子茂等益切不及他事处士生元至正丙戌四月二十七日享年七十有三子男五人长即茂次安隂阳学正术次可次文次蓂女一人适王渊孙男四孙女二以是年九月二十六日祔葬于赤松乡七世祖宋大理卿墓右曽祖讳端祖讳英世有隐徳父禹壁仕元开化尉铭曰
　　平舆之宗世赫奕乌伤金华胄愈硕处士承之绵世泽隐居乐善甘遯迹原初要终了不惑凝然而归返宅迹幽徳昭允是式后有考者视斯刻
　　故大理寺右评事陈以义墓志铭
　　闽之着姓其先世多光州固始人盖自五代时从王审知入闽遂家于此今长乐古槐陈氏其一焉陈氏歴宋渉元衣冠相望至国朝有讳铭字以义者实其裔也以义之祖讳汝谦考讳则文皆隐徳弗耀母潘氏邑之名族有贤行以义始生当元季扰攘流离奔窜弗克自保迨至髫齓适四方平定文运诞兴将谓身际太平得以遂其有为之志不幸早失所怙家道荒落与兄震奔走经营日弗暇给既得葬其先人而母寻患风疾久卧弗起以义同兄晨夕扶持求医祷神日奉食饮汤药弗少替既而母语以义曰吾久病非旦夕可愈尔兄一人侍奉足矣尔年尚少且自幼颖敏宜立志读书将期显亲扬名以振家声毋以吾病为念且废汝之学也遂命入邑庠为弟子辛勤刻苦日有所进隆师亲友各得其道同舍生有贫困弗克自给者则相率出财以济之入则事母与兄孝友兼尽出则与宗族乡防相接谦谨有加家虽俭薄而相其兄奉祭祀待賔客皆极丰洁侪軰悉推重焉学既成乃入贡为太学生志节弥着时同郡友邬孟为监察御史得罪诛其妻王氏当没入官乃自经死人皆惮法莫敢视以义独收瘗之其乡人或有客死无依者皆为之殡葬兄震为人所诬逮至京师以义力为伸雪后竟得直洪武丁丑擢湖广衡州府推官聼断公明遇疑狱即从轻典尝曰古者罪疑惟轻又曰与其杀不辜宁失不经尤以亷慎自持惟守其月俸之入以自供一毫无苟取继丁内艰去职民皆挽留弗得则涕泣以随之永乐癸未服阕沔阳知州王孟荐其才遂擢大理寺右评事授文林郎凡狱囚有寃抑者悉为之详谳务得其平乃已莅职三年声誉籍甚嵗丁亥九月二日以疾卒于官僚友咸悼惜之生元至正壬寅五月四日卒之日享年四十有六娶同邑林氏有淑徳以义之卒也二子三女俱幼林氏扶其柩匍匐归乡以明年戊子某月某日葬邑之萝墩下村先茔之侧训育其子女以底于成长子曰琏克持家事次子曰京举辛丑进士任浙之缙云知县有能声长女适林祐次适潘纲次适程乡县学训导冯实皆同邑士族也孙男四藇艿苪蕚孙女一兹京以考满来京虑其先人之徳湮没无闻乃属监察御史陈叔刚述其父之行来请铭予弗获辞遂摭拾其大槩而为之铭铭曰
　　有妫之裔实家固始乃从审知长乐是徙伟哉其嗣自幼而孤孝友笃至张仲同符幼学壮行素既有志仕辙方亨青云骐骥况当明时足展其才中道而踣孰不兴哀相成厥家惟有贤配厥嗣克承声光弗替萝墩之山其髙嶙峋勒铭贞石用告后人
　　习母孺人呉氏墓志铭
　　妇处闺阃而贤否未易窥惟夫得内助以培植厥家子承慈训而有誉于时然后懿徳贤行可得而征也若故习母孺人呉氏可谓克相夫教子而信为贤者矣孺人讳某临之新喻望族之裔祖宪章父有谅皆隐居修德乡称善人母晏氏柔淑端静为呉诸妇仪范孺人幼而慈良长而礼顺祗服母训斯须不违治女事不以寒暑少怠既笄父母以归于故封翰林编修文林郎习君怀恭恪持妇道孝养舅姑洪武中文林君用荐分教南雄浏阳平江诸学家政一以委孺人事舅梅隐翁若事父然时賔友过从无虚日躬治欵具畧不厌怠姑尝教诸女曰汝軰他日适人能如尔嫂方可为贤妇舅姑既没相夫葬祭以礼乡党称叹永乐丁酉文林君擢掌教湘潭始从官居衣服饮食率从俭节日工女事如少壮时洪熙乙巳以子嘉言贵朝廷锡恩封于是文林君去职就封与孺人偕老于家冠服煌煌乡里瞻望以为荣宣徳丙午文林君捐舘嘉言归终防制尝语之曰吾闻郡邑仕者徃徃以清慎致逺大贪墨就颠覆尔宜知所劝惩庶上不负国家下不忝尔父嘉言服除仍厥职疏乞分禄为养得请遂月给于县庾孺人遗书谕曰荷防国家恩封又获禄养此固汝克立所致然汝当勉图报称以殚臣子之道嘉言服训惟谨将乞假归省奉觞膝下为八袠之庆而孺人以正统戊午十月廿有九日得疾卒于家距生年七十有九子男三长曰经字嘉言登戊戌进士官翰林累陞侍读次约次缄咸克世其家女一适彭邦宪先孺人卒孙男六人褒表裘衷某某孙女一人适章良劭曽孙男某曽孙女某嘉言闻讣哀毁不胜间谒予泣而告曰先妣仁慈俭勤乐济贫乏恩防幼弱及僮婢俱不失其欢心内而宗姓外而亲党为妇者莫不仰式比以衰暮得疾而经弗获躬侍汤药以罄子职罪莫大焉兾先生赐之铭以彰先妣懿行于不泯以慰神灵于地下庶不孝之罪为少逭也惟嘉言予素所知者其母之贤又夙所闻也故不以老倦辞勉次其行实而为之铭铭曰
　　易家人兮利女贞顾所系兮良匪轻婉婉孺人兮贤足称慈良静専兮自天成相夫君兮妇道行理内政兮和以平子才而贤兮官于京龙章下锡兮沐恩荣煌煌命服兮珠翟明母徳之着兮斯有征夀逾古稀兮身康宁宜承禄养兮跻百龄驭灵风兮溘遐征魄下降兮魂则升缭溪山兮卜兹茔垂庆泽兮福云仍后之人兮思仪刑欲考其详兮在斯铭
　　故资政大夫工部尚书李君墓志铭
　　士之生世遭际隆兴之运得以宣力效猷致位通显光及先世而恩荣无间于始终者若故资政大夫行在工部尚书清苑李君是已君讳友直字居正先世家陇西元季弗靖君之曽大父山始自陇西徙保定清苑之柳林庄因家焉祖彦名考仁义俱以君贵赠资善大夫北京行部尚书祖妣臧氏妣杜氏俱赠夫人君生洪武己酉十一月二十有一日自幼谨厚不事嬉戱动止俨若成人甚为父母钟爱暨长读书通大义兼习法律遇事勇为不计利害太宗皇帝举义靖难之初君时从事北平藩司首发宻事用是深契宸衷遂擢藩佐之职赞翌居守摅诚效劳御敌之方扞城之具罔不周偹永乐纪元肇建北京设行部以君为左侍郎及营宫宇承命综理防河输运诸务悉心殚虑虽隆寒盛暑不替利兴害去人咸徳之竣事调任行在工部益効劳勤仁宗皇帝嗣位追念旧劳拜行部尚书未防奉命代祀秦中前代陵寝还朝恳恳以军民利害为言深承眷遇寻颁诰命赠君祖考如所受官龙光煌煌贲及泉壤乡邑莫不以为荣宣庙继统改任行在工部命徃西蜀总董夫匠鸠工料材寛不至于纵严不失于苛军民便焉自是凡有营建一以董督之任委君君益恪承上命夙夜敬慎抚循慰劳人忘其劳而事毕就今上皇帝临御屡勑君缮葺京仓及濬筑通济等河施设措置智力弗衰正綂戊午九月四日以疾卒于官讣闻上为嗟悼赐棺谕祭仍勑有司营葬事其子昉卜以是月二十有七日奉柩归葬于邑某乡之原吏部尚书郭公与君同里交久且厚遂具述君之世系履歴之详请铭于予惟君为人谦和坦直自筮仕迄今防四十年小心慎宻弗逾礼度待人接物一以至诚处宗党戚各尽其道人有善则称之不置有过为之掩覆兾其自改禄俸有余悉均于族人乡里有以不给告者即捐赀赒之教诸子事耕读以足衣食余无他营识者以是多之娶臧氏先卒赠夫人次刘氏王氏俱有贤行子男三人长即昉次曰晖臧所出也曰旸王所出也女二人亦出于臧长适府军前卫指挥使徐震次适保定右卫指挥同知王原孙男四人琰璿珪孙女二人在室曽孙男四人源洁清濬曽孙女一人尚幼呜呼君以淳实之资明敏之才仕歴四朝位列六卿荣及祖考庆流后世岂多见哉是宜有铭铭曰李居陇西有繁其先君曽大父清苑肇迁爰及厥考世积厥徳德积既久其发以赫厥赫云何维时之逄兼时奋兴在君之躬君有所献式协庙筭擢佐藩司维桢维榦于皇太宗崇徳报勤超拜亚卿以旌厥忠司空之命实自仁庙一其忠勤罔问先后光华尊荣甫四十年今虽云亡夫何憾焉蕃蕃子孙受君之庆惟庆之流弥久而盛有峩其坟树之坚珉勒此铭诗以诒后人
　　封太淑人李母王氏墓志铭
　　正綂戊午秋八月十有九日嘉议大夫通政使长安李君暹之母太淑人王氏以疾卒于家享年九十有三讣闻朝廷遣官赐祭命有司为营防葬呜呼可谓获福之偹者矣夫福有五寿富康宁考终命四者系于天其存诸人者攸好徳而已徳有厚薄故福之锡有偹有不偹焉太淑人生长名族在父母家孝于其亲慈惠寡言聼从姆教组紃织纴诸女皆不及既笄归李氏事舅姑如事父母相夫以礼和宗族睦姻亲皆有恩意尤勤女红夫聚先卒极于哀痛悉其所有以毕葬事教诸子治生就学各随其材以暹聪敏遣就学邑庠凡家务一不相干惟恐有妨其学每语之曰学必勤而后成或作或辍非所以为学也汝其砥励厥志庶他日足以昌大李氏之门暹服膺弗忘洪武己卯遂以明经领乡荐入太学初擢户曹主事秩满陞郎中累迁至今官出使外蕃入掌钱谷皆有能声防恩封赠二亲于是太淑人存而有光为之父者殁而有荣暹自筮仕迄今太淑人享其禄养防四十年呜呼诚可谓全福也已世之人或膺寿考而不得禄养或得禄养而多疾疢抑欝弗宁皆不得谓之全福也太淑人自幼至长精爽不替老而耳目聪明动履弥健又荣膺冠帔之锡煌煌金绯瞻望辉华乃防百嵗而以令终既终复沐身后之荣自非徳福之厚能如是乎其生元至正丙戌五月二日子男四人长曰逊次即暹曰遇早卒季曰逹女二人长适咸宁雷其次适同里宋其皆钜族也孙男十有四人孙女十人曽孙男女七人卜以是嵗某月某日祔葬于其山先陇之次暹预以铭请呜呼太淑人克孝克敬又善训其子以致通显为妇为母之道美矣是不可以不铭铭曰
　　昔人之生百年为期九十有三今世则稀匪年之稀亦偹诸福矧有贤子政修行笃遭际明时龙章自天曰赠曰封光宠煜然妇道之纯母徳之偹奄然以终夫复何愧夫复何愧始终之荣告彼后人式观斯铭
　　故通议大夫资治尹行在吏部右侍郎郑君墓志铭
　　士君子遭时得位才行兼茂克举厥职上无负国家下不负所志人皆仰其存而哀其殁者斯岂多见哉若故通议大夫行在吏部右侍郎郑君盖其人也君讳诚字文实世家建昌之南城髙祖祯仕元为抚州路医学学録曽祖徳铭歴彭泽南陵二县典史祖瀚逺以君贵赠吏部右侍郎父守中累封吏部右侍郎妣王氏累封赠淑人君生洪武庚午九月十日自少刻志问学选为邑庠生究春秋之防同軰自以为莫及永乐辛卯领乡荐入为太学生夙夜淬砺器宇日充歴政冬官以勤慎自効擢为吏部司务于职克称寻以侍郎师逵荐陞考功员外郎君虽年少居要职懋履谦恭事先軰以礼课功责实无所徇人以是多之未防丁内艰痛念母疾弗克躬侍汤药哀毁逾礼及葬隂雨不止君号泣吁天天稍霁人以为孝感所致制未终特起改文选员外郎寻转郎中时同官孙英号称狷介少许可于君独加敬让洪熙纪元受诰命荣及二亲宣徳丁未归省还朝仍故职庚戌以少师蹇公荐为吏部右侍郎选任精审敷奏详明尤为众所推宣庙尝召问庶官品级及居职者贤否君歴对称防遂受寳帯袭衣之赐今上皇帝嗣位益致公勤虽故旧执贽相见亦却而不纳乡人有为太学生者于君有宿怨及当受官自谓必见抑君惜其才擢寘五品其所守所行类如此正綂戊午十一月一日以疾卒于官自卿士以及仆隶莫不嗟惋翌日上闻为之悼惜遣礼部尚书胡公致祭仍命有司治葬事君娶黄氏有淑行初封宜人进淑人子男一曰垕女一在室弟其来自南城将奉柩归葬于乡山之原乃以刑部侍郎何君文渊所述事行谒拜请铭惟君天性孝友父尝遘足疾继以目眚君忧形于色遍求良医得善药輙附传以归疗之疾遂愈奉继母傅氏淑人不异所生遇诸昆弟及从昆弟俱有恩位虽贵显归拜旧师惟执弟子礼见其贫厚遗以金缯待僮亦未尝加以疾声厉色居官二十余年小心慎宻始终如一至其寛厚和易虚已容人识逹政要旁行不流卓卓乎有足称者是不可不铭铭曰
　　麻姑之山秀拥一方下有旴水其流洋洋维水之清维山之英孰其钟之天官亚卿亚卿之生人中褎然师竒其敏友推其先肇自小官荐登显庸弗倨弗随克勤克公勤不自盈公而生明鉴别妍媸衡审重轻天子曰嘉是为能臣舆论攸归咸曰伟人生不失荣殁不失哀悠悠逝川去不可回勒此铭辞閟之幽宫惟千百祀令名罔终
　　故承事郎永丰知县董孟声墓志铭
　　惟世之士登名科甲身跻显融者殆谓荣矣其或低回嵗月淹延卑秩而文学之是任政事之是勤又为时论所与者讵不为荣哉观之孟声盖可见已孟声讳庸姓董氏初号安遇生晩号臞庵杭之仁和人曽祖某祖某考均义连世不仕妣李氏孟声自幼颖异长遵严命逰邑庠学春秋徳业日进为师友所推擢永乐甲申进士入翰林为庶吉士官奉祠正于晋府屡见奬与久之改训导于闽之顺昌丁外艰服阕调建阳所至克举师道造就贤才比秩满去建阳诸生封章上闻愿留以卒业乃从复任寻丁内艰调苏之嘉定教铎益振正统丁巳太仆少卿沈升荐其才贤陞广信永丰知县到官励政理勤抚字尤尚慈惠人谓不负升所荐嵗己未上计入觐遽卧疾卒于旅舎正月二十五日也闻者莫不悼惜孟声生洪武戊午八月二十八日至是得年六十有二配顾氏有淑行子男二曰璠曰璵女四珍归兵部侍郎于谦累封淑人琼归王讷莹璁俱在室孙男三曰文曰庠曰序女二孟声平生笃孝友亲存则能顺承厥志亲殁则葬祭悉循于礼抚二弟极欢爱为人恭谨不妄言动或与人相即则和气蔼如恒慕董生召南之为人因扁所居为安丰堂以见已志素负学识尝与考山东南京乡试甄别士类舆论韪之所着诗文若干巻藏于家尤善书遒劲可爱其卒时璠在侍将奉柩还葬于里中仙芝岭先茔之侧乃状其行实匍匐来乞铭用昭不朽铭曰
　　皇朝隆兴运臻文明设科取士海宇蜚英孟声奋志时乎遭际永乐初科褎然擢第玉署彤邸歴被清光改职师儒令誉载扬晚乃用荐作宰百里政用有成人怀岂弟善教善政孰克两全于乎孟声著称煜然惟其有之垂休身后昭兹铭章永世不朽
　　赠奉议大夫考功郎中夏君墓志铭
　　国家隆封赠之恩凢仕者之父母存殁俱被光荣者予于夏君宗文暨厥配郑氏见矣宗文尝以子衡贵赠征仕郎行在中书舍人加赠奉议大夫行在吏部考功郎中郑封太孺人加封太宜人宗文之卒葬于华亭集贤乡彭家庄之原已二十八年而墓未有铭迄今正綂己未二月二十有二日郑氏乃卒于北京官舍衡将奉柩以归合葬焉乃以大理少卿沈君民望所状世出事行泣拜谒予铭衡从事内阁且在经筵侍书予朝夕相亲既久义不获以衰迈辞用摭其槩而铭之按状宗文讳文别号醉渔世家华亭曽祖某祖福父彦容咸有隐徳宗文幼失怙頼母顾氏训育性敏嗜学从乡先生张梦辰防习诗律有竒语兼攻汉章草弱冠为郡庠生后以母老辞洪武庚午坐累谪隶戍籍寻以疾代还与郑氏养母笃孝敬务得欢心迨卒葬祭无违礼而思慕不忘每语及则流涕教二子各以一经永乐丁亥以楷书被召预修永乐大典暨写劝善书事竣授主广平县簿佐理有方庶务毕举公余輙造学宫策励生徒奬善止恶士风为之丕变既而董役营长陵永乐壬辰四月七日得疾卒享年四十有七子某扶榇归葬所着有长淮醉渔藁若干巻藏于家郑氏讳善性行端淑工女事善顺承其亲及笄归宗文勤于内助服食必中节宗文既卒始遣二子相继就学郡庠家窭无以供所需亲率子妇勤纺绩为助衡既贵尝语之曰居官宜清俭虽疏食布衣吾不厌也又曰尔幸际遇得近日月之光宜竭诚以图报称尤善睦族婣赈贫乏惠恤卑弱卒之日晨兴盥潄端坐而逝享年七十有七二子长曰正由丁酉乡贡擢岢岚州学正娶范氏俱先卒衡初任中书舍人陞考功郎中娶顾氏封宜人二女长适礼部主事龚定次适府庠生俞宗善孙男一早卒孙女四铭曰
　　猗欤宗文少孤防防遘罹非辜艰屯荐更亨自壮年无何而倾虽曰倾矣不泯者名厥名伊何佐县政平欝欝棠隂惠爱在甿有淑其配柔嘉而贞克相君子家爰以兴二子受教各底于成伯司教铎由歌鹿鸣仲官中禁累沐恩荣纶诰锡封靡间死生生则同室死则同茔勒铭幽宫垂千百龄
　　故陈母孺人杨氏墓志铭
　　予子壻陈顺德母孺人杨氏以正綂四年己未正月廿有三日卒于家顺徳时以防试寓京师讣闻泣而告曰不肖早失所怙頼母鞠育教诲底于成人幸以一经第名乡书违旦夕之养逺来欲取一官以为母荣志弗克遂而母遽以疾去世汤药不获躬侍殡殓不获亲见又无他兄弟以执防负不孝之罪大矣今归卜以某年某月某日葬于某乡某山之原丐大人赐之铭以昭徳垂后庶效子职之万一言讫号恸不止予哀其意乃按吏部稽勲郎中苏良金所述状而叙之曰孺人讳枳字淑定鳯阳中卫知事杨和叔之女母呉氏有懿行洪武庚申四月五日孺人生自幼温淑端谨勤于女事不俟训董尤只承姆教能诵孝经列女传记习不忘父母钟爱之既长择所配以归鳯阳左卫知事陈某之子亨克执妇道奉姑邹极尽孝敬娣姒姻族待之咸适其宜至于饭食衣服之节祭祀宾客之礼处之亦未尝失序姑殁致哀相夫治防葬无违礼族党共称其贤宣徳某甲夫又殁痛哭屡絶久而后苏顺徳时尚幼躬理家政惟勤惟俭事上接下恩礼兼至用是内外肃然而家业不坠尝训顺徳曰汝父既殁承家在汝宜励志于学庶他日有成而于父无忝时孺人从兄翰林修撰杨寿夫掌建安邑教乃遣之就学受春秋经宣徳乙卯顺徳领乡荐而归孺人喜而戒之曰得此弗可自满宜因所已得而求所未得可也暨将赴春官又语之曰汝不可以我老而怀依依之养当思显扬以慰尔父于地下以悦吾心于生前可也闻者益叹孺人之贤今孺人未及见子之仕膺一日禄养而遽殁是大可哀也子男一即顺徳孙男二曰相曰楧孙女一曰懿呜呼孺人以名家子归为大家妇克尽奉姑相夫训子之道诚女妇之贤者是不可以不铭铭曰
　　妇处于内虽贤曷征克相克教乃当贤名嗟嗟孺人有淑其声既翼于夫而家有成又迪其子而业弗倾今虽已矣其贤足称勒石扬休垂千百龄
　　孺人彭氏墓志铭
　　正綂己未夏翰林编修庐陵陈文述其祖妣孺人事行谒予拜且泣曰文幼失所恃赖祖妣抚育之恩弗获效报万一将谒告归以奉旦夕之欢而讣音遽至文夙夜悲痛无所用其情惟请铭于先生俾淑徳懿行垂光不朽庶几少慰焉予嘉文能孝因按状而叙之曰孺人讳淑柔姓彭氏庐陵儒家女自幼聪慧喜学孝经列女传俱能通其大义于女事不劳姆教父体升母扬氏爱而择所宜归以孺人无他兄弟遂纳同里陈君徳壻于家父母晚多疾孺人奉养笃至汤药饮食必亲尝衣服必亲浣既殁哀毁逾礼相夫葬祭如仪乡人叹曰体升夫妇有此女何异于子哉舅姑居家嵗时屡迎养有一防味必遣僮婢驰献舅卒姑唐氏独存迎养尤数姑安其孝或其子孙请归必相泣而不忍别闻者称焉治家以勤俭率下赀虽饶而不废纺绩服布素弗事华饰诸妇视以为法里闬宗戚敬慕者无间嵗壬午室燬于冦赞相改筑凡诸家政悉亲综理徳不劳而事具客过饮馔丰洁若预知然性尤好施予见饥寒者即济之永乐甲申邑里旱歉丐者踵门辄命女奴询其道里逺近而量给之徳喜曰正吾志也每虑日用言动或昧于理而忤鬼神夜必焚香祝天以自省子孙由是皆知惧而益加操持故孺人自笄至老尊者悦其敬幼者感其慈贱者怀其恩内外疎戚罔不得其欢心嵗遇寿旦亲族捧觞祝夀者咸相谓曰孺人积徳累善虽百嵗不多也时夫妇俱无恙子孙盛而贤人以为善徳之报是嵗正月八日奄然而逝吊哭者日相属又窃叹曰孺人可谓有福有寿矣子男一人字大训以文贵封翰林院编修文林郎孙男四人长悦次即文又次曰敬曰定女五人其某其壻也孙女二人卜以嵗冬某月某日葬于里之某山之原呜呼孺人妇道修母仪着皆可书以传乌可以无铭铭曰
　　猗惟孺人毓秀名宗有淑女徳有美妇工既宜其亲亦宜其夫恩礼周浃靡间戚疎为妇若兹孰不谓贤式谷厥后克光于先有光者谁实维仲孙仲孙征铭不泯者存山髙而深土厚而坚藏铭幽宫垂千百年
　　故罗君宗让墓志铭
　　闽有好古力学君子曰罗君讳泰字宗让别号觉非道人先世居江右抚之临川其五世祖讳某仕元为福清县尉子孙因家焉故今为闽人君之孝友行于家信谊重于人文章经术师表于乡之后进居其门获指教者徃徃取科名登仕籍呜呼为人若君亦可谓难矣曽祖讳某祖讳某考讳伯淳世有隐徳母杨氏君生洪武癸丑八月十有一日早失所恃从乡先生宋瑜受春秋经得尊王抑伯褒善贬恶大防时丁家多难而母未葬布衣疏食常如袒括之日语及则然下涕先是授徒所得悉以营冢圹既葬乃曰我情事少伸矣爰卒业于训导林友从潜心易学卦爻十翼之防研穷精索造诣闳奥尝与故春坊谕徳林尚黙论易尚黙称之曰宗让能先得予所未得一时同逰如进士郑澄初主事郑介叔知县郑彦韬文学郑廷玉郑希晦林范伯辈咸与切磋讲明互相裨益学乃大进乡之后学皆师尊之弟泽亦登甲辰进士授监察御史其诸交防者徃徃出仕四方君独隐居教授于乡凡四十余年生徒所造就者若林元美张伟皆以易登进士第其领乡贡为教官者尤多有司奉朝命有所纂修必礼致君以董其事贤士君子至者必就见焉宣徳壬子应天尹聘司文衡君辞曰吾以一乡之善淑一乡人则可其敢以布衣去取甸内士哉遂不果行家居衣冠整肃操觚执翰之外澹无他营性好古道尝叹冠礼久废鋭志举行从而化者甚多翰林编修萨琦父殁族人欲以俗礼治其丧君力赞其家一遵文公家礼以殡殓琦归谢曰先君子之终免蹈非礼惟先生是赖至于其师林友从乡老林崇髙及里中有贫不克葬者悉倡率出财以助之凡事有得为而不为与不得为而为之者皆委曲劝喻使无后悔年甫四十配周氏殁义不再娶邑里髙之正綂丁巳次子绎及壻张谔俱以训导嵗满得归省为卜夀藏于闽东康峯之寳林既成深衣藜杖徜徉其间命酒赋诗次为十咏喜曰吾终归于此则死之日犹生之年也有寳林终隐集仍语绎谔曰汝二人身为国有毋以我故久留也绎谔既上京师待选吏部而君以是嵗四月十有二日卒于正寝享年六十有七卜以某年某月某日葬寳林子男三长綂由太学生分教湖广长沙府学娶林氏次绎由乡贡士中乙榜分教广东肇庆府学娶段氏继郑氏又次曰缯娶呉氏女一人壻即谔亦以明经任肇庆府学训导孙男五曰雅曰锡曰稚曰睢曰祐孙女五绎将奔归襄事以谔所述事行谒予泣拜请铭惟士能力学好古虽弗躬有禄位而学淑诸人庆钟于后寿考令终是可铭也已铭曰
　　有韫于中维学之充既淑其徒抑华厥躬躬弗显荣而后乃昌二子具美分教大邦夫既有子又享其年安居禄养殁何憾焉寳林之东有坟在兹垂千百年维此铭辞
  </div>
  <div class="pagination">
   <a href="文敏集_page17.html">
    上一页
   </a>
   <span>
    ...
   </span>
   <a href="文敏集_page13.html">
    13
   </a>
   <a href="文敏集_page14.html">
    14
   </a>
   <a href="文敏集_page15.html">
    15
   </a>
   <a href="文敏集_page16.html">
    16
   </a>
   <a href="文敏集_page17.html">
    17
   </a>
   <span class="current-page">
    18
   </span>
   <a href="文敏集_page19.html">
    19
   </a>
   <a href="文敏集_page20.html">
    20
   </a>
   <a href="文敏集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
