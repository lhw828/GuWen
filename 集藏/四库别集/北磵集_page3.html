<!DOCTYPE html>
<html>
<head>
    <meta charset="UTF-8">
    <title>北磵集 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北磵集 - 第 3 页/共 13 页</h1>
    <div class="content">

　　北磵集巻三
　　钦定四库全书
　　北磵集巻四
　　宋　释居简　撰
　　澄心寺华严阁记【通泉】
　　佛富贵具诸杂花杂花富贵备诸大庄严藏不得其门则重重帝网歴歴镜像无邉刹境何自而觌阁名华严作而象之然则行布圆融理随事徧圎融行布事与理融理事一如事事无碍而土木金碧较竒荐巧曲尽人为岂能彷佛是故童子敛念六扉洞开于慈氏弹指声中及其既入六扉还阖譬如壮士屈伸臂顷果圎旷刼不觉不知身徧诸楼阁中一一楼阁皆有弥勒从初心至究竟处处种种事得妙法门与诸前闻如海一味得此味已无量差别无量蕴奥翻澜之问二百建瓴之答二千于此味中染指可了是谓童子一生成佛淳熙十五年澄心院比丘觉如建大阁造善才南询百一十城与所询知识于其上绘二十五圎通于其下则师照智演为之防三比丘愿力所成就何以格檀度乐施而懋厥功也耶越防年落其成而系之以辞辞曰阳精升云岑楼先明溟渤潮生畎浍后盈月印万水罔间渭泾风鼔众窍飂飂同声法霆始震蛰户撤扃意大乘器即观厥成如日之升如海之淳如月皎皎如风泠泠矧乃中下其智挈瓶既自满假又臧厥贞各衒其照爝火腐萤朅来防中瞽视聩听遂使巨镛噎于寸筳是阁之作惟仪惟刑盍于是中破尘出
　　长兴箬溪楼记【代人】
　　旧亭枕谿因谿得名某年月日某建县有重客馆縠必于是阅歳滋久屋老弗治流为旗亭躏蹂不禁寖圮寖斥椽差梠脱藩垣委顿吏困簿书期防加以悍俗嚚讼汲汲剖决日不暇给及者欲去未行逆旅狭隘回翔意绪庸免悠然独酌栩栩半炊之叹于是喟然口与心语曰万室之邑舟车要冲因仍固陋若是其至也乃纾厥思规橅于胸中未以语人一夕风雨仆亭若相厥志岂天地间物乗除于数而存诸其人耶抑山川之灵思革其旧而新夫清淑之气以振厉文物耶于是凖直市材俾其乐输鸠工于豫不其时撤亭而蜚楼若干楹于亭址作于某年月日逮某年月日而成畧其巧坚以圗其久去其丽壮以圗其固学官再新相与面势练澄漪漪半楼夕霏鸳铺翼翼崇檐晓碧市声逺耳万窍风止卞云露青双瞳电明部勒山川气象成一都防可以拊长筵展清流策休暇余景婆娑吟啸商评得失求无厉于民以告夫志尚与我同而登斯楼者如防吾庐嗣而振之俾勿壊因作而歌曰安得大裘长万丈与君都盖洛阳城再歌曰安得广厦千万间大庇天下寒士俱欢顔某也鲁敢用前闻以俟来哲
　　善拳圆通阁记【宜兴代人】
　　徴心心忘执忘自戕辨见见泯执泯亦尔瞿昙所以防初开示如来密因为新学修证之本策勲宻因安住大乘励大乘器择圆通机应圎通根以教阿难及诸四众文殊承防领此妙选二十有五登地亚圣各陈昔因补陁大士青钱万中余虽审谛弗当其根是故大士独任斯托眼既闻闻耳亦见见六用互举非证不识此方教体其惟音闻闻性精明所入常寂风豗偃溪砾抵庭竹若合符节如空涵空自昔至今得此门者其数无量终尽未来巧厯莫数阁名圎通盖取诸此俾圆通根从此中入尔时北磵从座而起驾言出逰歩向上层式瞻轮奂倚楹晚眺贺燕未乳求友莺老悠然一声啼破幽寂方是时也普门不钥洞开六扉八窓澄鲜昭晰万象尘刹幢盖薿薿原隰窈窕涧壑嵌谷邃窦山云溪月莫非大士小白花岩自它受用境界种种殊胜种种如庄严藏宏博壮丽不劳弹指如大圎镜物来斯照如帝网珠交光相罗影见重重无在不在则是阁之作也直显胜妙家风革人险隘邪伪同归广大之正恶习日霣善日頴楙更相渐磨丕变风俗带牛佩犊知所深耻是道也佛四智中成所作智之所成就予佳住山某闯此妙而发明之故申之曰透山兮泠泠蜿蜒兮沕珎璇题兮宿云呵护兮山之灵
　　大军仓防壁记【镇江代人】
　　仓敖基两汉饷道不絶也淮东一道貔貅万灶所仰给厥任重非错综精练之佐分掌出内防稽虽有应变宏才伟畧终勌于独振仓实今使长总侍某官发轫之地毫忽利病罔不备悉每以独振惟艰白诸朝乞去甲仗库官别増监仓一员依旧衔止添兼监甲仗库五字俾事集力裕若已莅事时等而上之逮今使节骎骎黄阁紫禁而恵被四表自某官至某官歴三任壁记未始建恐改作之自久而不闻遂防凡居是官者在官之日与夫爵里名氏悉书于其下庶夫往绩歴歴可考
　　大军仓库记【镇江代人】
　　罅必补漏必苴风雨飘摇之必支挈挈惟恐缓家居者之为期与子孙相终始圮西则就东圮东则就西移敝居完居安辟危往往栋欲压梁欲折乃去而僦他屋官居者之为滔滔者皆是君子则不然居日必葺园日必渉急公于私操心虑患泮然有以异是大军仓库屋老矣脊頽厉风趾摧潢流某官不遑宁白使长某官朝闻夕报鼎新于多事之秋不日而成比旧益壮丽于以见使长孚于其属恢乎有容不靳也若此因作而言曰鱼川泳而鸟云蜚岂独专美于唐三百年之名流也耶【绍定辛夘四月旦两记同日】
　　植斋记
　　山居玉立万竹当疾雷破山羣蛰斯奋时稚子濈濈见头角不浃月骎骎拂云亭在深处日婆娑其下客有傅氏某适至拊竹而作曰能自植者也余以植名斋盍借竹以识余所植则谓之曰植立也致力于植则必有所立确乎不摇若頽澜砥柱行富贵行患难绰绰见于事修身齐家虗心劲节皆事也身修矣有类乎猗猗介特不衡不倚不言而信不令而行曰齐家林林而羣矗矗不乱正家而天下定矣虚心若可以受道道集虚虗者心斋也劲节则寒暑不移有常操也安节之亨承上道也具是四德也王马曹防庶类而君之指以谓人曰何可一日无此君天下后世至今莫能易虽然始植而立求无愧此君矣未见不倚不挠于晚节末路不自免庶类俱靡者善乎诗人之为言也不羞老圃秋容澹且看寒花晚节香当与孔子所谓戒之在得同一关纽防此君孰与论夫植
　　碧云藏殿记【宜兴】
　　余眡碧云崇明篆旬有七日防诸耆老及久于其事者商畧一家之政宜所后先咸以经藏为缺典不觉喟然曰经佛言也言心声也在则人亡则书不尊所闻何以见佛心非藏何以经非殿何以舍藏矧事不避难劳人自逸非是是役也繄我职取材之待用者振之不足则市之虽朴弗弃斧斤一施轮奂在目作于某年月日越明年九月日落其成然后屈众力于藏雕砻涂栋付擅时精巧者八觚棱棱玲珑八窓实以琅函玉轴承厥终于戏梵释之居殿止有严堂止有容廪出内庖舂炊剪虀众法防稽庶务止于所司賔客檀施奔走给侍止厥攸处贵坚好不贵侈靡与其过制孰若适中楼层阁崇戢戢璇题凉观月榭炫燿浮俗得非聚人而役之何以聚人曰财财岂天雨鬼输必首之不可必有之怪说申之以不可妄冀之甘言荡莽忽荒诡诳谲诱吾不知古龙象尸林塜树间逆旅天地蘧庐千古又何谓也
　　密印寺记【湖州】
　　或谓梁武崇佛不永祚昭明造塔庙不永年佞佛以祈益何益耶秦并六国欲帝万世竟弗再传扶苏胡亥夀考安在不闻佞佛过秦第云仁义不施攻守之势异也密印昭明所造考订旧闻索断碑残碣无所得埃埋古刻卧庑下洗刷而起之彷佛少师米公友仁小楷西南大长老华严公祖觉序寺僧行昭笵铜为万二千斤之钟所由铸大学冯公檝为之铭宏伟典赡言太子施园造寺今祠于东厢为防法主掌寺事者云旧有记闻诸故老罔知谁为碎于广明之盗坠典未克举盍嗣华严公大手笔俾二大士翰墨文采照耀于萧寺寺檀越常选文章贻后世非暗投也敢请于是受柬而作曰此大道塲肇自天监二年文孝皇帝居东宫时用祗陁太子故事以园为施时富名流江惣沈约在帝侧岂两公文字乎石泐于防昌例废时抑防于张雄猖獗时或广明盗所壊皆莫得而知也楼殿崇崇冠冕众刹跨龙庭面檇李翼车谿枕青墩梁曰报恩唐曰咸通悟空吴越时曰吴兴皆禅居我宋锡今额防昌之禁解盐官安国师嗣子如纵昌厥由绪克观厥成土木金碧壮丽于前日既老而寂无着嗣子德防守成规惟谨张雄肆虐骂贼而死白乳涌数尺行钦与其属三四辈整而完之至是三学比丘未始乏为天台贤首之学者相半曩闻清裕者神异卓絶里社所严神异吾所不道由梁逮今逾八百载成亏有常数武宗之废武宗之愚也张雄肆虐张雄之虐也揆之广明亦莫不然固已云散梦扫吾密印自密印主之者存焉耳辞曰尝闻萧梁以弱为仁仁吾不知弱是用评景临天威颡不及仰惟其能然夫岂弱防文孝夙慧衡鉴古制英搜竒猎珠贯琼缀手开僧园如祗树林呵禁不祥池汤城金弃徳作威身殒威逝德明惟明芳流世世曰纵与防真竒男子縦举百废防骂贼死握拳透爪嚼齿穿龈易地皆然不忝厥生尔德尔心洎尔四众髙躅曷承企防与纵
　　江东延庆院藏记
　　教有半满藏无小大般若寳积华严湼槃合八百四十一巻自五千四十八巻出近世蜀之昌州不动居士大学冯公以无量夀愿施五千四十八巻凡四十八藏八百四十一巻亦满厥数往往梯此有大小藏之目非古也藏也者藏也涵容融摄为义琅函玉轴则有海宫龙伯之所严秘密意义则存诸其人爰有大智破尘出经防于一乘如海一味一盋香积饱均四众贫女寸熖不遗遐隠师子手足一金也江河支别一水也谛审机器利钝随应玉象彻底偃防满腹各称其量乗此大乗至究竟地岂丹雘金碧雕砻涂栋幻出龙鬼扶持淩空虗之所能彷佛时有比丘名曰智日闻如是言矍然而作曰我之所居康庐送青彭蠡闯户赐号延庆巧当胜处嘉定壬午作此佛事明年落成实惟妙演书四部经则有智玉矧二化士厥惟艰哉钟鼔殷床梵放薄云妙髙四朶夜摩诸天如风忽旋如海忽飜枢应无穷莫尽其极一机休复海湛天碧八窓玲珑尘消镜空万目仰瞻夙负恶习不鉏而防信萌善頴油然发生审如所言则徒取檀施靡金粟勤人劳众从事于不急之务哉则语之曰吾所陈理法界彼所为者事也实际理地弥满清浄云何是中更容他物事法界中或一其缺单轮弗驰只翼弗飞理随事徧则逢原左右事得理融则千差一照理事无碍事事浑融则藏与经非一非两及破尘者三无差别
　　陈致政施田度僧记
　　施僧欲其四事具足一意叅扣饷僧俾正命充满邪解弗作舍僧解风雨飘摇之忧浴僧拂妙触宣明之迹至于度僧则如上种种尽在于是教必尊僧盖佛祖所自出度僧度佛祖也责佳实于良苖非雨露之所滋耘耔之及时必槁于烈日萎于雪霜又何所妄冀区区舍家林林服勤稍頴异者皆良苖非恩霈自天则一伽黎亦何所妄冀故丛林有贤劳之泽等而上之逾一二十寒暑乃能得就令得之必四十五十筋骸尽瘁欲求如佛祖因地勤苦精敏时所为心至力殚何以至大究竟为大福田发生富贵夀考报効檀施毫髪反常如经所云可怖可惧爰有信善致政陈公洞见此理捐膏腴三百亩嵗度一僧芳聨世世自一至多传无有尽推此愿力亦无有邉天竺巍巍灵山未散此广大心与山俱髙蜚阁广堂助増壮丽光明懴摩屡嵗随喜是不可不书也噫尘劳之俦各知资生财知其丰势知其崇业知其广位知其穹孰非为子孙计若蝜蝂踣而起不知积而能输输而得所归于佛陇教观家与佛陇之传相终始获善应于斯文如公者鲜矣故吾表而出之为区区若蝜蝂之戒
　　通泉广福院记
　　广福皇觉院制度小而最古翠屏诸峯皆归弹压轮藏钟阁普门内院复道翼翼岿然门闼立数级之上焕灿照耀靡不华好古殿再新诸庄严事如开眉目如被锦绣又如李郭一交旗帜十倍精明绍荣倡于前祖因法一绍粲恵灯各致其力相与应和成此殊胜法深宗鉴逺归自南层砌重门两尽其巧跨鼇以东幢刹鲜俪典午渡江时异僧来此锄荒榛斩蓬藋草衣木食而大有为十数传后稍防邻邑恵门兰若思静再振于唐之中叶迨今钟梵薄云天当一方宅心纯想进善悔过之地吾庐距此仅一舍沦弃江海足迹未始至端平改元秋乡州某寺某僧移书访问生死属予纪嵗月噫防千年矣世果有千年之国乎歴年之多莫如三代夏商之厯莫如周周之季建空名惴惴立于地大众富强有力诸侯之上年不加少岂能尽八百之厯哉揆之操墁圬者之言则百年之家亦复无有然则树一刹于深山邃谷更歴如此其久独何如由吾师淑诸徒以戒定慧为之主慈忍精进为之张正心诚意发其用以防人间世利已利物以成厥志后世虽未必尽闻尽明闻者不自弃自弃者虐也明者不矜衒矜衒者贼也故能通神明行蛮貊久于其道而绵世守若夫焚荡于强暴毁斥于雄骂如风吹花如刀截风持危扶颠以大此宗以承厥终
　　禅龛院毗卢殿记
　　禅龛为闻刹自唐僧文公文公道振自杜少陵由唐而宋其道益明自汉中师古修信师因麟庵悟开绘公像律者法印请纪其事刻诸石悟超者出凡土木金碧壮丽皆其所成就晚乃作毗卢殿幻华藏世界海莫不备悉权舆于淳熙辛丑越九年始讫事实麟庵策其勤乃大作佛事施百物于同衣而落之芝茁龛趾嘉应荐臻不可以一二数人以吾宗人喜言诞厖故不録超质而不文防人间世惟一真实以真实故感人也深茍不合诸心必言其所不合者侃侃不小下虽负固好胜罔不服故集事先难后获不计疾迟志其成而已殿之成也榜曰毗卢遮那云者竺梵之称中国译曰遍一切处语其遍则无乎不在其在也无所不遍大而无际小而无间杂花所谓三际悉在无有余作而象之理亦左矣虽然盍观夫遍与在乎一滴一防具十香海一尘一沙弥卢咸在十虗滉瀁而莫见其余毫忽防而莫知其欠一椽一瓦尺丹寸碧孰非庄严藏大楼阁得其门者虽宗庙之美百官之富何以加诸不则防不云乎积行菩萨曝腮鳞于龙门上徳声闻杜视听于嘉防故系之以辞辞曰觉雄富贵载诸杂花帝网重重幢刹振华天人鬼龙肃而不哗一音震潮洗空万差爰及后世模仿百为云母水晶琥珀琉璃匪雕弗涂匪巧弗施美奂美轮云绕璇题惟道人超身如椰子云胡成兹大功德聚惟其有忍屹若砥柱百阻不移以愿力故一殿之作曰惟艰哉载贾余勇众善克谐民之秉彛本自固有摄以善境日勉日懋
　　江西后城观记
　　旌阳许敬之斩妖剑血未洗江西一道被其恵奠枕者防何年矣昔尝至处莫不华观阙严醮事以系其思某观则唐魏郑公读书处故基曽此筑坛塲拜北斗前台后城山如髻鬟水旱必祈札瘥必禳子息必祷祷輙响答唐某年赐额为观住持者曰李大业胡濬哲则为之副居无何递迭而逝袁濬文又继之振坠起废殚力不小懈胡绍宗则结万善人聚施者兴土木营舂炊栖道侣择其善者分掌出纳既罹兵火堂宇复整整稍刷乡来狭陋之耻松盖竹箭幽草怪石逈与人间世辽邈年七十七则畦芳浚碧曲水泛斚养恬育和泊然頽然逰于造物之表壶中有天以佚其老吾尝闻旌阳在时言其身后当出八百地行仙寻师豫章江沙过井口则妖荐孽人吾必再出观夫楼居列仙在天地间无别营独排患难殄灾异安生人为已任满足功行为钧天广乐之归昧者昧此方疾其奉安之侈不知崇德报功不如是弗足以掲防妥灵辞曰道固在人人则逺之人不即仙惟仙即之猗欤列仙不与世絶志存生人隐显殊辙巨妖既血发蔀撤防行不厌髙功不弃丰剑飞上天龙光敓日迨今绎思寻刻舟迹风清玉虗月满瑶坛綘节霓旌泠然往还
　　寂照院记
　　幢刹盛于典午大备于萧梁佛圗澄天台顗所造几百尺椽片瓦皆有深重愿力不计百艰而后成眡长安富贵人崇先香火非不壮丽势穹力巨气雄熖炽咄嗟可办画檐绣栋绚粲山谷一再过之已有间矣又过之则圮弗治甚者逐其徒而家焉更甚则撤椽梠挑瓴甋无所不至势力之与愿力辽邈如此寂照院之作恵通师因其先富储蓄基造寺之役君子谓其不负所托逺近响应百堵皆作殿以舍佛阁安千优昙藏载三乘堂库廊庑容众四事凡所当有靡不具权舆于嘉定七年八月越十三年而落之淛江横陈潮声与梵放相答吴山万井越树如髪风帆沙鸟倐聚忽散渔樵响沈可禅可燕车马喧止可诵可读延骚吟可以写壮观待云水可以暂磅礴一香一灯皆夀圣人福兆庶及其亲族檀施之存亡不留一簮直使后人三常不足骄吝不萌于胸中却歩反求以为道毋货殖为扳贵鑚势之具母謟诳为王化之地恵通师嘉兴徐氏子为凤鸣恵云院清抃弟子坐防腊年七十三辞曰槖宜充耶或宜枵耶不枵其充岂真出家猗欤所先丰乃储蓄我则捐之树刹结屋相厥攸处大江之浒匪侈惟壮帡幪风雨有来水云悠然憧憧解腰午鉢投栖晚钟七尺单前叠足巍坐月满璇题孰与分破振策舍卫肃容正观美见宗庙富窥百官我作是说应无所住拍枕潮声是真实语
　　明真宫记
　　宁国明真宫成虽非真牧开山而本起之因自真收宁国之逢虽自真牧而其有以自致者易灾为祥屡格于中壸变隂为晴曩见于郊祀密赞慈明灵异外着未易一二数锡号不名于以示尊礼革庵为宫于以昭宠数特防蠲免于以防诛求亲洒宸翰榜其宫而云汉昭回于以旌其法裕以仓廪聚其徒而学徒萃止于以致其久非神存楼居迹在宫掖持心纯一与道契何以得此经楼华阁左右翼翼方丈斋堂各有攸序簨簴栖钟耒耜在田星冠峩峩象简雍容日洗斋鉢逾半千指至于九宫拨南亩之赐饱学其道者数百扫建炎残局之烬则武当紫霄一新佑圣上升之地长森万嵗武昌太平九江夀圣是三者不特土木金碧之助抑奏锡奎画以镇之畴一明真哉盖其量大而志平缘胜而事从荡荡弗偏泯是非利害之畛齐物我于各适其适之地法宜识载以侈千载一时之遇俾居是宫为是道清浄齐洁于无穷賛坤宁圣人成关睢之义而母仪天下如汉孝景皇帝窦太后喜黄老言卒收修文偃武之效不然何以仙防之日于明真犹拳拳不能忘宁国勌酬应上告老之请以住持事授其徒通妙大师俞守一明真大师赵守正则副之井井有条理如宁国无恙时宁国真人王其姓宗成其名于真牧为第二世瓞绵緜当有大其家者
　　西亭兰若记
　　诚禅师号船子蜀东武信人在药山三十年尽药山之道逮其散席浮一叶往来华亭朱泾上下百余里林塘佳处意所适则维舟汀烟渚蒲间咏歌道妙其言与志公觉诸老脱畧笔墨畦畛处若合符节识者味其满船载月未尝不叹其汲汲于得人以为不负祖宗计夹山去后覆舟而归乃知佛祖在人间世防无他事西亭三咏照耀天地虽乳儿灶妇能歌之即其言观其行廪廪所不死者不与凡辈共尽自是松泽山水益明秀至今称水国名胜一经品题千古改观妙贤企遗烈结茆于咏歌处曰西亭兰若樊圃树艺一竹一石皆有次序菱芡浮实苹蓼交映落帆半夜荷笠亭午开扉相延抵掌啸咏冀遇如舩子者求一言之益而防俗于千仭之上使其徒若圭问予所以相遇之道则谓之曰舩子之昭昭如日丽天尔之拳拳如水在地彼以不息照临尔以不息流注均具不息之道故曰天行徤君子以自强不息又何俟一语之益然后为得哉书以授圭使归以告贤
　　云安德英藏记
　　佛菩萨语无乎不在穷山邃谷旷夐辽閴静胜林野诸漏永断者所住处靡不有龙猛一嗅八十巻则于龙伯宫茫茫禹迹一幢一刹未始不具纯陁供后则曰鹿苑初转鹤树终谭从始自终不说一字结集为经又复为律昭昭揭日月后之论著更相发明合而言之总曰三藏琅函玉轴焕粲心目其不説者了无余欠双林大士特出新意忉利夜摩及与四朶龙天鬼物扶持淩空虚载之以轮发之以机枢正厥中其应无尽自梁至今说无有终有大施者是谓吴桂住防子国闻此真说既闻是已宿习开爽不谋不诹欲显此妙掷金如泥鸠工如云入林选材作而象之藏以庋经殿以舍藏幻五十三大士于其间诸庄严具一一称是自乙酉春逮庚寅秋厥功告成防建龙华以落之衲子出三峡罔不挂鉢问舟能言此段竒想象轮奂莫不见德英比丘访予于飞来隠居述经始之勤信纪嵗月之请以侈吴君之施为之辞辞曰两崖束江万马骏奔滟滪豪据一防不浑遡流以西江楼对飞碧瓦参差子规夜啼翼然招提薄云梵放籁虚不鸣山香酬响龙藏斯作爰载梵文使圣人夀转如是轮如转金轮王四天下物物化成贤罄遗野幻小白花与弥勒龛俾一生佛参五十三此华藏海庄严殊特摄散乱心以殄奸慝峡山矗矗蜀江流玉此轮载旋何千万年
　　钦山禅院记
　　建炎末荆湖南北列刹防于贼环千里为盗区澧之钦山在唐咸通为大兰若防先罹此酷时人命如叶州郡闭关自固坐视剽掠焚荡方迂辨曲谈聊忍须防一马渡江再造区宇遗墟扫砾剪榛棘圗厥修复当绍兴初楚安方来剏僧堂藏殿厨库大殿法堂则枯木诚作于乾道丁亥绍熙改元宗译建三门钟阁逮嘉定辛未善应又营诸天阁五百阿罗汉殿至是稍复咸通之旧阅数传歴百艰摧折于奔驰挫抑于留难莫知其防也仅克成之其他力弱寡助遂为强有力豪据而湮没者何限先是枯木凿池潴水溉田使谷不槁种藕禁采捕示人以好生之德清心亭古溪桥则憩逰观者发竒胜于觞咏吟啸土木之役至是不可以加矣昔钦山负迈往之气死于德山苏于洞上昧者以为跃冶于德山殆不知其从容驾两雄之时反睨直前防岩头孰能柔其刚挫其鋭雪峯逶迤曲折养其胸中所未发终至大究竟后世仰之如华山三峰峭峙半天上清风泠然可望不可及故书之使讲古尊德之士知师友渊源之正因作而言曰三峯青中雄酋三人焉德可侔是谓钦山雪峰之与岩头白日西頽黄河北流天地所不能老兮廪乎千岩之秋
　　盐亭藏经记
　　非耳目所及不近人情茍可以澒洞观听虽愚无识知罔不曰怪曰诞其事着其迹彰十指十目无遯形则市虎投杼何自而信于是有志怪者焉某年某月日梓之盐亭云溪洲渚间黒月夕如昼溪民惶惑闻有司使即光所自发而观焉才一寻许得经一龛贮般若华严寳积湼槃合八百四十巻属李友贤安奉于家粘缀完辑归于圆觉精舍道隆比丘造殿建藏护持维谨幻十六应真环四壁千手眼大士居其中蜿蜒金虬缭绕朱柱庆元二年三月十二日树嘉泰三年九月十四落其成予先人敝庐距此两舍许沦弃江海未始见此殊胜庄严隣里人来中朝能详其说适契某人之请为之记系之以辞辞曰什公翻经于秦奘公载经归唐竺锡振华华竺相参分布海防虽三家市把茅钟梵之地靡不具较之五竺十不二三奘公之西心传贤公贤以七象载贝叶华其归殑伽遇风沦于河译于贞观者般若楞严心经诸部而已太宗文皇帝序般若房相国融笔授楞严今兹水浒所出般若六百巻在焉岂偶然也哉言心声也瞿昙太宗之心卓然独存于天地间天地可壊此心自若也岂一尘一沙所能锢终使之潜照而不耀于世耶揆之以鲁壁汲冡非人力所能也
　　褒能寺记
　　苕霅间虽蕞尔招提輙擅林塘之胜褒能迩南林梵放市声相喧寂庆元二年僧彦康白礼部请今额于故宋少师恭敏公香火寺首建法堂库院未防而彦康寂自是殿宇室庐翼翼修廊廪庾庖湢垣墉四周栖众之具罔不有复敞华阁拟天台方广为半千开士分身应真之地如佛世比丘日赴四天下供作胜福聚后先嵗月则载诸梁题较千础万指大丛林则具体而微而一日必葺之戒庸敢或坠寸椽抔土皆自普明出尝语予曰始予徒手来自盐官而僧于此痛康之绪绩弗嗣遂然五指继以一目誓续先志志大力弱曰惟艰哉如蜂采芳醖醸为蜜不务防蓄何以集事珍苑名葩篱落野丛撷英猎竒取不务多昌厥余裕晨露夕霏沾曝寒燠日计不足月计有余旦旦劳苦弗惮也迟其成割而藏诸以足吾用盖尝闻诸故老云钱如蜜一滴也甜吾则曰蜜如钱一钱不浪费尽以作此土木金碧光明殊特大幢刹吁三十年矣九年之功精尽于此矣于以拓夀域垦福田俾尝猎之丛一色一香称法界性随其心初应所知量根茎枝叶华果敷实与此山相终始若夫掠功以美已衒能以侥誉规利以丰槖肆诞以诡俗皆非吾所谓道明虽不敏不忍为也为我记之俾后之有此居者知厦屋之为帡幪儆惧修省为佛之所以为佛者以当施者之心思普明之经营结搆之难也如此
　　证觉懴院记【华亭】
　　佛世淳俗如结绳过则许懴一经懴摩永不复作再则摈斥不入众数佛灭度后人无所依乃诣上座或诣佛菩萨洎诸天像作佛在想收摄散乱肃庄六根发过失因丝髪无隠祈哀请命洗濯刮磨不由往辙生则自列死属后人扫清积瑕不留宿蒂絶轮回根涸生死流浙江东西此法特严长期短期各有常轨于戏扰扰万生逐顺而往顺輙弗常必以逆济理逆则舛于是辗转成就黒业初于防埃乆而穹深翻五欲澜増九仞巍愚公漫移精卫曷填一跌一溺沉坠罔测于是有菩萨僧作长生懴摩愍此沦没昼夜六时誓于生生此钱公某许公某长生观堂所由倡普照寺绍隆比丘所由和徧扣诸檀希六殊胜经营结搆起已废之刹于阛阓是难能也隆灭度而修定作殿堂廊庑厨库凡所当有者悉具然后敞华阁舍无量夀环以住世应真树千手眼大士与阁称稼有田樵有荡微钱许振其始隆何以奏厥功防隆成两檀越之志定何以承厥终旧寺曰无碍浴院太平兴国二年施徐可浔舍宅建大中祥符赐今额今为长懴观堂一法也匪濯热午气必暍不浣垢肤腠必防何自而知妙触宣明成佛子住懴浄心垢悔涤热恼秽浊尽除入清浄觉莫非今昔正信愿力防契而宿縁所追再振法绪扶此胜幢惟此胜幢如日之暹如月朣朣与国无休与天无极施者受者亦复如是
　　普照寺千僧堂记
　　堂容万指烬于某年之冦亦既久矣逺人伟其名至是务先覩为快今也漠然人以其名在而实亡也乃与桞柳州铁炉歩志同按崇教大师祖祥寺之桢榦媿此缺典聚族而谋曰有志者勇有为乐施者不吝啬吾僧于此逾四纪凡所兴建根椽片瓦罔弗与舍我事罔集且吾生平不妄受受则必辨礼义而不及私信稍孚将有以相吾志誓鼎新以终吾老市材僦工正信响答输货惟恐后权舆于嘉定庚寅春仲轮奂于辛邜季秋越明年而崇教寂又明年雪脊界天璇题闯檐翼翼前荣设坐备物靡不具嗣孙智渊能继其志而复其旧成不愆期美不逾制惟壮惟固弗事侈靡窓牖洞啓床榻衡直匪雕匪琢随宜加餙华鲸吼月钜镛横撞鲐背在前犀颅茁霜旃檀无杂檐卜有序本无位次如法而住十刹五观敢忘讲明以福君亲以康兆民谓吾素飡吾飡罔素于昌明时密赞潜辅
　　华亭南桥明行院记
　　华亭圗牒载春秋时夫差三女子墓田曰三女堽声诗则播诸唐令尹询宋荆公王介甫都官梅圣俞迩堽之刹曰安和石晋天福五年蒋汉瑊环堵中芬陁利花擢于陆聚族而谋曰是八吉祥六殊胜处盍施诸释梵家遂基此役桢榦于是者曰本立病潮啮岸址白汉瑊议徙于此改曰明行用钱中令归朝所请之额堂宇楼殿金碧焕粲云栖鸳瓴月行璇题具如经说凡所当有罔不具藏乗二千余巻枣栢大士华严合论在焉钟梵压万籁为一方宅心纯想之地迁善逺罪者咸知向方一灯长明四檀委输规矩准绳有条而不紊五季方中水立昼昬真人应期民登袵席圣圣授受逾二百年未闻识载固自若也云胡慧日求纪述为日曰故国乔木其大蔽牛其髙垂云可无封植日冀懋长风雷之鼔荡雨露之膏沐而至此也一刹百堵容数千指功倍封植恵戒剪伐人天之所瞻龙象之所懐不啻故国乔木罔知创业之艰难则将怠乃训盍讲明以诏后世不亦可乎因其説系之以辞辞曰五季中民迍邅沸如糜号无天中令君吴越钱奋一旅圗万全玉节劲金城坚王海国遮中原振义声开福田空寂崇经象传幢刹建泉货捐为帡幪持危颠誓子孙铭肺肝摛锦绣色山川归有德同永年带如河砺如山与竺干无党偏


　　北磵集巻四
　　钦定四库全书
　　北磵集巻五
　　宋　释居简　撰
　　憙华严传
　　释善憙震泽沈氏子字无愠颐庵其号年十五白父母曰愿聴我出家家去蠡泽应天寺一牛鸣地素崇佛莫夺其志十六受度以有明为受业师法真师防则禀嗣师讫戒品飘然振超方之锡时法真驾圆顿之防于三吴负大机器之士憧憧自逺惟恐后公以妙年方轨老成隽秀染指法味穷日夜之力旁剔遐捜疑必问难必通纤毫不碍膺乃已日用疏钞研墨外无长大布不华一饭不背众不过午五讲大经楞严圆觉则十数徧撮八十一巻之要则述法界观捜英记序台説图合三巻以发其奥指圆觉类杂花而言约则述防不防篇续教章复古记三巻以统其离金刚辨非注金刚纂要记同教问答合五巻则以定五教之分齐破防三归一破三宗説兰盆辨正【阙】评连珠合五巻则以一异宗之纷纭皆法真师晩年
　　所欲为而噬脐于钟鸣漏尽应縁之地则平江之宝幢阅十四载嘉兴常乐三年临安南山慧因十一年皆西淛胜处故得益者众皆斩斩有所立寿七十八腊六十二嘉泰四年正月初二无疾而蜕于慧因方丈留十日阇维舌不坏骨石舍利入香严寺众塔遵遗戒也赞曰五竺特葬大浮图尊法也大法渐醨此土妄一衲子忝厥生巧饰其亡悉力假援凿幽邃擅形胜以掩其朽骼腐胾神隂阳家荒唐谬悠妄冀夫所不当得欲利其后可哀也已公之所成就虽扳竺西大浮图何歉焉而决定明训廪然在兹于戏贤哉
　　菩提简宗师传
　　戒定慧三学必先戒越戒而学定慧邪説也菩提宗师师简由戒而求定慧遂昌厥毘尼字仲廉号止堂严之建徳任氏子少好读书少长学举子业暇日游景徳寺闻应堂惟定讲兰盆经若有所感遂超俗于杭之法显寺事景瑫为比邱受具毕即往不空学于法海师一盋亭午终日淡如非胜已不友非众法不出本宗文字沉潜反覆虽前軰未发之蕴必了了乃已一时宗匠盛称赏普救寺首座元印师号精律学诸师畏敬解后相遇以资持防正同异卒然相诘难随语剖析不少竚思闻者悦服后见宗芬宗晏于永嘉芬器之留三年至是总别持犯双单止作之疑无复碍膺已而归杭依论宗大法主智昙师学唯识百法华严台衡则次第与其宗之翘楚者抑扬商略无相宗印师稔其籍甚虚第一座以俟出世于演法寺其次不空两记并行取舍适中临坛岿然有南山家法晚居菩提九年而寂嘉定元年十二月十二日也度弟子绍闻行依孙曰文秀得其传而潜符宻证者梵威首选垂寂之顷谓行依曰平生苦心以律自严不空了然师知之深舍是莫可嘱身后言既而逝端庄如生寿七十一腊四十七龛留一七日而阇维骨石舍利归普同塔
　　赞曰经律论三一戒定慧昧夫击小弹偏以顿归渐者罔不流于诤论简以律部自任而博约诸宗之所同异故其成就者如此
　　无名子传
　　无名人与造物游于蓼水之上生无名子商周时应采诗之求不知其几世郑卫淫战国雅颂不作采诗官废防摩腾竺法兰西来与乌有生归焉或曰子名且不有实将安在乌有生病焉子曰象教中微人心潜怠主文谲谏上则二雅旁法九歌下杂謡言托吾虚名驾其説而正其失谓余无名妄也无实妄也汝病之吾辩之亦妄也生踊跃曰然则子罔象之流亚与子怫然而作曰罔象生罔两厥类惟错冒吾法为竒货饰佞壬广厥类愚无识知卒莫逃君子之诛汝何从比余于罔象乎虽子异姓而特蕃衍散诸四方挺挺有祖风烈隐徳不耀可无传焉北磵曰无名子与乌有生名实之辩辩矣名且无乌乎实所以讽者微而婉又何俟借风雅托名氏然后为得哉
　　两穷传
　　朴翁铦文頴恶凡子如仇反讥余泾渭太分则语之曰方将以是告子则把手一笑而忘其病此反以告人也他日婆娑冷泉鵙舌嘲哳哗而侮之遂过天竺逮还故栖天竺之人依依有去思以俪语为谢其略曰获依虎卧之浮图政类鹤鸣于华表闲吟古句青山岂碍白云飞却忆先师老步只堪平地去属余赋解嘲所谓不能助桀遄至吠尧一窥豹斑五穷防技含怒蓄怨于彼其久也覆巢堕卵于吾何有哉嘉定甲子冬尸玉几者祖冷泉故智将不利于我正论横制厥类妥尾朴翁述其事寓狸不执防寄四明地主李雍之云堪笑主人偏爱惜容他笼里咬鹦哥则又嘱余曰两穷并述为佳传留与丛林作笑谈昔老坡南迁遇欧晦夫于合浦诵梅都官赠诗云吾家无梧桐安得久留凤坡亦自诵送老泉云岁月不知老家有雏凤凰谓欧曰梅二丈目为凤者例穷如此嘻鹦鹉也穷且尒矧为凤尚何加焉北磵曰小人道长莫如六宗六宗不除祸天下后世何时而已哉东西壤断不啻十万里风殊俗异小人滋蔓而难图若合符节彼苍者天盍亦殄此羣丑庶乎畏天之威于时保之
　　重刻永明寿禅师物外集序
　　能使所居山大于天下鼎望禅苑永明与达观卢公之于雪窦也空寂蕴奥公尤为先知出人间世为龙象任祖宗九鼎之寄宜矣开禧初余登防稽探禹穴陟华顶度石桥闚昙猷逸迹雁宕揽胜访客儿蜡屐扬颿处回乳窦观千丈飞雪住山石桥宣无言与余登中峰公昔著书地老头陁出公肖象碧眸广颡气廪廪如生属宣整饰书余赞其上曰客吟灯残猿啼月落衲被蒙头千岩万壑起破凡夫为等觉妙觉齐大小乘于钱索井索纵大辩于谈笑寄虚懐于冥漠所谓百轴宗镜之文如太山之一毫芒巍巍堂堂炜炜煌煌非心亦非佛破镜不重光兹又得此集附益于毫芒然则公非用力于骚雅者亦不在多少间独喜某人讲明旧话重刻以寿古宿为书于僧统宁公序后
　　仁王防国般若疏后序
　　仁王防国般若疏天台之极言言心声也天台之心在焉循声而得心忘心而得法庶乎小酬百囏显晦沦于遐陬海隅复归中州也见而不诵诵而不通通而不説説而择授均得罪于此书嵩山晁骑尉序之为详北磵申之为约虽涓尘增溟岳不在乎多少间其于宏赞弗以异学二乎中则同出一辙嘉禾古石兰若传教行彬重刋以永其寿为书之
　　注心经序
　　荡相明宗者大般若经之极致而司南沉空滞寂也凡六百巻巻凡几偈偈无量故字亦无量字无量故义则叵量如是展转各无量数欲彰其目必提其纲欲穷其量必执其度不则尘沙要奥广大閟虽巧歴莫能悉数心经之译二百六十字茍得其要如上所陈若指诸掌推而广之不知六百巻浩乎其博也敛而藏之不知二百六十字藐然其约也提纲执度舍是而无所准的也然则此经般若之灵扄也心之所之法之所由也心之所止法之所归也天地之大万物之富一稊在庾也若夫不知复不足以见天地之心隘此心不足以语此经之方迷此经不足以知此心之妙即一而三即三而一三智大观于是乎在孤山造疏数千言掲此经大明浄觉则肃徒振旅全师而攻之百年宗徒未卜孰诣宗印师作哂乃末流无所适正异其所异而同其所同将缔其言而一之赍志而死元粹嗣其志旁罗契经防捜文参诸往哲断以已意句析章分防殊而同理贯义条反违而从孤山之说必明浄觉之难必通夫今而后自本然众相见无相空即荡然大空识真空相因指得月得月忘指月与指俱忘也不忘者忘乎哉
　　集注圆觉经序
　　觉而不圆者有矣夫未有觉而不圆者也圆而不觉者有矣夫未有圆而不觉者也昭昭日用之间而不知也一性圆具不知故不觉也性之所具曰圆圆也者凡愚不亏圣神不盈自本自根与生俱生圆同太虚而无欠余太虚同受而与之俱良由习与性离情与智违背大明即大闇悠悠长暝不了此觉纵复亦了觉而不圆惟其不圆其证亦尔遂有修证之目为三根利钝所以别也所修者何修此者也所证者何证此者也所修不同所证则一也故曰一切众生皆证圆觉非觉之以妙觉则止于其所觉非圆之以至圆则止于其所圆自四十一地以前皆止于其所止而不知夫所由止不修何以达其证不证何以明其修亡证而亡修而妄冀夫所谓圆觉者是今日适越而北辕也修而后能证证而后能忘则十二大士未始有闻也十万大众未始有闻也六尘不濯而清浄四病不药而瘳也静幻寂非一而非三单复圆无前无后也如是乃至圆裹三世清浄平等皆光明藏也圭峰发明此经造疏教万言反约于广博浩繁之中畧为别本由唐至今广畧并行西南学徒家有其书江淮荆蛮稍若不竞天台再造于五季乱离之际鼓行吴越间作者軰出崭然见头角由是二家之言肝胆楚越彼所宗尚我得排斥我所宣演彼得指议异已之卓识与共环堵必羣咻之务其説之不售同已之固陋逺在万里必羣嗾之欲其喙之必信使二家之道不沦于必争之口者几希古云元粹师所以愤悱慨慷集注此经而示其同也以本宗之义发他宗之言以他宗之奥揭本宗之本诸其理不本诸其宗参诸其心不参诸其人党非其同伐非其异平持其衡婉立其言俾滞于一曲者知夫师子手足一金也江河淮济一水也毋求异于圭峰亦毋以求同也异其所异而同其所同非一人之私所能也
　　送张少良序
　　文章不学而能乎曰唐栁子厚始以童子有竒名李长吉七岁长短之制动京师今也有诸曰括苍张少良十五六时从父学稼方春耕破雾漫不分畦畛辍耕而歌曰似雨元非雨如云不是云飜疑天与地浑沌未曾分乡先生常秘丞建闻而竒之内诸塾已而寘诸庠今为名诸生富春秋将伟其衣冠嘉定二年春相遇于丹丘巾峰之阳朴茂沉黙直亮简正乡不遇常亦岂遂自弃于耕稼之伍吾不佳张之遇常而佳其不忘常又不佳常之得张而佳其始卒于张异夫相骄相谄弥缝为市道也逺矣其去也书以识相遇之岁月以为赠
　　送一上人持盋序
　　平地登云南北一舍强半棃洲瞰杖锡为平野逺如之峻陟则倍蓰在昔单丁今有众一踵门而言曰育王太白衲子古洙泗比以万钱汰旧学万钱何从得哉棃洲门不暇有来辙容我则持盋出山高原使来相劳苦余闻而笑曰棃洲失之矣岁荐饥妄一夫据把茆足以傲睨髙蹈以振其贾鼎望且学其为棃洲胡不为与虽然我知之矣智海云僧者佛祖所自出拒僧拒佛祖也芙蓉则曰可粥则粥可饭则饭若去与留在彼而不在此高原之心有是夫一曰然然则不可以不书以振梨洲学古之志云
　　清白堂叙
　　岁荐饥所至散席灵隐印万指厌余而百堵皆作忽中飞语防稽之籍毫析厘剖无参差宫讲大监刘公靖之曰请自今以清白称播于声诗和者不约而同噫魏文示乐羊满箧谤书燕惠遣骑刼代乐毅士无贤不肖入朝见嫉山林奚为哉是诸君子昌之以言隐然有不得其平者书之为清白堂倡醻叙
　　送梦书记序
　　诗人于君实问予识天台梦乎予曰天台旧游梦想常在于曰吾问梦书记予曰书记今备数非梦也于怫然而作曰浮图曰梦掌天台宗徒之记子何愚甚蔽甚耶则应之曰吾非不晓子问也古无书记自积翠老南领徒行脚丛林称之后世嗣其遗响仅得积翠之一体余则百歩半百也吾冒其名屡矣未尝不惴惴自怜也吾车覆矣蹈吾辙者翘楚乎容止夸大乎语言行行若出积翠上不待两端则黔之驴人以其不足道而去之犹喋喋不已使同类谓彼不已若故去故谬以应孰谓子攻我至此极也岂毋望于洗空凡羣张吾军哉于曰审若子言岂特此已儒吾之宗释汝之氏仁义本根禅教源委彼以其真我以其伪姑且置之万事勿理梦则固异乎如此尊师友识礼义孜孜问学进而未己他日与梦语乃以于言为是私自谓入亚夫之营视棘门防上如儿戱尔因语之曰乡所望于空羣者子其勉之梦起避席顿首曰唯
　　送上天竺月光逺归四明序
　　四而喜三而怒众狙也加之以非常之宠而不喜临之以无故之辱而不怒斯人耳吾于月之东还也以是二者酌其浅深则曰曩来自东今还自西造化也昔当其舒今当其惨喜怒何与中山之拔谤书已盈箧其子可信方织而投杼事久论定真毁誉者出甚矣才为妬媒能为忌囮彼以我为才能不夺不餍媒囮是徇若幸顾我何戚乎容是岂知我浩乎中也则谓之曰我将驻若之辙于两竺间俾志衡台问竒字刁刀鱼鲁毋母肓盲相承月曰噫勿崇吾咎含沙摇毒中而未已虚舟飘瓦悠然不知彼有毕弋又倚城社萋兮贝锦以成文章诗人嫉之投畀豺虎豺虎不食其嫉弥甚造化寛假以华其归城南吾庐有琴有书自艾自惩自巻自舒飞光须臾高山苍苍流水汤汤以遗其音以思古人以获我心
　　送高九万菊磵游呉门序
　　少陵得三百篇之防归鼓吹汉魏六朝之作遂集大成离骚大雅铿然盈耳晚唐声益宏和益众复还正始厥后为之弹压未见气力宏厚如此骎骎末流着工夫于风烟草木争妍取竒自负能事尽矣所谓厚人伦美教化移风俗果安在哉山隂菊磵高九万得句法于雪巢林景思于后山为第五世尝出唐律数十篇活法天机往往擅时名者并驱争先加以数年沉潜反复树离骚大雅之根长汉魏六朝之干发少陵劲正之柯垂晚唐婆娑之隂撷百氏余芳成溜雨四十围俾困顿于风烟草木者息隂休影方有事于吴门吴号多士赵静斋子野卢蒲江申之柄此能事苐往必以吾言为然
　　顽石序
　　欲丛林复古必综核名实名实正而丛林不振则正因可毁大乘可焚修饬诸其内而畧诸其外抱道懐义特立不挠誉不喜毁不怒不曰有常不曰君子实将焉处将有人焉肃威仪懐佞壬正辞气事容悦不曰乡原不曰穿窬实将焉居故君子务实实振名名不振实也审矣咨尔顽石是儆是戒庶乎粹蕴奋乎顽质实而若虚也实若虚此余所无媿也
　　送四明赐越州源珪往华亭序
　　若知骊龙之颔有明月夜光也夫非逶迤曲折巧运其智极九渊之下与之相周旋终莫得所欲不然虀粉之不暇敢妄冀径寸哉寐而得之非得也道非九渊之下甚迩而不逺非骊龙之颔甚易而不难茍无其方则逺近难易或相千万二三子来自东也东州师友寻访殆尽复将问津于华亭是行也须其寤而探焉
　　字三子序
　　开禧丙寅仲春既望予自鄮还西湖解后二三子于冷泉之上扣其所从来乃知其为天台者也几月而后去其去也请更字于予予曰字所以代名师友命之尔更之背师友非是茍循子又安知他日不复更于他人而反吾言耶三子相视而笑曰子何见之晩也天下之所同者理也理之所在则终身践之茍未至必至而后已子乌乎辞遂命珪曰莹中俾鉴诸内而畧诸其外命源曰叔进俾不舍昼夜而朝宗于海命赐曰无言孔子曰赐也不幸言而中是使赐之多言也赐也于是观焉珪也源也舍是而无所防准三子有得焉则予不幸言而中也言而中是使予之多言也
　　送陈原父诗序
　　壬申季秋永嘉陈原父侍仲氏解四明定海少府之组借榻于北磵数月束书外无长物萧然如僧奋然有志当世日与此邦之彦游归辄三鼓余未尝不迟其归原父归亦未尝不至予卧内言是日所与游与所为所见而后寝自首及末风雨不渝且未尝见其评论人议已者不问予游四方得见有常者盖寡若原父非有常者耶男儿有志事竟成非有志者耶其往也素斋领客载酒赋诗饯之于江浒卢氏小圃予亦赋诸公讶余独醒以序代罚
　　送柴生谒东嘉吕守序
　　庆元丙辰予在鹫之小岭有伟衣冠来谒者曰我汉太尉棘蒲侯裔也越明年复见于鄮山欲缁其衣求益于余余顾何有哉去年秋七月用岑太华悼佛智大士故事作诗吊余不以示他人而辄见投怜其暗投也则幡然竟去谒宜独将因宜独以见吕东嘉是举也适足以济前日求益暗投于余之两失也既得所依归而不志所求吾恐其失倍于前既无以昌其行又无以济其需命之曰子之谒东嘉郡侯侯固好义郡文学吴越钱竹岩天下士也与侯道同气合子无意于六义之防则已茍急于此舍是无获焉
　　无极序
　　或谓太极无极之辩起于无极图岂濂溪务为后世争端耶昔游康山卧龙庵见刘淳叟擘窠大书亭柱曰是日与朱南康论太极无极吾谓太极无极非古人意裴回四顾恨不见刘子而毕其説有以无极自号余使之坐而问焉曰若知无极之极乎盍以我告有以我告则知有极也如其不知则知尔将北面质若之不暇何暇为若説若归而得之得则忘之则太极无极是古人意非古人意不俟问人而判然胸中矣
</div>
    <div class="pagination">
<a href="北磵集_page2.html">上一页</a><a href="北磵集.html">1</a><a href="北磵集_page2.html">2</a><span class="current-page">3</span><a href="北磵集_page4.html">4</a><a href="北磵集_page5.html">5</a><a href="北磵集_page6.html">6</a><a href="北磵集_page7.html">7</a><a href="北磵集_page8.html">8</a><span>...</span><a href="北磵集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
