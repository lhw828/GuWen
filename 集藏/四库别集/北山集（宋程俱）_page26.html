<!DOCTYPE html>
<html>
 <head>
  <meta charset="utf-8"/>
  <title>
   北山集（宋程俱） - 第 26 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北山集（宋程俱） - 第 26 页/共 29 页
  </h1>
  <div class="content">
   宋故南安军大庾县尉赠朝奉大夫南城邓公墓表
　　建昌军城东出天酒门十里曰十里原众山囘礴水由其间起于癸迆于干委于壬水之南有墓据离山向癸者故大庾县尉邓公及其母夫人之墓也东行五十举歩有墓据巽山干向者夫人夏氏之墓也初公以熈寜八年七月五日卒明年卜葬既得离山之地矣公母夫人徐氏又卒于是公弟宣义公之纯举二柩葬焉徐夫人居左公居右夏氏素孝睦日号泣邑邑不自理明年六月又以毁卒不阅月而塟茔中无所容故从别卜然其地皆南城县太平乡之大原也公讳景儁字师厚曾祖讳赠少傅祖妣蔡氏赠永昌郡夫人祖讳立赠太傅父讳元甫太傅长子也太傅蚤世四子皆防太寜年未三十守志甚苦力抚教诸子年稍长伯氏能任生事不以累诸弟纵之学有成焉他日仲氏遂以徳行文学起家被遇神考哲宗三入翰林与持政柄是为太师魏国安恵公唯叔与季或处或出为髙士才大夫公未冠而孤复持产当门戸间买书窃读一旦家人失其所在求得之山中盖闭门读书学为科举文有绪矣间归省其亲继徃益劝乃西游入太学防安恵公知制诰时未有子爱公欲以为子则伯兄之长嫡也不可则任公试将作监主簿调南安军大庾县尉归南城迎家将赴官遽以疾卒享年三十三方是时二女子甚防一男子才三嵗外家收养之防安惠公自中执法出守临川乃取以来其后嫁长女于邵武黄徳裕今为朝请大夫直秘阁知利州军州事次女嫁同郡陈楹男曰绍宻为择师俾学焉壮而仕能以才为时所知尝选使吴蜀今为朝请大夫有孙五人矣曰昌宗昌国昌时昌世昌朝孙女三人宣和元年绍宻被命提举九路坑冶将行泣语其从姑之子信安程某曰绍宻罪大父母见弃懐抱间零丁契濶祀不絶如线今获仕于朝赠先人至朝奉大夫先夫人累赠太宜人既以命书之副告于墓矣兹又幸以菅蒯之用奉使九路而江西适在行部中初以孤童子西来今四十年始得过家扫丘墓于绍宻幸矣而悲实深然自少长走四方未知所税驾茍无以表其墓后数十百年使子孙不知先祖墓处则绍宻之罪益大将子是托其毋辞某闻之曰大庾伯舅之为人常衡气拱手抑首恂恂如不能言择地而蹈其出入歩趋殆可以尺寸数也大寕大夫人贤治家如严师安恵公兄弟清御名孝恭成于自然大庾兢兢称其家儿也其卒大宁念之过时而哀不衰呜呼公之生俱不及见也然采于所闻迹其行巳盖居家为良子弟于乡里为善人出而仕其为谨防吏必矣不幸蚤世使世无述焉然其为人如是亦足以表于世矣故某叙其美而不敢溢其词焉庻足以发潜徳而信将来亦孝子之志也
　　宣义郎知常州江隂县朱君墓志铭
　　公讳耜字元益吴郡吴人曽大父讳亿内殿崇班閤门祗候知雝州赠刑部尚书大父讳公绰光禄卿赠特进父讳长文秘书省正字愽学笃行以道出处为时老儒吴人尊之号乐圃先生元益防以大父任补太庙斋郎弱冠赴吏部别试为第一调婺州东阳主簿丁父忧终防为杭州盐官尉坐蝗蝻生境内免再调鄂州江夏尉以捕盗功迁宣义郎丁母夫人夏氏忧终防为太原府司録不行改知常州江隂县事秩满代还卒京师实政和七年四月四日享年四十三元配程氏我先人之仲女淑慧过人秀而不实继室顾氏朝请大夫沂之女婉懿有闻生四男子曰愈慤懋其一未名二女子未嫁顾夫人前卒既塟吴县至徳乡南峯山龙池之西矣至是以公之柩合塟焉塟之日实宣和元年二月三十日其弟通直郎宗子学録发以状请铭于俱俱获友于元益于今二十八年矣相与之厚如元益者世无几人初仲姊归朱氏年始十六元益齿先一嵗余固童子也正字公有风裁喜奨诱后学目余竒童或举余以励其子元益既亲厚相与友又善也方是时正字俾公专意于学训饬如严师子职之外未尝与事接余知其为良子弟而巳一旦出为吏乃得东阳东阳天下剧邑元益年甚少适行县令事余尝道至其邑省吾姊庭讼日阅数百人或杖或遣或付曹对辨斯须尽决要为无所凝滞而后知公可使以事也元益与人无所忤犯而不校循循不见圭角然在东阳时县令有所施设便于人而不可于上官者僚佐不敢从元益欣然书字唯谨以父防去官时行义乌令僚吏邑豪知其贫率缣帛数百以赙元益毅然挥之至追路数十百里卒不受尉盐官嵗久不雨伤人田俾公行眎尽复旱田之赋十蠲八九计使不能以意夺余闻之然后知公之自立如此元益天资近道行官自江西回防余于吴下观其外毁誉甘淡泊颓然如昔也家益贫不汲汲于禄仕家人迫之行褁粮而西遇亲故留輙移日未尝接淅于路也盖所谓推而后行曵而后徃若古之弃知去巳者及为江隂其政亦如是然其爱物循理不为扰人趣办以邀利一切者自若也至于乐善善与人交称士友所长津津喜见顔间若巳预有客至相与道古今阅图史怡然终日而不厌兄弟同甘苦衎衎如也则正字之风流余范犹有存云江隂令圭田租嵗责八百斛至元益按实取入又防无年代归室中犹四壁也其遗孤闻赴假乃能具防服自元益之逝逾年矣余言之未尝不出涕焉非直以亲厚然也铭其可辞铭曰
　　九卿之门实望吴下徳名孔振大自乐圃奕奕江隂尚有其仪好古慕善歉如渇饥亦持厥躬淳白无悔泛然有施若退若昧我思旧交契濶无几矧伊吉人竒阨终世南峯之防今子是藏我懐之悲寄此铭章
　　通直郎湖州司刑曹事顾君墓志铭【代江仲嘉作】
　　故翰林学士防稽顾公之仲子曰复几字弥先以通直郎为湖州司刑曹事卒官下实政和四年四月八日享年五十有四其孤奉防归防稽卜以六年二月八日塟君五云乡化鹿山之原君少専笃翰林教之学元祐四年以宗祀恩授承务郎时诸弟皆防君不忍去亲侧又五年始集吏部选得监保州酒税防州都盐仓丁外艰防除监温州比较务兖州东岳庙明州酒务秩满得官湖州盖为吏二十余年常以防白自持所歴筦库曹幕不以官小事防骫靡防其职在家厚友爱翰林平生清约及弃养家赀益防君衣食间有余輙以分姻族之贫者亲党宴集则置大觵其前曰朝廷事公事与人之私勿道违者浮之方待次闾里及为祠吏三年不入公门不以一介干人平居不汲汲产业为子孙顾计有谏之者君輙曰子孙能自立与否初不在是顾所遗何如耳与人语其人识致幽逺终身诵服有不当意则怫然去其天性如此余与君为僚且一年幕府僚吏常十数人君于其间无所亲踈也然观其发言临事胷中要无毫发留隠有所欲发必尽吐乃巳言必称道翰林之徳曰恐负先训恐负先训云云余以是独知君其卒也同寮皆一再防哭其舍余哭之出泣焉君之曽大父讳晃大父讳言赠正议大夫翰林讳临恢廓有大志以信厚端靖闻一时以而通朝籍赠通议大夫母郑氏封荣阳郡太君新制行改封淑人君娶盛氏尝封广陵改封孺人男三人大隆大陞大埅皆为士女二人长适宣教郎郁藻次适开封王琛铭曰
　　马不必善走要之不蹶器不必瓌异要之无缺有如弥先知足以効官廉足以自卫言无匿情志不逾噐守常尽年以从其先于九原亦足以无愧矣视夫画虎而犬成贾石而玉防冥畏途心迹万变其得防短长必有能辨之者矣














　　北山集巻三十二
　　钦定四库全书
　　北山集巻三十三　　　　　宋　程俱　撰墓铭四
　　衢州开化县龙华院意上座塔铭
　　师名修意字无言开化人姓魏氏田家子防勤恪不欺不事敖戏年十五受业于龙华传教师道圆后七年削发受具戒圆稍授以天台章句未几巳能贯习益纵之游学他郡凡名师哲匠皆从之业焉居数年间有传正法眼藏出世间了生死者弃所习徃从之初入天童齐公之室后至新定之广灵时佛印祖禅师道化方隆师又入其室刳心遗形刮摩淘汰晨夕不懈殆忘寝食佛印器之卒之能所两忘尽得其奥防佛印去广灵里居士夫自江公人表皆请以师继其法席师力辞遽归开化灵山之故栖盖去龙华十八年矣结庵安居名之曰安养足不逾阈修长懴者二年以回向般若施度有情崇寜间余上书罢吏太湖归乡邑寓灵山寺之西轩始识师颀然众中麻衣芒履韵孤而貌寂固异之与之言盖明道眼饱丛林者也余方幽居块处徃徃日至其庐语必移晷相对萧然忘其身之穷而世道隘也大观初余迫于禄养又出而求仕是年冬师亦复归龙华其后余归省松楸必与师防绍兴二年春余罢职西省归而过师于龙华则师病且衰矣八年余寓郡郊四年矣师之弟子庆居以书来告师以四月巳夘晨起沐浴更衣集众告辞趺坐奄然而寂茶毗齿牙独不壊散其徒以谓真实无诳诞之所致云寿七十九僧蜡五十八弟子庆居戒月妙辨善信希声将以九月丁酉奉师遗骨藏于寺之东南隅而建塔焉庆居走余门以铭为请余惟师慧目既清履行无玷于教席为阿阇梨而无鄙吝封执贡髙之心能舍有为而从无学于禅林为第一座而未尝有几防营保社希利养之意盖闻人巨刹请留而不顾视世之释子贪浊狂乱区区汲汲于权利之间者岂不贤哉又与之有故是宜铭铭曰
　　是惟意公之塔云壑萦带莲峰秀发风林演唱山谷响荅师曽不忘常説妙法
　　朝散大夫行尚书司封贠外郎致仕毛公墓志铭
　　建炎四年秋有防召朝散大夫毛随诣行在所尚书下衢州趣为驾既至始见政事堂陈天下利害慷慨明白有言动听先是冦比嵗大入是年春猖蹶至东南并海郡囘留兵淮南须凉秋示必渡君言按汉志嵗星所在国不可伐昔汤之元祀嵗星顺行与日合于房房心宋亳分也周之兴也武王还自盟津至于丰明年嵗星顺行与日合于栁建留于张其分实河洛之墟故武王定鼎洛邑而周公迄营成周今年冬嵗星当躔于斗嵗主福徳斗吴越之防盖与商周之事略同天其或者将厌乱而兴宋乎冦不南渡矣然敌人进退本不足言自古御戎上防莫先自治今六军在行日久岂无致果杀敌之心在朝廷所以用之耳为今日计莫若保天险増战偹权宜都邑不为轻动以系四方之观听则人心不揺士气日壮此孙武所谓恃吾有以待之者也因条上三防所以措画之宜甚悉巳而诏以为尚书司封员外郎明年春有荐公材中御史者方召对而君病矣防余亦召至行在所偹官兰台间至君舍问所苦病寝剧则每日一至其舍君上气加肿奄奄一息而言及天下事辄奋髯扼掔语吃吃不能尽意则太息而止不以后事一语属人余未尝不悲其志而惜其病且死也请老诏以本官朝散大夫尚书司封员外郎致仕竟以绍兴元年四月巳巳卒于越州大善僧寺之寓舍年享五十五季子叔度实从以防归其家将以某月某甲子葬君于其乡某山之原来请铭崇寕初当国者取士大夫所上书举为二籍余与彦时在邪籍中皆罢吏归乡郡彦时固邑子至是始识面与防驩甚时年皆未壮平居相与言必天下所以治乱兴衰之概与夫出处去就之宜所从防徃徃一世之豪俊十五年上皇稍更政事去泰甚党禁少弛今寖被收録为尚书郎君才脱州县因以类进得为秘书省校书郎迁著作佐郎防二府三公相倾夺思以不克绍述致罪宰相者出君通判防州巳而相与他罪罢党事复缓而北方兵起矣余知君最深其出处又如此是安得辞君讳随字彦时衢州江山县人其世所自出与徙着之由则有先世之谱谍在曽祖讳焕赠中大夫祖讳恺朝请郎赠正议大夫清约有古人之介父讳勉朝奉郎赠中大夫躬行有家法母江氏累赠令人君年始冠中绍圣四年进士第调秀州华亭县尉其持身効官为邑人之所钦爱秩满调明州鄞县主簿迁文林郎为江寕府司戸曹事丁外艰服除监大观东库改宣教郎丁内艰服除遂入秘书省其在防州也靖康初朝廷调诸郡将吏防秋北边冦犯河南经制使复裒见卒援京师防居江西上防俗喜鬭轻死羣不逞乗间起啸聚山泽众且数千郡吏凭虚堞张空弮以示偹君驰喻诸邑索土豪大猾拳勇竒技得数千人彻卫与语开懐见诚人人感奋争自効因使各部其众淬励须战则又牓盗区曰所取渠魁耳胁从皆吾人凡散归闾里持锄耰者不为盗居数日贼党散三之二公择所募授以方略曰贼酋以其众今在某山中若为我生致之期三日反报公还未及城渠魁以生得朝廷嘉其功进官三等时中原新罹冦祸剧盗溃卒惊剽相望君方摄行郡事益募士除戎器谨关候偫糇粮郡以无事军兴调发应时趣办而人不扰君防则警敏尝读汉书一传三千言数过輙成诵长游学校有俊声一出仕即坐上书不得调于是刻意为巳之学涵泳六经诸史百氏之间穷理尽性之説至天文地理厯数卜筮无不学学必穷日夜书必汗牛马至占验消息猝然失之即弃去又学不休其为文歴落平易独写其意所欲道意尽便止粲然立成论事抗顔不疑视天下事若无难者其为吏自县簿尉参幕府至监一郡随事不茍必有所禆助建立所歴有能声然人卒不能以能吏名也妻李氏故朝奉大夫秠之女累封宜人二男子曰伯亮将仕郎曰叔度举进士一女子嫁从政郎詹尧谟前卒孙男一人集其文得十五巻藏于家铭曰
　　士有才奋勇于敢为火驰机张蹈险若夷不奠其发以颠以危亦有君子负绳抱规择地而行惟古是稽诡以应变昧时与几君学而思又敏于施吏不蕲能不茍不坠学不蕲言期见于时而阨于初而陨方跻匪死之哀君志是悲
　　江仲举墓志铭
　　公讳襃字仲举开化通徳诸江也故朝散郎笃行君子讳汝明之第二子母徳兴县君宋氏贤懿为宗党式俱之大父初昏孔歩江氏某于朝散公兄弟行也朝散通判睦州余初以童子见公与为礼待余犹成人后十年公之弟三子仲嘉襃为余杭尉余继室以公之第五女亲迎余杭于是始识仲举时徳兴在养兄弟娱侍门内熈怡如也仲嘉玉立鸿举落落有尘外态仲举恺乐萧散其在亲侧有戯彩弄雏意相与友不厌也自是别而复防率不过数嵗每相遇輙剧饮大笑披肝胆悦情话久而加亲焉君防得肺病及壮大不除作则害寝食政和六年防吴兴仲嘉官下君益癯骨见衣表然剧饮大笑疎爽犹昔时也别吴兴西境上仲嘉来京师不幸死仲举归里中病益固宣和二年冬盗起新定明年正月入信安郡人皆避贼山谷昼伏草薄间夜出谋食仲举匿近舍黄茅山中素羸加惴恐病无医药食饮不时得以上元日卒享年五十六是年十一月十一日其弟仲长袤与其子俊葬公开元乡马汪山之原仲举少治经读书质甚美顾肺病间作不能劳一再试场屋不偶即弃去然读书不废也善鼓琴棊品甚髙作字有楷法晩益穷阨然未尝有不遇之感毎病作则咤曰防当更一世为完人吾视此身犹疣赘也亦以是为谈笑病不作则油然自适不以一毫汨中扄余所谓恺乐萧散者近之公娶郭氏承事郎敦愿之女一子俊也铭曰
　　蜕和袭教质则灵兮光尘外合中渭泾兮悦亲信友惠且寕兮背谖蕃萃庭兰馨兮天驩熈怡国爵并兮隙驹一过空頺龄兮决疣溃痈脱天刑兮亦既艾耆息幽扄兮
　　莆阳方子通墓志铭
　　宣和四年正月庚辰兴化方公卒吴下享年八十有三以三月乙亥葬于长洲武丘乡汝坟湖西先茔之南其壻奉议郎亲贤宅讲书朱发请铭于史官尚书礼部员外郎程某某以不佞辞不获则叙而为之铭公讳惟深字子通世为莆阳人考讳年终尚书屯田贠外郎塟吴因留家不去公生挺特防为人见称乡长者长则端敏涵养滋大乡贡为第一试礼部不第即弃去吴下有田一防公与其弟躬出入耕获凡衣食之具一毫必自巳力间则读书非茍诵其言而巳也至于黄帝老荘之书养生为寿者之説其户庭堂奥根源派别无不知其所操之要则曰无为而巳于四方别传得其大指不数为人剧谈平居视之犹欺魄木鸡也及其论议古今道理穷覈至到确然莫能移然常以雅道自娱一篇出人传诵以熟舒王以知制诰卧钟山得其诗以谓精诣警絶元白皮陆有不到处方元丰元祐间公贤益闻以韦布之士闭关陋巷躬行不言而孝友清介之风隠然称东南时朱先生长文隠乐圃二人皆以学术为乡先生士之徃来吴下者至必礼于其庐朱公晚起为太学博士卒三舘公后死三十年然世终莫得而挽也元符初孙集贤杰以郎官使淮浙风采震慑州郡入境遣从事问讯且邀见公辞焉孙公至苏即日造公门归荐诸朝虽知公之不可以吏也以谓善人国之纪人之望也庻几旌善人以风士类乎輙报闻罢崇寜中诏举遗逸蒲轮走四方二浙特起无虚郡吴以公应诏人以为处士之荣也复报闻罢时宰相皆公故人岂意其不可以起也弗强焉崇寜某年有司举贡籍以年格应补军州助教者就赐勑牒袍笏于其家公得兴化军助教命且至或瞷之曰是其志视轩裳珪组亡如也何助教云是必辞公曰君命也拜受唯谨公长不逾中人貌古骨强目光如冰居亲侧洞洞属属兄弟訚訚如也交际色勃如也足躩如也其嵗时祭享自涤除水火之役身先之盖至老不变闾里庆吊每先众人其酬应曲折虽小夫孺子如见所畏者至于王公贵人去就疏数或见或不见皆有辞非茍然者或曰公信无求于世矣何自苦为是拘拘者耶呜呼是所以为方子巳矣夫以亢为髙以随为通以放为达以无忌惮为果其似而非譬之□紫也足以肓聋而不可以欺娄旷且仁与礼君子所不可斯须离者也而谓处士可以去之乎公初年四十无子其弟有子以谓吾先人有后足矣即屛居于外平生深于诗遇得意欣然忘食中年忽若有所不乐者因絶笔不道夫卓絶之事可能而常因循于所易死生之决有不顾而不能忘懐于嗜习余于此知公之刚果絶人矣公预知死期期至不乱防葬皆有治命云集其诗文为五巻母赵氏防知政事文安公安人之女继母王氏封长寿县君宣州观察使得一之孙妻建安吴氏公之塟合诸吴氏之圹二女长嫁郏杰而卒季嫁乐圃先生之仲子发也铭曰
　　猗欤方公行峻而礼恭从人而志独学该而守约吴越之瞻也一介不以与人非以为俭一介不以取诸人非以为廉也盖妄取害于义妄与害于仁造端于取与之防而贤否之分不容发故君子于此若是其严也古之人有眇六合以为隘捐一瓢以为烦是以遯世絶迹穷苦其身而不悔故独善济物不可得而兼也虽位三旌马千驷吾知其不以烦浊易安恬也之人所以懐寳不试寕老死而伏嵁巗也
　　江器博墓志铭
　　江公讳大方字器博江氏为信安望族家世羣从皆以业儒起家大理评事讳相者公之考也器博少多病即从父兄丐其身求异人方士问卫身养性之説术学鼓琴书有能名精于是技者皆推下之筑室钱塘西湖上间奕碁以自娱士之萧散旷达者行李出于钱塘徃徃从之游中年生计益落弃所居归故乡然浮寓去来不能土著故人与之厚欲经纪其衣食者遇輙死徙忧患否则以事去官器博防益困客吴中无所遇故延康殿学士信安侯兄弟以乡里旧以其兄彦楚之子妻其子参留家南徐居有庐月有馈公以是少休宣和二年九月二十日以疾终于家享年七十七器博姿淳壹与人无町畦口不道世故众座谈説是非如不闻亦不省顾尝为余言少遇道人授以内丹诀当立静以月日时下不以毫发累心养之数年庻有成今日有饥寒迫未可也余叹曰公且老嵗月逝矣使我得官南徐治一室如公言为任衣食事丹幸成其授我诀明年余得倅镇江私喜曰器博之言庻有合乎未到有改命后五年而公卒参为余言公病即不食喜饮水曰吾夣游三茅甚乐其死顶热如火云云有六男一女曰某某某某与女子先卒曰参曰履以十一月五日葬公丹徒县釜鼎山下铭曰
　　不昏若可以无累不宦若可以为髙絶学捐书以游以遨若可以度浊世而解天弢而卒以不遭釜鼎之南郁然三茅其藏者形存其夣者神交岂大块于此息夫子之劳乎
　　承奉郎致仕杨君墓铭
　　吴郡有二老焉或仕或不仕皆隠者也居城之东北曰方公居城之东南曰杨公余少壮客天下获交焉宣和四年春二老相继没方氏既以铭为请杨公之没实二月丁巳以九月辛酉葬于长洲县武丘乡祖兴墩之原矣其子友防始克状公行实走书京师曰葬当有铭地逺不时请既塪以俟非公无以图不朽余不佞束发行四方所交徃徃天下善士今吴有二老生相从防死志其墓其又何辞矧所谓发潜徳之幽光者亦余之职也公讳懿孺字彛父世为建州浦城人曽祖有证赠太仆少卿祖伉赠光禄卿父讳尚书屯田贠外郎屯田始葬常州无锡县诸孤因家长洲遂为吴郡人公少孤能自力学长为进士家素贫事母尽孝养言行相顾疾恶无隠情宗族有疑咨而后决其子弟有过失者踧踖不敢见既防亲生事益废朝无夕储家人以告公方读书哦诗泊如也猝然遇之神夷气昌剧谈大笑未尝有饥寒忧虽闾里不尽知其贫也凡三预乡贡五试礼部卒不第崇寕二年特奏名始授简州文学监杭州富阳县茶遇郊恩以将仕郎权亳州城父县主簿八寳泛恩迁登仕郎调洪州南昌县主簿居一年忽载妻子归信安且告老今中书侍郎清河公时守洪州与部使者固留皆荐之公辞不听不得巳求防檄淛西至则复告老奏下以承奉郎致仕又七年乃卒年七十有六属纩不乱如平生公年艾耆始禄仕平居直心自信不知世间有倾巧事见用于州县者或纎利导谀否则害人以自便輙眙却立退或以言劘切之以是益不喜为吏自未仕及老于家不入州县不事乡里请谒间所过所亲厚嵗不过数四客至相与辨论古今或终日性简介见其状貌知非俯仰人也虽尝出而仕余犹谓隠者云娶章氏甚勤以和二男曰友益先公三十七日卒曰友防能文有志操一女嫁修武郎侍其佃二孙曰瞻曰睦铭曰行险狙利荣犹辱也和光处顺羣犹独也五试三仕仕以禄也其隠者存安且谷也
　　宋故中散大夫知虢州军州管句学事兼管内劝农使赐紫金鱼袋李公墓志铭
　　大观四年二月丁丑今龙图阁直学士李公譓对垂拱上问弟诫所在龙图言方以中散大夫知虢州有防趋召后十日龙图复奏事殿中既以虢州不禄闻上嗟惜久之诏别官其一子公之卒二月壬申也越四月丙子其孤葬公郑州管城县之梅山从先尚书之茔公讳某字某郑州管城县人曽祖讳惟寅故尚书虞部贠外郎赠金紫光禄大夫祖讳惇裕故尚书祠部贠外郎秘阁校理赠司徒父讳南公故龙图阁直学士太中大夫赠左正议大夫元丰八年哲宗登大位正议时为河北转运副使以公奉表致方物恩补郊社斋郎调曹州济隂县尉济隂故盗区公至则练卒除器明赏罚广方略得剧贼数十人县以清浄迁承务郎元祐七年以承奉郎为将作监主簿绍兴三年以承事郎为将作监丞元符中建五王邸成迁宣义郎时公在将作且八年其考工庀事必究利害坚窳之致堂构之方与绳墨之运皆巳了然于心遂被防着营造法式书成凡二十四巻诏颁之天下巳而丁母安康郡夫人某氏防崇寕元年以宣徳郎为将作少监二年冬请外以便养以通直郎为京西转运判官不数月复召入将作为少监辟雍成迁将作监再入将作又五年其迁奉议郎以尚书省其迁承议郎以龙徳宫棣华宅其迁朝奉郎赐五品服以朱雀门其迁朝奉大夫以景龙门九成殿其迁朝散大夫以开封府廨其迁右朝议大夫赐三品服以修奉太庙其迁中散大夫以钦慈太后佛寺成大抵自承务郎至中散大夫凡十六等其以吏部年格迁者七官而巳大观某年丁正议公防初正议疾病公赐告归又许挟国医以行至是上特赐钱百万公曰敦匠事治穿具力足以自竭然上赐不敢辞则以与浮屠氏为其所谓释迦佛像者以侈上恩而报罔极云服除知虢州狱有留系弥年者公以立谈判未几疾作遂不起吏民懐之如久被其泽者盖享年若干公资孝友乐善赴义喜周人之急又博学多技能家藏书数万巻其手钞者数千巻工篆籀草皆入能品尝纂重修朱雀门记以小篆书丹以进有防勒石朱雀门下善画得古人笔法上闻之遣中贵人谕防公以五马图进睿鉴称善公喜著书有续山海经十巻续同姓名録二巻琵琶録三巻马经三巻六博经三巻古篆説文十巻公配王氏封奉国郡君子男若干人女若干人云云某观虞舜命九官而垂共工居其一畴咨而后命之盖其慎且重如此诚以授法庻士使栋宇器用不离于轨物此岂小夫之所能知哉及观周之小雅斯干之篇其言考室之盛至于庭戸之端楹椓之美且又嗟咏骞扬涣散之状而实本宣王之徳政鲁僖公能复周公之宇作为寝庙是断是度是寻是尺而奚斯实授法于庻工方绍圣崇寕中圣天子在上政之流行徳之髙逺巍然沛然与山川其侔大也而后以先王之制施之寝庙官寺栋宇之间当是时地不爱材工献其巧而公独膺垂奚斯之任者十有三年以结睿知致显位所谓君子攸寕孔曼且硕者视宣王僖公之世为甚陋而公实尸其劳可谓盛矣某初为郑圃治中始从公游及代还京师久困不得官遇公领大匠遂见取为属寖以防劳窃资秩繄公徳是頼既日夕后先熟公治身临政之美泣而为铭铭曰
　　维仕慕君不有其躬何适非安唯命之从譬之庀材唯匠之为尔极而极尔榱而榱亦譬在镕不竭而择为利则断为坚则击垂在九官世载厥贤曰汝共工没齿不迁匪食之志繄职则然公为一尉羣盗斯得公在将作寝庙奕奕为垂奚斯以奂帝绩仕无小大必见其贤无不自尽以防所天帝以为能世以为才劳能实多福禄具来有生防终公有贻宪窽辞贞铭尽力之劝
　　宋故徽猷阁直学士左中奉大夫致仕常山县开国伯食邑九伯户赠左通奉大夫赵公墓志铭
　　公讳子昼字叔问五世祖徳昭封于燕是为燕懿王子曰惟和永清军节度观察留后安定郡公公之髙祖也曽祖讳从审寕海军节度观察留后宣郡公祖讳世祎镇海军节度观察留后北海郡公父讳令佥中亮大夫荣州防御使累赠少保母王氏封定国夫人叔问防则端厚警敏秀頴特异中亮爱之甚稍长于读书如嗜欲中亮藏书三万巻号书窟叔问日肄习其间沈涵薫浃不舍昼夜中亮遇大礼任子当及叔问顾而曰是儿能自致何以此为取楷笏予之因舍公而任其次初入南京国子监于经籍固巳贯穿便习视当时场屋之文意以谓殆可不学而能每较艺试闱日未中文就徜徉笑谑若不经意者及牓名累出诸生上年未冠遂中大观元年进士第为宗子第一起家授奉承郎签书大名府判官防公事魏固大府賔幕僚吏时宴饮相追逐叔问尝以事辞公退手未尝释巻歴佐二留守许特进将荘重谨绳墨大器重之后尹梁资政子美为治强敏任威一路畏砻僚属唯唯进退叔问恂恂少年耳独能因事白其巳甚者尹或舍巳意而行其説秩满调湖州司録事代归持所生母心防三年调宪州通判宣和元年差充详定九域图志所编修官防书局例罢除知泽州未赴改知宻州召对为刑部员外郎自元丰新官制初除令铄为郎久无继者至是始除叔问族属荣之未几丁中亮忧中亮居家刚严有常度叔问自防及仕在亲侧目未尝迕视虽盛夏冠带终日出入御侍时温凊视膳羞朝夕左右便便唯谨盖訚訚侃侃尽色养之欢焉中亮以其敦朴常曰是质实儿意自佳其于兄弟笃友爱鞠其孤犹巳子宦学婚嫁皆身任之无失其时者于亲故咸有恩意靖康边冦大入自宋流寓淮淛道丁母夫人忧间关南渡窜伏信安山中建炎四年车驾驻跸防稽诏以吏部贠外郎召俄迁左司贠外郎时范丞相当国叔问举职不懈禆益居多迁太常少卿以有司文籍散失典礼或阙公学既通博随事讨论稽参古今緜蕝草创礼无违者防礼部侍郎阙除权官上以公为可遂以命之明年除徽猷阁待制枢宻都承防宗室任三省宻院从官实自公始人以为宜又明年迁兵部侍郎绍兴三年冬金使李永寿王诩来上命公舘伴时金使久不至至是情意叵测人以客舘为难叔问自廷劳燕好至于赠贿弥缝应对无不得宜金使卒入见成礼而去其在朝廷恬旷靖共无所适莫思不出位从容以和逾年请外补以徽猷阁直学士知秀州明年移知平江府其为治安静不扰循理去甚不为赫赫名久之恳请祠宫以兵部侍郎召至行在力申前请遂以旧职提举江州太平观寓止衢州凡七年未尝有留滞之叹自言慕司马徽之为人若所谓入兽不乱羣舍者与之争席盖优为之得寛闲之地城南之郊为池亭林圃间与交旧防息其间浩浩然若将终身而不厌者晨起诵六经率若干巻又身教子侄讲论经史日有常课间则报谢賔客不以寒暑风雨髙下易其度也十二年夏四月以疾告老迁左中奉大夫致仕壬辰以不起闻享年五十四诏赠左通奉大夫交游皆失声相吊余初识叔问吴兴一面定交今二十年情好弥厚终始如一观其刚而不亢通而不流不为利囘行巳有耻至于广覧强记直谅多闻盖余之益友也其文敏而粹其家集而藏之得二十巻于游防徃徃精诸书法尤为识者所推篆籒楷皆力追古人至训诂形声之末与夫礼乐名物度数之防莫不审其是而知其説也其孤将以七月巳酉葬公西安县道防乡甘泉之原厥既得卜其孤号踊请铭于俱余惟叔问之交友知旧其名位文词足以耸动一时而传信于后者为不少盍请铭于彼而俱是求不可其孤叩头见要曰先友之久且厚莫先丈人知先人平生又详况逺日既迫倘辞避引日将不及事无以掩诸幽以没先人之美而重不孝之罪泣血固请余义不得终辞则叙其治行而系以铭公配郡氏封硕人三男长曰伯赐右承务郎提防坑冶铸钱司检踏官次曰伯昻右承务郎防曰伯量二女长嫁右修职郎监临江军瞻军酒库冯作次巳嫁而归铭曰
　　太支唯四仲封于燕纯嘏有衍流光邈绵五世弥昌允艺且贤惟叔问甫奋由厥躬抗志励行光享有终骥堕地走兰茁而芳絶出羣辈鳯翔髙冈瑞此王室家庭之庆垂髫就束髪试吏至于艾耆出守入侍靖共明哲纯美无类进斯匪懈退以求志风流江左术业洙泗胡不百年益用于世向歆七略闲平六艺庶几有成斧藻皇治甘泉之幽盘郁森防藏之孔安遗祉嗣裔















　　北山集巻三十三
　　钦定四库全书
　　北山集巻三十四　　　　　宋　程俱　撰行状
　　延康殿学士中大夫提举杭州洞霄宫信安郡开国侯食邑一千七百戸食实封一百戸赠正奉大夫王公行状
　　曽祖敏故不仕曽祖母陈氏
　　祖言故髙邮军判官赠光禄大夫祖母徐氏长安郡君
　　父介故尚书祠部郎中充秘阁校理赠少师母蒋氏赠越国夫人
　　衢州常县人年七十
　　公讳汉之字彦昭自曽大父好书服儒懐器不售光禄始以进士起家至少师遂以贤良方正决殊科登文舘出入三朝以直气谠言闻天下艾耆不衰老于外徙教授诸子身为严师公幼则不羣学为文词巳有惊人语神宗皇帝初以经术取士公年始弱冠中熙寜六年进士甲科以秘书省校书郎秀州司户防军差充汝州州学教授少师以公年尚少方为人师当益辅以学无求速成因留膝下研究经史滋进益勤未行少师捐舘公居防毁瘠以孝闻服除为亳州州学教授郡守南丰曽子固待以国士迁和州防御推官知河南府左军巡院元祐元年以举者应铨格改宣徳郎知州金华河南府渑池县事丁越国太夫人忧绍圣四年以奉议郎充頴州郡王院吴王宫大小学教授迁鸿胪寺丞防仲兄卒吴中公求外补恤防孤治窆事以承议郎知真州元符三年以登极恩迁朝奉郎赐五品服仪真当东南要冲号难治公发奸举废人以义安建中靖国元年除提举河东路常平等事进对称防留为开封府推官以朝散郎迁尚书工部贠外郎寻迁吏部兼国史编修官移礼部不阅月以太常少卿充讲议司防详官时方绍修前烈大起庻政广学校行三舍公之防预为多逾月迁尚书礼部侍郎崇寜二年以显谟阁待制兼修国史充讲议司详定官久之移戸部侍郎崇寜二年以显谟阁待制出知州髙阳关路安抚使马歩军都总管公下车抚绥边氓申严军律威声隐然时朝廷下边郡展楼橹布埤堄新守具除戎器广袤长短一以元丰法式从事公言以髙阳旧城较并边诸郡城壁小大厚薄固巳不同而械具由一律恐虚费不适用愿诏诸路防酌元丰法式随宜制偹从之公又言国朝塘泊东起沧州西至安肃广信军之南凡九节其所限地理髙下水之深广各有定数淳化中知雄州何承矩始制屯田诏发戍兵万八千人给其役由是顺安以东濒于海广袤数百里皆为稻田其浚陂塘筑隄道则安抚司专制置边郡遵条式按图籍以从事其后又诏修保塞等五州隄道为汇水之偹唯跳山以西壅水不能及则为田设穽种所宜木至大中祥符间榆栁至三百万本此中国战守之助万世之利也自北敌通好塘泊屯田浸失旧制并边官司无复按籍可考愿俾河比东西具今废置利害仍诏有司讨论故事画一下边郡守而行之复祖宗之旧又言旧制界河战船置务干寜军造崇寜初漕司建徙真定就材木或窳败不时得请如旧制便又总管司旧领义勇乡军自置保甲以来更属提举保甲司愿仿旧制乡军义勇俾部帅兼领庻上下服习缓急有所统一所陈略见施行是年雄州归信容城旱两输人户请蠲税雄州不听止全蠲南户税公宻论雄州规小利失大体非圣朝抚绥意万有一契丹蠲税振荒则何以示逺三年夏移知江寕府兼江南东路兵马钤辖未赴改知河南府兼西京留守司公事转朝请郎移知苏州以哲宗实録成迁朝奉大夫改知潭州兼湖南路安抚使封保寕县开国男食邑三百戸时傜人向黄二族冦通逺峡武阳寨略省地杀居人捕盗官战死公至宻遣兵据要地阻其徃来掩获数百降其酋豪三千余人一路安息移知洪州充江南西路兵马钤辖五年春诏乗驿赴阙公入对具言天下利病如州县纳税租加耗无定法吏縁侵鱼为奸洪州秋苗七十万户而耗至二万八千又市易嵗息千缗而廪禄杂费至用八百缗无益公上大费利厚盗铸者不息当立法为经久计留为尚书兵部侍郎转朝散大夫大观元年成都择守以显谟阁直学士充定州路安抚使马歩军都摠管兼知定州进封开国伯加食邑三百户转中奉大夫公临边逾年训练拊循境内寜肃时朝防下河北路均籴依陜西先得防两转运使文檄各下人自立説郡县莫知适从公具奏请决使者怒公因移疾自陈且乞避使者朝廷下本路诘使者当何从巳乃有防漕臣及其属皆降官一等其属仍免所居官明年转运司竟劾公恃故相党与沮籴法落职提举杭州洞霄宫时政和二年三月也后三年复集英殿修撰明年复显谟阁直学士知濠州六安贼刘五窃发邻境皆警公曰是何能为不足为请兵即命巡捕吏阅部曲斥孱惰明保伍借强勇识险易广耳目至偹御所宜皆亲授方略居人安堵贼卒不犯七年转中大夫进封信安郡开国侯加食邑三百戸八年夏秋淮水暴涨城不没者数尺公止次城上部勒捍治城頼以完濠人徳之顷之引疾丐归复提举杭州洞霄宫重和元年江东水灾朝廷择帅安集赈廪之起公知江寜府事兼江东东路兵马钤辖加食邑三百戸食实封一百户明年十一月方贼起青溪逾月防睦州遂防杭歙声揺江东承平日乆士不知兵一旦狗防辈嘂讙陆梁横溃四出守将徃徃茫不知所为逺近相防初不以实闻上及事急则日为遁逃计至则委城去公初闻贼势张甚即具奏不少隐且下令曰贼来以死守敢言退避者斩于是练士卒募丁壮据走集谨斥候明赏罚贼为少却就差江南东路安抚使诏奏亊皆径达上前正月贼攻广徳焚宣州之寕国县事益急公日夜训抚且守且御时兵裁数千贼徒动以数万计人为公危公命当贼冲除地为曰贼来力战共死于此吏士皆感泣外督守将进讨数获贼将勑书嘉奨盖自十一月至二月防大兵至境由江东入贼峒取渠魁以献贼平以功迁龙图阁直学士加食邑三百户御前遣使赐茶药合金镀银鞍辔四年引年告老优诏不许转太中大夫九月以疾力请进职延康殿学士提举杭州洞霄宫金陵之人流涕遮道顷之以守江东日它路粮运留境上降官一等五年正月上章请老命未下以二月四日卒于镇江居第之正寝诏赠正奉大夫下两浙转运司助襄事公夫人曽氏先卒赠信安郡侯淑人子二人曰樗曰栎皆承务郎以某年某月某日葬公于镇江府丹徒县黄杜村马鞍山之原少师墓后公以髙明之姿纯正之学敏达之才自经术政事文词字画养生之妙方外之理皆意出人上自以无前一时交防号为第一然其髙心独见常糠粃文词有不足为之意故应酬落纸初不留顾公没家集其文才得三十巻至于友爱惇敦轻财好施轩豁无隐又出天性公既通显即买田乡里疏宗羣从均济若一凡戚属之贫无告者赴之如归至治命犹曰妹侄之嫠孤者廪给如故中年遇方士授以要诀常专气葆神燕坐翛然然事至不留不为頺惰茍简故出屛藩翰入賛尚书知无不言事无不理初得九转丹诀练养十有五年晚于大茅峯建洞阳庵延道士沈若济守之丹未成而公逝矣然行年七十须蔚然自初疾至病未尝困卧属纩之日呼家人理后事具遗表整衣端坐如假寐者议者以谓其平生自强虽大期至不为变屈是诚足以过人矣其遭时事主出入进退嵗月事实可考如右谨状宣和五年三月日从表侄朝奉郎尚书礼部贠外郎赐绯鱼袋程俱状
　　故武功大夫昭州团练使骁骑尉徐公行状曽祖　故任尚书屯田郎中陜西路提防刑狱公事
　　祖　故任朝散大夫太子中舍赠太常少卿父　故任中散大夫尚书屯田郎中赠正议大夫母　氏永寿县君赠永嘉太寜华原郡太君改赠太硕人
　　衢州西安县人年六十二
　　公讳量字子平徐氏系出帝髙阳自柏翳受封有虞得嬴姓其子若木别封于徐传三十二世至偃王诞以仁义懐拊其人时周天子倦于勤乗八龙徜徉海外诸侯无所归相与朝徐者三十六国周天子闻之惧归与楚谋伐偃王王义不以所养害人大去其国徐人从之武原之下又国焉章禹不竞子孙散四方因以徐为氏至汉乐出无终上书论事有名武帝时穉处豫章眇然穷巷有公辅之望在魏曰干在梁曰陵皆以文显唐世益大嗣有闻人公之先自建武二年繇彭城来朱方居官堂城七世祖仕吴越官于信安死葬西安县清平原因家焉号官堂徐氏公之曾大父初以儒术起家为郎出使有指子孙继登进士第公独慷慨沈固喜读司马兵法熈寜初置武士举赵清献公表言公能防丁通议公防不果西清献于通议姑子也才以内举人服其心元丰中入武学累试出诸生右廷试防用字犯昌陵嫌名财得三班借职调台州海内松门巡检髙丽遣使朝大风失道漂至松门海上使人问涂将出天台以西公曰使者受命趋四明今天子之命使与夫导候饩舘咸在敝邑不豫戒其敢越官以共事且使者入吾疆关尹不闻导候不先而欲创歴二州行千里无乃不可乎由是转四明海道径易商旅所安行也使者图之夷人愧去如公言迁三班奉职调建州浦城县尉防差役法行闽俗户知书其被差为乡兵者大抵举子也公谕使雇人以代县令以为言部使者至面质公曰尉沮格耶何敢尔公言乡兵所以卫不然折奸宄今用书生操利挽强猝与冦贼遇无幸也又程督有稽怠法当杖则为废终身今戸出一夫是即差耳安用问所从来不废尉职可矣使者更叹赏县有杨倜父子持吏短长横一邑防公行令事倜有所诉不直公命驱出籍其积犯若干条上府请置法按捕甚急倜走死延平其子乞公去不敢归为人害哲宗登极恩迁右班殿直为温州海内莆门巡检迁右侍禁砦当海道商贩所徃来至则发赂砦卒以为常卒分财不平相告言辞及公事骇闻部使者即具奏请传重比既验治无实状坐前防废公诣阙请置狱辨治防吕观文帅鄜延知公之能又闻狱事曲折取以为第二部将防讨西羌战大吾堆斩获中卒迁左侍禁又以明堂川大沙堆战多超迁内殿崇班至供偹库副使上登极恩迁西京左藏库副使积吃罗铁壁及田家流轻清泊等功超迁皇城使田家之役公与刘法部二千人与贼遇公曰彼众倍我要当以筭胜之则分军为四一军据山一军临河堧余军左右进羌人易之直贯二伍中兵奋夹防之贼溃走临河军逐之据山军逆之斩获自倍方战酣刘法防覆中重伤坠马公驰捄格数十余人以刘法还是日凢七遇皆血战不暇食饮因得上气疾吕观文罢府公终更赴吏部铨得监黄州岐亭镇后帅治冐赏事以畨休士卒坐家奏功不实又不觉所部貤虚级削秩八等为供偹库副使崇寜元年除环庆路偹将未至徙泾原延帅得罪去覆治冒赏事异前复皇城使泾原第九将兵屯静边砦熟羌弓箭手号骁鸷时将佐不和失抚御泾原以公同领至不逾年兵厉马蕃士伍思奋明年诸路大举入青唐公提第九将兵为选锋将战多迁持节威州诸军事威州刺史赐金带弓槊器帛有差统制官言公功大赏薄诏加秩二等公请以授其犹子云徙环庆第七副将将副故别屯异公帑公不以自封一以犒赉熟羌战士接以恩意人满所欲偏禆不幸死军中輙为请官其子又经纪其家且使得归葬人皆感励乐为用明年为畿内第十将屯顺寜砦导防夏国使入朝还屯防筑绥徳银川二叠防翼捍御公预有劳戍满还军尉氏县以八寳恩迁持节昭州诸军事昭州刺史充本州团练使寻除知石州初畿内将兵亡死多阙诏诸将募士补所缺虽亡卒亦听募过期不足罪违制公自六月至八月凡募二千四百人既乃有防亡卒当究所从来而尉氏兵马都监尝以亡命禁旅充募觉按罪并劾公降职官废政和元年秋为太原府路兵马都监复皇城使明年权知岚州官制行改武功大夫十二月行边至府州疾作请老未报以十八日卒于府州之行舘先是朝廷既办尉氏募兵事而公卒追复昭州团练使诏别官其子若孙一人公配江氏累受邑封今为恭人长男曰慎言为太学生不乐武资以公卹典补将仕郎次曰硕言早卒次曰昌言保义郎监绛州金台监曰徽言承节郎监华州西岳女长嫁里人江简能次嫁太常博士冯躬厚而卒继室以季孙男三人女四人其孤将以明年九月癸酉葬公杭州钱塘县定山之原公姿度修硕须髯如画少时力絶人里有恶马公骑不施鞯辔急鞭之从空舍过引手攀栋两足挟马起人以为神平居衡气低首恂恂如不能言其于事父兄对子弟御童仆常若恐伤其意者居官不以私怒行笞罚见贵人至敌以下其礼谨如一然不为令色謟笑未尝以竿牍苞苴自媒白首与其兄朝奉君基専以孝友信厚示后生奉稍粟帛入门莫适专主羣从至僮奴趋走指呼不见彼我之色与人交尽诚口不道非短或见侵侮不以动容生平同危难捄死矢石之间后贵不复通或以为言公笑曰我得疾彼得侯均命也何尤焉未尝积藏问生业间有所余或以贫阨告不计多寡举与之有所施于人不望报巳中间再废免至数年不得官妻孥告匮恬然无不自得之意歴二郡不为一毫纵侈事其恃武力矜功伐以扰人骫法者公所讳也方尊礼学官弟子其劝驾士具宴礼则遣骑导作乐迎送若见所畏者曰边夷不知儒重非痛折节以竦动之不革他日诣学官求试者倍常防归岚石州人父老皆涕泣追送平时子弟问战获事絶不肯言曰此録録随人所就耳是吾所耻何足云每行军野宿贼垒在前他人刺促不得卧公方大鼾熟睡其智识气度非等伍所能窥也然自士君子至庸人鄙夫皆称曰吉人长者俱之祖母夫人谓公内弟也俱故熟公之孝友信厚之槩矣又从其家得阀阅事实加偹谨攷核比次以俟立言之君子铭幽宫以信后世焉政和三年十二月日宣徳郎新差知泗洲临淮县管句学兼兵马监押程俱状









　　北山集巻三十四
　　钦定四库全书
　　北山集巻三十五　　　　　宋　程俱　撰状劄一
　　吴江县申乞准赦放秋苗议状
　　今月某日户案手分将到文引通签准使符准转运衙牒催索去年苗米事右某伏见圣主初临寳位思布惠泽于天下故赦文内将应干积欠并行蠲放以至去年秋苗亦行放免宣赦之日百姓闻之皆稽首感忭懽颂之声如出一口寻已翻黄张挂及行下乡村晓示人户今来旬日乃复催索不惟使皇泽不下于民亦何忍使圣主即位之初失大信于天下非小故也况去秋苗米富家上户必已于上中限内送纳入官今来已入末限欠苗米未纳之人多是残零或贫氓下户力未能及者此尤仁政所当先及者乃不被覃霈之恩又况所得无几徒格上恩且伤国体某窃以谓准赦蠲放乃为得宜所有文引难以书押行出谨具议状申县伏乞备申使府伏裁防
　　吴江囘申讲求遗利状
　　准县牒备准使府准转运衙牒准省符【云　云】右某窃谓财用之在天下譬之众川之水猪之万顷之陂决漏既多干涸可待乃欲﨑岖囘逺引线脉之流以益之不如塞其陂之决漏而已今诸路钱入则众川是也万顷之陂则总计是也决漏如江则无艺之费是也﨑岖囘逺引线脉之流以益之则讲求遗利是也所谓无艺之费某疏逺小吏不能尽知徒见顷年以来纲运自杭而西以过县境者有曰明金生活有曰佛道帐殿有曰花石者挽舟之卒所支口券米嵗无虑若干千石计工无虑若干万夫家粮借请之数不与焉然比造作之费曾何足道窃以谓天下无艺之费如此类者倘一切罢之则神宗皇帝息民裕国之政具在守而勿失可以有余某愚无知妄陈管见谨具申县衙伏乞备申使州伏裁防
　　乞罢著作佐郎恩命申尚书省状
　　右某今月十五日准尚书省劄子节文八月十一日三省同奉圣防除某著作佐郎某疏逺小官罪戾之余久伏农圃涵泳皇泽期毕此生敢圗圣朝弃瑕录用非某糜陨所能报塞固当竭蹷奔命以効犬马之劳然伏自惟念某愚钝迂惷一无所长忧愤以来心志耗落穷独贫病因以早衰收置朝廷何所裨益而况著作品秩虽卑实古太史氏之职所修日厯言动兼载细大毕书是以选择必精职任亦重又况某昔年备员东观更厯嵗月纂次无几尸旷巳多岂容冒荣更尘史属方圣主焦劳侧席懋建中兴之业羣能着职总核名实之时而某以疵谬之迹无用之才加以衰瘁玷兹盛选义不自安所有新除著作佐郎恩命伏望钧慈察其恳诚特行敷奏许赐寝罢除某一宫观差遣以安愚分
　　乞许六防官赴二十六日起居【建炎三年二月随驾初到杭州】
　　某窃闻已降指挥二十六日朝殿契勘当日不系六防日分切缘六防官及望防官自此月已来车驾戒行在道久阙常仪况艰危之后驻跸之初始御朝殿不胜臣子之情欲乞特降指挥六防官及望防官并赴二十六日起居
　　省官【奉圣防令都司勘当以闻】
　　窃见元丰官制行在京职事官不尽除足至绍圣间六曹郎官犹通轮宿直此可见崇宁巳后当国者好夸喜权省曹寺监郎官丞簿始皆除足馆职至数十人既冗则滥官益以轻事不加治况今艰难危蹙主上方当拨乱创业决策西向以马上恢复天下之际尤非崇虚饰备冗官之时也朝廷耗府库捐爵位于窘匮扰攘之中进一士必得一士之用具一官必有一官之实然后可以有为也愚窃以谓其职事官之不急者当阙而不除或令剧易相兼以赴事功窃以为便谨以管见防考古今之宜条件梗槩以备采择僭冒妄言无所逃罪画一如后
　　一秘书省宗正寺国子监目今最为事简其见有长宗者不论他日或有迁移出入止以给舍兼判似亦不失祖宗故事及于官制无妨李至自前执政以本官兼秘书监赵安仁以从官判宗正寺熈宁时从官谏官讲筵官判国子监皆故事也
　　一六曹长贰如驻跸扬州时尚书侍郎不皆除足似亦不闻阙事
  </div>
  <div class="pagination">
   <a href="北山集（宋程俱）_page25.html">
    上一页
   </a>
   <span>
    ...
   </span>
   <a href="北山集（宋程俱）_page21.html">
    21
   </a>
   <a href="北山集（宋程俱）_page22.html">
    22
   </a>
   <a href="北山集（宋程俱）_page23.html">
    23
   </a>
   <a href="北山集（宋程俱）_page24.html">
    24
   </a>
   <a href="北山集（宋程俱）_page25.html">
    25
   </a>
   <span class="current-page">
    26
   </span>
   <a href="北山集（宋程俱）_page27.html">
    27
   </a>
   <a href="北山集（宋程俱）_page28.html">
    28
   </a>
   <a href="北山集（宋程俱）_page29.html">
    29
   </a>
   <a href="北山集（宋程俱）_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
