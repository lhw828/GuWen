<!DOCTYPE html>
<html>
<head>
    <meta charset="UTF-8">
    <title>玉笥集（元张宪） - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉笥集（元张宪） - 第 7 页/共 14 页</h1>
    <div class="content">
　　玉笥集卷四
　　钦定四库全书
　　玉笥集卷五　　　　　　　元　张宪　撰古诗【四言】
　　野亭
　　肃肃野亭在彼中野眷眷隐君寝处其下修竹映户华松覆瓦阑楯高明檐楹潇洒丰草鲜杂花妖冶弦有清瑟饮有文斚逺青层来平碧溉防言命轻舟言驾瘠马临流暂坐钓丝时把咏歌雍容意思闲雅情越羲轩气劘屈贾清风古今知尔亦寡冠盖遑遑彼何为者
　　题赵仲穆兰竹
　　羃羃楚云漠漠湘雨懐人东臯送别南浦秦虏不归重华莫覩二女凝伫三闾独苦恶棘荡荡白石鲁鲁抚卷澘然凄其千古
　　题袁子宁瞻云图
　　陟彼太行瞻望白云哀哀父母疾呼不闻彼陶者瓦爰覆我庐岂不兴念归读父书王事多难靡遑止居束束者竹肃肃者木有石可憩有泉可掬间哉归起毋乱心曲白云英英东南是征岂不欲往谁与同行道阻且修莫知所经陆则可舆水则有舟嗟我昆季欲见无由匪兕匪虎匪蛟匪虬白云蔽空八荒同隂瞻望弗及搔首沉吟展图庄对聊以慰心
　　畵梅
　　温温春阳皎皎氷雪小桥竹外天然幽絶夷清惠和二圣孔并赧彼色媚望君徳馨
　　方寸鐡为印工卢奂赋
　　唐有处士曰贱臣仝心一寸鐡正直以刚誓刳蟆腹还明月光又有奸相曰李十郎腹懐利剑人莫敢当一正一邪不翅臭芳尔奂后出方寸铮铮不借鍜砺自成利钢敛锋蓄锐戯我文塲镌斯刻籀用代笔耕惟多事秋所在侯王载玉其符亦金其章顽石献謟赤伏贡狂奂不往刻立取荣富呜呼奂鐡孔方奂心孔长持尔利器往献我皇刻防阶符俾天下昌无俾尔祖专美有唐
　　赋得孟斩几
　　文榧鳞鳞乌皮皴皴君子所凭天天申申宴安气胜乃有假寐彼大贤者胡宁有是鳞鳞文榧皴皴乌皮长者见絶盖亦弗思
　　诸葛武侯像
　　羽扇飘飘纶巾萧萧渭原星坠梁父寂寥
　　古诗【五言】
　　吕梁洪彭越庙
　　黄河东南奔吕梁屹相向萧萧彭王庙凄然据其上空山藐秋色衰草蔚长望荒烟薄残阳柔橹破寒浪彭王古壮士志节素豪宕徒成百战功不获寸土葬哀哉虎兕躯竟作桮中酱可怜黄金甲防绘泥土像伫想忠壮魂隂风几悲怅忧来不忍去驻马更凄怆
　　经东阿城
　　马鸣西风长赤日在高树轻车东南征疾驱恐迟莫俄惊东阿城芜然峙中路空垣乌鹊起遗迹瓦砾聚荒衢蕃草莽隂穴窜狐不见煑胶人旧物井如故尚怜齐大夫投鼎有余怖凄凉耿弇迹寂寞曹植步我行亦须臾相看等朝露
　　汶阳道中
　　汶水东入海疾流无己时可怜齐与鲁荒草秋离离日澹野水黄风髙木叶飞系舟闲吊古不觉泪沾衣
　　任城道中
　　客行鲁桥道路出毒山驿驱车上峻坂歇马道傍石雨来松树暗风起荷叶白一笑叹浮生胡为倦行役
　　泛舟黄颡湖望梅山
　　泛舟黄颡湖望见梅仙山嵳峩结寳髻皛淼浮银湾长风荡青苹雪浪相飞翻鱼龙现怪诞水怒山自闲讵知神灵意杳在虚无间缅思学仙尉一去何时还幽姿不可见髙风邈难攀落日动箫鼔把酒酬潺湲
　　冬夜闻雷有感
　　阳气涣不收梨花开九月无何冬夜火灵飞列缺疾雷放匉訇大雨久不辍顽云聚复散滛风赤如血虫豸不入蔵龙蛇竞出穴寒威变融焕四序失故节胡为数嵗中雷向盛冬发委靡不执柄遂为羣隂窃及其不可忍奋迅始一决乃于涸寒时防磹未肯歇龙战久不解险难纷纠结既长养意愈使威权亵天怒不终朝王纲有时裂何能尧吾君调理继稷契先事诛权奸以次及羣孽假尔霹雳车为吾左黄钺普天新号令坐使万国悦煌煌世祖业中道复光烈
　　咏穷愽士
　　五日张京兆犹能故杀人一年穷博士不救归装贫深冬未衣絮坐席长凝尘愁吟苍蝇叫怒作虾蟆嗔冷拨豆稭火倦卧黄茅菌饥来捕雀鼠梦里骑麒麟不知贫作祟犹道诗有神商歌满天地声响惊比隣歌罢自激励慷慨豪声伸揩摩雄胆畧弃舍贫贱身左挽祖士稚右招周伯仁往杀诸贼奴捄我饥饿民出门复归来掷剑一长颦天狼大如月七将空横陈
　　赠吴仲举
　　手擎白锦鹰日畋剡溪曲人语狡起犬行山雉伏春草足繁露秋风多落木虽非封侯相不负食肉腹厌厌穷经士闭户厌虀粥
　　秋日山寨校兵呈同列
　　露下草木空四山秋色峻起持饿鸱弓习作长蛇阵旅分防虎徒翼若鹰隼奋文成牙既祃血祭鼓亦衅日光耀旗影霜威肃兵刅翕张更坐作勇怯失进退徐如磨蚁沿忽若奔马迅向背月轮偃孤虚斗杓运渭原识诸葛泜水见韩信虽非勍敌遇敢忘出门慎堂堂固其遏整整敦敢近哀哀白骨堆累累黄金印纵无东可平岂患西难镇谁为人中雄往雪天下愤尽取覊縻域帖然作州郡
　　秋日古城叶希圣见访
　　夫君沧江来访予清溪曲清溪窈而深佳气散天旭塘蒲泽新雨秋意冷可掬鸟鸣万山静猿下双树緑相看语清晤余响起空谷坐久神宇闲斜阳在髙木
　　西溪出廵寄钟君显沈道
　　今日天气佳整队适近郭溪迂水声缓峪逼山势恶曲折盘羊肠萦廻行栈阁前驱迭隐见后至犹绎络虎鸣彩旝动鸟起柘弓彍试门扪虱谈何如逐禽乐
　　于潜防砦经托和齐右丞战地
　　路廻山交直壁万仭立浮岚滴空翠下侵澄湿长峦拱天岳壊道駚磵急眷彼岩险势一夫自敌十要地不力战崩奔胡可戢哀哀左辖公马革卧原隰孰知王师重戴首奉贼级我来访战地一恸已莫及日入鬼燐生隂风国殇泣
　　自临安往富春过芝泥岭示随行李廵检
　　平明升肩舆相与东西征浮岚翳逺道宛在云中行连山互低昂曲折如送迎接天蔽乔木涧与风争声前登芝泥岭雨意渐觉晴曈昽日色薄萧瑟衣裳轻畏途见鹿角高砦屯乡兵防旗病目严鼔羁魂惊凭轼若梦寐抚伤浮生愿谓李飞尉我行犹几程
　　临安道中先寄赛景初
　　朝入临安山暮上由拳岭周道无行踪晴空断飞影严闗固高栅垒嶂列危屏荒埛斜日淡虚市野烟冷息肩坐树暝目发深省何庸马蹄尘兵锋迭驰骋
　　我梦骑赤龙
　　我梦骑赤龙谒帝白玉庭帝方奏大乐钧天声泠泠木公起献寿金母持银缾麒麟防坐下凤尾芙蓉青蟠桃大如斗一防三千龄太乙顾我笑冷风吹面腥
　　临安遇革巩
　　革公东方来面有和悦色长裾曳麻袍散髻岸纱帻袖书谒大臣唾手拾恩泽亟归装刀头买马来击贼
　　送周尚文
　　手把五色笔人呼老畵师忽骑六尺马便类幽并儿袖中安汉书箧里平淮碑丞相方进贤有志当及时酒尽便可去少需犹未迟
　　壶隐
　　四山如仰壶环防深洞府白云齐鹤飞竹枝作龙语剑术走猿公箫声下鸾女晓来溪水深零乱桃花雨
　　春日写兴
　　慽慽恋里闾悠悠感时光朱顔既易去乐事何能常不有一日功安流百世芳起行乱石间坐近流水傍举觥意颇适浩歌情复伤念彼保衡心忍将天下忘
　　赠石畊子
　　泖上多异人近见石畊子黄金铸犁头白玉磨耙齿朝鞭沧海龙夜灌天河水种成五色璞幻就一万纪上补星文空下搘天柱趾庶息共工争少佐娲皇理琐琐田舍儿秋成望衅芑
　　中秋小芝山望月
　　凉飚起山阿零露下溪曲沉沉万籁静浩浩一气肃明河防疋练白月挂团玉庭柯栖鹊动堦草寒萤煜顾瞻不成寐兴叹忽在目雄才值休运壮士耻雌防风云奋英防谈辩骋郦陆寄谢我辈人相期习驰逐
　　游仙
　　处世厌兵火悯生悲嵗华安得乗浮云游彼仙人家下视万蛙螾扰扰成泥沙东望俯旸谷凌晨飡太霞青龙与白虎簇拥金银车但恐匪仙骨腐示如溃
　　懐古
　　鲁人不伤麟楚狂岂歌凤王风逝莫追五伯才一烘古今等飘风兴废迭醒梦举手招麯生今古两相送
　　仲温畵扇上作假山防蕉梧竹
　　防榈覆墙隂芭蕉上窓緑凉风起高梧白露下丛竹明月照假山雁啼人未还砧声不出户心在玉门闗
　　柬宋仲温
　　宋公阵右盂楚子驾左广陵轹戎车奔奋迅介马□力争良可念幸胜未足仿矫矫鱼腹矶石碛盘巨蟒纵横六十四余竒握在掌衡轴示其端机冲应如响我欲彷佛之伊人竟长往按图得其妙不觉稽吾颡君非米家狂胡为技云痒为君聊发蒙前辩霄壌
　　赠叶秀才
　　仗剑作说客愧非纵横时漂流阖门城仆痡病马迟黄金亦并尽困顿所不辞独怜懐寳腹日午方及炊虽则贫有余不为无益悲贤哉顔巷乐瓢饮吾其师
　　感愤【二首】
　　手持一丈槊坐跨八尺马力可敌万人英气迈古冶四郊正多垒国耻尚未洒安得大风歌为君贻勇者汗血产渥洼其名号赤高蹄踣生鐡未许泥水汚生猛不可骑惜今无吕布牵去驾鼔车雄心向谁诉
　　感寓【二首】
　　秋风吹芳草日车缚不住素丝变青髪新人渐成故莫嗟功名迟政为读书误昔贤虽达道不免在丘墓我骑白凤凰清风上天去
　　迟日照芳辰晴光在杨柳行乐须及时况兹樽有酒緑髪美少年乌马犀匕首一笑千金轻章台街上走贾生多读书白骨同一朽
　　潜斋
　　骤进易触辱蔵修或得名与其志圣贤不若心孩婴谁知六椽茅下隐极品荣歴山与雷泽万古可与耕大舜且不辞况兹常人情君看霄汉显孰似渊泉清
　　观倪元镇王叔明诗畵
　　柳长女垣低桃开小楼近凭防望春色抚髀叹天运主人爱逺客清酌倒芳醖坐深颡有泚饮余脸生晕黄鹤素豪宕云林霭声闻畵图寳名笔词章骋雄韵讽诵心神惊披阅目力紊予生慕膏馥残剰苦拾攟君教本家庭翰墨抱遗训青顔羡轩昂白髪厌孤愤仰珍明月珠俯愧蜣螂粪高玩固可怜退思当自奋
　　除夜
　　今日嵗云暮厯日忽已周自怜不成寐静坐思所由匪无济时心秉钧旋庙谋岂以广愽材著述驱穷愁平生万金璞三献不一酬竟成唾面马不捄失水舟何如攘六凿保合全天游放形大化门逍遥退浮休
　　梗梗集中抱脉脉伤所思明当是四十前悔那可追雨霰促归梦畏途艰海涯岂无乡井念欲往将安之焉得御风术遂我懐归思临觞不及乐空成游子悲
　　局防数时光郁悒叹人事暑寒终变迁盛衰常彼此宇宙无穷年人生安得已天人互定胜帝徳自光被嗟予虮虱然中处聊复尔穷愁苟未尽扰攘亦兹始
　　题王克孝二十四孝图
　　惟孝先百行惟子乃克之问子何以克帝舜吾其师父顽而母嚚乃是舜之孝苟非处其变奉养亦常道不以克自揭孰知志乎舜裂素以写图庶使观者信寥寥数千载孝行耀青史图今止若斯余岂非孝子侃侃贡公说英英周子书举图授其槩自可见其余嗟哉客省史三公出自兹永持食禄心常作奉母思忠孝不两途臣子非二身今日之孝子后日之忠臣谓以子余年事君如事母高步追昔人珠璧耀前古方今风尘际大义尠不谕愿言存壮节继写忠臣图
　　春日陪金达可张习之僧祖平燕申屠仲櫂氏
　　晴风荡新栁春意满陂塘幸逢二三子同上夫君堂剧谈到时事清燕开防觞念兹兵燹年风景殊故乡总戎岂乏贤军气胡不扬曰予好竒计豪宕无由甞乃令鼠蚁辈抚剑歌慨慷贤哉两申屠伯仲双玉璜髯张大雅士云汉飞鸾凰睦睦全义门七世行弥昌席端见谦徳愈觉尊而光平公古墨氏词藻葩天章雅情杂诙笑欢乐何茫洋却忆围城中黔首纷彷徨析骸给晓防易子充枵肠岂无华元心夜登司马牀懐寳不见用坐待嵗月亡矫矫平津阁而登白面郎
　　题畵
　　浮云浩茫茫青露两崖擘十寻滴秋润万顷停春泽沙渚蒲昏昏土冈栢岂无舟楫渡奈此仙凡隔瞻彼鹤髪翁嗟予园册黙黙与世忘虚亭坐生白
　　枕上兴感
　　客枕不成寐丙夜犹展转香销篆文灰烬落灯花剪露下林噪鸟月斜巷鸣大乡心梗寂寞归路际屯蹇拓疆良在念择木讵忘腼嘉猷固久抱忠愤欲谁展岂忘藩篱防奈此蹄涔浅伊昔山水郡屡兴诗酒宴胜览熟轻舆幽寻狎芳甸空翠洒心目轻红破顔面清流朗澄澈密防郁葱蒨猿鸟各欣适鱼龙更变现繁调翕寳瑟雄濡集珍砚妙境隔世良辰迅驰传忧来竟作恶事去谩兴羡北辰位极髙南州祸方煽何人靖妖孽普天罢征战沛泽被草木余光照寒贱一席倘再温百废或兴缮残喘苟未尽太平庶几见
　　我有【二首】
　　我有骍角弓百步能破敌力强不受檠材美陋越棘时能毙飞将万骑莫敢逼翻翻铁丝箭剡剡金镝鼔寒霜气重应手响霹雳岂惟射渠魁眼中已无敌雄哉两櫜鞬俨若左右翼时来亦大用不偶直暂塞我弓虽少置未许楚人得
　　我有雁翎刀寒光耀氷雪神锋三尺强落手断金铁在昔临元戎志在除草窃怒来死不顾决皆肝胆裂老蛟绕腰卧夜枕寒泉冽维时诚女赖岂忍时暂辍中途偶弃置竟践秋扇辙尘埋土花暗綉涩神气灭思之终永伤黙坐惨不悦敢忘汉宣诏不负吕防说金风吹秋郊贼马政侵轶又当擕女去旧义未遽絶莫莹鸊鹈膏恐汚荆卿血
　　送严掾从军
　　昔登淮安城四面望楚国韩信钓鱼处水落石屴崱方其不得志俯就妇人食磊磊胷中竒固非俗眼识君去终作椽而有自得色窃窥歩骤间抱负已莫测堂堂熊虎躯杰立万夫特必能树竒勲归解众人惑毋俾淮隂侯地下三叹息
　　赵奢簿书时已能不挠法及其居大任一战斩秦甲笑谈解围城岂问道险狭严椽抱竒器意岂在笔劄平楫左辖公从容借前防梁宋齐鲁郊东西久持夹敌情指顾间咳唾隐颠跲谁云击搏便折袴事韎韐沉船防夜渡秣马备晨压拙速胜巧迟哀哀民穷乏
　　哀苍头
　　苍头何地客家在浙江东母逐钱商去父兄归务农力绵不足使齿弱未禁庸□褛衣裳薄仓皇途路穷擕来客窻下给使过残冬鴃舌蹇蛮语瘦躯余病容凿氷汲泉水踏雪递书筒所愧资储狭深防用度丰无金施恻隐有恨寄怔忪空惭李长吉短调问巴童
</div>
    <div class="pagination">
<a href="玉笥集（元张宪）_page6.html">上一页</a><span>...</span><a href="玉笥集（元张宪）_page2.html">2</a><a href="玉笥集（元张宪）_page3.html">3</a><a href="玉笥集（元张宪）_page4.html">4</a><a href="玉笥集（元张宪）_page5.html">5</a><a href="玉笥集（元张宪）_page6.html">6</a><span class="current-page">7</span><a href="玉笥集（元张宪）_page8.html">8</a><a href="玉笥集（元张宪）_page9.html">9</a><a href="玉笥集（元张宪）_page10.html">10</a><a href="玉笥集（元张宪）_page11.html">11</a><a href="玉笥集（元张宪）_page12.html">12</a><span>...</span><a href="玉笥集（元张宪）_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
