<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 37 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 37 页/共 88 页</h1>
    <div class="content">　　西湖叹
　　山围碧水隄桥好西湖一曲天下少波光云气变隂晴玉笛银筝接昏暁三春桃栁乱如烟十里芙蕖绕画船游女争过玛瑙寺少年遗却珊瑚鞭南渡繁华长若此一朝歌舞归流水兰舟渐少葑田多饮马千羣夕阳里岳王古庙飞青燐处士孤山愁杀人呼鹰走狗无遗鹤陵树园花尽作薪黄尘日日昏林麓野老哀吟愁踯躅夜来急雨洗两峯可怜依旧湖光緑
　　幔亭歌
　　荒台絶壁盘烟雾争传秦代羣仙聚虹桥防幄云锦张流霞天酒百花香髣髴藐姑肤绰约霓裳妙舞钧天作传呼太姥宴曽孙殷勤劝尽筵前尊忽奏人间可哀曲坐上几人肠断续白日欲暝饮既醉虹桥忽撤人在地人在地兮当奈何彩云散尽白云多
　　屴崱峰
　　危峰矗立鼓山顶目尽闽天万峰影磨崖上有紫阳书光芒倒射扶桑冷双江滙合蛟龙游三山灭没人烟浮岛屿东看入海气空青一髪指琉球洪涛忽起天地动羲和返驾寒云愁吁嗟乎白日苦短青已班天风何泠泠吹我骨珊珊念欲乘风挥手去八表万里何当还鸾骖鹤驭良不逺鲸吞蚁鬬谁能闲回首大笑哀人间
　　海波行
　　海波海波尔何意为尔夺我沃野地傍海渔樵生计多万家内徙皆拨弃饥人委路衢海水转多鱼我欲网鱼取一饱官家捕我死须臾君不见煌煌赤字官碑在道傍一步即边界
　　闽寒行
　　风吹野店卷蓬壁旋如鹘起去无迹天黒愁摧若木枝雨翻直决鲛人宅边海崇墉多戍垒湿藓隂崖泣山鬼朔气南来变雪霜荔歇榕衰半生死不信闽天客苦寒手僵肤裂声悲酸
　　射乌楼行
　　越王城边乌哑哑射乌楼头乌不下周侯破寇此城头到今杀气城乌愁　先皇丙申岁七月寇来海畔成山丘疾如长鲸吞巨舟城中号哭声啾啾侯方解官聼吏议争推要害守乌楼抗言立功须宿将使贪使过皆保障中有健手王老虎陷阵摧锋气偏壮羣凶争踞豹头山咫尺乌楼正相向蚁附蜂屯顷刻间何人敢立女墙上周侯清啸决戎机誓师慷慨裹鐡衣指顾中坚发大礟须臾万骨黄尘飞紫袍戎首正麋烂一军气尽舆尸归总戎援兵适继至三山是日解重围当涂方略固多有功成乃出闲官手烟既息乌楼空乌楼壮绩在人口他年再集头白乌射乌还有周侯无
　　清流船謡
　　九龙滩畔清流船上如上天下沈渊船真作纸艄为鐡【闽有纸船鐡艄公之谚】差黍有时还触石船触石兮可奈何嗟尔客游一何多
　　补船行
　　夹江石齿喧霹百丈斜牵争咫尺倾崖断岸阻人行三老呼号如哭声老虎滩头石如虎击穿艇子咄嗟补斵板刮竹傅泥土不取坚好取撑拄树黒云霾戍火微山魈夜啼立风雨
　　醉游吟留别曹秋岳侍郎
　　昨日饮湖渚今日游山园相擕缱绻不能别半醉临风歌一言长安花发满青门司农东阁开金罇宣城野客卧郎署日袖诗篇相讨论文章直许曹刘合意气宁知卿相尊风尘浩荡忽飘散一卧苍江嵗将宴南驰岭表北云中尺素双鱼心绪乱但知词翰益老苍岂谓园林同汗漫移船改席兴何长俯槛徴歌爵无算于乎此园传自武穆之孙岳倦翁其人文雅多淹通賸水残山纷气象不与他家堆砌同司农读书日坐卧范蠡湖水连芳丛又辟小园依第宅髙下池亭分咫尺半冈诘曲尽栽梅四坐谽谺皆倚石斯文耆旧时过从邺下西园嗣往迹﨑岖轩冕鬓早斑何如羣贤丝竹游东山我今嵗暮且归去防待花时重往还
　　嵗暮行
　　嵗云暮矣胡不归我叔头白家书稀身虽老健心事违碁局诗篇今是非连宵入梦沾裳衣寒江防防雨霏霏明日买舟急归去石尤风急江村暮
　　寄萧孟昉
　　去年余五十故人尺素逺相存今年君五十游子扁舟方出门年过半百日已老相思那得好懐抱多君髙义复爱客藏书万巻酒百石挥金代士输宿逋投辖论文浮大白春浮园古易为春年年腊月梅花新花前今日留賔处倚醉题诗定防人
　　醉后歌荅杨陶云兼寄令叔闇斋【陶云以翰林谪南昌县丞】
　　龙门两世称良史不辞吏隠看江水古来重人不重官梅福风流正尔尔沉埋匣剑光逾明半爇枯桐琴不死春来日日开芳筵醉中为我歌卖船藏书已购防千巻手板长抛尽日眠屈宋哀吟徒太苦夷吾江左今何补桃花昨夜雨声多悔不花前倒清醑君家大阮吾同曹六年不见心郁陶江山好在且为乐莫厌门前满迳蒿
　　南浦客舍送孙豹人入楚
　　雨落江梅湿不飞春泥没骭愁掩扉君来何处得一笑蔼如冬树开春晖九载无书慰离别齿坚肤实须如雪吐气犹余华岳云衔杯忆共防闗月我今去官无酒钱苦欲留君同醉眠夜来大呌僮仆怪诵子长歌使我颠叙旧追欢泪如雨故人络绎归黄土【是日闻李叔则雷伯吁讣】诗逾千首为谁雄賸有穷交相尔汝明朝君发龙沙头春尽还登黄鹤楼人生作客岂称意笑倩长江送客愁
　　麻姑酒歌【有泉出石穴曰神功泉宜酿】
　　石梁之上龙湫口野店三家卖仙酒蔗浆柔防色黄菊佳者泠泠如白玉我来桥上呼一杯举杯对山山花开花雾防防人自醉醉闻泉响失酣睡再沽一斗三百钱不争酒好争神泉水浅蓬莱知几度一勺犹传丹井处碧莲池改洞云迷君看谁解仙游去
　　荷山草堂歌为徐仲光作
　　蛟不在木兮鳯不栖渊嗟尔美人兮胡为乎穷山掉头纵使老岩穴安能餐霞蹑景逃人间荷之山兮似荷叶烟霏露濯芙蓉色山中人兮抱膝吟走币陈书招不得吾闻玉井之莲藕如船花十丈削成太华不可上不如一亩之宫足偃仰君不见桃花园栗里村其人百世今犹存
　　阆园牡丹花下醉歌
　　两度看花司马宅三度看花宗伯园客里每过开口笑花前失醉多狂言君言狂不妨尔诗自擅塲嗣宗太白今在眼世上悠悠谁短长此花逺自呉中买古干盘根几百载不惜黄金舁入舟柯叶如山全未改阆翁洒落真仙翁对酒能歌语不同日张锦幄夜髙烛四坐云霞烂漫红乍晴还雨愁沾湿地近东湖寒吹急百年欢乐能防何乘兴呼朋如不及布袜青鞋客又来余花重见数枝开当头明月复已满人生不饮胡为哉春风但肯相留得还傍花丛醉防回
　　哀覆舟【己酉四月十四日南州事】
　　人言覆舟之下无伯夷下有伯夷谁能知不见章江白浪翻银屋千人一日委鲸鲵鐡树老蛟岂断锁蛇身牛首角觺觺官舟贾舶须臾尽贤愚作计空尔为我时系艇章门下访旧登楼憩僧舍遥怜招手声渐吞坐看沉渊泪空泻最后一船防已收距隄三尺惊回流反覆沦胥在俄顷寃魂聚族啼沙洲茫茫世路眼堪白斟酌江湖聊泛宅江头一歩又迷津愁杀孤舟未归客
　　短歌遣闷和阮懐耦长
　　李杜不登第郊岛皆饥寒吾邻有二仲悲咤常相看粥书三十乘不充八口餐况复有客穷且鳏天寒夜永离思单【谓阮懐】蜀山铸钱终饿死雪中僵卧还袁安男儿饥饱各分定何能摧心屈首长辛酸君不见东家愚翁愚可怜去官偃仰余数椽卖船补屋空茫然明年且种东臯田
　　桐川古松歌
　　半秃乔柯削顽鐡一面菁葱枝不折蜿蜒堕地垂胡髯倒起盘空惊屈蜺共愁腾掣乘长风攀借还容坐老翁云雾有时昼防晦苍茫白日迷西东我梦天台恨未游数株想像石桥头慈仁寺里旧所见神物忍遭市人贱【京师慈仁寺松下为庙市】爱君独立凌寒烟菀枯随意全天年数百年来少物色桐川耆旧今流传谁能移傍我茅屋卧拂残书松下读
　　春江引送濮阳无着游湖南兼懐龚扶万使君
　　昨夜敬亭梅初放游子帆开宛溪上楚天南去二千里此日春江正春涨鹦鹉洲边碧草平洞庭湖里白苹生少壮几时成老大上书何不取公卿仲宣曽作荆南客漂转干戈不得歇战乆西山积骨髙诗成鬼哭霜天月到今铃阁罢从军征西賔客坐论文浮湘兰芷真堪佩吊屈骚歌谁共闻纷纷才子卧菰芦啸傲长懐楚大夫倦游我亦渔樵者搔首长吟天一隅
　　寄题魏惟度枕江堂
　　客游把书不离手爱説草堂日在口草堂距江知几尺髙枕还闻水声否短墙絶防石栏寛覆屋藤花白昼寒迳曲时容鸥鸟入磴回直絶霾云端乱来万户余残瓦怪石横江色如赭书屋将营九曲中【诗有读书武夷之志】茅堂坐拥三千下堂中人兮今未归长对青谿忆故扉箧里新诗传海内江头闲杀旧渔矶
　　为刘公防考功题孙徴君诗巻
　　孙钟元先生隠居苏门山之夏峯刘别业在百泉有留琴堂孙尝赠以诗
　　我闻苏门山恨未得游啸千载孙登去已乆眼下何人复同调谁知尚在此山中丹顔九十成仙翁挂瓢偶尔同箕颍倚劔直欲排崆峒百泉山下凿深翠复有髙人刘子骥两贤相见心相倾数行写尽行藏意天下轩冕纷如云倜傥谁雄七尺身生不平世则出世汨没羞作泥中人留琴堂好不得住时来暂别烟萝去今之山公刘大夫借问琴堂琴在无夏峯老人老无恙鸾鹤空山不可孤我今多病卧菰芦风波澒洞愁江湖苍生憔悴赖公等让我狂歌归草庐
　　金陵先贤祠堂歌
　　崇祠杰阁南山前问谁祠者维先贤在来开庆实肇始旧基结构青溪边泰伯以还人四十封爵姓氏人题镌欲延血食垂香火供祭土田维七千重典何时遂湮废南郊再祀神宗年议复维焦及李叶【焦公竑李公廷机叶公向髙】祠祭经营分俸钱【谓葛公寅亮】朱堂冠山下俯寺长干塔影檐端悬书屋茅亭次罗列灿然气象聨星躔丹雘非徒耀耳目荐苹酹酒皆留连亷顽立懦此风好百年芜秽成荒烟狐狸所家蛇豕溷頽墙败棘相钩纒存者遗墟半侵没父老吞声多涕涟倔强魏生与张子【谓惟度南村】吊古抗言相后先佛老精庐塞天下忍没先贤无数椽陈侯磊落能好事刮磨位置重薫湔踵旧増新五十四曰采舆论无颇偏神呵鬼防此正直孤松独立龙蜿蜒百年废绪一朝举丰碑伟咏千秋传于乎前贤诞河岳上者骑箕魂在天缥缈岂应争爼豆尚徳崇功古所防丈夫慨慷追往烈后有来者其比肩不然盛事委草莽恐使白日昏虞渊
　　隠龙山歌为两方先生【季玉五玉】
　　隠龙之山何诘曲上有千嵗之虬松下有奔雷曳练之双瀑山中百灵防真宰乞与方干作书屋抱膝髙歌有二老对坐千山万山看不足二老孪生旧最名年齐杖国聪且明鹿车并挽各偕隠儿孙衮衮罗羣英人生得此良不易何妨白眼睨公卿昔君六十髪尚黒相过大醉梓山侧今年七十兴逾豪采药山南又山北我今渐老嬾作诗惟看弟劝兄酬浮大白
　　雪不止和耦长
　　去年冬雷震江涘今冬积雪蔽千里压倾茅屋折松枝堙谷平山雪不止斋厨促馔防无薪折柱为炊爇书纸若个贫交来叩门南邻髙士僵欲死平生故懐广厦志歳荒苦乏仁祖米畴昔当官不爱钱妻孥却笑今如此流民道殣日相望不忍闻之急掩耳于乎不忍闻之亟掩耳已饥已溺何人耻
　　夜宿南湖
　　孤篷暮雨一天寒泥深月黒胶湖滩野寺荒村投不得氷鸿雪雁鸣辛酸南山虎穴北山盗心知畏涂坐相看一丈舴艋十人睡仆夫侧叠饥无餐丈夫垂堂事偶尔长啸短歌行路难
　　送张菊水自郡曹摄泾川事
　　李白来宛溪又去游水西君今为政亦如此踪迹正与古人齐东风细雨春隂好桃花万树黄莺啼控鲤琴髙已千载洞荒药灶知何在留侯自是赤松辈借才重作神明宰山县鸣琴乐有余酒徒词客兴难孤桃源野寺行吟处问我题诗今在无
　　秦淮水亭集郭汾又杨啇贤呉野人汪舟次听苏生度曲
　　客舍何人堪共饮独歌独酌劝孤影今日邻翁致鱼脍良朋偶尔成髙会坐中絶调有苏生含商激羽倾公卿当筵按拍丝筦乱一字沉吟更漏换空阶玉佩翩珊珊重崖乳瀑寒潺潺忽闻巨石堕千仭惊猿骇鹤啼秋山可怜此曲真可惜防须一饮尽十石我看四坐各忘言况是天涯白头客刘郎故旧叹何戡子山摇落哀江南是夕轻风动杨栁飞来片月明寒潭贫贱伤局促富贵多倾覆笑杀柴桑翁惟恨饮不足孙楚楼前酒再沽桃叶渡头歌重续与君烂醉棃花春明日东西南北人
　　走笔赠胡山人省游【胡善篆刻】
　　趋时妍媚摹古丑篆刻眼前无好手茶村独推胡省游秦汉商周靡不有籀斯既逺碑铭亡六书八体争防茫我今老病倦笔墨为君摩挲动顔色古法今人谁识得临别短歌还叹息
　　楚狂歌赠杜于皇
　　楚狂为我歌卖船我歌为歌楚狂篇谓汝不狂君不喜呼汝楚狂君冁然楚狂坐啸无甔石开口便许垂千年诗文骨立独苍瘦自言火食非神仙惜墨经旬不落笔千言俄顷惊流泉余子靡丽羞挂眼杜陵老翁差比肩吾戏汝曹亚郊岛掉头瞠目语尤颠妻无机杼子不稼敝耒短锄恃砚田好事失时真可怪吾官豫章招不前君虽楚人少离楚梦想七泽空眼穿男儿赤身少两翅出门一步如登天三都嬾借皇甫重书成自序争流传楚狂真狂吾所敬倔癖不肯趋时贤酸风苦雨自骚激直肠坦臆无钩纒白首常贫何足厌金帛如山终可怜邢顾林方【邢孟贞顾与治林茂之方尔止】相继死汝卧钟山将老焉秦淮蒲长榴花发孙楚楼头堪醉眠十年一面又分袂立马成诗歌别筵他时韩孟重防合艰辞险韵徐相煎漫矜字可酬匹绢且向囊中看酒钱
　　抱书叹赠姜鐡夫
　　俗士大言尽枝叶壮夫柔翰穿金鐡笔锋有时飞杀人开口露心帯生血姜生姜生苦读书感旧忧时动凄絶长松郁郁卧寒云哀狖嗷嗷号积雪腹中撑拄廿一史妻死家贫愁百折人情爱少不爱老两鬓将斑生计拙暑雨如蒸室如甑寄食依人事骚屑眼前下士多公卿倔强羞从贵游説稽山镜水足徜徉瘦马缁尘空蹩家鸡自饱野鹤饥抱书长啸休呜咽
　　一笏墓田歌为陆集生孝亷作
　　陆以亲丧不得举作墓田丙舍图泣曰得墓田一笏营葬足矣遂自称笏田
　　有亲不封死不塟男儿肠断气凄怆谁知作客成白头荒坟未得营青嶂佳城难得真可怜黄金如土终茫然国士蹉跎家更破腹中万巻囊无钱墓田一笏空在口衔哀侧首号苍天北邙髙塜知多少秋风石马皆吹倒何如束缚归山冈大孝无文非草草笏田笏田何处寻长在孤儿一寸心














　　学余堂诗集巻二十
　　钦定四库全书
　　学余堂诗集巻二十一
　　翰林院侍读施闰章撰
　　七言古
　　千顷堂藏书歌为黄俞邰作
　　藏书共説须名山黄子草堂防市间山中有盗能胠箧市上何人肯闭闗黄子示我藏书记使我太息还开顔天厄斯文意不测嬴汉宋元防沾臆金泥玉册尽飞灰驼负辇驰归絶域人间流落存残编注疏补辑勤诸贤寇垒横摊作甲胃围城拉杂供炊烟马牛蹂踏裹粪土颉籒夜号哀九天自从八股轻六经后生搦管登彤廷百家子史太琐碎略数书名已倦听风俗藐书人贱卖闻説朝鲜国偏爱旧家稇载救饔飱估客收罗换珠瑁此时丧乱渐无书君家六万巻有余几度桑田变沧海帝敕掌书守尔庐多君先世真卓荦【谓俞邰尊甫明立先生】秘笈竒文靡不学青箱世守重裒増排籖插架无参错虞山宗伯为君叹闳览髙风两独难石仓缃帙既珍袭手校家传还借看恨我将衰难夜读瞑坐有时背灯烛雄吞万巻心不死会向髙斋看书目
　　旱风篇
　　千村井渇草木黄二麦枯无一尺长刈取作饭徒徬徨中虚无粒余麦芒嘈嘈皃女嗔爷娘缚鸡易黍炊壶浆天茫茫南风卷地不可当旱魃昼出飞亷狂两年嵗俭今田荒　九重心恻真成汤桑林哀祷呼穹苍万民如堵皆沾裳上帝君不见黄河水溢连江雨田庐漂尽嗟淮
　　赐裘图歌为沈绎堂太史作
　　茂陵作赋传禁闼召赴金门给笔札谪仙李白挥彩毫承恩勅赐宫锦袍竒才异数古罕有千载声名在人口华亭太史沈休文遭逢圣世真不杇忆昔读书石渠阁京雒才华推卓荦掦马文章夙讨论钟王字体兼摹索先帝旬宣遴旧臣双旌秉节黄河滨政成岳牧重淹
　　蹇数竒迁谪多艰辛矰缴脱身已垂翅敝裘旅食成枯鳞　天子垂衣忽召见黄门飞鞚如流电天仗光摇金鳯牋御炉香暖鸜鹆研螭头侍从列千官词翰争看柏梁殿濡毫进讲复陈诗霁色温纶荷天眷是时氷雪髙山丘瑶台丹陛寒云流壶倾仙液金盘果尚衣又赐紫貂裘都下喧传诧殊遇拥马羣看塞道路七贵五侯来索书流传墨迹多无数今年重召入宫门亲承　帝语问寒温在廷喜起徴元首四海雍熙想至尊官还旧秩由中防栖迟难索长安米瘦腰青髩暗摧残三泖九峯思故里冠葢如云满京国人生富贵何纪极天下才人亦无数惟此九重恩遇不可得　圣主知臣臣恋主防应珥笔彤廷侧请君莫忆南山之南北山北
　　醉来歌赠曹顾庵先生
　　骐骥何当老伏鳯凰不合垂青防自古文章纒坎防升沈万变皆漂萍汝不见曹学士昔何腾逹今隐沦谈迁两世称史臣出入侍从词清新腹笥便便资顾问博闻强记如有神胡为失路髩垂雪伤心往事难具陈十六年来重把臂金门防合多吾辈莱阳之宋【荔裳】新城王【西樵阮亭】南海【周量】东呉【绎堂】相颉颃余亦覊栖燕市旁同声异曲成宫商疎星厯厯月皎皎奋袖为君歌激昻　圣主寛仁尚文史国士衔寃心不已慿谁仰首号天门事白徐还卧鸳水风尘满眼忧思多醉来且共尊前歌古银槎歌为荔裳作【背有镂字云元至正壬寅朱碧山制朱名华玉见辍畊录】
　　坐上突兀见浮槎根株半杇枝杈枒中有老翁独箕踞缥缈恍惚如仙家细看乃是银凿落腹空曲注藏流霞碧山山人真好事雕镌苦尽经营意摩挲腻滑半无防犹存至正壬寅字宋公好古称博雅沧洲懐抱尤潇洒醉后淳于兴转豪天上张骞臂堪把此物曽经四百年浮生谁是长年者如君爱客天下无典衣沽酒饮吾徒雄谈不借挥麈尾壮志时闻击唾壶防当倒载入槎腹拍浮满地皆江湖借伶酒隠亦不易人间万事何其愚
　　赵阆仙膳部作头陀小像
　　突兀天人姿洒落湖海气怪底含香厌尘滓掉头别具逃禅意泰山稊米海一杯簪笏烟霞浑闲事爱君且欲苦留君苍生正頼青云人君家清献亦不俗岂必蒲团是净身
　　乔石林舍人见示先侍御圣任先生来鹤图
　　柱史东山髙枕处射阳湖畔沧洲趣前代曽传抗疏名知几早就归田赋手校连牀多异书坐看满眼森竒树海风簸荡垂车轮一鹤翩来不去先生自是鸾鹤姿廿年万事付渔矶嗒然倚杖天机静还有亭前鸥鹭飞十峯草堂歌赠钱础日【钱家锡山有九龙峯自署十峯草堂】
　　昔过惠山逢雨雪九峯不辨江天白今来驻防燕山旁逢君乃是九峯客九峯深处多长松草堂正对青芙蓉看山自信山为友添汝不妨成十峯竹径萝轩云雾里芒鞵布袜何时始壮游五岳复三山相看我辈皆老矣挂瓢且酌山中水
</div>
    <div class="pagination">
<a href="学余堂文集学余堂诗集学余堂外集_page36.html">上一页</a><span>...</span><a href="学余堂文集学余堂诗集学余堂外集_page32.html">32</a><a href="学余堂文集学余堂诗集学余堂外集_page33.html">33</a><a href="学余堂文集学余堂诗集学余堂外集_page34.html">34</a><a href="学余堂文集学余堂诗集学余堂外集_page35.html">35</a><a href="学余堂文集学余堂诗集学余堂外集_page36.html">36</a><span class="current-page">37</span><a href="学余堂文集学余堂诗集学余堂外集_page38.html">38</a><a href="学余堂文集学余堂诗集学余堂外集_page39.html">39</a><a href="学余堂文集学余堂诗集学余堂外集_page40.html">40</a><a href="学余堂文集学余堂诗集学余堂外集_page41.html">41</a><a href="学余堂文集学余堂诗集学余堂外集_page42.html">42</a><span>...</span><a href="学余堂文集学余堂诗集学余堂外集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
