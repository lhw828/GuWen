<!DOCTYPE html>
<html>
<head>
    <meta charset="UTF-8">
    <title>端明集 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>端明集 - 第 10 页/共 28 页</h1>
    <div class="content">　　送子真给事出守常山
　　安得长材防北州蹔烦儒将拥轻裘声名不啻一敌国功业何须万里侯设馆髙牙延永昼猎塲飞骑入清秋天枢严近恩荣重归梦应思帝所游
　　送程刑部出守洪州
　　何事名郎出计台钟陵都会久须才江山不是人间有旗鼓初从日下来列郡五符归总制故乡三组少徘徊勿嗟南国多懐感宝气还应彻斗魁

　　端明集巻八
　　钦定四库全书
　　端明集巻九
　　宋　蔡襄　撰
　　箴
　　进黼扆箴状
　　右臣伏覩诏书宣谕三馆臣僚或朝廷大事边防机宜许令密陈章疏或乞上殿敷奏者臣窃闻太宗皇帝兵戎初定乃作三馆购藏天下之书精选四方之士仍于馆下旁设便门或时临幸或即召对故当时之得失下民之利病多所推究而施行之真宗皇帝属世治平游意文藻词臣之列尝预询访于是天下之人知备官禁闼者不独繙讨蠧书亦有以通上聴而裨国治矣伏自陛下临御以来向二十余年未尝一至所増官属凖前数倍未尝一召今者特布徳音开诱言议兹所以见陛下忧勤之至人人自力思竭智虑以裨万分之一臣愚不知陛下将以成好问之名欤直欲择至当之言而用之也臣智识防陋不敢广引古记多属空文辄求于今要急之务而陛下之所欲知者谨撰成黼扆箴一首书为两轴毎句之下条陈事实别疏一通各随状上进臣闻唐太宗凡言事有益于政者书之屋壁以为警戒伏惟陛下不以臣之狂直而弃之幸置臣箴词于户牖间时赐省览原其所条事实终始则今安危之势可见矣昔汉贾谊论及时事以谓可为恸哭者以臣今日之心知古人之言不虚谬矣干冒宸严无任战汗之至谨具状奏闻谨奏
　　黼扆箴
　　丕显元圣上奉天时跻俗于礼任材以宜肃治家政大隆本支好问益广去邪勿迟利急思困兵连虑危法令必信恩赏无私威福是守聴断不疑太平可致决所施为
　　别疏
　　臣所进黼扆箴毎句之下条陈事实于左
　　丕显元圣上奉天时
　　臣愚浅不知陛下天下之造窃谓丕显元圣上奉天时者以天人交感之应合若符劵比年以来地震日蚀黒风灾火变见之祥可谓多矣臣谨按先贤所论地震者阴迫于阳也日食者阴薄于阳也黒风昼防者阴盛于阳也灾火者阴极于阳也如此之类皆阳不胜阴之所致矣阳者君象也阴者臣下也夷狄也妇女也今夷狄内侵则见之矣必有臣下潜弄威权宫中多收冗列故上天再三警戒欲陛下思而革之转灾为福也臣闻太祖拨五代之乱太宗平定天下真宗思与百姓休息至于建立经久之业变更非便之制将有待于陛下也陛下専政以来执议之臣谓天下巳安循袭旧常可以宴安而无虞矣不探根本责事实今日夷狄侵侮生民重困岂非因循苟且之患乎陛下以是观之前日之失可知矣知前日之失而又重于改作则后日之患将何如哉今政之侥幸姑息寖以成俗矫此者非任诛赏考功实莫能治之上无姑息下无侥幸则奸人无所容矣上天之戒陛下非不切也陛下答天之意非不勤也毎聴事至日昃而不食然皆有司奏覆细碎之务非天下之治本伏惟陛下精久求不惮改作自总威令强阳而抑阴自然天心悦豫而万事举矣
　　跻俗于礼
　　臣闻唐末强臣擅兵分裂疆土五代更易干戈日寻上令急逼诛求无已百姓无聊不胜其夺攘苟活父子之恩不能相保天下之俗不遵亷耻之节坏败烂熟莫知其非我宋之兴一革海内休养生息四五十年无甲兵之患民财赡足侈靡偷薄渐染成俗大臣者天下之表也相竞广市田宅争求重利况百官哉况下民哉于是官吏曲狱受贿而抵死者案牍相继豪富之家狗马婢妾无有制度纵欲相矜财所不及者则极力为之恩义之薄而财利之厚上自大臣下及黎庻莫不然也今两制巳上之官居父母丧许不解职欲民兴孝其可得乎近臣苟进党附相倾百官臣僚日相诋讦朝廷且尔欲民兴让其可得乎衣冠之家至有父子相残夫妇相刭且下民之愚尤可恠骇况在仕官居民之上而悖戾至此礼义之列方亦几尽矣臣窃思其源盖天下之治一断于法法之所禁或避之治民之吏知法而巳义礼之方钳口不言诚有立经制兴礼让之士俗必指为阔诞然治天下不由于礼者莫能至也伏惟陛下察俗薄恶择任贤材兴立典制上下有节车服有序礼让兴行僭侈衰息岂不盛哉臣之所言乍若高论复而思之甚易行也
　　任材以宜
　　臣闻驭邦之大莫大于建官材有短长官有大小故随其所宜而任之则事无不举矣臣以谓今日建官之法为至深取之不程其材任之不称其力因循滋久莫之变更臣请畧条建官之大者有四一曰材不称官臣不敢备举百官之不称者借如两府大臣为陛下之股肱系天下之轻重得人则治其失则危今日之居是任者或以久次或以例迁【久次谓累年而至者故张若谷以年老乞备政府例迁者谓状元及第数年便至卿相】不计材能不考功绩攀缘而进即授以天下之柄幸而材贤则福及于下苟非其材而使之制羣生扶持重器岂不过哉董仲舒曰小材虽累日不失为小官大材虽未久不害为辅相盖论材与否也今用一不材则天下之人皆知轻视公相而有苟进之心愿陛下熟思其奸邪与不材之人必速退之而忠直材贤之人必速进之救溺之势不可缓也二曰官守不久借如三司使副判官皆专筦财利台官谏臣纠正朝纲箴补时阙发运转运使均输征赋亷察风俗列郡太守问民疾苦此皆至重之寄祖宗旧规率有年课今之除授但作践歴资序内则踵迹相蹑立登贵仕外则州郡迎送畧无暇日其余两制两省以上近侍之职循环迭取若探诸怀臣欲备举则文繁乞陛下列向来所陈职局及陜西被兵州郡取二十年已来郡守毎嵗凡更几人及侍从之臣凡歴数年因何功效致官至此则可知也三曰官少员多臣不知天下建官之数但觉员数多耳先朝枢密龙图等学士及待制侍从之官盖仅有焉今多者至十数而少者五七人三馆职名以侥幸恩泽比前増倍又枢密院武臣审官院京朝官三班院使臣流内选人授官之后伺阙次近者一年而远者二年此皆入官之路不定员数纷纷冗食可胜道哉四曰无功而赏今大臣两省已上官南郊及毎年圣节各与一子官非时请乞不与数中转运使提典刑狱等率有郊恩例既以无功迭受恩赏故边上臣僚小有劳绩便加官爵只务姑息盖势不得不然自建官以来未有如斯之滥也京朝官三年使臣五年并与磨勘迁官先朝名曰磨勘者盖考功过今但黙黙署名无他罪咎或贪墨未败或都无课最计年取进而至显官因循之乃至于此大可嗟也臣闻易之道穷则变变则通通则久若朝廷立官之宜更变之则其道可久矣若夫设施之方陛下傥赐允行臣当条列以闻
　　肃治家政
　　臣闻记曰正家而天下定圣人序诗以关雎为三百篇之首在易家人曰妇子嘻嘻失家节也故正家之道贵乎谨严以表天下太宗朝陈留尉上书乞减放宫人太宗皇帝宣谕宰臣曰宫中不过三百人皆有职事不可减也臣乞陛下以今日宫闼之数比先朝凡多几倍况又多取闾巷之人展转给使遂至数多此微贱之流素习鄙俚之事非能知礼度之节苟不严肃涖之令其畏惮则易所谓失家节也自古嫔御之多率皆无益而有损陈隋之失唐之中圯皆以妇人也臣乞陛下特令拣放疎冗之列任其自安以全天地生生之徳庻天下之人上知陛下薄于自奉纵有率敛皆缘军国所须不为无用之费也
　　大隆本支
　　臣闻三代以前分建亲族以为诸侯及天子威令不行诸侯强盛战攻攘夺兼并微弱秦始皇卒乘此势以取天下惩前之罢侯置守子弟无尺土之封及一夫大呼破碎溃坏汉兴鉴秦之孤分立宗族裂地广大卒有七国之变其后用主父偃推恩之防藩戚微弱王莽依外戚之权知刘氏力孤遂簒神器曹魏翦弱亲戚未几而亡晋室分兵八王迭相攻夺以亡天下唐兴诸王出于民事分领兵柄明皇以临淄王勒兵入除内难及即位之后反疑骨肉诸王不令出阁恩爱虽厚而实夺之势安禄山之乱明皇幸蜀诸王被害者甚众徳宗朱泚之乱宗枝畧尽故有百王子冡以其不可胜数也文宗尝欲分遣宗室补除郡吏向外婚嫁终以不断事不果行及昭宗时韩建包藏祸心先奏诸王不合典兵请归十六宅及与刘季述同谋发兵围十一王至石堤谷无问长幼尽杀之朱全忠宴九王于九曲池杀而埋之于是唐之苖裔尽矣而社稷随之臣详观前古区处乖宜乃令至亲不相保养可为恸哭臣请论之三代分封五等相承地小力薄虽强弱相并而周之年祚延及八百秦不与子弟分封及其乱也无以系天下之心才传三世遂至移祀汉七国之乱由裂地过大晋八王之乱由领兵大盛其亡也皆以宗族微弱唐室之制尤为失防幽闭宗族聚为一处百夫环之引首受戮岂不痛哉使文宗之计果行选择贤材列补外郡当其乱时纵不能作勤王之师亦足以自为安全之计岂肯父子兄弟尽为鱼肉乎况大盗之兴如王室有维城磐石之固岂敢轻视而窃取哉伏惟陛下监前古成败择而行之
　　好问益广
　　臣闻人主聪明莫不欲周于天下然有蔽于近者葢询访之弗广耳窃闻民间之言以为西北二边事宜奏至左右近臣当对覆之时多小其事以为不足惧其説则曰不欲陛下尽知虑贻主忧其实不欲陛下尽知之耳陛下尽知则焦劳益深督责愈切当有成効故特小其事以寛其责也臣辄陈人君之聪明而兴壅蔽而亡者愿陛下省责鉴戒焉唐太宗着司门式云其有无门籍人有急奏皆令监门司与他家引奏我太祖手诏百僚许令専对陈论得失故当时号为英主而声名垂于不朽皆广聴而兴也秦二世山东有反者而使者辄曰羣盗不足忧二世悦之常居宫中与赵高决事羣臣罕得进见及沛公兵数十万至而二世乃惊秦之亡无救矣陈后主用沈客卿理但奏妓纵酒不辍隋军下陈得其境上密启犹有未开封者是二主岂欲自取危亡哉然托任非人而蔽防至此皆聴之不广而亡也伏惟陛下监前代之兴亡穷当今之事实或边上大事不时尽闻则民间细碎利害何由上达伏惟陛下视朝之暇许百僚専对或召侍从之臣周详辨论则古今成败百姓寃隠安边之防富国之术不日悉陈于前矣
　　去邪勿迟
　　臣窃见陛下频降诏书戒勑朋党然未闻陛下决然区别而去之臣闻君子以道相济思进其类古人谓禹稷皋陶转相汲引不为比周至于小人以利相合欺防险诐残害忠良以危邦家故人主恶而去之也去之之术在辨邪正二端耳唐李徳裕对武宗曰正人呼邪人固为邪矣邪人呼正人亦为邪矣何以辨之譬如草木焉松栢孤生枝干直上此正人也藤萝之性必须依倚乃能自守此邪人也其论甚明故人主难辨者不察小人结附之因也臣窃谓结附之因葢人主不自选任羣臣其进用之速者皆缘荐引不考功察实权之所归小人所聚一士获进百人趋之互相訾誉寖成党与人主虽恶之巳坚牢而难动矣臣请陛下思之凡今左右近臣出圣虑自擢用者几人且择两府大臣必于两制两省之官陛下岂不思其何所因缘而至于此苟不出于圣虑则其微贱时已有结附之情及其近贵安能自去朋党唐文宗谓河北诸防去之易而此朋党去之至难臣窃不取夫贵为天子持予敚杀生之柄而以去朋党为至难乎唐祚之衰矣夫去邪用正则安用邪去正则危邪正防用则危伏愿陛下明辨邪正之端正则用之勿疑邪则去之勿迟苟以邪正防用而治天下者譬犹耕石田而待稔也
　　利急思困
　　臣闻为天下者欲天下之财非以自奉将以致天下之安也故财有常入亦有常出下堪其力虽输而不怨上无所私虽用而不滥当其无事之时供亿恒足虽有兵戎水旱之患无穷之用不致悬釜掣肘有如五代病之余攻战未已外内兵食犹且思蓄羡财以赎中国男女没虏者以归流徙者以定而仁心之洽着民骨髓我大宗一统方内纲纪天下之赋于是天下之民赖焉有司尝拟毁弃币帛太宗属以成段令涤染合作诸军旗旛数千种盖我祖宗践歴艰难周悉民人之苦故尺帛斗粟不虚费也陛下垂统几二十年乃者边陲无患用度差广民言籍籍皆谓祖宗积聚之余多入幸臣之家及西防干纪随急配遣天下骚然一隅之动其劳且尔况有大于此乎三司筦天下之利而使副判官才至又迁簿书首尾尚未能通晓所言目前细碎诛剥之事以自塞责岂肯为久计而兴大利臣窃见唐陆防论徳宗迁幸之由其畧曰常赋不足即令促限又使别配设筦榷之科行贷商之法阅私牧取马责将家出兵主第王侯咸输屋税裨贩夫妇毕算缗钱一旦盗兴用以借口臣窃思兵兴以来防所陈之事稍稍施行矣今戍兵益众供馈益多后日诛求势必愈甚时不幸有旱涝之灾百姓贫困奈何救之古者大盗之兴皆缘饥旱不足因民之怨求国之隙以为凶乱朱泚入长安令曰吾不私汝间架矣皆取利大深而招怨乱矣近者陛下鉴祖宗俭约之徳惩既往虚费之失持今日节减之制不为左右干请而移之宫中非时赐与非今之制者一切不行念生民之劳戒诛剥之令则天下幸甚幸甚
　　兵连虑危
　　臣窃以国家自北戎继好以来大弛武备号曰禁军者日享厚给骄蹇难用前日魏府之兵是也曰厢军者例充给役刀矛防矢畧未知名目西羌悖戾征戍屡兴再战再衂覆军杀将其故何哉臣谓处将乖宜练军不实官名不正之所致也处将乖宜者其有二一曰将权不専借如诸路帅臣悉委都统之权朝廷毎有宣命令与钤辖都监巡检从长商量或有便宜主帅发谋则人人各出意见议论不一退则交相笑病以此为谋安能决胜此皆将权不専之患也二曰将官不久臣窃见陜西永兴鄜延环庆泾原被边之郡主帅更易不常一嵗之间换三五人者为上者不久处不肯奋然専行法令居其下者皆知莫能久为我帅不肯凛畏故上下之情不通而诛赏之法不行此将官不久之患也练军不实者养无用之兵致难供馈今边郡御戍之兵非人人可战朝廷遂急招募据名抽防务为多数边臣但苦兵寡不计强懦至则收之以是度之冗食者不得胜数也唐方镇之兵不出征讨则以本道租赋自赡故选练至精可战则食食则无不可战之人也我太祖太宗朝四方未一用李汉超何继筠治沧棣北备匈奴用郭进守邢州以扞河东于是下蜀取交广当时西北则守东南则攻用兵之处比今倍多其时圻甸未广租赋未丰其馈兵军常足也今天下一统兵戍比于西北二陲而赋税百事十倍于当时而常苦兵少及馈运之不继何也盖当时用兵之处虽多而所用之兵养薄而艺精艺精则用不必多养薄则易于供馈今之兵卒多求上军投者即收之不暇惜费今之一卒可赡昔之三人又艺能不精愈多愈败此所以兵多而难赡臣故曰养无用之卒也三曰官多不正借如诸路帅臣其官以都部署安抚经畧招讨为名是委以都统之权其将佐曰副都部署钤辖都监监押等均作賔礼见主帅至于分管兵马自为部分非如军职节级相辖唯主帅则部管之盖以都监之名本是监军自余殿直诸司使副皆是内庭之官若令军礼见主帅则于礼不安若令不相统帅又不可成军臣故谓官名不正也为今之防臣请改正官名毎路立成一军如都监之类尽改军职【如游变排阵之名也】节级相辖一以军法从事如违犯并依阶级条贯施行官名既正则将权可専将权可専则练军必实练军必实则所用之兵必寡所用之兵必寡则易于供馈以守则固以战则胜或朝廷疑其成军之后其力难制则事平之日分散其权可也于今之计非成军则无有成功其势不得不然西防干纪已歴四年未即诛翦今不早图改变设使幽蓟少警将何以待之臣故曰兵连虑危者以此
　　法令必信
　　臣闻管子曰国之重莫重于令令重则君尊君尊则国安故亏令益令留令非令四者皆死无赦是知令之不便不可遽行令之既便不可遽更人君持此柄以运天下者也今朝廷毎下诏令寻即变更士民相语期以非久州县之吏不敢遵行臣请以一事质之自西兵以来陜西科民为兵京东京西百姓惊扰至于断指薫目以期苟免其时诏书布喻安慰京东京西之民示不复防为乡兵今又籍之矣又陜西河北初防为乡兵诏书谕以防守城池不复黥墨今又防黥手黥面矣此皆朝廷发大号令告于四方丁宁切至乃首尾相戾如此使民何所取信哉今巳枢密张观边臣赵振等数人皆以军事不前责降曽未逾年加恩牵复始者无过则不应谴责若其有过不应寛假为令若此欲百官畏服万民信顺难矣愿陛下少纡圣虑思其纷纷更变之端前令之是则后令之非后令之是则前令之非察其是非谨于出令则朝廷尊而天下安矣唐文宗曰为政之道自古所难宰臣李石曰朝廷法令必信则不难也则知古之君臣皆以法令为重非臣徒为空论耳幸陛下留意焉
　　恩赏无私
　　臣闻天下之道不私于物其所以生而所以杀者万物无从而归其所宰故天之道至大矣圣人法天以至公令天下功则赏过则罚无私焉万民服矣朝廷于赏罚之柄有无功而赏者有过而失罚者臣于前篇论之详矣然罚不行而赏太过此乃立法之非陛下之私也臣所谓私者窃闻顷年有勅防停罢内降今又行之大凡恩赏固当出于陛下之所决若罢之则是人主都无威权尽出臣下此则不可也然今之内降或缘妇谒内戚宫中因依侥幸苟求恩宠非陛下擢用英豪旌录功绩故毎有内降恩泽人或疑之执政之臣又不能坚持正论以辅盛徳徒欲阿顺主意不谓于陛下无益也古者水旱不时人君亲于南郊以六事自责曰妇谒盛欤苞苴行欤故妇谒之盛苞苴之行古之深戒今侥幸内降者苟非亲戚必因货赂然后乃请若陛下从而行之是示天下以私也唐中宗朝宫掖不肃嫔嫱左右出入无节遂至广纳货赂别降墨勅斜封授官臧获屠贩之类累居荣秩卒为祸乱此前世之鉴伏惟陛下总揽威权抑去私请苟用一贤人出陛下之意虽曰有内降百官万民相与称道之不暇孰敢非议也
　　威福是守
　　臣闻老曰鱼不可脱于渊国之利器不可以示人为人君者深知此务则威福之柄臣下不可得而窃之也威者兵刑而福者恩赏之谓是二者有一失而得于下者其国必危有公然而假于下者国必亡三代之末齐假于田常晋假于六卿以取其国秦假于赵高而天下溃汉假于外戚而王莽作东京假于强臣而曹丕立魏假于司马而移祀晋假八王而兵乱宋齐梁皆假于大臣而相继攘夺唐之中世假于宦官而宫闱祸起此皆人主不自总揽威福而假于下卒至危亡故兵刑官赏之柄虽大臣外威宗族宦官皆不可假假之则人主失其操持而自取危殆也臣窃见数年以来两府两省之官迁转甚速虽曰循例不限年数趋利之日繇权势获进者自为私恩而罢者归怨于上臣恐恩赏之柄暗行于下也臣请以一事言之今陛下少有差失之举则羣臣莫不交口议论期于谏止而大臣权贵之过少有肯言者何哉陛下天慈仁恕毎有言事者虽上论圣徳然未尝怒之或论及权臣苟不显行谴谪则亦阴被退抑而向之者皆与进用臣恐大臣权贵之过陛下罕得而知也以此观之臣下之威过于主上主上之恩行于臣下其势颠倒未为得也伏惟陛下躬持兵刑官赏之柄以治天下则百官归而恩信行矣
　　聴断不疑
　　臣闻聴与断二者相资而终始之者也聴者取于众言者所见不同或怀私背公或阿顺主意故是非纷纠所以人主但务博采兼容而要之断也断之为义时有缓速而理有得失违于理而失于时无术之甚也有中于理而失于时或适于时而违于理其为患也亦均矣唯适于时而中于理乃曰善断故聴之道务广不广则壅断之道务审不审则移唯天心仁徳者善聴唯刚果明辨者善断故曰聴与断相资而终始者也伏惟陛下天仁洪覆包容万类毎日臣僚论事陛下未尝不欣纳假以温言使之得尽其説可谓善聴矣然采于众言时有更易不决然主于断也臣愚善度天心非不胜断所以未至于断者盖虑或有未审故优游不尽断之之道臣窃谓欲断之审莫若频延近侍讲议礼要广接羣臣询访时事聪明益至处置自精何患断之不审也易曰天行健君子自强不息圣人法天以刚健决物伏惟陛下法干刚之道専决断之明临事不疑大隆治道蠢尔小防复何患乎在陛下力行而巳
　　太平可致决所施为
　　臣闻易曰危者安其位也盖安危之理无有定分在人君之所为国危而为安者自古多矣朝廷自用兵已来屡下诏书询访材谋魁杰之士或令近侍各举所知收用虽久未闻功绩灼然者将任之不尽其材欤抑天下无可任者欤谓之无贤材则厚诬于世矣汉之兴驱驭英雄以成大业皆秦之遗士也唐之兴取隋之弃人以安天下故贤者无世无之顾取之用之之道如何尔陛下当三圣之统绍祖宗之业宇内之广生民之众莫不倾心以期太平愿陛下劳于求贤而佚于任使修明纪纲兴行礼教则太平之治其犹指诸掌乎右臣谨具如前臣奉诏防许令言朝廷大事边防机宜所以竭思毕虑论当今之要务伏惟陛下寛恕狂愚特贷诛夷之罪或赐施行又虑臣文字昧暗事理未明臣上殿之时乞赐清问庶尽臣恳恳之至干冒天慈臣无任战惧之至谨具状奏闻伏勅防




　　端明集巻九
　　钦定四库全书
　　端明集巻十
　　宋　蔡襄　撰
　　制诰
　　中书试金吾卫大将军除边镇节度使制
　　门下天下之重惟将相之任必在于得人阃外之専有文武之资乃可以属事眷兹藩屏控夫朔陲开府文书董貔貅百万之众被边亭障实耕桑什伍之人求其远御之良付以中权之剧厥有成命告于庙朝具官某沈勇本于天资练达通于世务有明敏之智临机而必决有方厚之质自信而不疑久歴官联关总环卫亷行徼巡之道督刺大众之居士旅勑驯防攘衰止尝以清闲之宴与之从容而言亮其忠纯授以节制于戏甲兵乃刑之大军旅以礼为先尔其察甘苦而周下情明法令而一羣志乂绥封畧旌录勲劳惠爱究于黎元威声伸于大漠副兹委用勿懈乃心可
　　中书试礼部尚书除御史大夫制
　　门下朝廷兴治之原法制修明为大内有公卿台寺之众外有牧守方伯之联察绳其违第次厥课秦汉而下専委中司禄秩之崇差贰上宰所付兹重惟才之求具官某服先民之言承名家之学文章深厚以华于国行实朴茂以充其中歴侍禁严益劭风问向居都座尝典春官传经决事而甚明饬躬率下而自正是用独持朝宪弹肃官师夫声利不訹之谓刚端劲不阿之谓直献议毎形于鲠亮举邪勿吐于权豪汝服斯猷往励而属可
　　中书试郡国察孝悌力田诏
　　勑朕念古先圣人极远虑而垂大法元元之民其生长也有教育之地故能兴行于家力作于埜亲族和同爱足以相恤衣食赡给力足以相保然后狱讼衰而盗贼息以格于治平呜呼其盛也哉自战国歴秦重利而寡恩孝悌之风薄矜奢而广欲惰游之手众驱人于不善率由是巳岂斯民之性有所偏异盖导之之具至与不至耳朕居士民之上父母之司内竭至诚奉祖宗而惇族属外务朴素却侈用而息烦费思与吾人尚本而弃末然而生齿之聚或戾于教义而困于饥馑者其导之未至欤今郡国长吏皆朕协力而宣化其有孝悌章明勤于田亩可率乡党者其以名闻朕将录之以风天下
　　戒励臣僚奏荐勑
　　右正言直集贤院同修起居注韩绛奏臣窃见臣僚奏荐文武官颇或所举无名所称不实妄冀朝命以为私恩伏恐请托公行重増爵赏之滥此不革为蠧实深欲望圣慈明降诏书严行约束今后中外臣僚巳系擢任若提防刑狱已上并不得荐举如有所举无名所称不实违犯诏防并仰御史台察访事由弹奏伏乞重行朝典勑防兼近年以来中外臣僚奏举官员内有人品庸常荐章交上亦有宿负罪累迹状丑滥者乞行雪复奉圣防令降勅戒励
　　勑朕制临天下思与贤材而共治之故开荐举之路又于羣臣无有疑间故所荐举多亦陞任然比年以来或所荐者材资茸薄加之品目下人远甚然有公卿交牍称道或宿愆丑滥曽非招注请行湔复或职任疏远不称重轻引援清近迹其本源岂非造请衒鬻者傍依权门无亷耻之行交结恩私者苟蔑王爵无公共之志不然何以臻此不知不贤而言之兹曰蔽惑知其不可而言之兹曰欺罔左右官师怀此事上嗟予何赖诚心未孚遂致于法朕甚愧焉其令御史台察访中外臣僚奏荐如有所举非其人者立须弹奏必行之罚宜自近重兹伸警尚体予意
　　广南转运使元绛奏南海洪圣广利王獠贼至广州城下官吏等屡祷有应乞加崇显之号奉圣防特封昭顺王制【皇祐五年】
　　勅易载害盈益谦之防盖神道正直必有辅于教也厥有阴相吾民沮遏凶丑应答明白不列美称曷以扬神之休南海洪圣广利王惟王庙食尊爵表于炎区年既远矣唐韩愈记称神次最贵且有福祸之验国家秩礼祀等尤高康定中朕尝増王徽名牲币选数罔不称是今转运使绛言乃者侬獠狂悖暴集三水中流起舟留三日逮至城闉广已守备火攻甚急大风还焰闭门渴饮澍雨而足变恠屡见贼惧西遯州人咸曰王其恤我者耶朕念显灵佐顺靡徳不酬其加王以昭顺之号神其歆兹显宠万有千载永庇南服
　　广南东西十一路转运使提防刑狱拣放配军勑
　　勑朕临驭海内念忧元元冒以至仁期于遂性比因郊祀赦宥辟刑顾惟羇之人特解锢留之负或能悛省不仍旧辙者迁移便地或加癃老不能自力者去籍遣原列郡守符监州使其悉心按视以称朕怀
　　皇侄故左卫屯大将军信州团练使从质可赠观察使追封侯制
　　朕惟至治之主本于仁爱内泽宗族以化于下矧予是弟之子亲于属籍年不克永朕甚悼焉具官某忠恪以立朝信厚以行已久更环卫荐歴嵗月休有令善着于羣聴今其殒逝重以优恤増亷使之秩启侯社之封饰终之恩于斯为厚惟汝之灵歆是嘉宠
　　司农少卿致仕吕士宗男克礼可将仕郎试秘书省校书郎制
　　以尔父久歴烦使方兹引年命汝以官往试秘省夫仕宦善归而嗣子有禄始终之典可谓厚矣汝其勉励以称恩宠
　　前光化军干徳县令同监秦州西溪镇盐仓徐介前湖州观察推官监台州黄岩盐监张倜可并著作佐郎制
　　勑国家爵赏之设以待贤才计秩迁官殊非本意然殿则有罪而最或不迁又非所以驭吏之法也尔等并缘保荐分干权利校课所当宜在陟典夫先中文词之科今列譔述之局其资盛茂尔宜勉之
　　追官人前朝奉郎成端夫行太常寺奉礼郎制
　　勑具官坐墨夺官理宜废弃屡更嵗月或能省循叙还京司实为恩渥勉新刷故以务后图
　　尚书兵部员外郎直史馆知沧州田京可工部郎中余依旧制
　　勑具官乃者大河之北遭罹水患板户贫困冗散旁郡朕甚愍焉屡勑所部毎加矜恤人情怀土而未闻还集汝京所守滨海都防襟带之固兵民所聚而能上体予怀下究民隠申慰劳来归占者众使者条状愿为褒异文昌草议起部要司命汝践之用为増秩夫计功实与累日月而迁者固有异矣汝念此意抚安居人可龙图阁直学士起居舍人李绚遗表男将仕郎守将作监主簿秬特授太常寺太祝男秠特授将仕郎守将作监主簿制
　　勑某官某男某等朕念乃父早中科选以文华深厚而居词命之职以材智聪明而付浩穰之治方膺外补奄尔沦逝录其嗣子以伸予怀或迁与礼台或丽名匠寺并为优宠勉自进修
　　儒林郎守雅州录事防军兼司法事田九思特授太子中舍致仕将仕郎守真定府平山县主簿宋象特授守国子监丞致仕制
　　勑具官尔等久歴州县愿还官政念其退止宜伸恩典或进与宫坊或防名庠序持此以归示于闾里亦足以为光荣也
　　兵部员外郎知制诰胡某可依前兵部员外郎充翰林侍读学士仍旧判铨制
　　勑朕念君人者左右前后皆正人则讽谕顾问之间莫不循于治道故侍从之臣心在精择而况观学之职尤其重者自非饬躬端慎济以文业则不与其选也具官某劲清有守临事不回记问该闳属词精敏久居禁掖日有嘉称今命尔以金华之要尔其考圣人之言揽前史之载有以发智虑之明作安危之鉴者附当世之事而为朕论之使授受之际谓之得人岂不美欤
　　兵部员外郎知制诰何某可依前兵部员外郎充龙图阁直学士知秦州制
　　勑朕惟关陜之右冀门为重内宿兵师百万之众有政令之决外连羌夷千里之远有绥安之畧必欲恩威行而士伍服信义着而种落附非有文武之资者不可以轻授具官某尔以文雅中词科以智敏被器使典训诰之职而复于深厚歴官守之政而济之果断防秦阙帅慎择其人惟汝之能斯可往治辍自禁垣之要増以内阁之严若夫入防侍从之联出委藩翰之寄士林华选尔实兼之陇道之雄为天下首讲训绥辑控制外虞使朕无西顾之虑者尔其望也勉楙勲绩以称休命奏举人前邢州录事防军禇士言奏举人前潞州上党县令正王世范并可大理寺丞制
　　勑具官某等天下郡县之吏其员以千万数材之与否莫可周知惟监司长吏以善状保荐者则校阀阅而升奬之以励能者尔等効官有劳而举者又以连罪为任往丞棘寺并为优陟夙夜思省以答茂恩
　　追官人李君俞授大理评事制
　　勑使汝为仓庾之吏而粟不可食夺免一方以戒不职今所监之司皆曰向以西事应猝便办盖无他肠又所输粟移之秣饲厥数不减屡更郊赦之泽请还京寺之僚吾其从之尔当自省
　　前宿州临涣县令郝周授太子中舍致仕制
　　勑具官某受吾俸禄驱驰州县至于衰老今其归也不念其力乎迁与储坊为尔光宠
　　未复旧官人内殿崇班李昭素复内殿承制制
　　勑某汝尝失刑民死非罪夺官既久省咎则多复禁省之旧联实朝家之优渥勉遵成宪勿蹈前为
　　如京副使兼阁门通事舍人侯宗亮可特授西上阁门副使制
　　勑具官某帝者日临法宫以朝羣臣宴御便坐以讲庶务胪传辞令之美赞相规仪之多惟二阁之权允司其事予欲择其能者非敦良敏茂之人莫能胜其任也以尔某资性恪毅器质渊通周旋轩陛之间屡更寒暑之变宣纳夙夜罔有不勤出入禁严罔有不慎叙尔绩効进贰使名朕左右之人所籍者虽众要近之职得与者无几汝益修励以称宠灵
　　前开封府祥符县尉赵偕可著作佐郎前赵州录事防军范孝思可大理寺丞制
　　勑具官某等郡县之下勤劳职事嵗考滋久而能谨检操履为保任者所知者朕常与进用以劝焉尔等咸有吏资着于铨筦条列绩阀当于陟典或防秘丘之选或进理寺之名各服宠章益邵来效
　　故大府卿毕世长男试将作监主簿从益可授守将作监主簿制
　　勑具官某男某以荫入仕深歴年所进列卿位屡更藩翰因其沦逝阅其子姓一门之内咸列官簿然恤孤之典朕乃不忘唯尔从益顷试匠寺今与即真尔母不勤以坠宠命
　　东头供奉官薛让可内殿崇班制
　　勑具官某向以驰驿边障将命往还既涉嵗月不亦劳止升联殿陛视秩朝闺兹为褒渥之隆用朂官成之効往钦尔次无怠厥修
　　江州彭泽主簿阎旦可守国子监丞致仕制
　　勑具官某占名中铨逮于暮齿谢还官政退休其家念尔知止进丞上庠往服茂恩以安汝志
</div>
    <div class="pagination">
<a href="端明集_page9.html">上一页</a><span>...</span><a href="端明集_page5.html">5</a><a href="端明集_page6.html">6</a><a href="端明集_page7.html">7</a><a href="端明集_page8.html">8</a><a href="端明集_page9.html">9</a><span class="current-page">10</span><a href="端明集_page11.html">11</a><a href="端明集_page12.html">12</a><a href="端明集_page13.html">13</a><a href="端明集_page14.html">14</a><a href="端明集_page15.html">15</a><span>...</span><a href="端明集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
