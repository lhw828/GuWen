<!DOCTYPE html>
<html>
<head>
    <meta charset="UTF-8">
    <title>刻中丞肖岩刘公遗稿 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刻中丞肖岩刘公遗稿 - 第 7 页/共 16 页</h1>
    <div class="content">
　　郊行风雪逐人迷已是边城二月时阴雾故从山径霭阳春偏向谷中迟六花飞阵天骄遯三白丰蔀探骑疑日暮长亭愁绝处戍楼吹角不胜悲 

　　○居庸关候代偶成 

　　万壑层峦一径通蓟门形胜此称雄银沙北枕燕云外凤阙南瞻霄汉中王气万年浮碧垒长城千古限幽戎山河尺寸皆金玊谩数秦关百二重 

　　○廵山阴怀古 

　　鴈门关外古长城紫塞黄沙入望明千里晋阳归保障万年京国藉依凭关山不断祁连路郊壁犹存李牧营为问兴亡多感慨秋风偏动使臣情 

　　○淮阴道中别族叔祖西汀于河上 

　　江上遨游岁月深暂将踪迹托淮阴从来海内皆兄弟试看河流几古今朔鴈过时惊客梦浦云飞处寄乡心相逢又是今朝别怅望无端此一吟 

　　○按闽入境记行 

　　行行直入万山中乱水危桥几度逢春色武夷桃李茂宝光南剑斗牛通波因石吼江声壮谷重云连海岱浓相讯杖黎休远避豺狼应否逐行踪 

　　○按邵武欲告病见报不果怅然 

　　冬来犹自怨春迟春到于今二月时岂谓韶光随岁改翻成愁思入襟期楼台皷角悲声壮山雨霏微客路疑怅望乡关何处是徐亭烟树向人迷 

　　○飬生 

　　炉鼎何湏物外询金丹端只在吾身二邪未灭还真贼千刼奚从问谷神念起不妨灵境寂觉迟犹是个中尘玄关一窍谁能识返照回光却有真 

　　○按延平五月间候代不至偶成 

　　亭院深沉夏亦凉锁窓时听奏风篁怀人不觉关山远代客偏嫌岁月长去鸟来鸿声断续飞云落木忆行藏坐中剑气频冲斗悞意并州即故乡 

　　○送陶漳溪知新化 

　　分符共喜得专城勒马冲寒出帝京五柳渐过行色远三湘遥渡片帆轻欲将壮志酬明主湏向桑田问耦耕循吏至今高汉史由来端只为苍生 

　　○贺北泉七十寿诗 

　　归田早赋隐江干七十欣逢此日看彩服歌呈青玊案露桃驰献赤瑛盘承恩少府荣簪佩济美盁庭茁蕙兰情比惠连京洛日祝君多算老田冠 

　　○送桂轩叔之任诗 

　　梅雨阴晴五月天。塩车初出太行前。但于国课留心计。莫谓官闲愧俸钱。越水远从千涧遶。稽山长伴四时妍。宦游到处堪行乐。弹铗何湏叹乘田。 

　　○送赵汝泉赴南吏部任 

　　曳履出　朝端清光不可攀帆飞天堑水秋入秣陵山　恩数云霄并臣邻藻鉴看未应喉舌远趣作衮衣还 

　　○贡事毕有感二首 

　　玁狁投戈款　圣朝边尘万里顿全消材官甲马今犹在未许将军卸战貂 
　　天马何湏汉使槎锦云今巳满　皇家雪山斥堠还兵伏独坐边城听暮笳 

　　○马邑怀古 

　　荒城独对夕阳残四顾山川几弹丸马渡桑干河影暗鴈辞塞外朔风寒匿形不听娄生策失利空尤冐顿奸旧迹岂随流水去几回眺望一凭栏 

　　○鴈门怀古 

　　鴈门关外古长城紫塞黄沙入望明千里晋阳归保障万年　京国此依凭关山不断祁连路郊壁犹存李牧营为问兴亡多感慨秋风偏动使臣情 

　　○望燕然山有感二首 

　　万壑群山映夕晖孤亭徙倚对崔嵬燕然遥指今犹古跃马提戈思欲飞 
　　独坐孤亭对落晖晚风猎猎透重围燕然未勒浑无计一片乡心托梦归 

　　○除夕二首 

　　揽辔廵行岁且周独怜王灿滞荆州朔风残腊今将尽不似离愁尚未休 
　　去年此外佩朝绅秉笏趋跄拜　紫宸边檄再逢重腊尽那看旅邸又逢春 

　　○除夕赵帅送花有感二首 

　　廵行岁晏此停骖冉冉春光气尚涵火树夜来频吐谢却疑身在百花潭 
　　独对寒山雪未消百花何处逞娇娆多君赠我瑷瑶树一夕春花壮寂寥 

　　○元日观蜡炬有感二首 

　　宝炬辉煌映席前漫夸禁苑赐金莲焦心尚有忧时泪安得祥光散九天 
　　庭院深沉漏未央草堂双炬霭祥光孤城寒夜人还寂疑是微垣散彩芒 

　　○立春二首 

　　边檄余寒气尚侵谷风隐隐透疏林院深昼午人还寂忽听黄鹂一好音 
　　土牛初劈一声过春逐人间万井多御亩朱纮悬日耀陇头今喜又披蓑 

　　○元夕二首 

　　春满乾坤月满空万家灯火映帘珑太平　天子调元日玉烛应占九有同 
　　月色无云景大空韶光应共烛摇红边城万里谁为伴一盏孤灯对远峯 

　　○万寿节 

　　长安佳气欝葱葱瑞霭春风入　帝宫天上碧桃原有种人间丹汞为谁融千官玊帛珊瑚近万国车书禹贡同遥望翠华今咫尺独怜行役尚飞蓬 

　　○初春行塞 

　　谷风习习送征输孤剑还随汉使臣白草黄沙悲出塞胡琴羗管调新春旌旗极目关山壮弓箭悬腰出入频云谷大行烟雾里肯教狐鼠动边尘 

　　○东廵道中遇大风尘起因赋之 

</div>
    <div class="pagination">
<a href="刻中丞肖岩刘公遗稿_page6.html">上一页</a><span>...</span><a href="刻中丞肖岩刘公遗稿_page2.html">2</a><a href="刻中丞肖岩刘公遗稿_page3.html">3</a><a href="刻中丞肖岩刘公遗稿_page4.html">4</a><a href="刻中丞肖岩刘公遗稿_page5.html">5</a><a href="刻中丞肖岩刘公遗稿_page6.html">6</a><span class="current-page">7</span><a href="刻中丞肖岩刘公遗稿_page8.html">8</a><a href="刻中丞肖岩刘公遗稿_page9.html">9</a><a href="刻中丞肖岩刘公遗稿_page10.html">10</a><a href="刻中丞肖岩刘公遗稿_page11.html">11</a><a href="刻中丞肖岩刘公遗稿_page12.html">12</a><span>...</span><a href="刻中丞肖岩刘公遗稿_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
