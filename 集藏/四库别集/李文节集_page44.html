<!DOCTYPE html>
<html>
 <head>
  <meta charset="utf-8"/>
  <title>
   李文节集 - 第 44 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李文节集 - 第 44 页/共 53 页
  </h1>
  <div class="content">
   ○封工部郎中鳯洲吴君暨配赠宜人□氏墓志铭 

　　吴之先由唐监察御史少微为歙人十世而后乃五迁迁休宁金竺者令尹琇也其子依迁仕后□为上柱国大将军迁凌村者依迁孙汉丕也迁祁门径并坳者丕曾孙琳也迁里源口者琳孙元杰也迁福洲者杰孙??弗也??弗六世而为封君之大父佳佳生节娶张氏而生封君君讳明德字子明号鳯洲伟姿长干声吐如洪钟自其为儿时而君之父喜而抚之曰亢吴氏宗者子邪始受书夙夜读奋然有凌厉青云之志年十八之金陵睹山川文物之胜白其大人曰旷哉观乎是儿图南处也遂居焉无□□□士子弟籍卒业于余侍御许奉常之门各有所授受自是经明文起以声誉倾金陵生金陵生相与逊以为弗及督学使者至辄寘高等留都中诸公交推毂吴生材君亦自沾沾功名可若芥而有也而数奇累试不入格君叹曰吾平生见自攻苦而不一当有司也将造物有制之者矣然吾闻太行王屋尚可率子孙而平焉安知吾后人无荷担者乎故廉访君稍长则为授书择傅诸所程督不遗余力廉访君用经术成进士高等致位通显发前人未鬯厥有从来矣君饩于校者余二十年侵次以明经起君顾曰儿业巳通籍能行予志予又安用彼区区且独奈何妨同舍生路谢不应而会议壬申　上覃登极恩遂用其子贵封如今官君孝友出自天性其事亲竭力致哀而壹禀于礼其亲弟及从弟一体不啻也亲族有以急抵者出橐中装振之不少恡即事涉曲直咸赖居间以觧当君褁足入金陵二三弱弟累累故山几不能朝夕给而君用儒者明计然白圭之术度财任力化虗为赢至暮年悉分散与诸仲不以锱铢自厚讵非所谓好行其德者与君明辩有大畧与客谭事每诎之常先事言成败利害修短兴仆如目睹手扪多中□□性俭素室不新衣不华帷簿之中一切珠翠绮锦不得而至焉日谆谆检下毋以贵势加于乡闾金陵人称之晚乃有味乎飬生家言杜门扫轨谢诸往来者不与通比且殁楗关辟谷据梧而瞑斯亦好德考终者巳宜人生而温和端静李公钟爱甚不欲以归凡人选而得封君封君方旅食金陵而宜人故富家女乃不以其故侈倨更婉婉谨慎如古所称桓少君者悉出衣被簪珥为封君资更椎布操作佐之盖封君进得攻经籍之业退乃得及废着之筴学焉而名积焉而饶则宜人以也君性严急而宜人多方承事御臧获有恩甫举廉访婴疾则谋副室以广封君胤不允固请之乃为简于良族杨氏女未纳而宜人亡矣今二仲皆杨出嗟乎此直比于樛木小星之义与夫江沱后悔者异日谈也贤乎哉铭曰　积而丰而资弗逢妇而雍而年弗崇天道其张弓有后斯隆艽然者丛窿然者封紧吴父母之宫 

　　○明故隐君怀溪龚公墓公铭 

　　万历癸未春龚应身君甫毕南宫试而尊人怀溪公讣闻君扶服南□□明年甲甲襄事乃次公状走入京城征铭于史某某旧游毘陵雅结驩于应身君又同籍举也其敢辞按状公讳某字礼卿别号怀溪武进新塘乡人其先世有六三公者居江西之清江仕宋为宣慰使高宗南渡以公镇抚新塘因家焉自是世为新塘人宣慰公有子曰初一官节干使曰初二官千户千户公三传而有衡可公者　国初时为山东费县尹是为公七世祖费县公生孚孚生礼洪礼洪生瑛瑛徒旁邑生雪坡公诜复归新塘成化丙午举应天乡试是为公曾大父雪坡公生涧松公大有登正德辛未进士为侍御史是为公大父侍御公生南溪公济民娶王氏生子四公为仲子先是南溪公从侍御公令广平生公于官舍甫十岁而孤侍御公爱怜之居处出入常不离则甫若干岁而侍御公又殁公乃独与母居维时伯氏能自立二季皆稚里中睚眦者舍其伯若季而独修郄于公赖公内刚外和善应变得脱而公少小时业以侍御公命出嗣矣不果而反则家四壁立乃折节为藩司掾郁郁不得意史重念母曰安有茕然在堂舍朝夕之养而远去以就此区区者弃椽□亡何配孙孺人殁亡何又丧母公哀毁甚一切丧事独任之不以均诸季公初不问家人生产作业既举子始修而息之课农储粟渐有赢羡日引月长家用起而赋自是数倍嘉靖季岛夷内讧江南重困诸征科繇作旁午急趣闾右大姓桁杨相推而公不烦谯督输应恒先其邑人亟为诸令赏重即既去者犹数数称之不寘云公天性孝友奉母尽驩事兄吏目公惟谨其于二季鷇翼喣濡为缔婚授室而勤程督之终其身处伯季间乏効赀急効力即有勃溪人所难忍受之怡如也养老姊如兄抚姨女之婺者如弟收恤子姓如子族患涣析则为修谱而鬻田以供祭倡义廪以赡贫置军产而经纪其入以待索军装者族利焉岁时伏腊家祭率子姓致虔先茔非吉兆不安改卜之岁饥为粥以食饿不能殡者予棺权暴露者为瘗薶甃桥葺道无所爱恡方岛夷之乱所过为烬及向新塘公戒里中毋畜火数十里庐舍之不毁实公之力公岁招致文学士授诸子经又自日讨诸子而训之大都称引先民格言非龊龊里父语亦非徒以文艺者故应身君明经饬行成进士即诸季斤斤罔敢逸于度其所廪严训多矣公虽不肄胶序名为儒者而于儒殊有暗合尝曰某于五伦不败不厚第不得沾一命事君然力耕以奉公上或庶几焉又尝自指其心曰为人秪是此中紧要嗟乎以公所言岂其尝闻儒者之论邪公颀然方面丰颐双眸炯炯雅嗜酒饮数十升不醉醉后遇事更了了不喜寝坐辄达旦以为常平生拮据逾五十而伤其足无何中风奄奄床第间者若而年殁之日年六十有三耳铭曰　弗以其祖能自亢也蹩躄踶跂义以为向也雏之雄飞神所贶也大陈之湾千禩之藏也郁郁芊芊洵可望也 

　　○倍轩王先生墓志铭 

　　王先生深沪人也王氏自其祖某居深沪某生暠暠生珩珩生鍜鍜生先生先生名业字仁甫自以为质不若人功宜倍之号倍轩学者称为倍轩先生先生自幼秀而有文叔祖琼州公爱之为延师教焉比角丱父系狱先生以为不当令父独系入为执爨更受书狱中后乃持其父泣诉执法者执法哀而出之居亡何而父终得无毙于犴即弟中睚眦亦赖先生以说里人用此多先生先生甫冠即授教生徒某之从先生游盖嘉靖癸丑当是时年十有二先生教人先安详恭敬同舍生有骩骳不饬者先生色勃勃坐谯之曰放诞则不能研精险躁则不能理性其所授书先六经传注以及性理通鉴诸书时立诸生训之曰少而好学日出之阳也长而好学日中之明也老而好学炳烛之光也诸生慎无待炳烛哉盖其斆学犹有乡先辈之遗而勤特甚所居海濒距郡六七十里而在母在居常念母不置顾岁再归归仅浃辰计其一生四十九年家人帷第之欢曾不能数岁良亦苦矣而累试不售独以善诱训闻于郡邑人争迎致为师师即诸弟子受经先生所无不愿卒业不忍去先生所谯让以为放诞险躁者率夭无成独器陈公志斋时举以风诸弟子曰善学者师逸而功倍尔曹当効尔寅盖陈公字云其后陈公果成进士官佥宪即某得有尺寸微先生不及此而先生之族弟如之诏如尚宾咸先生所陶铸也先生生正德癸酉六月初十日卒嘉靖辛酉正月二十七日配郑氏后先生一岁卒遗一子梃竟夭呜呼伤哉尚宾君将以万历丙戌某月日举先生及郑氏丧合葬北石山而以佥宪公来征铭□曰吁嗟先生命也无禄其生何劝其死何觳世之軿矣行道斋咨厥宗吾党赋而藏之乞灵乌石毋剥毋倾匪伊异人吾之先生 

　　○光禄大夫太子太保吏部尚书武英殿太学士赠少保谥文靖严公元配诰封一品夫人吴氏合葬墓志铭 【 代笔】 

　　万历丙戌某月日常熟严公卒于寝讣闻　上为辍朝予祭葬赠谥及子官而夫人吴氏先七年卒至是亦予祭葬子治等将以某月日奉公夫人合窆于练塘鳯仪里华水之阳持状请予志余公甥孙也往举壬戊时公知贡举即无能为役其忍辞志曰公讳讷字敏卿号养斋其先世曰威者以仲子珪贵赠奉议大夫刑部员外郎居吴县为公高祖威生昌迁常熟昌生衡衡生恪为公父以俶傥闻公既极贵而三世并赠封如公官曾祖母朱祖母陆继祖母顾母吕皆一品夫人公生有奇质数岁善骈语能诵古文辞少长力学文誉蔚起嘉靖丁酉举应天会典试者得罪罢弗赴南宫试越辛丑成进士选读中秘书每校□□侪久之授编修丁未同考会试辛亥九年秩满□迁明年壬子次得主畿试公意有所不欲与共事者请假避之三年补故官时江南中倭水溢民流离而有司急征输公至京具疏为三吴请命得蠲咸至今称焉亡何进侍读乙卯主南畿试丙辰视院篆时　天子祀太乙诸神日坐斋宫公应制撰述多当意寻进太常少卿主巳未会试进礼部左侍郎改吏部寻进礼部尚书礼部多宗藩名封丧葬事章奏山委而胥吏夤缘为奸利不可究诘公率属精核事取故典不轻难易贿窦塞公宇肃然壬戌知贡举亡何吏部尚书阙　诏用公公自以受　上知而承墨臣后矢所以精白其心而刬革其污习则进九卿百执事于直庐语之日诸有诲不谷者止此毋私第归而悉呼苍头庭下为约曰尔毋我负我不尔贷择谨厚吏司门牡戒之曰外迹毋内入内迹毋外出于是有郡守私谒执其人属吏镌守三秩曰吾不爱一守以明吾约其严如此而咨诹人才常如弗及疏请并用三途尽搜岩穴屏废士　世庙之季吏治烝烝公簸扬澄汰力也公既以清节蒙眷召直西苑寻加太子太保持华亭公独相久数请置阁臣　上手书公与□□李公名谓材足翼汝遂降勑并武英殿大学士时安阳郭公起冢宰未至　命公仍视吏部篆久之始得代公方简用而与华亭高邮二公驩相得也顾独念封公太夫人老矣即一日不在膝下奈何而自其内直所处庐庳中湿渐剧疏乞骸四上乃得请赐驿归浃岁病良巳亡何　世庙登遐公朝墓临极哀明年丁卯　庄皇帝改元叙公承天大志会典总裁劳封四代者一品云公既致政侍二尊人尽欢其执丧戚易备至为人宽慈谦慎不设城府即贵而踆踆益下与人语惟恐伤之衣疏食淡一斥珍玩之供乃婣族邻里周贫恤匮不靳也尝于第东建楼落成冥客凭栏四顾忽不乐客征其故曰吾初不知是栋直东□形家所忌亟更之公里居类如此公自弱冠心折王文成公学而好其文每读一篇辄一顿首辛丑试策盛推文成公主司不喜大抨击幸他文入赏得不弃而公晚年见世之学者信眉高谭动云良知则又厌之其称曰文成公言致良知实于事物靡不究晣乃今寡学尠闻猥以三言自命何异耳食而以为饱乎公尝语子治等吾性慈少断非可大任吾所自信□掌铨时至今忠之毋愧然则公之学此其印证也方公官翰林夫人俭勤佐之及公掌铨谢一切夫人喜语治等曰乃公遗尔以安矣其携澄归婚道有致馈者夫人惊语澄亟斥之曰不欲伤而父廉也公悬车若干年诸子俱授室夫人且老犹日课绩不休古所称季氏妇夫人似焉公之志夫人曰多相助余余罕内顾待□胜尤厚呜呼贤矣公阶光禄大夫太子太保吏部尚书武英殿大学士令赠少保谥文靖生某年月日卒某年月日夫人生某年月日卒某年月日子五人孙男十九人铭曰　少保之学实宗文成印证良知砥砺躬行文衡在前逡廵引避我仇有□羞与为比三吴寇沴满目仳离仁哉太史为　帝控词肃肃直庐禋祀克助惟寅秩宗厘典剔蠹载其公清以领天曹谷无白驹门有雀罗帝求良辅降麻爰立三事和衷为砺作楫德施未霈美疢先婴脱屣筦枢悬车里闳衎衎林泉陶陶子舍伛偻循墙滋恭弥下宁更我宇毋直我邻平仲前躅子罕后身懿哉严公令名终始□有夫人内相厥美生则俨贵殁则同藏□天恩数泉壤焜煌华水之阳公往攸卜既固既安后嗣式谷 

　　○致仕南京户部尚书紫山刘公墓志铭 【 代】 

　　万历癸未冬十二月十五日南京户部尚书紫山刘公卒于河阳故里河南抚臣以闻　天子念公九列臣历官劳勚始终亡过失诏予祭三坛金钱若干缗营其葬优恤一如令甲于是其子承遇等卜以乙酉某月日葬公其邑某山之原而先是自河阳走京师持公门人都谏齐君所为状跽且泣请曰先子也与先生生同乡仕同朝惟是窀穸之事诚得先生志而铭之则死者庶无恨于地下不佞辞弗克则受状叙曰公谨思问字汝知号紫山其先世河阳人讳玉者田居悃悃无他营以朴茂奉法称长者是为公王大父娶某氏生子曰武倜傥有豪气居恒怏怏以丈夫不得致身青云亡所发泄则逃而之丘壑以自放日弹笙击筑引满长啸豁如也是为公父娶某氏而生公公贵而王大父父并累赠户部某侍郎王大母某氏母张氏继母某并累淑人始张淑人之嫔侍郎公也数岁矣而不孕王大父母以为忧一夕淑人梦□□赤绳系一儿垂下皷吹导之觉犹声殷殷遗寝所间巳而有孕以正德巳卯十一月十六日□公公之□也与羣儿水戏忽沈水中忽忽若有□而上者得不死既就里塾读即迥异其里儿十四试有司为有司器赏既列诸生试辄先诸生嘉靖丙午领乡荐又十年丙辰第进士出推苏州当是时张淑人久巳谢桮桊独迎侍郎公养亡何而侍郎公殁公以丧归三年服阕补潞安公之两为推官也执三尺廪廪顾疾世之言文刻深务声名者其持议常依于仁厚每从部使者出按狱多所平反潞安部界中多贵人宗室难治而□苦紬行征索系重至折阅不足以更费公乃稍稍引绳宗室左有用事横恣甚者数人而以视县长子均节细算尽取民所疾苦蠲之自是编户冕豪敓而市贾得遂什一有奇赢则莫不颂功德者公既以贤征拜湖广道监察御史会京师缮外城而公当廵视役巨费穰淫蠹丛生中贵人窜其属匿将作藉中为虗冐有谁何则阴伺持长短蜚语中之公独不顾计前却按籍稽核非受功者不予钱中贵毋敢言所省水衡钱二十余万　天子谓御史贤干□□□俸二级既而出按滇滇故鳯经祖称乱羽翼以王一心高钦数十年□滇难公至谋间走钦一□□□□翼而疏请蜀郡邑与滇壤接者今□□□□截□所必逸路卒禽继祖滇平公之功多焉丙寅请告里居三年复入为御史庚午出按江西当比士而公负人伦之鉴所荐士多闻人辛未升大理寺左丞寻升左右少卿转都察院右佥都御史御命廵抚南赣汀韶等处赣四省之交林莾菁深故为盗薮公至拊循以威信盗不起而境内用戢寻以继母某淑人丧归戊寅服阕抚闽闽地西连赣也而东濒海是时贼林道干窟海岛中剽掠为闽广患公居赣时巳业谋剿以忧去而贼巳在筭中至则召将呼良朋王尚文与计议以舟师破其巢穴贼遁去所俘获甚伙间有齐民被掠者一一廉而舍之所全活如干人是岁召还恊理院事寻转刑部某侍郎改户部总督太仓癸未升南京右都御史掌院事八月入贺改南京户部尚书公故善止足平生诵老子名遂身退之语有味乎其言之也适病视遂慨然曰幸蒙　天子厚恩备位九卿居非分所当托今去引年不越四五岁所□□□□□以老又佚我以视也我其归而杜门□□□□□丘乎即日上疏乞骸骨还乡里词甚□□□□□犹不许三上许之遂归故人邑子□□□□□□接谭莫不极欢而去更时时召故人间为语曰自吾之仕如负重未尝一日乐也吾今乃释吾负蒙庄有言夫不自见而见彼不自得而得彼者是得人之得而不自得者也吾今得矣居亡何视更明人以为公神王是且跻大年忽一日感微疾数日而逝距生年仅六十有五悬车仅三月耳公为人简易不设畛防与人语辄尽其肝膈居丧毁瘠抚其弟别驾君以孝友闻缔婚授室推产让仆终身亡间有翕孺风而性淡泊亡故未尝割鲜兼□粝率蔬茹之餐通帛大布之服萧然故诸生时等耳顾独力于为义所得俸钱辄推以予贫人河阳学官不利公首议捐赀改建之盖公立朝绰有风采诸履行淳备不尽书书其大者尔铭曰　世有羔袖而鲜完璧公也终始洵美无择隆然此封郁然此柏我其铭之勿圯勿柞于千百年永绥公魄 

　　○湖广按察司副使抑斋李公洎配恭人吴氏墓志铭 

　　抑斋李公名恺字克谐其先出宋太□□□□□入泉居惠安者公四世祖应祯也应祯生钦□□普为公大父普生经号毅庵累赠□□大夫为□父配曾氏封恭人为公母李氏自赠君而上皆曜隐德至公与冏卿慎兄弟抡魁成进士而李氏之门始大公多奇初受书过目辄成诵觧声律善属对为文沛若悬河更涉猎诸书年十九补学宫弟胠 【 音区】 旁开为胠发也开也庄子肱箧□将乃胠箧探囊发匮之盗而□守备子初受春秋巳更治诗逓举逓困公胠箧发筴日夜读三年戊子举省试第二壬辰举礼闱第十二第进士铨嘉善未任奔大母丧复除番禺番禺会城政务填委公颖识敏裁剸断优裕民有争讼辄听自和释不屑屑以挝击明威会岁祲公尽括赎锾料民以饩更为请上官开廪设糜于是凶而不害暇则进诸生为谈经课艺士益烝烝番禺科目至丁酉而盛番禺故番舶所辏县官掣税示羁縻而婪者干没其间政以贿成当道察公廉干则委公公誓告城隍而后行事尽弛一切苛细令夷人自占要以如税而止毫无缁湼夷酋奉□金为寿郄之则为公树亭水际至今有郄金亭云公居番禺五载佥上公治行异等堪风纪□□公平生□汲长孺之为人愿得引裾请剑舒其愤懑乃□□知公好尽不欲寘言路则以稽勋主事处公□□而咄然曰惜也不得从汲长孺游□□拟□章□目以明志公在铨曹杜请谒植善类既晋正郎更欲于常调外有所施为会有言文选者□□稽勋竟以稽勋调武部当是时大司马毛伯温知公曩在粤中访公安南事公条上三千余言毛公用其筴安南下甲辰出湖广按察司副使备兵湖北时苗寇猖獗公募丁壮明赏格部署将吏守要害下招抚之令禽斩侵轶者三百余人不踰月龙科桑吴角马等来降而是时鸦溪山有虎噬死人众公为□告白帝祠期以三日得虎越明日三虎自□溪奔出丘桒跳而毙醢之苗闻而相诫曰李公乃能伏虎何难我辈降者复三十五寨公方议即蜡尔山中设宣慰司杀白马衅铜柱人给衣冠因俗为理化诲之俾永无苗患亡何而母讣至矣公在事半岁不烦寸兵斗粮而威加三苗绥五溪辰沅之功至今不可磨灭乃有言公■〈斤〉■〈也〉不羁者遂罢归里中故有介山芜秽不治公曰此下有蹲鸱造物者留此为吾畏垒遂耕焉惠故无□□□□□倭犯吴越间都御史王公恀议城惠民难与□□公独为决筴首捐数百金腴田更户说以城□□众始靡然从公而城成戊午倭陷福□乘胜直□惠安令方有违言闭合不出署邑者缒库狱于郡治中邑大姓多遁去公曰贼至则去城何为者乃率士民叩合拥令出俄而贼薄城撼北关公与令誓众登陴亲立矢石之所七昼夜不交睫既而贼以冲车瞰城暴雨滂沱雉堞崩圯城中矢石且尽人人自以无生公徧拜守陴者人皆死守更为行金贼中携其党贼乃解去卒保境内完活数万人遮郡上游令贼不南下公之功与墨子争烈矣惠人德公为筑保障亭于北郛焉公少以豪杰自命每读古惠义传感慨欷歔如将从之居恒自言欲以一腔之血上报君父谓男儿生不死谏则死边安能??????伈伈与草木同朽故其当官不能俛眉承睫事关利病直往敢任不顾计前却义之所在守之深坚即摇撼不为动荏苒晚暮悲壮慷慨犹时托于文字赋咏之间读其诗与所为□□留像记可概见巳公虽贵无所芬华独葬亲缮祠置田供词则不辞费邑之利病孝子顺孙义夫节妇□而无所控者公不惮以造庐之闲白其郡邑大夫而郡邑大夫即旧雅如某公欲以寺田饷公□□受也盖公自诸生时即贫甚气岳岳不丁人尝□今卿大夫亢不下士士当以清风明月迟日红花胜之所论著苍然有西京气骨其称诗法彭泽善古风尤长四六今有介山集行于世云恭人吴氏归公时食贫操作外奉毅庵公而内奉其母与其大母襁公弟妹而餔之时公文誉未鬯授书里塾夜归灯下郁郁自叹恭人近而劳苦公君忘悲君终不久役风尘迨公尹番禺明珠瑇瑁之所自产而恭人斥绝簪珥泊然故诸生妇公因得挥公谢馈以成其名至于岛夷之难城中一日四五惊媪妪女流脆怯易怖持夫儿涕泣携囊揭箧缒垣逃去而恭人内填以静而外佐以赀令公得婴城扞敌行金为间此其义埒乎丈夫矣恭人父无子恭人立膳田赡之殁为营葬公题主而恭人衰麻哭泣九顿而谢俨然如子焉公时为诗高吟朗诵音律和调则恭人曰调矣公曰尔何知曰吾知之唇吻也铭曰　矫矫丈夫与义相扶金撝夷舶讼觧番禺毙虎尺檄降苗不诛身隐犹见墨守全郛□淑斯俪黾勉有亡齐名侔祉同归其居 

　　○竹崖苏公墓志铭 

　　盖不佞某童齓时则闻有苏竹崖公云不佞既□而吾友永州二守林君建忠者尝以公子师舍公所则又数数为不佞言竹崖也岁巳巳不佞贡入北雍乃获与公子哲甫君游越庚午同与于圻自是以年家后生谒拜公者再戊寅春公年七十不佞将嫁于吴尚以为公寿又四年辛巳而公没矣甲申冬哲甫君且襄事以书抵余曰窀穸有期不孝将藉子以不朽吾先君子也先君子生平如吾伯氏仪部公所次状核甚子其为吾志而铭诸按状公讳某字某其先怀忠公讳缄者为宋司空而苏始着其族属渐蕃而析居或清沟或龟湖或郡治皆闾右也十六传而为公父世德公有质行娶某氏生丈夫子三人公为长公生而慧少小就塾师读即巳绌其里儿年十四补博士弟子试辄高第名籍籍里中里中人以为苏君即茂年顾宿学争遣子弟受经公甫弱冠抗颜而为弟子师而世德公家故四壁立乃稍藉其修脯之入以甘膬二亲而饮食婚嫁其弟若妹盖是时博士家率剽□攟拾无高论公奋以为吾侪当建旗皷前无古人独奈何嗫嗫呫呫寄人篱下故所属辞搯心擢□而壹禀于六籍以此倾当世士当世士一时翕□北面之盖嘉靖癸卯举乡书而其及门生与同举者二焉乃数奇四上春宫四罢之最后且谒选而同行善公者谓曰以子之技再整橐鞬尚可周旋中原何遽自泥首衔璧公叹曰亲老矣不以此时取五斗逮亲更株守彼区区者令他日与皋鱼同恨遂谒选待次而公母讣闻公益拊膺长恸恨禄仕之晚也服除起家为保昌令保昌故百粤之冲水陆旁午而岁荐饥民无盖藏狡胥猾吏更窟穴为奸利公至则问民疾苦省费均役察狡猾者法之诸胥吏惴惴改虑民有宁宇而公故敏剖决无留行以其间进诸生为谈经课艺字析句栉亹亹不休会当道檄公案肇庆帑郡大吏某子甲侵帑金有左验公发其状郡大吏坐法而公亦用萋菲移襄城襄城中州俗故愿侗尚耕织公尽宽一切文法卧护之而广厉学宫弟子一如保昌时既而擢瑞州别驾以去别驾主征缮干掫公则申要约谨遉逻封内安恬靡萑苻枹皷之事于是直指□公而又廉公雅有文而别驾之多暇也所试士□令公品藻之公推毂不失一士能当直指君顾□时善仕者竞事巧捷侦上官意向为奔走而公□木强不能俛眉承睫故其为吏即文亡害而与世枘凿多龃龉竟以别驾谢归归入闽而又闻世德公讣矣公既以不及养二亲为恨则饬祠堂修高祖以下坟墓岁时伏腊豆笾七箸必躬必亲念二弟不自给割橐中分子之时举酒相劳怡怡如也每击节歌伐木行苇之章闻人孝弟喜形于色有孝子庄某者卖卜养亲贫不能授室公倡义为之娶里中人孝庄子而义竹崖公公既老白首与里中诸老结社每过从引满举白弹棊六博雅歌投壶呼风月佐酒更不省户外事顾性淡泊食无加豆一羊裘三十年其居官迄家食如其为诸生时盖林永州尝言哲甫君一日衣丝而见公笑谓曰此衣直不下三金以市田岁可获一石儿奈何衣一石为公之不好芬华如此类也故其家训曰学犹殖也不学将落俭共德也克共无霣嘻名言哉公生某年月日卒某年月日享年七十有四娶郭氏子三人长即哲甫君以某年月日葬某山坐某向某铭曰　玉也而售则薄骥也而驾则却将其不尽割也以竣后人获有拱者柏有翔者鹤睪如坟如以安其魄于乎是惟竹崖先生大宵之宅 

　　○封推官傅公墓志铭 

　　公傅氏讳旃字履素号文岳傅氏之先籍河南光州固如唐末自固始徙建阳自是世为建阳人大父某父瀚瀚尝道得亡金不取侵亡者归之时称为长者娶黄氏生公公少治博士家业亡所成名则去为掾史当刑曹主爰书薄世之言文刻深没于赂遗者专以掩过匿暇解鬬息争为务见人枉抑即亡所求属非亲识默护显救不遗余力有旁邑人幽狴犴公知其冤白脱之其人得释去初不知其里居一日行经邑中昏夜甚雨望舍投宿则得释者即其舍主人见公喜且泣公乃从何所来乃幸临过我夜共具款公甚设公笑曰吾不忍子之絷系而免子岂知今夕哉又尝有饥冻夜号者公开门招而饮食之不知其谁氏也他日自郡归僦肩舆一夫趋而前愿舁公抵家不受僦钱而去公追问乃对之故曰畴昔之夜公巳予吾僦钱矣二事至今传里中而公亦居恒叹曰亡怨不雠亡德不报人何为不树桃李树荆棘乎盖公虽混□掾史非其好也中年遂弃去独念以为吾志在□人既处贫下而可以有所全活明志莫如医于是去而攻轩岐术徧受诸禁方为人治病邑中争迎致窭不能致者令自诣受药一不问窭者钱公所居桥北有暴病夜半来告公诸子以公年老而桥急流急请俟黎明公不听仓皇披衣出门且披且行曰人以急来如何待旦其不惮倾身赴人之急如此类也公自以不得起家诗书而廷评君才则时时程督之廷评君既进士推建昌公遗君书若干言大畧以古人称棰楚之下何求不得此而父所亲见孺子在事惟慎刑为竞竞廷评君建昌六载用宽和为名盖公教之诒焉建昌有兄弟讼者其人知廷评君不可动则辇金伺公公叱曰而谓田舍翁易啖邪吾岂以儿名望吾腹廷评君既奏最封公建昌推官亡何迁廷评而公逝公性孝事继母驩有从叔故富人也当公居约一亡所匃贷逮公给而叔贫公怜之与同衣食居处时以其赢贳里中往往弃券罢责而津梁甃道食饿助丧不少恡乐施重义以此始终所诒后人宏矣廷评君于余同举庚午君奔丧且行持状泣曰孤所不□吾先人者赖之于吾子也谨受状为志而系以□铭曰　胡为乎闇沕守其黑也蹩■〈薜上足下〉踶跂好行其德也彼树者忝不获稷也乃如之丘兮大耋之息也我铭其石永无泐也 

　　○诰封太夫人云氏合葬墓志铭 【 代笔】 

　　维万历十三年秋七月初十日　孝懿皇太后之母云太夫人卒于寝讣闻　两宫圣母　皇上轸念扃亲　诏给含襚　中宫妃嫔潞王公主夫人靡不有赙巳　诏予祭十八坛开圹与德平伯合葬　命大司空致水衡钱为资其子鹤等卜葬于是某年月日请志于大学士□志曰云太夫人其先顺天府天津人父讳万粮娶钱氏生太夫人太夫人生而婉婉有淑质备闻四教归德平件李公某初公乃锦衣卫百户而太夫人封安人当是时百户禄秩仅仅安人拮据佐之孝奉尊章敬事君子而慈以逮诸姬惠问渊塞因有感星梦月之祥以嘉靖十八年正月二十一日诞　孝懿皇太后当　穆宗皇帝裕邸选建淑哲爰用德授徽音允穆封锦衣卫百户李公为某官迨　穆宗皇帝即位晋封公德平伯云夫人为德平夫人　今上纂隆皇统明德茂亲万历六年夏　大婚礼成推恩戚里是时德平伯先巳即世陟其子某官鹤左都督晋封母云夫人为太夫人太夫人以密戚肺腑每遇　圣节暨今节时奉　旨入禁庭而谨畏斋肃进止中度无諐于仪云媪以是称贤受　赐予辄盛退而御感　周泽无能为报则修斋建祠为圣母　今上祝厘而时时讨厥子而训之曰我家幸席瓜葛枝叶蒙过误之宠居非命所当托尝闻之隆隆者绝汝曹藉纨绔处脂膏惟谨慎为得久不可使人谓外戚怙侈自吾门物议难可调汝毋介介独是尔性乐施所受赐每出颁亲党时予病者药丧者槥好行其德尤足述也太夫人生正德癸酉年十月初八日距卒享年七十有三生女二一即　孝懿皇太后铭曰　天津云媛德平之俪贤姱与齐嫔则靡戾发祥笃庆乃诞　轩星裕邸配圣椒壶遗馨煌煌嘉姻肺腑　帝室汉之窦樊周之姜姞时趋禁掖有佖其仪廸了畏抑居宠思危赐颁亲婣赒逮穷瘁病则有药丧则有槥妇顺母德终始浑完桮桊虽弃彤管则存惟　帝展亲悼往斯尽恩数骈蕃匪曰私昵生有殊宠没有殊荣　帝城之西睪如其茔奕奕德平夫人同穴勒石垂休亿禩不灭 

　　○太学士文端松谷陈公墓志铭 

　　万历丙戌六月十九日光禄大夫柱国少傅兼太子太师吏部尚书武英殿大学士松谷陈公卒于家公之谢政归盖隆庆之庚午迄丙戌十七年往矣当公乞身时年仅六十聪明强健犹如少壮也先帝睠惟旧学而稔其忠赤可任枢轴肺腑之寄方甚殷笃也同事者兴化李公江陵张□□郑高公内江赵公而李公恂恂守和张公则公所举士高公共事裕邸之日久赵公□名自喜无他肠公用纯诚居间四公四公者交重之非有□□龃龉枘凿之形也德孚望洽功见言信朝评士论亡不鼎吕而蓍蔡之非有纤芥瑕颣背憎后言也而公健而引疾眷而乞休无郄而先遯未■〈垂夬〉而遽正盖公之称曰夫酒有阑而驩有极使主人竟倦而客留连或酌酒骂坐而后去孰与威仪秩秩一辞而退乎自公去后而赵公以讣吏与新郑左明年李公有人言去后三年新郑得罪去又最后江陵败一纪之间政地若奕碁然而公岩居而川观处气养神以观其所为胜负诎信之变如鳯凰千仞鹪鹏寥廓独翔尘氛之表而诸公先后沦谢赵公最先殒新郑继殒关中马公历城殷公桂林吕公继起亦继殒江陵公殒而辱蒲州张公最后起亦殒而公老白首无恙优游相羊于南岷西水之间膺存问之恩如松柏后凋东方既晞而明月长庚皎然在也公既殁讣闻　上嗟悼辍朝赠太保谥文端谕祭十有一坛致水衡金钱治窀穸遣官襄其事盖公令德完名善终如始而□上笃□□硕绸缪醲渥靡间存亡臣主之际□可□巳公讳以勤字逸甫号松谷蜀南充人其先世祖曰彦良家于邑之南部水西里彦良而下更数世元至正间有兴祖者为公八世祖兴祖生思诚思诚生文质文质生平皆受农平生纪始用儒起家为博士弟子而纪之子衡贡为训导配蒲氏衡之子信贡为太学生配蒲氏信之次子大策配王氏是为公父母自训导公而下三公俱以公贵赠光禄大夫少傅兼太子太傅礼部武英殿大学士配俱一品夫人公母王夫人有身时梦一星如月光烛庭阶惊拜之忽有神人自空中下授以研寤而生公公生即颖卓异凡儿年二十八为郡博士弟子丁酉领乡书辛丑第进士选庶吉士癸卯授翰林简讨乙巳充　大明会典纂修官掌　诰勑丁未分校礼闱所登进二十八人而江陵张公历城殷公宗伯汪公镗司空陆公光祖少司马汪公道昆其著者寻乞假省觐巳酉丁王夫人忧王子复除补职教内侍书与新郑并充　裕邸讲读官公仪度庄伟音节明鬯每进讲　穆考竦意听焉丙辰迁修撰戊午进司经局洗马兼翰林侍讲初　两邸并建而位号未定羣小窥非望万一或造设□□摇撼百端公忧衅叵测则密启　穆皇慎举动诫邸中左右谨言语多方调护之一日分宜子致公反新郑屏人语曰稍闻　殿下有惑志于家大人信否公正色曰安得此言夫为此者直欲以摇动　君相间宁知定巳久矣刀宜子拱手谢曰诚然诚然顾公何以征之曰以　皇上命名及尊公题讲读官征之盖　世庙名　穆皇取元首在九域上而故事　藩邸讲读率用二简讨分宜于　裕邸独用一编修公用此为觧而分宜父子遂不复有疑虑国本以安侍　裕邸九年　穆皇尝手书忠贞及启发欠多字赐公庚申闻父丧　赐祭赙及路费彩币癸亥复除补职仍掌　诰勑甲子迁侍读学士绾院篆总校　永乐大典亡何迁太常卿领国子祭酒事乙丑擢礼部右侍郎俄改左明年改吏部左侍郎兼翰林学士教庶吉士小子某以此得执经门屏间公日取德业行谊　国典民功为诸生訾娓谈之虽不废课习然非其重也丙寅　世庙登遐　穆皇即位召接赐赉有加等丁卯遂诏公以宗伯直文渊阁参机务是时天下相望太平而公自以旧臣蒙拔擢乃□上谨始十事定志保位畏天法　祖爱民崇俭揽权用人接下听言比于姚崇要说云巳修　世庙实录为总裁官知经筵事　永乐大典成加太子太保直武英殿寻以大庆加少傅兼太子太傅戊辰册立　今上为皇太子甫五龄遇公等于御道西劳苦之公等顿首谢而以读书进学请公出举手加额曰　宗社万年庆也时新郑与华亭不相能峙党角立几成仇府公独无偏着嗣与兴化江陵两公共事更相得公以为　朝廷置辅设参当以恊心体国为务安事羯羠其间乃或专愎不受言或引嫌不尽皆非也故公在政府若埙箎之和及有大事大疑国是所在辄慷慨昌言不为首鼠两端而其持论在提纲挈维去烦蠲苛恪守祖宗宪令毋轻变体国忘私不为近名故隆庆初法令画一海宇敉宁公所调剂匡维之力多焉是时　穆皇尚恭默希所裁决近幸乘间多缘内降得横恩公心忧之以为政事大柄万一为奸人所窃如正德初年事奈何于是疏言励精修政四事甚切至　上心寤巳有　诏令司礼监设文书案视　先朝如公指竟罢之疏亦留中论者惜焉庚□公以从一品满蒙羊酒钞锭之赐荫一子中书舍人而是时公固有归志然犹上疏陈慎擢用酌久任处赃吏广用人练民兵重农谷六事　上嘉纳之秋遂乞骸骨上谕留甚温疏至四上始得请加太子太师吏部尚书致仕赐乘传归遣行人护行有司给廪役陛辞之日　上目送之而诸缙绅为公祖道者车马填溢瞻望咨嗟以为公急流勇退明决几先真得古人止足之义近代大臣出处鲜与等埒即疏太傅东都门事犹不足多谈也公立朝三十年历馆局卿贰以及麻拜未尝有所委蛇地道要以直巳守义奉公履正上结　明主而下为物情所归某尝燕见问事公曰行其初心得失勿问某至今弦韦斯言抑亦足以窥公之平生矣公貌古气清与人交表里洞彻不设町畦而其中有介然不可溷者议论慎重不破的不发生平独好古法书名画彛器旧籍至其奉身麤粝之食澣濯之衣泊如也其学以伦纪为大宗操修为实地谓圣贤盛德必自谨细行小物始故居恒不轻取予即燕亵衣冠危坐无箕踞跛倚之容每见世儒聚朋侣谈性命要眇之说辄掩耳不愿听曰吾辈读圣贤书白首孳孳□□近者尚不能蹈廸一二而皇及高远乎且儒者之于学譬则饮食裘葛耳独行不愧影独寝不媿衾此何与人事而设为门户标榜以衒声名人见公交必择人动必引礼且欲推以绳当世窃或笑为迂公曰作法于迂其弊犹通作法于通流沔何极或曰公尝恶人好名此不近名乎公曰名有实有虗君子所恶虗名耳若实名则自古圣贤所为垂简编勒鼎彛者是也奇之何不好邪公为文初宗马迁后颇尚曾南丰既参大政不复修辞人业独集古今名臣批患扶倾解纷应变之迹手录之而悬车以后乃喜佛书时与高僧游或葛巾羽氅婆娑小园中更不问户外事惟是闻朝宇进用正人贤士辄栩喜动眉端有不当未尝不嚬蹙也庚辰公七十　上命两台使者存问出尚方绮币宝镪以赐海内艳之平生少疾晚岁犹健甚乙酉暑月??带下迁延遂不起卒之前日郡中人见有星自西南坠盖应公云公享年七十有六云云铭曰　有曜列星沦精少傅梦而公生坠而公仆天启我公笃我　明祚潜龙在渊如翼斯傅飞龙在天□霖斯雨矢其谟谋去其娟妒羹和乐谐牖纳巷遇师我百僚式我王度朱绂方来归田蚤赋明哲煌煌岂有他故鸿飞冥冥弋人何慕西水逍遥濠濮同趣　帝念旧臣乃眷西顾养羊上尊载沾异数令名克终纯祉斯具愧彼卷娄忍弗能吐羔袖狐裘倾辀载路先几如公谁与并骛穹然者封郁然者树巢有鳯凰穴无狐兔于万斯年亦孔之固 

　　○文恪儆庵周公墓志铭 【 代】 

　　嘉靖乙丑余与无锡儆庵周公同举进士巳而同馆局游最亲且久余既滥竽政地公亦陟卿贰跻宫端骎骎大用而公殁矣公之殁盖万历丙戌十二月二十九日明年丁亥　大明会典成　上叙纂修劳赠公礼部尚书令水衡致金钱庀窀穸行人董其事更　赐谥文恪按谥法敬共官次曰恪威容端严亦曰恪公致身禁近历官二十余年朝夕匪懈职思其忧而居起肃然终其身无亵容惰色可谓恪巳公殁之三年戊子十月其子炳文等将葬公而先期持孙宫谕所为状请余志其墓而铭焉余即不佞其忍辞按状公讳子义字以方号儆庵世为常州无锡人其先世曰志善者　高皇帝时以者老召见　阙下抽一子从军滇南籍始隶军是为公高祖志善五子其仲子曰昌言昌言生鉴鉴生浚浚能诗工书为公父及公贵而浚鉴并赠通议大夫吏部左侍郎翰林院侍读学士配并淑人公幼即颖敏嗜学年十八试儒士高等应畿试归益锐志发箧取五经及宋儒国　朝先冀诸书切磋究之辑为诸书彀语凡廿卷而复有日录见闻十卷盖录所自得者嘉靖辛酉举乡试乙丑举进士攺庶吉士隆庆改元授编修与修　世庙实录戊辰分校礼闱巳巳使　椘藩还管　诰敕充　经筵展书官仍修实录壬申升南京国子跅弛汉武帝纪跅弛之士谓不遵法度司业南士故多■〈斤〉■〈也〉善谒请公至摄大司成事一初引礼法约束诸生有假差视试次即故人邑子不为假乙亥考满赴部复归守南国子者若而年丁丑改国子司业成寅进司经局洗马兼翰林院修撰乙卯典顺天试俄清理武黄庚辰再分校礼闱夏进国子祭酒寻充　经筵讲官公为祭酒一如司业时而又以课士之暇考求寔录下至稗官所载　明兴以来贤士大夫言行轶不传至勒为书修一代之典往往至夜分不辍而诸生故事月给饔钱□为奸胥干没诸生至终岁不得给自公为祭酒三年诸生月有给而所积余千金钱几上万乃以修葺公廨不费将作水衡钱其综理周密如此癸未进礼部右侍郎兼翰林院侍读学士寻转左知贡举充　会典副总裁折衷润色之功多焉夏奉　命教习庶吉士冬改吏部左侍郎掌詹事府事兼管副总裁教习如故公教习以勤励诸士常为言　朝廷作养德意不可负或数乞假休沐公輙正色谯之士亡不严惮公者乙酉冬觧馆会公病痔疏请假　上为予假遣中使视疾　赐酱蔬豕酒等物寻满三品最闻　上复遣中使赐羊酒钞锭吏部请给勋阶　诰荫如制丙戌会试公为副总裁寻充　廷试读卷官公数苦痔自以精力渐咸向余言将告归而余引大义固止之会御史新从外来疏劾公无可指摘则谓公盘桓久不迁宜去　上郄御史奏弗省降温肯留公公再疏乞骸骨不得请岁且除履端大庆非远为不得巳出春日大官设春饼公与宴归而荐岁事点检架上书雍容如平常厥明奄逝人或以公有人言郁郁故嗟乎是不知公者当公南雍时会江陵夺情詓起九列并疏留有谓监寺不可无疏者同列商之公公指所名堂颜此何也卒不疏留盖公直巳守道甘恬淡薄荣膴即麻拜未及而群望归离骚谣诼谓余以善□之彼谣诼者何足为介乎余知公安之稔矣公木讷寡言笑欵欵若愚而蹈矩履绳望之知为正人君子天性备至既久丧其父母岁时犹泫然出涕事其兄恭甚闺门之内嗃嗃如也诸子偶得过不谯让惟色怒对之改而止不言而躬行有万石之风焉日有日程即一言一行读何书接见何人备书以自镜平生无尊彛图书珍奇之玩饮食供帐□□□□□□□觕日曰侵替者曰伐入音触突也觕于寒生其与人交不能为软语疏节至其敦笃旧故夫颠振急如恐不及也使公稍需得大用其所被及当益弘慱而遽以沦谢惜哉公所订正书如周礼史记五代史所编缉如子汇具梓在南雍而未梓者有纲目纂要史记类纂所撰着自彀语日录外秘不示人者有中书直阁记所评选则有左国诸子韩非唐诗皆藏于家公生嘉靖巳丑四月初十日迨卒得年仅五十有八铭曰　世趋圆通人执其随毁方裂矩郄曲委蛇公独兀尔有以自持众躁我静众雄我雌大圭纯朴所贵知希彼呶呶者适自诋訾公今往矣德风可师行有坛宇言为蓍龟秩宗有则辟雝有规烝烝髦士薪之槱之奕奕会典黼之黻之旁稽杂着大放厥辞用则匪究文乃在兹尊名壹惠佥曰攸宜崇封深竁公归于斯我铭其幽为示无期 

　　○保定府通判梅江黄公墓志铭 

　　史某曰予观士困于明经老白首起家受一官率卑卑陆沈要以旦暮可足吾事坐簠簋不饬者比比其间砥节爱名以举其职盖十不得一焉况于殁而人尸祝之仕卑而名高算短而泽长斯不尤难乎哉予睹梅江黄公可异焉公讳三阳字符泰其先世建阳人大父曰序父曰永祥娶张氏生二子长曰一阳次即公公生而警敏少小即能为文章甫十六岁为博士弟子行学使者如豫阳田公午坡江公裕春袁公镇山朱公雅负人伦鉴先后来试公辄取高等名声籍甚郡人士争愿出门下而公所治不颛一经初治诗既治戴氏礼后乃治易诸弟子从四方来卒业以千数公随所执经为讲说开析亡不虗往实归者公回翔黉序若干年诸弟子斌斌用经术起而公仲子应槐亦既先庚午举乡书矣公顾老诸生久次及癸酉而始贡入太学三试不遂而始谒选为安吉州同知安吉在天目山中盗薮难治而州倅卑秩事权轻不足展布往多溺其职公念以为不独倅之难为亦吾曹自菲薄无能振饬夫巳既汶汶为之而欲人不遫遫视之乎于是壹更前人积习一切馈遗及诸赋长所名为常例者谢罢之其以出纳至食舍恒自是食其以丈田行陇亩间即远涉辄裹粮往不茹民一蔬其视州篆与视篆孝丰皆当道察公廉干可任而公不以摄故苟焉有所缁染亦不为因循弛置俟代而巳辄缮城郭剏公馆新　文庙葺启圣祠桥梁圩岸靡不修治置学田以赡诸生之贫者尝有窭民兑粮不能办武人为非法困之公怜而捐俸为之输盖公精勤举职仁而不忍人乃其自奉不过脱粟廨圃自艺蔬所居置栋宇倾欹至不蔽风雨间来访公者不能堪輙颦蹙去而公甚安也公为安吉刻苦五载如一日直指使者治粟大夫累下檄旌之中丞温公荐于　朝擢判保定府保定畿辅郡别驾兼督诸关主爵者盖特以优公命下而公殁矣公殁而橐中枵然州之士大夫相与赋而敛之州民如失父母发引之日奔走哭□送之百里之外请于郡祠祀之嗟乎公何以得此于民哉公性孝友当其为诸生家贫稍资弟子修脯养其亲而委宛怡愉善承无迕即母张性急易恚晚更病目公事之得其驩及二亲殁尽哀即岁久语及泪未尝不簌簌下也居恒不言人过兰教子以礼其待宗族亲戚朋友下至臧获莫不有恩呜呼公亦可谓笃行君子矣公将以是年某月日葬于某山负某向某而其子桂等持公门人廷评傅君所为状征予铭予与次公同年而公为安吉时予游学苕霅间习闻公安吉之政一如廷□君状既志之而为之铭铭曰　仕膴而墨不膴而饬墨也而丰饬也而啬较斯两者孰失孰得生氓尔德殁氓尔尽岂黍之树而乃获稷吁嗟乎斯刻 

　　○德清县二尹春野田公洎配杨氏合葬墓志铭 

　　颖水之上有长者田春野公卒其子密云令自颖上走一介以书状抵余曰伤哉予之不幸也予仕巳不及予母矣予父幸及子仕而未及有一命之宠而遽予背也伤哉予之不幸也惟是葬有期且予母葬而圹中之勒阙焉一以累子矣余惟曩者当田公称七十岁觞时予用年家子以不腆之言为寿颇论次其生平盖多公长者而以公为百岁人也而遽没窃惜之谨受状为志志曰公讳种字子义别号春野其先保定清宛人有田成者从高皇帝以军功策授颖川卫副千户遂家颖川千户公有子二人长曰云为千户有功夫顺间升授颖卫指挥同知次曰雯雯生宏宏生朝辅朝辅以质行闻还金让产多大节娶王氏年四十而生公公自少警敏异凡儿年十五补诸生二十受廪文誉烨然诸生皆自以为弗及而数奇嘉靖壬子之试有司得公卷且寘高等竟罢之而是时亲老善病二季不能事家人产公悉以所受廪为甘膬供不足则称贷佐之于二季一无所问比割产而公察父意在二季欣然跽进曰季寡活儿愿无有所与颖川人以此益多田长公云公以明经入太学是为岁戊午选诸曹六馆士应试者公为选首试竟亦弗售乃谒选授德清丞人以公高士丞卑官非其好也公顾不薄丞务为精洁治办丞所主督赋赋长率有所馈遗相沿袭为故事公一切谢罢之自是丞廉名籍甚会令缺当道即檄丞摄令公益务修德常缓为催科而所治狱多宽比轻传或论坐为鬼薪贫不能赎者捐俸钱予之赎会有海塘之役两台檄公董之公廵行苦劳恤其饥瘵而勉率其怠者人人自喜咸为尽力既竣事叙海塘功而德清丞受上赏亡何迁衡相人为公嗛而公以亲老投劾去矣公有一姊一妹而妹异母公遇之厚两家待公以举火者垂四十年族属婚丧不能举者赴之与人有违言者譬晓之待乡人亡疏逖少贱一以礼间以急来辄应不取责焉一切户外事不问与乡长者结社相羊颖水上衎如也其持论先行检后文艺盖无日不讨诸子而训之以先德之积厥志之未究曰尔其勉续吾祖母忘吾所欲表见乎万历癸未密云君成进士令密云迎公邸中公见密云地瘠近塞多戎马谓密云若曰邑氓良苦孺子其善拊循之勉为清白吏则志养矣适届端阳故事衙署有榴花出民供问其直株百钱公命郄之曰奈何以一卉费民间百钱盖公洁廉爱人其天性如此娶杨氏为万户侯家周府典膳杨宗辅女婉嬺能妇当朝辅公兄弟同居食指以千计自公姑诸父诸母莫不谓杨氏妇考敬诸姒莫不谓有礼僮仆婢使莫不谓有恩田长公故名士自为颖川诸生至为太学生至其仕而老于颖上诸人士咸乐交田长公故诸生家不及中人过从共具无不给足丰腆以故与田长公交者咸知长公有内助而长公终始所为力学起家孝友善让仕而廉隐而能高不足而施阃内之力多焉史某曰古语有云一岁树谷十岁树木百岁树德余观田长公伉俪仁心为质惇笃伦常其行事依于忠厚今世兄弟产割至挟长而手其丰丞位卑不足以发名第取脂膏自润耳子朝通籍而夕课其箧筐外府视之不忧越瘠而取秦肥何有于一卉之玩如田长公者不亦鲜哉斯所谓树之以德者乎密云君迈迹贤科为循吏名声满畿辅闻子孙振振树德之获木是宜铭铭曰　岂仕之膴耻饕餮也岂家之赢为仁以蹩躄也肇允彼才淑洵与埒也胡不于其身嗣廸哲也天道张弓亦孔之哲也史氏有辞玄室之揭也 

　　○庠生张季君洎配硕人陈氏墓志铭 

　　万历岁戊子李子守官翰林一日霍州守张公自霍州以书抵李子请曰不佞有季殁三十五年往矣季故诸生攻书不成而竟夭也而季妇陈育季所遗一岁孤曰嘉复者壮成人读书知趣向而妇亦殁矣不佞窃伤李之志与妇之义冺冺沕沕弗闻于世蕲得君子一言铭诸幽无使长逝者魂魄私恨无穷李子唯唯而嘉复乃持饶阳学博郑君所为状来谒词尤哀李子按状为之志志曰君讳天启字允思别号仰山真定深州人也深州之张实出唐翰林学士鷟后历宋元及　明多显著曾大父让大父佐有隐德父紫山公文弼举壬午官南京户部郎中母刘安人生六丈夫子长天祥德府奉祀正次天麟乙未进士官户部郎中次天衢通判济南次天宠通判鳯阳次天秀举戊午守霍州而君为少小故称张季君君少即聪颖不凡所受书一再过辄成诵里中人奇之年十五为诸生十八而娶陈硕人硕人与君同年生故名家女婉娩有仪能为君奉二尊人而内持家棅君益得一意学名蔚起诸生间时诸生卑卑习帖括无他奇而君稍涉古子史诸书以自广每试辄高等一时中山士咸推毂张季君即君沾沾自喜亦以功名可芥拾耳嘉靖壬子畿试初二场业入格乃三场五策慷慨谈时事坐伤时罢之而君愈发愤归更发箧读书夜不休精神耗损渐成疾或谓季君老氏有言身与名孰重夫名者易得而难期身者难得而易尽也且以子之材何患弗达而过自苦为君应之曰夫修短不有命在天乎男子业巳诎首受书不能致身青云之上何以七尺为盖君用是遂不起卒之日君与陈俱二十五岁嘉复生一岁耳当君之疾陈硕人焚香吁天祈以身代侍汤药衣不解带者岁余既卒而哀毁绝粒不复生姑安人日夜抱嘉复泣谕之曰妇诚不难一死顾若孤方鷇饮胥颠隮何以报吾儿地下语罢复泣曰天乎其忍绝吾儿后乎硕人重伤安人意乃强自持也襄季君葬育嘉复称未亡人者若而年送往字居丛苦而备瘁矣嘉复渐长则取父遗书读硕人泣止之曰而父袖书以稿今独而一线绪耳男子砥节励行亦足成名何必圭组嘉复闻而自伤也谢去举子业不事独以色养尽其母驩谭道慕古质有其文中山人以嘉复为能子硕人善教张季不亡矣铭曰　材也而不长淑也而蚤孀二魄同藏维地之良尔后其昌视此铭章 

　　○明处士右泉俞君墓志铭 

　　予守官都下都人士从予游者有俞生予居恒材俞生生既以乙酉举乡试而其先世故皖城人丘墓在焉丙戌夏生之皖城而父右泉君与俱君遂以疾卒于皖城盖是年予先使赵明年报使独不见俞生问之始知以父丧留滞皖城也嗟乎使予而在或能柅吾父子此行生既扶衬还予吊之生泣而请曰不孝哉谦也惟是得先生一言铭父墓则死父不朽谦亦藉以不朽嗟乎生之志亦足悲矣子故按状为之志志曰公讳观字国宾　国初有祖曰胜四者实居皖城为宿松人胜四生朴朴能读司马兵法北游燕以画策于大将军有军功为千户遂家顺天自是为顺天人朴生宽宽生霖霖生端为公父娶某氏生公公幼而受书有大志既乃弃去佣书为史而内行淳备居亲丧致毁祭祀必洁饮食必思见亲所尝爱玩即至微未尝不澘然涕也君故贫而季尤不善治生君时分给之至数四抚其孤竟绝殡葬皆君出而其为人长厚亡他肠绝去一切机穽独以诚壹居族里间族里人亡不信重之者间有干糇之馈而君知其贫即以礼来不受也曰贫者奈何以货财为礼其居家不妄咲语帷簿肃然不闻嘻嘻其教俞生自稚幼时即习以应对进退之节动引小学法绳督之不徒令攻书为文取世资而巳殁之日犹以褆身择交为嘱可谓引其子于正经弥留而不乱者也史某曰予自蚤岁游北雍后与计偕□诣公交车今又官都下予见都人士往往好縻膴□饰之观市井编民仰机利而食者皆是予尝窃□辇毂之下俗不雅驯以今观于俞君孝友节廉其治家教子壹禀礼法则古昔不亦斤斤质行哉是可铭也铭曰 
　　不士也而修不赢也而能赒胡乎皖城正首丘于乎睪然而哀窈然而幽者非君所休邛其永亡忧 

　　○明故懿孝孺人李氏墓志铭 

　　懿孝孺人李氏者安阳崔传甫之妻也崔君与余同举万历癸未进士出宰南宫当是时君之继母蒋年七十余老矣而病君邑事鞅掌戴星出入而万石君传取亲中裙厕牏身自浣涤李孺人朝夕侍病扶抱其卧起而敬抑搔之亲涤中裙厕牏劳惫备至而蒋竟不起孺人水浆不入只号恸几绝泄血甚仅存余息扶衬返安阳更哭泣无时疾遂增剧及蒋既葬而孺人亡安阳人闻而哀之相与私谥曰懿孝邺下诸生上其事督学及两台使者下郡邑为棹楔旌之而崔君以某年月日举孺人丧窆于祖茔之次欲得予铭乃状孺人所以亡如前语而复告予曰吾妻六岁时母刘卒即哀泣不食吾母往吊始强之食也及其既归而其父晋州公丧与吾父丧率水浆不入口者数日居常值吾父母及其父母讳辰未尝不哀恸也盖其天性然乎乃其它行有闺合所难者自其幼事其继母孟至其长而嫁以及晋州公殁而孟孀居无子怡愉呴沫过于孟出也其归于崔盖与吾母蒋之归先君同日而结褵而滋益恭终其身不命之坐不坐事无巨细不得命不敢行也自吾为诸生而计偕而试吏一委之家棅焉衣食给臧获肃飨馈洁宾至治具一呼趣办唔不虞仕顾也尝事吾病至日一食旬一栉及吾为南宫治程书常至丙夜则未尝不篝灯荧荧治女红迟予而后就寝也自为吾父丧三年而华饰之服屏即南宫所有刺绣偏诸不一需也而又有难者比岁之饥有流民鬻儿既鬻矣而哀弗忍也为赎而归之□之张氏鬻其女舍中女泣思其父母怜而遣之不取匄音盖乞也俗作丐非直焉陈州流民夫妇道亡其子而哭于道匄之赀使求之旦日来谢乃知其求而得亡子也此吾妻之行也史李子曰有是哉有是哉事继姑而顺足矣况哀之而死乎礼云毁不灭性乃在士女则难矣夫孝为行首彼为人女孝其父母岂为人妇忍其姑哉为人妇孝其姑岂为人妻傲其夫哉彼不汉武帝纪支体伤则心憯怛忍其亲岂其忍人之亲哉婉娩之听憯怛之爱其所从来矣盖两家之曾大父同举成化巳丑进士君大父为文敏公而孺人之父晋州公法尝从文敏公学谚有之胡荽不结瓜菽根不产麻夫亦有种邪孺人生嘉靖丙午正月十六日卒万历丙戌正月初五日子三长烨娶许氏次煗娶朱氏次燡聘郭氏孺人之丧烨哀毁如礼安阳人以为懿孝之报云铭曰　室多勃溪伤哉反唇崔氏乳姑乃着山南孰是安阳毁瘠丧生生者丧矣不丧其存璧埋犹辉兰藏犹芬太行之趾洹水之滨 

　　○累封恭人刘氏墓志铭 

　　辽沺苑马寺卿豫斋吴公之配曰刘恭人刘恭人初以吴公偃城令三年孝绩封孺人后乃以□州守之秩封恭人也故称刘恭人刘恭人大名□刘故望于大名而恭人自幼即沈厚庄静有女德初归吴而吴公之父曰太守鲁山公母曰程夫人即大喜以为得贤妇也程夫人寝疾病恭人汤药必躬亲扶抱抑搔昼夜不离侧衣不解带目不交睫者月余大名人闻恭人之事程夫人亡不啧啧孝恭人者当豫斋公之为诸生若干年其困于公交车又若干年赖恭人有计算善持家豫斋一切取办庚不问家人生产作业端精于经术卒成进士及其令偃城鈊人更居中服勤时引义娓娓从臾之吴公竟因治行高第入为御史既而出守庐州巳治兵济水之上最后乃主冏牧辽东所至能举职大都恭人先后之力多焉恭人所生七女独不举子一子曰寿祺者侧室冯出也顾爱怜之甚方豫斋公之任辽阳也欲以寿祺往恭人曰安有此孱然者而可远适独奈何持吴门一线寘平沙绝塞间乎君第自往毋以儿往盖恭人鷇翼喣沫寿祺不啻所生故恭人存而寿祺不知其为冯出也冯亦忘寿祺之为巳出也豫斋公先后之官寿祺有往不往而公不忧寿祺也恭人殁而寿祺□□痛至呕血日夜拊擗而号曰天乎何夺吾□□□持寿祺泣曰汝母何在乎豫斋公食寝则废然而叹曰失吾良佐矣恭人年六十三以万历戊子四月初五日殁一子七女嫁娶皆名家豫斋公既十九月初二日葬恭人于郡东北长村祖茔之次先期来请铭予谓世教斁而女则亡往往孝失于勃溪顺替于衾裯而慈分于毛里而恭人奉姑章而谨承夫子而和育子而均女则备矣是可铭铭曰 
　　女以夫而贵不以夫而传传不传视其贤吁嗟乎恭人有羙斯全长屯之兆其藏也坚百千岁后有此□ 

　　李文节集卷之二十二 

　　●李文节集卷之二十三 

　　晋江　九我李廷机着 

　　墓表 

　　◆墓表 

　　明故南京户部尚书致仕刘公紫山先生墓表 
　　明赠怀远将军锦衣卫指挥同知张二太公墓表 
　　旌表节妇杨母墓表 
　　赠君联峯郭公墓表 
　　乡贡士震峯董公墓表 
　　南野马公墓表 
　　对溪白先生洎配封太宜人马氏墓表 
　　中阳陆君墓表 

　　○明故南京户部尚书致仕刘公紫山先生墓表 

　　先生之抚闽也惟戊寅之岁先生入闽则走书币迎李生某于清源山中为授其子经而先是李生巳携妻子笔耕毘陵矣庚辰计偕造先生谒谢而先生犹用初意宾礼之既下第留滞燕中当是时故友人傅子客先生所李生时过傅子则先生为设飰下榻款遇甚至既而南去癸未计偕重拜先生于仓场是年春先生见李生第进士官史局而后喜可知也居亡何先生往总陪台是秋入贺转尚书亡何而殁其子某等且葬先生持都谏齐公状乞铭于大宗伯沈公而复属李生表之生念自曩岁得幸于先生杯酌謦欬犹如昨日而遽闻窀穸之事恫然悲焉乃按状为之表曰先生河阳人讳思问字汝知自其少小即聪颖异群儿年十四试有司有司奇之既为诸生试輙先诸生而逓举不合者如干年越嘉靖丙午乃荐于乡□□□丙辰而后成进士出推苏州居有顷以父□□□□服阕补潞安潞故多宗室听任羣小豪□细民以武干禁有司亡谁何先生至则以事稍惩其左右不法者数人复为诫约晓告之自是戢母敢肆又郡故以紬筭赋民一隶紬行供亿旁午有司不能平均节缩更囊橐其间民剥肤椎髓拆赀荡本輙徙而他营先生心轸之而压于守长不得有所厘革会视篆长子于是为二等视等为赋尽更民所苦奏记上官者为令民相与举手加额以为刘公生我也其两为推官所治即豪右不少骫法而性故怛恕常以法先后罪人每从直指使者出按狱多所平反既以贤召入拜湖广道监察御史会京师治郭外城职廵视则核夫匠之籍钩剔渗匿中贵人不得虗冐所省水衡金钱二十余万缗役竣天子嘉御史能益俸二级巳乃奉玺书按滇是时夷酋鳯继祖桀骜称兵而王一心高钦辈羽翼之为滇难先生用谍间走钦一心又疏请剖蜀之比于滇者受节制遮要害以备寇之窘而逸也未几继祖就缚丙寅请告三年复入为御史庚午按汀西辛未进大理寺右寺丞进左右少卿转□□院右佥都御史廵抚南贑汀韶等处提督军□□故介在四省之交崖谷罙阻寇盗出没先生用威德戢怀浃岁之间桴鼓不起寻以继母丧去服阕抚闽中时海贼林道干毒螫闽广间先生抚贑时议剿之既巳悉寇窟穴与所以剪灭之筴至则召诸胆智将王尚文呼良朋等授以方略从南海漳泉两道为犄角夹攻之捣其巢贼乃驾轻舸遁去获其党如干人并具所虏男女一一庭讯之所纵舍又如干人是岁召还恊理院事寻进刑部某侍郎改户部某侍郎总督太仓癸未进南京都察院掌院事阅数月入贺转南京户部尚书比拜命忽病视遂乞骸骨　天子怜而许之归至河阳益自舒以为起白屋官至正卿功遂身退于分足矣日从宾客故人谭笑甚适顷之视更明乃能见细书人曰先生故不以九列易一视诸宾客故人尽喜忽感微疾不浃旬而逝距其归三月耳享年六十有五为人坦夷长厚口不言人过失其与人恂恂无町畦人皆以先生亲巳而性孝友居丧哀毁弟别驾公蚤孤赖先生以有成立即别驾贵自足矣先生犹然鷇翼喣濡之好羙田宅恣所自取时以俸钱之余分散诸贫交疏昆弟而河阳学□□□建也先生寔首其议捐赀佐之先生于为议无所恡而自奉顾独甚约服无纨绮食无脓厚疏粝菲恶有寒畯所不堪盖某一日侍先生坐见苍头鬻蔬进者先生问直几何应曰三钱先生曰蔬只止是乎苍头过而漫语曰顷人奉如干金为寿不能纳顾问三钱蔬也余退而叹曰嗟乎嗟乎此所以不能纳如干金也古人言俭以养廉岂虗哉某见士大夫婴世之尘网不能觧脱濡需卷娄往往待弹文以首丘狐裘羔袖贤者犹且不免若先生未满而挹方足遽止遗荣缨绂归化故山竟享纯完之名不絓瑕玷之议可不谓以礼退善始善终者哉诸世系子女生卒坟墓详状志中不载特表其墓曰致仕南京户部尚书紫山刘先生之墓 

　　○明赠怀远将军锦衣卫指挥同知张二太公墓表 

　　圣天子郅隆孝治内自闺合之臣効有忠勤甄景风之赏辄得推恩同产儋爵金吾而金吾守职亡害又得用其官褒其父母及王父母光宠之数与缙绅王?寽矣乃考其先世即不显盖亦有隐行焉若霸州张氏是巳张氏自元季为州之保定县人国初讳德邻者徙居州青口里是为青口里张氏德邻生甫宽甫宽生玉世田间悃悃亡岐营玉生文杲娶韩氏文杲壮而亡遗二孤铎钊赖韩氏鞠而立之铎稍长乃奋曰咄咄农拙业也吾先世挽而终焉颛侗无闻知胡不去而受书以自广乎则就塾师受书既通书大义复为农然以其知书故即巳别于其同井同井之人咸退然交逊张氏而张氏自是望于霸州娶杨氏生子仁义继娶王氏生子忠相恩荣义忠相蚤世仁力田而端方有干略鷇翼呴沫其恩荣二弟以谊行闻里中娶董氏有子四人曰经曰纪曰纤曰维经侍直将军而维即今御马公御马公应诏掖庭十载而遴侍　青宫又五载而　今上登大宝为御马监太监管　干清宫事摄兵仗局以万历十有一年　皇子生覃恩任其弟纪锦衣卫镇抚加锦衣卫指挥同知怀远将军于是赠父仁王父文杲如其官母董氏王母韩氏并淑人余闻御马公以银珰左貂给事帝所情志专良惟谨身寡过为兢兢好读古人传记手不停披诗翰翩翩与学士驰骋上下　上尝御便殿出词臣所进尚书通鉴大义召公讲说上称为内讲官又一日　上问而亲存否兄弟几人公以孝友寘对感动　上心手书兄友弟恭四字赐之又　上御雍肃殿召讲　上悦赐端疑殿说书五字盖御马公用文雅得幸而锦衣公亦雅自检饬去汰戒盈兄弟衎衎日惟诲督其子若从子辈庶几振缨经术成其王父所为受书之志语曰春雨润木自叶流根固后嗣懿铄哉要其发祥流庆有所自来矣二赠加葬若干年墓木既拱御马锦衣公谋所以阐扬先德征表于余而张氏诸子云鸾云鹤云鹍辈从余游余亦雅闻二赠君之行因撮其大略而为之表如此云 

　　○旌表节妇杨母墓表 

　　余读李令伯陈情表言祖母刘事令人悲之然惟祖孙二人更相为命祚单而累寡自令伯十岁能行以后可以安而俟其成立矣譬则孤根弱植虽其易仆而难遂而未有斤斧之寻燹爇之灾困未甚也以余所闻固安杨计部君之祖母节妇任氏尤有难者杨于固安右族也杨君之祖曰端始娶于郭郭亡娶于任为节妇端少失父独与母居而家故饶性豪举日从里中年少相征逐节妇日夜泣劝端君有母在独柰何自隤放不贵重顾藉以忧母氏端感其言为改行砥节卒以孝谨闻当是时节妇奉姑尽驩生一子曰宗沛是为计部君父赠高平公而前郭氏子曰宗洪节妇字之如赠公即洪亦忘其为郭出也亡何端病殁节妇年二十八号恸不食誓必死所亲谕节妇古人有言死易立孤难且姑氏老矣死安所托姑氏节妇悟乃忍死稍就食然自是绝甘屏华称未亡人至终身不御荤酒姑病日夜侍汤药殁出簪珥殡葬之抚二孤各胜冠授室沬相喣也乃赠公年二十有四而殁而配刘孺人先赠公一月殁赠公孺人之殁也计部君甫六岁一女弥月节妇取而养之迨计部君稍长知学而洪又殁洪三子悉依节妇而计部君蚤丧妇节妇又为养其所遗女自节妇孀居五十余年当杨氏之阳九百六骨肉霜露迭来狎至孤幼累累一切楄柎窀穸衣食嫁娶之事无所不责问节妇以一婺含辛茹荼力支其间姑以为子孙以为母死者以藏生者以养以是藐诸孤保抱携持以至于长且有立卒见计部君举进士为县令当君令高平时节妇年七十有六矣计部君迎养于官舍每公退节妇辄问君所治事有平反全活则喜为加筯否不乐也性俭约顾慈而好施遇臧获常宽惟是教计部君及诸孙微有过差督之不为假呜呼彼袆褕紃组之流一旦孤钩寡珥郎无改玉改行苟存视息宁讵能强自立于千摧百折之中以不冺其宗祊而大其阀阅危而安微而昌如节妇者不亦少哉故余以节妇所处视令伯祖母尤难而节尤伟节妇以万历十年得请于朝有司为棹褉旌之越六年戊子节妇殁于高平年八十诸世系详宫谕冯先生志中兹不书书其大者而为之表于其墓云
  </div>
  <div class="pagination">
   <a href="李文节集_page43.html">
    上一页
   </a>
   <span>
    ...
   </span>
   <a href="李文节集_page39.html">
    39
   </a>
   <a href="李文节集_page40.html">
    40
   </a>
   <a href="李文节集_page41.html">
    41
   </a>
   <a href="李文节集_page42.html">
    42
   </a>
   <a href="李文节集_page43.html">
    43
   </a>
   <span class="current-page">
    44
   </span>
   <a href="李文节集_page45.html">
    45
   </a>
   <a href="李文节集_page46.html">
    46
   </a>
   <a href="李文节集_page47.html">
    47
   </a>
   <a href="李文节集_page48.html">
    48
   </a>
   <a href="李文节集_page49.html">
    49
   </a>
   <span>
    ...
   </span>
   <a href="李文节集_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
