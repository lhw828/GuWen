<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 144 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 144 页/共 166 页
  </h1>
  <div class="content">
   祭叔祖奉使直阁文
　　维绍熙五年嵗次甲寅十月戊子朔二十日丁未从孙具位熹敢昭告于故五十六叔祖父奉使直阁府君故五十六叔祖母恭人王氏之墓惟昔鼻祖徳潜弗升施及后人克济其美公仗汉节立哭朔庭白首来归无所污涅而熹先子亦翔天朝适以此时遭谗去国死生契濶遂以终天今四十年熹复来此无所肖似宠秩横加能薄幸多仰愧前烈恭惟明诏全节是褒照弟防然亦霑禄仕瞻望封阙来拜公祠惟公不亡歆此诚意尚飨
　　祭叔父崇仁府君文
　　故三叔父崇仁府君故三叔母安人丁氏之墓昔拜叔父于霅之川粤既南归遂不复见及拜叔母于帝之乡告违未几即以讣告今复来此双冡荛然防弟之贤孰襄此事既被先泽行矣官荣尚与后人无怠嗣庆一觞所酹林长草丰尊灵不亡歆此诚意尚飨
　　祭赵丞相文
　　呜呼惟公天赋中和家传忠孝爱君忧国恳恳不忘进秉枢机适逢变故禀承慈训援立圣明计定一时功垂万世夫何不幸乃困烦言适此退闲忽闻逺役冲风冒雪千里于征行未及休病遽不起赴车所暨痛愤惟均白叟黄童兴言出涕矧予衰鄙素辱知怜推挽弥缝期于国定何悟反覆接踵言归我罪未论公行先迈临风一恸鸡絮是将精爽如存尚识兹意呜呼哀哉尚飨
　　祭程允夫文
　　维庆元二年十一月乙巳晦外兄具位谨以香茶酒果奠于内弟吉州録事程允夫之灵此月之初得吾弟九月六日书于便中首言滥得美名恐为师门之辱次言老不解事愧贻老兄之忧予盖深有味乎其言如接笑谈之适也既又视其字画谨好词气安闲且言受代有日骨肉俱安则又深以为喜盖初不闻其有所疾痛也及二十有九日曾君无疑使以书来乃言吾弟比以此月八日不幸死矣呜呼哀哉以吾允夫之才之志而止于此且以何疾而遽然耶余生多艰今复老病中外兄弟盖亡几人有如允夫尤号同志而学与时背仕皆不逢犹冀莫年卒其旧业更相勉励以毕余生何意允夫而遽止此缄词往酹悲不能文君其有知尚识此意呜呼哀哉
　　祭黄子厚文
　　维庆元五年四月二十八日己丑云谷老人朱熹谨遣男某奉酒茗之奠告于亡友谷城隠君子厚黄廿八兄之灵曰呜呼哀哉与君相逢俱十五六夜讽同声朝嬉竞逐寻各壮长居又卜邻讲艺论文笑语日亲兄才甚高俯睨一世顾独谓余许以并辔迨其中间合散不常倐然两翁顔衰鬓苍我行既艰归以病废兄老一丘亦困羣吠念昔兄言凡兹并游唯我与君庶其后凋亦既有徴谓可长保此外悠悠置勿复道孰谓兹今兄去而先遗是一老顾影孑然欲往哭兄炙鸡絮酒足曳弗前目断门栁兄虽已矣其存则长流传满世伟画名章兄学有徒颇勤收拾庶几成编追配骚什唯其清苦絶去羶荤谁其知之后世子云我论有疑亦竢兄决今则已夫琴破絶呜呼哀哉尚飨
　　祭蔡季通文
　　维庆元四年嵗次戊午十月二十有九日癸已新安朱熹窃闻亡友西山先生蔡君季通羇旅之衬逺自舂陵言归故里谨以家馔只鸡斗酒酹于柩前呜呼哀哉尚飨
　　又祭蔡季通文
　　庆元四年十有二月六日新安朱熹窃闻亡友西山先生蔡兄季通輀车祖载将就窀穸已饬素车往助执绋而连日大病遂不能前谨遣男埜奉香烛茶酒往奠柩前于其行也哭而送之曰呜呼季通而至此耶精诣之识卓絶之才不可屈之志不可穷之辩不复可得而见矣天之生是人也果何为耶西山之颠君择而居西山之足又卜而藏而我于君之生既未得造其庐以遂半山之约至于今日又不能扶曳病躯以视君之反此真宅而永诀以终天也并游之好同志之乐已矣已矣哀哉哀哉
　　祭方伯谟文
　　呜呼痛哉久此卧病闻君之讣不能往哭东望涕零又以悲悼之深未暇为文以侑此奠惟君之行未能甚逺英灵炳然当识此意呜呼痛哉







　　晦庵集卷八十七
　　钦定四库全书
　　晦庵集卷八十八　　　　　宋　朱子　撰碑
　　静江府虞帝庙碑【庙故有鼻亭神及唐武曌象皆斥去之】
　　静江府故有虞帝祠在城东北五里而近虞山之下皇泽之湾盖莫详其始所自立而有唐世刻词在焉有宋淳熙二年春二月今直秘阁张侯栻始行府事奉奠进谒仰视栋宇倾垫弗支图象错陈簉以淫厉则竦然曰帝徳在人其神在天威灵所加无有逺迩降祠兹土粤有故常而因陋踵讹以至于此弗图弗革某实惧焉已事则命撤而新之时又方按国典毁诸旁祀不如法者因悉致其美材文石以奉兹役作治逾时讫事以告门观严显厐杂逺屏外朝内寝惟帝及二妃之神恭已面南俨然临之秋七月癸未侯率其僚奉承牢醴俯伏灌荐以妥皇灵肸蠁既通拜手言曰天降生民厥有常性仁义礼智父子君臣爰及昆弟夫妇朋友是曰天叙民所秉彛失之毫分穹壤易位惟帝躬圣诚明自然慈孝于家仁敬于邦友弟刑妻取人与善从容钜细各极其极如规之圆如矩之方使凡天下后世之为人伦者莫不取则高明博厚化育并流孰是遐陬敢私其施惟苍梧野谓帝所藏寅縁此邦获恭明祀兹率羣吏衅于新宫穆穆威神不仁者逺敢不再拜稽首惟帝之神实临照之于是三献成礼神人浃和吏民骏奔咏叹兴起合辞恳请愿着石章伻来谒辞以诏无极熹窃惟帝之所以配天立极法施无穷者既非文字形容所及而传记所称南巡不反遂葬苍梧者又非经言无所考信则皆罔敢知惟是天理人伦之际帝之所以幸教后世者盖尝与侯讲而志之于侯之意庶几识其所以然者乃敬篆而显诗之俾归刻焉其诗曰
　　虞山之土漓水之浒谁修虞祀九歌招舞有翼张侯牧此南州懐帝之仁答其祐休载瞻祠宇頽剥支柱明灵弗蠲淫傲骈伍乃教纲纪乃夷乃攻乃堂乃基峻宇崇墉帝降不迟四门穆穆侯乐其成来馈来祝惟帝之徳规圆矩方即物而则大伦以光爰自侧防动植潜被恭已当天云行雨施惠于来世亿万斯年穹天博地峙岳流川矧是卉裳旧惟声教愀然见之兴起则效子隆于孝臣力其忠侯拜稽首惟帝之功
　　少傅刘公神道碑
　　淳熙五年秋七月某日观文殿学士彭城刘侯珙薨于建康之府舍疾革时手为书授其弟玶使以属其友朱熹若曰珙不孝先公少傅之墓木大拱而碑未克立盖犹有待也今国家之雠未报而珙御恨死矣以是累子何如熹发书恸哭曰呜呼共父遽至此耶且吾蚤失吾父少傅公实收教之共父之责乃吾责也即访其家得公弟屏山先生所次行状又得今江陵张侯栻所为铭以次其事曰公姓刘氏讳子羽字彦修其先自长安徙建州今为崇安县五夫里人曾大父赠朝议大夫太素大父赠太子太保民先皆以儒学教授乡里而皇考资政殿学士赠太师忠显公遂以忠孝大节杀身成仁事载国史公其嗣子也少以父任补将仕郎积劳转宣教郎权浙东安抚司书冩机宜文字入主太仆太府簿迁光禄丞辟河北河东宣抚司书冩机宜文字以功转朝请大夫授直秘阁建炎三年擢充秘阁修撰知池州改集英殿修撰知秦州未行除御营使司叅賛军事辟川陜宣抚处置使司叅议军事四年除徽猷阁待制绍兴二年领利州路经畧使兼知兴元府除寳文阁直学士封彭城县开国男食邑三百户三年谪授单州团练副使白州安置四年还故官提举江州太平观复为集英殿修撰知鄂州权都督府叅议军事宣谕川陜逾年还报复待制知泉州八年落职奉祠寻谪散官漳州安置十年以赦得还十一年复故官起为沿江安抚使知镇江府十二年复待制进爵子益封二百户是嵗罢复为太平祠官五年而薨年五十矣公天姿英毅自少卓荦不羣年二十四五时佐忠显公守越以羸卒数百破睦防方腊数十万众卒全其城复佐忠显公守真定防女真入防以大兵围其城公设方畧登陴拒守数月敌不能下而去忠显公既以节死公抉丧归葬号天泣血以必报雠耻自誓朝廷亦素知其材使叅御营使军事时叛将范琼拥彊兵据上流召之不来来又不肯释兵中外汹汹知枢密院事张忠献公与公密谋诛之一日为遣张俊以千人渡江若捕他盗者使皆甲而来因召琼俊及刘光世诣都堂计事为设饮食食已诸公相顾未发公坐庑下恐琼觉事变遽取黄纸执之趋前举以麾琼曰下有敕将军可诣大理置对琼愕不知所为公顾左右拥置舆中卫以俊兵送狱使光世出抚其众数琼在围城中附金人廹二帝出狩状且曰所诛止琼耳汝等固天子自将之兵也众皆投刃曰诺因悉麾他军顷刻而定琼竟伏诛张公由此益竒公及使川陜遂辟以行至秦州立幕府节度五路诸将规以五年而后出师明年敌窥江淮急张公念禁卫寡弱计所以分挠其兵势者遂合五路之兵以进公以非本计争之张公曰吾寜不知此顾今东南之事方急不得不为是耳遂北至富平与敌遇战不利敌乘胜而前宣抚司退保兴州人情大震官属有建防徙治防州者公叱之曰孺子可斩也四川全盛敌欲入防久矣直以川口有铁山栈道之险未敢遽窥耳今不坚守纵使深入而吾乃僻处防峡遂与关中声援不复相闻进退失计悔将何及今幸敌方肆掠未逼近郡宣司但当留驻兴州外系关中之望内安全蜀之心急遣官属出关呼召诸将收集散亡分布险隘坚壁固垒观衅而动庶几犹或可以补前愆赎后咎奈何乃为此言乎张公然公言而诸叅佐无敢行者公即自请奉命北出复以单骑至秦州分遣腹心召诸亡将诸亡将闻命大喜悉以其众来会公命骁将呉玠栅和尚原守大散关而分兵悉守诸险塞敌谍知我有备引去明年敌复聚兵来攻再为玠所败俘获万计蜀土以安宣抚司移军阆州公请独留关外调防诸将以通内外声援军民之心翕然向之又明年汉中大饥诸帅闭境自守因有违言皆愿得公与连兵张公承制可其请公至镇开关通商输粟辑睦邻援饬兵练卒栅险待敌会敌复入防将道金商以乡四川公以书谕金州经畧使王彦使伏彊弩于险以俟之彦习用短兵屡平小盗不以公言为意敌猝至不知所为逆战果败走保石泉时呉玠为秦凤经略使公闻彦失守亟移兵守饶风岭且以语玠玠大惊即越境而东一日夜驰三百里中道少止请公会西县计事公报曰敌旦夕至饶风下不亟守此是无蜀也公不前吾当往今又西走不知者谓吾惧而逸尔诸将得无解体乎玠得书即复驰至饶风列营拒守敌人悉力仰攻死伤如积更募死士由间道犯祖溪关以入绕出玠后玠遽走还汉中且来邀公欲与俱去公不可留玠先栅定军山以守玠不可公不得已退守三泉从兵不及三百人与士卒同粗粝至取草芽木甲噉之遗玠书与诀玠持之泣下欲驰赴公未果其爱将杨政者大呼军门曰公今不行是负刘公政辈亦且舍公去矣玠乃来防三泉时敌游骑甚迫玠夜不寐起视公方甘寝自若旁无警呵者遽起公请曰此何等时而简易若是公慨然曰吾死命也亦何言玠慙叹泣下竟不果留公以潭毒山形斗拔其上寛平有泉水乃筑垒守之储粟十余万石尽徙将士家属栅中积石数十百万下临走蜀道数日敌果至营数十里间一夕候骑报金大军且至诸将皆失色入问计公曰始与公等云何今防至欲避邪下令蓐食迟明上马先至战地前当山角据胡牀坐诸将追及泣请曰某辈乃当致死于此非公所宜处也公不为动敌知不可攻亦引退自敌入梁洋蜀中复大震宣抚司官属争咎公更为浮言相恐动力谓张公徙治潼川令下军士愤怒或取其牓毁之公亦以书力为张公言此己为死守敌必不敢越我而南借令不能守我死行未晚也今一旦轻动若此兵将忿怒恐将有齮龁公坟墓者奈何张公发书大悟立止不行敌遣十余人持书与旗来招公及玠公斩之余一人使还曰为我语羣盗欲来即来吾有死耳何可招也因复与玠谋出鋭师腹背击之未及期而敌已遁矣盖方敌未至公已悉徙梁洋官私之积置他所敌既深入无所得而粮日匮前后苦攻死伤十五六又闻公之将袭已也惧故遁公亟遣兵追击之堕谿谷死者不可计其余众不能自拔者犹数十栅皆降之是时金主帅萨里罕乌珠辈主兵用事计必取蜀以窥东南其选募战攻盖已不遗余力而我之谋臣战将亦无敢为必守计者独公与张公协心勠力毅然以身当兵冲将士视公感激争奋卒全蜀境以蔽上流防退又方相与定计改纪军政以图再举而张公已困于谗公亦相次得罪徙白州矣始呉玠为裨将未知名公独竒之言于张公张公与语大悦使尽防诸将至是上疏请还所假节传棨防赎公罪士大夫以是多玠之义而服公之知人既张公入相大议合兵为北讨计召公赴阙使谕指西师且察边备虚实公还奏敌未可图宜益治兵广营田以俟几防时又方议易置淮西大将且以其兵属公公复以为不可遂以亲老丐郡以归泉僧可度以赂结中贵人属戚里陈氏诬奏夺陈洪进守冡寺符州奉行公曰此细事尔然小人罔上如此是乃履霜之渐不可长也即疏其事以闻僚属相顾莫敢连署公乃独奏极言之可度等皆抵罪既又大兴学校以教其人堂序规模略仿大学至今为闽中诸郡之冠已而淮西军果乱议者反谓公实使然不责无以系叛将南归之望于是有临漳之行闻者嗤之而公不自辩也在鎭江会金复渝盟公建议清野尽徙淮东之人于京口抚以威信兵民杂居无敢相侵扰者尝得盗劾之乃楚州守某者所为前后攻劫不可计悉具狱弃之市某者亦坐逺窜于是境内帖然道不拾遗既而敌骑久不至枢宻使张俊视师江上以问公公曰此敌异时入境飘忽如风雨今更迟回是必有他意已而果复以和为请使至植大旗舟上书曰江南抚谕公见之怒夜以他旗易之翌日接伴使者见旗有异大惧索之急公曰吾为守臣朝论无所与然欲揭此于吾州之境则吾有死而已索犹不已乃遣人境外授之会张俊归奏事上闻公治状及料敌语于是复有待制之命公以和戎本非久逺计宜及闲暇时修城垒除器械备舟楫以俟时变宰相秦桧不悦讽言者论之罢归遂不复起薨后十有六年和议果败敌骑直抵采石洲江津几不守于是人始服公前虑之深而恨其不及用也熹之先人晚从公游疾病寓书以家事为寄公恻然怜之收教熹如子侄故熹自幼得拜公左右然已不及见公履戎开府时事独见其居家接人孝友乐易开心见诚豁然无纎芥滞吝意好贤乐善轻财喜施于姻亲旧故贫病困阨之际尤孜孜焉因尝从公门下士及一二故将问公平生大节又知其忘身狥国之忠决机料敌之明得将士心人人乐为尽死事皆伟然虽古名将不能过至其为政则又爱民礼士敦尚教化决奸擿伏不畏彊御乃有古良吏风及公既没然后得其议奏诸书读之知其痛愤无日不在于雠敌而其识虑之深又如此未尝不慨然抚卷废书而叹也公元妃福国夫人熊氏葬拱辰山忠显公墓次而屏山先生实表之继室庆国夫人卓氏公没持家二十余年细大有法内外斩斩彭城侯虽熊出然其抚之厚而教之严所以成就其徳业为多遇族党亲疎曲有恩意薨荆南府葬瓯宁县演平之原公子三人彭城侯为长次瑺承务郎出后公弟秘阁公早卒次玶从事郎亦以公命为屏山先生后孙男二人学雅承务郎学裘尚幼女二人长适将仕郎吕钦次未行熹惟公家三世一心以忠孝相传事业皆可记而公所处尤艰且勤绩效最着人至于今赖之于是既悉论载其实又泣而为之铭以卒承彭城侯之遗命其铭曰
　　天警皇徳曰陂其平复畀人杰俾扶厥倾薄言试之于越于鎭卒事于西亦危乃定始郤于秦偪仄飘摇一士之得厥猷以昭再蹶于梁莫相予死亦障其冲校绩愈伟岷嶓既奠江汉滔滔尔职于佚我司其劳曽是弗图谗口嗸嗸载北载南倐贬其褒曰和匪同识防虑逺岂不谆谆卒莫予展我林我泉我寄不浅莫年壮心有逝无反惟忠惟孝自我先公勉哉嗣贤克咸厥功岂不咸之又毁于成诗劝来者永其休声
　　龙图阁直学士呉公神道碑
　　淳熙十年夏六月【阙】　日龙图阁直学士通奉大夫临海郡开国公食邑二千四百户致仕呉公薨于台州仙居县湖山私第之正寝讣闻天子闵焉诏有司以光禄大夫告其第如故事冬十月癸酉嗣子津等葬公石井中奥之原既毕事将考令式勒文螭首显诵公徳传之无穷乃相与谋使仲子洪以公门生临川太守陈侯庸之状来即建安山中请其文于熹熹窃闻之当绍兴之季年天子愤戎敌之凭陵痛神人之羞辱慨然有意收用耆俊以遂中兴之烈其所引拔以为谏诤论议之官者多得直谅敢言之士而呉公者又其伟然有闻于时者也迨其晚嵗竟以刚鲠不得尽行其志退而老于湖山之下极登临游泛之乐者十余年天下莫不高之而其所立之详世犹有未悉闻者幸今有碑以诏后世是笔所属可非其人欲谢不能则又顾念往以使事过公里门公闻其来野服以便舆出见邀于湖上延坐与饮论説平生俯仰感慨遂以身后之传为托于时谓公特戯语耳不敢承亦不敢辞今虽极自知其不称然昔既不及辞于公今又安得辞于公之子耶乃考临川之状以次其事如左公讳芾字明可世为仙居人上世隠徳不仕至公大父赠武略郎讳允昭始教子孙为学而公与从兄咏谦遂连取科第及公至大官而赠其父讳师锡至光禄大夫母郑氏临海郡夫人公幼庄重嶷然如成人读书刻苦至忘寝食登绍兴二年进士第始为温州乐清尉濒海细民以负贩鱼盐为生业属更定法有私以盐越境者尉皆劾免旁县迹捕纷然公独若不闻曰此贫民之失业者吾其忍以一身之病而愈蹙之耶大治学宫聚其秀民子弟教之其后人材辈出有以直言冠多士为名臣者更调平江府録事叅军除详定一司敕令所删定官迁秘书省正字始公与秦丞相桧有旧至是秦已颛政事士夫趋附者众公处其间独退然如未尝相识者公坐旅进寒温而已秦固已疑之防四川宣抚使郑公刚中荐公自代其状谓公虽适效一官而高逺之度常若超迈秦见之愈不乐一日语公曰高自标置是岂长者之为乎讽言者论罢之差通判处州事歴佐婺州绍兴府桧死乃得知处州未行丁外艰服除知常州又改处州始至诸邑以例献钱实公帑公曰县经赋犹不足而欲以此自媚得无病吾民乎尽斥还之民旧苦丁绢重公命损之而以新丁补其额人以为便逾嵗以忧去未终丧而谏官何溥荐公材中御史荐有召命免丧入对即除监察御史时金人将渝盟公劝上専务修徳以服之彼以其力我以吾徳则虽彊弱之势不侔而胜负之形已见顾今诚能毋以敌之进退为忧喜毋以事之缓急为作辍毎下诏令必务痛自悔咎延见羣臣必使力陈阙失隠之心而悉有合于天地发之政而尽无愧于祖宗则人心悦服天亦助顺矣上韪其言顾而叹曰何溥知人哉未几除殿中侍御史防两淮战不利人情惴恐廷臣争陈退避之计公独奋然请对曰今日之事有进无退进为上防退为无防若误聴此属之言臣恐士气衰竭人心沮丧大事去矣有如六飞未遽行且以建王为元帅先往抚师其亦可也上然之未及发而金主被弑中原遗民日望王师之至公数奏请乘此机防决防亲征速图进取既上至建康公又言金陵自古英雄以为帝王之宅矧今北土之人讴吟未改既闻大驾临江此必延颈举踵以望振拔宜遂驻跸以系其心上已开纳防有宻啓还东者事下侍从台谏集议以闻公曰今欲控带襄汉引输湖广则临安不如建康之便经理淮甸应接梁宋则临安不如建康之近议者徒以一时扈从之人内顾思归故为是説以悦其意岂为国计者哉过聴其言臣恐回銮之后西师之声援不接北土之讴吟絶望非细事也然时上下欲归者众公言虽苦竟不能夺天下至今惜之高丽舶主诣明州自言其国愿得遣使入贺诏将许之公言高丽与金人接壤为之役属无故有此安知其不为间乃诏郤之是时天子临御既久専以文徳厚下故其末流下吏奉承不无因循之公于是抗疏力陈更化之説欲以救时病彊国势又言欲求死节之士于仓卒之时不若进刚直之士于闲暇之日去嵗两淮望风奔溃曽无一城能拒守者此秦桧壅塞言路摧折士气之余毒也能反其道则士气日振而见危致命者亦有人矣至于庙堂不守诏条以啓侥幸扈从官吏无功受赏大将失军长吏失守未正刑典戍役方还复行拣防以动众心凡事有不合于理不便于时者无不悉意尽言补助为多荐周操陈良翰陈良祐为御史后皆以谏诤显在职才半嵗用事者恶之以公有会计名亟白使权户部侍郎实以解其言职防有诏问足食足兵之防公言今大农嵗入视景徳盛时什加其四而内藏激赏不与焉则赋不可以有加中外兵籍略比太宗定天下时而粮赐什九于他费则兵不可以更募独有节浮侈精简阅使官不蠧财而人皆可用则庶乎其可耳俄以集英殿修撰知婺州时今上初即位公陛辞首陈裴垍对唐宪宗为治先正其心之説以为临御之初出治大原无越于此上嘉纳焉未入境先询邑宰能否去其尤罢懦不任职者人问其故公曰令于民最亲茍非其人太守虽有爱民之心亦何自而达乎郡帑空乏军饷不时负上供课亦以万计公曰是所谓无政事者也即禁掊克减征赋窒渗漏官吏之侵渔假贷者悉寘之法不一两月而公私已告足矣常患差役不均多致争讼欲劝民为义役有言金华长仙乡民十有一家自以甲乙第其产以次就役者几二十年矣公闻之喜帅郡佐及县长吏舆致所谓十一人者与合宴于平政堂而更其乡曰循理里曰信义以褒异之又以乡之前辈梅公执礼宗公泽潘公良贵郑公刚中皆以名节才行闻当世乃自为文以醊其墓居无何诏以公治郡有异等之效改知绍兴府充两浙东路安抚使始至宗室子有横于市者公致之狱宗正司遣吏索之相持讻讻公即自劾以闻诏公无罪而以宗室子属宗正司施教刑焉一郡竦服防稽民贫赋重而折色为尤甚公以永祐菆宫在焉为奏得视永安县故事免支移折变邑人便之高丽竟遣使来公闻其至明州亟草奏申前议得卒谢遣城南镜湖自东汉时潴以溉田为利甚广中废不治南丰曽舍人佐郡时尝为之图而序之论其利病甚悉公前嗣其官读其文而有志焉及来镇守逢嵗大饥上亲札命公赈捄乃得奏请发常平米募饥民以就其役既成取凡奏请施行之语刻石湖上所以禁防者无不备然公去不一年守臣不能安集流徙反归咎复湖奸民大姓利于为田亦结权贵腾谤议而湖复废矣论者惜之前敌骑度浙江郡守以城降而卫士唐某抱石狙击其酋帅不中死骂不絶口越人祠之嵗久废壊公为改筑宫而记其实以劝忠义除权刑部侍郎召对言臣自越来窃感勾践卧薪尝胆之意愿陛下毋恃敌之必和而益求所以自治如勾践之为者以俟时至而后图之不济矣又言江浙大水乃阳不胜隂之咎因举康澄六事为献迁给事中谢日面赐金带象简宗室居广祈恩过制公引前诏郤之不逾月改吏部侍郎防临安守坐不能诘盗免诏以公为敷文阁直学士知府事充两浙西路安抚使命下之日都人相贺而吏属屏气入谢廷中内侍省为人求荐及以他鄙事为属者公曰吾荐章不可以求而得若某事则诣府自言吾得以法决之耳自是人莫敢干以私大阉高思聪家僮殴伤酒保公命捕论如法以狥于市宗戚贵人私营佛屋错杂民防藏匿奸盗吏不敢捕公奏请尽撤之由是权豪侧目而执政亦不悦托以使敌复除吏部侍郎且议以龙大渊为副公曰是可与言行事者耶语闻得罢不行而下迁礼部侍郎公力求去乃以旧职提举江州太平兴国宫始公与今退傅陈福公俱以刚直见忌于时宰至是陈公以书贺公有鸿鹄高翔之语未几亦引去而中书舍人阎安中乘间为上言二臣之去非国之福云居再嵗起知太平州当涂民淳事简旧为乐土而连年调发凋瘵特甚公一意拊摩常赋外一毫不以取民城楼圮壊嵗调诸县葺之民病无穷而形制衰削公命撤而新之又维舟以梁姑溪令可度朝命赋甓诸郡以城两淮公以羡财募陶旊又先事以集而民皆莫之知也歴阳筑者久役溃归声言欲趋郡境吏民振恐公呼至城下厚犒遣之而密捕倡乱者繋狱以闻有诏褒谕二年进徽猷阁直学士知隆兴府充江南西路安抚使江西地广多盗而大姓武断乡曲为良民害公绳以法不少贷曰稂莠去然后嘉谷蕃吾非得已也防嵗大札巫觋乘间惑人禁断医药夭横者众公命县赏禁絶集羣医分井治疗贫者食之全活不可计城旧有豫章沟比久湮塞民病涂潦公曰沟洫不通气郁不泄疫厉所由生也亟命疏濬民得爽垲以居公凡六为郡政各因其俗为寛猛实惠之可以及人者为多事有关于教化者未尝不以为先尝言为邦之惠欲其有以徧于里闾唯受两税之输为不可以不谨故所至必择亷吏以司之省其沿纳诸费而揭其所不可已者于场门输粟者使得自概量吏无所容其巧人甚便之自当涂及是凡六上章丐问不允三和陶公归来之章以见意至是遂以纳禄为请乃复得太平祠官以归实乾道之六年也公自少即以气节自负为人夷旷无城府早嵗游太学人已自目为豪呉矣建炎初宗泽留守东都天下倚以为重一日士女倾都南下皆行哭失声言宗公死矣公时未仕客临安闻之呜咽流涕终夕不寐为诗哭之语甚悲壮即日传播邮亭传舍处处题冩读者至为感泣识者因是益以竒之自为小官一时卿相名人见者无不推重归自册府徊翔十有八年僚友有先进用居庙堂者公未尝以一言求荐引居常慷慨谓直道可必行而勲业可立就中间立朝多肮脏不偶又不肯少贬以求合始浩然有归志矣故尝卜居其乡石井之西负山临湖杂莳华竹筑亭馆其间延袤数里牓曰湖山清旷窈窕甲于东中至是来归遂决终焉之计乃作休休之堂而赋诗焉自谓有七宜休者连上章告老不得谢及年七十有一请愈力乃得以龙图阁直学士致仕于是又作景疏希白之堂而自号曰湖山居士日与宾客浮舟倚杖徜徉其间酌酒赋诗竟日夕不倦如是者十有四年盖已翛然若无意于世者而独其爱君忧国之心未尝一日忘也中以太上皇帝庆夀推恩故侍臣加以耋老自中大夫特迁通奉大夫薨时年适八十矣娶缙云郭氏贑州兴国县丞渑之女累封硕人孝谨和懿治家有法度先公两月卒子男五人津承议郎通判绍兴府事洪宣教郎浙东提举常平司干办公事沃承事郎签书镇江军节度判官防公事泊承奉郎永康县丞深将仕郎女三人嫁承议郎王镛将作监主簿陈善者皆先卒幼未行也孙男女二十人机从事郎朴承务郎余皆幼曽孙男一人始公葬先大夫于石井而度其旁百许步预为夀藏至是津等奉公以窆而硕人附焉公性至孝遭丧必庐墓侧终制不交人事无墨衰绖先人赀产悉推与二兄育其孤女厚赍以遣之官其兄弟之子孙二人方为义庄义学义冡以俟宗族之贫者而未克就尤拳拳于乡邑遇歉嵗捐已资合公私之力以赈之无所爱好善如已出嫉恶如私仇延接后进多所成就平居严毅若不可犯然谦虚好问而乐闻其过不间防贱教子弟尤力尝语之曰若等从宦视官物当如已物视公事当如私事必不得已与其得罪于百姓宁得罪于上官吾平生无他长惟不敢以一毫自欺耳盖其大节之见于朝廷达于四方者已卓然不可掩而其私行纎悉又如此自少至老手未尝释卷属文不事雕刻而豪徤峻整指意明白为诗平淡慕乐天而浑厚庄栗又自类其为人有表奏五卷诗文三十卷和陶诗三卷当涂小集湖山遗老传一卷藏于家呜呼是可铭已铭曰
　　士孰不材病气与节方春争华未冻先折有伟豪呉一世之杰睨彼权相弗媚而谒始虽偃蹇竟偶明哲彼虣我仁大论横发乃賛征谋乃轫还辙言虽弗用时仰壮烈中去朝行偃息名都赋平役义惠达信孚越城之南日活万夫思乐镜水有有鱼天邑岩岩贵彊屏气张旜以行孰俾吾贰公顾曰嘻是足与治于庙于藩姑适吾意姑溪油油惠泽春流钟陵有莠则廪其秋我湖空明我竹脩脩我倦而归其乐休休大耋之年从容委蜕循始讫终俯仰奚愧中奥之原有窅其隧我铭不刋以笃来裔
　　观文殿学士刘公神道碑
　　淳熙五年夏观文殿学士大中大夫知建康府事江南东路安抚使行宫留守彭城刘公寝疾府舍即拜疏言臣病力不任府事愿上符钥归死故山惟陛下哀之时天子方倚公以重别都旦莫且召用之未即聴许而公疾已革矣再疏请老于是上乃深以为忧亟遣中贵人挟侍医驰驿诊视未至秋七月甲子公召门下生口授千余言使具为奏极言时根本且荐羣臣之可用者毕封上之有顷而薨上览奏惊叹即日出公前请老章使以通议大夫致仕及讣闻益嗟悼诏赠光禄大夫罢朝一日且命有司防致其丧仍给葬事明年某月公之嗣子学雅等遂奉公柩葬于建宁府瓯宁县丰乐里新歴之原而请于朝冀有以易其名者事下奉常以公亷公方正威徳克就宜谥忠肃过考功无异词诏报曰可于是公之终始哀荣无所不备独墓隧之碑久未克立学雅等惧数相与涕泣来请文熹蚤托公诸父间遂与公相长大知公为详而公晚嵗相与亦益笃顾虽不文义有所不得辞也公家唐末自长安南徙遂为建人世居崇安县五夫里有讳民先者敦朴有行从安定先生受春秋学晚以累举得官归家教授学者至数百人累赠太子太保于公为曽祖太保生忠显公讳韐靖康之难秉义不屈而死累赠太师忠显公生徽猷阁待制讳子羽建炎绍兴之间佐川陜军有功累赠少傅公其长子也讳珙字共父少以恩补承务郎长从季父屏山先生学举进士一科调监绍兴府都税务潭州南岳庙主管西外敦宗院遭少傅及祖母韩国夫人吕氏忧除丧为诸王宫大小学教授权秘书省校勘书籍官礼部郎官中书舍人时秦氏用权久士大夫已窃窃言符防事桧欲因以遥谥其父召会礼官议问其法以公不时至怒而逐之逾年桧死乃得主管台州崇道观召为太宗正丞改秘书丞迁尚书吏部员外郎除监察御史避荐者还故官铨曹法密吏奸官不能制公寘令式庭中使选集者得指其违以诘吏人甚便之兼权秘书少监迁起居舍人兼权中书舍人金主渝盟天子震怒悉师北伐一时诏檄多出公手词气激烈闻者或至泣下御史杜莘老劾大阉张去为忤防左降公封还诏书莘老得不去从上幸建康兼权直学士院时张忠献公留守行宫众谓车驾东还必以征讨军事为寄俄而诏下乃以杨存中为江淮宣抚使中外大失望公奏论其不可上曰此特为张浚地耳命再下宰相召公谕防且曰再论则累张公矣公曰某为国家计岂暇为张公谋哉再论愈力事乃寝真除中书舍人直学士院会诏立建王为皇太子宣入视草今上即位借礼部尚书使金国是时南北甫罢兵始为钧敌之礼使者往辄困辱而归人皆为公危之公受命慷慨戒家人悉裘葛兼副以行曰借令不死归未可期也上闻副使以贿除吏而公独无所私手札褒谕甚宠然竟以议礼不决不果行也诏以星变旱蝗大询阙政公言比年以来纲维解纵有赏无罚外则诸将刻剥军士以事交结内则朝廷不恤诸路路不恤郡郡不恤县县不恤民甚或重为贪虐以快已私军民之怨日积于下其祸将有不可胜言者愿陛下扩恭俭日新之徳屏驰骋无益之戏登崇俊良斥逺邪佞然后信赏必罚戢近惩逺以修军政之阙节浮冗寛赋敛精择郡守诛锄赃吏以厚吾民之生则灾异庶乎其可消矣间又尝为上言应敌无一定之谋而彊国有不易之防夫曰和曰战曰守皆所谓应敌之计不可预图者惟修政事以彊国势使三者之权在我而用无不利乃为不易之防耳故将田思中死其家请得赐第京师又有李珂者以关通贵幸得官而自奏求为督府掾诏从中下公皆奏以为不可不聴再奏极论竟皆罢之然由此遂多忤近习意而宰相又有隂忌公者出公为集英殿修撰知泉州未行改知衢州始至委事僚属一无所问人或以公未更治民意颇轻之既而欺者得枉者伸羣下敛手不能有所为始大畏服凡吏员外置者悉罢之受租米使民得自操防其发钞消籍皆有程式田里大安乾道元年湖南旱饥郴州宜章民李金以县抑买乳香急乘众怒猝起为乱众逾万人分道南出犯广东西九郡之境还入道州桂阳军界杀掠万计连破郴桂两城数道大震朝廷忧之以公为敷文阁待制知潭州荆湖南路安抚使公受命兼行以五月入境则贼众已数万人矣亟以实奏请下荆襄发卒奔命且移书制置使沈介曰道逺贼炽比诏下日不及事请以便宜出师即朝廷以擅兴为罪吾自当之不敢以累公也制置使即为遣兵而诏报亦如公请然皆未有至者而贼势愈张湘隂桥口羣盗又数百人乘乱窃发密迩府下人心益摇公简役兵击之募民有得盗斩首者皆厚其赏盗所隠赃无多少官一不问不数日悉捕斩无脱者于是信赏刑威士气大振人知破贼之有期矣六月制置使所遣将田寳杨钦乃以其兵数千人至公所以迎劳慰抚之者甚厚诸军感奋愿尽死力公与钦语知其能檄诸军皆受节度使率其众鼓行而前下令募贼徒相捕斩诣吏者除罪受赏于是钦等连战破贼诸将后至者亦遣四出以分贼势通粮道大军遂入宜章八月鏖龙冈下贼兵数万自辰至申官军稍却钦被髪大呼防马横冲之贼分为两其前列精兵殱焉余皆遁走追至莽山贼党曹彦黄拱遂执李金与其腹心黄谷以降钦因穷追深入尽诛其酋豪而支党胁从窜匿山谷者尚众公谕钦等郤兵而聴其自诣则皆相率聴命嵗尽师还金等数十人皆伏诛余皆称诏释之复故田宅者以千数奏官曹彦黄拱而列上诸将功状又不以一毫有所私上嘉叹再三进职敷文阁直学士且赐玺书曰近世书生但务清谈经纶实才盖未之见朕以是毎有东晋之忧今卿既诛羣盗而功状详实诸将优劣破贼先后歴歴可观宜益勉旃以副朕意贼地既定境内正清于是公乃宣布上恩力行寛政且为请于朝曰今以陛下神灵虽幸破贼然不亟择守宰寛赋敛以安吾民即一李金死一李金生臣恐湖南自是无宁嵗也又奏留鄂兵以戍郴桂而益广搜募以补州兵之缺厚抚犒严纪律而时勤习之于是湖南隠然为重镇奸盗屏迹商旅复野宿焉三年召还见上首论独断虽英主之能事然必合众智而质之以至公然后有以合乎天理人心之正而事无不成若弃佥谋狥私见而有独御区防之心焉则适所以蔽其四达之明而左右私昵之臣将有乘之以干天下之公议者矣次论税绢退剥羡余和籴之又以州郡禁军纪律不明骄惰自恣请亟选武臣之奋行伍习戎事者使为将副责以训练而贵游子弟閤门国信五房出职之辈不得与焉上皆然之以为翰林学士知制诰兼侍读间复从容言于上曰世儒多病汉高帝不悦学轻儒生臣窃独以为高帝之明其所不悦特腐儒之俗学耳诚使当时有以二帝三王之学告之臣知其必将竦然敬信而功烈所就不止此矣因为上言圣王之学所以明理正心而为万事之纲者甚悉上亟称善是嵗小不登公请亟诏监司郡守先事条画荒政所宜不者亦使任其无他又奏州兵营伍教战之法甚备事皆施行十一月遂拜中大夫同知枢密院事公辞不获乃进言曰汪应辰陈良翰张栻学行材能皆臣所不逮而栻穷探圣防晓畅军务曩幸破贼栻谋为多愿陛下亟召用之上可其奏以次登用焉公入西府日召诸军将佐从容访问尽得其材用所宜以待选用一日上顾辅臣图议恢复公曰复讐雪耻诚今日之大计然所以求之必有其道臣愿陛下以周宣王为法侧身修行任贤使能以图内修之实则外攘之效将有不能自已者计不出此而欲浅谋轻举以幸其成臣未见其可也上悦明年七月诏兼叅知政事公方与一二同列夙夜悉心竭力益图所以叙进人材寛养民力讨理军政卒成上意之所欲为者盖除福建钞盐嵗额二万万罢江西和籴及广西折米盐钱又蠲诸路累年逋负金银谷帛巨亿计而公尤以辅成上徳振肃朝纲抑侥幸奬亷退为已任以是近幸侧目而流俗亦多不悦盖上尝以久旱斋居请雨一夕而应诸公皆贺公复进言曰陛下诚心感格其应如响此足以见天人相与之际真有不容髪者矣然则隠防之间纎介之失其应岂不亦犹是乎臣愿陛下察此而益谨其独焉则天下幸甚上为竦然改容称善龙大渊曽觌既逐去未几而大渊死上怜觌欲还之公言二人之去天下方仰威断而庆盛徳之日新奈何遽复为此且此曹奴耳怜之则厚赐之可也若引以自近而宾友接之至使得以与闻几事进退人材则臣惧非所以隆徳业而振纲纪也上感其言为止不召殿前指挥使王琪尝密荐士得召用公请其所自上以琪告公退坐堂上呼院吏作头引召琪至而诘之琪恐惧不能置对请后不敢乃叱遣去无何杨守来言琪尝檄郡称受密防増筑新城若干尺公与诸公请之则上未尝有是命也公未出殿门遣吏驰取其牍琪不得隠遂以罪罢诸公因奏自今圣防不经三省密院者所下之官皆请俟奏审乃得行上欣然从之公即从密院移中外诸官府而内侍省与焉明日忽复有防前奏审事勿行因谕诸公即如此则禁中或时须一饮食亦必待奏审然后可得耶公即以艺祖薰笼事对退又与诸公合奏言曰朝廷者陛下之朝廷命令者陛下之命令臣等典司出纳不敢废职而已今方举行旧典以正纪纲而已出复收中外惶惑臣等窃为陛下惜之时诸公虽更进合辞而公尤激切殿中皆惊以故独罢为端明殿学士使奉外祠上意寻寤亟诏改知隆兴府江南西路安抚使公入辞犹以开广言路讲明圣学敦本节用虚已任贤斥逺邪佞选将抚军数事为献上蹵然曰卿虽去国不忘忠言而材又非他人所及行召卿矣至镇首蠲税务新额及罢苗仓大斛属邑奉新有复出租税摊配诸乡嵗久民穷相率逃去反失正税不胜计亦奏除之又除二税合零租米暗耗免役足钱之人或为公忧不足而公量入为出未尝有所乏也明年除资政殿学士知荆南府荆湖北路安抚使始至条上荆襄兵少财匮之状诏即诿公经画公因行视襄鄂兵屯并边形势尽得其实以闻凡回图役使诡名虚籍之与夫部伍教习之法有不善者皆奏罢之先是荆南兵戍襄阳者累年不得归公奏为半嵗番休之法春夏三军秋冬四军更迭往来军士感悦荆襄故有民兵皆农家子敦朴豪勇土著自爱且居近边知敌情轻战鬭比稍堕废公更为简阅寛其取丁之数贫者弛其赋役随乡团结而嵗阅习焉其资粮械器亦为处画各有条理抚循犒赏嵗费钱一万万而不以一介有取于民也明年遭继母庆国夫人卓氏忧又明年起复同知枢密院事荆襄宣抚使遣中使奉玺书即丧次宣押奏事公引经援礼涕泣恳辞凡五六上不得请时宰相方以恢复大言中上意而政事不修举动烦扰识者忧之公乃手疏别奏具言天下之事有其实而不露其形者无所为而不成无其实而先示其形者无所为而不败今吾所以自治而为恢复之实者为何如而乃外招降附内徙营屯规筭未立手足先露其势适足以速祸而致防臣不知为此议者将何以待之也且荆襄四支也朝廷腹心元气也今不忧元气之惫而虑四支之不彊非臣之所敢知也上纳其言为寝前诏八年免丧乃复除知潭州安抚湖南过阙见上言曰人君能循天下之理然后有以得天下之心而立天下之事然非至诚虚已兼聴并观使在我者空洞清明而无一毫物欲之蔽亦未有能循天下之理者也因以极论时事言甚切至上加劳再三进职大学士以行公再临旧镇不懈益防盖所以自律者愈严而所以抚民者愈寛以是人愈畏服而敬爱之嵗旱民饥公亟遣吏行田蠲租如法而檄转运常平司移粟诸郡且虑奸民乘时窃发则又遣将益兵戍守遂以无事一旦湖北茶盗数千人入境公盛军声以威之而开其自新之路盗多散去其存者盖无几人公乃遣兵然犹深以迎战邀击为戒盗意益缓于是一战败之而尽擒以归独诛其首恶数人余悉以军籍明年盗之余党赖文政等复入境后帅欲尽诛之盗因悉力死战既勦湖南军遂入江西犯广东官军数败将尉死者数十人为费以大万计于是人乃服公为有谋也淳熙二年除知建康府安抚江南东路留守行宫会水且旱公奏阁夏税钱六千万缗蠲秋苗米十有六万六千余斛沿纳他物称是仍请下漕司遣吏覆视诸州所蠲租其颇未尽者悉以予民禁上流税米遏籴即他路敢有违者请亦得以名闻扺其罪诏皆从之以是得商人米三百万斛散之民间又贷诸司钱合三万万遣官籴米上江得十四万九千斛籍农民当赈贷客户当赈济者户以口数给米有差村落又皆运米置平价赈粜而贷者卒亦不取偿焉以府佐赵善珏王以宁及寓士李宗思刘炜领其事分遣羣属循行境中无逺不到公又蚤夜咨访幽隠毕闻县给印歴手书告谕诚意既孚而赏信罚必是以人争効用如办已事起是年九月尽明年四月阖境数十万人无一人捐瘠流徙者上嘉其绩赐书褒谕焉公治财寛于民而急于吏所以禁其渔取察其蠧者甚悉自累镇所施行毎益加详至是人被其泽尤深凡属县所负课度不能偿者悉以丐之而独重禁其非法病民者被防甓城面以丈计者数十万用缗钱数万米千余斛而役盖不及民也上积公劳效手札劳奬赉以鞍马器物甚厚明年进观文殿学士盖将复登用之而公病不起矣临没时所上疏极言近习用事之祸至引恭显伾文以为戒所荐则故相魏国陈公桂帅张栻敬夫也别以手书诀敬夫而熹亦与焉其言皆以未能为国家报雪雠耻为深恨盖其忠孝诚笃虽蹈死生之变而未始须臾忘也公为人机鉴精明议论英发遇事立断其威不可犯而居家极孝慈母福国夫人熊氏早薨公哀慕无以自致则以任子恩官其内弟事继母礼敬饬备遭丧时年逾五十尽哀致毁得疾几殆友爱诸弟晚嵗弥笃嵗时祭祀酌古今礼而敬以行之内外功缌之戚必素服以终月数在官为罢燕乐同寮有丧亦如之将薨遗命治丧毋得用浮屠法后诸贤公往往效之其在州郡治平聴察令行禁止而于爱民厚俗之意尤孜孜焉事或小失虽下吏言之无不立改大修潭州岳麓书院养士数十人而属张子敬夫往游其间告以古人为已之学谓明道程公先生尝官建康属邑为之立祠学宫而刻陈忠肃公责沈之文于壁以示学者民有骨肉之讼躬以恩义反复辨告甚或深自引咎闻者皆失所争而去其在朝廷危言正色直前无所避忠义奋发未尝以死生动其心而爱君忧国审宻持重不肯为侥幸尝试之举盖其饬躬应事规模科指晚嵗皆益精宻故上则人主知之愈深下则学士大夫望之愈重以至儿童走卒莫不知公之忠烈而在荆州时北敌亦毎使谍者诇公家世益知其忠义之有传也及薨所临之邦军民往往罢市巷哭相与祠之而建康为尤盛且自数嵗以来国家再有四方之故而有识之士相与私忧语未尝不及公也公薨时年五十有七封彭城郡开国侯食邑一千六百户食实封二百户其配曰新定郡夫人吕氏故兵部尚书祉之女新兴郡夫人韩氏淑人韩氏皆魏国忠献公四世孙也二男子学雅承务郎学裘承奉郎二女长适迪功郎南劒州劒浦县尉吕钦次适某官赵崇宪文集八卷奏议十卷内外制二十卷藏于家公自少即以文学知名及登朝廷论思润色当世尤称其得体然未尝为无用之文其驳议又多削藁故所传止此云学雅以公从弟从事即玶所状公行事视熹熹受而读之皆昔所见闻者也因剟其大者着之石而系以铭铭曰
　　昔在阳九失我泰平东游三纪汴洛将倾帝始灵承俯仰顾叹曰汝在廷孰抗斯难爰有俊哲三世一心忠精义烈思逺忧深沫血奋辞曰此讐耻乃盟乃欢颡得无泚不有豪圣孰虑孰图孰秉武节以行天诛抑臣有闻在周中圮既修乃攘厥仆斯起惟圣时监利伸否蟠毋棘其欲毋溺其安帝曰俞哉予钦汝诲既啓于中盍布于外泽流威燀汝则来归卒辅吾志以究汝为四镇十年帝适西顾彼皇昊苍胡夺之遽我最其迹有孝有忠有政有事有言有功嗟尔嗣人尚承厥庆公思不忘天子神圣












　　晦庵集卷八十八
　　钦定四库全书
　　晦庵集卷八十九　　　　宋　朱子　撰
　　碑
　　右文殿修撰张公神道碑
　　淳熙七年春二月甲申秘閤修撰荆湖北路安抚广汉张公卒于江陵之府舍其弟衡州使君杓防其柩以归葬于潭州衡阳县枫林乡龙塘之原按令式立碑墓道而以书来谓熹曰知吾兄者多矣然最其深者莫如子今不可以不铭熹尝窃病圣门之学不传而道术遂为天下裂士之醇慤者拘于记诵其敏秀者于词章既皆不足以发明天理而见诸人事于是言理者归于老佛而论事者鹜于管商则于理事之正反皆有以病焉而去道益逺矣中间河洛之间先生君子得其不传之绪而推明之然今不能百年而学者又失其指近嵗乃幸得吾友敬夫焉而天下之士乃有以知理之未始不该于事而事之未始不根于理也然又不得尽其所为而中道以没不有考焉以垂于世吾恐后之君子将有憾于吾徒也熹之愚固不足以及此然于共学辈流偶独后死矧定叟之所以见属者又如此其何以辞顾以疾病之不间后五六年乃得考其事而叙之曰公讳栻字敬夫故丞相魏国忠献公之嗣子也生有异质頴悟夙成忠献公爱之自其幼学而所以教者莫非忠孝仁义之实既长又命往从南岳胡公仁仲先生问河南程氏学先生一见知其大器即以所闻孔门论仁亲切之指告之公退而思若有得也以书质焉而先生报之曰圣门有人吾道幸矣公以是益自奋厉直以古之圣贤自期作希顔録一篇蚤夜观省以自警防所造既深逺矣而犹未敢自以为足则又取友四方益务求其学之所未至盖玩索讲评践行体騐反覆不置者十有余年然后昔之所造深者益深逺者益逺而反以得乎简易平实之地其于天下之理盖皆了然心目之间而实有以见其不能已者是以决之勇行之力而守之固其所以笃于君亲一于道义而没世不忘者初非有所勉慕而强为也少以防补右承务郎辟宣抚司都督府书冩机宜文字除直秘閤是时天子新即位慨然以奋伐仇敌克复神州为已任忠献公亦起谪籍受重寄开府治戎参佐皆极一时之选而公以藐然少年周旋其间内賛宻谋外参庶务其所综画幕府诸人皆自以为不及也间以军事入奏始得见上即进言曰陛下上念宗社之讐耻下闵中原之涂炭惕然于中而思有以振之臣谓此心之发即天理之所存也诚愿益加省察而稽古亲贤以自辅焉无使其或少息也则不惟今日之功可以必成而千古因循之亦庶乎其可革矣上异其言盖于是始定君臣之契已而忠献公辞位去用事者遂罢兵与敌和敌乘其隙反纵兵入淮甸中外大震然庙堂犹主和议至勑诸将毋得以兵向敌时忠献公已即世公不胜君亲之念甫毕藏事即拜疏言吾与敌人乃不共戴天之讐向来朝廷虽亦尝兴缟素之师然玉帛之使未尝不行乎其间是以讲和之念未忘于胸中而至诚恻怛之心无以感格乎天人之际此所以事屡败而功不成也今虽重为羣邪所误以蹙国而召防然亦安知非天欲以是开圣心哉谓宜深察此理使吾胸中了然无纎芥之惑然后明诏中外公行赏罚以快军民之愤则人心悦士气充而敌不难却矣继今以往益坚此志誓不言和専务自强虽折不挠使此心纯一贯彻上下则迟以嵗月亦何功之不成哉疏入不报后六年始以补郡临遣得复见上时宰相虽以恢复之説自任然所以求者类非其道且妄意公素论当与已合数遣人致慇懃公不答见上首言先王之治所以建事立功无不如志以其胸中之诚足以感格天人之心而与之无间也今规画虽劳而事功不立陛下诚深察之日用之间念虑云为之际亦有私意之发以害吾之诚者乎有则克而去之使吾中扄洞然无所间杂则见义必精守义必固而天人之应将不待求而得矣夫欲复中原之地当先有以得其百姓之心欲得中原之心当先有以得吾百姓之心而求所以得吾民之心者岂有他哉不尽其力不伤其财而已矣今日之事固当以明大义正人心为本然其所施有先后则其缓急不可以不详所务有名实则其取舍不可以不审此又明主所宜深察也明年召还宰相又方谓敌势衰弱可图建遣泛使往责陵寝之故士大夫有忧其无备而召兵者皆斥去之于是公见上上曰卿知敌中事乎公对曰不知也上曰敌中饥馑连年盗贼四起公又对曰敌中之事臣虽不知然境中之事则知之详矣上曰何事公遂言曰臣窃见比年诸道亦多水旱民贫日甚而国家兵弱财匮官吏诞谩不足倚仗正使彼实可图臣惧我之未足以图彼也上为黙然久之公因出所奏书读之曰臣窃谓陵寝隔絶诚臣子不忍言之至痛然今未能奉词以讨之又不能正名以絶之乃欲卑词厚礼以求于彼其于大义已为未尽而异论者犹以为忧则其昧陋畏怯又益甚矣然臣窃揆其心意其或者亦有以见我未有必胜之形而不能不忧也欤盖必胜之形当在于蚤正素定之时而不在两阵决机之日上为竦聴改容称善至于再三公复读曰今日但当下哀痛之诏明复讐之义显絶敌人不与通使然后修徳立政用贤养民选将帅练甲兵通内修外攘进战退守以为一事且必治其实而不为虚文则必胜之形隠然可见虽有浅陋畏怯之人亦且奋跃而争先矣上为叹息褒谕以为前未始闻此论也其后又因赐对反复前説上益嘉叹面谕当以卿为讲官冀时得晤语也时还朝未朞嵗而召对至六七公感上非常之遇知无不言大扺皆修身务学畏天恤民抑权幸屏谗谀之意至论复讐之义则反复推明所以为名实之辨者益详于是宰相益惮公而近幸尤不悦遂合中外之力以排之而公去国矣葢公自是退居三年更歴两镇虽不复得闻国论而蚤夜孜孜反身修徳爱民讨军以俟国家扶义正名之举尤极恳至于是天子益知公可用尝赐手书褒其忠实葢将复大用之而公已病矣病亟且死犹手疏劝上以亲君子逺小人信任防一已之偏好恶公天下之理以清四海克固丕图若眷眷不能忘者冩毕缄付府僚使驿上之有顷而絶呜呼靖康之变国家之祸乱极矣小大之臣奋不顾身以任其责者葢无几人而其承家之孝许国之忠判决之明计虑之审又未有如公者虽降命不长不克卒就其业然其志义伟然死而后已则质诸鬼神而不可诬也始公出幕府即罹外艰屏居旧庐不交人事会盗起郴桂间声摇数路湖南帅守刘公珙雅善公时从访问筹防卒用以破贼还朝为上极言公学行志业非常人比上亦记公议论本末除知抚州未上改严州到任问民疾苦首以丁盐钱绢太重为请得蠲是嵗半输召为尚书吏部员外郎兼权左右司侍立官时庙堂方用史正志为发运使名为均输而实但尽夺州郡财赋以惑上聴逺近骚然人不自安贤士大夫争言其不可而少得其要领者公亦为上言之上曰正志以为今但取之诸郡非取之于民也何伤公对曰今日州郡财赋大扺刼刼无余若取之不已而经用有阙则不过巧为名色而取之于民耳上闻之矍然顾谓公曰论此事者多矣未有能及此者如卿之言是朕假手于发运使以病吾民也旋阅其实果如公言即诏罢之兼侍讲除左司员外郎经筵开以诗入侍因葛覃之篇以进説曰治常生于敬畏乱常起于骄淫使为国者毎念稼穑之劳而其后妃不忘织纴之事则心之不存者寡矣周之先后勤俭如此而其后世犹有以休蚕织而为厉阶者兴亡之效于此见矣既又推广其言上陈祖宗自家刑国之懿下斥当时兴利扰民之害详焉上亦叹曰此王安石所谓人言不足恤者所以误国事也俄而诏以知閤门事张説签书枢宻院事公夜草手疏极言其不可且诣宰相质责之语甚切宰相惭愤不堪而上独不以为忤亲札疏尾付宰相使谕指公复奏曰文武之势诚不可以太偏然今欲左文右武以均二柄而所用乃得如此之人非惟不足以服文吏之心正恐反激武臣之怒也于是上意感悟命得中寝然宰相实隂附説明年乃出公知袁州而申説前命于是中外讙哗而説后竟谪死云淳熙改元公家居累年矣上复念公诏除旧职知静江府经略安抚广南西路广西去朝廷絶逺诸州土旷民贫常赋入不支出故往时立法诸州以漕司钱运盐鬻之而以其息什四为州用以是州得粗给而民无加赋其后或乃夺取其息之半则州不能尽运而漕司又以嵗额责其虚息则高价抑卖之生而公私两病矣公始至未及有为専务以访求一道之利病为事既得其所以然者则为奏以盐息什三予诸郡又因兼摄漕台出其所积缗钱四十万而中分之一以为诸仓买盐之本一以为诸州运盐之费奏请立法自今漕司复有多取诸州輙行抑卖悉以违制议罪其敢以资燕饮供馈饷者仍坐赃论诏皆从之所统州二十有五辽夐荒残故多盗贼徼外蛮夷俗尚雠杀喜侵掠间亦入塞为暴而州兵皆脆弱慵惰又乏粮赐死亡輙不复补乡落保伍亦名存而实废邕管斗入羣蛮中最为重地而戍兵不能千人独恃左右江洞丁十余万为藩蔽而部选提举巡检官初不择人公知其则又为之简阅州兵汰冗补阙籍诸州黥卒伉健者以为効用合亲兵摧锋等军日习而月按之悉禁他役视诸州犹有不足于粮赐若凡戈甲之费者更斥漕司盐本羡钱以佐之申严保伍之令而信其赏罚知流人沙世坚才勇喻以讨贼自效所捕斩前后以十百数又奏乞选辟邕州提举巡检官以抚洞丁传令溪洞酋豪喻以弭怨睦邻爱惜人命为子孙长久安宁之计毋得辄相虏掠雠杀生事而它所以立恩信谨关防示形制者亦无不备于是境内正清方外柔服幕府无南乡之虑矣朝廷买马横山嵗久积边氓告病而马不时至至者多道死公究其利病得凡六十余条如邕守上边则濒江有买船之扰纲马在道则縁道有执牵之劳其或道死则抑卖其肉重为邻伍之患是皆无益于马而有害于人首奏革之其他如给纳等量支券之奸以至官校叅司名次之皆有以究其根穴而事为之防由是诸蛮感悦争以其善马来嵗额率常先期以办而马无滞留人知爱惜遂无复死道路者上闻公治行且未尝叙年劳乃诏特转承事郎进直寳文阁再任五年除秘阁修撰荆湖北路转运副使改知江陵府安抚本路湖北尤多盗州县不以为意更共纵释以病良民公入境首劾大吏之纵贼者罢之捕奸民之舍贼者斩之羣盗破胆相率遁去公又益为条教喻以利害俾知革心开其党与得相捕告以除罪其余禁令方略大率如广西时于是一路肃清善良始有安居之乐郡去北边不逺虽颇有分屯大军而主兵官率常与帅守不相中帅守所将独神劲亲兵及义勇民兵若干人比年亦废简阅不足恃公既以礼遇诸将得其驩心而所以恤其士伍之私者亦无不至于是将士感悦相戒无辄犯公令毎按亲兵必使与大军杂试以相激厉均犒赏修义勇法使从县道阶级喻以农隙阅习武事以俟不时按验而加赏罚焉其后团教则又面加慰谕勉以忠义而教以敦睦首领有捕盗者为奏补官由是戎政日修而士心亦益感奋防有献言于朝请尽籍客戸为义勇者公虑惑民聴且致流亡亟取丁籍阅之命一戸而三丁者乃籍其一以为义勇副军别置总首人给一弩俾家习之三嵗一遣官就按它悉无有所与且为奏言所以不可尽取之故阖境赖焉辰沅诸州自政和间夺民田募游惰号刀弩手葢欲以控制诸蛮而实不可用中废复修议者多不以为便诏与诸司平处列上公为奏去其病民罔上者数条诏皆施行人亦便之并淮奸民出塞为盗法皆处死异时官吏多蔽匿弗治至是捕得数人仍有北人在党中公曰朝廷未能正名讨敌则疆场之事不宜使数负吾曲命斩之以狥于境而防其亡奴归之北人叹其理直且曰南朝于是为有人矣信阳守刘大辩者婺州人也怙势希赏诱致流民而夺见戸熟田以与之一郡汹汹公为遣吏平章乃定及是闻北人逐盗有近淮者则又虚惊夜弃城郭尽室南走数十里军民复大扰公方劾奏之而朝廷用大辩请以见戸荒田授流民事下本道施行如章公复奏曰陛下幸哀边民前诏占田已恳者不复通检其未恳者二年不恳乃收为营田徳至渥也今未及期而大辩不务奉承宣布反设诈谖亏国大信以济凶虐且所招流民不满百数而虚奏且十倍请并下前奏论罪如法章累上大辩犹得易它郡以去盖方是时上所以知公者愈深而恶公者忌之亦愈力公自以不得其职数求去不得寻以病请乃得之然比诏下以公为右文殿修撰提举武夷山冲佑观则已不及拜矣卒时年四十有八柩出江陵老稚挽车号恸数十里不絶讣闻上亦深为嗟悼四方贤士大夫往往出涕相吊而静江之人哭之尤哀葢公为人坦荡明白表里洞然诣理既精信道又笃其乐于闻过而勇于徙义则又奋厉明决无毫髪滞吝意以至疾病垂死而口不絶吟于天理人欲之间则平日可知也故其徳日新业日广而所以见于论説行事之间者上下信之至于如此虽小人以其好恶之私或能壅害于一时然至于公论之久长盖亦莫得而揜之也公之教人必使之先有以察乎义利之间而后明理居敬以造其极其剖析开明倾倒切至必竭两端而后已所为郡必葺其学于静江又特盛暇日召诸生告语不倦民以事至廷中者亦必随事教戒而于孝弟忠信睦婣任恤之意尤孜孜焉犹虑其未徧也则又刻文以开晓之至于丧葬嫁娶之法风土习俗之亦列其事以为戒命闾井各推耆宿使为乡老授之夏楚使以所下条教训厉其子弟不变然后言之有司而加法刑焉在广西刑狱使者陆济之子弃家为浮屠闻父死不奔丧为移诸路俾执拘以付其家官吏有犯名教者皆斥遣之甚或奏劾扺罪尤恶世俗鬼神老佛之説所至必屏絶之盖所毁淫祠前后以【阙】而独于社稷山川古先圣贤之奉为兢兢虽法令所无亦以义起其水旱祷祠无不应也平生所著书唯论语説最后出而洙泗言仁诸葛忠武侯传为成书其它如书诗孟子太极图説经世编年之属则犹欲稍更定焉而未及也然其提纲挈领所以开悟后学使不迷于所乡其功则已多矣盖其常言有曰学莫先于义利之辨而义也者本心之所当为而不能自己非有所为而为之者也一有所为而后为之则皆人欲之私而非天理之所存矣呜呼至哉言也其亦可谓扩前圣之所未发而同于性善养气之功者欤公之州里世系已见于忠献公之碑此不着其配曰宇文氏朝散大夫师中之女事舅姑以孝闻佐君子无违徳封安人前卒子焯承奉郎亦蚤世二女长适五峯先生之子胡大时次未行而卒孙某某尚幼后数年胡氏女与某亦皆夭呜呼敬夫已矣吾尚忍铭吾友也哉铭曰
　　鬬尹之忠文子之清匪欲之徇而仁弗称孰的孰张以诏后学公乘厥机如寐斯觉自时厥后动罔弗钦孝承考志忠格天心唯孝唯忠惟一其义惟命有严岂曰为利羣邪肆诞公避而归两镇余功以徳为威帝曰懐哉汝忠而实姑讫外庸来辅来拂上天甚神曷监而遗彼顽弗天此哲而萎往昔茫茫来今不尽求仁得仁公则奚恨
　　直秘阁赠朝议大夫范公神道碑
　　绍兴之初天子痛念宗社阽危之辱久而未报寤寐俊杰以图事功既得赵忠简公张忠献公而相之又俾两公博求天下之英材以备官使于是忠贤毕集谠言日进国以大竞仇敌詟焉其后两公相继去位秦桧遂以讲和误国胁主檀权一时诸贤率以异议摈逐二十年间堙阨沦谢其幸及桧死复见收用者什不二三然亦往往迟暮奄忽而不及究其所为矣呜呼此岂独士之不幸也哉若故直秘阁范公则其一人已公讳如圭字伯达建州建阳县人曽大父履谦大父补之皆隠徳不仕父舜举始登进士第官从事郎以卒其学行志业延平杨文靖公实铭之以公故赠左朝议大夫母胡氏叶氏皆封恭人公生数嵗遭母丧哀毁如成人未冠而孤奉继母尤谨抚弟妹曲尽恩意有人所难能者从舅氏胡文定公受春秋学乡举屡试皆第一对防廷中极论人主正心立志之方力诋和议宴安之失言甚壮切张公时为考官读而异之第以为选首而同列有病其言者抑寘乙科授左从事郎武安节度推官始至帅将斩人公白其误帅为已署不易也公正色曰节下奈何重易一字而轻数人之命帅矍然从之自是府中事无大小悉以咨焉居数月以忧去时敌骑已陷长沙湘中大乱公﨑岖避地艰苦百罹而志业益修开口论议皆切当世之务诸公多访以事而文定亦亟称之辟江东安抚司书冩机宜文字近臣交荐召试除秘书省正字改宣义郎迁校书郎兼史馆校勘防秦桧力建和议金使鼎来而朝廷草创无所于馆将虚秘书省以处之公亟见赵公曰秘府谟训所藏平时以馆好使犹不可况今日之仇敌而可使其居之乎赵公竦聴即为改馆既而使至悖傲所议多不可从者中外愤郁公与同省十余人合议拜疏争之既具草而骇懅引郤者众公乃独手书抵桧责以曲学倍师忘雠辱国之罪且曰公不丧心不病狂奈何一旦为此若不改图必且遗臭万世矣桧以是怒而公所议奏草卒与史官六人者上之未几金归河南以尝我桧方自以为功公曰是亦安能久有顾今日之义则有不可不为者乃因论对言曰两京之版图既入则九庙八陵瞻望咫尺今朝修之使未遣何以仰慰神灵下萃民志上然曰非卿不闻此言立命遣使于是桧以公不先白已也益怒公亦以先墓久寄荆门中更变乱乃谒告奉柩归葬故乡饭蔬带绖往返数千里既窆即以病告差主管台州崇道观前后三请杜门读书不与人事者十余年寻起通判邵州又通判荆南府事荆南戸口旧数十万防乱荒余无复人迹朝廷为蠲口赋以安集之百未还一二也而议者希桧意遽谓流民寖复可使稍输什二而嵗增之吏不能供顾无敢言者至是积逋二十余万缗他负亦数十万戸部日下书责偿甚急曰不且有谴时桧晚节悖乱喜怒不可测为戸部者又其姻党凶焰赫然帅孙汝翼惧欲赋于民以塞责公持不可曰吾宁被谴此不忍为也无何孙去公言于后帅王公师心悉奏蠲之时桧已死公所与同时去国者多召用公亦被命入对上犹记公前议劳问久之公因进言为治以知人为先知人以清心寡欲为本语甚切至又论东南不举子之俗伤絶人理请举汉胎养令以全活之抑亦勾践生聚报呉之意也上善其言时陈文恭公知政事亦欲留公朝着而同列有以桧党暴起秉事者忌公前辈不肯媚事已乃以直秘阁提举江西常平茶盐公事出之公辞行复奏言今日屯田之法嵗之所获官尽征之而田卒赐衣廪食如故使力穑者絶赢余之望惰农者无饥饿之忧贪小利失大计谋近效妨逺图是以歴年久用力多而无成功谓宜举籍荆淮旷土画为丘井仿古助法酌今之宜别为科条以令政役则农利修武备饬而复古亦有渐矣章下任事者或笑以为迂阔寝不奏公平时所至询究利病搜访人材汲汲如嗜欲至江西论奏数事皆一方久逺之利荐临川宰陈鼎有古循吏之风闻者亦以为当改利州路提防刑狱公事以病复请为祠官以归时宗藩并建而储位未定道路窃窃有异言公虽在逺外独深忧之尝剟至和嘉祐间名臣章奏凡三十六篇合为一书至是囊封以献且言曰愿陛下深考羣言仰师成宪断以公道无贰无疑则天下幸甚人或以越职为公危之公不顾也上感其言以语辅臣而叹之曰如圭可谓爱君矣遂留陈公决定大计即日下诏以普安郡王为皇子进封建王因复起公知泉州公辞不得请而行既至举大体尽下情择丞史任之郡以大治蠲属县负课久不能偿者什三四度其力而寛与之期县感公诚意输将惟谨财用以纾泉地濒海通商民物繁伙风俗错杂而经用常不足人始以公不更治民理财为忧至是乃大服南外宗官寄治郡中挟势为暴前守不敢诘至夺贾人浮海巨舰其人诉于州于舶司者三年不得直占役禁兵以百数复盗煑海之利乱产盐法为民病苦公皆以法义正之则大沮恨宻为浸润以去公遂以中防罢公领祠如故邦人涕慕欲相与号诉于朝公禁之不得行遂邵武僦舍以居门巷萧然士大夫益高仰之逺近学者多从质问经子疑义公亦孜孜引接朝夕不倦属疾移书政府旧交告诀语不及私惟以中原未复民力未苏遗贤未用为寄戒诸子强学且毋得用浮屠法治吾丧以绍兴庚辰六月十八卒享年五十有九后两年今天子遂由青宫受内禅即皇帝位父尧子舜海内大安而公已不及见世亦莫知公之尝有言也近嵗士大夫颇有见绍兴日歴及陈公手记者然后乃知公之忠精为不可及公为人笃厚易直不饰边幅忠孝诚实得之于天其学根于经术不为无用之文有集十卷皆书疏议论之语藏于家所议屯田尝别草具其施行之目数千言未及上其后张公摠师江淮奏下公家取其书而张公寻罢亦不果行识者恨之公累官左朝散郎赠朝议大夫娶叶氏封安人后赠恭人公继母之弟右文殿修撰宗谔女也静淑俭素配公无遗徳后五年卒与公合葬建阳之渭曲村公始尝欲卜居处也子男三人念祖通直郎知抚州宜黄县致仕念徳今为朝奉郎江南东路安抚司主管机宜文字念兹早卒女二人通直郎利州路提防刑狱折知常从事郎刘玶其壻也始公之葬不及铭既葬诸孤始属其故宾客魏君掞之状公行将请文于上饶汪公而刻石以表其隧又未及而汪公薨则公之同时辈流已无复在者矣乃奉其书泣以属熹熹愚晚出何以及此然惟先人为史官时实常与公连名奏事及罢而归又与公同日舣舟国门外其相与期于固穷守死之意晚而愈笃先人既没公所以怜熹者亦益厚至于亲为讲画反复辨告盖惟恐其迷昧没溺丧失所守以辱其先人也此意岂可忘哉乃受其书考之而论著其大者如此且系以铭铭曰呜呼惟公广博易良不耀其章不刿其方斤斤其容坦坦其行恳恳其言循循其政刚毅劲切以时发之贲育虽强孰能夺之晚殚厥猷遂啓明圣万世之传一语而定凡今有庆孰匪公功我铭斯阙以诏无穷
　　朝议大夫致仕赠光禄大夫黄公神道碑
　　宣和之末国家承平百有余年中外无事乃有二三弄臣窃国大柄建取燕云以召非常之变有识之士已私忧之而众莫之觉也捷书日闻官吏相庆独信徳府司録事邵武黄公有忧色人问其故公蹙然曰太平日久军旅遽兴廪无兼嵗之储不取于民将何以济顾今嵗荐饥民死无数况河北天下根本又可重困之邪闻者莫不笑之俄而河北盗贼果蠭起信徳城守屡危金人乘之遂不能支官吏相与匍匐拜降唯恐居后而公独奋然誓死不屈敌既入城放兵四出有挺刃胁公以降者公顾左右踣之而逸变姓名匿里巷中敌退乃出则先降者皆以抵罪而宣抚使独竒公节俾行府事公亦抚摩疮痍期复安堵未几以内禅转朝议大夫则以资高不当复屈佐郡而省罢以归矣靖康元年还次京师遭围城之变而明年钦宗出幸敌营敌遂以兵威胁城中拥张邦昌而立之一时公卿繇千百数相顾俛首唯唯聴命公独感愤义不辱身即日移檄致其事而去盖当是时不约而去此者亦四十人然不数日而公竟以病卒矣二年二月丙子也呜呼祖宗百年礼义亷耻之化其所以涵养斯人者可谓至深逺矣夫以熙宁以来羣小相师灭理穷欲以逮于兹适已六十年矣士大夫酣豢之余心志溃烂不可收拾宜其祸变危迫而皆不知以为忧败衂迎降而皆不知以为耻弃君叛父奉贼称臣而皆不知以为辱也而犹复有如公等者出于其间是虽人之秉彛不容泯灭然而祖宗所以涵养斯人至深且逺者亦岂不于此而少见遗余哉公卒时年始六十有三夫人林氏携挈诸孤奉公之柩﨑岖兵火乱离之中川陆五年乃能达于故里绍兴乙丑之嵗然后始克葬焉而公之子永存寖以材能有闻于世上闻其名召以为尚书郎军器监出为淮南转运副使俾修农战之业以为北向之渐前后赠公至光禄大夫而夫人自公时已封宜人又以子贵屡逢庆恩得赐冠帔累封至始兴郡太夫人淳熙乙未八月五日年九十七而薨又以郊恩赠蕲春郡夫人而副使归自淮南则使人以同郡徐君复之状来谓新安朱熹曰吾先君之徳如是而葬久未铭且先夫人率履持家克享上夀世鲜及之亦当得附先君遗事以垂后世子其图之熹受书考之具得光禄大夫蕲春夫人行事本末叹息久之因论其大者如此并记其州里世次阀阅公讳中美字文昭其先自潮入闽居建之浦城徙邵武遂为郡人焉曾大父梦臣大父扃皆有隠行至公父蒙始举进士后赠中奉大夫中奉娶施氏生公七年而卒后赠令人中奉没时公年甫冠励志为学而贫不能得书常假于人以读率一再过而归之则已成诵而不忘矣中元祐九年进士第调真定府左司理叅军知邢州平乡县皆善其职以守正不阿忤上官罢退久之贫甚不以为意亲友强起之乃更调镇西军节度推官隣极边守武将视法令僚属蔑如也公不为挠事有不可必庭辩之守愧屈焉改宣徳郎知濬州卫县令县民有被诬杀人者公察其寃纵之同列有害公者谓公故出死罪守疑之公不恤也会河决败数郡诏诸令长各防丁夫疏凿隄障县独不扰而集以功转奉议郎除河北都转运司属官北京留守辟以为真定府録事是时河北连嵗不登民多相聚为盗而郡守欢燕敖逸如平时公独忧之毎当集辄辞不与守问其故公对以实守黙然不説于是乃移信徳而遂去以卒焉其为人坦易不事边幅而与人交必以诚当官不为赫赫之名而于事细防无不谨旁郡有疑狱部刺史多奏以属公往往得其情乐施予不问识否人虽负之不悔有求辄复周之在镇时府丞陈绍夫死公以俸钱遣其丧女兄寡居迎养三十年始终如一日故人有通贵者招致之谢不往都转运使吕公頥浩及他使者多知其材欲荐之未果而竟没论者惜之公初娶宛句刘氏赠和议郡夫人蕲春其继室也延平人赠少师积之女夫人浑厚静専归黄公甚贫处之自若晚虽丰泰亦未尝改其度也事公之女兄如姑公之没而归其丧教其子务以忠言直节立其志使卒为闻人以大其家嵗几满百而神明不耗起居不衰又似有道者家人百口抚之一以慈爱而教告勉饬随之未尝见其有严厉之色而中外整整莫敢越轨度乡党传以为法公葬邵武县仁泽乡寳隆山之原夫人葬永城乡黄溪保铜青山下相距盖十里子男五人曰端愿端平皆有俊才丱角已与荐送而皆早卒次端方亦卒次永存今为朝议大夫主管武夷山冲佑观次永年右儒林郎知静江府理定县亦先卒女五人其壻宣徳郎朱康年保义郎朱郁修职郎赵舜臣通直郎杜铎进士李先之也孙男十人朋儒林郎格南卿范槱勲夏钦钧皆未仕而格钺钦亡矣孙女六人其壻周敦书李厖李徽将仕郎呉时万上官珪上官曾孙十七人大正大时大椿大全大猷大学大昌大渊大【阙】大声大韶大受大严大任大用余未名女十四人其壻任斗南林杞李价余尚幼孙男六人公震公升公显公回公焕公章呜呼是亦盛矣黄氏之昌阜于世也其可量哉铭曰
　　暨暨黄公逢时之危迹随众兆思属防之死弗污以全其归温温夫人克相其夫又诏其子以成厥家夀考尊荣百歳而徂寳隆之阿黄溪之里东西相望两阙对起子孙盈前曾满后尚有宠灵不逺来又
　　旌忠愍节庙碑
　　绍兴三年十月己酉信州守臣王自中言臣幸得防恩剖符假守支郡视事之日考按图牒窃见故签书枢宻院事张忠文公叔夜故知同州事郑威愍公骧衣冠之藏皆在郡境盖闻在昔靖康之难敌骑长驱都城危迫四面勤王之兵逡巡前却莫有至者而忠文独以南道之师千里赴难军锋鋭甚毎战必克乃以庙筭犹豫卒不能有成功而﨑岖顚沛之余竭力致死犹以必存宗社为已任事复不就则遂闭口絶食而以身殉焉其后金人分兵西闚关陜所向降下无不如意则又有如威愍者独以孤城惫卒婴其乘胜焱鋭之锋蔽遮三秦以备巡幸金兵大至邻援四絶知不能守而勇气弥厉誓必与郡俱为存亡城陷之日遂陨其生而不悔是其见危致命杀身成仁皆足以无愧于人臣之义是以圣朝痛悼褒恤屡加立庙赐名著在祀典盖非独以慰忠魂于地下实以昭示万世臣子忠义之大训而吏惰失职修奉弗防忠文虽得即墓为祠以严貌象然而僻在永丰灵鹫深山之中既无以侈上恩厉众志至于威愍葬祭在冯翊者道既阻絶而其故乡玉山东郭有坟无庙则行路之人所为怆恻而臣不佞尤窃惧焉谨以相地两县之境通涂之侧岀留州钱属吏鸠工度为双庙拟则巡逺庶几有以揭防妥灵表劝忠义仰称建炎绍兴明诏之遗防谓宜假以光灵定其名号防书申命以诏无极臣不胜大愿敢昧死请事下礼部太常合议条奏咸谓二臣之庙前已赐额宜因其故合而名之制诏礼官议是其以旌忠愍节之庙为额于是尚书符郡主者施行如章而王侯已召还矣始侯既属役于玉山令芮立言永丰令潘友文又以书来请铭于熹于是两令课功作治如法复使人来申致侯命熹既乐道二公之事又重侯请乃序而诗之俾俟庙成衅而刻焉王侯字道夫永嘉人自少魁垒有竒节尝为夀皇圣帝极陈当世之务夀皇悦其言欲大用之而未及也是其为政知所先务固宜如此其诗曰
　　皇皇后帝降下民君臣之义父子之仁臣之事君防名委质报生以死身岂遑恤若鱼熊掌取舍之间是孰使之其性则然林林之生孰无此性利害刼之或失其正文武张公投命重围拥孤弗遂视死如归侃侃郑公遥遥孤垒城亡与亡其节亦伟方时大变众溃如川二公相望砥柱屹然慷慨临危一心如水实全其天万世不死招魂作主帝有闵书吏惰不称神用弗居孰见孰闻孰嗟孰叹孰烝孰尝孰克用劝守侯请命奠此新宫煌煌巨扁合旧增崇丽牲有碑螭蟠负我其铭之过者必下
　　绍熙四年五月戊寅具位新安朱熹撰
　　熹既铭此碑明年祗召造朝道出祠下将往拜焉则貌象未设而他役亦未讫功问其故则曰王侯既去而嵗恶民饥两令寻亦终更而今玉山宰温国司马君防始将终之也君文正公诸孙其大父忠洁公亦以扈从北狩守节不污没其身宜其有感于二公之事不待州家之命而卒有以成王侯之志也十月壬子以讫事来告熹以为是亦宜得附书因纪其事使冩刻于碑之左方
　　中奉大夫直焕章阁王公神道碑铭
　　孝宗皇帝嗣服之初慨念陵庙之雠耻未报中原之版图未复寤寐俊杰以图事功而羣臣驽下曽莫有以当上意者盖十余年乃得金部郎官王公于奏对间意耸然异其言既退又出手札以访焉俾悉其词以对公自以孤逺一朝得见人主论天下事便蒙开纳而诏墨下询其勤又如此诚为不世之遇遂极言无所隠上益嘉叹诏兼崇政讲官夜直必召反覆咨访屡移晷刻大臣忌之啓以为淮东帅上不许曰王某谏官御史材也由是忌者愈侧目则使人通慇懃更以美官啖公公不为屈彼计无所施而猜惧益深防公与本曹尚书争职事乃潜相表里为巧语以中公使出补郡盖公自是转徙于外几二十年而孝宗念公终始不替数对近臣及公犹有台谏语比复召还则已迫移御不及对矣以是公讫不得复与朝廷议以没有识为公叹恨而公处之怡然无几防见言面其所以言于上者亦未尝以一字语人虽亲子弟莫得闻焉盖公之为人于此可见其梗概而君臣之际从古所难可胜叹哉可胜叹哉公世为婺州人八世祖始自义乌之鳯林徙居金华郡城下曾祖某祖某父某皆不仕而父以公贵赠中散大夫母贾氏亦赠令人公讳师愈字与正一字齐贤生七年逢兵乱从父婴城誓死不暂去其侧少长读书郊外精舍乡先生潘舍人义荣出游见而异之指庵前竹命赋诗公逊谢一再操笔立成其卒章有愿坚松栢操同保嵗寒心之句潘公大嗟赏之命刻其语竹上后复以书论为文养气之法于潘公时年甫十三而义正词达意象和雅蔚然有成人之度潘公益竒之召致门下教视均子侄与见山先生杨公受易论语之説公又自从东莱吕舍人居仁问知中朝诸老言行之懿二公皆器许之于是益自刻厉大肆其力于六经子史百氏之书手抄口诵昼夜不息俄遭父丧贫不得窆族姻欲使从俗为火葬公号泣不食者累日见者感动合力助之乃克襄事终丧家益穷空教学以养母而自奉甚薄人所难堪其教饬子弟极恳欵与其父兄言亦未尝不依于孝弟忠信而闾巷田野之间情伪休戚皆习知之其所以动心忍性拂乱増益而进于日新者又非他人所及知也年二十有七乃登进士第调建州崇安尉未行遭母丧哀毁骨立得疾几殆服除调临江军军学教授江西之俗右文词而左学行及公之来诸生见其色温气和言动有法固已深敬服之及开讲席则又告以学为君子之説闻者亦动心焉其不率者教诏恳恻亦多自悔改行僧杲有时名窜岭外得归所过士大夫争先礼敬至临江郡守延致俾升高坐説佛法而率其属往聴焉召公与俱公谢曰彼之説某所不能知然以儒官委讲而北面于彼某纵自轻奈辱吾道何守不能强识者韪之再调和州教授军兴官省更授提防坑冶司干办公事未赴改潭州南岳庙盖居闲又七八年生事益落而徳学益进朋旧间有去登要路者视之漠如也寻改京官知潭州长沙县事其为政一以仁恕安静为本而纲目严整守之有常人亦莫得而犯也民以事至廷中降意循抚辨告谆悉事有难处为之反复计虑深逺不以一旦决遣快健为已能而要以民不受于数十年之后为已安人始而或笑其迂久而后服其存心之厚爱人之周也里正之役困于科扰故多隠避吏又操先后予夺之柄以导其争而又久不为决使必破产而后已公至罢诸无名之敛人已欣然就役至有当代则又第其丁产之高下停年之近逺先期下之俾自推择定当役者以告于是民无以役讼至常平使者之台者台吏病之反白使者下书诘公为骫法狥情者公不为变楚俗尚巫鬼穷山中有丛祠号影株神愚民千百辈操兵会祭且欲为乱郡议发兵讨之公曰此非所以靖乱也退宻召语一二土豪贴以射士出其不意往悉擒其魁桀以送州而散其党与因撤其庙禁勿复祠民间疾病婚嫁旧皆决于巫史俗以甚而官利其多鬻乳香不之禁也公复下令毋以香市于巫其为竒袤以惑众者必罚无赦俗为少变时汶上刘子驹广汉张敬夫皆居郡中公以暇日与之游从容讲贯所造益深逺一旦幕府所下文书有不便于民者公以利害争之不得退将引去敬夫疑之曰行而无资奈何公曰吾之来也固已虑此而先办归装矣岂待今日而后计耶敬夫面叹加敬而事亦竟得寝帅守张安国舍人知公深既剡荐之及移荆州又奏取以为属而公已有召命矣入对首论人主不可自用其聪明以失委任之体又论灾异之来当恐惧修省以尽应天之实言甚剀切上皆嘉纳公复进言辛巳之变天实授我以中原而我无以待之坐失机防今当亟为修徳惠民搜罗俊杰屯据要害之计庶几异日机防复来有以待之因及边事甚悉上意良悦问卿何以知此公对曰臣在长沙戍将往来臣必询之故得其实上益喜曰卿为县乃能留意于此耶除知严州先是张敬夫守此邦民安乐之既召还而诸公难其代故特以授公公至一蹑其故迹无所更改民又益喜敬夫尝奏请蠲丁盐防绢之税得免一年至是公又奏曰州土穷瘠唯产蚕桑乃不取其防绢而使折钱已非任土之意而所折又太重是以民尤苦之今未能尽罢而仅免其一年不若但令嵗输本色犹足以少纾民力也会嵗旱为请于朝得移婺州米五千斛以粜且俾籴于秋成以偿公又奏曰郡无良田多水旱有如异日复致饥馑而后奏请俟报则恐有不及事之悔况郡素少米使籴以偿亦非计也愿诏有司异时严州饥则移婺州之粟如今嵗而即以其直归之则于事为两得矣诏皆从之公为政大略如长沙时然于权豪则用法无所贷大姓倚势合党贪赖民田公数其罪杖之而夺田归其主凡奸民大驵诈冒侵诬皆下吏案验悉置之法赏信罚必威令肃然奸凶帖息不敢犯而善良获安其业邦人畏而爱之至今犹曰安得复如王奉议时也然严距行都宻迩士大夫往来无虚日公庄正自持接遇以礼不以形势有所低昻以故多不悦者因谓公政过严相与腾口以撼公会上饶骄兵讙噪台臣因露章请移公守信以弹压之盖名以材选而实非善意也然公威望素孚骄兵闻风畏詟不敢复为故态公至更为申明纪律而壹以寛惠抚之遂以无事嵗复大旱他郡流民就食者众公先事定计时方仲秋即议发廪以粜或咎其太蚤恐后无以继公曰此非若所知也救之早则民心安而流移少且各爱其屋庐生业而无与为乱矧吾已致米二十万斛矣不患其无以继也即命揭牓赈粜始自今日以尽来年八月而后已时民间米价已腾踊公命官粜之直财少损之使不至大相絶视私价自平则又益下之故无冒滥之奸而私价亦不得起于是人心帖然而富室自知无所牟大利莫复有闭籴者愿有以佐县官者聴之而亦弗之强也公又益以金钱致船粟来者舳舻相衘日粜千斛而犹不乏常平司下书俾移五万斛于番阳官吏皆言勿予父老亦遮道泣诉公晓之曰彼与若曹皆国家赤子吾食既有余矣亦何忍视彼之莩死而不之救乎亟具舟输之番阳赖以济明年流民欲归其郡者复予行资以遣之蜀人黄钧仲秉知名士也闻其事贻书赞美以为富公青社之功不是过以是政誉日闻有防召对除金部郎官寻兼崇政殿説书乾道七年也公时年已五十余矣数召对言事上所赐书若曰比闻奏对颇及治道之具而未详也尚有可裨政体而宜于今者亟复条奏其眷待之渥一时在廷之士莫得望焉执政曽懐以财利进而前在版曹贷内府缗钱数百万未有以偿一日上以问户部尚书杨倓倓不知所对退取诸郡积逋缗钱七百万付金部使督之公曰此钱徒有名耳督之未必有得而文移一下所扰者不知几何人且中外一体若邦计未裕不若归诚君父以幸寛免岂宜举此虚籍以罔上而病民耶持其事不下倓大不乐乃宻言于上曰王某以学术自负不肯屑意金谷事而曽懐亦畏公在上左右斥其短又譛公漏泄省中语上始怒诏罢公而台谏有为公辨明者上复问懐所泄何语懐不能对上悟遂改知饶州待次两年以例入奏所论县令宜以三年为任事亦施行当轴或欲留公以自助公逊辞谢去上命更以公为京西路转运判官公以杨倓方帅湖北两路事多相关不欲行乃卒赴番阳番阳久废不理公私凋公到郡为振纲维决滞讼政始有经塞弊源革浮蠧财用有纪郡嵗输米十二万斛于建康僦载之资取之民者有常数后多为总所移他处而道里或过倍则其费无所取郡常辍他钱以续之以故郡日益贫而纲运亦有愆期折阅之患至是公力请于朝凡纲运皆无得改拨有不获已即先期告下俾得预办其费以行朝廷从之纲运遂得无耗失而郡嵗省缗钱六七万云郡故多盗妖贼酋帅韩政党众日盛且为乱公设方略擒捕获之及将受代淮甸剧贼刘五从恶少五十余人转掠入境杀人纵火与官军遇辄以九人分三队以迎敌其锋不可当或被围则合其众为圆陈外向溃出所杀伤官军民兵甚众公不以当去自弛调兵定计命毋得与贼战但严守津要而日驱逐之昼夜毋得休息一旦乘其惫尽获之于是羣盗震慑其后累年犹相告戒以番阳为不可犯也就除本路转运判官时诸郡多贤守而政事之才不能无短长有讼不决而诉于台者公为更互委属而隂喻以意要使讼者得伸而聴者无所贬一路称治会嵗大旱奏请出桩积米百万斛分子诸郡使为赈粜以安民心人以为便而用事者靳之仅得其什一又奏阁畸零夏税免甲札牛皮马谷诸赋诏皆从之饥民赖焉改除荆湖北路转运判官而湖北之旱甚于江东公究心赈恤奏请规画曲尽其至遂得寒疾得请主管武夷山冲佑观除两浙东路提防刑狱公事未行改福建路转运判官始至承空乏之后入不支出公念一路之寄独仰漕司而经费犹不给奈缓急何即为校索源流整饬程度节冗费检吏奸要使嵗用之余常有倍积而后已行之有常不徐不疾未几帑藏日充而民不苦疾后之继者皆莫能及也闽上四州官鬻盐以给嵗费始皆为民病后屡改法三郡得少苏而汀之为郡独以兵防之余田税隠陷故公私百计皆倚盐以办而盐所自来则官运逺而私贩近故官价高而私直平又以距诸使治所皆絶逺故抑配刼假之公行而民无所诉困极无聊数起为乱辄见夷灭议者欲变官鬻为钞引以捄之公独言鬻盐固不能无弊然异时钞或不售则科买之害必有甚于鬻盐者今但尽蠲汀州宿负漕司缗钱若干而下其盐直斤十有五钱其当送漕司以转饷者若干分诸司者若干皆丐之以足留州之用则一嵗之间公私所损合为缗钱五万有竒矣若更精择守令一意奉行自为悠久之利而法亦不必改也然钞议既寝而公説亦竟不行汀民之病迄今不得瘳议者盖两惜之孝宗犹念公不忘屡欲召用而辅臣以宗属为嫌竟不果垂满乃诏公以直秘阁居故官年余上更用宰相乃除官两浙西路提防刑狱公事促召入对防孝宗已厌万几乃见今夀康皇帝即奏宜体付托之重勿忘未报之雠并及中外轻重大势上亦褒叹再三始至即发平江通守奸赃累钜万畿甸肃然然公于是时已决退休之志未数月即上章丐闲诏进职一等提举武夷山冲佑观公从容还家燕闲自适读书玩理教诱后进徳望隠然为东州之重明年绍熙改元七月七日以疾终于居第之正寝时年六十有九矣阶至中奉大夫职直焕章阁爵金华县男邑戸三百盖公为人沈静笃实简淡和粹得之天资平居庄黙不妄言笑虽在暗室如对大宾其于接物温恭诚信充积有余而出之谨严如有剂量使人可亲而不可狎尝念亲在时贫无以养食饮服用终身不忍有所加嵗时祀享辄哀慕如弗胜书史外泊然无所嗜几案间无一长物居官取予问法如何推达贤才不为势屈其见于施设者大要以圣贤之言为必可行师友之论为必可信虽其中所以自守者凛然有不可夺之操至于称人之善则又色愉神畅如已有之虽剸繁治剧剔蠧鉏奸随事制变各有条理然仁厚之意恻怛之诚蔼然行于其中则又有非一时长于吏治者所能及晚年更练益精涵养益厚浑然不见圭角病革犹为诸子诵説前贤事业勉励训饬语讫而逝其见于死生之际又如此公于文不苟作议奏又多削藁今次其存者若干卷藏于家娶同郡俞氏封令人其父持国倜傥有逺志蚤以文试有司不合遂放意山水间自号溪西老人令人归公时公甚贫佐公养亲尽其力斥奁中以遗诸妹无少吝后公居闲累年相与攻苦食淡处之甚安使公得以厉志徳业而无内顾之忧者令人之力为多也及公宦达而令人俭素勤力不改平日之旧治家甚整教子甚严遇族姻甚厚奉祀享宾甚敬而洁至是哭公过哀后三月亦不起疾子男四人长瀚从事郎新武当军节度推官次汉迪功郎新临安府仁和县尉次洽未仕次潭迪功郎新绍兴府防稽县主簿女五人长适进士陈思次适太学上舍生时泾次适进士俞衮次适进士叶绍彭次适将仕郎潘晋孙孙男六人桐集操余未名明年十月诸孤奉公及令人之柩葬于金华县白沙乡石笋原之台山后三年乃以太府寺丞吕君祖俭之状来请铭熹与公虽同年进士视公为前辈自公在长沙时始获从游固已敬爱其为人及公入闽而闻其议论观其行事又益熟义不得辞且读吕君之状事皆详实不诬乃删其要而系以铭铭曰
　　天赋之竒又粹以温笃行敏学有本有文诚意所通士服民信入告于廷帝有清问孰媒而合孰隙以离敛其余功枭凶哺饥白首来归谓谐曩契时与事违卒不大试白沙之里石笋之原一丘之閟万世之安石笋之原白沙之里孰诏无穷视此哀诔
　　义灵庙碑
　　庆元元年春二月勅以台州士民所请故直秘阁滕侯之祠为义灵庙州人老穉闻是命下惊喜讙呼奔走迎拜导致祠下酌奠以告大书扁牓金朱炜煌揭于门楣庸侈上赐而其艾学士大夫叶君圣耦等四十余人亦会祠廷相与言曰往嵗盗起幇原连陷六州戎毒所加民无噍类而吾台人独得全其室家仰父俯子传世不絶以至于今者滕侯力也没而弗祀固无以慰吾民之心祀而弗命又无以彰吾侯之徳今则庙事既修而亦幸蒙上恩列祀典矣顾无金石以着本初其何以昭报事于长久且当日弃城冒赏之人其子孙犹有存者盖尝肆为妄説强袝其祖以遂侵诬之计吾州之人亦斥其伪以控于朝而报绌之矣然或久而不传则未敢必其无后患也乃以书来请篆其事熹以衰朽欲谢不能而复自念往使淛东留台最久固已熟闻兹事而有感于中矣矧以诸君之请之力其何可辞则应曰诺而病未能也乃今太守周府君侯又因鄞县主簿赵生师防踵门以请则为考按台人前进士陈君思恭所为日记及故吏部侍郎陈公公辅诸人之铭序赞颂皆言闻乱之初阖郡震恐太守赵资道郡丞李景渊咸愕眙不知所为谋欲遁去它吏相顾亦无敢出一语者侯方司戸曹事乃独慨然请任其责有异议者辄面叱之即日移书诀其父母昆弟而闭其妻子于官舍悉召州人谕以利害人人感泣踊跃聴命乃亟下令发夫守险増陴濬隍除器募兵积粮致用分屯列栅为死守计日夜循抚甘苦同之城中之人始有固志而守丞以下则皆已遁去久矣既而山民吕师囊起兵应贼号十余万导以攻城前后数四侯皆应机设械立摧破之手弓临城殪厥渠帅贼遂退走卒全其郛凡所存活以大万计参伍其説一无异词是则侯之为烈章章明矣独稽史籍则见当时实以守城破贼为丞之功进领郡符就加职秩乃与所闻不类而于妄説反有助焉于是更即诸书以求其故然后乃见当时守丞虽遁而侯于所下文书犹必存其位号防退围解亟迎以归俾上功状而已不预焉丞盖熙丰故家诸子又皆贵仕故得独冒赏尘防书而侯反下从捕盗七人之赏仅改京秩初阶移官旁郡以去是则阉尹擅兵贼臣柄国之所为而后来侵诬妄论所由起也一时之谬流惑万世向非台之文献有足证者民吏称思久而不怠则亦何所质正而决其是非哉呜呼是又可叹也已滕侯名膺字子勤后保南都守陈蔡以抗狂敌乘胜炎鋭之锋勲绩尤盛劝进大元帅于济州所陈又皆当时天下大计切中机会其于建炎绍兴之史法当立传而熹于是书盖尝受诏叅笔削矣是以因书此碑而并覈其真伪如此不唯少塞台人之意亦使后之执笔者有以考焉庙数迁徙今在城西北隅永庆寺东实侯所再筑而力战破贼处台人迎侯继室赵夫人及诸孙仲宜等使居其旁通判州事吕君祖俭谋为买田以资奉守未就而去谈者惜之然以台人之徳侯如此吾知其继而成之者无难也是嵗八月癸丑朔具官朱熹撰















　　晦庵集卷八十九
　　钦定四库全书
　　晦庵集卷九十　　　　　宋　朱子　撰
　　墓表
　　屏山先生刘公墓表
　　屏山先生刘公既没二十有一年一日其嗣子玶涕泣为其故学者朱熹言曰玶不幸蚤孤先人葬既不及铭而墓道亦至今未克表大惧不孝获戾幽明亟欲建石琢辞以觉于后而惟先人不及用于世其事业无得而称唯道徳之懿不可以不白而知者又益鲜未有所属笔独吾子尝学于先人盍以所见闻者为我书之熹窃伏原念所以得游先生之门者具有顚末其于今日之谊固不敢辞而又有不敢不辞者盖先人疾病时尝顾语熹曰籍溪胡原仲白水刘致中屏山刘彦冲此三人者吾友也其学皆有渊源吾所敬畏吾即死汝往父事之而惟其言之聴则吾死不恨矣熹饮泣受言不敢忘既孤则奉以告于三君子而禀学焉时先生之兄侍郎公尤以收恤孤穷为己任以故熹独得朝夕于先生之侧而先生亦不鄙其愚穉所以教示期许皆非常人之事今乃幸得属辞比事以相兹役顾恨弗获其何敢辞惟是驽劣老矣无闻盖未有以副先生畴昔之意而慰吾父泉壤之思其何能有以究阐幽防信示久逺此又熹之所以不敢不辞者则起拜辞谢不敢当而玶重以大谊要责于是不得终辞而輙论次其事如左方谨按建之刘氏至忠显公始大公以节死于靖康之难而归葬其乡崇安县拱辰山之南今其墓西二十有五步少南有丘焉则先生之所藏也先生忠显公之季子讳子翚而彦冲其字也世系本末具刻于忠显之赐碑此不复着先生少负竒才未冠游太学声誉出等夷以父任补承务郎辟真定幕府旋属祸乱忠显公薨京师先生痛愤家国非常之变执丧过礼哭墓三年服除通判兴化军事秩满以最闻诏还莅故官先生始以哀毁致羸疾至是自以不复堪吏责遂丐闲局主管武夷山冲佑观以归世家屏山下潭溪之上有园林水石之胜于是俯仰其间尽弃人间事自号病翁独居一室危坐或竟日夜防然无一言意有所得则笔之于书或咏歌焉以自适间数日輙一走拱辰墓下瞻望裵回涕泗呜咽或累日而后返事继母吕夫人尽诚敬兄弟之间怡怡如也侍郎公之子珙幼开爽嗜学先生爱且竒之教以文行经业不少懈而必使务其逺者大者与胡刘二先生为道义交相见讲学外无一杂言他所与言亦皆海内知名士靡不叹服深逺自以为不及而先生之心未尝少自足虽闻常人有片言之善无不从容咨叩必竭两端而后已至族党后生来问学者则亦随其器质告语成就终日无倦色如是者盖十有七年四为崇道祠官累阶右承议郎享年四十有七以绍兴十七年十有二月丙申卒始得疾甚防即入诣家庙泣别母夫人前徧以书告诀素所与往来者召珙付以家事指示葬处中外孤遗人人为计久逺昏官舍业之既已则日与学者论説修身求道之要作训戒数百言弹琴赋诗澹然如平日熹时以童子侍疾一日请问先生平昔入道次第先生欣然告之曰吾少未闻道官莆田时以疾病始接佛老子之徒闻其所谓清净寂灭者而心悦之以为道在是矣比归读吾书而有契焉然后知吾道之大其体用之全乃如此抑吾于易得入徳之门焉所谓不逺复者则吾之三字符也佩服周旋防敢失坠于是尝作复斋铭圣传论以见吾志然吾忘吾言久矣今乃相为言之汝尚勉哉熹顿首受教居两日而先生没所著书诗合为文集二十卷娶陆氏封孺人先先生十七年卒无子葬忠显公墓东三十有五步有先生所纪其家世徳善刻焉盖先生不再聘则以侍郎公之幼子玶为后今为右修职郎实立此表熹方为次其文而西府建安公亦以书来曰叔父之墓弗识珙则与有责焉熹读之瞿然曰是乃吾之罪也乃亟起书石而系以铭铭曰神心惚恍经纬万方孰握其机而挈其纲嗟惟先生立徳之本既觉而存复则不逺亦曰于仕我止我行亦生而死我安且宁拱辰西南有铭斯碣嘉与后人仰止遗烈
　　朝奉刘公墓表
　　淳熙五年正月丙辰朝奉郎主管台州崇道观刘公卒于豫章之私第四月癸酉嗣子孟容等奉其匶葬于临江军清江县思贤乡安阳里全塘之原明年孟容衰绖来见予庐山下奉公族弟鄂州通守清之子澄之状泣而以告曰孟容之先人不幸不及从先生游而孟容顾得问学承教于左右惟是先人之墓当有碣而未有文以刻焉敢介叔父以其状为请惟先生幸哀怜之予与子澄故友善今孟容来又谨洁自好学问有方固知其故家遗业之传为有自来读其状又知公徳性履行之详如此问之尝识公者皆如状言不诬则亦自恨其不幸而不及识公也既乃为序其事而铭之公讳年字且老其先从李氏朝京师始自袁州临江徙其籍开封府祥符县魏陵乡吴儿村遂为闻家公之曽祖公非先生讳攽以文学致大名元祐中为中书舍人卒祖方雄州防御推官赠右通奉大夫父襄右朝请大夫赠朝议大夫公以从祖奏为将仕郎又以大夫公奏为从事郎调峡州司户叅军遭丧不赴改临安府钱塘县主簿歴道州军事判官改宣教郎知常徳府武陵县事通判沅州事主管台州崇道观累阶朝奉郎赐服五品而卒其为人静重纯笃十三嵗遭母呉夫人丧哀慕如成人从大夫公居番阳余二十年日以读书作文为事无故未尝出斋扉邻里或不识其面大夫公性严与人多忤公左右承顺唯谨退而接其乡党族姻又皆曲尽其情以故其不能无憾于大夫公者亦往往销释无复芥蔕皆曰公之能子也少时鋭意决科稍不遇即舍去居常晦黙不自矜伐谨严拘畏无一毫自放绳墨之外所居一日必葺服器一物必整盛夏衣冠袜履不暂释居闲亦必鸡鸣而起处闇室如对大宾待童仆小人亦尽诚慤所居之室必书谨独正心字揭之座右钱塘今为赤县公为主簿时秦桧方用事乡党姻旧或以文字见知登显仕者谓公曰盍亦求之公不应退治簿书益谨至他职事亦多与贵要人接公益自闭匿以故得竟秦氏败无所汚人以为难在道州太守季公南夀深知公既以政事文词荐诸朝比去懐其余章以授后守曰判官贤而不求人知恐君或失之也故留此以竢惟君留意后守许诺及其去又如之公以是改官在武陵遇民以寛吏有罪则立治之不少贷然亦不求其过也县境田多荒冒耕者众其健者与吏为一侵渔诉讼展转不止公为推穷本始必见端绪而予夺之讼为少息楚俗右鬼其淫祀有曰潘仙翁者嵗时集防摐金鼓执戈矛迎而祭之公命尉杜师顔撤屋毁像收其兵刃罪其倡之者众然后定县十年不升降户等赋役不均咸以为病公始为改造簿籍民无异词部使者相与以其治行闻于朝有防记姓名中书然公秩满则诣尚书铨注官以归卒不一见丞相也沅并边蛮人侵掠无宁嵗公佐郡时羣獠大动守惧求去公摄其事按边防旧法访问裁处立为条约以授边吏明谕威禁而以无事镇之蛮果帖服公佐州常言长贰失和多由下有胜心以驾其上故虽善意亦或不得伸惟尽吾所以事长官之礼而行吾所以佐长官之义则庶其见信矣晚见孟容从子澄学聴其诵説而悦之谓子澄曰君言之善吾亦且将从事于此顾恨晚矣一日召诸子告之曰观星歴书吾殆止此汝曹勉旃毋为门户羞也因诫以诚实详审谨礼择交严分守察细防数事蔼然皆长者之言居二年而病既病犹扶掖以奉家祭病革孟容泣而诵其平日正心之训则防视而颔之盖其为人始终之概如此呜呼是亦可谓善信人矣而其官不遂夀不长又如此其可悲夫公娶昌黎韩氏生两男子孟容为长免丧举进士中其科授迪功郎新袁州分宜县主簿孟将以公遗泽补将仕郎一女孟蓁未行予观孟容固贤而闻孟将亦好学然则公世之兴盖未艾也其又足以少慰也夫其铭曰
　　吁嗟刘公笃世休道虽晚闻徳蚤修长途方骋嵗不留志业有嗣无余忧清江之曲全塘幽方趺圭首干千秋过者视此式其丘
　　按会要临江军以筠州清江县置新喻自袁州新淦自吉州来而欧阳公作主客集贤墓碑皆云吉州临江人今状又云袁州临江人恐有差误请更详之
　　韩溪翁程君墓表
　　韩溪翁先君子韦斋先生之内弟程君也讳某字复亨徽之婺源人少孤从先君子学于闽中因得讲闻一时儒先长者之余论而心悦之抄缀诵习晨夕不少懈先君子爱其勤敏于其归书六言以赠之皆事亲修身为学之要君拜受其言以归益自树立务记览为词章思所以大其门者然君为人坦夷跌宕不事修饰好读左氏书为文輙效其体不能屈意用举子尺度以故久不利于场屋家故贫至君益困中嵗奉亲徙居穷山中自号韩溪翁山田百畆环堵萧然无以卒嵗而君处之泊如也晚益不得志因自放于杯酒间酒酣讽左氏书杂以国风雅颂之篇坐者耸然倾聴其俯仰疾徐之间顿挫抑如有节奏至于放臣孤子怨夫寡妇之辞又未尝不三复感慨而出涕流涟也庸夫孺子从旁窃观时或笑而侮之君謷然不以为意盖其中所抱负有不得骋者故托此以自遣至它行事则其不合于理者固鲜矣乾道元年年五十九以疾卒后十年君夫人胡氏亦没遂合葬于懐金乡福林泠水之原盖新安番阳信安诸程皆出梁镇西将军忠壮公灵洗其家婺源者又自歙之黄墩徙而来谱牒具在闻之先君子忠壮公葬黄墩其墓以石为封今尚在也君家自其大父某始与乡荐父某亦以郡学上舍当贡京师皆不幸蚤卒至君学益勤而其师友渊源所渐者益逺顾亦不逢以没其世而有子曰洵好学而敏于文君竒爱之日是足以成吾志矣既又屡荐不第今乃以特恩授信州文学识者恨之然洵故尝从熹论为学大要意其所以成君之志者在此而不在彼也熹祖母君之姑因谓君叔父幼从先君子在临安时时见君来先君子或留与饮君必尽醉而论説衮衮不能自休既长归乡里又得拜君而君辱教诲之则君益以老矣然得酒輙歌呼谈噱意气犹不衰也今又三十余年洵乃以书奉君学徒李君缯之状请表君墓惟念始终顾二父于今皆不可见而熹与洵孤露之余亦俱老大乃流涕而书之盖以重叹君家之不遇又惟潦倒无以副君畴昔之意而自悲也呜呼洵尚勉之哉淳熙八年八月乙夘表侄具位朱熹述
　　曹立之墓表
  </div>
  <div class="pagination">
   <a href="晦庵集_page143.html">
    上一页
   </a>
   <span>
    ...
   </span>
   <a href="晦庵集_page139.html">
    139
   </a>
   <a href="晦庵集_page140.html">
    140
   </a>
   <a href="晦庵集_page141.html">
    141
   </a>
   <a href="晦庵集_page142.html">
    142
   </a>
   <a href="晦庵集_page143.html">
    143
   </a>
   <span class="current-page">
    144
   </span>
   <a href="晦庵集_page145.html">
    145
   </a>
   <a href="晦庵集_page146.html">
    146
   </a>
   <a href="晦庵集_page147.html">
    147
   </a>
   <a href="晦庵集_page148.html">
    148
   </a>
   <a href="晦庵集_page149.html">
    149
   </a>
   <span>
    ...
   </span>
   <a href="晦庵集_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
