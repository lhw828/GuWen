<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 49 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 49 页/共 103 页</h1>
    <div class="content">　　门下罄一节以事君中外之任无间处大臣而有体进退之礼必优矧余辅弼之良方赖股肱之寄屡形恳避嘉敦慤之弗移宜峻宠章示眷懐之特异具官刘沆质性刚鲠姿材敏明早以艺文策俊科于异等遂追髦彦腾夷路于飞华入必侍以清闲出屡更于事任翼翼是则有声京邑之雄岩岩具瞻遂参廊庙之用乃畴嘉绩爰正台司执毁誉不回之心笃于自信勤夙夜匪懈之志久而益劳顾方厚于倚毗乃遽思于退让宴见之际有言而必诚封章之来虽却而复至察其所守实亦重违惟兹秘殿之严眷乃留都之重既増美秩仍益真封宠我迩臣斯为异数虽如汝志尚柬予衷于戏秉国之钧居则坐而论道为时旧老往则殿于大邦是惟出处之荣勉服便蕃之命可特授行工部尚书充观文殿大学士知应天府加食邑一千户食实封四百户仍改赐推诚保徳崇仁忠亮功臣散官勲封如故主者施行【替钱明逸】
　　赐新除同中书门下平章事判大名府依前彰信军节度使李昭亮让恩命不允诏【十二月五日】
　　卿勲阀之门世承旧徳忠勤之节効着厥官惟别都管钥之严兼方面镇临之重俾提相印増宠将旄嘉辞让之有仪在眷懐而岂易尔无固执往服新恩
　　赐溪洞进奉助恭谢贺冬贺正水银绵防等书【十二月五日】
　　汝世膺朝宠能抚其人时効乃诚善脩其贡载惟忠恪深用叹嘉
　　东太一宫开启年交祝圣寿金箓道宻词【十二月十日】
　　伏以三阳肇序始变于凝隂万寿无疆宜膺于茂祉俾延浄侣祗欵严祠按金箓之仙科格紫清之真驭冀迎福应永固丕图下逮庶邦咸均纯锡
　　赐夏国主【一有赗赙二字】诏【十二月二十五日】
　　诏夏国主防之仪孝子之大节赗赙之礼国家之至恩眷惟忠顺之邦宜厚哀荣之恤缅思荼毒深用恻伤俾遣使车勉膺慰锡今差文思院使张惟志充吊慰使兼赐安故母物色具如别録至可领也故兹诏示想宜知悉冬寒比平安好否书指不多及
　　正月六日朝辞讫就驿赐契丹贺正旦人使御筵口宣【十二月二十五日】
　　卿等聘礼有成使轺云复嘉肃祗于将事宜宴饫以劳勤式示眷懐勉膺宠锡
　　班荆馆赐契丹贺正旦人使却回酒果口宣
　　卿等载驰瑞节来防王正嘉成礼以言旋念戒涂之伊始式推宠眷勉服恩颁
　　赐枢宻副使程戡生日诏【嘉祐二年三月四日】
　　卿久罄谋猷叶宣机政眷惟诞日属此令时宜推宠赉之优式示顾懐之厚
　　赐诸道州府军监及四京恤刑诏
　　朕欲使民知礼义以远罪而患乎劝戒之未明蠢兹羣愚犹冒常宪顾此溽暑闵然拘累【卿汝】夙以敏材外分忧寄惟刑之恤当体于朕心举政以时勉思于汝职务从钦慎庸副哀矜
　　契丹国信使副回入四月沿路赐夏药扇子甘蔗等口宣【三月十九日】
　　卿等载驱使传言复归涂顾兹溽暑之辰宜有优恩之赉俾颁品剂当体眷懐
　　就驿赐契丹贺乾元节人使内中酒果口宣
　　卿等将乃聘仪及兹夀节宜示宴私之惠用彰眷宠之懐推以甘珍体余嘉锡
　　赐河北东西路边臣夏药及传宣抚问口宣
　　【卿汝】等各以敏材任兹邉寄属此炎歊之深惟勤悴之劳俾颁药剂之良式示眷懐之厚
　　东太一宫开启保夏祝圣金箓道宻词【四月二十六日】
　　伏以道妙无言惟一资生于万物岁功有序以时均播于五行当火徳之甚明顺南讹而阜育式稽金简祗即琳宫祈降集于上灵冀迎来于众福伏愿齐天永算益保于鸿休触类赋形皆均于纯锡
　　赐昭徳军节度使检校太傅知并州厐籍抚谕戒勗诏【五月二十三日】
　　厐籍省所上表麟州申管勾麟府州军马司郭恩领兵过屈野河陷没待罪事具悉卿以文武之才更将相之任入筹帷幄早资决胜之谋出抚邉隅方重临戎之寄载惟同徳可谅宣勤而禆校贪功曽罔虞于虿毒败没衘辱致轻损于国威嘉封奏之上陈能列言而引咎虽勇夫偾于轻敌彼实自贻而智者虑于未形宜无不备已失难追于既徃后图犹倚于老成勉思节制之方用副眷懐之厚故兹诏示想宜知悉夏热卿比平安遣书指不多及
　　大相国寺开启为民祈福道场斋文
　　伏以薫风恊序阜百物以蕃昌慧福均慈防万生而广被顾惟编俗属此烦蒸庶依妙觉之仁防此含灵之众祓除时沴迎集天祺凡载坤舆共臻夀域
　　醴泉观感通殿开启为民祈福道青词
　　伏以瑞泉涵液湛一勺之灵源琳馆凝华严众真之福地眷兹炎郁闵彼蒸黔俾肃按于仙科冀导迎于善气伏愿紫清昭鉴飚歘来临旁均海宇之遐下逮翾蠕之细并防道防咸被时禧
　　赐宰臣富弼上第三表乞退不允断来章批答
　　省表具之朕眷惟宰辅之司实系【一作繄】朝廷之重职或非称势因易摇比以连年厌于屡易或用人之不审致厥位之靡安故于图任之初尤极精求之意而议者谓卿有天下之誉庆朕得非常之才岂惟断不惑于余心固已慰久之人望则朕之用卿者至矣卿之自待者何如而方沃嘉猷遽形退让骇无因而及此曽莫谕于乃诚岂廊庙之崇责重者其忧难任而富贵之至位髙则其虑易危耶朕尝厯考往昔之人其于进退之际过计而图全者未必无患忘身而殉国者固多令名惟汝之明必知所择宜少安于职业用深体于倚毗所乞宜不允仍断来章
　　赐兖国公主陈让恩命第三表不允断来章手诏【七月七日】
　　省所三上表陈让兖国公主事具悉古者周姬下嫁车服不系于其夫汉女有封汤沐并开于新邑所以重国家之体隆亲爱之恩稽累圣之旧章皆按图而启国汝以天姿之甚淑习姆教而已嫺方及有行乃遵先制俾褒贤懿用锡土田而志在防谦愿还渥泽固辞以礼既深体于恳诚承命必恭宜勉祗于宠数所让宜不允仍断来章付兖国公主
　　赐贤妃苗氏陈让恩命第三表不允断来章批答
　　省所三上表陈让贤妃事具悉妃嫔之制秩序着于王宫爵赏之行名数存乎国典举必谋众予其敢私眷柔闲淑慎之贤有辅佐忧勤之徳更歳时而维旧列号位以既隆属者因筑馆之将行示缘恩而推宠虽朕心之乃眷必廷论之曰然而能恪【一作封】执谦冲深形恳避然而譲宜有节礼不越于再三命出惟行告已申于中外徃祗休渥母或固辞所譲宜不允仍断来章付贤妃苗氏
　　赐知干宁军高遵约奬谕勅书【七月七日】
　　勅髙遵约省河北安抚提刑司奏勘防干宁军去歳值大雨河水泛涨冲破防城堤渰浸城壁其河岸大叚垫壊军城危急汝乘此水灾径赴本任交割勾当防计度功料多方用心躬亲部役脩筑河堤及防城堤至今年三月内了当甚得坚固本军久远委不消迁废伏乞特加旌赏事向以暑雨失节悍湍迅流水防废官冲溢为患汝能奔走就职勤劳匪躬民氓无垫溺之虞壁垒得缮完之固厥効明着攸司以闻载寛忧顾之懐宜示褒嘉之意故兹奬谕想宜知悉秋热汝比好否遣书指不及
　　福宁公主宅开启道场青词【七月十五日】
　　伏以妙道无形宅真灵于杳黙精忠有感延福应之纯厖眷外馆之有严肃行车而伊始俾遵科式祓以芬芳兾防祐之敷垂集休宁而永保
　　内中福宁殿开启三长月祝圣夀道青词【八月二十六日】
　　伏以凛秋肃物嘉歳序之成功吉月延祥按仙科之旧式瞻彼清真之驭敞兹禁密之廷荐以芬芳通于杳黙伏冀寿龄永固福应来臻隆寳厯以遐昌均庻邦而康靖
　　玉津园开启保祐圣躬为民祈福道场青词【八月二十五日】
　　伏以祗绍庆图抚宁【一作摩】方夏仰荷百祥之时集思同庻品以均休乃即清郊载严净侣诵蘂宫之真训瞻璇极之高灵伏愿圣寿无疆永锡厖鸿之祐物生咸遂并臻康泰之期
　　南京鸿庆宫开启皇帝本命道青词【九月十三日】
　　伏以寳图兴运兹惟受命之邦琳馆凝祥肃奉真逰之驭惟本元之令日荐精洁之明诚按金箓之科仪瞻紫霄之杳黙伏兾众灵敷祐百福来臻保遐筭于无疆均含生之赖徳
　　赐枢密副使田况生日礼物诏【九月十三日】
　　卿夙韫才猷赞吾机务属凉秋之肃物嘉诞日之屇【一作戒】期宜有宠颁以彰恩眷
　　班荆馆赐契丹国信使副到阙酒果口宣【九月十三日】
　　卿等祗命使轺脩欢隣聘式及都圻之近宜推宴劳之恩锡以甘芳用彰眷遇
　　班荆馆赐契丹国信使副到阙御筵口宣
　　卿等肃持聘问协讲隣欢涉川陆之甚遐戒郊圻而兹始宜申宴犒用示眷优
　　玉津园赐契丹国信使副弓箭御筵口宣
　　卿等荐脩聘好方憩輶轩肃射圃以有仪丰宴笾而加品膺兹宠锡式体眷怀
　　雄州白沟驿赐北朝契丹贺正旦人使御筵兼传宣抚问口宣
　　卿等言饬使轺时脩聘好涉此沍寒之候载惟行李之勤宜示宴慈用彰眷抚
　　文忠集卷八十五
　　钦定四库全书
　　文忠集巻八十六
　　宋　欧阳修　撰
　　内制集五
　　赐枢宻使山南东道节度使同中书门下平章事贾昌朝生日礼物口宣【九月五日】
　　卿位峻枢庭望崇旧老属诞期之斯及顾宠数以宜优体乃眷懐膺兹蕃锡
　　皇帝贺契丹皇帝正旦书
　　正月一日伯大宋皇帝致书于侄大契丹圣文神武睿孝皇帝阙下玉厯正时布王春而兹始寳隣敦契讲信聘以交修方履新阳益绥多福其于祝咏罔罄敷言今差朝散大夫守太常少卿上骑都尉渤海县开国男食邑三百户赐紫金鱼袋吴中复供备库使银青荣禄大夫检校太子賔客兼御史大夫骑都尉广平县开国男食邑三百户宋孟孙充正旦国信使副有少礼物具诸别幅专奉书陈贺不宣白
　　皇帝贺契丹太皇太后正旦书
　　正月一日侄大宋皇帝谨致书于婶大契丹仁慈圣善钦孝广德安静正淳懿和寛厚崇觉仪天太皇太后阙下歳律更新春阳鬯逹因履端之叶吉敦永好以申欢载惟慈懿之和方集夀康之祉更希善摄用副遐悰今差朝散大夫守太常少卿直昭文馆防军广陵县开国子食邑五百户赐紫金鱼袋吕景初洛苑使兼閤门通事舎人银青崇禄大夫检校太子賔客兼御史大夫骑都尉清河郡开国侯食邑一千七百户张利一充正旦国信使副有少礼物具诸别幅専奉书陈贺不宣谨白赐知颍州徐宗况进奉贺兖国公主出降银绢马等书
　　徐宗况省所进奉贺兖国公主出降绢五百疋事具悉诗称王姬之下嫁国着嘉礼而有仪惟臣职之聿脩备物容而叙庆诚勤所至叹尚良深故兹示谕想宜知悉冬寒汝比好否遣书指不多及
　　赐知建昌军沈造书
　　勅沈造省所进奉银珠稻米一十石计一百黄绢袋事具悉汝职守军符政兼民穑乐此有秋之实择其嘉谷之英式陈常贡之仪弥体恪官之意故兹示谕想宜知悉冬寒汝比好否遣书不多及
　　集禧观凝祥池崇禧殿开启祝圣寿年交金箓道密词【十二月十日】
　　伏以璇霄黙运推四序以循行玉厯更新集万灵而交防俾清琳宇延格髙真荐兹精一之诚祈乃纯厖之祉冀緜福祚均及含生
　　班荆馆赐契丹贺正旦人使到阙酒果口宣【十二月十日】
　　卿等嵗律更端隣欢交聘载驰使传方及国郊宜推宠锡之恩式示眷怀之厚
　　琼林苑开启保祐圣躬祈福道青词【十二月十二日】
　　伏以四时成歳嘉庶彚之咸新百福自天荷众真之冥贶俾开灵囿恭讲仙科恢寳祚之延长锡夀康之遐永是惟降鍳享乃克诚
　　琼林苑开啓保祐圣躬祈福道黙表
　　伏以荷天地之鸿休席祖宗之丕业载惟励翼敢怠忧勤属歳律之更端冀时禧之茂集俾严禁御祗率旧章庶通芬洁之诚仰格清真之驭伏冀锡龄斯永降福孔多保邦祚于无穷均物生而咸被
　　啓圣院斋殿内权奉明德元德章穆皇后今告迁赴普安院重徽隆福两殿奉安祝文
　　向以雨水为灾殿涂増缉亦既新于丛构庶来复于真游爰揆灵辰冀兹安妥缅惟慈佑丕鉴乃诚
　　皇帝亲诣啓圣禅院告迁明德元德章穆皇后赴普安院奉安祝文
　　向者因霖灾之为沴饬殿构以増新涓谷旦之惟良奉神游而还止载深感慕躬荐芬馨式慰孝思冀兹临格正月三日就驿赐契丹贺正旦人使内中酒果口宣
　　卿等奉将隣好来防歳元载推【一作惟】宠赉之私宜极珍丰之品俾颁嘉味式侑宴欢
　　琼林苑交年祷祭太歳诸神祝文
　　天行有度运三统以环周歳德所临从百神而拱列载防谷旦荐此令芳惟隂鉴之享诚委时祥而昭佑班荆馆赐契丹贺正旦人使到阙御筵口宣【十二月十四日】
　　卿等厯纪歳元聘交隣好载驰使传方及国门宜颁宴犒【一作推宠锡】之恩式示眷懐之厚
　　赐夏国主进奉贺正马駞诏
　　诏夏国主省所差人进奉贺正马駞共一百头疋事具悉履端纪歳万邦咸禀于王正効贡以时奕世克修于藩职载阅充庭之实深惟守土之勤遐体倾输不忘叹奬今囬赐银绢茶等具如别録至可领也其差来人所赐物色亦具赐目故兹诏示想宜知悉春寒比平安好否书指不多及
　　赐夏国主赎大藏经诏【十二月日】
　　诏夏国主省所奏伏为新建精蓝载请赎大藏经帙籖牌等其常例马七十疋充印造工直俟来年冬贺嘉祐四年正旦使次附进至时乞给赐藏经事具悉封奏聿来秘文为请惟觉雄之演説推善利于无穷嘉乃纯诚果于笃信所宜开允当体眷懐所载请赎大藏经帙籖牌等已令印造候嘉祐四年正旦进奉人到阙至时给付故兹诏示想宜知悉春寒比平安好否书指不多及赐新除观文殿学士礼部侍郎孙沔诏【嘉祐三年正月十七日】
　　孙沔省所上表伏蒙圣慈差使臣赍到诰各一道授臣观文殿学士礼部侍郎并赐对衣金带鞍辔马钱五百贯文不敢恭受伏乞特改差臣知一小郡或依例除一官致仕陈乞事具悉卿蔚有敏材膺予简任外分邉寄尝着于恩威入赞国机早参于帷幄风猷甚美宠遇既优适当择帅之初方鍳用谋之失是惟慎举实允佥谐岂宜圗自便之私而罔体眷懐之意顾兹重地难乆旷官徃祗成命之行当略好谦之节所让宜不允依前降指挥疾速发赴本任故兹诏示想宜知悉
　　集禧观奉神殿开啓谢雪道青词
　　近以温阳干时雨雪愆候载惟寡薄敢罄精纯明灵孔昭嘉应斯获兆丰年而有望消疠气于未形惟物防休以时申报冀清真之来格期福贶之永依
　　自京至雄州已来抚问契丹告哀人使口宣【正月十九日】
　　卿祗戒轺轩载驰隣讣顾道涂之甚邈惟渉履之斯勤俾宣恩言式慰良苦
　　赐契丹国告哀人使茶药口宣【正月十九日】
　　卿式将隣聘来告国哀属春候之尚寒顾驿涂之攸邈俾颁品剂用示眷懐
　　沿路赐契丹国告哀人使赴阙茶药口宣【正月十九日】
　　萧福延卿夙驾使輶遽传国防属余寒之在候想驰驿之为劳俾颁饮剂之良用示眷懐之厚
</div>
    <div class="pagination">
<a href="文忠集（宋欧阳修）_page48.html">上一页</a><span>...</span><a href="文忠集（宋欧阳修）_page44.html">44</a><a href="文忠集（宋欧阳修）_page45.html">45</a><a href="文忠集（宋欧阳修）_page46.html">46</a><a href="文忠集（宋欧阳修）_page47.html">47</a><a href="文忠集（宋欧阳修）_page48.html">48</a><span class="current-page">49</span><a href="文忠集（宋欧阳修）_page50.html">50</a><a href="文忠集（宋欧阳修）_page51.html">51</a><a href="文忠集（宋欧阳修）_page52.html">52</a><a href="文忠集（宋欧阳修）_page53.html">53</a><a href="文忠集（宋欧阳修）_page54.html">54</a><span>...</span><a href="文忠集（宋欧阳修）_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
