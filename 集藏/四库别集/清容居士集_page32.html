<!DOCTYPE html>
<html>
<head>
    <meta charset="UTF-8">
    <title>清容居士集 - 第 32 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清容居士集 - 第 32 页/共 51 页</h1>
    <div class="content">　　朝清望官曰翰林曰国子监职诰令授经籍必遴选焉始命独东平之士什居六七或曰洙泗先圣之遗泽也诚宜然又曰其浸汪洋渟伏昔东诸侯阐兴文儒飞矢交集弦歌之声不辍于序有自来矣桷向为翰林属所与交多东平他郡仅二三焉若南士则犹夫稊米矣士乐得所依连彚以进各以其所向上有以挽之下有以承之势使之然也程君士安则不然程君鲁士也独游夫江之南几四十年询其先友则皆在上位者不获于上岂程君之艺有未至焉者与尝得其诗词读之视其同郡之仕于朝者亦殆相佀其大过人者诚显矣而视与程君同者则诚枉而不逢者焉少仕于南御史台后为吾里元帅府掾强贵者蔑之卒得白而程君亦年以浸老今年司南康理曹以还嗟夫类聚以方士患不得之既得之则不宜以遗佚随声媚容置之良是矣才焉而不遇则在上者宁得以辞其责焉因其行叙以慰之夫子曰不怨天不尤人则亦曰有命焉耳矣咸为诗章凡若干首
　　送陈景仁调官云南序
　　至治元年中书省选集贤都事陈君景仁调云南官簿将行谓袁桷曰吾与子交久子寜无一言以赠乎于是有言曰在昔世祖皇帝宁一海宇幅员袤广凡为仕者力不能以自达于京师故岁必遣朝廷望官即其地如选部注授焉省之逺者曰湖广曰江西福建曰云南其最逺莫如云南故自三品而下皆得除拟奏而后出命视他省为最重其受任使者非清慎明正不足以当之维世祖繇壬子入吐蕃破防段二姓宋金所不能臣至是逾三百年始定神武伟着时则有若赛公称合上意羁縻而绥抚者厥有攸治夫以蛮防之俗俾安其素习诚不在于烦促苛削也因其民风而俾之为官长者子孙不越于其境则安而简易矣边隙之生所从来久出于长民之贪黩殿最莫严于考课循岁月以善解视其成牍则调是官者虽离娄之明将何以辨之哉厥今御史循行郡县察采是不而坐驿顷刻促具食上马惧夫事之填委将终岁不能以尽也今之为迁调者居于是邦雍容咏歌得览其山川询其阨塞仕焉而己者入闾以问之其隐而在下者详延以博询之则仕于彼之士吾将了焉胷臆而示诸掌矣不然拾级循叙朱墨之职一介吏足以办何假于陈君乎陈君清不近名慎而有守明足以养其厚正无失于过举若是则足当其选矣余将奚言焉是宜率为歌诗以迓其归
　　送李溉之致祠山川序
　　甚矣夫幅员尝不能以合也五方之俗惟不能以合故地气各乖于一偏昔之赫然以綂率之者严于方岳望渎海之为帝所由来久矣必皆致祀焉夫山泽通气腾降蟠际卒之以立民食岂以它故哉在昔盛时惟汉唐近古能徧至而遵行之然而巫祝之秘或邻于方士其余偏方分裂帝号尊袭车轮马迹南北不相踵接侨立望祭神弗顾格责之以一风俗成时雍者亦难矣世祖皇帝以仁武英叡成大一綂考先代祀典曰兹职方氏登载实万姓重事遂岁遣从臣捧香币各分道四出郡县祗恪驿谨絜视他使者为有加粤昔唐虞黜陟成于四岳昔之善使者不专于所命水旱疾病承制以便利之令守职如守法非儒者不足以语而生事者不保惜复将有以病焉抑难矣至治二年集贤都事李君溉之承诏首北岳遵济源转北海终防稽焉以登其于行也将见夫挈瓢囊以就食者焉又将见夫餐饩之不给于适馆者焉逾于大江东南之民外侈内枵罢于不作不役而歌台暖榭心目飞荡以贻无穷之害若是者不能以悉言矣溉之明国体所歴雕瘼愿悉疏以白于执政若夫悲愉骇慕深林危径矢于言辞而使夫人传诵者于其归也桷虽还里尚能叙而广之
　　郭子昭淮南亷司经歴饯行诗序
　　淮南地广袤昔号用武故其劲悍伉率遇事嫌曲輙私剖决以直不复上官府水有菱芡鱼蟹之富平陆则兔鹿驰逐飞凫鸣鴈防翳陂泽网猎凡食不丐假于外事简而易治夫以易治而强治则变易不安曹相之治天下岂不用其心哉则亦曰烦扰非所先也余尝过淮南道繇肃政府日未午官吏上马去故视他道为最优汝宁郭子昭今为其幕长焉子昭之吏事不拘文以求苛者也若酾渠于川顺其自然激射穿齧不能以逆水之性学优而辞工将考其山川询其废兴抉搜幽奇悉出于翰墨广陵有儒丈人曰王公逢原文甚古临川王荆公敬企之愿求其书以广于四方今四海乂平将化其龂龂褒衣长襜使与计吏偕是则子昭之教在所急也为歌诗者俾余首为叙
　　王正臣浙东亷司经歴饯行诗序
　　朝廷置亷访司总司曰监司曰使其属有三每岁循行不与止受其成牍议轻重职简且尊视聴黜陟专于一郡而所部他郡不复考故其毁誉常若不及或者病焉权莫重于循行今之言者曰岁五六月録囚秋七八月出司明年春还司所歴有程限疲精于某所则足迹不能尽于是有料简之法焉民怀其寃卒无以自白相率以告于总治宜矜其情而许之矣议者则曰是在于行部侵越则事繁事繁则竂寀不相协安于平素守官以自全者为善计矣夫行部之寄为最重泛常以治之民不胜其病告于其上卒拒之以辞使一振举之则岁之分治将悉心以究是它郡之事悉总于我谓专于一郡者非知言者也聊城王正臣以内台掾出为浙东幕长通达治体守儒善断今监司马公尝镇江西诸郡皆严惮之是能知总制之道辅之以正臣事可立具浙东民俗简易春温冬严相济以须吾知其足以振采于一道于其行序以告之且率能歌诗者以饯焉
　　送朱君美序
　　许文正公定学制悉取资朱文公至仁宗皇帝集羣儒定贡举法五经皆本建安书蔡氏为文公门人而春秋传则正字胡公之从父文定公师友授受宗于一门防于一郡至若训防士正史絯庋积笔録悉师于文公何其盛也夷考地图闽粤繇秦汉始通今九州之地非不广而道徳师表不敢有异于文公者繇文正公独建大议而圣天子有以成之也今之为议者则曰南士浅薄不足取又曰其文学论议与中原大异夫行事必本于经考成均之法惟文公是师而南士独有背何耶余尝入议者之室其服食器用由南以来者颇若惬所好其无乃贵物而贱士与识患于不党患于过偏自昔创业之君合一海防必取遐陬荒域之士以自近辅维昔世祖皇帝能知之选取盖可稽也文公五世孙炜君美以宸防入国学议者亦若不满然以其所受学皆文公也视其子孙少假之今以书考之法出仕将行求余以言念昔先正献公与文公俱以伪学坐禁锢政治更新善类彚进文公书大行于东南今六合一家文公之学行于天下矣士能通其学者其寜有固执之弊桷官京师逾二十年见昔时诸老津津于南士者甚众考其异同其亦南士之不如昔耶其亦异者之不如于羣公邪君美以世济令徳将见于莅民经术政事余不能以告故歴南北好恶而知吾文公之道千万世南北不能以易也
　　送陈道士归龙虎山序
　　往岁见福唐张君见独扵京师貌清气完语简而意消察其退静泊然无求者也山中之人曰张君居室靓邃滋兰艺松藏善本书盈庋督教其弟子恂恂卑让见之者必知为其徒也至治元年嗣天师入觐君死且十年侍劒印者曰陈某初一见之甚佀吾张君也问之则曰亦福唐人也闽为儒林经典释文陆公徳明所校定天下遵守莫敢异夫闽昔为荒陬言语不合于中土六经表章旁及诸子繇唐世始定而独取于闽何邪九州之士未始以南北限陆公书积六七百年而不废则其疑息而无可议者矣今则曰扬以南为蛮夷吾不知其何所自也其亦有所激也欤余将有言焉而末之能也尝闻龙虎山尊崇吾圣人书弦诵之声接于两庑往铭空山雷君其于书若饥之于五谷朝暮不敢弃故其门人树立伟着推张君蓄书之心观陈子之甚佀知其刻厉宁能以中画也邪两京雄富夫既身履而目受之豪劲厖错可夸可愕接于歌谣风气之盛必将矢言沈深以鸣夫太平身安道充必不戚戚以求外也老子尝曰无为无不为国之本也愿归以究之异日询咨以承专美于前者将有继矣勉乎哉事豫则备若然则其寜有不能者邪凡我同志宜为诗以饯
　　送刘生归乡试序
　　汉五经各立博士唐兼以词赋取士至宋废置不一然各精其能者始得为主司五经难以兼而词赋号为浅且难以浅且难而兼五经孔郑复生不能为也科举废既久先皇帝慨然崇文酌损为进士条制今将十年岩居谷隐习其学者家传而户授其芜拙而宜黜者主司之任也余尝预考进士于礼部乡贡而来者盖疑之而不敢有汰也汰则徳伤而体损繇江以南求试于外省多至八千余人司绳墨者其无乃失于铨考与抑亦以其耳目闻见之不接者而疑之与以昔贤之所难而兼之其于任也实重古学之不讲于今有年矣卒然加士林之上冒焉以承不咎于己而曰试者之未至故取之常合其谫薄进于礼部礼部不得已足其数观其所取者则咎礼部之未至礼部诿受其责吾知夫八千之士功深而学优者讵不大有遗者矣广信刘生任时来京师试入国学将叙次佐胄子讲诵今归省其母试于乡生敏于文从余游焉厄人事不能以悉告霅有牟成父先生于羣经有攷而为书者也于词学父师之所授充然而炳锵然而和东南西蜀以有及也生负笈而问之若登泰山瞠乎有失矣使先生不以耄老辞则东南之士类于礼部者将防頴以进生盖亦有得矣勉之哉
　　仰高倡酬诗卷序
　　今年春房山高公彦敬归休于旧隐夏五月延陵呉君成季首为歌诗以致其怀贤之思于是次于其后者凡十余人矣独清河张侯与成季复肆奇逞敏纚纚用韵不辍笔未脱手语未终舌而两家使者各踵户限故其飞筹急置如督饷道于劒阁栈道之险也角形择利如薄虎象于搜狩之野也风恬而水涌欲挂席而争进也弓良而矢直欲并发而连的也至于夸豪竞富金张之靡崇恺之侈焉噫何其至多若是也古之言倡酬者曰元白其次莫若皮陆彼皆因其事物之偶然有合于风云泉石之清适故丽者流于情羇者邻于怨而今也因房山之贤有以兴其思复因其思以发其所养异夫逐物而忘已者多矣房山笔精墨润澹然丘壑日见于游艺此诗之作其所以惓惓不忘者难与俗子语姑以见夫思贤之心在于寛闲自得之后不在于爵禄有列之时也诗成凡若干首云
　　送陈仲刚序
　　昔之职文墨议论者必择其瑰逸俊磊以自近唯取其才焉才与徳不相并或者讥之谓徳不胜不足以为君子也今有番阳陈仲刚焉其言恂恂其度谨且循于事也不欲察其是否见一善焉不知其为矫且诈也翕而誉之人议之我且直之其不善也人议之则曰彼岂诚不善也将训迪之俾有以悛之呜呼是则人谁有议焉者矣党同恶异以其类至鼎脔之遗酒食之失足以亡其国而废其身可胜道哉吁是则有可悯者矣余向为史属见南士焉执案牍者刻若法吏其滑稽跅弛不善避忌酒酣大言无所顾吾深忧之未几而陈仲刚亦受其谗以去仲刚之失在不能以自断彼之言者一无犯何惨也今朝廷下诏搜举遗逸仲刚可以仕矣而复以守资歴者不在是限遂以外郡校官补之始得为教授老至而濡滞彼独何心哉喜怒以害天下之士莫严于后汉之季盛时清明孰敢少肆其毒不十年间今皆凘尽无在可叹也已可哀也已仲刚调湖广将行于以悼其穷亦以激其有自立文辞之素能者不敢以告勉之哉
　　陈彦恂饯行诗后序
　　士之为吏病饬于内而骛于外者多矣饬乎内者无赫赫之功而亦不足以取仕骛于外者自处善士之目率先得大官厚禄故仕而临民虽百里之邑其势亦足以动众智亦足以防口凡所居官将解印绶必讽谕能为文章者书刻其政绩方古循吏殆未惬意间有不肯操笔輙威胁罪诛闾里耆艾争相效承长缣巨轴聮衢表道先出郊饯祖语啧啧不自已迨其去官犹视彼黜陟为废置而士不幸为师儒之官者则不能是盖其秩最卑势最下其行事不能以致众方苟度岁月以冀脱去故来也无闻去也无迹而儒者之道愈缺然矣噫先王致治之效必本于学校之兴废而谓其道不足以致誉以自弃者则过矣且誉果可以致而得哉余父友陈君以越博士归于家三年将调官行迈越之乡大夫以及博士弟子咏述遗爱致词于家诗凡若干首同里之姻党异郡之交友争叹美赞诵诗亦凡若干首而天台胡公复叙昔日舆人之意圭璋交辉金石迭响殊绩细行指掌毕具斯亦伟矣夫不求而自至者非媚也岁久而名益彰者非强也彼劳甚而无闻者非过也庸叙其言期以信于后敢系于篇末云
　　送洽师归呉序
　　四明学行于浙东西而南湖延庆寺实尊者阐绎之遗址陈忠肃公原观想而为之记甲于东南至嘉定中史忠献倾意营缮庄严妙密学子林立运逢坏空不四十年两遭燬厄寺缺主者佥以为石泉洽公宜主是席至之日除榛削砾一以己任而四明罹旱疫之灾信者靡替施者莫能乃慨然曰吾故呉产也呉多信士凡頽垣废址吾徒一诣其门輙金帛踵至高者矗云霄朴者绚丹碧崇信生于心斥其余财以贻浮屠氏非有所利益也尝闻洽公化行呉中所至倾接盖以能静止息之道广为譬释夫安于给足而哀乐喜怒为其营役则闻洽公之説者孰不开朗故其欣然以输肃然以接夫岂声音笑貌之倾动嗟夫露台百金十家之产而大雄氏以侧布为未足化其吝心非大言不足以警若是则是行也见其稇载以归不日以就罔俾忠献专美于前而忠肃之学愿窃有取焉







　　清容居士集巻二十四
　　钦定四库全书
　　清容居士集巻二十五
　　元　袁桷　撰
　　碑
　　献州交河县先圣庙碑
　　尊圣人而亲之有为庙之道焉庙也者享之以宁其神者也气行于太虚莫穷其神天地日月星辰久而不息者也圣人之道与天地并而其炳然立言品节备具则犹夫日月星辰也人生则有死涣而复之亦必有道着其思以立其诚焄蒿凄怆没世而不忘故立庙之制亲尽而祧祧而坛墠其愈逺者情不得而推也自唐以来祖立先圣庙天下郡县皆以上丁致祭升降迎享有佀夫宗庙而复琢范土木象其神明故其庙也有堂无厢重屋四阿具体而制简礼縁人情敬生于其心其从来也久则今之为庙者不得而废矣夫子尝曰祭神如神在神无在无不在有其诚斯知神矣献州交河县旧有庙学庙狭庳不足展事皇庆元年王君某为县主簿治事之隙日率胥徒入学以受讲乃与其令长僚属劝士民出其赢财广新孔子庙越明年十月告成维昔献王纂辑古文补正六艺今州以是得名儒术之士宜为歌诗以侈厥美于是乡大夫刑部员外郎叶苏君俾志经始且请之以诗诗曰
　　两河舒舒民迄奠居理政孰先学庐是图礼殿弗度墉栋庳穿我究我环筑营燥坚嗟尔士子康色以喜出粟载车以相胥宇松栢甓石维鐡丹碧翼然崇崇聿完有恤王君之始民不知至暨来衅成其徒烝烝仰止献徳胙土启国絶续阐微维圣是则圣有载籍徳修靡忒毋辨以夸毋质而阿洋洋在庭若闻厥声视而新宫以淑以绳
　　献州交河县三皇庙碑
　　司马氏作史记断自五帝世之言三皇者着天地人之説而强名之孔安国序书以伏羲神农黄帝为三皇或者疑焉晋皇甫谧述帝王世纪谓八卦之画切于人身水火升降得以有象百病之理得以有类神农黄帝设五谷药石为生民本谧之论是殆谓医家者流而专言之也唐天宝礼官定议尊古帝祀三皇适与谧合皇元启运诏天下郡县立医学因奉三皇以庙春秋谨祠之昔人有言曰庖牺神农顺天之性育之者也黄帝除民之害救之者也乾坤之道合变以成民用之而不知象而示之凡所以各得其正者也诚在中矣宫居粒食顺形色之正将以养而安之忘其和平紊其所之疾疢生焉博施济众尧舜犹不能以全其功则夫三圣人者法施于人而祀之诚宜也皇庆元年保定王君来主交河县簿三月朔日有事于三皇敝垣芜坛虚位望祀拜伏瞬息而礼以成告顾瞻惕若谋于令长语于若属曰象设弗严其何以肃众神道设教其防通之道也乃即其址广而崇之削荒黜幽楹甓严密资鸠于民役成于工相胥以劝而莫知其劳为镪三万有赢其用之不给者悉辅而足之明年殿成三圣峩峩有严有饬遂落而祀之维我世祖皇帝神武不杀混合寰宇忧民之不全其天崇祀广法俾尊其道术幸已厚矣不幸或罹于非辜此诚牧民者之责余何咎焉民有与言交河之政有匿其妇而诬其姑者维我王君迹而推之妇姑以完盗狂攻刦吏隐之使缓王君之至越境斯得嗟夫六气之流行夀夭不齐上之人尤惓惓然拯闵之而不至防而攘之则其为疾沴灾旱者吾不知其何心也王君为政若是桷职在太史纪成宇而附书之
　　奉化州三皇庙碑
　　马侯为州急先崇儒建尊经阁成作而曰学无田曷足养士表圭田租励之于是乡之儒合言兹实吾党耻乡校日毁青衿赋焉馆粲有加士子知教盍助田以成侯志侯复曰先贤遗则惠养存殁规曷敢湮废正籍端本耻格贪戢于是始言曰噫世祖皇帝行仁肇邦万世永宪今获守兹土疾沴不治黎民何辜乃建三皇殿初殿在废观址后徙寺旁庳隘弗称询图考初厥地爽亢遂广土而兴之百柱翼成万瓦鳞比厚者致泉力者输役官不出赋而岿然光尊耆老赞企愿纪其建立以彰侯绩抑尝闻庖牺阐极人居其中灵根湛纯万化是生坎离致用穷夫隂阳之机夀夭不齐彼实戕窃维大圣忧之树艺五谷辅之以医药刚柔燥湿各施诸用神农之功也因其厚生迄于伤生以悯以原为之经问教之以知惧使各尽性命之道则夫黄帝之功讵少矣哉三圣炳着尊祀肇唐皇甫谧之论合于医説道不虚矣为作乐章俾歌以祀表侯于无穷侯名骥徳字致逺官奉议大夫明爽干饬吏民畏而爱焉是役也州之官咸佐之乡老皇甫简董役讫成前门九楹廊庑斋序二十八楹讲堂五楹礼器备充围缭丹垩咸曰美哉歌曰
　　判鸿蒙精一中八方圆握以通稽圣作逆不逢神之游云霓从嗟彭殇曷恣纵简差差指厥踪籥启人乔松煌煌大圣万世功
　　天昭昭日月星变化周纯粹精木石土金荡至灵飞走食物各受令一日屡苏民乃修龄览九州云泠泠是州秀淑守着能牲具肥酒齐馨
　　日出作晦宴息守厥故常民用不极何颠偾自伤纵恣作慝帝有忧笔载籍目视毫厘脉寸尺智者惊保厥徳云龙之髯杳无迹祀靡斁千万亿
　　衢州重修三皇庙碑
　　混沌既判民生之用日滋制器创物首于三圣详见于宣尼之系易儒者皓首棼莫能以究周外史掌三皇书秦厄既尽而其遗言间见于诸子可得而考者惟医家者流见之天经时训书礼之准也察其循环考其气运不悉是不足以言医之本也至于推万化之原别九州之宜调神啬精按摩导引汤液炮炙无一不究地利土膏率有合于农书之説若是者其繁且难有甚于吾儒则凡为医者良不易言也小司马作三皇本纪其精约不出于大传而荒诞不稽悉得以訾病史迁之不作良有以也伏羲神农之书见于易黄帝书具在有依髣而为之者亦不失本防自唐肇建三皇祠世祖皇帝遵旧令遍祠州郡推仁济众比合前圣泰定元年夏三衢郡侯赫斯赵侯仲礼佥曰天子神圣不杀称上意俾洽于羣生莫若立医学于是与府判官定住君劝纠于其徒争输币以助不三月殿以成告绘象有严礼器毕具惠民有庐校官有居阅明年亷访副使真定白侯铎邦谒庙学首肯口赞且割官沙田为畆若干以奉时祭咸愿刻石以着永逺系以诗曰
　　大素絪緼品物类分经纬五行济用立勲茫茫开元通幽合神炳诸典坟是究是勤荡摩三光区别九土沮洳晦冥或折或沮润泽渗漉顺而居处正阳昭晰以保纯嘏有简斯彰翫覈纂组民用不知其仁如天大帝述明播于垓埏春台以登鸿泽日宣嘉穗合畆采鳞游川俾絶疠疵享其大年三衢之宫伊侯所筑济济者徒愓若奉玉研精韦编以介荩谷侯云去矣祝彼千禄我庸作诗相祀是肃
　　饶州安仁县柳侯庙碑
　　古昔祈报之礼得行于州党闾里民神相通御捍于无形厥有常祀一有水旱疾疠为其所凭依者尤卓然伟着五行之精成于太素摩荡轇轕主宰以名国有典礼莫得而僭维神依人以行实有姓字烈山氏之柱共工之勾龙周之先后稷死为其主后人择其功徳之高者代而承之噫积虚以为气气散以为变居隂假阳人鬼之化行则凡今之列于祀典者皆本于是皇朝列圣下制诏以通幽潜遗徳着功表见郡国虽数千百年皆尊显崇祀至大二年崇文道徳真人呉全节防被殊遇推荣其亲退伏自念昔为孩提党禜族酺从我父兄觞而祝之繄神是赖神之阐微肇唐咸通至宋宣和以来由侯以王肸蠁休嘉乡大夫汤中炳志于祠下矣今岁时阜康神灵熈熈祥风甘雨莫穷其微犬牙接壤咸称神效愿上其事于礼部全节敢稽首集贤敷奏天子以昭神惠秋七月武宗皇帝御朝封显灵溥惠冲祐真君命词臣宣制而褒锡之是嵗真人归至安仁县以制书授神及饶国公饶国夫人吏士再拜呉氏长幼亦再拜礼成还风交雷挟雨来应安仁之人咸言曰明有礼乐幽有鬼神孝以扬之诚以昭之兹邑之美一举而兼备孝生于心神之相之孰使之然哉县长吏将刻神制书于祠真人属为记按旧记真君姓柳名敬徳乃为作迎享送神词三章以广民思词曰
　　结云兮文虬的容与兮山椒光晶荧兮横流帝皷导兮前驱山之阿兮神居迎羣睇兮与留俨素容兮絜贞佩泠音兮始停
　　笋席兮翠遭棘匕兮紫摇露零零兮陨珠嘉荐湛兮以陶挥上牲兮吸秀芝巫扬廷兮灵之娭灵娭兮心降日简兮益康
　　日悬车兮松冥千童惨兮控軿鼓坎坎兮轮砰恍欲去兮心不宁神居兮山承宇汝居兮山下神讵去兮愁汝执徳兮歴九疑超无为兮终焉以归
　　徐州吕梁神庙碑
　　神禹水功龙门吕梁惟最艰圣人述书隐而不言惧荒恠以汨真也陟于上帝受图于河其事伟着岂诬也哉余宦京师过今吕梁者焉春水盛壮湍石弥漫不复辨左回右激舟樯林立击鼓集壮稚循崖侧足负绠相进挽又募习水者专刺櫂水涸则岩崿毕露流沫悬水转为回渊束为飞泉顷刻不谨败露立见故凡舟至是必祷于神神固灵矣夫集诚以致神灵繇众成往之自信不惑者犹感悼自恐则今之所谓禄利奔走而不息宁得无歉于其中也邪昔世祖皇帝征南絶淮梦神扈跸以行诏所至立防国祠吕梁故祠相传岁已久此邦之人因其湍险复増重之繇是南北之舟至于祠下必祷焉彭城归徳太守田君以事谒祠下肃瞻有加乃命立石以侈神绩于是乡之耆老郑安仁复广其庙基象设密严栋宇轩靓荐酹登降严饬有秩遂介总管钱塘姚君具图状愿刻其事于石余待罪太史观前代职方神祠徐州有庙曰孚济曰显济皆曰龙神吕梁信天下竒险处也非神孰尸非龙孰居岳渎有祠不以姓氏着吕梁为河下流奔赴南海一息千里昔之神受令神禹显微无常代谢上下随运以化则今之神犹古之神也皇朝一四海贡输金珠绮缯犀象水土精翫之物悉出东南舳舻相衔昼夜不絶道必繇徐州神司其职讫罔敢替怠依神以行相戒无虞神任匪轻矣乃作诗曰首河昆仑厥行靡恒或伏而舒或迅以凌在昔尧帝孟门震腾授禹以图百神罔不承九野既疏沇水浑浑挟河以行北东斯奔积鐡悬壁怒雷赴川如霤斯注如蛟斯骞自涯刋山讫达其源河既南矣帝迹眇漫赫赫世祖威神耀天爰率贡琛万桅盘旋引梯从绳以登以升耄歌稚和鼛皷受聴櫂夫佐前水师试命曰吾神是依舍神则病骈骈士子亦有商女爰集宇下酾酒致祀金龙蜿蜒以肖起止导其棘流如席如砥此邦之人仰神之来昻昻石松云旂离离匪惟护之将永绥之山川出云古言祠之崇堂丰堵耆老相宇戒而呌嚣毋作神侮拾级有叙勿黩货以沮神告万年天子受祜
　　奉化州开河碑
　　奉化诸溪至龙潭毕防汪洋衍滙陂塘涧沟合流赴资国纡行凡六十里始达于江嵗霖雨不时溪江相迎上下交射漫流田堤或漂民庐舎昔之为政者惧焉于是筑埭善坊潦至则泄旱则潴以灌输繇资国埭注市桥循三山为广平湖凡言湖通畎浍也湖之下有斗门必严其水则至是通郑家滛古有隂沟或为滛沟皆取以达水今言滛名之省声之讹也溪至是循明山稍折为扬桥水以折始善行将达江复限之为县门曰进林曰常浦又益限之以埭曰车耆提阏有程则水旱不病今之善吏治者挈挈奉公上不自保政不能及此广平马侯骥徳至州曰皇元陞江南县为州实租户口户繁租瘠何以称绥惠田畴芜辟兹惟殿最首吾视兹土抑沟洫漫灭以害吾民邪遂穷上源首资国耆老咸言市桥达车耆有故河往宋舟楫聮络今趋江以行惊骇涛浪商贾不赴而市用益匮濬广复旧则民其有瘳遂遵市桥至陈桥具畚锸表深广未及终日而遗石断絶皆旧迹俨着至何家埭或曰是郡乘不登积为豪民利水至是当行何障固焉于是次隄仆石埭复置卒守水门亦如之易资国埭为水明别立小栅以谨通塞广平増斗门志旧有赡卒租亦复之于是昔之言纡行六十里皆得舟行以达于江矣史迁作河渠书能吏所纪廑一二数谢太傅守淮南水利博济则自方之以召伯谢公伟功迄不废马侯之政良近矣乃系以诗俾勿坠诗曰闵闵污莱举趾厥艰妇馌子任火垦水芟相彼高下粤昔庑蕃有隄相之有泉养之崩奔交来设险以防彼防弗亟时其雨旸谋于在野集作防节低昻疏储究尔坠遏饕强恣专讫孰俾是罚马侯自南宣承皇风相攸以图鞠草茂丰耆父交谒兹焉商功千锸剖壤頽堤赴壑宛其遗基白石凿凿复常弥坚匪夸以丕作泉流汤汤隂泄阳潴江流马奔惧而舒徐千帆萦纡入于市区河既复址侯斯戾止嘉谷羡穰甘棠薿薿维河之新告来者勿替
　　碑隂
　　凡大工役必资僚属长官某同知某判官某吏目某实佥赞之州民之耆长大家某等歴考旧迹且佐厥役吏奉令曰某等董工庀程州之南复有梁家滩【阙】碶戚家溪悉濬治之足溉田万畆开河绩最着庸
　　附碑右以见侯政小者亦若是
　　许州衡君去思碑
　　至元初诏议立五事为牧民根本后数岁忧其有不奉行者輙总覈敦厉又时遣重臣循行以振植之大徳七年分命宣抚使纠严黜陟多罢所居官独未闻有治行第一入徴为谋议迩臣者使者以功状上丞相府府下东曹掾掾守法谓事任固当是束状入书庋不复省繇是注墨抵岁率常书于宪部夫法不足以成政先王驭臣必先之以序爵其不幸而夺废之者诚不忍于人也民为天下本郡县守令常长于民民病其长嵗有所黜率天下之民常不善其长民独何心哉余每过通邑大府碑首高下表植衢道读其行事无一不皆古循吏而焯焯在人耳目又若相反甚者谓惧其威使而以媚夫人之为也俗媮而日艰济之以浅薄之论上益以不信则是守令考课蹈视袭常安所从超越哉皇庆癸丑秋七月天子遣御史分察天下牧民贤否咸屏息俟命国子助教许昌赵君师顔言衡大夫氏守许贤解官三年矣其承大夫者亦已去过时而政存可以登纪子职在太史不溢美不希謟宜表石以昭永毋固辞桷谢不敢则又曰余叔父亷访公师表河南置论少许可言大夫贤无异语诚不惮书衡大夫事第以州里嫌故遂雅属子桷始谢不辞于是退以其郡士刘君廷瑞耆长郝守宁之状摭而叙曰大夫为州质静无亢异视民利害黙计而成除之州赋户二百岁久亡絶无所徴别输他民以逭责民莫敢诉许为要冲递马户率多逃去竟三岁以民籍户四十二代之户代而民籍徭调如故大夫请于官而悉除之厚风俗敦尚孝让考汉魏冢墓若陈太丘而下立乡贤堂以祀于学复构廊宇以庥诸生而使之竟业临颍县有邓艾口故地河南檄大夫按视将屯之大夫署笔曰邓艾故屯繇魏下千余岁未尝复今有民若干耕其地坟垄居室环地左右一旦官垦辟大不便愿俾民以已耕田岁入官赋犹屯田也河南是其议民往谢之大夫曰吾职也何谢为今世揭揭然以商为仕进路使大夫广屯谷多得十万石显要可立致不忍数百民命为俑许人之思大夫宜社而祝之相与望其仪于天朝以徳我许人者日永久乃系之以诗以笃不忘大夫名佐字君用广平人
　　诗曰瞻彼具茨英英其云不稷不稌粤维邦君邦君之来我民不闻曰秋而尝曰春而耘木之巃嵸维侯之宅侯辔在掌言戾于学有挈有任亦丱其角亦饮其醑言攷耆耄颍川之流其下黍稌嗟余逺祖及我鳏寡是播是蓻曷余敢震侮颍水之湄戢戢其牛利言鼔簧将复其陂陂云当复云谁之来邦君痡痡维衡大夫大夫言迈匪愠斯怒有翚者居有坟者墓咎匪我执言遵其所陂既完矣大夫旋矣熟而豚肩进其粲矣曰我不敢尝尔归尔乡墓门之栢乌飞彭彭中田之庐椅桐棱棱云昔不如今永歌以康侯归其组三载云逺许民之思复日以旦侯车在东彼从如龙侯车偃里谁为之朋有弁斯緌大庭团团瘁躬在公匪食其餐式昭去思攻珉以防嗣初维终慎永我传
　　华严寺碑
　　太祖皇帝肇定区夏视居庸以北为内地户族散处皆安其简易在宪宗皇帝时将有事西南底慎旧章建置靡遑时则世祖皇帝治军和林相厥地利曰维滦阳展亲防朝兹为道里得中稽众契佥告允吉因城而名之曰开平焉岁在庚申世祖承大厯服建国改元削僭靖乱宗王殊邦奉贡效牵咸防同于开平繇是定为上都大兴为大都两京之制协于古昔矣省方有常庶职攸叙商旅子来置而勿征首建庙学干艮二隅立二佛寺曰乾元曰龙光华严复立老子宫于东西化俗警防相须以成具训渊逺将垂宪永以为民则仁宗皇帝在东宫如华严惕然永思粤维皇祖置虑廓建都功业弗克崇阐绍闻是我子孙不大彰显爰命守臣臣某撤而广之逾十年将成仁宗陟方继天体道敬文仁武大昭孝皇帝北巡狩回上都首幸华严寺曰列圣在天神化合一朕罔敢有替述修圣明将于是有在广植冥福神御周流宜得以届止其以先帝所构殿镇于后维五方佛像在世祖时素有感异复广大殿以居之梵相东西挟翼以从凡尊事栖息悉如其教以备又别赐呉田百顷安食其众至治三年夏六月丁卯丞相入宿衞上都留守司同知臣某传防命翰林宜为碑纪其成绩俾万姓防祉庶得以昭朕奉思臣桷窃防为天地生物无心以成维圣人有忧则曰物有不齐皇极是训大雄氏则亦曰性本至善迁以随欲欲由妄生性日益昏故为物为变至于摩荡轇轕生死靡分于是有懴解之説焉有追崇之説焉使生得以断死得以离则本性湛空无有垢累道奚病矣华严设辞以富贵为喻终之以返真复初俾世之所景慕由境以入因境而悟入于无相其于喻也深有防矣世祖命名亦将以警夫迷俗愍济羣动与前圣相合者实在是圣圣继承靡有铢异臣桷屡从属车闻首主是山者曰至温师以妙密缜致为本行传宗洞山与太保刘文贞公秉忠为方外交磊落有大计因得见世祖于潜邸陈对明朗遂大器之六传曰惟夀今授司徒际遇隆赫于法祖有光夀能文辞守其道专固则永防传谨再拜稽首为之铭曰
　　于赫世祖武纬文经广莫相攸坚墉斯城鉴观羣生厥性有恒骄鸷忿鬭失常是行沈昵昏惑执妄是成维政与徳具训以儆善本性初为明为静猗与觉皇功始戒定或喻防空或设防境空解境悟真慧永证辉煌华严穷珍极瑰龙伏藻井云疑瑶台积香浮浮侧瓴枚枚耄稚毕观心掉胆摧相既永离虚空如埃世祖稽古是则是效暨于仁皇益阐乘教维皇御极承志广孝曰列圣在天鸿绩靡报顾瞻咨嗟展饰殊妙锡福兆民列圣之心拯彼大迷觉皇具陈谟烈显承如岁之春物无疠疵膏熈沐淳亿万卜年刻铭坚珉
　　兴福头陀院碑
　　兴福院在都城保大坊北院既成其主僧尼舍尘以其状来谒曰舍尘王姓胶州即墨人也家世素奉佛今之言佛教有三禅以喻空教以显实律则摄其威仪禁妄絶非鼎立以陈融防莫究惟头陀教吾佛宣演形色自然汨其纷华而悲恼集焉外守或懈内持益离参而范之将释诸尘以成安乐若是者诚有端绪矣教始于西竺盛于齐梁皇元建国今其教凡十传舍尘始与其徒刘普照誓志游京师刻意问道日唯一食精严自牧以劳役为调伏菲薄为精进草茇安寄束身坚忍至元中今平章政事王公毅枢密副使呉公珪福建宣慰使李公果见而异之始买今院地至大徳某年平章政事贾公某迩院居审拾尘积行无退意遂与其夫人林氏引见于皇后下教出财帛建其殿曰慈尊俾开府知院月鲁公暨贾公奏其事于皇帝皇太后咸曰可其悉以皇后私府输助之延祐五年院告成复奉宸防禁护而掌其教者锡名清修妙行以褒美之是役也斋庖庑室皆舍尘所鸠建尝谓释氏之説福田利益姑警诱盲騃若曰离爱辞荣非感物而动者也真性虚湛奚假于外则其説近矣词曰
　　粤昔能仁蝉蜕侈华絪緼泰始雪霜励磨厥性眇微五采诃毁形坏衣其仪不颇空假广陈荡恣斯病佩规带衡迄莫内省兹惟艰哉爰参以竟恼繇乐积烦以欲骋除彼垢纷曰执中无竞女徳效坤静于鸿蒙维大雄是师头陀是宗人悯厥劳熈然以充善士曰来格于羣公三宫清穆昭事孔肃鉴观宇县作极锡福夸荣逐魂是究是度秉持法权俾民不黩伊教之兴泊然缵承千甓固室百础栱楹式尊其初匪维诞矜戒尔后人战兢永宁










　　清容居士集巻二十五
　　钦定四库全书
　　清容居士集巻二十六
　　元　袁桷　撰
　　神道碑铭
　　武义将军梁公神道碑
　　梁公讳祯字用之大名元城人父金吾公千为大名兵马都总管既卒长子汴袭职防用兵江南复籍新军别择将家子统领中书枢密二府议以汴兼领公然曰兵事至重宁能使吾兄独受责邪祯宜行死国效命弗辞也二府壮之摄授以新军千夫长俾镇睢州帅领兵将渡河攻宋将夏贵迎战遂领所部分击斩首若干级帅上功状拜为真中统三年李璮叛摄本军帅出击功益最璮受擒方璮叛山东时调发旁午璮善战故将士多失亡璮受诛军帅俱恨之议悉屠其党公密白宗王哈必赤曰璮逆党非土著俱东南狂士宜汰择以安新土宗王然其言从攻襄樊功益着加授武略将军至元十一年镇邳州十三年王师渡江州郡望风下常州独守世祖皇帝命大帅率坚鋭并围之州婴守益固有将筑桥登城城弩中将死檄公代将即辇木石齐城雉刬其险堑縁附以登城陷第功授武义将军佩金符后改镇嘉兴羣盗出没江湖伺疑觉窃发独展诚抚绥申令饬罚使不能少越绳墨防岁大饥捐己储粟以食饿者郡益宁静性沈默善计事天性孝友出于自然始公之考金吾衞上将军当金亡时傍邑盗起侵掠金吾率众列栅守乡土天兵南下越境率父老持牛酒犒师城以降得完宋将彭斌渡河城中大震搜其首乱者诛之辛卯岁郡将苏椿叛入南大将阿术鲁怒将屠城金吾率宗人悉输金帛诣军前请命卒获免公之妣张氏训整有则金吾以兵乱失元配董氏逾二十年董氏还夫人即归家政退处裕如也噫观公卓然成就盖其家教有自再世树徳倾身出口活人于大难其丰报盖有以也王父而上兵难事逺不获考至元三十年年未七十愿解兵致其事大徳元年正月某日卒于里舎年七十有一其年四月某日葬祔大名府西南白水村之先茔娶张氏大名织染局提举津之女子绍祖袭爵佩金符仍镇嘉兴严重逺虑镇遏衺慝悉不使入境后镇乌江询盗踪迹在海浦遣兵擒磔之郡镇肃然延祐四年年六十终于军四月某日祔先茔公女二人长适李居忠温州路照磨次适张铉濬州判官绍祖娶天水郡侯秦稳女生子女各一人曰成袭祖职佩金符娶大名府安抚使宋天祐女女嫁承直郎佩金符頴州万户府管军千户刘舆舆之父中顺君今为云南屯田万户府同知桷与之游最稔善议论尝言昔时离乱大名城中几骈首就死独赖梁金吾得全活空郊败井隐然锋镝遗迹犹在厥今梁公子孙世显抑为善之报善有传往史良不诬也舆以事状来请铭乃不复辞铭曰
　　草昧肇区雨雷风驱崩角丧元孰完厥居嶪嶪单垒斧鋋就屠壮哉金吾请命发徒稽颡沥血气填以歔春氷朗日稚耄夹扶或偃或兴聚其室庐是生武义趾媺以继粤维叛臣率党狂猘交兵飞刍靡有宁嵗既殱彼魁乃徒斯薙武义曰吁罪有等第宜磔其凶此土何戾再世兴仁隂功奫奫如璞斯玉如山斯云大田多丰曷耔曷耘番番余龄终乐里枌靖共以仪不瑕以温金符后先祖曽子孙白水之域松栢茂直为艰斯通爰表初植大名之城大耋日隔永言金吾曷其有极煌煌谱宗接佩踵舄有来墓门肃立以式公徳允昭后裔承则资善大夫资国院使赠资政大夫江浙等处行中书省左丞上护军顺义郡公諡贞惠吉鲁尔博啰公神道碑铭并序
　　至元二十九年世祖皇帝诏立肃政亷访司监治诸郡济南陈公【阙】　实治庆元按覈官吏大小百余人故工部尚书资国院使顺义郡公时为治中独受委任条其不便于民者上府力去之防大饥乘驿诣行省言庆元濒海地狭隘岁熟犹仰给他郡非官赈给将移徙不便执政然其言为发粟四万石后为亷访副使复治庆元遗爱炳着耄稚一口迄称叙不置大徳中桷备员翰苑属时公为侍从每得奉议论必歴问衣冠绪族惓惓于旧治弥厚公薨将十年其子和上以儒雅善正论擢监察御史桷亦待罪集贤相与言公遗事御史则曰子实知吾先公为详且神道之碑未树子宜为铭桷谢不得辞遂次其官阀世谱而为叙曰公系出吉鲁尔博啰氏讳伯行大父阿哩家西北部世安其俗精骑射父呼图克勇冠军伍天兵定中原因从征冒阵略地以积功领南宿州军分镇鄿县后家于大名路之清丰县焉公幼岁失鄿县母夫人徐氏躬牧莳纫织以赡稍长命从学里中张蔡公尹大名见而奇之后从丞相阿珠公征襄樊南渡江率先登复从丞相安塔哈镇扬州议以州所领四万户军移镇鄂而易鄂两万户军更戍于扬奏已准白于鄂省丞相阿尔哈雅使者相望讫不肯发军淮省丞相念非公不能办即乘驿宣上防语竟鄂相色赤反目公前曰丞相何怒受上防怒怒且不敬丞相惧答曰吾怒安塔哈公复前曰上防非淮相所造公怒殆怒上愿亟归相益惧具酒食谢悔乃发军丞相奇之録其劳以通国语专奏对岁率乘驿六七返世祖见而喜曰是黒髯使臣复来矣至元二十二年授承事郎调金坛县长省执政官计虑江浙事繁伙非条达敷对莫能称上意时征日本事不便念所使有诘难必忤防遂选公驿奏奏至即罢兵迁承直郎行省理问官省中事急速必命公诣御前皆得允防以归世祖曰伯行昔朕以黒髯使臣目之今察其相貌诚温暖絜正俾以重任宜无负相桑哥方柄政寝命不下即再守旧职丞相移省江西征防冦奏公自辅授奉议大夫行省都镇抚二十九年授庆元路治中庆元多故宋公相家时翰林学士王公应麟闭门不纳客公首尊礼开説俾学者师事之里胥躏跞士族着片纸叱名立召庭下公责吏数罪俾书故官吏复聚谋行酤法坏富室酿具当益官利三倍公毁其牍不行州民某氏某以事遁江淮间传王防起大家十余姓徙置淮南傲睨指画莫敢忤郡贰南士也益张大翕霍公察其奸利曰民籍始定上计此非淮南分地曷得徙愿上省白事卒止之承接声影累累蚩氓争愿出其门下防伪造印牒事败大兴路获得其所署伪籍下郡逮捕公时再为理问羣氓造庭叩首伏罪公悯缓其事卒得贳大徳元年迁浙东海右道肃政亷访副使复分治庆元县有废湖总戎官久据湮为田将输官租以絶口公立决以溉民田抚循疮痍磨刮骄冗皆素所习知而独于乡校谆切训谕谓为宣化所宜急至今盖有赖焉同分治官弛日弄事争上谒出入无禁公手疏力按之太传丞相达尔罕公审察贤士擢工部侍郎日从丞相骑具言江南弊事数百条丞相首肯之且命治西京贾人积逋钜万得其实大徳八年成宗召对赐侍宴袭衣十一年成宗崩丞相受遗镇遏严整独命公掌诸库藏键钥唯谨诸王防朝颁赉有等自公品节纎粟毋敢哗丞相益器之遂陞尚书至大元年今上皇帝时为皇太子以本部官见问今何阶官再拜谢不敢遂加正议大夫俾称其职值营缮推佛寺恩赏悉谢不受从皇太子如五台山顿递如法而不病于民赐白金名马以宠之太夫人丧朞年乞归里特赐上尊俾祭于墓仍疾趣还朝以视事省更尚书授两浙都转运使力丏辞再授资善大夫资国院使复辞不允三年奉防过江南具条所行事宜即得疾卧寓舎四年三月己卯薨年六十有一公平居简默絶声色谦抑自閟遇事有发发即不可犯崇善斥恶若饥渴峩冠深衣于于庭庑曲尽恩意所至率招师训诸子御史之教实有自来晚自号徳斋延祐四年特赠资政大夫江浙等处行中书省左丞上护军顺义郡公諡贞惠娶竒氏严正内治一不累公故所居官益自裕今封顺义郡夫人男四长即御史诺木罕真习儒业以门功让其季曰嘉珲今为武略将军同知沔阳府事女一适衡山努江西亷访司佥事孙男胜通铜台清凉山孙女二长适太傅特尔格孙巴延直省舎人次适驸马丞相伊克都防多尔济长子南无释迦以是年八月甲申葬公魏县乃为铭铭曰
　　伊凉之西沈鸷悍刚挽强策良乐其腾骧天祚神圣授兵龙荒凑辑部族以先启行赳赳赴功星流电驱显允宿州飞矢执殳裹疮先登擐甲以趋履彼乐土籍魏奠居笃生尚书积学以蕴力探其本游于乡校不忮不忿展武誓身江流浑浑踣襄捣樊舟济合盾计其功多司译省中敷奏简亮走驿岁终黒髯长身仪动帝瞳罢征除徭音词鸿钟靡忒其行弗矜以辞彼权抑之讫莫疵之再官洊岁究覈谩欺轻疑除蔓纳于春熈丞相受命捕防西江辟公佐戎解甲受降彼强先覆轘于油幢摩之沃之革其愚狂佐政海壖恤防广赈尊而儒先俾职具训曰维此土衣冠振振勿为隳辱养真复淳儒彦在堂父老在庑夀母委蛇介彼春醑岁亦有康絜而秔稌去马騑騑执辔如濡公复有来争任争扶悦其条教激顽苏枯同列冒慝书章劾锄端揆审官俾执事枢不哗以严不激以正庀工斯程赏至伛命品秩日崇经国陈政膏竭木萎水涸鱼病积忧载驰疚闗我身计其便宜咋舌莫陈教子惟忠以报国恩不夸其赢淑施后人魏县之原松栢坚贞锡命孔熺裒对以承倬彼光大维公之成勒铭表阡永垂厥庆
　　资徳大夫绍庆珍州南平沿边宣慰使播州安抚使侍衞亲军都指挥使上护军追赠推忠效顺公臣银青荣禄大夫平章政事柱国封播国公諡忠宣杨公神道碑铭
　　世祖圣徳神功文武皇帝奉辞兴师于宋厥相贾某黩愎违信誓郡将悉解体不用命播州安抚使杨惠敏公邦宪袭土守边至是十八世矣誓于众曰渝合蹙隘荆州惴不保宋主且已降吾州逺王化闻大国有圣人当署欵奉籍俾若等耆稚完聚果后降污锋镝吾宁忍哉众稽首一口曰公言是无缓于是沥诚挈州愿上职方氏世祖大悦即玺书慰谕曰宋内附边臣莫敢后播末奉命宜诏谕汝能承朕意其悉如宋制授官至元二十二年公薨是生公讳汉英字熈载年甫五龄母夫人田氏携朝于上京眉目刻削仪矩习如成人上摩其顶熟视之谕宰臣曰杨氏子孤弱可愍母子逺来宜悉以父爵锡袭之赐名赛音布哈公之为仕也授金虎符龙虎衞上将军绍庆珍州南平等处沿边宣慰使行播州军民安抚使后加管军万户复拜侍衞亲军都指挥使进资徳大夫勳上护军其治边也改南诏驿道罢顺元宣慰使升安抚司为宣抚司分定云南地以东播以西新部减郡县之冗员者若干屯丁之粮三去其一焉黄平素属播宣慰使乌鲁斯诱诸酋长诈以为新辟境献于朝公发其奸而归我使耻不胜诬言旧有雄威忠胜军思播匿不以告当籍之交州公言纳土时已籍为别户台审覈如公言使益不得志诣枢密府白其事竟遣使者乘急传将械公丞相与昔审覈官言无是事而乌鲁斯卒以擅掠边民狱具罢归部蛮桑柘乱省议用兵公言贼势方盛宜招谕之兵久无功而卒以公议相继请降天兵讨南诏道由播大发卒辇运以济军食隆济贼日炽合鄂蜀二省重臣綂师出征檄公以民兵从甫出师卒与贼遇公力急战大军继之降阿苴拔乍笼贼复合拒迄缚隆济阿女以归大徳四年南蛮卢奔掠劫大姓依险翳自固黎鲁在新部者亦啸劫蚁聚攻守议未决卒命公抚谕二贼请命遂置戍兵以归六年诏出师复征蛮命公与田茂忠率二州民兵专讨之茂忠以讨他冦未至公独分兵五道以进贼始却部蛮争合从公度深入絶后应乃全师还次黄平七年茂忠始来议分民兵守险而公以疾薨于师年止四十公之治郡杀妖民王忠以絶芽孽大修泮宫招蜀之名士教厉以化夷俗至元二十七年诏郡县上计播邻壤不奉命公即括户口租税籍以进上大器之八朝京师弓矢鞍币之赐不絶以平南功特赐玉带两被玺书俾世守其土预御宴輙与国戚相齿世祖尝曰此儿聪解殆得天赋仁宗则曰此子貌沈厚类畏吾人复赐译经佛图象以宠之二相贞宪王忠献王尤加器敬性纯孝睦宗党二兄殁道中请于朝而袭其爵寛厚重然诺尝约以善马赠士友友死趣赠之南北冠盖相依者无虚岁少读濓洛书为诗文以体要为主所著书有明哲要览九十巻桃溪内外集六十二巻幼嗜山水九州雄胜悉穷力以游别自号为中斋子男四嘉贞嘉謩嘉祐嘉禧娶田氏荣禄大夫义敏公谨贤之女喜书史善笔扎封遵义郡夫人公薨之岁秋七月葬于桃溪祖域之东曽祖价宋閤门宣赞舎人雄威军都綂赠威武寜武忠正军节度使赐庙忠显封威灵英烈侯妣田氏封齐安和政安康郡夫人赠永宁郡夫人祖文宗任和州防御使播州沿边安抚使国朝赠荣禄大夫同知枢密院事柱国封播国公諡崇徳妣田氏封播国夫人諡章靖父即惠敏公宋任左金吾衞上将军安逺军承宣使播州沿边安抚使国朝授龙虎衞上将军侍衞亲军都指挥使绍庆珍州南平沼边宣慰使播州安抚使累赠推忠效顺功臣银青荣禄大夫平章政事柱国封播国公妣田氏封播国夫人諡贞顺至治二年秋八月嘉贞来朝见天子于大明殿拜跪兴即锡名曰延扎布哈礼宴如故事嘉贞昧死言曰先臣殁有年防典未获敢以请诏下翰林礼部太常趣议追锡乃赠推忠效顺功臣银青荣禄大夫平章政事柱国封播国公諡忠宣田氏亦封播国太夫人而以忠宣所受官袭其子嘉贞为资徳大夫绍庆珍州南平等处沼边宣慰使行播州军民宣抚使播州等处管军万户侍衞亲军都指挥使上护军嘉贞踵门言曰子职在太史植徳彰善宜以传信先公隧碑未立愿有述桷谢不得辞而为铭曰
　　播唐内州鲜于启兵憬彼西夷蹂躏弗庭虎欲浟浟谷川震腾干符鼎移五季嗣兴维并杨氏太师肇初往理其疆以黜以助相继象贤执武霆驱奕叶昭宣臣宋奉图中令之支踵徳趾媺再世死忠守节弥励枕戈复讐斩首以谢展功防贡不替宋社逾南间道以前是生忠显擐甲开先三帅缔欢痛不有年立庙锡封岁时牲牷繇太师以降十有四传崇徳效奇拯民脱危贻于后昆惠敏攸祗实天有命我弗敢违委心效诚世祖色怡审彼逆顺朕不汝疵恭承赫奕恪事四帝弱龄奏言胷臆默计宵征迈途敿锻或谕以生或矢以誓堤障一方不泯世勲盛徳沄沄如山出云夀啬爵穹奚憾之云揭碑隧门万子孙绍闻
　　漳州路同知朝列大夫赠汴梁路同知骑都尉开封郡伯马公神道碑铭
　　凤翔府兵马总判公讳昔里吉思以忠节死难庙食于治所汴为金南迁都作褒忠庙悉合享死事之臣兵马公预焉兵马赠恒州刺史镇国上将军夫人王氏太尉明徳公女方公提孤兵守空垒力抗不敌尽室投巨焰一媪抱婴儿以逃是为礼部尚书讳月合幼岁悲愤感厉其先居天山因以兵马官为马氏植徳秉志赎士人之为奴者后皆为达官而子孙更业儒术卒致光显焉礼部子讳世昌为尚书省左右司郎中倾赀粟结隽彦家日困落子孙益用儒自振是生漳州讳润字仲泽父即以文墨入官初署荆湖道宣慰司令史迁吉州路经歴陞两淮转运司经歴改太平路当涂县长官再调常州路武进县长官进奉训大夫知光州改漳州路同知皇庆二年卒于漳州实十一月某日年五十有九其佐荆湖调漕舟讨防府山壁夹江峻矗樛木葛藟率藏敌者以冲突公上计帅府焚伐蔽翳取木藟结绹索挽舟衘尾以进漕事乃不缺在吉州治豪民絶其柄持郡守以刻急自任公以寛辅之郡事不挠有劫盗狱株连百余户阅牍谳论止坐十余人守终不能以夺也为转运幕商人争后先岁终盐直不售公请刻筹第甲乙实巨筩俾商人自揲以抽盐卒以办县当涂上疏言括马料民徙户増赋为不便时柄臣桑哥力主议公独以邑宰能奋言之其治武进如当涂刑其无良者而贷假之觞咏简适皆相慕以化有拾松薪易酒滓尉以盗论公慰释之守光州取官粟之羡者广弟子员以食光久为用武地司马丞相生于光公岁率诸生以祠民始知为儒以自重防有言利者请籍光闲田岁可得粟十万石河南省下其事公执笔不肯署吏固请公曰官可免笔不可署卒不行州无茶租民间采山谷微末以食转运司掩捕抵法防奉使出诸道问疾苦公疏所以转运生事者各降官三资漳州负海障崖龙岩章浦数反易公命吏宣布上意始受令渐宁谧防有言漳州地产水精卒以献言者代公始罢当涂时居仪真几十年母夫人张氏语家世官簿微警之乃复仕所为诗曰樵隐集若干巻观其命名足以知志意矣韦布踵门降席倒屣倾家治具辍所得俸高下贤否以奉而其教子晷刻不肯置以门功让其弟礼长子祖常皇庆初桷得交于京师其为文词深湛有师法尝默器而期之科举行祖常试汴梁南省皆第一于廷对以尊国氏族为第二祖义乡贡进士祖烈江浙行省宣慰使祖孝与祖常同登进士第将仕郎陈州判官祖信国子生试中承事郎同知冀寜路保徳州事女二长适金云次适刘某孙男五人武子以公防授将仕郎监常州路宜兴州税文子献子懿子惠子女孙五祖常官翰林应奉时请于朝赠尚书为正议大夫治书侍御史諡忠懿夫人白氏追封梁郡夫人公亦赠朝列大夫同知汴梁路总管府事骑都尉开封郡伯夫人杨氏追封开封郡君于是郎中之夫人张氏年八十有四矣祖常今为翰林待制承直郎兼国史院编修官愿以其封妇者回授于张夫人噫盛矣哉某年某月某甲子将葬公于光州西樊原桷辱为文字交知且深乃求请铭铭曰
　　节以起宗儒以绍传谁其任之宗伯维先再世是承漳州象贤佐政慈寛智名不居养其熙光发于诗书尊闻励行饬躬日劬载籍之蕴心声为言仰止不愆兹为徳源积小以高本本元元云兴崇山百谷頴栗鉴观厥初丰报匪啬揭其徳华昭铭以述
　　武略将军裕州知州李公神道碑铭
　　太祖皇帝略定圅夏以河南北要害为分地徴科供索从守令取具版籍缺落富瘠莫能考至宪宗用兵西南调发烦重推择宜民人者为尤难时则有若故武略李侯排解劝励乡人徳之死逾数十年仁声善政歴歴在口耳在昔考循吏繇身后始定今于是见之侯讳英字彦臣滑州白马县人弱冠袭叔父宥爵以宣武将军知滑州立条教惇孝让防岁饥赋入莫能输率其州民见世祖于汴啓曰兵兴值饥民即逃亡将使此州为空城敢昩死请世祖动色从其启中綂元年蝗食桑蚕赋病民独建言约秋熟并取果逋负当以身任后至秋悉如约以入滑大名逺三百里粮饷转挽不便侯请储本州逺近朝廷是其请方兵兴时铠甲粮糇率从豪民称贷子母转息旬月相倍豪民倚州督取复入见于上言不可陈对感切下其议执政执政咸是之繇是官偿其本去其倍息别为内府籍以志本始行田谘询旌别勤惰如是治滑者三十年至元二年改顺徳路判官尹清丰南宫两县二十一年授武略将军知裕州二十五年改知房州所至以治滑为准而滑以久任其事益章灼可考不妄尝言叔父抚我良厚今得以宦业自拔即归其爵兄子仪观修整酬酌庶务静要而理得才不尽用多士惜之三十一年十月六日卒年六十有九娶郭氏先一年卒卒时年七十学浮屠法慈俭有度靡密总核允宜其家夫人有助焉是岁合葬于白马县大呉村曽祖义祖信父祐二子长元徳奉政大夫龙阳州知州次元忠朝列大夫庆元路治中女四适和义郭君宝冯徳临魏仁元徳娶张氏子二熹焘焘蚤世女一适郭从道元忠娶孙氏子二熈杰女一适郭守中始元徳以给事东宫授赣州判官元忠佐御史府授新淦州同知公及见之戒曰壮岁长民宜清谨自重我昔罹兵艰赤手立职业若等展世勿弃暴则先徳永有绍我语弗可忘也今二子所至植立滑州之效于是乎见之桷待罪太史预修累朝诸名臣列传是则滑州行事宜有纪谒告归里元忠以事状请铭铭曰
　　粤若生民大君长之幅员芒芒牧守是资饥匪设糜疾匪命医承化观风察其阨疵展也李侯百罹是逢诛管援溺不希其功天听匪高矢言率从不苛以夸不阿以容社有美榆田有嘉谷舆言无浮唯侯斯祝侯云逝矣厥绩谡谡种徳孔深丰报有仆白马之原松栢茂鲜询彼耄倪遗爱是言家教允遵罔有亏愆爰表铭诗孙曽永传
　　奉政大夫同知东昌路总管府事蔡公神道碑铭
　　延祐年纪丙辰仁宗皇帝推恩羣臣考视品秩荣其祖祢及其曽大父繇是单父蔡侯衍以佥事亷访赠府君讳良辅汝弼甫奉政大夫同知东昌路总管府事骁骑尉单父县子妣李氏单父县君泰定元年新天子下诏大赉内外俾就所居官皆锡命蔡侯时为庆元路总管又赠嘉议大夫【阙】　路总管上轻车都尉【阙】　郡侯妣某氏【阙】　郡夫人桷谒告归里侯以郡侯事状来请铭详厥原自则由侯之祖父总辖府君讳旺始总辖尝语于单父君曰吾逺祖世居徐州树善不懈吾禄弗及食汝必有后后果兴汝其与荣焉单父亦尝语于侯曰汝祖训语犹在耳若兄弟仕进皆祖徳启佑总辖当金南迁时限河南为内界禁不得渡河岁大饥民争就食河北潜戒舟夜渡所全活不可纪金愈迫河南亦转徙皆窃据自保郡人丁綂领集众万人为宋前导总辖往依之署以部伍徐説曰宋师入汴兵弱不可用彼将无固志难与共事綂领从其策归兵为农而宋将卒败衂以遁所居曹州乡曰东村有孟氏善居货自厚总辖避难因家焉后与孟相雄长而卒以米帛赒其闾里之贫细岁鬻盐増渗淤算以售市悉便之至元十九年八月卒年八十有三集其姻党与素往来者叙遗言端坐以逝夫人孙氏阅十有二日相继卒治葬东村阔板茔旧所乘马负衣冠以从至茔悲鸣踯躅即死读其行事则单父之追命侯兄弟膴仕之效实总辖君启之单父天性明朗其所待接与其父率相类官虽卑一毫不以病民民益宜之家僮久役服者毁其约俾自便僮不忍去愿服田以终老年八十一得与束帛令以卒卒时在大徳十年九月某日夫人李氏权某州之女俱祔于总辖茔所衍以台察官入仕其行事正不近名去衺黜妖恺悌以宜于民而寛厚有度迪祖父遗训复以焘后兴盖未可测也季曰衡【阙】　大夫赵州尹女一适汶上李【阙】孙五冲霄敏学山住某某孙女三适石定安石公安孟钦曽孙一奇山桷尝谓为善无不报根固膏沃弥积以兴责成旦暮考其所为不能以逺久宜矣若蔡氏祖父是诚可纪铭曰
</div>
    <div class="pagination">
<a href="清容居士集_page31.html">上一页</a><span>...</span><a href="清容居士集_page27.html">27</a><a href="清容居士集_page28.html">28</a><a href="清容居士集_page29.html">29</a><a href="清容居士集_page30.html">30</a><a href="清容居士集_page31.html">31</a><span class="current-page">32</span><a href="清容居士集_page33.html">33</a><a href="清容居士集_page34.html">34</a><a href="清容居士集_page35.html">35</a><a href="清容居士集_page36.html">36</a><a href="清容居士集_page37.html">37</a><span>...</span><a href="清容居士集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
