<!DOCTYPE html>
<html>
<head>
    <meta charset="UTF-8">
    <title>弇州续稿 - 第 29 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 29 页/共 228 页</h1>
    <div class="content">　　○诗部
　　
　　△五言律
　　
　　送康永锡游南雍
　　
　　太学今贤薮金陵古帝畿何人堪绛帐有巷可乌衣徙箸防炊玉携家为断机江山六代色斟酌锦嚢归
　　
　　用晦以三寸箧贮金字佛经呪二十余巻精工之甚感而赋谢
　　
　　函端舍利发知尔不成空老眼粗能辨僧飜未易终真文玄奘熟梵字苑咸工大类羣龙藏収来一钵中
　　
　　寄汪生
　　
　　十日平原饮星文动有无名髙多借客侠倦始兼儒肝胆谁堪寄诗篇仲不孤莼鲈地何限吾已号潜夫
　　
　　审録范比部枉驾小园
　　
　　刀笔惊行部干旄废掩关公才解雷雨吾象遯天山暗壑歌留响丛花酒破颜忽闻栖鸟磔初见火城还
　　
　　子循子威诸贤过幼于石湖别墅其髙处为新郭城址范紫微遗宅也
　　
　　湖爽杯从益天空镜对开亭依新郭垒岸隔旧郊台词笔夸吴会渔歌起越来无妨醉题壁君是紫微才（用周益公事）
　　
　　再题幼于浮黛阁
　　
　　黛色浮不尽为君染琴书欵乃一声发千山残照余星河挂槛静岚雾扑窓虚岂以元龙简能令求仲踈
　　
　　袁丈宪副马大叅冯少叅薛进士邀游石湖
　　
　　群舫来争客相逄尽故人鲭寜五侯味酒是一家春湖色能寛醉乡情好任真呼童扫盘石余兴欲垂纶
　　
　　吊陆叔平墓
　　
　　崱屴深山径斯人长夜居谁怜一抔土却掩五车书玄素名空在丹青代不如齿牙吾自有从此倦吹嘘
　　
　　又
　　
　　一代风流逺穷交雪涕倾老魂招不得名迹见犹生闻篴山阳恨畹刍孺子情女牛髙自若第减少微明
　　
　　宿王玄静石湖草堂
　　
　　谈笑风生坐淹畹月满筵湖光来澹荡竹色进婵娟练雀穿帘羙银鱼鬬筯鲜从呼君且去吾意未廽船
　　
　　看王子父雅宜先生舅六如居士像
　　
　　风度吾前軰氷清汝外家虎头痴更絶龙爪劲谁加一代珠双襺千秋剑并华椒浆欲有酹异世起长嗟
　　
　　徐长孺投诗见赠且订山园之约以小律为答仍促使来
　　
　　客喜登龙事吾寜隐豹身一丘安旧业万巻厚归人友谊深从澹时名缓更真芙蓉池上月待汝共垂纶
　　
　　畏客
　　
　　年来微倦客客至转无期佳事少入耳新诗难解頥何如案头帙侑我手中巵一枕松阴下从它夕照移
　　
　　送陆楚生吊童子鸣
　　
　　絮酒轻千里生刍托寸心一贫无挂剑百感为分金泪向吴江尽恩偏越峤深山阳夜中笛肠断不堪寻
　　
　　吊童子鸣
　　
　　饭颗山头骨陵阳石畔心隠能逃小贾穷不废长吟妇泣黔娄被兄悲子敬琴（生与兄友爱甚）龙丘墓堪傍千古是知音寄
　　
　　耿中丞时服将■〈衤覃〉矣
　　
　　琴弹何必就太古有余音厯尽氷霜色悠然天地心一星堪审象九夏望为霖倘及衡门叟秋江烟水深
　　
　　寄张羽王别驾
　　
　　诗穷不肯送宦拙与谁论日月青衫老风霜白发新平津无上客楚泽有孤臣问我秋来计清尊夜夜亲
　　
　　方众甫过我山园有赠
　　
　　姓字非豪举文章是大方一尊凌岝■〈山上咢下〉并艇狎沧浪宛尔祗林日悠然得汝长乆知名避我只合醉为乡
　　
　　孟孺同方君见枉山园
　　
　　汝挟方干至吾欣徐穉畹小谈迟日过晏坐白云幽进屐藤萝顶回舩杜若洲沾沾自喜色可为少年游
　　
　　赠彭仪宾稚修父也
　　
　　有骥今千里乗龙是昔年国香丛桂近庭玉一枝偏身是仓曹志人传山水弦洪崖莫冲举留作地行僊
　　
　　范显先于鳦先二茂才贽文请序仍以扇乞诗聊赠一律
　　
　　二生饶感激百里觅知音却谓蓬累足将之瓠落心（其文曰大瓠编）大璞勿轻剖良工能见寻问余何所作日抚无弦琴
　　
　　罄室先生为月泉上人画一锡一钵聊成短赠
　　
　　道人杖一锡一钵复随縁钵中贮秋月锡底飞寒泉警鹤有时响収龙都静眠但令无罣碍不爱辟支禅
　　
　　送沈进士病起还朝时其父鸿胪君无恙有弟同榜而谒选当得邑职
　　
　　羡尔趋庭后枫江引画桡归心縁爱日起色为观潮玉树名元并金茎渇自消纵令甘手板不削沈郎腰
　　
　　赠乡进士曽嘉袠乞其父志铭还楚
　　
　　而祖仍而父先朝两静臣世夸龙颔旧家有鳯毛新细雨为江色清尊别故人龟山一片石聊与助嶙峋
　　
</div>
    <div class="pagination">
<a href="弇州续稿_page28.html">上一页</a><span>...</span><a href="弇州续稿_page24.html">24</a><a href="弇州续稿_page25.html">25</a><a href="弇州续稿_page26.html">26</a><a href="弇州续稿_page27.html">27</a><a href="弇州续稿_page28.html">28</a><span class="current-page">29</span><a href="弇州续稿_page30.html">30</a><a href="弇州续稿_page31.html">31</a><a href="弇州续稿_page32.html">32</a><a href="弇州续稿_page33.html">33</a><a href="弇州续稿_page34.html">34</a><span>...</span><a href="弇州续稿_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
