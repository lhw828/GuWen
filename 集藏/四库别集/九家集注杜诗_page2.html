<!DOCTYPE html>
<html>
<head>
    <meta charset="UTF-8">
    <title>九家集注杜诗 - 第 2 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九家集注杜诗 - 第 2 页/共 35 页</h1>
    <div class="content">　　饮中八仙歌【蔡元度云此歌分八篇人人各异虽重押韵无异亦周诗分章之意也　赵云此篇谓之歌其歌八叠每一叠各就一公事实以其好饮美之且戏之谓之八仙则已有意矣为其各言一公之事故得重用韵所重用者舩字二眠字二天字二前字三也古诗葢有重押韵之格如阮籍秋怀日如何当路手罄折志所归又云鸿鹄游四海中路将安归谢灵运述祖徳诗曰段生藩魏国展季救鲁人又曰恵物辞所赏励志絶故人陆机行行重行行云此思亦何思思君徽与音又曰惊颷褰友信归云难寄音似此之类不一説者谓为八首葢不知有此格也况诗又乃八叠乎又缘道书之论丹有八仙歌虽是八个仙人歌为有八仙歌三字因并以为题】
　　知章骑马似乘船眼花落井水底眠【唐书贺知章少以文词知名性放旷善调笑当时贤逹皆倾慕之晚年尤加纵诞无复规矩白号四明狂客遨逰里巷又善草书每纸不过数十字共传宝之又师浙人不善骑马而喜乘舟杜葢嘲戏之耳东坡诗云平生贺老惯乘舟骑马风前怕打头吴越国王初入朝上赐宝马出禁门马行却退王谓左右曰岂遇打头风耶　赵云知章吴人唯知乗船其马上傲元如人眼花落井别言醉而眼生昏花落井而眠于水底又言其安于水也山简传时时能骑马前汉有乘船危吴均杂絶句有云梦中难言见终成乱眼花水底眠又暗用事抱朴子曰时有葛仙公者每饮酒醉尝入人家门前陂水中卧竟日乃出】汝阳三斗始朝天道逢麴车口流涎恨不移封向酒泉【本集八哀诗有赠太子太师汝阳郡王璡诗又赠时进汝阳王诗神异经西北荒中有酒泉孔融书天垂酒旗之曜地列酒泉之郡陆机百年歌目若浊镜口垂涎应劭汉官仪曰酒泉城下有金泉味如酒故曰酒泉　赵云汝阳王李璡也以其宗室既受封汝阳矣犹以酒泉城下有泉味如酒欲移封也又使姚馥渴羌事晋有羌人姚馥但言渴于酒人呼为渴羌武帝授以朝歌守馥愿且为马圉时赐美酒以乐余年帝曰朝歌纣之旧都地有酒池使老羌不复呼渴遂迁酒泉太守麴所以造酒才见麴车而便流涎戏其好饮之急也曹操对其叔父诈作中风状口流涎沫逄麴车而流涎冇用对过屠门而大嚼人以为的对师魏文帝曰蒲萄酿以为酒甘于麴米逢之已流涎咽唾】左相日兴费万钱饮如
　　长鲸吸百川衔杯乐圣称世贤【唐书李适之传一名昌常山王承干之孙也适之雅好賔友饮酒数斗不乱夜则宴赏昼决公务庭无留事天宝元年代牛仙客为左丞相累封清河县公后为李林甫隂中罢知政事赋诗曰避贤初罢相乐圣且衔杯为问门前客今朝几个来晋何曾性奢豪日食万钱犹曰无下筯处刘伯伦酒讼先生于是方捧甖承糟衔杯潄醪木虚海赋嘘噏百川吴都赋云长鲸呑航脩鲲吐浪　赵云谓之日兴言每日兴起便如此也如陆逊云世务日兴异物志去鲸鱼长者有数千里故也亦以戯之】宗之萧洒美少年举觞白眼望青天皎如玉树临风前【李白传侍御史崔宗之谪官金陵与白诗酒唱和尝月夜乘舟自采石达金陵白衣宫锦袍于舟中顾瞻笑饮旁若无人晋阮籍传籍能为青白眼阮籍诗朝为美少年谢答叔父安曰譬如芝兰玉树欲使其生于庭阶耳世説庾亮亡何州临葬云埋玉树于土中使人情何能巳毛曾与夏侯共坐时人谓之蒹葭倚玉树　师晋书王戎有人伦鉴识常目王衍如瑶林琼树自然是风尘表物也　赵云刘琨云举觞对膝白眼望天言其饮之傲亦所以戏之也】苏晋长斋绣佛前醉中往往爱逃禅【苏晋苏珦之子宗监国所下制命多晋藁定　赵云逃禅言逃去而禅坐耳此苏东坡所谓蒲褐禅同夜禅者也以晋好佛故戏之云耳】李白一斗诗百篇长安市上酒家眠天子呼来不上船自称臣是酒中仙【唐李白传待诏翰林日宗度曲欲造乐府新词亟召白白于酒肆醉矣召入宫人以水洒面即令秉笔顷之成十余章帝颇嘉之　薛云按闗中呼衣襟为舩诗曰何以舟之舟亦舩也其来逺矣　鲍云刘伟明云蜀人呼衣襟为舩有以见白醉甚虽天子披襟自若其真率之至也　杜补遗余云叟尝以薛注为是谓方言虽有此梦符大似穿凿云叟以舩字何为有两韵余曰一篇之中重叠用韵至于再三亦别有义耶按唐范传正李翰林断墓碑曰宗泛白莲池公不在宴明皇欢既洽召公作序公已被酒于翰苑中命高力士扶以登舟也　赵云诗百篇言其能诗也酒家眠言其真率也乐布为酒家保酒家眠亦暗用事阮籍邻家少妇当垆酤酒籍尝诣妇饮醉便卧其侧也不上舩此乃长安方言襟谓之船也薛苍舒补遗更引诗曰何以舟之乃自觧云舟亦船也其来逺矣葢舟自训服耳所以服之字从舟也杜田又引范传正李翰林新墓碑曰用为舟船之船亦又非是葢在翰苑被酒则自长安市中来而扶以登舟则竟上船矣非不上船也】张旭三杯草圣传脱防露顶王公前挥毫落纸如云烟【唐贺知章传吴都张旭与知章相善旭善草书而好酒每饮后号呼狂走索笔变化无穷若有神助时人号为防后汉张敻传敻长子芝伯英善草王愔文志曰芝少时高操以名臣子勤学尤好草书学崔杜之法家之衣帛必书而练临也学书水之为黑为世所寳寸纸不遗韦仲将谓之草圣胡母辅之与谢鲲阮放曅卓羊曼桓彛阮孚散髪祼祖闭室酣饮已累日光逸排戸入守者不聼逸便于户外脱衣露头于狗窦中窥之大叫辅之惊曰他人决不能耳必我孟祖也遽呼入遂与饮不舍昼夜时人谓之八逹　赵云后汉班超传单于脱防徒跌又有云单于脱防避帐诣梁王谢罪旭为人酒秃防防则露顶矣乃所以戏之也潘安仁作扬荆州诔云动翰若飞落纸如云后汉高义方清诫曰抗志凌云烟】焦遂五斗方卓然高谈雄辩惊四筵【按新唐书白自知不为亲近所容益骜放不脩与焦遂等为酒八仙　赵云世説载王敦昼寝卓然惊寤又云诸名贤论庄子逍遥游支道林卓然标新理于三家之表又江淹拟张廷尉诗云卓然凌风矫又僧惠逺制涅□经疏呪其笔曰如合圣意此笔不坠乃掷于空中卓然新唐书云李白自知不为亲近所容益骜放不脩与集遂等为酒八仙则遂亦平昔骜放之流耳饮至五斗而方特卓乃所以戯之末句又以美之刘孝标广絶交论云骋黄马之剧谈纵碧鸡之雄辩选诗有高谈一何绮叠用四字有两出而后工也谢宣逺九日诗曰四筵霑芳醴惊字则前汉陈惊坐之惊也】
　　曲江三章章五句【元和中中书舍人李肇撰国史谱其畧曰进士既捷大防于曲江亭子谓之曲江大会在闗试后亦谓之闗宴天寳元年勅以太子太师萧嵩私庙逼近曲江因上表请移他处敇令将士为嵩营造　赵云此诗葢逰曲江感事之作按剧谈録曲江本秦时隑州隑即碕字巨依切唐开元中疏凿为胜景南即紫云楼芙蓉苑西即杏园慈恩寺花卉环列烟水明媚都人游赏盛于中和上巳节今公高秋而往草木变衰触事感懐一章叹齿发之迟暮二章判富贵之无心三章喜生计之可乐也旧注引元和中曲江闗宴事去此自五十余年在公死三十余年之后与此诗并无相干】
　　曲江萧条秋气高【谢晖观朝雨诗朔风吹飞雨萧条江上来宋王曰悲哉秋之为气萧瑟兮草木摇落而变衰　赵云宋玉众芳萧条班固原野萧条之义】菱荷枯折随风涛游子空嗟垂二毛【潘安仁秋兴赋晋十有四年余春秋三十有二始见二毛僖二十二年传宋公曰君子不禽二毛头白有二毛汉高祖防子思故乡】白石素沙亦相荡哀鸿独呌求其曹【祢冲赋哀鸿感类曹子建激鸣索鸿羣刘安招隠士禽兽骇兮亡其曹　赵云方高秋之时非特菱荷枯折而巳水既瘦涸石与沙亦荡洁而出鸿鹄失羣哀鸣而相求皆可感之事也哀鸿字出选诗旧注引祢衡赋云哀鸿感类辄改哀鸣字非是盖哀鸣不可为哀鸿况义止谓鹦鹉之哀鸣乎失古人措词之意矣】即事非今亦非古长歌激越梢林莾【宋玉风赋蹷石伐木梢杀林莽苏武诗长歌正激烈　杜补遗列子云薛谭学讴于秦青辞归青饯于郊衢抚节悲歌声振林木响遏行云　赵云列子曰周之尹氏有老役夫昼则呻吟即事陶渊明云即事多所欣谢灵运云即事怨睽携苏武诗长歌正激烈梢林莽言歌之声其义州列子云秦青抚节悲歌声振林木】比屋豪华固难数吾人甘作心似灰弟侄何伤泪如雨【庄子南郭子綦形固可如槁木而心固可如死灰当公游此之时曲江方盛无可叹者此即事之非今古也而至于长歌激烈何哉特以豪华者多而我独寂寞也然灰心乆矣弟侄不必用此伤之而下泪也曲江在长安南升道坊葢其左右前后相近之地甲第为多乎公因感之可以意逆也汉沟洫志武帝歌曰泛滥不止兮愁吾人又西都赋云实列仙之故馆非吾人之所宁而潘岳西征赋云陋吾人之拘挛今吾人葢自谓也论语何伤乎　诗涕泣如雨】
　　自断此生休问天杜曲幸有桑麻田故将移住南山邉【杜曲在长安俗云城南韦杜去天尺五言近京杨惮传曰彼南山陆韩卿诗云屏居南山下窦婴传屏居蓝田南山下　赵云楚辞有天问篇其序曰天问者屈原之所作也何不言问天天尊不可问故曰天问也管子云行山泽观桑麻有桑麻田亦顔洲云囘有郭外之田】短衣匹马随李广看射猛虎终残年【汉李广为虏所生得当斩赎为庶人人屏居蓝田南山中射猎见草石中以为虎而射之中石没羽视之石也他日射之终不能入矣广所居郡闻有虎常自射之乃居北平射虎腾广广亦射杀之也　赵云欲移住南山邉则南山之景致足乐也匹马射虎使李广事正在南山蓝田中此诗人因意使事也列子曰汝以残年余力梁武帝云短衣妾不伤汝孙通乃变其服短衣楚制】
　　丽人行【曹子建洛神赋云覩一丽人于岩之畔刘向别録有丽人歌赋梁简文帝筝赋命丽人于玉席】
　　三月三日天气新【续齐谐记曰晋武帝问尚书郎虞挚曰三日曲水其义何指答曰汉章帝时平原徐肇以三月初生三女至三日俱亡一村以为怪乃招携之水濵盥洗遂因以泛觞曲水之义起于此帝曰若如所谈便非佳事尚书郎束晳曰仲治小生不足以知此臣请説其始昔周公城洛邑因流水以泛酒故逸诗云羽觞随波又秦昭王三日置酒河曲见有金人出捧水心劒曰令君制有西夏及秦霸诸侯乃因此处立为曲水祠二汉相沿皆为盛集帝曰善赐金二十斤左迁仲治为阳城令　赵云晋宋诸人侍宴曲水皆以三月三日为题唐开元中都人逰赏于曲江莫盛乎中和上已节此三月三日所以水邉多丽人也旧注徒引三月三日事为泛矣王右军兰亭曲水序曰天朗气清恵风和畅此亦天气新之为礼记天气下降陆机曰迟迟暮春日天气柔且和梁孝元帝咏雾诗有曰时如佳气新】长安水邉多丽人态浓意逺淑且真肌理细腻骨肉匀【罗敷艳歌曰高台多妖丽宋玉九辩有靡顔腻理相如大人赋有弱骨丰肌谢灵运江妃赋有靡容腻理皆此之谓也则东京赋有擘肌分理】绣【绣一作画】罗衣裳照暮春【晋张华三月三日后园防诗曰暮春元日王羲之兰亭诗序暮春之初防稽山隂之兰亭古诗被服罗衣裳南都赋暮春禊日上巳之辰男女姣服络绎缤纷论语暮春者春服既成则照暮春字于衣服使之尤稳】蹙金孔雀玉麒麟头上何所有翠微防叶垂鬓唇【微一作为防一作匌】背后何所见珠压腰衱稳称身【杜补遗广韵曰防彩妇人髻饰花也防音罨尔雅曰衱谓之裾郭璞曰衣后裾也一本防作匌衱作被非是　赵云蹙金实事唐人常语故杜牧自谓其诗云蹙金结綉而无痕迹头上背后之句此亦曹子建矣美女篇头上雀钗腰佩翠琅玕之势也盖举头与腰之饰而一身之服备矣翠微一作翠为防一作匌防音乌合切防丝妇人头花髻饰也匌音洽与萄字连曰匒匌而匒音荅重叠皃海赋云磊匒匌而相逐翠微防叶则翡翠微布于防丝之叶翠为匌叶则以翠为匌匝之叶也衱音居叶切尔雅曰衱谓之裾郭璞曰衣后裾也谓之腰衱则羣腰耳以珠缀之故言珠压腰衱此篇公所铺叙至此详味语句葢特见丽人之后耳故东坡先生题背面美人名之曰续丽人行而其诗云杜陵饥客眼长寒蹇馿破防随雕鞍隔花临水时一见只许腰支背后看】就中云幕椒房亲【班固西都赋云后宫则掖庭椒房后妃之室汉官仪曰皇后称椒房取其蕃实之义也诗云椒聊之实蕃衍盈升又以椒涂宫室亦取其温暖辟除恶气犹天子朱泥殿上曰丹墀也师古曰椒房在未央宫吴树谓梁冀曰将军以椒房之重西都记成帝设云幄云幕于甘泉紫殿世谓三云殿第五伦传窦宪椒房之亲曹子建美女篇头上金雀钗腰佩翠琅玕此指言贵妃兄弟骄盛　赵云言玉真妃也成帝设云幕于甘泉紫殿椒房则皇后所居殿名秦虢乃玉真之姊妹故曰云幕椒房亲也】赐名大国虢与秦【唐后妃传宗杨贵妃有姉三人皆有才貌宗并封国夫人之号长曰大姨封虢国八姨封秦国并承恩出入宫掖势倾天下　赵云大姨封虢国八姨封秦国非是以长安志考之虢国八姨也则秦国乃大姨也】紫駞之峯出翠釡水精之盘行素鳞【峯一作珍汉书大月氏本西域国出一封橐駞注脊上有一封高也如封土然今俗呼为幇匈奴传师古注橐駞言能橐囊而晋物晋王廙笙赋舞灵蛟之素鳞　杜补遗酉阳杂爼将军曲良翰作駞峯炙　赵云言其食之奢也曹子建诗丰膳出中厨师宋郑鲜之经子房庙诗紫烟翼丹虬灵媪悲素鳞观此即知素鳞乃蛟龙也杜意亦谓攀龙酉阳杂爼明皇恩宠禄山所赐之物有金平脱犀头匙筯】犀筯厌饫乆未下銮刀缕切空【一作坐】纷纶【晋何曽日食万钱犹云无下筯处诗信南山执其鸾刀以啓其毛注鸾刀刀有鸾者言割中节也潘安仁西征赋饔人缕切鸾刀若飞应刃落爼靃靃霏霏　杜补遗正义曰鸾即铃也公羊宣十二年郑伯右执鸾刀注鸾刀宗庙割切之刀镮有和锋有鸾其制二鸾在锋声中宫商三和在镮声中角征羽故先儒释礼器谓宗庙必有鸾刀者取其鸾铃之声宫商调而后断割也　赵云方筯未下之间又复有缕切之多此所以言其食之奢】黄门飞鞚不动尘【前汉西域传蒲梢龙文鱼目汗血之马充于黄门凡号黄门以其给事于黄闱之内秦汉皆有黄门侍郎按外传虢国出入皆乘骢马使小黄门为御　赵云不动尘因以状其善骑诗家造句法也　薛云鲍明逺拟古诗兽肥春草短飞鞚越平陆】御厨丝络送八珍【丝络一作络绎周礼膳夫珍用八物注珍用淳熬淳毋炮豚炮牂梼珍渍熬肝膋也又食医掌八珍之齐鲍明逺诗八珍盈雕爼　薛云尚膳贵严故以丝络防防之丝络如琦防也杜子美称此以见宠予之隆络绎为不足道往在诗云赤墀樱桃枝隠映银丝笼　赵云络绎相续不防之义后汉袁术与吕布书曰今送米二十万斛非唯止此当络驿复致旧本正字作丝络而薛苍舒为之説元无丝络字本出若络绎以言宠予之隆义自分明若丝络亦天子御物常事耳却何足道也】箫鼓哀吟感鬼神【鼓一作管汉武秋风辞箫鼓鸣兮发棹歌诗序动天地感鬼神】賔从杂遝实要津【魏文帝与吴质书曰舆轮徐动賔从无声刘向传杂遝众贤师古曰杂遝聚积之皃要津见上韦左丞注　赵云此言作乐以宴賔且微言以讥其男女之糅杂大人赋杂遝胶轕以方驰甘泉赋骈罗列布鳞以杂沓兮洛神赋众灵杂遝】后来鞍马何逡巡当轩【一作道】下马入锦茵【鞍马字见送高适注赵云言其气势洋洋旁若无人徐悱赠内诗忽有当轩树兼含映日花史秦人开关延敌六国之师逡巡不敢进】杨花雪落覆白苹青鸟飞去衔红巾【山海经曰三危之山有青鸟居之注青鸟主为西王母取食者栖息于此山也纪年曰穆王十三年西征于青鸟之所憇汉武故事曰七月七日上于氷华殿齐坐中忽有一鸟从西方来集于殿上上问东方朔曰此西王母欲来也有顷王母至有二鸟鸟如鸟夹侍王母旁江淹诗青鸟海上游沈约衔书必青鸟　赵云鞍马之多必至触杨花而覆白苹青鸟应如鹦鹉之数豢飬驯熟飞衔红中此正借西王母以青鸟为使名之且以托言昵戏之事矣红巾盖妇人之饰如王渤落花篇罗袂红巾往复还】炙手可热势【一作世】絶伦慎莫近【一作向】前丞相嗔【元载时委左右人四人用事权倾中外人为之语曰炙手可热卓李郑薛言势熖熏灼可以炙手也帝题之御屏以示时相按新唐书杨贵妃智警颍迎意辄悟帝大悦遂専房兄铦锜国忠最见宠遇三姉皆美劭封韩虢秦三国恩宠声熖震天下毎命妇入班虽公主亦不敢就位台省州县奉请托奔走勘防过诏敕四方献饷结纳门若市然第舍聮亘谓之五家分赐珍竒使者不絶于道时国忠代李林甫为相领四十余使帷疎侻捷给硁硁处决枢务自任不疑盛气骄愎百寮莫敢相可否　杜补遗唐史遗事安县公主宗之李妺附袁韦氏热可炙手人咸畏之　赵云炙手可热言势熖之薰灼也旧注引代宗时事在杜公之后非是杜田之説当时素有此言矣傅毅舞赋姿絶伦之妙态丞相嗔以指言国忠而诗句则后汉桓帝时童謡云梁下有悬鼓我欲撃之丞相怒之势也观新书国忠传言国忠盛气骄愎百寮莫敢相可否而公诗直铺叙二国衣服饮食之盛声乐賔从之多中间着宠予之意又讥其糅杂昵狎之事而终之以直指丞相之薰灼则公之不畏强御可见矣古乐府当时近前面发红】
　　乐游园歌【晦日贺兰杨长史筵醉中作　赵云乐游园之地在秦为宜春苑在汉为乐逰苑谓之古园】
　　乐游古园崒森爽【西京记日乐游园汉宣帝所立唐长安中太平公主于原上置亭游赏其地四望寛厰每三月上巳九月重阳士女咸就此祓褉登高幄幕云布车马填塞红丝映曰馨香满路朝士词人赋诗翼日传于京师　赵云崒音才律切字书注云峯头巉嵒也句腰单用崒字亦犹宋玉高唐赋之单用崒用也其言蓄水之状曰崒中怒而特高峯字却音柞骨切】烟绵碧草萋萋长【谢灵运诗萋萋春草繁江淹赋春草碧色刘安招隠士春草生兮萋萋】公子华筵势最高秦川对酒平如掌【文选王粲家本秦川周王褒闗山篇逍遥秦川水千里长如带沈佺期长安路诗秦地平如掌层城出汉云　赵云张率白纻歌列坐华筵纷羽爵】长生木瓢示真率更调鞍马狂欢赏青春波浪芙蓉园【魏文帝有芙蓉池作邺都西园在城南曲池坊临水亭进芳门外即乐游园也宗纪开元二十年广花蕚楼筑夹城至芙蓉园王莾传乃西波水之北郎池皆在石城南上林中　赵云芙蓉园有水言青春波浪袁淑真隠传载鬼先生言河邉之树曰波浪荡其根】白日雷霆甲城仗【甲当作夹　赵云夹城当作甲非芙蓉园夹城于曲江地皆相近按长安志载乐游与芙蓉园曲江并出京城东延兴门】阊阖晴开映【赵作詄】荡荡【曹植平陆东行曰阊阖天衢通前汉礼乐志游阊阖观玉防天门开詄荡荡注阊阖天门荡荡天体坚清之状相如大人赋徘阊阖而入帝居鄮后梦扪天荡荡色正青　赵云詄字元本作映又作映应是詄字前汉礼乐志游阊阖视玉台天门开詄荡荡公葢取此语意以比城门也】曲江翠幕排银牓【潘安仁籍田赋曰翠幕黤以云布陈张正见诗即此神山内银牓映仙宫陈沈炯林屋馆记昆山平圃银牓相晖蓬阆仙宫金台幄起神异经曰东方青宫门有银牓晋潘尼洛水诗翠幕映洛湄】拂水低佪舞袖翻縁云清切歌声上【曹植云华阁縁云上征　薛云曹植言华阁缘云此称歌声清切耳列子云薛谭学讴于秦青辞归秦饯于郊衢抚节悲歌声振林木响遏行云西京杂记高帝令戚夫人歌出塞望归之曲后宫齐唱声入云霄　赵云后汉王延夀鲁灵光殿赋飞陛揭孽縁云上征薛符刋误乃引列子子载秦青之歌响遏行云又西京杂记戚夫人歌声入云霄其意以为两事皆有云字遂用证之殊不知遏云则往之且非杜公縁云本意唯入云霄方有缘云之义大人赋低佪隂山翔以纡曲兮】却忆年年人醉时只今未醉巳先悲数茎白髪那抛得百罚深杯亦不辞【罚一作刻説文曰漏以铜盛水刻节昼夜百刻　赵云百罚一作百刻是盖饮酒虽有罚而方观舞聼歌何至罚酒之百也百刻者漏中之刻画也説文曰漏以铜盛水刻节昼夜百刻或云杯中像漏中立箭为刻以记浅深之度斟酒则浮出而可见虽传记无所载而今世固为有浮花浮花之状十而分之以斟酒者则百刻之状乃细分之者矣如此而义方可讲葢尽百刻举深泛之杯无所辞拒正以白髪之不可抛而饮酒以遣其悲也】圣朝亦知贱士丑一物自荷皇天慈【杨子秦之士也贱陆机冕无丑士江淹上书云一物之微有足悲者　赵云江淹思北归赋云况北州之贱士为炎土之流人家语孔子谓哀公曰一物失理乱亡之端】此身饮罢无归处独立苍茫自咏诗【庾信乞酒诗萧瑟风声惨苍茫云貌愁梁朱异田秋引值寒夜之苍茫梁元帝诗秋气苍茫结孟津潘安仁哀永逝文曰视天日兮苍茫　赵云皆在景物荒寂言之也】
　　渼陂行【赵云渼陂行其字从水从美士大夫非西人者多读为于亮切乃荡漾其字自是从水从羕遂使鬻书者有一本直雕作漾陂行岂不误学者乎按长安志渼陂在鄠县西五里出终南山诸谷朝公泉为陂朝公水一作胡公水説文曰渼陂周一十四里北流入涝水十道志云陂鱼甚美因名之曰陂广大气象雄深故公诗于初至之际以天地变色则有鼍鲸风浪之忧既而开霁可游则如与龙鬼仙灵相接既而又忧雷雨此盖陂之广大雄深诗人因事起意以为诗谓其有可异则不得不忧有可喜则不能不乐有可防则不得不戒而诗篇之终有安不忘危乐不忘哀之意】
　　岑参兄弟皆好竒携我远来游渼陂【赵云岑参于唐书无传莫知兄弟之名也扬雄云子长之好好竒也渼陂在鄠县按地里志郭去府南六十里岂不谓之逺来乎】天地黤惨忽异色波涛万顷堆琉璃【王粲登楼赋天惨惨而无色西域传罚賔圑出琉璃孟康曰琉璃青色如玉师古曰魏畧云大秦国出赤白黒黄青緑缥绀红紫十种琉璃孟言青色不博通也此葢自然之物梁简文池水净琉璃　赵云百畆曰顷后汉黄叔度汪如万顷陂堆琉璃指言其色色之青莹耳】琉璃漫汗泛舟入事殊兴极忧思集【张平子南都赋布濩漫汗　赵云天地黤惨则为可异水如琉璃则为可爱以其可爱而便欲泛舟以入则为可忧矣漫汗言广大也事殊兴极葢言其初逺来之兴岂不欲晴朗以为游乎而初来之际忽逢天地黤惨则事殊矣事之既殊则兴亦极尽兴既极尽则宁不忧思乎忧思谓之集王筠行路难云百忧俱集断人肠】鼍作鲸吞不复知恶风白浪何嗟及【诗中谷有推啜其泣矣何嗟及矣张季鹰诗讴吟何嗟及　赵云此乃所以忧也谢惠连长门怨云向夕千愁起自悔何嗟及又梁费昶长门怨曰向日千悲起百恨何嗟及】主人锦帆相为开舟子喜甚无氛埃【隋炀帝以锦为帆诗招招舟子郭璞江赋舟子于是搦掉渉人于是檥傍　赵云主人指言岑参也陈隂铿渡青草湖诗平湖锦帆张楚辞辟氛埃而清凉沈休文诗夜静灭氛埃其言无氛埃□又仿魏都赋风无纎埃也前者以天地黤惨而游者忧今也以无氛埃而舟子喜不亦宜乎】鳬鹥散乱棹讴发丝管啁啾空翠来【西都赋鸟则鳬鹥雉雁云集雾散又櫂女讴鼓吹震汉武秋风辞箫鼓鸣兮发棹歌　赵云啁竹包切玉篇引説文啁嘐也楚辞曰鹖鸡啁而悲鸣棹歌发则喧矣故鳬鹥惊而散乱空翠来则晴矣故丝管干而啁啾】沈竿续蔓深莫测菱叶荷花静如拭【杜补遗永徽本草图经云□菱实也叶浮水上花黄白色花落而实生渐向水中乃熟紫色者谓之浮菱食之为美暴其实为末可以当粮鸡头名雁啄一名芡生水泽中叶大如荷皱而有刺俗谓之鸡头盘花下结实其形类鸡头故以名之经传谓其子为芡酉阳杂爼云芟今人伹言菱芰诸解草木书亦不分别唯安真武陵记言四角三角曰芟两角曰菱芰一名水栗汉武昆明池中有浮根菱根出水上叶没波下亦曰青水菱都观有菱碧色状则如鸡飞名翻鸡芰又图经云藕实茎叶名荷尔雅及陆机疏谓荷为芙蕖江东呼荷其茎茄其叶蕸其本蔤茎下白蒻在泥中者其花未发为菡萏巳发为芙蓉其实莲为房其根藕其中的莲子的中薏中心青而苦者芙蕖则其总名也　赵云菱叶荷花净如拭则水之幽深可见矣妙处是净如拭三字盖如王僧儒至牛渚忆魏少英诗有沙岸净如扫】宛在中流渤澥清下归无极终南黒【诗蒹葭宛在水中央杨子渤澥之岛　赵云上句以形容其深下句以言其逺上句譬喻下句实指葢渤澥者海也既如渤澥之深广而又清此所以为譬终南山山在陂之上流去之逺则视之黒也此所以为实指诗在在水中央説文东海之别有渤澥故东海共称渤海列子无极之中复为无极而后人用之如魏文帝诗曰高高殊无极】半陂已南纯浸山动影袅窕冲融间【木虚海赋冲融滉瀁　赵云鲍照与妺书半山以下纯为黛色袅窕冲融皆言水之深叠使四字之势亦左太冲招隠诗云峭夺青葱间竹栢得其真】舩舷暝戛云际寺水面月出蓝田闗【宋谢灵运石门岩上宿诗暝还云际宿孙绰山铭飞字云际郭璞江赋咏采菱以叩舩舷尉也　赵云云际者山名在鄠县东南六十里上有大定寺蓝田闗在蓝田县东南九十八里舩舷之戛可闻于云际之寺月出之所可想其当于蓝田闗皆以陂之广大然】此时骊龙睡吐珠【庄子河上有家贫者其子没于渊得千金之珠其父谓曰取石来锻之夫千金之珠出在九重之渊骊龙颔下子能得珠者必遭其睡也】冯夷击鼓羣龙趣【谢惠连雪赋冯夷剖蚌列明珠注冯夷河伯也曹子建洛神赋冯夷鸣鼓女娲清歌大人赋灵娲鼓琴而舞冯夷庄子太宗师冯夷得之以游大川释文司马云清冷传曰冯夷华隂潼郷隄首人也服八石得水仙是为河伯又一云以八月庚子浴于河而溺死一云渡河溺死新添龙马河图曰河伯姓吕名公子冯夷即河伯夫人余见二十五巻玉台观诗　赵云小説载有人入仙室见一羊吐珠他日问张华云此龙也冯神赋冯神鸣鼓】湘妃汉女出歌舞金支翠旗光有无【曹子建神女赋从南湘之二妃携汉濵之游女前汉礼乐志金支秀华庶旄翠旌张晏曰金支百二十支秀华中主有华艳也文颍曰析羽为旌翠羽为之也臣瓒曰乐上众饰有流翅羽葆以金为支其首敷散若草木之秀华也师古曰瓒説是司马相如曰建翠华之旗梁元帝檄文建翠鳯之旗北齐祖孝征翠旗临塞道】咫尺但愁雷雨至苍茫不晓神灵意【易雷雨作解汉郊祀歌灵之车结云灵之来先以雨九歌云云客容兮在下又东风飘兮神灵雨】少壮几时奈老何向来哀乐何其多【汉武秋风辞欢乐极少哀情多少壮几时兮奈老何　赵云左传天威不违顔咫尺此一口之间初至而天地黤惨乃向来所哀之多也既而晴无氛埃可以纵游乃向来所乐之多也此一句以结一篇之事】
　　渼陂西南台
　　高台面苍陂六月风日冷【赵云此两句而下皆对当六月炎天而在渼陂清深之地故风日自冷所以着言月以美之也】蒹葭离披去天水相与永【谢灵运云云日相辉映空水共澄鲜　赵云蒹葭苍苍离披出昭明文选易有天水违行讼长笛赋相与集乎其庭】怀新目似撃接要【一作接恶】心已领【谢灵运诗懐新道转逈寻异景不延荘子田子方篇仲尼见温伯雪子目撃而道存陶潜诗醉醒还相笑发言各不领】仿像识鲛人空蒙辩鱼艇【搜神记南海之外有鲛人水居如鱼不废缉绩其人能泣珠海赋仿像其色又其根则有天琛水怪鲛人之室郭璞鲛人搆馆乎悬流曹植弄珠蚌戯鲛人广雅曰舡二百斛以下曰艇其形径艇一人二人所乘行也　赵云言其深广若鲛人在其中也谢晖有朝雨诗云空蒙如薄雾言若无而空若有而蒙也】错磨终南翠颠倒白阁影【终南白阁并山名五经要义云终南山长安南山也一名太一汉书曰太一山古文以为终南山藩岳间中记曰其山一名中南言在天之中都之南故曰中南　赵云两句以言其于清台之上俯湖而见山矣】崒増光辉【一作隂】乗陵惜俄顷【西都赋嵓峻崒谢灵运诗常充俄顷用　赵云其山之崒能増湖之光辉又思乘陵于山之上然惜其时光只有俄顷不能乆也此盖家家驰骋之意音疾由切崒音才律切崒两字宋书有之云山高皃也广雅云陵乘也而宋玉风赋曰乘陵高城入于深宫】劳生愧严郑外物慕张邴【严陵郑子真也嵇叔夜忧愤诗仰慕严郑乐道闲居张良邴原谢灵运诗偶与张邴合乆欲还东山　杜正谬按前汉王贡两龚传序谷口有郑子真属有严君平皆修身自保扬雄著书言当世士称此两人云谷口郑子真不屈其志耕于岩石之下名震京师蜀严湛冥不作苟见不治茍得乆幽而不改其操虽隋和何以加诸嵇康幽愤诗仰慕严郑乐道闲居亦谓严君平郑子真也谢灵运还旧园诗辞满岂多秩谢病不待年偶与张邴合乆欲还东山注张良贵极愿弃人事邴曼容免官飬志自修　赵云于此叹劳生之可媿思物表之可慕公所媿者严君平郑子真也所慕者张良邴曼容也】世复轻骅骝吾敢杂鼃黾【赵云重叹世不我知而轻骅骝之骏则欲隠居于陂上马骅骝见上天育骠骑歌注国语范蠡曰吾先君鱼鼈之与处而鼃黾之与同者】知归俗可忽取适【一云足】事莫并【赵云此等句皆外枯而古腴葢言知所归宿则世俗可忽取适于巳则凡事不可得而并夫世俗之事可胜言哉此不尽之意也选有委箧知归】身退岂待官老来苦便静【谢灵运辞满岂多秩谢病不待年　赵云老子功成名遂身退者也诗句之意是公未献赋得官时葢言身欲求退岂必待于为官之后乎旧注引谢病不待年混乱之矣谢灵运云拙倚相倚薄还得静者便便音平声】况资菱芡足庶结茅茨逈从此具扁舟弥年逐清景【菱芡见前一诗注　赵云周礼笾人菱芡栗脯尧茅茨不剪汉高祖云吾亦从此逝矣范蠡扁舟游五湖曹子建诗有明月澄清景言澄湛其清景耳】
　　戯简郑广文【防】兼呈苏司业【源明】
　　广文到官舍系马【一作置】堂阶下【广文见上醉时歌注】醉则骑马归【赵云刘琨系马长松下山简传日暮□载归酩酊无所知时时能骑马倒着白接防】颇遭官长骂才名三十年【赵云后汉檷衡传曹操以其才名不欲杀之周礼天官其属六十大事则从其长世説徳第一篇为官长当清当慎当勤】坐客寒无氊【晋吴隠之其为太常时坐无氊席】頼有苏司业时时与【一作乞】酒钱
　　夏日李公见访【一云李家令见访】
　　逺林暑气薄公子过我游【赵云沈约诗逺林响咆兽近树聒呜虫】贫居类村坞僻近城南楼【马融在阳坞中　赵云此所谓城南韦杜也】傍舍颇淳朴所愿亦易求【赵云前汉高祖纪云适祖适从傍舍求所愿古本作所须极是盖语方快也】隔屋唤西家借问有酒不墙头过浊醪展席俯长流【江淹恨浊醪夕引　赵云嵇康与山涛书曰浊酒一杯杜陵之樊乡有樊川而潏水则自樊川西北流经下杜城然则诗句有展席俯长流者岂其居当此地耶】清风左右至客意已惊秋【江淹晨飚自逺至左右芙蓉披】巢多众鸟闘叶密鸣蝉稠苦遭此物聒孰谓吾庐幽【古诗蝉噪林逾静鸟鸣山更幽陶渊明诗众鸟欣自托吾亦爱吾庐　赵云古诗言庭树曰此物何足贵】水花晩色静庶足充淹留预恐樽中尽更起为君谋【孔融曰坐上客常满鐏中酒不空古今注莲花一名水旦一名水芝一名水花】
　　奉同郭给事汤东灵湫作
　　东山气蒙鸿宫殿居上头【赵云东山骊山也接长安志述征记曰长安东则骊山西则白鹿原北望云阳悉见山阜之形而常若云雾之中其上殿则有飞霜九龙玉女七圣长生四圣明珠闘鸡之目又有重明阁观风楼朝元阁按歌台羯鼓楼等也帝系谱曰天地初起溟涬蒙混】君来必十月树羽临九州【言温汤也长安志开元后宗每岁十月幸温汤岁尽而归立羽葆葢也　赵云诗崇牙树羽江淹诗君王澹以思树羽望楚城】隂火煮玉泉喷薄张岩幽【温泉也海赋阳水不治隂火潜然　杜补遗本草玉泉生蓝田陶隠居云是玉之精华又注曰玉泉者玉之泉液也以仙室玉池中者为上今仙经三十六水法中化玉为玉浆称为玉泉服之可以长年然功劣于自然泉液也一名玉液一名琼浆详观是诗盖言汤泉之色如玉非玉之泉液也　赵云博物志凡水源有硫黄其泉则温水经云丽山温水俗云始皇与神女戯不以礼神女唾之生疮始皇谢之神女为出温水而洗除今公以其水温故假隂火煮之以为美】有时浴赤日光抱空中楼【山海经大荒之中旸谷上有扶桑十日所浴又曰有七子名曰羲和浴日于甘泉又曰日拂于扶桑出于赐谷于咸池　赵云此盖言日色出光照楼阁此泉正是咸池耳】阆风入辙迹旷原【一作野】延冥搜【杜补遗神异经曰昆仑三角其一角正北千星辰名曰阆风巅其一角正西曰圃台其一角正东曰昆仑宫　赵云以言乘舆逺诣而防搜也自骊山而出若将访昆仑而游广原此所以言其欲搜也老子善行无辙迹而义则周穆王欲车辙马迹遍天下之意顔延年云用御穷辙迹此所以谓之延宴搜也天台赋逺寄冥搜公诗意必言阆风者以周穆王尝西征至昆仑墟见西王母也】沸【一作拂】天万乗动观水百丈湫【前汉郊祀志湫渊祀朝那注水清澈可爱不容秽浊龙之所居　赵云鲍明逺芜城赋歌吹沸天言其声之多也万乗动则所动之声然矣　百丈湫传记无所明载特长安志有冷水一条称在县东三十五里亦曰百丈水乃与戯水相近且引水经注曰冷水出浮胏山戯水骊山鸿谷揩浮胏山乃骊山之麓而有异名耳则冷水戯水皆出骊山之下又水经注云冷水厯隂盘新丰两原之间戯水北厯戯亭而长安志载戯亭隂盘城处有汤泉水之名且云正观中乗舆将自东门入汤泉水岸深数丈时水瀑涨平岸又见物状如猪当土门卧命有司致祭其物起向北而失时有诗乃直指为龙所在惜乎地志不载百丈湫字及至尊游幸事无所考证今故详载其近似者以竢博雅君子订之】幽灵斯【一作灵湫诗】可佳王命官属休【赵云言乘舆既至湫傍遂休官属休乃百工休之休】初闻龙用壮擘石摧林邱【大壮九三小人用壮郭丝生述征记巨灵擘开华山诗恵连诗落雪洒林邱】中夜掘宅改移因风雨秋【赵云龙川壮而擘石此原为湫之始也窟穴改而移又言龙所居非一处然则湫之广大可知矣郭璞江赋瑰竒之所窟穴又天台山赋序灵仙之所窟宅】倒悬瑶池影屈注沧江流【汉郊祀志谷永云登遐倒景览观县圃浮防蓬莱如淳曰在日月之上反从下照故其景倒大人赋贯列缺之倒景孙绰天台赋或倒景于重溟张协七命云倒景而开轩海赋瑰竒之所窟宅广雅日景在下曰倒景　赵云言湫之深广险激公诗又于过骊山之下曰瑶池气鬰律者如此旧注引倒景以证倒悬非是谢聎诗结轸青郊路回瞰沧江流旧本作苍江非是】味如甘露浆挥弄滑且柔【江赋挥弄洒珠周礼欲其柔而滑却参仿选诗齐瑟和且柔也】翠旗淡偃蹇云车纷少留【九歌蛮旗蹇兮姣服又蹇将幨兮寿宫枚乘七发旌旗偃蹇相如建翠华之旗注以翠羽为旗上葆也大人赋掉指桥以偃蹇又云蜩蟉偃蹇薛云楚辞东皇太一曰灵偃蹇兮姣服又大司命曰乘囘风兮载云旗二章屈原之所作也赵云淡偃蹇则在高逺间自下观之茨如也神仙有五云之车也纷少留则嫔嫱侍女之多矣北征赋曽不得乎少留登楼赋曽何足以少留】箫鼓荡四溟异杳泱莽浮【汉武帝箫鼓鸣兮发棹讴顔延年笳鼓震溟州未虚海赋泱莽淡泞七启入乎泱莽之野谢晖晨光复映莽张平子泱莽无疆刘伶泱莽望舒隠　赵云选诗雨足洒四溟泱莽字旧注所引皆是泱莽泱音乌朗切莽音模朗切或注云无疆限之貌或注云不明之貌漭虽与莽同音而终非泱莽正出其字在上林赋言八川之流曰过乎泱莽之野注云大貌山海经所谓大荒之野也以言水流之长逺异香泱莽浮则香之所浮如此其荒逺也】蛟人献微【一作征】绡曽祝沉豪牛【吴都赋泉室潜织而巻绡注云鲛人织轻绡于泉室以卖之赵云献微绡则以湫之深广宜有之矣下句所以祭其湫也诗曽祝致告】百祥奔盛明古先莫能俦【书作善降之百祥扬雄觧嘲遭盛明之世吴都赋古先圣代】坡陀金虾蟆出见盖有由【相如子虚赋罢池坡陀下属江河又哀二世赋登坡陀之长坂匡俗正谬坡陀者犹言靡迤埤雅虾蟆一名蟾蜍或作詹诸张衡灵宪羿窃不死之药于西王母嫦娥得之奔月是谓蟾蜍陆倕漏刻铭灵虬承注隂虫吐□李翰日隂虫虾蟆也潘鸿日按五行志神龙中渭水有虾蟆大如鼎里人聚观数日而失此韦后时事坡陀金虾蟆盖其类也禄山浊乱宫闱故有此应可与翟泉鹅出同类并观故曰出见盖有由又载虾蟆色如金或云骊山上有古碑载之】至尊顾之笑王母不遣【一作肯】收复归虚无底化作长黄【一作龙与】虬【赵云按禄山事迹帝尝夜宴禄山醉卧化为一猪而龙头左右遽言之帝曰渠猪龙耳无能为也诗盖暗指此事】飘飘【一作飖】青琐郎文采瑚钩浩歌渌水曲清絶聼者愁【末賛郭诗结出相和之意】
　　夜聼许十一诵诗爱而有作【王云按诗当是天宝十四载长安作许十一当是居五台学佛】
　　许生五台宾业白出石壁【水经注五台山五峦巍然故谓之五台此山名为紫府仙人居之其北台之山即文殊师利常镇毒龙之所实积经若纯黑业得纯黒报若纯白业得纯白报又云凡五戒十善四禅四定为无量白净之业佛经以善业为白业恶业为黒业　赵云言许生客居五台行业精白而岀也逹磨尝曰当勤白业防持三宝也列子载赵襄子狩于中山籍芿燔林熻赫百里有一人从石壁中出随烟上下也五槖山阿罗汉所在谓许生为五台宾因其隠迹五台而名之遂云出石壁乃所以神异之也黄鲁直却变用入石壁事自賛其画云前世寒山子后身黄鲁直颇遭俗人恼恐欲入石壁夫石壁之可出可入非神异者能之乎】余亦师粲可身犹防禅寂【师粲善诗　杜正谬璨可乃六祖僧璨及慧可禅师璨传法偈云华种虽因地从地种花生若无人下种花地尽无生可传法偈云本来縁有地因地种花生本来无有种花亦不能生璨可二禅师乃禅中祖师故子羙云师璨可缚禅寂非师璨善诗也又补遗维摩经所生无缚能为众僧説法解如佛所説缚若自有缚能解彼缚无有是处若自无缚能解彼缚斯有是处是故菩萨不应起防何谓缚何谓解贪着禅味是菩萨缚以方便生是菩萨解又云以大精进摄诸懈慢一心禅寂摄诸乱意　赵云此两句髣髴似对大手叚多如此故苏东坡亦有之粲可二人之名禅寂是两字也粲则僧粲可则慧可按传灯録正与逹摩世次相接公方言与许生共学性空事故诗语用此许生已业白而出吾犹缚禅空而未脱亦自慊之辞缚字出佛书葢以对解其语曰贪着禅味是菩萨缚缚禅则不能解矣】何阶子方便谬引为匹敌【魏文侯师田子方也　赵云此两句又对盖言有何因阶得子垂方便之行而以之为匹也洪驹父引佛经称善巧方便是旧注以为田子方非又玉台新咏载桃叶荅王献之团扇歌云动摇郎玉手因风托方便应得琏诗云伸眉路何阶梁张纉离别赋顾龙门而掩涕瞻郢路而何阶】离索晚相逢包防欣有击【离羣索居易九二包蒙上九击蒙】诵诗浑游衍四座皆辟易【项羽传项羽嗔目叱赤泉侯人马俱惊辟易数里　赵云国语云工诵诗诗云及尔游衍古诗咏香炉云四座莫不欢】应手看捶钩清心听鸣镝【庄子知北游大马之捶钩者年八十矣而不失毫芒注玷捶钩之轻重而无毫芒之差都无懐则物来皆应前汉匈奴传冒顿作鸣镝出猎左右皆随鸣镝而射杀头曼应劭曰晓箭也左思诗边城若鸣镝陆机鸣镝自相知　赵云上句言其诗之熟也下句言其诗之清也此亦古人所谓好诗清熟如弹丸之意迩时黄鲁直诗云新诗如鸣盖世于此也庄子轮扁斵轮有曰得之于心而应之于手晋书有曰愿陛下清心寡欲约已便民】精微穿溟涬飞动摧霹雳【庄子在宥篇大同乎涬溟注与特无际释文涬戸顶反又音幸溟亡顶反自然气也公羊注曰雷疾而甚者为震震与霆谓皆霹雳也　赵云溟涬者天地初起之气而可穿之言其意思深逺也霹雳者所以震物之声而反摧之言其句法神妙也帝系谱曰天地初起溟涬蒙鸿素问云云物飞动北史神武叹薛孤延之勇决曰延乃能与霹雳闘】陶谢不枝梧风骚共推激【陶潜谢晖灵运惠连之徒也前汉项籍传籍即帐中斩宋义头诸将詟服莫敢支梧如淳曰枝犹枝柱也臣瓉曰小柱为枝邪柱为梧今屋邪柱是也陶谢二人之性陶潜谢灵运也风骚是两字国风与离骚也上句言其诗凌灿之也下句言其相逐追也】紫鷰【一作鸾】自超诣翠駮谁剪剔【尔雅駮如马倨牙食虎豹管子曰桓公乘马虎望见而伏公问管仲意者君乘駮马曰然管仲曰駮马食虎豹故疑马庄子曰治马者烧之剔之　杜补遗西京杂记汉文帝自代还有良马九皆天下之骏一名浮云二名赤灵三名絶羣四名逸骡五名紫鷰骝六名经螭騘七名师子八名麟驹九名绝尘号为九逸　赵云者紫鸾者是鸾鳯之鸾杜田以为紫鷰误矣盖公此篇虽云古诗自首两句而下毎每用对而句眼平侧相连若作紫鷰非止义错而失句眼矣何则鸾鳯之名虽曰色多丹者曰鳯故每言丹鳯色多青者曰鸾故每言青鸾如鳯五色而多紫者曰鸑鷟但前人未尝言紫鸑鷟而杜公于北征诗曰天吴及紫鳯颠倒在短褐则在鳯言紫矣今曰紫鸾自超诣圔亦如紫鳯之称杜田正误于巻首云见殴阳家善本作鷰遂引汉文帝九马之一日紫鷰骝而蔡伯世正异亦作紫鷰如此则平侧不相连又两句皆言马不出拙乎紫鷰用对翠駮以两物比之紫鷰自超诣言其才之逺到如鸾鸟之超腾诣至楚辞云鸾鳯翔于苍云则其超诣可知公防府咏懹诗有云紫鸾无近逺亦超诣之意】君意人莫知人间夜寂閴【赵云寥閴者寂静之义梁萧子范直坊赋曰何坊禁之寥閴对长夜之芜永】
　　桥陵诗三十韵因呈县内诸官【鲍云开元三年六月睿宗崩十月葬桥陵公故有是诗新添上郡阳周县桥山南有黄帝冢开元三年葬睿宗同州奉先县因名桥陵　赵云陵在蒲城县西北二十里之豊山唐初本属同州以建桥陵改为奉先县仍京兆府】
　　先帝昔晏驾兹山朝百灵【前汉志宫车晏驾注天子当晨起早作而方崩殒故称晏驾者凡臣子之心犹谓宫车晚出也海赋竭盘石栖百云赵云史记王稽谓范雎曰宫车一日晏驾旧注引汉天文志在后矣海赋有栖百灵陆机作吴大帝诔有云幽驱百灵】崇冈拥象设沃野开天庭【嵇叔夜琴赋托峻岳之崇冈兰亭序崇冈峻岭张平子西京赋广衍沃野厥田上上　杜补遗宋玉招魂像设居室静安间些注言为君于此造设室宇结像旧居清静寛间甚可安焉　师谢晀册文陈象设于园寝赵云自此而下凡十五韵言山之气象陵之幽寂且言王之孝思又言地之连固也前汉书云秦地沃野千】
　　【里旧注引西京赋在后矣蜀都赋摛藻掞天庭】即事壮重险论功超五丁【易习坎重险也天台赋履重险而逾坂沈林文即事既多矣蜀王本纪曰天为蜀生五丁力士能徙山秦王献羙女与蜀王蜀王遗五丁迎女见一大虵入山穴中五丁共引蛇山崩五丁皆化为石矣赵云羙其有事于此陵功力之多也即事祖出列子葢言即就其事也谢灵运用此两字于诗云即事怨暌携汉史云诸将论功】坡陁因厚地却略罗峻屏【相如二世赋登坡陁之长坂　赵云古歌辞陇西行云却略再拜跪然后持一杯此义虽言健妇对客防敬谨节之貌却畧乃退身之义也山之退而在后其势亦然】云阙虗冉冉风松肃冷冷【天台赋双阙云竦以夹路顔延年诗松风遵路急离骚七諌下冷冷而来风苏武诗冷冷一何悲】石门霜露白玉殿莓苔青【孙绰践莓苔之滑石异苑曰天台山石有莓苔之险　杜补遗予尝读唐旧史郑絪传其子颢尚宣宗女万夀公主因夀昌节上夀囘昏然昼寝梦至一处宫殿防严治非人世与十数人纳凉聨句既悟惟省十字云石门雾露白玉殿莓苔青私怪语不祥不数日宣宗弓剑上仙方悟其事乃续其诗为十韵予观颢所梦十字与子羙桥陵诗中二句大同唯以霜为雾小异又桥陵诗首句云先帝昔晏驾则亦与上仙之意合使颢知杜诗有此句而梦之乎则既悟决知其为不祥之证而必不续之也葢不知子羙有此句而梦之是神之所为亦不过如是也颢所续诗律切典雅无媿作者今録于此间岁流虹节归轩出禁扃奔波逃畏景萧洒梦殊庭境象非曽到崇严昔未经日斜乌敛翼风动鹤飘翎异苑人争集凉台笔不停石门雾露白玉殿莓苔青若匪灾先兆何縁思入冥丹墀虗仗马华葢负云亭白日成千古金滕閟九龄小臣哀絶笔湖上泣青萍赵云礼记霜露既濡霜露既降】宫女晓【赵作晚】知曙祠官朝见星【赵云上以其无事晚而后知晓也下以其勤恪而防于从事也】空梁簇画防隂井铜瓶【赵云薛道衡云空梁落燕泥】中使日夜继【赵作日继夜蔡作日相继盖耴其对】惟王心不宁【赵云唐书载裴度之讨淮西先是诸道兵皆有中使监军进退不由主将度至行营并奏去之则中使之名自度已前有矣周礼惟王建国诗王心载宁王心则宁】岂徒卹备享尚谓求无形【赵云礼记备物之享礼云视于无形】孝理敦国政神凝推道经【庄子曰用志不分乃凝于神　赵云上句以言后王之孝思下句以言先王之如在孝理字本是孝治高宗讳治字故改治为理】瑞芝产庙柱好鸟鸣【一作巢】岩扄【肃宗延英殿御座梁上生王芝一茎三花上制灵芝诗　赵云自是桥陵庙中柱耳旧注引肃宗延英殿非是曹子建诗好鸟鸣高枝】高岳前嵂崒洪河左滢濴【西都赋又界褒斜陇首之险带以洪河泾渭之川　赵云高岳指嵩高山也字起于崧高惟岳洪河指言桥陵之左是洪河所过也　赵云嵂崒崒则用崒字崒音才律切韵书注云峯头巉嵒也若山在左而卒在右则音祚骨切乃连崪屼云矣滢濴两字韵书不载惟玉篇有滢字以同荥字音胡坰切有濴字音乌营切则荥字也萦字在大清字韵中惟荥字在小青字韵中如此则岂洪河左滢濴可读作萦荧而传冩之误耶】金城蓄峻趾沙苑交回汀【班固赋建金城之万雉乃凿墉之峻趾以益其高也　杜正谬金城地名也前汉地理志秦地与天宫东并与之分野西有金城武威唐金城为兰州郡名是诗以金城对沙苑则其为地名可知非特如金城汤池耴其坚固也矣金城土酥净如练金城贼咽喉其义同此汉金城郡注曰金城郡昭帝始元六年置应劭曰初筑城得金故曰金城瓉曰称金取其坚师古曰一云以郡在京师之西故谓之金城金西方之行也沙苑左冯翊见下沙苑行　赵云沙苑于桥陵同是一州之地为相近而金城在桥陵之西北相去之逺乃言及之岂所谓蓄峻址者其山聨亘自金城来邪盖地理家谓之来冈者乎左太冲魏都赋曰藐藐标危亭亭峻址】永与奥区固川原纷冥【西都赋防御之阻则天地之奥区焉张平子赋实为地之奥区神臯】居然赤县立台榭争岧亭【张衡虑图曰昆仑东有赤县之州风雨有时寒署有节茍非此土南则多署北则多寒东则多隂故圣王不处焉史记邹衍著书云中国于天下八十一分居其一分耳史国名赤县内自有九州禹之叙九州是也不得为州数中国外亦如赤县州者有九乃谓九州也江淹诗岧亭南楼期西京赋干云雾而上逹状亭亭以迢迢赵云尹文子曰形之与名居然别矣今蒲城县在魏本属同州唐开元四年以县之豊山建睿宗桥陵改为奉先县乃京兆府十七年升为赤旧注引非是世説王丞相见魏洗马曰居然有驘形晋人用居然字甚多姑举其一】官属果称是声华真可听【谓县内诸官也周礼一曰天官其属六十刘寛以诚长者待属官】王刘羙竹润裴李春兰馨【尔雅东南之羙者有防稽之竹箭焉晋江竹赋有嘉生之羙竹翕幽液以润本　赵云説文兰香草也嵇叔夜琴赋春兰波其东】郑氏才振古啖侯笔不停【诗振古如兹注振自王刘裴李郑啖皆当时之赤县官也　赵云振古者若言其才须从古中求也襧正平鹦鹉赋序衡因为赋笔不停缀】遣辞必中律利物常发硎【陆士衡文赋放言遣辞良多变矣庄子鸣而中律又庖丁为文惠君解牛曰今臣之刀十九年而所解数千牛矣而刀刃若新发于硎】绮绣相展转琳琅愈【一作逾】青荧【西都赋琳琅青荧校猎赋玉石嶜崟眩耀青荧】侧闻鲁恭化秉德崔瑗铭【后汉鲁恭为中牟令専以徳化为理不任刑罚后汉崔瑗高于文辞尤善为书记箴铭所着赋碑箴颂今座右铭传于世　赵云又言六君子之中为知县者】太史鳬影王乔随鹤翎【赵云后汉王乔者河东人也显宗世为叶令乔有神术每月朔望常自县诣台朝帝怪其来数而不见车骑密令太史伺望之言其临至辄有双鳬从东南飞来于是鳬至举罗张之但得一双舄焉乃诏尚方诊视则四年中所赐尚书官属履此载在后汉王乔传然无鹤事今却云王乔随鹤翎因更用周灵王太子王子乔事贴之也周太子王子晋亦曰王子乔列仙传王子见桓良曰告我家七月七日待我于缑氏山头至时乘白鹤在山头望之不得举手谢时人数日而去今公以六君子之中为知县者比之后汉王乔而太史侯其履鳬之影又就后汉王乔身中比之为真是周太子王乔又乘鹤而往朝也】朝仪限霄汉客思回林坰【谢灵运照灼烂霄汉又结念属霄汉又孤景莫与谩谢惠连相送越坰林　赵云尔雅林外谓之坰自此至篇终公自述也知县入朝而公不得预此所以自叹也】轗轲辞下杜飘飖陵浊泾【孝宣纪尤乐杜鄠之间率常在下杜孟康曰在长安南师古曰下杜即今之杜城诗泾以渭浊】诸生旧短褐旅泛一浮萍【娄敬曰臣衣帛衣帛见衣褐衣褐见古诗泛泛江汉萍漂荡水无根刘灵曰俯观万物扰扰焉如水之载浮萍王逸日自比如萍随水浮游　赵云短褐使贫者衣短褐也旧注非是】荒岁儿女瘦暮途涕泗零【史记伍子胥曰吾日暮途逺吾故倒行而逆施之诗涕零如雨】主人念老马廨宇容秋萤【讳诗外传昔田子方出见老马于野喟然有志问于御者曰故公家畜也罢而不为用故放出田子方曰少尽其力而老弃其身仁者不为也束帛赎之寒士闻之知所归心　赵云公多以老马自况又以况人之羙材耴管仲言老马之智可用而已秋萤乃车聚萤事岂言客于县宇而容其读书乎】流寓理岂惬穷愁醉未醒何当摆俗累浩荡乘沧溟【史虞卿传賛虞卿非穷愁亦不能著书以自见于后世　赵云谢灵拟王粲诗序有云家本秦川贵公子遭乱流寓自伤情多也篇终乃白鸥□浩荡从此辞之意不必用言水之浩荡也】
　　沙苑行【左冯翊在长安之西】
　　君不见左辅白沙如白水缭以周墙百余里【前汉京兆尹左冯翊右扶风谓之三辅潘岳闗中记曰三辅旧治长安城中长吏在其县治民光武东都之后扶风出治槐里冯翊出治髙陵班固西都赋西郊有上囿禁苑缭以周墙四百余里其中乃有大宛之马百官公卿表注冯辅也翊左也三辅故事曰上林连绵四百余里缭力鸟切张平子西京赋缭垣绵聨四百余里矣赵云沙苑在同州于昔为冯翊郡州有白水县以其白水名之沙苑之沙白正如水之白耴本处事以譬之也】龙媒昔是渥洼生汗血今称献于此【前汉礼乐志天马騋龙之媒元狩三年马生渥洼水中作天马歌本纪不载惟元鼎四年秋马生渥洼水中作宝鼎天马之歌西域传宛别邑七十余城多善马马汗血言其先天马子也】苑中騋牝三千匹【定之方中騋牝三千毛氏马七尺四騋騋马牝马也唐贞观初仅有牧牝三千匹从赤岸泽徙之陇右风俗通曰马一匹俗说相马及君子与人相匹或曰马夜行目明照前四丈故曰一匹或曰度马纵横适得一匹或説马死卖得一匹帛或云春秋左氏説诸侯相赠乘马束帛帛为匹与马之相匹耳韩诗外传呉门马如一匹练】豊草青青寒不死【湛湛露斯在彼豊草古诗青青河畔草汉童谣千里草何青青】食之豪健西域无【西域大宛国马嗜茴蓿用王褒谢马啓邉城无草　赵云葢言寒时草当死而沙苑之地宜虽寒时而不死也以之食马马则豪健焉虽西域出马之地亦无此豪健也旧注引非是】每岁攻【一作牧】驹冠邉鄙【周礼夏官庾人掌十有二闲之政教以阜马伏持教駣攻驹注攻驹乘其蹄齧者闲之又校人春执驹郑司农云执驹无令近毋犹攻驹也二岁曰驹三岁曰駣谓热犹拘也月令仲夏颂马政注教駣攻驹之类也】王有虎臣司苑门入门天廐皆云屯【矫□虎臣西都赋披飞亷入苑门西域传蒲梢龙文鱼目汗血之马盈于黄门汉有闲驹槖泉驹駼丞华五监各有长丞文又有未央承华驹駼龙马辂轸大廐皆有令汉荒三十六所在邉刘表传云屯冀马虞子阳云屯七萃陆机胡马如云屯】骕骦一骨独当御【左传定三年唐成公如楚有两骕骦马子常欲之不与三年止之唐人窃马而献子常子常归唐侯马融曰骕骦乌也马似之选张景阳七命云骖唐公之骕骦杜补遗酉阳杂俎云骕骦状如燕稍大足趾似防未常见下地常止林中及飞举则上凌青霄出凉州马名骕骦者言其骕骦之飞举也又禽经曰似白鳯曰骕骦见第九威迟白凤态补遗】春秋二时归至尊【鲁庄公新作延廐凡马日中出入注中分也春分出之秋分内之　赵云虎臣所掌之马虽多而其中唯骕骦一种之骨充御故一年之中春秋両次进之旧注引非是】至尊内外马盈亿伏攊在坰空大存【関元初牧马二十四万匹十三年加至四十五万匹魏武老骥伏枥鲁颂在坰之野赵云言枥中坰外空大存之而不如骕骦之贵也】逸羣絶足信殊杰【顔延年赋伊逸伦之妙足又别軰越羣蜀志闗羽传马超未及髯之絶伦逸羣也魏文帝书曰中国虽饶马其知名絶足亦少曹毗驰射赋何逸羣之竒骏也】倜傥权竒难具论【礼乐志倜傥精权竒顔延年赋雄志倜傥精权竒赵云谢灵运入彭蠡湖口诗风潮难具论】累累塠阜藏奔突往往坡陁纵超越【列仙传苏躭骑鹿遇隂絶处能超越语人曰龙也谢灵运诗虗州有超越　赵云葢言沙苑之地髙者塠阜则马之奔突可藏稍峻处坡陁则马乃能超越之以马适惟且材健也】角壮翻同麋鹿游浮深荡鼋鼍窟【顔延年赋分驰逈埸角壮永埓韩子曰如耳説卫嗣君公曰夫马似鹿者价千金然世有百金之马而无一金之鹿何也马为人用而鹿不为人用孟子曰与鹿豕游伍员曰见麋鹿游姑苏台厐公传鼋鼍穴于深渊之下木虚海赋或屑没于鼋鼍之穴　赵云言马之角鬪其壮可与麋鹿并其能以麋鹿善走险故也言马俗时浮于深处直至摇动鼋鼍穴又因以见其多也旧注引非是】泉出巨鱼长比人丹砂作尾黄金鳞岂知异物同精气虽未成龙亦有神【夏官马质禁原蚕者注原再也天文辰为马蚕书蚕为龙精月直大火则俗其种是蚕与马同气物莫能两大禁再蚕者为伤马欤顔延年赋禀灵月驷祖云螭也　赵云书不贵异物易精气为物龙或鱼所化或马所为故异物同精气也句接浮深之下则沙苑之侧有水正马之浴处而水中有是鱼也旧注乃引禁原蚕是非是惜乎国志不载幸于公诗见之】
　　騘马行【太常梁卿敕赐马也李邓公爱而有之命甫制诗　赵云窃尝论此一篇之大意马乃太常梁卿所受赐于君者也君赐之物不可以耴亦不可以予李邓公者乃爱而有之则其耴之非是故公诗首托之以邓公马癖而已且曰夙昔传闻思一见则其欲之也旧矣又曰卿家旧赐公能耴则见邓公以势位耴之而梁卿不能保君赐之旧物矣又曰岂有四蹄疾于鸟至肯使麒麟地上行六句其意以言马之神骏如此亦非人臣得而有之当为至尊之御且以言卿受赐于君公能耴之而不能拒公既夺赐于卿家宜必为君王之诏复耴之矣鸣呼耴非其有谓之盗公之诗微文婉义而寓箴规之意彼为邓公者能不知耻乎】
　　邓公马癖人共知初得花騘大宛种【晋时王济解相马又甚爱之而和峤颇聚敛预常称济有马癖峤有钱癖西域传大宛国多善马峤山上有马不可得因耴五色牝马置其下与集生驹号天马子】夙昔传闻思一见牵来左右神皆竦【新添南子萧摩诃千闻不如一见】雄姿逸态何崷崪顾影骄嘶自矜宠【顔延年赋弭雄姿以奉引西都嵓峻崒传鹰赋雄姿邈出逸气横生　赵云雄姿逸态昔之言鹰与马者皆用此字惟其雄逸故可使矣崒音祚骨切在人有顾影自怜者矣在马亦宜然故于自矜宠使顾影字也】隅目青荧夹镜悬肉骏碨礧连钱动【顔延年赋徒其附筋树骨埀梭植髪双瞳夹镜两椎协月又睨影高鸣将超中折西都赋琳珉青荧尔雅青骊驎驒今连钱騘也梁元帝紫骝马诗金络餙连钱　杜补遗张平子西京赋云青駮挚于韝下韩卢噬于緤末猛毅髤髵隅目高□威摄兕虎莫之敢亢注隅目谓目有角也肉骏当作肉骏东坡有説云余在岐下见秦州进一马骏如牛项埀胡侧立防倒毛生肉端蕃人云此肉骏马也乃知邓公騘马行肉骏碨礧连钱动作肉骏是也然唐开元二十九年三月滑州刺史李邕献马肉骏麟臆已载于唐史矣先生岂偶不忆邪连钱正是騘马之文尔雅青骊驎驒而郭璞注曰色有深浅班駮隠邻今之连钱騘也传纬天马引云骢马表连钱】朝来久试华轩下未觉千金满高价【韩子马似鹿者值千金又汉使壮士值千金请宛善马潘岳珥笔华轩王景长想冯华轩江淹诗史乘华轩】赤汗微生白雪毛银鞍却覆香罗帕【汉书霑赤汗东汉记曰汉武帝歌天马霑赤汗今亲见其然血従前髆上小孔中出陈　孙登诗落泪洒银鞍徐敬业汗马跃银鞍周正诗银鞍耀紫缰】卿家旧赐公能取【一作有之】天廐真龙此其亚【周礼凡马八尺以上为龙礼记孟春之月天子乘苍龙　赵云天廐真龙则天子所御之马也真龙之亚自非天子所赐人臣岂亦得而有之哉唯天子之赐而后太常梁卿得之今云卿家旧赐公能取盖非以势廹之则以利诱之以百计中之矣此其所以谓能取乎】昼洗须腾泾渭深朝趋可刷幽并夜【顔延年赋简伟塞门献状綘阙旦刷幽燕昼秣荆越赵云大率言其行之疾也】吾闻良骥老始成此马数年人更惊岂有四蹄疾于鸟不与八骏俱先鸣【晋曹毗马射逸羽不能企其足顔延年云天马状水轶惊鳬七命曰驾红阳之飞燕骖唐公之骕骦注鸟也穆天子之传曰天子之八骏　赵云马得齿歳而后骢故曰数年人更惊言八骏所以引下句将下诏取之为天子之御矣】时俗造次那得致云雾晦冥方降精【春秋考异记曰地生月精为马月数十二月而生　赵云马既神龙之种云雾晦冥为不足怪于马言降精瑞应图曰龙马者河水之精】近闻下诏喧都邑肯使骐驎地上行
　　去矣行【鲍云天宝十四年公在率府数上赋颂不防采□欲辞职遂作去矣行　赵云鸟乃去矣此诗有高举逺引之意故取去矣为名】
　　君不见韝上鹰一饱则飞掣【鲍明逺昔如韝上鹰今似槛中猿晋孙楚鹰赋韝青骹戯田畴史滑稽传注韝臂捍也余见上送高适诗注隋炀帝鹰诗虽蒙韝上荣无复凌云志】焉能作堂上燕衔泥附炎热【古诗翩翩堂前燕冬藏夏来见古诗思为防飞燕唧泥巢君屋傅阳春赋云燕唧泥于广庭湛方生怀春赋云燕唧泥而来往　赵云如鹰之饱而飞不若燕之恋而附此乃贤人义士不阿附于权贵之门也】野人旷荡无腼顔岂可乆在王侯间【论语曰野人也　赵云左氏野人予之块西京赋云上平衍而旷荡汉书云旷荡之恩今公言其怀抱之闲旷也沈休文奏弹王原云明目賟顔曽无愧畏诗云有腼面目有腼顔则能忍慙者能忍慙则局促佞媚无所不至如是而可曳裾王侯之间葢必如谷子云笔扎楼君卿唇舌而并游五侯者矣野人旷荡而不能忍慙宜其舎王侯而去矣】未试囊中飡玉法明朝且入蓝田山【周礼天官玉府王齐则供食玉注玉阳精之纯者食之以御水气郑司农云王齐当食玉屑列仙传赤松子者神农时雨师服水玉以教神农能入火自烧前汉地理志蓝田山出美田在长安木虚海赋神仙缥缈餐玉清崖北齐李预居长安羡古人餐玉之法乃采访蓝田躬往攻掘得环璧杂气百余枚日服食之】
　　自京赴奉先县咏怀五百字【天寳十四载十一月初作奉先属京兆郡縁皇家陵寝武后分置醴泉县】
　　杜陵有布衣老大意转拙【杜陵见上醉时歌注老大见送髙适诗注】许身一何愚窃比稷与契【孔子窃比于我老彭坡尝云子美自许稷与契人未必许也然其诗云舜举十六相身尊道何高秦时用啇鞅法令如牛毛此是稷契辈口中语也赵云古乐府罗敷行云使君一何愚尝谓东坡议论至此而后能见古人之心见古人之心而后能説诗也今杜公此篇自杜陵有布衣至浩歌弥激烈六韵则以虽抱济世之才而无稷契之位故不免于浩叹也】居然成濩落白首甘契濶【庄子狐落无所客释文戸郭反犹廓落也击鼓诗死生契濶与子成説毛氏曰契濶勤苦也陆机契濶逾三年　赵云文子云形之与名居然别矣】葢棺事则已此志常觊豁【新添刘毅云丈夫儿踪迹不可寻常便混羣小中葢棺事方定矣　赵云变韩诗外传所载孔子云学而不已阖棺乃止之语也】穷年忧黎元叹息肠【一作腹】内热【荀子穷年卒嵗贾谊曰百姓黎元辑于下孟子不得于君则热中谢灵运诗穷年迫忧患　赵云庄子我其内热欤】取笑同学翁浩歌弥激烈【苏武长謌正激烈中心怆以摧】非无江海志萧洒送日月【沈休文缨佩空为累江海事多违庄子身居江海之上江淹江海从邅回　赵云庄子曰就薮泽处闲旷钓鱼间处无为而已矣此江海之士避世之人间暇者之所好也可以见江海志之义矣梁吴圴咏鹤诗云怀思未忍去非无江海心】生逢尧舜【一作为】君不忍便永诀【江淹赋谁能冩永诀之情者乎尧舜君事见孟子】当今廊庙志构厦岂云缺【叔孙通賛廊庙之材非一木之枝潘安仁宛非廊庙姿　赵云潘尼诗广厦构众材】葵藿倾太阳物性固莫【一作难】夺【曹植求通亲亲表若葵藿之倾太阳虽不为囘光然向之者诚也臣窃自比葵藿若垂三光之明寔在陛下陆机园葵诗朝荣东北倾夕频西南睎梁刘孝绰咏日诗园葵一何幸倾叶奉离光】顾惟蝼蚁辈但自求其穴胡为慕大鲸辄拟偃溟渤【木虚海赋其鱼则横海之鲸突兀孤游戛岩防偃高涛　赵云韩非子曰千丈之堤以蝼蚁之穴溃蝼蚁辈以言不安分之人此指言藩镇防自强大之徒公直眇之如蝼蚁谓其当自止各求穴以安耳而彼何为必欲慕学大鲸之处大海乎博物志云鲸鱼大者数千里小者犹数十丈博物志曰东海之别有渤澥故东海共称渤海十洲记曰东海之别又有溟海而合用溟海两字则鲍明逺诗有云穿池类溟渤】以兹悟生理独耻事干谒兀兀遂至今忍为尘埃没终愧巢与由未能昜其节沉饮聊自遣放謌颇愁絶【顔延年咏刘叅军诗韬精日沈饮谁知非荒宴　赵云干谒贵人不过有所利尔既恶如蝼蚁辈之止求穴以安而敢欲慕学大鲸之处大海则耻事干谒矣既不干谒以自显则甘心于尘土之汩没矣巢巢父由许由也嵇康作高士传曰巢父尧时隠人年老以树为巢而寝其上故人号为巢父尧之让许由也由以告巢父父曰汝何不隠汝形非吾友也许由怅然不自得乃遇清冷之水洗其耳拭其目曰向者闻言负吾友遂去终身不相见公之意以为在尘土之间空自汩没既愧巢与由矣然未能变易其节脱然引去于是沉饮放歌而已】嵗暮百草零疾风高冈裂【张平子赋孟冬作隂寒风肃杀氷霜惨裂百卉具零长门赋天飘飘而疾风李陵诗边土惨裂阮籍诗寒风振山冈　赵云阮嗣宗咏怀云凝霜被野草嵗暮亦云已顔延年诗嵗暮临空房】天衢隂峥嵘客子中夜发【易何天之衢亨鲍明逺舞鹤赋嵗峥嵘而催暮江淹诗客子泪已零王粲诗客子多悲伤泪下不可収魏文帝诗客子常畏人】霜严衣带断指直不得结凌晨过骊山御榻在嵽嵲【西凉赋托乔基于山冈直嵽霓以高居骊山温汤秦始皇汉武帝故事载博物志云　赵云指言明皇御幸之榻也嵽嵲小而不安貌】蚩尤塞寒空蹴踏崖骨滑【黄帝杀蚩尤于涿鹿又星名　赵云蚩尤前导之旗也塞寒空而蹴踏崖谷言其多也维摩诘经譬如龙象蹴踏非驴所堪】瑶池气郁律羽林相摩戛【瑶池事见上登慈恩寺塔诗汉宣帝纪羽林孤儿注天有羽林大将军之星林喻若林木之盛羽若羽翼鸷撃之意以名武焉张平于西京赋隠林郁律江赋气翁勃以雾杳时郁律其如烟沈约诗郁律构丹□　赵云瑶池以比温汤也羽林扈驾之军也其所树之如林故言相摩戛】君臣【一云圣君】留懽娱乐动殷樛【一作胶葛】嶱【晋张景阳诗昔在西京时朝野多欢娱沈休文诗秦皇御宇宙汉帝恢武功欢娱人事尽情性犹未充谢灵运副君命饮防欢娱写怀抱江淹太平多欢娱　杜补遗云当作胶葛相如子虚赋张乐乎胶葛之寓注旷逺深貌则胶葛误为樛嶱明矣赵云殷读从殷其雷之殷乐声之喧殿闻于温汤与山嶱也嶱音苦葛切释者曰山也言温汤与山嶱于义】
　　【甚明且接下句赐浴为贯也】赐浴皆长缨与宴【一作防】非短褐【江淹诗朱绂咸髦士长缨皆俊人陆机诗轻剑排击厉长缨丽且鲜　赵云班彪辩命论思有短褐之袭注麄衣也】彤庭所分帛本自寒女出【谢晖直中书省诗彤庭赫引敞谓禁中庭多赤色郭防机诗皎皎白素丝织为寒女衣寒女虽妙巧不得东杼机赵皇后传庭中彤朱而殿上□漆西都赋玉阶彤庭西京赋彤庭辉辉　赵云彤庭者天子之庭以丹饰之也】鞭挞【一作棰】其夫家聚敛贡城阙圣人筐篚思实【一作愿】欲邦国活【语求也为之聚敛而附益之鹿鸣又实币帛筐篚以将其厚意南史王广之子珍国字德重为南淮太守郡境苦饥乃发粟散财以振穷乏高帝手敕云卿爱人活国甚副吾意　杜补遗云孙楚与孙皓书曰爱民活国道家所尚】臣如忽至理君岂弃此物多士盈朝廷仁者宜战栗【诗济济多士又发言盈庭语使民战栗赵云又以申戒之当思君王赐子之币帛出于寒女之夫鞭鞑所贡宜战栗而求活国之事然后为仁也】况闻内金盘尽在卫霍室【内金盘上方器用也卫霍室勲臣家也郭况后弟赏赐金钱缣帛丰盛无比京师号况家为金穴　赵云内金盘犹今言内家合子耳卫青霍光病皆以后戚而贵以比杨国忠辈矣】中堂舞神仙烟雾散玉质【江淹愿作秦王女乘鸾向烟雾舞鸖赋烟交雾凝若无毛质　赵云西京赋促中堂之密坐其后谢宣逺去中堂起丝桐】暖客【一云暖防】貂鼠裘悲管逐清瑟【説文貂鼠也而文黄出丁零魏书曰鲜卑有貂鼠子皮毛柔软故天下为裘广志曰貂出扶余挹娄也】劝客駞蹄羮霜橙压香橘【杜补遗魏王花木志曰蜀土有给客橙似橘而非若柚而香冬夏华寔相继通嵗食之亦名芦橘旧説小者为橘大者为柚又云柚似橙而实酸大于橘孔安国注尚书郭景纯注尔雅皆如此　赵云舞神仙貂鼠裘駞蹄霜橙香橘皆富贵家中事也】朱门酒肉臭路有冻死骨【孟子庖有肥肉廐有肥马民有饥色野有饿殍又曰狗彘食人食而不知检涂有饿殍而不知发世説刘尹问竺法深曰道人何得游朱门　赵云朱门祖出东方朔传而郭璞游仙诗朱门何足荣未若托蓬莱】荣枯咫尺异惆怅难再述【赵云公言其与上富贵者一荣一枯才咫尺之间耳此所以惆怅也或云如上言朱门者是之谓荣言冻死者是之谓枯公闵其咫尺之间有异故惆怅之焉然谓之难再述则在其身自言方有意义】北辕就泾渭官渡又改辙【官渡地名曹操袁绍相持之处泾渭见首篇注　赵云今公自京赴奉先县必自东而折北故于此言北辕矣官渡则泾渭二河官所置渡也】羣氷从西下极目高崪兀疑是崆峒来恐触天柱折【列子汤问共工氏与颛顼争为帝怒而触不周之山折天柱絶地维故天倾西北日月星辰就焉地不满东南故百川水潦归焉史记黄帝西至乎崆峒韦昭曰在陇右　赵云言羣水之下其高崪兀于此为雄拔之句直北为崆峒山之流来将触折天柱重言积水之多也乐史寰宇记云禹迹之内名崆峒者三其一在临洮其一在安定而庄子述黄帝问道崆峒今此主安定崆峒言之按唐志泾州安定郡而于保定县之下载有崆峒山北辕就泾渭则因经度泾渭见水之峥嵘其状如崆峒山之流来崆峒固不能来而山葢有飞走移徙则有来之理矣既以水为崆峒山之来则又可寓言其触天柱矣此诗人张大之意也】河梁幸未拆枝撑声窸行旅相攀援川广不【一作且】可越【赵云古诗携手上河梁诗汉之广矣不可泳思】老妻既异县十口隔风雪【古乐赋他乡各异县展转不相见】谁能乆不顾庶往共饥渴入门闻号咷防子饥已卒【易同人先号咷而后笑】吾宁舍一哀里巷亦呜咽所愧为人父无食致夭折岂知秋未【一作禾】登贫寠有仓卒【诗终寠且贫　赵云此六韵葢叙还家所遭之故念生理之艰也】生常免租税名不征伐抚迹犹【一作独】酸辛平人固骚屑【刘越石备辛酸之苦阮籍感慨怀辛酸】黙思失业途【一作徒】因念逺戍卒【赵云此三韵推已念物之懐也】忧端齐【一作际】终南澒洞不可掇【魏武帝明月明月何时可掇赵云此与诗人忧心如惔何以异终南者山名忧与之齐则忧之积而高大如此澒音胡孔切出淮南子曰未有天地之时蒙澒洞莫知其门】
　　白水县崔少府十九翁高斋三十韵【天寳十五载五日作白水属冯翊郡同州秦文公分清水为白水即此汉彭衙县又名栗鲍云公在奉先以舅崔公为白水县尉故适白水有是诗　赵云谢晖在宣城日有郡内高斋闲坐荅吕法曹诗一首则高斋两字起于此故公取以名题】
　　客从南县来浩荡无与适【古诗客从逺方来　赵云浩荡悠远不定止之貌如浩簜乗沧溟之义】旅食白日长况当朱炎赫【唐书朱克融辈皆旅食长安　赵云魏文帝与吴质书有旅食南馆梁元帝纂要夏曰朱夏炎夏】高斋坐林杪信宿游衍閴【再宿曰信左传　赵云信宿逰衍閴言于高斋巳再宿矣而未尝得游厯也】清晨陪跻攀傲睨俯峭壁【海赋氷夹倚浪以傲睨　赵云曹子建赠白马王彪云清晨发皇邑】崇冈相枕带旷野怀【一作回】咫尺【嵇康赋托峻岳之崇冈　赵云诗率彼旷野言野虽旷逺而懐之若咫尺也】始知贤主人赠此遣愁寂危阶根青冥曽氷生淅沥【招魂増氷峩峩飞雪千里谢惠连雪赋霰淅沥而先集雪纷糅而遂多】上有无心云下有欲落石【陶潜归去来云无心而出就】泉声闻复息动静随所激鸟呼藏其身有似惧弹射【隋长孙晟善弹射】吏隠适【一作通】情性兹焉其窟宅【王乔梅福皆吏隠也海赋瑰竒之所窟宅天台赋灵仙之所窟宅　赵云汝南先贤传郑钦吏隠于蚁陂之阳】白水见舅氏诸公乃仙伯【左传晋文公谓子犯曰所不与舅氏同心者有如白水　薛云子羙近体诗有白水明府舅氏宅喜雨诗得过字即白水地名非晋文公所谓白水明矣　赵云诗我见舅氏既见舅氏又相遇诸公皆仙伯也此因上句吏隠引起此语】杖藜长松隠作尉穷谷僻【天台赋防落落之长松梅福作尉人谓之仙尉　赵云刘琨诗系马长松下】为我炊雕胡逍遥展良觌【西京杂记太液池边皆雕胡紫箨緑节之类菰之有米者长安人谓为雕胡谢灵运搔首访行人引领冀良觌赵云雕胡菰米也为饭极滑宋玉讽赋曰主人之女为臣炊雕胡之饭露葵之羮求劝臣食也】坐乆风颇愁晚来山更碧相对十丈蛟歘翻盘涡拆【海赋盘涡谷转】何得空里雷殷殷寻地脉【诗殷其雷长门赋雷隠隠而响起　赵云忽闻雷声不知起于何处故怪之于此辨其隠隠之声而寻地脉所在此亦诗人在南山之阳南山之侧南山之下之理蒙恬传城堑万余里此其中不能无絶地脉哉】烟氛【一作气】蔼【一作审】崒魍魉森惨戚【赵云烟氛山之气崒山之状魍魉山中之物左传云入山不逢不若魉魅魍魉莫能逢旃蔼崒以烟氛之气所冐蔼蔼然也森惨戚以在烟氛之间闻雷声而然也森以言其多矣崒音才律切】昆仑崆峒防回首如不隔【昆仑崆峒二山并见上注】前轩頽反照巉絶华岳赤【赵云尔雅曰落光反照于东谓之反景劔阁铭云太行门岂云巉絶】兵气涨林峦川光杂锋镝知是相公军铁马云雾【一作烟】积【赵云相公指言哥舒翰题下本注云天宝十五载五月作乃哥舒翰守潼闗时按翰传天寳十四载禄山灰帝召翰拜太子先锋兵马元帅守潼闗明年进拜尚书左仆射同中书门下平章事故云相公军也】玉觞淡无味胡羯岂强敌长歌激屋梁泪下流袵席【苏武诗长歌正激烈　赵云黄香天子颂曰献万年之玉觞黄庭内景经淡然无味言至尊旰食虽御酒而无味然有相公之军胡羯亦不足敌诗人　　念王之忧而寛之之语也宋玉神女赋曰朝出照屋梁】人生半哀乐天地有顺逆慨彼万国夫休明备征狄【一作敌】猛将纷填委庙谋畜长策【后汉光武賛显明庙谟前汉匈奴传制百蛮之长防李陵书猛将如云刘公干职事相填矣　赵云言禄山之祸起于不测方天下休明之际而乃备征狄也左传王孙满云德之休明贾谊振长防而驭宇内旧注引匈奴传在后矣】东郊何时开带甲且未释【书周公既没命君陈分正东郊成周作君陈曰命汝尹兹东郊又命毕公保厘东郊又徐夷并兴东郊不开史带甲百万　赵云东郊指言潼闗以其在长安之东故曰东郊】欲告清宴罢难拒幽明迫【易系知幽明之故　师晋天文志曰昼夜以昏明为限言乐亦不可终极昼夜相推何由相却也　赵云幽明迫所未深觧岂言夜已尽而晓逼之耶此亦东坡所谓未必全好者矣】三叹酒食傍何由似平昔【古乐府一弹再三叹　新添左传魏献子将受梗阳人赂馈入召阎没女寛比置三叹魏子曰唯食忘忧三叹何也曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属餍而已献子辞梗阳人　赵云借用阎没女寛当馈而三叹今公所叹叹其不若往日太平之时也】
　　三川观水涨二十韵【天寳十五年七月中避寇时作　师云寰宇记三川谓华池黒浪洛水同会为三川又三川县本汉雀道县后魏改为三川县取古三川郡为名　赵云此篇即事体物之诗句法雄浑读之者见涨川之足驳矣作当辟宼时故有反惧江海覆与何时通舟车之句又忧及中林士也】
　　我经华原来不复见平陆北上唯土山连天走穷谷【赵云选诗夕隂暧平陆又飞鞍越平陆左传云深山穷谷也】火云无时出飞电常在目【一云出无时】自多穷岫雨行潦相豗蹙【海赋磊匒匌而相豗赵云夏云谓之火云出隋卢思道纳凉赋云阳风□其长扇火云赫而四举】蓊匌川气黄羣流会空曲清晨望高浪忽谓隂崖踣【郭璞诗高浪驾蓬莱　赵云蓊匌则气之蓊郁匌匝之貌鲍照芙蓉赋绕金渠之空曲大抵空虚曲折处耳曹子建赠白马王彪云清晨发皇邑郭璞诗高浪驾蓬莱马季良长笛赋云惟籦笼之竒生兮于终南之隂崖】恐泥窜蛟龙登危聚麋鹿枯查巻拔树礧磈共充塞声吹神下势阅人代速【赵云恐泥出论语江赋狐玃登危而雍容查音锄加切水中浮木也字书礧磈石也吹神下言其声之吼势阅人代速言其流之疾】不有万穴归何以尊四渎【海赋江河既道万穴俱流　薛云尔雅江河淮济是为四渎者发源而注海者也　赵云公之诗作于乱离之中意在众所归往以尊王也】及观泉源涨反惧江海覆漂沙圻岸去潄壑松栢秃【海赋飘沙礐石荡飃岛濵又潄壑生浦选沈液潄陈根】乗凌破山门回斡裂地轴【春秋括地象云地有三千六百轴海赋状如天轮胶戾而激转又似地轴挺抜而争回　杜补遗博物志云地示之位起形于昆仑高万一千里神物之所生圣人仙人之所集昆仑之东北地转下三千六百里有八幽都方二十余万里下有四柱广十万里地有三千六百轴互相牵制也抱朴子云地有三千六百轴名山大川孔穴相通　赵云圻岸去谢灵运圻岸屡崩奔谢惠连咏牛女诗倾河易囘斡而梁简文帝晚春赋云嗟时序之囘斡】交洛赴洪河及闗岂信宿应沉数州没如聴万室哭秽浊殊未清风涛怒犹蓄【江赋滈汗六州之域海赋于是鼓怒溢浪杨浮江赋乃鼓怒而作涛】何时通舟车隂气不黪黩浮生有荡汩吾道正覊束【赵云以川涨泛滥故舟车不通今句之义问何时得水落而舟车可通耳隂气开朗而不黪黩以为雨也鲍照云浮生旅昭代孔子云吾道其非邪荡汩汩有两音一音古忽切治也又汩没也一音越律切水流也选有瀄汩又有淢汩今言水之荡汩当从越律之音】人寰难容身石壁滑侧足云雷此不已艰险路更局普天无川梁欲济愿水缩【魏文帝杂诗欲济河无梁谢晖江汉限无梁陆机诗怨彼河无梁引领望大川赵云普天无梁欲济愿水缩此使魏文帝欲济河无梁一句中字也　师云言讥执政也】因悲中林士未脱众鱼腹【诗肃肃兎罝施于中林王康琚反招隠今虽盛明世能无中林士屈原荅渔父云宁赴湘流于江渔腹中】举头向苍天安得骑鸿鹄【赵云亦如陆士衡疑西北有高楼云思鴐归鸿羽】
　　大云寺赞公房四首【二首在别巻　赵云长安大云经寺在怀逺坊之东南隅本名光明寺武后时以沙门宣政进大云经经中有玉女之符因改名焉且令天下各州置一大云经寺今此大云寺赞公房葢长安也何以知之后别有宿赞公房诗本注京师大云寺主谪此安置也公家虽在麟州而公身转防贼中往来长安则过大云见赞公矣】
　　灯影照无睡心清闻妙香【杜补遗维摩经曰有国名众香佛号香积其界皆以香作楼阁其国如来无文字説但以众香令诸天人得入律行菩萨各坐香树下闻斯妙香即获得藏三昧】夜深殿突兀风动金琅珰【赵云言夜深则殿势突兀风动则所悬之金其声琅珰后人因以金琅珰可以当物之名洪驹父尝有诗云琅珰严佛界薜茘上僧垣山谷改云琅珰鸣佛屋则正以琅珰为所鸣之物于义固亦无害王立之曽话此云山谷以为薜荔一声须要一声者对琅珰一声也而立之以为不必然今观杜云以突兀对琅珰则山谷之意得矣】天黒闭春院地清栖暗芳玉绳回断絶铁鳯森翺翔【玉绳星名増添文选玉防低建章金波丽鳷鹊师春秋元命包曰玉衡北南星为玉防　赵云回断絶则夜饮向晨也魏武帝云忧从中来不可断絶铁鳯旧注引陆倕石闗铭苍龙武之刺铜雀铁鳯之工其説是葢施雀鳯于屋脊上者薛综西京赋注云圆阙上作铁鳯令两翼举头敷毛故谓之森翺翔森则不一其物矣葢如谢灵运松栢森成行之森也】放时出寺钟残仍殷牀【赵云仆爱此最为匠句葢佛事至音必唱而诵之其声高放故寺外可闻也殷上声而殷其雷之殷矣单用字梁元帝梁安寺刹下铭曰宵长响风逺钟传周庾信送炅法师云尚闻香阁犹聴竹林钟】明朝在沃野【沃野千里】苦见尘沙黄【时西郊逆贼拒官军未巳】
　　其二
　　童儿汲井华惯捷瓶上手【杜补遗神农本草井华水令人好顔色与诸水有异其功极广此水井中平旦第一汲者　赵云井华以见童儿之早起惯捷以见其朝朝如此且敏为也】霑洒不濡地扫除似无箒【周礼官人凡寝中之事扫除　赵云此两句可为扫地经洒濡地则沮　扫有箒则余尘痕也】明【一作晨】霞烂复阁霁雾搴高牖【薛云广韵复重也又古诗交疏结绮窻阿阁三重阶　赵云陆士衡今日良宴会诗高谈一何绮对若朝霞烂梁元帝谓能令云雾搴】侧塞被径花飘飖委墀【一作阶】柳【楚辞九辨臯兰被径兮斯路渐非阮籍臯兰被径路】艰难世事迫隠遁佳期后【郭璞游仙诗山川隠遁捷赵云言可以及隠遁之期矣以艰难世事迫故其期为后时也】晤语契深心那能总钳口【史钳口结舌赵云诗可与晤语　师言方道契故未能忘言也】奉辞还杖策暂别终囘首【曹操奉辞出征房龄杖防谒唐太宗军门囘首见首篇注】泱泱泥汚人听听国多狗【宋玉九辩猛犬狺狺而迎吠兮□梁闭而不通　赵云上句以辞别而去犹囘首而懐恋所以囘首而怀恋者何哉以泥汚人国多狗之可恶也】既未免覊【一作寓】绊时来憩奔走【晋慕容垂犹鹰也宜急其覊绊】近公如白雪执热烦何有【赵云孟子有白雪之白宋玉有白雪之歌诗云谁能执热逝不以濯】
　　哀江头
　　少陵野老吞声哭【野老甫自称少陵杜陵也】春日潜行曲江曲江头宫殿鎻千门细柳新蒲为谁緑【康骈剧谭録曰曲江池本秦隑州开元中流凿为妙境花卉周环烟水明媚都人逰玩盛于中和节江侧菰蒲葱翠柳隂四合碧波红蕖湛然可爱唐书郑注传大和九年注言秦中有灾宜兴力役以禳之文宗因吟杜甫诗云江头宫殿鎻千门细柳新蒲为谁緑始知天宝四年曲江四面多楼台行宫乃敕宫卿之家住于曲江昆明二池起造亭观诏神防两京造紫云楼緑霞亭内出牌以赐之西京杂记云朱雀街东第五街皇城之东第三街升道坊龙华尼寺内有流水屈曲谓之曲江司马相如吊秦二世文云临曲江之隑州葢其所也闗中记云宣帝立庙曲江之北名曰乐游庙因苑为名即今升平坊内余地是也此地在秦为宜春苑也在汉为乐游苑也　赵云公方春日潜行当禄山之乱宜其有细柳新蒲为谁緑之哀矣前汉有细柳营选诗有新蒲含紫茸又新蒲节转促】忆昔霓旌下南苑苑中万物生顔色【宋王高唐赋霓为旌唐曲池坊南有南宫　赵云曲江南即芙蓉苑今云南苑是也】昭阳殿里第一人同辇随君侍君侧【李白诗汉宫谁第一飞燕在照阳飞燕有女弟絶幸为昭仪作昭阳殿于寳注周礼云对轝曰辇　赵云汉成帝常欲与班姬同辇载以托言贵妃也诗人类皆取古事之似者以为譬故李太白亦言可怜飞燕倚新妆而高力士媒孽之竟以此不得用悲夫】辇前才【一作词】人带弓箭白马嚼【一作噍】齧黄金勒【唐制内官才人七人正四品　赵云按明皇杂録载上幸华清宫贵妃姊妹各购名马以黄金为衔勒组绣为障泥同入禁中观者如堵】飜身向天仰射云一箭【一作笑】正坠双飞翼【西都赋招白鹇下双鹄矢不单杀中必叠双　赵云曹子建云一纵两禽连之义而字则张九龄感寓诗袖中一札书欲寄双飞翼】明眸皓齿今何惜【一作在】血汚【乌故切】游魂归不得【曹植洛神赋丹唇外朗皓齿内鲜明眸善睐靥辅承权吴均诗血汚秦王衣　赵云按唐后妃传安禄山反以诛国忠为名及西幸过马嵬陈元礼等以天下讨诛国忠巳死军不觧帝遣力士问故曰祸本尚在帝不得已与妃诀引而去缢路祠下】清渭东流剑阁深【西都赋北有清渭浊泾山海经注渭水出陇西首阳县鸟鼠同穴山左思蜀都赋縁以剑阁注云剑阁谷名自蜀通汉中道】去住彼此无消息【蔡琰笳曲去住両情难具陈虞羲诗君去无消息】人生有情泪沾臆江草【一作水】江花岂终极【陶潜诗人生似幻化谢朓诗有情知望乡乐府拾得杨花泪沾臆薛云言江头花草岂终极乎盖望长安之兴复也　赵云杜公防贼身在长安不知蜀道消息见江草江花覩景伤情犹唐风隰有苌椘篇叹其不如草木无知之意】黄昏胡骑【去声】尘满城欲往城南望城【一作忘城一作忘南】北【鲍云甫家居城南欲往城南忘南北者言迷惑避死不能记其南北也　赵云古乐府战城南死北郭曹植吁嗟篇当南而更北谓东而反西按北人谓向为望欲往城南乃向北亦不能记南北之意】
　　哀王孙【天寳十五载明皇西狩肃宗即位改元至徳在七月甲子是月丁夘防山使人杀霍国长公主及王妃驸马等己已又杀王孙及郡县主诗此时作史记漂母饭韩信信曰吾必重报母怒曰吾哀王孙而进食岂望报乎王孙如言公子也　王深父云安禄山惊潼闗宗仓卒西幸诸嗣王及公主之在外者皆不及从其后多为禄山所屠鲜有脱者此诗记而哀之鸣呼以四海之广人帝之尊念罔终则辱其子孙如此岂孟子所谓以其所不爱及其所爱者欤】
　　长安城头头白乌夜飞延秋门上呼又向人家啄大屋屋底逹官走【唐书木生稼逹官怕】避胡【赵云头白乌号不祥也天寳十五载六月辛未禄山防潼闗京师大骇甲午诏亲征明皇幸蜀从延秋门出门在禁苑之西面左邉而禁苑在宫城之北乌飞号于延秋门上暗言乘舆既出矣公卿宁不逃避耶故乌又啄大屋屋底逹官走避胡也或谓头旧作颈盖乌无头白者】金鞭断折九马死骨肉不待同驰驱腰下寳玦青珊瑚【左传晋侯佩太子以金玦】可怜王孙泣路隅问之不肯道姓名但道困苦乞为奴【赵云齐建安王子真被诛入床下叩头乞为奴赎死不従河东王闱收欣然曰死生命也终不效建安乞为奴而不得仰药而死】已经百日窜荆棘身上无有完肌肤高帝子孙尽隆凖龙种自与常人殊【汉高祖为人隆凖而龙顔李斐曰凖鼻也　赵云隋文帝子勇勇子俨云昭训所生乃云定兴女文帝尝曰皇太孙何谓生不得其地定兴奏曰天生龙种所以因云而出】豺狼在邑龙在野王孙善保千金躯【易龙战于野防四夷云集龙闘野前汉袁盎传曰千金之子坐不垂堂祖出庄子　赵云陆士衡云愿保金石躯也而千金躯字又用沈约杂诗云坐丧千金躯】不敢长语临交衢且为王孙立斯须【周礼疏云舞交衢文选苏武别李陵诗长当从此别且复立斯须】昨夜东【一作春】风吹血腥东来橐駞满旧都【师古曰槖駞言能负囊橐而防物也史思明传禄山陷两京以駞运御府珍寳于范阳不知纪极　鲍云东来橐駞谓赋东东都进也旧都谓长安　赵云东风是东方之风风非言春也】朔方健儿好身手昔何勇鋭今何愚【世説桓车骑过江时公私隂薄自使健儿鼓行刼钞　赵云曹元首六代论有身手不能相使】窃闻太子已传位圣德北服南单于【明皇传位于肃宗　师汉宣帝时单于南北各以为号号】花门面请雪耻慎勿出口他人徂【时囘纥助顺后汉耿秉卒匈奴闻之举国号哭或至犂面流血犂即剺字剺割也古通用　赵云是时囘纥有助顺之心故戒王孙勿出口于他人而徂往也按广平王俶为天下兵马元帅郭子仪副之以朔方安西囘纥大食兵讨安庆绪在至德二载之闰八月则公作此诗时囘纥初有助顺之请而剺面者力剺割其面皮蛮夷感恩而或喜或悲者多然】哀哉王孙慎勿疎五陵佳气无时无【汉书曰高帝葬长陵惠帝葬安陵景帝葬阳陵武帝葬茂陵昭帝葬平陵谓之五陵选北眺五陵　増添班固西都赋南望杜霸北眺五陵　赵云戒之以当更相收拾而勿遂疎外王孙盖皆前朝诸帝子子孙故使五陵以见之后汉王伯阿望舂陵城曰佳哉郁郁葱葱公之望本朝扫除妖氛复与盛也如此佳连两字张正见芳树诗春浮佳气里防映彩云前】
　　悲陈陶【唐书房琯传琯奉使灵武立肃宗因请将兵诛冦孽收复京都琯分为三军遣裼希文将南军自宜夀入刘悊将中军自武功入李光进将北军自奉天入琯自将中军为前锋　鲍云天寳十五年十月辛丑房琯及防山战于陈陶斜败绩癸卯琯又以南军战败绩公故有是诗】
　　孟冬十郡良家子血作陈陶泽中水野旷【一作广】天清【一作晴】无战声四万义军同日死【汉赵充国始为骑士以六郡良家子房琯传十月庚子师次便桥辛丑琯军先遇贼于咸阳县之陈陶斜接战琯军败绩时琯用春秋车战之法以车二千乗马步夹之既战贼顺风扬尘皷噪牛皆惊骇因缚蒭纵火焚之人畜烧败乃中使邢延□等督战仓皇失据遂及于败为贼所伤杀者四万余人存者数千而已　赵云东坡先生尝言悲陈陶云四万义军同日死此房琯之败也唐书作陈涛斜未知孰是时琯既败犹欲持重有所伺而中人邢延恩促战遂大败故次篇悲青坂云焉得附书无我军忍待明年莫仓卒先生之説如此按至徳元载十月辛丑房琯遇贼将安守忠于盛阳之陈陶斜琯用车战官军死者四万余人则先生之説明矣四万义军同日死语用庾信哀江南赋百万义军一朝巻甲】羣胡归来血洗箭【血一作雪】仍唱【一作撚箭】胡歌饮都市都人回面向北啼日夜更望官军至【一云前后官军苦如此赵云羣胡归来血洗箭句法好处正在血洗箭三字葢言箭镞上之血也如东坡韩干马诗云最后一马马中龙不嘶不动尾摇风又薄酒篇云五更待漏靴满霜皆此格也蔡伯世却取一作云雪洗箭非是四句言朔方安西囘纥大食兵相助讨贼然夷狄之性不无残扰故房琯虽防军矣而都人之心不愿胡兵讨贼只望官军至也此一句其字语葢用项伯为汉王语项羽曰日夜望将军至何敢反邪此亦模仿依倚之势一云前后官军苦如此此句难觧岂若正句之又有据邪】
　　悲青坂【王深父序云孔子三军军好谋而成谋之未全而敢战或至速败　赵云前篇悲陈陶则辛丑之败也此篇悲青坂则乃癸卯之败矣青坂应与陈陶斜之地不相逺也】
　　我军青坂在东门天寒饮马太白窟黄头奚儿日向西数骑弯弓敢驰突【陆士衡有饮马长城窟行匈奴传力士能弯弓尽为甲骑　赵云太白山名饮马太白窟五字亦做饮马长城窟饮马韩山窟之势也以两败后各散而归所以言日向西其余数骑犹敢驰突以言其暴掠不改也】山雪河氷野萧飋青是风烟白人骨【舞鹤赋氷塞长河雪满翠山】焉得附书与我军忍待明年莫仓卒【赵云房琯战于陈陶斜不利犹欲持重而牵于邢延恩所促战故败而公诗有忍待明年之戒所以重伤之也】










　　九家集注杜诗巻二
　　钦定四库全书
　　九家集注杜诗巻三　　　宋　郭知达　编古诗
　　述懐【此以下自贼中窜归凤翔作旧注晋籍尝作咏懐诗八十余篇为世所重】
　　去年潼闗破妻子膈絶久【天寳十五年安防山僣号贼犯潼闗哥舒翰军败退为其帐下执之降贼闗门不守上乃谋幸蜀】今夏草木长脱身得西走【陶渊明诗孟夏草木长按新唐书天子幸蜀甫走避三川肃宗立自鄜川羸服奔行在为贼所得至徳元年亡走谒帝鳯翔赵云此萹叙事甚明去年潼闗破天寳十五载六月为贼将崔干祜所破也先是公于五月挈家避地鄜州有髙斋诗及三代观涨塞芦子诗即自鄜州挺身附朝庭而逢潼闗之败遂防贼中既而是月肃宗即位灵武治兵鳯翔公于至徳二载夏四月自贼中亡走凤翔所谓今夏脱身走是也以草木长推之则为四月盖陶潜诗云孟长草木长是也公既至凤翔上谒则拜右拾遗焉新书谓甫以天寳十五载七月中避防寄家三川肃宗立自鄜羸服欲奔行在为贼所得非也】麻鞋见天子衣防露两肘朝廷慜生还亲故伤老丑涕泪授拾遗流离主恩厚【言奔走流离迫于窘困至于麻鞋以见天子露两肘言衣不完庄子言原宪捉衿而肘见按新书言甫至徳二年亡走鳯翔上谒授右遗拾而旧史以为甫谒帝彭原郡至徳肃宗年号也赵云王琪云子美之诗词有近质者如麻鞋见天子垢腻脚不韈之句所谓转石于千仞之山势也学者尤効之而过甚逺大者难窥乎琪之説如此麻鞋见天子亦纪实事且见其奔走流离廹于穷困而然耳而王叡作炙軗子有云夏商以草为屩左氏曰非屦也至周以麻为之谓之麻鞋贵贱通着晋永嘉以丝为之宫中嫔妃皆箸之则麻鞋二字亦有所本而后言也】柴门虽得去未忍即开口【赵云后有诏许至鄜州迎家不不欲遽遭天顔矣】寄书问三川不知家在否【三川在鄜州按本传甫寄家三川艰寠弥年孺弱至饿死者】比闻同罹祸杀戮到鸡狗【赵云诗又言去凭逺客寄来为附家书至杀戮到鸡狗盖使曹操征陶谦虽鸡狗尽杀也】山中有茅屋谁复依户牖摧頺苍松根地冷骨未朽防人全性命尽室岂相偶【赵云茅屋摧頺于松傍以地冷之故茅虽朽而屋骨未朽他人少有全性命者而吾之室家岂保其相偶聚乎左传尽室以行】嵚崟猛虎场鬰结回我首【陆禨饥食猛虎窟　赵云以虎譬贼之暴也】自寄一封书今已十月后反畏消息来寸心亦何有汉运多中兴生平老躭酒【凡王室中否而中兴谓之中兴如周之宣王汉之光武唐之中兴是齐桓好酒魏曹植赋曰若躭于觞酌流情纵佚先王所禁君子好失霍光传昌邑夜饮湛湎于酒师古曰湛读曰沈又读曰躭沔荒迷酒也】沈思欢防处恐作穷独叟【文选有云事出于沈思】
　　偪仄行【赠毕曜西京赋骈罗偪仄一云偬偬行萹中字亦偬偬】
　　偪仄何偪仄我居巷南子巷北可恨邻里间十日不一见顔色【江淹古别离诗愿一见顔色不异琼树枝　赵云偪仄言巷之隘陋也西京赋骈罗偪仄后汉东平王肃宗赐之诏曰数见顔色情重昔时】自从官马送还官行路难行澁如棘【古乐府有行路难】我贫无乗非无足昔者相遇今不得实不是爱微躯【一云慵相访】又非闗足无力徒步反愁官长怒此心炯炯君应识【周礼正长乃官之长也潘安仁寡妇赋日炯炯而不寝】晓来急雨春风颠睡美不闻钟鼓传东家驹驴许借我泥滑不敢骑朝天【赵云七諌云驾蹇驴而无防兮又何路之能极】已令请急防通籍【一云已令把牒还请假阮籍骑驴到郡元帝纪通籍注籍者为二尺竹牒记名字物色悬之宫门省禁相应乃得入也武后时太学生请急后亦省视之　赵云请急请急假也旧注引太学生请急自不相干也】男儿性命絶可怜焉能终日心【一作神】拳拳【中庸回之为人也得一善则拳拳服膺弗失之矣注拳拳奉持之貌也】忆君诵诗神凛然辛夷始花亦已落况我与子非壮年【杜补遗本草云陈藏器曰此花江南地暖正月开花北地寒二月开花初发如笔北人呼为木笔花又蜀本图经云正月二月花似着毛小桃色白而带紫花落而无于夏抄复着花如小笔此诗云辛夷始花亦已落盖中春时　赵云言时花之间落所以显人之易老也】街头酒价常苦贵方外酒徒稀醉眠【赵云晋书外方司马　汉书髙阳酒徒陶潜曰我醉欲眠也】速宜相就饮一斗恰有三百青铜钱【宋鲍照行路难且愿得志数相就牀头恒冇沽酒钱功名竹帛非我事存亡贵贱委皇天世訧阮籍谓王戎曰偶得一斗美酒当与君共饮　赵云真宗问近臣唐酒价众莫能对丁晋公独曰每防三百上问何以知丁引此诗以对盖铜钱盖铜钱纯铜纯铜之可贵者时人语张鷟曰有如青铜钱万选万中】
　　北征【后汉班彪更始时避地凉州发长安作北征赋鲍云至徳二年公自贼窜归鳯翔谒帝授左拾遗时公家在鄜州所在冦贼多弥年艰窘孺弱至饿死者有墨制许自省视八月之吉公始北征徒步至三川迎妻子故冇是诗　东坡尝云北征诗识君臣之大体忠义之气与秋月争髙可贵也　赵云班彪自长安避地凉州作北征赋公亦因所往之方同故借二字为题耳墨制则行正仓猝之间所用也此诗凡七十韵间之士夫言孙莘老尝谓老杜北征胜韩退之南山诗王平甫以为南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则比征不可无而南山虽不作无害也二公之论遂定又尝观宋景文和贾侍中览北征篇诗有云莫肯念乱小雅怨自然流涕袁安愁则公赋诗之心可见矣】
　　皇帝二载秋闰八月初吉杜子将北征苍茫问家室【赵云皇帝肃宗至徳二载公自鳯翔归鄜州此之谓北征也苍茫荒寂之貌诗小雅二月初吉】维时遭艰虞朝野少暇日顾慙恩私被诏许归蓬荜【时房琯得罪甫上言琯罪细不宜免帝怒诏三司推问甫谢因称琯宰相子少自树立有大臣体帝不省録诏放甫归鄜省家　赵云此篇公往鄜州省家之诗以公之诗叅唐歴考之公诗前篇曰今夏草木长脱身得西走乃至徳二载四月也麻篇公徃鄜州省家之诗遗则继此便有除命也房琯罢相在是年五月丁已则甫论琯不宜免正在此五月也按甫传帝诏诏三司推问宰相张镐曰甫若抵罪絶言者路帝乃解然自是不甚省录时所在冦夺甫家寓鄜弥年艰窭孺弱至饿死因许甫徃省视则公今诗所谓顾惭恩私被诏许归蓬荜是也公之捄琯在此年之五月时也而王原叔作集记乃云至徳二载窜归鳯翔肃宗明年论房琯不宜罢相出为孳州功曹所谓明年乃乾元元年也其比甫本传差谬如此故因是诗辨之】拜【一作奉】辞诣阙下【一云閤门】沐惕久未出虽乏谏诤姿恐君有遗失【言諌免琯　赵君甫既得徃而不忍轻去其君尚恐君又有过举而当谏诤之】君诚中兴主经纬固密勿东胡反未已臣甫愤所切【东胡禄山也愤其乱也　赵云中兴主指言肃宗也密勿诗虽言大臣之事而公今所云则以肃宗之于经纬固自慎宻也东胡指言安庆绪也旧注云东胡禄山也大误盖至徳二载正月乙卯安庆绪已弑其父禄山而袭伪位矣】挥涕恋行在【天子行幸所在曰行在】道途犹恍惚【言心忧也】乾坤含疮痍忧虞何时毕靡靡逾阡陌人烟眇萧瑟【靡靡犹迟迟也诗行迈靡靡萧瑟言人皆避乱无安居者谢惠连西陵遇风诗靡靡即长路古乐府君子行云越陌度阡魏文帝乐府秋风萧瑟天气凉】所遇多被伤呻吟更流血回首鳯翔县旌旗晩明灭【时肃宗在凤翔】前登寒山重屡得饮马窟【古乐府有饮马长城窟行】邠郊入地底泾水中荡潏【邠州古豳国昔公刘据其地开元十三年改豳州为邠州周礼雍州川曰泾渭】猛虎立我前苍崖吼时裂菊垂今秋花石戴【一作带】古车辙【赵云陵谷迁变石上仍有车辙也】青云动髙兴幽事亦可悦山果多琐细罗生杂橡栗或红如丹砂或黒于防漆雨露之所濡甘苦齐结实【言山中草木皆遂其生而人不遑宁止　赵云或红如丹砂或黒如防漆仿王逸言玉赤如鸡冠黒如纯漆之势也雨露之所濡仿庄子日月之所照霜露之所坠之势也】缅思桃源内益叹身世拙【桃源秦俗避乱之所　师云桃源在鼎州内有三洞上曰上源夫人中曰王源夫人下曰桃源夫人晋时渔者常徃焉赵云桃源在鼎州陶潜有记有诗今因见果实而思之也】坡陁望鄜畤谷岩互出没【鄜畤汉武郊祀之所春秋时白狄之地互逓互隐见也赵云正望其家之所在也　杜正谬前汉郊祀志秦文公梦黄虵自天而下属地其口止于鄜衍文公问史教曰此上帝之征君祠之于是作鄜畤用三牲郊祀白帝焉以此考之鄜畤乃文公作非汉武也】我行已水濵我仆犹木末【木末言犹逺也赵云诗我行其野我仆痛矣左传云昭王南征不复君其问诸水濵张载叙行赋转木末于北岑】鸱鸟
　　【一作枭】鸣黄桑野防拱乱穴夜深经战【一作中】场寒月照白骨潼闗百万师往者散何卒遂令半秦民残害为异物【翰以兵二十万守潼闗及其败也火抜归仁曰公以二十万一日覆败持是安归遂执以降贼也　杜补遗魏文帝与吴质书云元瑜长逝化为异物吴质与太子牋亦云陈阮徐生而今各逝已为异物　赵云言民一半为也】况我堕胡尘【堕一作随】及归尽华髪【甫先防贼而亡归赵云其存者于离乱之久见其尽老也】经年至茅屋妻子衣百结【董先生衣百结】恸哭松声回悲泉共幽咽平生所骄儿顔色胜白雪见耶背面啼垢腻脚不袜【赵云见耶背面啼使耶字乃出木兰诗不闻耶娘唤女声句中之字垢腻脚不袜王琪以为转石于千仞山之势沈佺期被弹诗云穷囚多垢腻左传褚师袜而登】牀前两小女补绽才过膝海图折波涛旧绣移曲折天吴及紫凤【天吴水神也杜补遗木虚海赋天吴乍见而彷佛山海经云朝阳之谷有神曰天吴是为水伯虎身人面八手八足八尾青黄色山海经云丹穴山有鸑鷟鳯之属也如鳯五色而多紫　赵云天吴海图所尽之物紫鳯所绣之物也】颠倒在短【一作防】褐【杜正谬当作防音竪盖传写之误也张衡应间曰士有解防褐而袭扬子方言曰闗西谓防防短者为防褐前汉贡禹防褐不完师古曰防谓童竪所着之褐毛布也　赵云短褐字长短之短自出班彪云贫者衣短褐又淮南子载戚饭牛歌曰短褐单衣适止骭故公前篇用对长缨杜田泥为防褐之字非矣战国防墨子见楚王曰今有人于此舍其锦绣邻有短褐而欲窃之】老夫情懐恶呕吐卧数日【一作数日卧呕泄】那无【一作能】囊中帛救汝寒凛冽粉黛亦解苞衾禂稍罗列痩妻靣复光痴女头自栉学母无不为晓籹随手抹移时施朱铅狼藉画眉濶【宋玉登徒子好色赋臣东家之子着粉则太白施朱则太赤　赵女剽窃旧人文章而窜首易尾者亦云画眉濶谚语云宫中好广眉四方多半额】生还对童稚似欲忘饥渇问事竞挽须谁能即嗔喝翻思在贼愁甘受杂乱聒　【赵云后汉邓禹传父老童稚垂髪戴白满其车下如元魏成淹曰羔裘冠不以吊此童稚所知也隋炀帝言薛道衡云轻我童雅桓伊抚筝咏曹子建诗谢安挽其须曰使君于此不凡】新归即慰意生理焉能说至尊尚防尘防日休练卒【僖二十四年臧丈仲对曰天子防尘在外敢不奔问官守赵云宋书徐爰传练卒严城】仰看天色改旁觉妖气【一作氛】豁隂风西
　　北来惨澹随回鹘【一作胡纥唐书回鹘列传云回纥其先匈奴也元魏时号髙车部或曰敕勒讹为藏勒臣于突厥至隋韦纥复叛去自称回纥回鹘言勇鸷犹鹘然　赵云世説载壹道人曰风霜固所不论乃先集其惨憺郊邑正自飘瞥林岫便已皓然隋回纥旧正作回鹘当以回纥为正盖当杜公时未有回鹘之称至徳宗朝而后来请易回鹘言捷鸷犹鹘然凡读书本末不可不考】其王愿助顺其俗喜驰突送兵五千人【时回纥以兵五千助顺】驱马一万匹此辈少为贵四方服勇决所用皆鹰腾破敌如【一作如】箭疾圣心颇虚伫时议气欲夺【回纥在隋曰韦纯其人骁彊初无首长逐水草转徒善骑射喜盗钞　赵云言主上虽虚心以待其破贼然时议恐毕竟为害所以气欲夺也】伊洛指掌收西京不足拔官军请罙入蓄锐伺俱发【赵云此正时议以为国家自有恢复中原之理官军罙入自足破贼不必请用回纥兵也】此举开清徐旋转略恒碣昊天积霜露正气有肃杀祸转亡胡嵗势成擒胡月【隋长孙晟传曰臣夜望碛北有赤气长百余里如雨下垂按兵书名洒血欲防匈奴宜在今日】胡命其能久【史思明传优相谓曰其能久乎】皇纲未宜絶【赵云但推天数当然与李白胡无人曲所谓太白入月敌可摧旄头灭履胡之肠渉胡血悬胡青天上埋胡紫塞旁胡无人汉道昌同意蜀志诸葛孔明食少事烦其能久乎】忆昨狼狈初事与古先别【杜补遗酉阳杂爼云狼狈是两物前足絶短每行常驾两狼失则不能动故世言乖者为狼狈】奸臣竞葅醢【禄山之反亦国忠媒蝎之照布传汉诛梁王彭越盛其醧以徧赐诸侯】同恶随荡析不闻夏殷衰中自诛襃妲【襃似妲己也此言诛杨贵妃也　鲍云魏泰曰唐人诛马嵬之事尚矣世所称者刘禹锡曰官军诛佞幸天子舍夭姬白乐天云六军不发无奈何宛转蛾眉马前死此乃歌咏禄山而明皇不得已诛贵妃也岂特不晓文体盖亦失事君之礼老杜则不然北征诗曰忆昔狼狈初事与古先别奸臣竞爼同恶随荡柝不□夏殷衰中自诛褒妲乃明皇鉴夏商之败悔天悔祸赐妃子死官军何与焉】周汉获再兴宣光果明哲【赵云盖谓古先亦有衰乱而今日与之殊别焉其殊别者何也奸臣如杨国忠既诛其党又失势而荡析矣此与古先别之一也夏殷亦衰矣而褒妲不诛上皇乃能割恩舍爱而詄贵妃此与古先别之二也惟其如此故能如周之再兴而有宣王如汉之再兴而有光武以言肃宗之能中兴也襃姒坦己襃姒成周而用于夏殷句之下此乃公命意痛快因成小误耳】桓桓陈将军【陈将军礼也首谋诛贵妃国忠者诗桓桓武王书尚桓桓】仗钺奋忠烈微尔人尽非于今国犹活【见二巻实欲邦国活注　赵云东城先生诗活有曰北征诗云桓桓陈将军仗钺奋忠烈此谓陈元礼也元礼佐宗平内难又从幸蜀首建诛国忠之防旧注虽知为陈元礼妄添注云首谋诛国忠贵妃者按唐书陈元礼传宿卫宫禁故公谓之曰陈将军安禄山反谋诛杨国忠间下不克至马嵬卒诛之又按杨贵妃传西幸至马嵬陈元礼等以天下大计诛国忠已死军不解帝乃使问故曰祸本尚在帝不得已与妃诀引而去缢路祠下则陈将军特建诛国忠之防而已非前建诛贵妃也桓桓陈将军之句盖访卢子谅之言刘琨曰桓桓抚军之势也防尔人尽非盖取微管仲吾其被发左祍之意言微陈将军则人至于变易而非矣此又依傍城郭是人民非之语】凄凄大同殿寂寞白兽闼都人望翠华佳气向金阙【大同白兽皆禁中宫殿名也司马相如曰建翠华之旗　薛云神异经东北大荒中有金阙髙百丈上有明月珠径三大光照千里中有金阶西北入两阙中名天门　赵云按大同殿在南内兴庆宫中勤政殿之北曰大同门其内大同殿此明皇帝所游之地白兽闼考之唐志无此名惟汉未央宫中有白虎门白虎殿岂公借用以为比师大意劝车驾归长安也是年九月癸卯复京师十月癸亥遣韦见素迎上皇于蜀郡丁夘车驾入长安则公诗不徒言矣】园陵固有神扫洒数不缺煌煌太宗业树立甚宏逹【赵云言车驾当归奉陵寝之扫除也盖髙祖献陵在三原太宗昭陵在蓝田髙宗干陵在奉天中宗定陵在富平睿宗桥陵在奉先挥洒数不缺数言礼数也既扫洒原陵当思祖宗剏业如太宗贞观之盛岂复有播迁之事哉树立建立之谓也昔防稽王道子传言置官亦所多所树立陆士衡作汉髙祖功臣颂云曲逆宏逹虽止是功臣事而注云宏大也逹通也徳业之宏大通逹亦可言君矣】
　　得舍弟消息
　　风吹紫荆树色与春庭暮花落辞故枝风回反无处【周景式孝子传曰古有兄弟出欲分异出门见三荆同株枝业连隂叹曰木犹欣聚况我而殊哉又田真兄弟欲分其夜庭前三荆便枯兄弟叹之却合树还荣茂　赵云此言初别之时当暮春也古兄弟中事有此故公因荆以兴焉】骨肉恩书重漂泊难相遇犹有泪成河经天复东注【世说人问顾长乐哭桓宣武之状如何曰鼻如广莫风眼如悬河决声如振雷破山泪如倾河注海　赵云顾凯之云泪如河注海也】
　　徒步归行【赠李特进自鳯翔赴鄜州经邠州作赵云李特进嗣业也縁公孙云自徒步至宰相有此两字故倚为题】
　　明公壮年值时危经济实借英雄姿【天下英雄惟操与使君　赵云晋石苞迁司马景帝中防军而宣帝闻苞好色薄行以责帝帝答曰虽细行不足而有经国才略贞亷之士未必能经济世务】国之社稷今若是武定祸乱非公谁【赵云魏贺拔轨称宇文防曰宇文公文足经国武能定乱】凤翔千官且饱饭衣马不复能轻肥【言公私窘迫且饱而已未能轻肥新添论乗肥马衣轻裘与朋友共敝之而无憾　赵云叹诸公之不如意也乗肥衣轻昔日太平时事以值时危而不复然矣】青袍朝士久困者白头拾遗徒步归【甫謌上于凤翔受左拾遗　新添史云白头如新倾葢如故　赵云重叹其身之困也】人生交契无老少论交何必先同调【一作论心谢灵运云谁谓古今殊异代可耳调赵云交契无老少则公与李年嵗必不等也】妻子山中哭向天须公枥上追
　　风骠【梁邵陵王启连骠絶景沃若追风杜拾遗崔豹古今注秦始皇七马一曰追风　广运云马黄白色曰骠音毗召切西京杂记文帝九马四曰逸骠旧唐史太宗十骥六曰丽骠　赵云此借马诗或日遂欲求之也言妻子在鄜州之山中哭望公之归而今徒步为迟故须公枥上之马矣】
　　玉华宫【赵云宫在坊州宜君县玉华九成皆公归鄜之所歴也】
　　溪回松风长苍防窜古瓦【赵云七发云絶迹兮临回溪而潘安仁金谷集作有云回溪萦曲阻今倒用之耳】不知何王殿遗构絶壁下【赵云谢灵运登髙诗最髙顶诗晨防寻絶壁此宫在防州宜君县贞观二十年太宗所造也初贞观十三年州废县亦省其后以宜君宫复置县雍州次年宫成又常赦宜君给复县人之自玉辜宫苑中迁者后于髙宗永微二年废之为寺而今诗有云不知何王殿遗构絶壁下何也此盖诗人之深意也太宗厌禁内烦热营太和终南之山改曰翠微建宫于终南其后未防复兴玉华之役自二月乙亥游幸至十一月癸丑而复返太宗剏业之主身观习治之世人费财于营建癈时逸豫于离宫故诗人讳之曰不知何王殿也按徐贤妃传妃尝言翠微玉华等宫虽因山借水无筑架之苦而工力和僦不得无烦有道之君以逸逸人无道之君以乐乐身则公之微心可见矣】隂房火青壊道哀湍防【淮南子人血为燐许慎云兵死之血为火燐者火之名书说筑傅岩之野注传氏之岩在虞虢之界通道所经有涧水坏道常使胥靡刑人等防此道】天籁真笙竽秋色正潇洒【一作秋气庄子齐物论子綦曰汝闻地籁而未知天籁子游曰地籁则众窍是己人籁则比竹是己敢问天籁子綦曰夫吹万不同而使其自己也　杜补遗吴都赋鸣条畅律飞音响亮盖象琴筑并奏笙竽俱唱李善注曰律谓籁也殷仲文九并诗所谓爽籁惊幽律哀壑扣虗牝是己　赵云言游幸之后景物愁絶然也反而言之则防幸之时其盛可知矣】美人为黄土况仍粉黛假当时侍金舆故物独石马【潘岳美人居重泉列子粉白黛绿　赵云有随辇而死者矣惟公相去之近能知之】忧来借草坐浩謌泪盈把冉冉征途间谁是长年者【天台赋借萋萋之纎草又嗟人生之短期孰长年之能执】
　　九成宫【武僖元年废麟防郡置鄜州有九成宫云隋仁夀宫隋文帝崩于此　赵云按乐史寰宇记载在凤翔府麟游又按此宫本隋之仁夀宫在鳯翔府麟游县西五里义宁元年废唐贞观五年后置更名九成之鄜州其宫周垣千八百歩麟游于隋曽为郡唐初改曰鄜州按地理志麟游县其去凤翔府东北一百一十里麟游郡置鄜州谓改则可谓之废则不可鄜字应是麟字诸本误刋耳恐惑学者故为详之】
　　苍山八百里崖断如杵臼曾宫慿风逈【一作回】岌嶪古囊口【宋玉风赋夫风生于地起于青苹之末侵滛溪谷盛怒于土囊之口西京赋状嵬峩以岌嶪　赵云此与玉华宫诗语异而防同言乗舆渉逺而冒险易臼杵之利】立神扶栋梁凿翠开户牖【鲁灵光神灵扶其栋宇】其阳产灵芝其隂宿牛斗【西都赋其阳则崇山隐天幽林穹谷其隂则冠以九嵕陪以甘泉天台赋荫牛宿以曜举　赵云其阳其隂字使西都赋虽两句而尽乎敷陈之势矣产灵芝以言瑞物所生如汉庙柱生芝宿牛斗以言其髙如登慈恩寺塔有云七星当北户河汉声西流】纷披长松倒掲恠石走【赵云洞箫赋若凯风纷披鲁灵光殿赋飞陛掲縁云上征】哀猿啼一声客泪迸林薮【宜都山川记曰峡中猿鸣至清诸山谷传其响泠泠不絶音者歌三声涙霑衣　赵云宫处乎深山之中虞世南所谓冠山抗殿絶壁为池者今以其稍不御而岑寂则有愁絶之思矣古歌云猿鸣三声泪沾裳】荒哉隋炀帝制此今頺朽【杨素为隋文帝营仁寿宫素规构鸿侈文帝怒曰素为聚怨天下素惧封伦曰毋恐后至当自免既而果然】向使国不亡焉为巨唐有【齐景公防牛山北临其国曰若何去此而死乎晏子曰使贤人若常守则太公有之吾君安得此位而为流涕是不仁也齐侯饮酒乐曰若何晏子曰昔爽鸠氏始居此季萴逢伯陵蒲姑氏太公因之若古无死则爽鸠之乐非君所愿得也传曰不有废也君何以兴】虽无新増修尚置官居守巡非瑶水遥迹是雕墙后【王元长曲水序夏后两龙载驱璿台之上穆王八骏如舞瑶水之隂王母与晏于瑶台之上也五子之歌峻宇雕墙注雕饰画也赵云上言因隋以鉴唐也下复申言以箴之其去长安则亦逺矣特比周穆王之瑶池为不逺也故言巡非瑶水逺然峻宇雕墙五子之所戒以为未或不亡者而乃可袭其迹之后乎此指言唐袭隋后也玉华宫唐所创建不敢指斥故云不知何王殿今九成宫隋所建当以之为戒故云荒哉惰炀帝】我来属时危仰望嗟叹久天王守太白驻马更搔首【赵兖国传曰今天白髙深入者胜天王天子也守太白待时而进也　赵云守者狩春秋天王守于河阳谷梁用此字也太白山名守之为义正言肃宗在鳯翔也旧注引误以狩为守以太白山为太白星矣诗静女篇爱而不见搔首踟蹰】羌村三首【赵云蔡兴宗云至徳一载嵗在丁酉秋闰三月奉诏至麟迎家过九成宫徒步行玉华宫北征及此羌村岂在鄜州乃公寄家之地耶当得鄜州图经攷之】
　　峥嵘赤云西日脚下平地【楚词云载赤云而陵太清西都赋云岩峻□崪金石峥嵘注曰峥嵘髙秀也　赵云此喜言日暮之状易通卦验之言云有曰赤如赤缯则赤云亦实道所见耳楚词云载赤霄而凌太清旧注便改作云字以附防其说矣】柴门鸟雀噪归客【一云客子】千里至妻孥恠我至惊走还拭泪【范彦龙云有客欵柴门诗乐尔妻孥陆贾曰干鹊噪而行人至】世乱遭飘荡生理偶然遂隣人满墙头感叹亦歔欷【歔欷感泣也】夜防更秉烛相对如梦寐【渔隠樷话载冷斋夜话云夜防更秉烛相对如梦寐更相秉烛照之恐尚是梦也当作更若使侧声字读则失其意甚矣　又按小说载有人梦主帝所见扇有书字视之则题云夜深更秉烛相对如梦寐初不记忆其为杜诗也觉而悟之乃知杜诗乃在天上人所诵咏矣又刘贡父尝言诗人讽诵古人诗句在心樍久或不记往往多自为己有不可例以为窃诗如老杜羌村云夜防更秉烛相对如梦寐而梅圣俞夜赋云官烛翦更明相防应是梦昭明所选古诗尽短苦夜长何不秉烛游】
　　其二
　　晩嵗更偷生还家少欢趣娇儿不离膝畏我复却去忆昔好追凉【赵云晋安王薄晚逐凉诗曰向夕纷喧屏追凉风观中】故绕池边树萧萧北风劲抚拘煎百虑【江淹诗防枕懐百虑】頼知禾黍【一作黍秫】收已觉糟床注【赵云一作黍秝收极是盖黍与秫所以造酒方与下句相应东坡洋川南园诗有云桑畴雨过罗纨腻飰陇风来饼饵香亦是頼知黍秫收已觉糟床注之意盖诗人推物理想其事如此】如今足斟酌且用慰迟暮【薛云离骚经惟草木之零落兮恐佳人之迟暮】
　　其三
　　羣鸡正【一作忽】乱呌客至鸡鬭争【诗鸡鸣】驱鸡上树木始闻扣柴荆父老四五人问我久逺行手中各有擕倾榼浊复清【徐邈曰酒清者为圣人浊者谓为人酒颂挈榼提壶】苦辞酒味薄黍地无人畊兵革既未息儿童尽东征请为父老歌【汉祖宴父老歌大风】艰难愧深情【新添书厥子乃不知稼穑之艰难】歌罢仰天叹四座泪纵横【赵云此诗一篇之中賔主既具问荅了然故善论诗者以比陶潜诗清晨闻扣门倒裳往自开问子为谁与田父有好懐壶浆逺见疑我与时乖防缕茅檐下未足为髙栖一世皆尚同愿君汩其泥深感父老言禀气寡所谐纡辔诚可学违已讵非述且共欢此饮吾驾不可廻】
　　新安吏【王深夫云乾元二年郭子仪等九节度之师围安庆绪于邺时不立元帅以中官鱼朝恩为观军容宣慰使师遂溃于城下诸节度各还本镇子仪保河南诏留守束都此诗盖哀出兵之役夫古者有遗将推毂分阃之命今弃师于敌也虐至于无告如诗之所憾其君臣岂不刺哉然子仪犹寛度得众故卒美焉】
　　客行新安道【新安地名】喧呼闻防兵【古木兰诗昨夜见军帖可汗大防兵】借问新安吏县小更无丁府帖【一作符】昨夜【一作日】下次选中男行中男絶短小何以守王城肥男有母送痩男独伶俜【潘安仁寡妇赋少伶俜而偏孤注单孑之貌　赵云此篇防集新安之人以戍东都之诗也古猛虎行曰少年惶且怖伶俜到他郷旧注引在后】白水暮东流青山犹【一作闻】哭声【木兰诗不闻耶娘哭子声但闻黄河流水鸣溅溅】莫使自眼枯收汝泪纵横眼枯却见骨天地终无情我军取相州日夕望其平岂意贼难料归军星散营【时九节度围相州而师溃也　赵云主徳二载九月癸卯复京师十月壬子复东京明年改元乾元安庆绪贼复振以相州为成安府九月诏郭子仪率李光弼等九节度兵凡二十万讨庆绪于相州遂围之明年之三月庆绪求救于史思明王师不利南溃诸节度引还子仪以朔方军保河南诏留守东都今公师所谓盖言相州之败九节度兵各引还也】就粮近故垒练卒依旧京掘濠不到水牧马役亦轻【此言子仪保守河阳留守东都　赵云子仪留守而所防集之丁戌于此也宋书徐爰有云练卒严城】况乃王师顺抚养甚分明送行勿泣血仆射如父兄【赵云子仪事上诚御下恕寛厚得人故公有父兄之称】潼闗吏【王深父云安禄山反哥舒翰以潼闗击贼翰败禄山遂防长山其后收复长安颇増设余险此诗盖刺非其人则举关以弃之得其人虽旧险亦足恃孟子所谓地利不如人和也】
　　士卒何草草筑城长安道大城铁不如小城万丈余【薛云润州图经城号兊城吴孙权所城杜牧润州诗城髙铁瓮横强弩又世説曰若汤池铁城无可攻之势　赵云世有号西清诗话者云杜诗如小城万丈余大城铁不如则小城难为髙大城难为坚故也得互相并急此亦可笑小城睥睨也大城欲坚如铁者此世説所谓若汤池铁城无可攻之势而润州城号铁瓮城之义也若睥睨岂有万丈之髙乎盖言其长短耳】借闻潼闗吏脩闗还备胡【一作筑城】要我下马行为我指山隅连云列战格飞鸟不能逾胡来但自守岂复忧西都丈人视要处【贾谊过秦论良将劲弩守要美之处】窄狭容单车艰难奋长防千古用一夫【李左车云井陉之道车不得方轨骑不得成列匈奴賛厉长防劲弩之械劒阁铭一人荷防万夫趑趄蜀都一夫守隘万夫莫向　赵云此篇大意以再脩潼闗当以哥舒翰戒严其所守而已托诸闗吏之言则公意以闗吏犹能知守之为利庙谟神防乃不能然哉丈人则托潼闗吏呼公之语也言清视要害之处才能容车耳岂不足用乎用一夫亦李白所谓一夫当闗万夫莫开之意何至用百万以战而赴之死乎皆所以记闗吏之言而伤之也】哀哉桃林战百万化为鱼【武成放牛桃林之野注桃林在华山东陆士衡眷言懐桑梓无乃化为鱼光武纪决水灌之百万之众可使为鱼　赵云易则利战险则易守持重守险古之良法哥舒翰逼于君命轻去潼闗而战故败桃林正言翰进战之所盖潼闗于唐在华州之华隂桃林于唐乃陜州之灵寳按哥舒翰传帝使使者督战翰窘不知所出六月引师而东恸哭出关次灵寳西原与贼将崔干祐战由闗门七十里道险隘其南薄山阻河既为贼所胜是时军自相闘又弃甲而奔防河死者十一二故有为鱼之喻】请属防闗将慎勿学哥舒【哥舒翰守潼闗与贼交战败而归降于贼禄山伪署翰司空诸将光弼等皆为书罪翰不死节为为安禄山所杀】
　　石壕吏【王深父云驱民之丁壮尽置死地而犹急其老弱虽秦为闾左之戍不甚也呜呼其时急矣哉】
　　暮投石壕【石壕地名】村有吏夜促人老翁逾墙走老妇出门看吏呼一何怒妇啼一何苦聴妇前致词【赵云应璩老诗有上叟前致辞下叟前致辞又陌上桑云罗敷前致辞】三男邺城戍【江淹飞盖游邺城王粲歌舞入邺城魏都也　赵云前年相州之役矣】一男附书至【一作到】二男新战死存者且偷生【李陵曰陵岂偷生之士】死者长已矣室中更无人惟有乳下孙孙有母未去出入无完裙【一作孙母未便出见吏无完裙】老妪力未衰【文頴曰幽州及汉中皆谓妪为媪】请从吏夜归应急河阳役犹得备晨炊【史晨炊蓐食】夜久语声絶如闻泣幽咽天明登前途独与老翁别
　　新婚别【王深父云先王之□新有婚者期不役政出于刑名则一切便宜而已此诗所必尽其常分而不忘礼义余以是録之】
　　兎丝附蓬麻引蔓故不长【古诗与君为新婚兎丝附女萝诗颇者弁与女萝施于松柏茑寄生也女萝兎丝松萝也陆机疏云兎丝蔓连草也生黄赤如今合药兎丝子是也本草莬丝在木曰松萝　赵云兎丝当附松柏而乃附蓬麻为不得其所矣诗唐国风有葛生之篇曰葛生防楚蔹蔓于野葛生蒙楚蔹蔓于域意以葛与蔹皆蔓生之物施于松柏累于樛木则得其托矣】嫁女与征夫不如弃路傍【赵云诗曰駪駪征夫古乐府云观者满路傍】结髪为妻子【蘓子美诗结发为夫妻恩爱不相疑　赵云结髪始成人也谓男子二十女子十五取笄冠为义也】席不暖君床【孔席不暇暖】暮昏晨告别无乃太匆忙君行虽不逺守边赴【一作戍】河阳【河阳东都也　赵云河阳孟州之县东都今西京也郭子仪初保河阳而被诏留守东都未防子仪召还贼思明复防东京于是有河阳之战旧注河阳东都也大误】妾身未分明何以拜姑嫜【薛云前汉广川王去为幸姬陶望卿作歌曰背尊章嫖以忽顔师古曰尊章犹言舅姑　赵云曹子建杂诗云妾身守空闺江淹文古别离云妾身长别离陈琳饮马长城窟云云善事新姑嫜犹时念我故夫子】父母养我时日夜令我藏生女有所归鸡狗【一作犬】亦得将【赵云将字乃百两将之将盖多而或百两微而鸡犬皆嫁特所擕物也】君今往死地沉痛迫中肠【鲍照生躯防死地谢灵运眷言懐君子沉痛迫中肠韩信置之死地而后生魏文帝诗防絶我中肠】誓欲随君去形势反苍黄【北山移文苍黄反覆】勿为新婚念努力事戎行【古诗努力加飱饭苏武诗努力爱春华李陵努力崇明徳乐府少壮不努力赵云褚朔鴈门太守歌曰结束事戎车诗元戎十乗以先启行】妇人在军中兵气恐不扬【薛云李陵与单于战陵曰士气少衰而鼓不起者军中岂有女子乎始军出时闗东羣盗妻徙边者随军为卒妻妇女匿车中搜得陵皆劒斩之】吁嗟贫家女久致【一作致此】罗繻裳罗不复施【淳于髠曰罗繻襟解】对君洗红妆【古诗娥娥红粉妆】仰视百鸟飞大小必双翔人事【一作生】多错迕与君永相望【赵云宋玉风赋囘穴错迕注云杂错交互也不施罗繻而洗红妆言君子行役不反如诗云自伯之东首如飞篷岂无膏沭谁适为容之义也】
　　垂老别【王深父云军兴之际至于老者亦介胄则又盛于闾左之戍矣】
　　四郊【一方方】未宁静【礼四郊多垒卿大夫之辱也】垂老不得安子孙阵亡尽焉用身独完投杖出门去同行为辛酸幸有牙齿存所悲骨髓干男儿既介胄长揖别上官【左思诗长揖归田庐郦食其长揖髙祖】老妻卧路啼嵗暮衣裳单孰知是死别且复伤其寒此去必不归还闻劝加餐【古诗努力加飱食古辞云上言加飱饭】土门壁甚苦杏园度亦难【史思明传光武弼出土门收常山郡郭子仪以朔月蕃汉二万人自土门而至常山军威遂振　赵云虽是作此诗时土门杏园设备以待史思明时思明已杀安庆绪自立为帝矣与大寳十五载潼闗既溃之后思明为安禄山攻土门防常山时事皆相逺】势异邺城下纵死时犹寛人生有离合岂择衰盛【一作老】端忆昔少壮日迟回竟长叹【鲍照临路独迟回】万国岂征戍【一云东征】烽火被冈峦【蜀都赋冈峦纠纷卢谌诗冈峦挺茂树鲍照綘火入咸阳】积尸草木腥【晋天文志太陵中一星曰积尸明则死人如山】流血川原丹【杨子川谷流人之血原野厌人之肉】何乡为乐土【诗适彼乐土】安敢尚盘桓【易屯卦初九盘桓利居页】弃絶蓬室居塌然摧肺肝【曹植诗哀哉伤肺肝又顾念蓬室士王仲宣喟然伤心肝列子曰北宫子死其蓬室若广厦之防】
　　无家别【王深父云先王子恵困穷茍推其所不忍达之于其所忍则天下无败乱之兆矣此诗何作采】
　　寂莫天寳后【天寳明皇年号也】园庐但蒿莱【丧乱园庐残破也】我里百【一伯万】余家世乱各东西存者无消息死者为【一作委】尘泥贱子因阵败归来寻旧【一作故】溪久行见空巷日痩气惨凄但闻狐与狸竪毛怒我啼【苦寒行熊罴对我蹲虎豹夹路啼言田里荒芜人迹罕少惟狐狸尔】四邻何所有一二老寡妻【四邻所居之邻近也人多死于征役所居者惟寡妇耳孟子老而无夫曰寡】宿鸟恋本枝安【一作敢】辞且穷栖【人情之恋故乡如宿鸟之恋本枝也虽穷栖且安敢辞言人情之安土也唐太宗谓太原父老曰飞鸟过故乡犹踯躅况朕少小所游之乡里乎王正长人情旧乡客鸟思栖故林顔延年刻意借穷栖】方春犹荷锄【淘潜虽有荷锄倦】日暮还灌畦县吏知我至召令习鼓鼙【张景阳人间鞞鼓声】虽从本州役【卢谌诗昔谓乡曲誉谬充本州役】内顾无所擕近行止一身逺去从转迷家乡既荡尽【谢灵运家乡皆扫尽】逺近理亦齐永痛长病母五年委沟谿生我不得力终身两酸嘶人生无家别何以为蒸黎【伤不得养父母】
　　夏日叹
　　夏日出东北陵天经中街【中街黄道之所经也汉书昴毕为天街　赵云天文书盖以春分秋分日出卯入酉而夏至则出寅入戍冬至则出辰入申以夏至之出寅寅东北之地也中街意言停午也】朱光出厚地郁蒸何由开【晋天地志夏至极起而天运近东北斗去人逺日去人近南天气至故蒸爇也应璩尝曰处凉台而有鬰蒸之烦张孟阳朱光驰北陆浮景忽西沈翰曰朱光日也陆士衡功臣知朱光照屋楚词杲杲朱光】上仓久无雷何以号令申【易传当雷不雷阳徳弱也郎顗传雷者号令其徳生养号令始废当生而杀则雷反作其时无嵗　赵云言军令之不时也】雨降不濡物良田起黄埃【两以润之易濡滋也　赵云言彼相之无泽也】飞鸟苦死池鱼涸其泥【鲍照苦行身热头且痛鸟难归去来又曰晨禽不敢飞】堕魂尚流冗举目惟蒿莱至今大河北化作虎与豺【言大河之北民皆饿饥相吞如虎也】浩荡想幽蓟【幽州蓟门禄山境也】王师安在哉对食亦能飱【赵云蔡琰诗曰饥当食兮不能飡其余】我心殊未谐眇然贞观初难与数子偕【君子以为伤今思古之诗】
　　夏夜叹
　　永日不可暮【刘公干永日行游戏江淹别赋夏簟清兮昼不暮葛生夏之日冬之夜言冬夜夏日尽夜之长时也】炎蒸毒我肠【我一作中言自自起故毒我肠也】安得万里风飘飘吹我裳【赵云陆士衡前缓声歌云长风万里举】芳池出华月【傅诗清风何飘飘微月出西方刘休芳草有华月　赵云江文通拟刘桢诗华月照芳池】茂林延疎光【谢灵运诗林含余清潘安仁茅屋茂林下　赵云王羲之兰亭记有茂林脩竹】仲夏苦夜短开轩纳防凉【谢灵运不怨秋夕长常苦夏夜短】虚明见纎毫羽虫亦飞扬【陶潜凉风起将夕夜景湛虚明诗焨燿宵行羽虫也山谷尝宿招提月夜见薨薨而游者曰老杜所谓云云信不虚语诗鸡鸣云月出之光虫飞薨薨家语羽虫三百六十】衷情无巨细自适固其常念彼荷戈士【诗彼人兮荷戈与殳】穷年守边疆何由一洗濯执互相望【言荷戈之士久苦于炎但想望而已未能一洗濯也新添诗谁能执誓不以濯】竟夕击刁斗喧声迟万方【李广传程不识正部曲行伍营阵击刁斗至明孟康曰刁斗以铜作鐎受一斗昼炊饭行击持行名曰刁斗西域传斥堠土百余人分夜击刁斗自守师古曰夜有五更故分击而持之也】青紫虽被体不如早还乡【李白蜀道难云锦城虽云乐不如早还乡夏侯胜取青紫如俯拾地芥也】北城悲笳发鹳鹤号且翔【诗鹳鸣于咥】况复烦促倦激烈思时康【张茂先诗烦促每有余苏子卿诗长歌正激烈】
</div>
    <div class="pagination">
<a href="九家集注杜诗.html">上一页</a><a href="九家集注杜诗.html">1</a><span class="current-page">2</span><a href="九家集注杜诗_page3.html">3</a><a href="九家集注杜诗_page4.html">4</a><a href="九家集注杜诗_page5.html">5</a><a href="九家集注杜诗_page6.html">6</a><a href="九家集注杜诗_page7.html">7</a><span>...</span><a href="九家集注杜诗_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
