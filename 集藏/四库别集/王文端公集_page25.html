<!DOCTYPE html>
<html>
<head>
    <meta charset="UTF-8">
    <title>王文端公集 - 第 25 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 25 页/共 35 页</h1>
    <div class="content">　　○题延绥塘报揭 

　　谨题臣等□接得延绥总兵官杜桐塘报内称鞑虏明安土昧等酋于本年十二月初八日分犯榆林保宁响□□罗等□才官约同神木参将张刚孤山游击李绍祖同时发兵分道出击斩获首级四百五十余颗生擒贼夷二十六名口夺获战马夷器甚多臣等不胜欣庆窃念延绥地系冲边逼邻强虏数夫以来庄秃赖明爱等酋无岁不肆其要挟神木孤山之间无处不被其残伤该镇物力不支人心积愤久矣今当聚兵入犯之会大收奋勇斩获之功良由圣武布昭严旨督责所以督抚振励将士齐心以克有此奇捷不但本镇数年以来所未见亦各边欵贡而后所希闻也从此火真等酋皆为破胆而可消其狂逞之谋即扯酋诸部亦将寒心而益坚其恭顺之志封疆幸甚社稷幸甚臣等不胜欢忭之至谨并塘报封进以闻 

　　○类进讲章揭 

　　谨题先该臣等题称每年终将讲过经书讲章类写进皇以备皇上温习观览仍发司礼监接续刊板巳奉钦依节次进呈讫今查万历十八年至今所撰讲章除易经通鉴纂要俟积有成帙另行写进外谨将孟子万章告子尽心共六本礼记王制上下文王世子礼运共四本类写装潢进呈伏望皇上万几之暇时加观览以求温故知新之益仍乞发下司礼监接续刊行臣等不胜惓惓效忠之至 

　　○请元日受贺揭 

　　谨题今早文书官李文辅到阁传奉圣谕朕自长至后偶尔动火服清火之剂聊觉稍愈昨者复又感冒身体软弱头发眩痛今次祫礼暂遣公徐文壁恭代卿等可传示知悉钦此臣等犬马下情不胜惊惕窃惟皇上一身九庙之所依感万国之所仰戴今节当岁序属东新祖宗在天之灵降灵筵几中外臣民之众环集阙廷臣等正望一举朝祭之仪用慰神人之愿乃今适有传臣等仰知皇上仁孝根心情非厌怠祗以起居违豫意在珍调敢不将顺德音祝安圣体第当朝觐之年将行考察之典一人举动万国观瞻即祫祭或可遣官而元旦不可废贺臣等伏望皇上茂膺多福俯顺羣情及新岁履端之初成登殿受贺之礼凡百官万姓九夷八蛮瞻叩宸旒舞何似臣等不胜依恋祈恳之至 

　　○壬辰请大计宣捷临朝揭 

　　谨题昨该臣等阅章奏内刑部一本为考察事拟于　二十三日请皇上御朝举大班纠劾之典又钦天监一本为捷音事拟于二十六日请皇上御朝宣延镇斩获之功臣等窃以为人主所以惠安兆民攘斥夷狄而收内顺外威之效者惟于吏治边功加之意而巳兹考察事毕正羣吏待罪之时剿虏功成适总镇奏捷之会以申督责之令则惩贪诫墨乃三载一行者也宜面加训饬之词以宣挞伐之威则雪耻除凶□廿年仅见者也宜躬受庆贺之礼盖饬吏治□可以安民生重战功乃可以厉士气今使入觐官员万里远来而不获一睹朝仪出征将士殊死决胜而不获一陈功级甚非所以联属四海之精神奖率三军之志意也臣等伏望圣上俯循彝典曲顺下情至日勉御宵衣暂移宸跸庶天颜临幸千官举乐干瞻承圣武布昭九塞咸闻而鼓舞矣臣等不胜祈愿恳切之至 

　　○封还御批申救言官揭 

　　谨题今日文书官李文辅将下批红本章内礼科都事中等官李献可等为请储教宜预事蒙御札亲批册立巳有旨了这厮每又来烦激且本内年号错写显是故违明旨侮戏君上好生可恶为首的姑着降一级调外任用其余各罚俸六个月吏部知道钦此臣等不胜惊惕不胜惶悚伏念册立大典屡奉明旨业有定期大小臣工惟应恪遵成命不宜复有渎陈乃献可等轻冒天威致干严谴臣等何敢僭为解释但看详疏词内称册立之典可少缓而待来年谕教之典不可少停而虚今日则其意乃在请谕教而非请册立也皇上诚念谕教当早则宜俯纳其言即未合圣心亦宜宽贷其过乃怒其烦激遽加降罚传之中外寔骇听闻使献可等止以奏请谕教遂此重惩若使奏请册立当加何罪臣等窃恐严旨一出羣情惊异益起疑端众口沸腾转滋争论哓哓烦聒当无宁时不将益溷宸聪而增圣怒耶臣等敢封还批札冒恳天恩伏乞垂悯狂愚特从矜宥姑准留中容臣等传布圣意令其省悔愆尤则不怒之威严于鈇受言之量速于转圜矣臣等不胜恳切祈恩之至谨具题连本封进以闻 

　　○乞罢归以全臣节疏 

　　谨奏为辅理无状尸素可羞乞恩亟赐罢归以全臣节事臣闻汉臣汲黯有云天子置公卿辅弼之臣宁令从谀承意陷主于不义乎且巳在其位终爱身奈辱朝廷何每感斯言惕然内省窃自幸遭遇皇上明圣诚使朝政无阙帝德罔愆即将顺不为从谀缄默无嫌承意也乃顷年以来九阍重闭五位深居宴安之毒是怀兢业之衷渐替郊庙不飨而仁孝之念疏堂陛不交而君臣之谊隔天灾物共之警罔彻宸聪民生国计之忧不关圣虑皇上试省此心敬耶怠耶于治道得耶失耶臣具贵辅弼既一婉导密规防君志未萌之欲又不能明诤显谏扶干纲将坏之枢旷职鳏官久当退避所以逡廵未去徒以被恩高厚毫发靡酬庶几殚竭愚忠渐次匡正及今数月之间请朝讲不报请庙享不报请元旦受贺不报请大计临朝不报臣犬马微诚不能感回天意巳可见于此矣至于升储大典九庙之神灵共属万方之想望惟殷即册立之期或可少待而谕教之举委宜蚤图科臣所言未为差谬皇上即恶其渎扰报罢足矣甚则罚俸足矣何至降调外任乎旨意一出远近惊疑使道路之猜议横生宫闱之谗构交作其于亏损圣德动摇国本非细故而巳也僭请宽宥未赐允俞且复迁怒申救诸臣槩加谴谪臣诚不忍明主蒙咈谏之名清朝有横施之罚部科罹无妄之罪宗社蓄不测之忧也循省虚庸终惭匡救若复依违保禄淟涊苟容正汲黯所谓从谀承意以陷主不义贻辱朝廷者耳死且有余僇焉愿乞圣恩亟赐罢归俾全晚节臣无任感激祈恳之至 

　　第二疏 

　　谨奏为愚戆冒烕祸延朝省乞恩早赐罢斥以全善类以安人心事顷因科臣李献可等疏请豫教蒙旨降罚臣不揣轻鄙冒昧封还意以事系储闱不宜盛怒以损天亲之爱言出台省不宜峻斥以塞忠谏之门乃为圣德虑为国体虑非为献可一人也揭请宽原未蒙俞允方当退而补牍再沥悃诚而科道诸臣申救献可者若锺羽正张栋陈尚象邹德泳等又巳得罪两日之内严旨迭出或夺其俸或谪其官方一旨调南京又一旨调外任方一旨降边方杂职又一旨削籍为民以至于孟养浩之廷杖一百则更惨矣雷霆横击风日凄阴凡举朝士绅远方外吏见者无不丧气闻者无不摧心诚不意圣哲之君有此举动平明之世有此景光而原其衅端由起则自臣揭救献可始是臣惜谔谔之一士而反累济济之羣英争降罚之轻刑而反构放逐之重祸真善类之罪人清时之戾气也用是自陈愚戆疏乞罢归庶几感悟宸衷消融圣怒霅然开霁赦宥诸臣使之复还旧官勉图报称则始虽因臣延累罹无妄之灾终乃以过见原获自新之路臣虽退居垄亩尚可以一去谢诸臣耳何图席藁累日未奉处分询之同官乃知为臣揭伏奉圣旨谓臣希名不遂托疾故症臣闻言怔悚负罪弥深窃念名非臣之所希寔非臣之敢弃臣所希者期皇上为尧舜之主而臣为尧舜之臣此之为名垂千载有余荣故足希也若犯颜色触忌讳抗争偾事被谴罢归此何名之可希乎必不希名将使臣身处尊官家享厚禄主德愆违而莫之救正刑政坏乱而罔克匡维此可谓之不希名之臣矣而国家将奚赖焉更使臣弃名不顾将逢迎为悦回谀取容虽许敬宗李林甫之奸佞无不可为是九庙神灵所阴殛天下万世所唾骂也不但得罪于李献可锺羽正诸臣而巳岂当一日立于尧舜之朝哉伏望皇上察臣戆愚本为祸始将臣特赐罢斥以示首事之惩仍召还降谪诸臣以释株连之累庶善类无枉羣情不摇臣感戴生成环草难报臣无任战待命之至 

　　第三疏 

　　谨奏为钦奉圣谕恭陈谢悃并乞矜怜愚戆开霁天威俯容退休以全恩造事臣顷以揭救科臣致于圣怒斥罚杖遣连及多官数日以来惊悸不宁惶惧郄死凡两　疏乞罢未奉允俞忽于本月三十日伏蒙皇上欲遣文书官李浚恭捧御谕迩年以来喜事小臣狂肆不道逞臆激扰姑以薄罚卿为佐治见此要名不义之徒自宜调停庴处缓词解谏却乃径驳御批故激朕怒甚失礼体及朕怒起卿又不忍受假疾具疏文言求去朕想卿真欲以此挟君废政沽名逸卧岂人臣之义哉且卿辅朕夑理赞襄佐治有年方今国务多艰卿恝然高卧此心可安乎卿既有疾准暂假数日即出入阁办事卿宜钦承之故谕钦此臣焚香叩头祗领讫伏念犬马犹能报主葵藿尚克倾阳物类且然况臣具貌心腹而为人受皇上作养生成之大德十年讲幄六年政府即天地父母未足比其恩慈虽粉骨碎身莫能伸其报塞岂不知将顺圣意镇戢羣嚣可以全君臣喜起之休养中外和平之福而止以册立一事争议数年矣在皇上钦定册期巳有确然不易之信在小臣数生激扰殊无帖然听命之恭圣谕谓其喜事逞臆此诚诸臣之罪不可掩也幸蒙薄罚臣但当委曲调停从容缓解而封还御批致激圣怒圣谕责臣甚失礼体此臣之罪臣亦不敢辞也但皇子于皇上父子之亲也册立与豫教典礼之大也言涉至亲不宜有怒事关典礼不宜有怒臣与诸臣但知为宗社大计虑以尽言为效忠而巳岂意其激皇上之怒哉使诸臣预知皇上之怒必不敢激聒宸聪使臣预知皇上之怒必不敢封还内降而所以敢激聒敢封还者正恃皇上之圣明无一言之不纳皇上之宽大无一物之不容也及见今数日之内□□迭出斥罚纷然臣乃始错愕消魂战兢落魄自恨以为忠非素蓄志未上通而谬袭引裾之迹期收补衮之功以致一言不投万事瓦裂譬之偾辕之犊不可复乘败羣之羊所宜亟斥自不能一日安于其位而岂敢文言求去挟君废政哉伏荷天言切责谓沽名逸卧大非人臣之义所宜且温旨慰留念赞襄有年当以国务之艰为虑华衮鈇钺总属皇恩雨露雪霜何非至教臣诚不胜感激涕佩服铭心惟是孤忠独立之身抱下愚不移之疾俯循深痼恐非数日之假可痊望乞生全寔以一朝之褫为幸臣无任激昂瞻戴之至 

　　第四疏 

　　谨奏为抱病矌官四乞天恩放归田里事臣辅理无状罪戾交丛伏蒙圣度涵容宸章宣谕感承高厚省讼迂愚固冀收复惊魂支撑病骨勉供任使终竭驱驰而旬日以来忧惧相乘宿痾剧发精神愦乱坐卧靡宁脾气积伤饮餐并废湿痰流注腰股不能屈伸郁火上攻头目时作眩晕延医诊视咸谓疾居骨髓非针石之可攻患切膏肓将晷漏之难保小年易尽虽万死不足深怜残喘幸存即一息尚希大造既宽之斧钺之下宜全之沟壑之中盖山泽善藏夫疾污惟雨露曲滋于枯朽臣用是呻吟伏枕痛苦呼天冀察危衷早容休退别遴鸿硕俾佐熙明庶恩礼有光于圣朝庸劣免妨于贤路臣无任悲鸣祈控之至 

　　第五疏 

　　谨奏为痼疾濒危恳乞天恩准放生还事该臣以抱病旷官四乞休致延候旬月未蒙允俞忧惧滋殷病势增剧窃惟皇上至仁天覆盛德春生即草木虫鱼尚将关其欣悴若罢癃残疾罔不轸其颠连况臣参侍禁庭积有年岁一动止喘息莫鉴临乃夙婴深痼之灾渐迫衰残之候胸疡外蚀腹疾内攻荣卫并虚肌肤日削而下情屡控天听弥高即今委顿筐床杂试针石心乍氷而乍火形非鬼而非人兼以妻子俱还汤水不给空厨寂閴羁旅萧条徒以孑然病躯靠一二如瞶如聋之僮仆垂亡性命托三五暂来暂去之医巫此臣所以怀故里而伤心叩严阍而乞骨者也伏望皇上垂覆悯之弘慈全生成之大德俯怜危困早准退休庶倦鸟知归特荷恩干解网困禽见放将图报于衔环臣无任激切哀恳之至 

　　○辞免读卷疏 

　　谨奏为久病沉绵辞免读卷并恳天恩早放生还事臣以孤孑一身卧病两月五乞休退未蒙允俞病日以深命且莫必兹遇本月十五日殿试天下中式举人礼部以臣名籍未除遵例拟臣充读卷官具疏上请奉圣旨是钦此臣闻命不胜惊悚窃念大庭策士欣逢清问之期贤儁登庸快睹明扬之典诚获周旋于执事固将竭蹷以观光无奈二竖殷缠羁囚比辱精魂既散谅缘分巳绝干人间啀步难移即梦寐能之于帝所徒抚床而陨涕特望阙以陈情倘宽其旷职之愆不加诛戮尚悯其乞骸之请亟赐放归臣生且衔恩殁当结草臣不胜感激祈恳之至 

　　○谢予告疏 

　　谨奏为感激天恩准容休致恭陈谢悃事该臣以抱病沉绵屡乞罢免伏奉圣旨览卿所奏情词恳切既有疾准回籍调理着驰驿去吏部知道钦此臣不胜感激窃念臣本畸单贱士偃蹇庸流不阶根柢之容误被眷知之漏每誓心于天日愿毕力于涓埃而资识迂愚才术短拙居平尸素碌碌无所建明临事周章期期罔克将顺犯颜逆耳数干不测之威藏疾纳污特荷兼容之度惊魂稍定宿疾殷缠蓐卧将及于五旬疏词殆穷于累牍苦下情之难达幸天意之终从麋鹿山林既遂归田之愿骖騑道路更叨乘传之荣病骨积摧觉顿回于起色隆恩未报良自负其初心涕泗交流语言莫措孤踪去住曾何系于重轻大造生成兹巳全于终始臣不胜感激缱恋之至 

　　○辞朝疏 

　　谨奏为辞朝事该臣以病剧乞休伏蒙圣恩特准驰驿回籍除具疏陈谢外今柴车在道舆疾将归簪绂去身负担幸释感乾坤之大造顶踵难酬想日月之清光梦魂永隔情依依而恋主频回弃妇之头心惙惙以忧时横洒孤臣之涕摧辕偾驾虽驽质之巳亏爱卵惜巢或鸟言之可采伏望皇上宥密凝神特慎寝兴之节中和养德常平喜怒之情隆孝养于两宫奉烝尝于九庙视朝听讲一如万历之初年敬天勤民恪守祖宗之遗训信任辅弼爱惜老成亟收罪谪之臣用伸士气重斥贪残之吏以厉官坊至若调宣大之虏情急须乘欵而修备疏淮泗之水患母令坏堰以妨漕平宁夏之叛军特求戎首尽宥胁从势不烦兵而自解御海邦之倭寇但谕守臣分屯要害可保按甲以无虞惟是皇储册立之仪系宗社根本之计吉期既定盛典将行愿同薄海之民共仰□星之耀臣不胜依恋悲哽之至 

　　○回籍谢恩疏 

　　原任礼部尚书兼东阁大学士今在籍臣王家屏谨奏为蒙恩回籍恭陈谢悃事该臣以积痾旷职累疏乞休于本年三月十四日钦蒙圣恩准臣回籍调理仍赐驰驿当即具疏谢辞于十八日离京次月初二日到家讫念臣自奉召环再参枢席感非常之遇志每切于捐糜竭不肖之才效寔疏于辅理悠悠三载久怀尸素之惭踽踽孤踪兼抱沉绵之病马穷则佚盖筋力之巳疲器满斯倾由福缘之欲尽累数章而乞罢不胜抵冒之愆拥六传以言旋终荷保全之泽出关而北入山渐深生知税驾之乡殁得容棺之所纵填沟壑亦戴德于乾坤即处山林忍忘情于廊庙西陲未靖知遗君父之忧东禁犹虚曷慰臣民之望无谓弃臣如涕唾不足追念其言尚思定国先本根及今早为之计宫彝既叙神器攸宁潜消衅孽之萌永保基图之固臣不胜感恩祈愿之至 

　　○在籍贺圣节疏 【 未上】 

　　谨奏为庆贺事万历三十八年八月十七日恭遇皇上万寿圣节臣谨稽首顿首称贺者伏以五百年生圣祥开有道之期亿万载当天祚衍无疆之历神人胥庆朝野均欢仰惟皇帝陛下禀睿含冲体元居正父母天地为之子无忝所生臣妾兆庶作之君不懈于位三十年曰世巳征有道之功八千岁为秋再启长生之旦金飙玉露应佳候于西成宝月珠星拱祥光于北极九霄阊阖高黼座之仪万国衣冠纷效华封之祝颂声洋溢殆徧响于山河喜气弥漫宁忘情于草木臣迹惭沦落恩荷生成卜周世之绵延虽阻称觞之列歌尧天之广运寔先击壤之氓伏愿保合太和缉熙纯嘏爱身以托天下笃培性命之源敛福以锡庶民共跻仁寿之域臣无任瞻天仰圣欢欣祈祝之至 

　　○壬寅贺册立太典疏 

　　谨奏为欣逢大庆恭陈贺悃事臣跧伏草野适于今岁冬月恭遇皇上肇举大典册立皇太子暨册封福王瑞王惠王桂王复以次月吉辰祗率彝章尊上圣母徽号曰慈圣宣文明肃贞寿端献皇太后两月之内明诏再颁臣不胜耸闻不胜忭舞窃忆臣向岁待罪机庭预陪储议方毓德宫之召见业佥奉于明纶迨文渊阁之传宣复独承乎俞旨仰窥皇情之眷注雅属元良无奈众口之纷嚣致稽岁月直需时于今日出独断于宸衷主器崇升茂正青宫之位诸藩众建分疏赤社之荣胤祚偕昌本支式叙遡璇源之流衍浚自天潢镂宝册以铺张善归慈极配干元而称大熙鸿号以扬徽兹盖皇上道重纲常治先典礼作述兼圣明之懿修齐率仁让之风谟烈燕诒调护无烦于羽翼轩舆鹤列尊崇备尽于情文一举而天亲之爱具惇遂洽八埏之和气俄顷而宗社之计大定丕延亿载之洪图诚家国同休神人胥庆者也臣识惭谋始功愧求成戴盆虽格于望天倾藿寔殷于向日欣宗祧之有托开神圣以方长祝慈寿之无疆抚曾玄而未艾词弗胜其扬厉情但切于讴歌臣下情不胜欢忭踊跃之至 

　　○谢存问疏 

　　谨奏为感激天恩遣官存问恭陈谢悃事本年正月初十日伏蒙钦差中书舍人刘承诹恭捧勑书一道安设龙亭偕同本布政司官备办羊酒及花银五十两彩叚四表里鼓乐导从至臣田庐宣示德音颁给恩赉臣谨偻躬舞蹈稽首拜嘉复瞻叩阙庭具疏称谢者窃惟自古国家大庆率覃敷锡之恩于时草野耆贤间蒙存问之典顾恩非滥及典无幸饕须年德之并高斯懿章之克荷若臣者行能浅薄材质虚庸向厕纶扉愧乏赞襄之效数参储议未谙将顺之宜诚不足以动天义弗安于尸位是用奉身而退长休农亩之间然每蒿目而思讵忘君国之虑盖主器一日未定固臣愚一日不宁者也顷赖苍昊炳灵启宸衷之独断青宫正位暨诸王以并封尊上圣母之徽称霈锡臣民以闿泽臣耸闻册礼幸始愿之克谐继奉诏条庶宿愆之昭贷幽忧十载方欣奠枕之有期悬隔九阍敢望遗簪之见忆兹盖皇上隆慈轸旧大度包荒雨露委润于凋枯日月回光于闇曶特遴星使乘震旦以俨临涣发天言恊春阳而温慰醇醪肥羜便蕃舁庖廪之珍文绮兼金绚烂列篚筐之彩贲祥光于衢巷溢喜色于衡门登对知荣省循转惕抚膏肓其沉痼暂偷旦暮之生举顶踵以放摩奚荅乾坤之造惟丹心之未化质皎日以犹明略陈垂尽之言仰渎盖高之听伏愿朝讲之临御如旧章奏之裁发以时股肱耳目备其官无以猜嫌而妨委任出入启居式于度无以逸豫而弛忧勤爱惜人才渐收复乎废弃矜怜滞狱亟解纵乎累囚更祈节宣索之需俾军国得支其经费罢矿税之使俾吏民不困于诛求将和气翔洽于两间庆祚绵延本亿载矣臣下情无任欢欣祝愿之至 

　　王文端公奏疏卷之四终 

　　◇诗集◇ 

　　序 
　　卷上　　乐府　五言古诗　七言古诗　五言律诗　五言排律 
　　卷下　　七言律　七言排律　五言绝句　七言绝句　诗余 

　　●王文端公诗集序 

　　曩先宗伯只在词苑于先进亟推山阴王先生小子弘盖自未束发时已知景慕先生云迨先生登宰府闳模端轨亮节远猷海内士无不岩石瞻之者以力请建储申救言官封还诏书忤旨竟辞位去先生既玄海内虽妇人孺子□皆延颈望复召王相君乃卒未赐环而薨天下士知与不知皆咨嗟悲悼以未究先生之用为憾窀穸既毕令子荀龙昆弟裒遗集渐次付梓诗稿始杀青弘以通家子授读回环讽绎而叹曰此风雅正音久绝响于天下乃今复于文端先生而见之盖言为心声诗者有韵之言往往肖其人以出故谐媚之□好喔咿嗫嚅柔其声于唇喉间以取妍于世而□目褊吻多飞沙走石之猛迅亥人真态不能掩于操觚染翰间类然先生襟宇巍峩故其韵之闳远不如黄钟大吕而无滛绳之响趋操凝故其格之庄重亦如商彝周鼎俨然为三代法物诣德纯粹故其度之雍雅如冠冕士铿然鸣玉于廊庙之上弘虽未睹先生型范乃以夙所闻及海内所仰望称述先生者合之于诗窃以为即肖其生平焉□诗以道性情然必已之性情调适于道而后能诏嬍绳逸感发乎人近世摽窃□胜无山哦山非水咏水离境而秋物象违情而写欣戚读之茫不知其意兴何寄之浑不辨其人之形貌何以则以其拾涂无关于己之□姿也而轻浅者又以猥陋鄙亵之胷次妄发纵吐自以为能宣所怀不知见之者几且欲呕嗟□性情而既非矣柰何能喻乎道性情之□昔人之叹诗□意殆在斯欤先生品格超卓一世宜其声诸歌咏跨迈流俗□薄风雅非近时□□者之所能彷佛也先生疾革犹梦与马文庄□为□曝诗今具集中盖其志虑无一息之忘靖献故当易箦时犹惓惓若此不可想见其赤荩哉往马文庄公薨之夕梦帝召议礼先生与文庄之俱秉宇宙正气为名宰辅皆未究其用一旦化玄其神爽盖兹在帝左右故呼吸存□犹若斯之从容契合庸讵偶然也耶乃先生非直立朝大节能廉顽立懦即发之讴吟者亦足轨俗树风呜呼世道之赖先生与先生之淑世又岂时与代之可淂囿哉 
　　万历壬子孟冬谷旦赐进士第右春坊右谕德兼翰林院侍讲管理诰敕晚学闵中盛以弘顿首谨撰 

　　●王文端公诗集卷上 

　　山阴对南王家屏着 
　　定襄门人傅新德校 

　　乐府 
　　五言古诗 
　　七言古诗 
　　五言律诗 
　　五言排律 

　　◆乐府 

　　猗兰操 
　　君马黄 

　　○猗兰操 

　　晔晔之兰生于丘园不采其叶而培其根其叶可佩其根可飧彼美一人可与晤言予往从之周道云阻四顾皇皇匪翼焉举谁能同心维予与汝方何为期爰获我所 
</div>
    <div class="pagination">
<a href="王文端公集_page24.html">上一页</a><span>...</span><a href="王文端公集_page20.html">20</a><a href="王文端公集_page21.html">21</a><a href="王文端公集_page22.html">22</a><a href="王文端公集_page23.html">23</a><a href="王文端公集_page24.html">24</a><span class="current-page">25</span><a href="王文端公集_page26.html">26</a><a href="王文端公集_page27.html">27</a><a href="王文端公集_page28.html">28</a><a href="王文端公集_page29.html">29</a><a href="王文端公集_page30.html">30</a><span>...</span><a href="王文端公集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
