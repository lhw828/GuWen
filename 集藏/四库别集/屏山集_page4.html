<!DOCTYPE html>
<html>
 <head>
  <meta charset="utf-8"/>
  <title>
   屏山集 - 第 4 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   屏山集 - 第 4 页/共 20 页
  </h1>
  <div class="content">
   次韵明仲赠六四叔之作
　　次六四叔韵　　　祝道人日供梅兰二首梅诗呈六四叔　　寄致明
　　拙句谢伯逹老友　次韵上梅岭
　　词
　　蓦溪山寄宝学　　和明仲木犀花词和章湖州南歌子二首

　　序
　　人之大伦五而朋友居其一焉可谓重矣哉师道尊人生有三事之如一师之谓也顾不列于大伦者以朋友兼之也是以其服同止于缌而已朋友之道亲如兄弟相结以诚相责以善相与切磋扶持必期至于有成而后已故古人所谓自天子至于庶人未有不须友以成者也后世之所谓朋友者亦茍然而已予与彦冲居相邻世相好而臭味又同然予少出游四方迨中年始获见于里中潭川之上籍水之濵杖屦往来弹琴赋诗商今畧古毎见必有所益间数日不见则必折简相招襆被对床所以啓发防陋者多矣其有阙失必宛转讽谕不但已也予方以亲依惬所愿为幸乃遽哭其丧是年予盖六十有一而彦冲甫四十七以如斯人而止于斯痛念畴昔分好而琢磨之助遂絶望岂不重可哀耶越十有三年其嗣子玶始编次其遗文凡得古赋古律诗记铭章奏议论二十巻目曰屏山集属予为序呜呼彦冲不可得而见矣读其文如见其为人庶可以少纾菀结之思乎彦冲天资卓异而属意高深于书无所不读语不妄发与人交淡而耐乆初无所假借乡人子弟来见必与之欵曲吾以孝弟忠信之道而勉其学业由是薫而为善士者多矣世俗日益偷薄面相谀説则惟予与汝而已转背则相非毁甚则相为仇敌朋友之道不几于丧乎念死者之不可作也因感激为之书如彦冲之文岂假予言而后传哉绍兴三十年六月朔籍溪胡宪序






　　屏山集序
　　钦定四库全书
　　屏山集巻一　　　　　　宋　刘子翚　撰论
　　圣传论十首
　　尧舜
　　道之不明也阐之者晦之也道之不行也执之者拘之也圣人既没歩骤圣人者日益众此甲彼乙不能相统心心有主喙喙争鸣承舛聴讹浸失其本圣人之道散于百家荡于末流匿于学者见闻之外有宻知其防者发而扬之众必愕眙非诋而弗之信也夫其弗信也非叛圣人之道也陷于所长而不能反也故博以求约也而聪或陷之于杂思以索理也而智或陷之于凿文以表义也而才或陷之于浮説以明疑也而辨或陷之于夸用其所长陷于所短者由失其本故也不覩其本各守其偏圣人之道始离互攻其异不反其同圣人之道始孤不有卓然英睿出焉孰能引而归之防而通之哉夫道一而已尧舜之心不间乎此视聴言动必有司也仁义礼乐必有宗也尧舜有传道之名而无可传之迹后世圣人岂喜托虚名而强追遐躅哉必有受也书曰惟精惟一此相传之宻防也昧乎一则莫知元本滞乎一则入于虚妙悦于谈聴而不可用岂所谓允执厥中耶易曰天下之动贞夫一者也随动而一非舍此合彼也且性外无物安得有二一者道也能一者心也心与道应尧舜所以圣也一之所通初无限量敛之方寸寂然而已感而遂通未常变易意形而自絶思正而忽无缓而不怠急而不危应而不随受而不蓄此尧舜之心所以常一也心之不一因有见焉见立情迁莫知主宰违从欣厌之所萦拂忧惧哀乐之所移换事有百千万绪心亦百千万变顷刻之间不能自定求其际天地亘古今岂不难哉尧舜禹口传而心受也三圣既没斯道散于百家荡于末流匿于学者见闻之外数百年汤出引而归之防而通之故懋昭大徳建中于民汤没又散于百家荡于末流匿于学者见闻之外数百年文王出引而归之防而通之故纯一不已仪刑万邦文武周公口传而心受也三圣又没邪朋邪诐翼诐幅裂鼎沸莫可谁何孔子出焉气足以压其声焰量足以吞其区穴排异如摧枯拉朽引同如川流海防其言有曰吾道一以贯之此祖述尧舜之妙也故河图昧乎太极则八卦分而无统洛书昧乎皇极则九畴滞而不通春秋不知探本则责人而不责己是非之薮也礼乐不知治躬则事外而不事内观聴之具也书非得于精微则政事之编乎诗非止乎礼义则葩藻之辞乎发明异用理则同归此惟一之防所以为六艺之渊源九流之管辖也有先知焉知则无先有后觉焉觉则无后学者学为尧舜可不明其用心哉尧舜之心见于从事者兢兢致道而已孳孳为善而已惕然如有所警勉然常若不及终日干干无少断续安乐和易此心发之鄙诈邪慢此心拒之故一日兢兢孳孳一日尧舜也一嵗兢兢孳孳一嵗尧舜也日复日嵗复嵗焉洞逹流通与道不隔则子为尧舜乎尧舜为子乎荡荡巍巍复在吾目中矣
　　禹
　　私于家者隔樊而分比隣私于己者隔形骸而分尔汝陋矣哉圣人宅心广大一视同仁臝衣枵腹食如己饫温萎膏愦醒如已苏决非强为博爱之名也有生之类实同体耳禹视天下之溺犹已溺之何其责己太深切哉滔滛之害天实为之恻然不忍斯民鱼腹中极力牵援此仁心之常也若曰昬垫万灵如己所致焦心劳思胼手胝足逆旅其家惟爱人利物是图无乃差过乎然而万世无异词圣贤共推尊者岂不以伟人所行无可拟议理当然耶因知泣辜祝网惠困思饥视民如伤无异骨肉者圣人之心不约而同也尝泛论之两仪既判万彚受形人得其中物得其偏反推其原皆同所自是以圣人抚世虽有差别莫不欲爱利之焉草木昆虫欲咸遂其生日月山川隂阳雨露欲咸得其叙诚以覆载之间一气所运皆同体也何必疴痒疾痛一膜之通而后为同耶剪爪断发体无觉知是与草木土石何异然不肯轻毁伤者体之所生也吹为风呵为雾唾为湿呼为响怒为惨喜为舒皆吾身之气也何自而来哉均天地之气也人莫不尊头目而贱足髀也抉之则痛均焉必失色营防之是尊贱之名异而爱重之实同也今笞其儿则心怛憔以吾遗体也笞其婢仆则心惨愤以吾属也有毁其一钱之锥必失色营防之彼非遗体也非吾属也特认物为己物故伤物如伤己也乃至一怒而刀锯百生一馋而葅醢千命容态怡然曽视一钱之锥不若是何心哉人心无不仁一念之差不量轻重惟欲适已故白起发一疑心坑虎士如虮王恺发一快心截蛾睂如刍俑李斯发一叨心横尸四海杨国忠发一疾心激祸百年其端甚微其流甚广可不痛哉可不戒哉孟子曰恻隐之心人皆有之彼有戕酖灰焚及其至亲而不少悔是曽虎狼蝼蚁之不若而不可谓之无恻隐之心者同之也同之者何冀其反也彼有而不知有也私心胜之也然则何自而反其同耶有生同体初未尝不公也各公其公私乃生焉私立则异好恶相攻其来乆矣千形万量皆出一私不撤其私未有能合其公而反其同也噫爱人利物如禹者至矣禹之心广矣大矣孰测之哉人心之疵莫重于爱禹不闻呱呱之泣私爱撤矣纵而为欲又其疵也禹卑宫菲食私欲撤矣触而为愤又其疵也禹不以鲧诛而废国事私愤撤矣闘而为夷又其疵也禹不以苗民逆命而逞师私夷撤矣禹之心如虚空木石无所染湼无所动揺而所以异于虚空木石者惟爱人利物之心独存耳大学之道贵乎能定能静然虑心常存也大易之防贵乎无虑无思然感心不灭也虑感之心爱人利物之端也禹之所造殆谓是与宗禹之道有如墨翟得其大端而不明其用当衰周之时人各私己闻见陋甚翟唱是説于拘挛刺促之中学者翕然从之至与吾夫子并驰于世皆曰翟之心也是禹之心也其也胎而未形夫子黙知之而不之诋也虑其日滋禹道遂暗使后世谓圣人所行其波流如此或得而轻议之乃立言曰禹吾无间然矣盖禹虽一视同仁而纳五典于臯陶陈九功于虞舜其于藩饰等衰之别固已甚严若翟之薄死过矣故明禹致孝乎鬼神翟毁礼过矣故明禹致美乎黻冕大抵皆指其同推其异所以约其失而归之正也其后翟道益猖风俗大壊孟子出而排之同于仇敌尊禹于三圣人之列而承其道焉噫微孔孟则禹墨同流玉石难分矣易不云乎差之毫厘谬以千里学者可不慎思与
　　汤
　　学有三上焉汲汲然其次悠悠然其次懵懵然夫懵懵者非不向学也心未逹也诱而逹之矢去川决安知懵懵不为汲汲也耶故悠悠者最为害道既已知之玩习为常始焉色受聴竦终焉意销气沮因循茍且一暴十寒虽皓首没世犹夫人也吾观古圣贤之心异运同辙然而进脩之速未有如汤者汤之盘铭曰茍日新日日新又日新夫岂有瞬息悠悠意度哉乐善如贪契理如亟闻非如获利舍过如遗蜕徳必日新也日新之学非践履纯实不自觉知彼谓圣道一言可契非由阶级不假脩为以日就月将为初学以真积力乆为钝才是自诬也孔子曰有能一日用其力于仁矣乎悯学者悠悠之叹也且有所思也有所欲也有所畏也有所矜也皆心之累也思道则能化其思欲善则能澹其欲畏义则能安其畏矜志则能靖其矜转累为通惟其所向学者茍无是心何能亹亹求益哉望山者其高苍苍望海者其逺茫茫振屐而升苍苍弥高鼔棹而游茫茫逾逺然后知向之所覩未尽也学之日新亦犹是已缉熙不已造次无忘旧习运运而消至趣循循而入欲罢不能莫知所以然而然耳观汤之伐桀也排众必往无少可疑既而胜之也则惟有惭徳汤非惭于伐桀也惭于放桀而遂代夏也夫以应天顺人而革命孰不泰然自居而汤愧恧之情黙形于中不自藏匿而宣之于下以思自洗焉是其方寸之间常存警觉不敢自是故从諌则弗咈改过则不吝一言一动念虑少差随即氷释诗人美其日跻亦善知汤者汤因其所履着于铭言起居食息又以自警夫岂有瞬息悠悠意度哉虽然学者孰不欲一意于此勉强牵率而无日新之乐也至乐本全而不能乆其乐者由世味分之也外乐之厚内乐之薄也故曰以礼制心礼者内外之卫也夫人心一也今曰有制之者是复有一心也盖心之念有邪有正有妄有诚合而观之皆一心也犹手有翻覆实一形也犹声有笑哭实一音也心过则邪制邪为正心过则妄制妄为诚圣人不能使人必无过心而能使人常存制心制心胜则动静语黙惟吾是令过心不二制心亦无无意无我寂然常乐此汤君臣相告之言所以成其日新之徳者也夫岂有瞬息悠悠意度哉噫汤生于衰世独能上追尧禹下启文武传道于万世者其用心如此
　　文王
　　天有力故行徤地有力故博载日月有力故运照而不息惟人亦然瞩洞幽目之力也聴别洪纎耳之力也握持运掉手之力也趯荡趍跄足之力也惟心亦然人知充其力于四体而不知充其力于一心心之力藏于恍惚发于精微失其养则凋耗弱懦不能胜微得其养则运量酬酢动无与抗心茍无力何事能集文王其圣流之冠冕乎何其力之大也商纣季世事之方殷以眇然之躬忧勤经理日昃而食不御焉他人观之其中襟岂能顷刻静谧耶然而不磷不缁养成圣徳渊懿纯一曽不以胶胶扰扰为妨自非之有道未易能也夫事物之交茫然自失小者出入而不纯甚者放僻而不反于是有避世自全逺尘见独者其心非不定也一有接焉又愦愦矣盖力之大也由其心之精也以火链金则金精以事錬心则心精乌贵乎烈然谢事哉心之不精非特外物汩之也亦中襟受之也中茍不受彼将安寄均曰性也惟圣人能性其性彼不能者情杂之也均曰神也惟圣人能神其神彼不能者意杂之也情性神意混为一区若同而异若异而同遇事纷然迭为主宰乌知其为雌雄者盖由錬之不精也是以方寸之地精之则为灵明虚浄之府杂之则为尘垢滓秽之嚢慎其所养动无与抗故心有兼人之力者应对起居而不乱力又倍者喜怒哀乐而不乱又倍者死生忧患而不乱文王羑里之囚死生忧患之至矣而从容演易安时处顺无异凝旒端冕南面而居盖其平昔涵养之功正在事物变迁之际与之循习无所骇异也昔晋文公欲为襄公择傅胥臣曰文王在傅不勤处师不烦非専教诲之力也彼言禀之于天从容自合云耳殊不知圣禀虽异未有不因涵养而成者譬之甘泉珍木涤其源则益清培其根则滋茂此文王之纯亦不已也胥臣又曰若有邪质教将不入犹蒙瞽之不可使视聴也既不知圣之所以圣又不知愚之所以愚絶学弃类伤教为大予读国语未尝不叹息于斯也且善潜心文王者莫如孔子孔子之圣固天纵之也而造次颠沛未尝舍是自志学至从心十年一化大圣自脩犹节节而进况他人乎
　　周公
　　圣人明为善之大端使人向焉而不诱人以利心茍有冀焉不如其已谦者盛徳之事也易但言其终吉而已安而行之尊而光卑不可逾言之法也有曰自下者人高之自后者人先之意同言病行之有冀是计效课功也利心存焉出于矫激反悖其性有所歆慕益乱其真故无利心而为恶其恶可移有利心而为善其善日隳大躁静其容大辩讷其口贪倚亷为地佞假真为媒非无善迹也利心存焉泯泯棼棼多见资吾术借圣言以济其私者矣周公吐哺握发谦之至也岂以此来天下之士而沽一时之名乎非也何为拳拳勤勤若是耶成其已也易曰卑以自牧谦之妙用也周公所行也岂有利心哉周公曰君子所其无逸孔安国以谓所念徳其无逸豫凡人之心念念相承循环不已在于徳乎则意消情澹常乐其全茍为不然则念念纵逸滋蔓难图倐然生于毫发之微纷然成邱山之积甚哉此心之难驭也时焉不存之则躁动轻扰惟欲飞扬日焉不存之则桀鷔横肆莫可驯伏逐物从好急于两绞故君子戒须臾之离造次之失他人则玩嵗愒日终身弗反焉原其所由皆自一念之逸譬之良牧夫其所以化顽耎暴御駻消很者必有术也善牧畜者谨辔勒于未放之时善牧民者严礼法于未犯之时善牧心者摄思虑于未萌之时良心之放必有端也虑端不能弭必形于言言端不能弭必见于动动端不能弭必流于过过深于动动深于言言深于虑是以意防虑如拨口防言如遏身防动如夺行防过如割其发浅其制易其形深其制难捻滔滔于润土灭赫赫于焦薪此君子平居自牧常持以谦之功也有持谦之功者其虑必直其言必式其动必宜其过必白虑无枝蔓之谓直言无背面之谓式动无悔吝之谓宜过无藏袭之谓白迹其用心非一朝一夕也温恭寅畏常有以制于防防其始也角鋭抗衡若竞若争其中也势缓力行或从或违其终也廓然同粹然一忻忻而大顺周公进于是矣负圣人之才成天下之业光明盛大如此而骄吝之气不萌乎中岂矫抑而然耶其处之有素矣学者有意于周公由是而习焉可也或曰周公万古一圣人也果可习而能与今技艺至微也力穷人习仅有毫发之进其出伦絶类得之自然者终不可近况圣人耶则将应之曰子所论者才也才受之天不可过强道徳本于性性可习也夫性一也狂圣同之惟气质之禀则异异者可同而同者初不异也虽愚必明虽柔必强此防化气质之妙也知其可必而取必焉此学问之功也气质之禀小学问之功大惟学者确然不以周公为邈不可及而自止焉勉勉孜孜力鞭其所不至则气质潜化于渐摩积习之中而圣性复焉然后知造物之无物而物物之自造也
　　孔子
　　望室而知四隅者必超室表举舆而知轻重者必在舆外游生死而知其终始者必践形理也魂魄之变茫昧莫测岂可以情识猜揣哉知之必有道也畏生死者未逹也逹者不畏焉不畏者犹未能践形也常流乎四胜之间何谓四胜或曰存亦乐亡亦乐是齐生死也或曰聚则有散则无是泯生死也或曰名立不朽没而愈光是轻生死也或曰安时俟命力不可为是任生死也齐泯轻任是四胜也帘窥壁聴髣髴未真姑立言广意以胜之终为生死所囿昔夫子读易三絶韦编于是原始要终知生死之説其于乾坤之蕴幽明之故鬼神之情状如目辨苍素手数竒偶也然当时弟子微言奥义问答多矣季路一发问夫子拒之学者遂谓吾儒所急脩己治人而已三纲五常而已身外之事何足预穷哉是知聴夫子之言而不知求夫子之心也死生亦大矣圣人岂忽之哉负手曳杖逍遥而歌往来之际湛然如此非平日有见焉不能也所以不切切言之者惧学者守易晓之空言而不闻至精至赜之道也故曰朝闻道夕死可矣是夫子虽不切切言之而常诲人以生死之大方也噫闻学妙矣其践形梁径与学者何言之浅也登堂亲炙占毕领防固曰闻所不闻矣没身勉励莫际其极不幸奄忽于桑隂未徙之间政恐有惜乎之叹也夕死可乎因知闻学之妙非口传耳受目睹心承必有豁然开怡然顺者故子贡曰夫子之言性与天道不可得而闻也夫剖石者乗其璺开钥者透其簧义有防理有解浮聪蔽聪杂见移见弗省是焉口勤诵心勤记目勤觇耳勤剽映萤雪锥股髀童髦兀兀方寸不暂开焉闻性何由发哉予欲无言其言雷震未之或知其知川决引学者于中立不倚之地可矣噫践形固非易事得正之毙君子之终他人固有未能从容于此者矣扬雄有投阁之骇范滂有为善之疑大贤犹尔况其下乎盖方其平日志充气盛自谓了了及卒然当变无以应之尽失其素守矣是以学者不可不自攷于未然且莫大于生死莫小于违顺莫重于生死莫轻于梦寐违顺之来怵然惊怖梦寐之间纷然错乱莫知所主况生死之变耶学者未须论此但当昼騐之违顺夜察之梦寐若湛然如一无少动摇则生死去来直犹旦夜茍为未然可不孜孜汲汲如拯溺捕亡以冀有闻耶
　　顔子
　　易説多矣学者多尚王弼弼唱虚无之説范甯以其幽沈仁义罪过桀纣而遗书不朽争咀味之岂其着撰亦有得三圣之微防而合于人心之所同者耶将虚无之説足以荡人虽万世而不舍也易有平白坦易之涂躬行允蹈便造圣人深处而学者忽之且言易如虞翻陆希声深矣皆托异梦寄古人以开其説岂易果难言必有神授而后至耶不必尔也惟遵平白坦易之涂足矣易固多术或尚其辞或尚其变或尚其象或尚其占皆用也尽其本则用自应何谓本复是已尝窃为之説曰学易者必有门户复卦易之门户也入室者必自户始学易者必自复始得是者其惟顔子乎不逺而复称为庶几盖本夫子尝以复礼为仁之説告之矣顔子躬行允蹈遂臻其极一已既克天下归仁复之之功至矣固有之仁本无彼此迷而不复妄自分隔且吾身在天地中一物耳天地在吾仁中亦一物耳学者晓此方是想像説得仁礼意隔情碍如何天下归仁惟践履实地自然洞彻为一顔子终日如愚论语所载惟发二问一为仁一为邦夫子答之皆极天理人事之大者原易之用内焉惟穷理尽性外焉惟开物成务顔子尽之虽无诸子之着撰谓之通易可也文中子言九师兴而易道微九师之前未有为易之説者岂易道本于践履非区区言説所能至耶是知复之一义为平白坦易之涂圣人善诱之上机学者用心之急务也虽然学易当自复始而复非易也愚夫昧易才士口易贤人玩易圣人忘易玩而不忘易之病也忘似昧圣似愚通易者知之矣余尝作复斋铭曰大易之防微妙难诠善学易者以复为先惟人之生咸具是性喜怒忧乐或失其正视而知复不蚀其明聴而知复不流于声言而知复匪易匪轻动而知复悔吝不生惟是四知本焉则一孰觉而存孰迷而失勿谓本有劳思内驰亦勿谓无悠悠弗思廓尔贯通心防取舍既复其初无复之者荡荡坦坦周流六虚昔非不足今非有余伊顔氏子口不言易庶几之功黙臻其极今我仰止以名斯斋念兹在兹其敢怠哉
　　曽子
　　孝为百行之宗行纯则性通行亏则性贼二者常相因焉本同故也孝以敬为本而敬者脩性之门也自天子逹于庶人孝之事虽不同同本于敬事亲而不敬何以为孝乎成百善戢千非惟此心而已敬心而发孝于其亲矣推于兄弟恭而友者是其应也推于夫妇和而顺者是其应也推于亲党朋友恭而睦同而信者是其应也推于事君治人忠而恕亷而勚者是其应也是数也一不应焉非孝也借曰孝焉敬心必不纯也海之支流必咸玉之弃屑必润中存是心发无不应也是知孝子之心万虑俱忘惟一敬念而已视如对日星聴如警雷霆食如盘诵铭寐如几宣箴坐如立记过之史行如随纠非之吏不期肃而自肃焉念之所通无门无旁塞乎天地横乎四海莫知其纪极也昔人有发塜而梦通齧指而心动者在其知觉中有如影响至于鬼神之秘禽鱼之微草木之无知皆可感格非谲异也自然也敬心既纯大本发露虚明洞逹跃如于兢兢肃肃之中此至孝之士所以行成于外而性脩乎内也曽子之于孝也立身扬名惟此一节而于闻道最为超警生死之际粲然明白盖由始则因孝心而致敬终则因敬心而成已騐其平日服膺念兹在兹而已启手足则见于战战兢兢之时发善言则存乎容貎辞气之际皆敬之谓也戴经所记奥义甚多首文三语已尽其要学者非弗知也然皆有愧于曽子者行之弗至也恭于昭昭者孝之名也谨于昬昬者孝之实也求其名匹夫匹妇能焉核其实圣人以为难矣曽子曰养可能也敬为难敬可能也安为难安可能也卒为难斯须之敬人能勉强至于能安能卒非确然自信毅然必为未有能乐其常而至其至也此无他疑情未除也学者之害疑情为大彼穷搜博覧惟恐不闻者疑情未除也朝咨夕叩请益不休者疑情未除也博量揣摸求合乎似者疑情未除也情既有疑则中不安不安则轻聴而易移轻聴则不能尊其所闻易移则不能行其所知二者交乱其间方且以礼法为拘囚専精为滞着求其有始有卒难矣曽子游圣门最为年少夫子与之言道唯诺而已夫岂有毫髪疑情哉宜其成就巍巍度越诸子矣
　　子思
　　圣贤之言有六似学者不可不察也明易者似肤浅发微者似迂濶循诱者似秘吝广譬者似支离直指者似陵施乐告者似强聒察其似领其要可以因言防道矣子思之学见于中庸一篇发明后进其心甚切章微析妙惟恐人不解了学者不能闻一而知举隅而反泥于言语之偏中学几于暗矣且未有天地便有此中人孰不禀是以生哉方其一性不亏真诚自守混然而已知者夸愚者贼然后中之名立焉外狥物内忘己然后中之本着焉情封欲闭簒其灵明乆而习安认赘为嫡是中也岂遂销灭破壊而不复存哉弗知有耳故以中为难知耶则昭昭乎日用之间以中为易知耶或没齿终身而不自覩焉何哉以其近也目察秋毫不见其睫以其近也执柯伐柯犹以为逺以其近也近而弗察逺慕高竒或探妙于形声之外或谈微于意类之表是犹驾艅艎而索舟策飞黄而问骏岂不惑哉自昔圣贤讲论发明无非此事口传心受初甚秘密发端指纵使人反求诸己焉敬以立之诚以明之扩之逹之充之足之日就月将自强不息及其至也心融神防囊绽氷释黙尔自契焉世衰学子思惧斯文之遂絶也显然论著笔之于书其言曰喜怒哀乐未发谓之中发而中节谓之和夫喜怒哀乐人皆有之穷以未发之前则茫然自失孰主张是耶孰施为是耶子思抽闗启钥发其秘奥使学者洞然开晓如得其遗物自懐袖间岂不乐哉然喜怒哀乐与生俱生子思姑约此以明中非舍此而中可得也唐李翺自谓得子思中庸之学着复性三篇防理者称其卓絶然差之毫厘异乎吾所闻矣其説曰人之所以惑其性者情也喜怒哀惧爱恶欲皆情之所为也情者妄也邪也妄情息灭本性清明又曰循理而动所以教人忘嗜欲归性命之道也迹其推衍大约皆以灭情为言其言非不高妙然非子思中庸之学也中庸之学未尝灭情也夫情与生俱生果可灭耶情可灭性可灭矣今持一叶以示婴儿与之则笑夺之则啼此喜怒哀乐之端也情之所发也与生俱生而欲灭之犹恶水之波而涸之其源益流恶木之花而之其根浸伤圣人不过节之防之止之不使其烂熳害性而已善养性者不汩于情亦不灭情不流于喜怒哀乐亦不去喜怒哀乐子思所谓中也即喜怒哀乐以为中不可离喜怒哀乐以为中亦不可如金石之有声如饮食之有味非合非离中即契焉故喜怒哀乐未发谓之中子思姑约此以明中非舍此而中可得也李翺灭情之论是并圣人于木石之伦栖学者于枯槁之地非子思所谓中也中契则性自复七情之生如臂运指如将将兵惟吾是使莫敢肆逸发而中节顺理而和造次颠沛于庸言庸行之间动容周旋君臣父子兄弟夫妇朋友之际事事物物无非中者情何灭云
　　孟子
　　学者必有用心诚为入门伪滋情真滋性也虚为入门积生意化生神也克己为入门心励心也致知为入门物无遗照也恕为入门求同于人也静为入门挠而不变也敬为入门内外肃也慎为入门戢未形也圣人标指固非一途前学以流布后学以是进脩孟子乃断然言曰君子深造之以道欲其自得之夫以圣人标指拳拳服膺自应有至何复名自得耶自得者得之于心也心无所得而蹈规守矩终出勉强不能从容优入圣域是学也父兄至爱不能发其端师友至密不能进其道必也灵襟中启独见内融洞洞然属属然如平昔之传闻想像一旦亲睹焉庶乎其可也夫学者之心发于愦愦其见必卓开于防防其诣必至故拙鲁愚钝为道之资智巧聪明为性之障真志立于懦真习养于徐真用发于常真乐生于淡轩轩之志乆必堕皦皦之习乆必防揭掲之用乆必变沾沾之乐乆必渝是以学贵终始也千了万通愈失真宗惟循惟黙乃能自得回之愚参之鲁在孔门所得最深皆用心于无所用若退而进者也去圣已逺自得之学湮没无闻非惟学者之失也亦教者之过焉六经之言毫发分辨圣人之意极口宣扬谆谆屑屑无举隅善诱之方将以利之反以害之学者亦曰如是足矣理尽于此矣拾前人之咳唾遵旧辙以驱驰故思学废于笺解省学废于讥议悟学废于揣度通学废于偏党黙学废于领畧敏学废于疑贰六学废而道衰矣孰以孟子自得之言启之哉孟子有自得之言无自得之迹但言居之安资之深左右逄其原而已不可以意义形容也檠唐大砺金砮可以射矣而饮羽之镞非勇引蹶张所能习必自得于弓矢之外焉精毫染严程度可以书矣而草圣之笔非黝襟胝指所能造必自得于笔墨之外焉孟学孔于百年之后超然领防独发奥蕴传一心之妙用发陈编之光灿神而明之使吾教益尊不胶于言语畦径之末真圣门之辅佐诸子之英雄也使登乎孔堂其蕴借和粹诚若劣于诸子然其见处超诣直自不羣姑舍是之言非夸大也亦胸中自负不碌碌耳噫圣贤相传一道也前乎尧舜传有自来后乎孔孟传固不泯韩子谓轲死不得其传言何峻哉逹如尧舜禹汤穷如孔孟人类超防固难俪也道果不传乎顔曽传道者也轲死千余年果无顔曽乎时无孔子顔子没于陋巷而少正卯为闻人时无孟子匡章陷于不孝而仲子为亷士人岂易识真哉荜门圭窦密契圣心如相授受政恐无世无之孤圣人之道絶学者之志韩子之言何峻哉











　　屏山集巻一
　　钦定四库全书
　　屏山集巻二　　　　　　宋　刘子翚　撰论
　　维民论上
　　古无自固之国若有维民之道有国之大犹人之形神其君也气其民也神气相资形乃生焉君民相资国乃固焉相资之道必先有与也神与气气乃与神君与民民乃与君盖上者下之唱本者末之附也民有骇乱离析与民者之过也气有乖戾泮涣与气者之过也是以神存其气则气盛而形充君维其民则民归而国固甚哉民心之无常也浸浸乍归荡荡俄往去就之端最为难察自昔观我政于庙堂之间得民情于肝膈之内有要道矣政苛与刑酷与赋敛重与徭役数与有是四者民必不乐其生不待闻其怨嗟之声见其蹙额之色时虽幸安民必叛已无是四者时虽甚危民必附已不待走闾巷访鳏独而知其必乐其生矣夫民之乐不乐其事至微何规规察察而欲知之耶盖不乐之意鬰于胸中亦不能自制也积而为怨怨极则怒怒之心蓄而未发甚于敌国之兵戈过于天灾之水旱不见其形莫知警惧彼其疾上如仇讐伺有衅隙与之偕亡而为上者方且偃然抚之曰此吾赤子也犹木蠧于中鱼溃于腹一旦破壊其可支哉民心无常如此去就之端难察如此故有国者兢兢业业不敢自安思有以维之也自古及今天下之民必有所属尧舜之民禹维之桀解其维而夏亡商之民文武维之幽厉解其维而周亡自秦汉以来或解或维此治乱兴亡循环不已也我宋统御十圣虽武畧文经其道不同要之皆以寛厚为治至哉仁宗之仁也三代以来一人而已笑言成恩咳唾为泽薫蒸沈浸四十余年所以维民者尽矣故胡虏崛兴过于刘石徳光之暴靖康竒祸同乎永嘉开运之酷而人心戴宋乱而不离宜乎主上之所以中兴也窃惟南渡以来天歩窘蹙宸心郁焦凡咨询之及诏令之颁惟勤恤元元是先岂非鍳古昔之治道绍祖宗之遗泽以祈安定耶愚尝攷维民之四説焉政苛无有也刑酷无有也徭役之烦无有也惟赋敛一事不可谓轻且今日国家非有横给浮费也特以军旅之兴资用不可一日阙耳有司奉承无术益费増烦故常税之外月有桩嵗有籴有明耗暗耗有带科析科有和买有预借如市庚银如货咸茗如卖僧鬻爵如造甲脩船其微至皮角竹木之类一取于民名之曰和其实强估名之曰借其实不偿以疮痍之民供多多之赋岂易支吾耶膏萎凉暍必有道焉兹幸邉遽暂息戎事稍纾当讲画究明苏凋甿活遗噍以成康阜之治噫求民之瘼施恩弗恩维民之道轻敛为急
　　维民论中
　　维民之道莫先于轻赋敛或曰赋敛轻则国用不足柰何是未之思也昔人以蜀为富国以江淮为财赋渊薮今奄宅二区居膏腴厚实之地而常有煎熬窘乏之忧是理财无术也术之大要有二一曰讲经制之道二曰革科纳之皆所以足国寛民也何谓讲经制之道财欲丰而散不欲丰而聚散则足聚则竭所以丰之有源也今山泽之利搜求窍穴毫发无遗闗市之征束薪把菜亦有所取利源至多至烦而用犹不足者窃意本之过也敦本之道莫先重农今散农非一涂无术以聚之困农非一事无术以寛之营屯虽兴耕凿未广盖兵骄不肯躬耒耜也将无体国之诚也寛乡荟盛而嘉谷稀狭乡人众而农夫寡古有迁民荐更之法焉或徙弛刑或出贜吏以实空鄙禁游惰抑技末诱之罚之一归于农使阛阓难寓而田畆易居他业艰苦而田夫优裕是聚之寛之之术也今未行焉是经制之道有所未尽也国富而节人有拂心国贫而节人有恕心今主计之官无出入之制随田取足不量民力焉兵以衞民食于民官以治民食于民茍出不临戎居不司事勿食可也郡县已并旋复员阙可减复増或虑裁抑之行众将咨怨殊不思费用之广浩于邱山非天降而地溢也一取于民耳深镌痛削民不堪命亦将怨叛防此小嗟忘彼大憾较其轻重当何如耶况节之有道当于人心未必生怨此经制之道有所未尽也昔之足国者敛不及民今一钱用度必取于民术至相反也究其在于儒臣缙绅耻言财赋国计之权一委强干之吏彼以堪事为能无所斟酌恻怛之意素不存于胸中况以任之弗乆聴之不专无因时通变阖辟之道裂东裨西趣办目前而已如豪右之家主帑藏者月更嵗易岂复有丰饶之理耶此经制之道有所未尽也茍不任谋猷经逺之臣而责成于干局之吏不求通变阖辟之宜而専守彛常之制不务敦本富民之道而争求锥刀之末不图甘节之苦而虑悠悠諠哗之怨则浸浸靡靡日复一日坐困而不可为矣何谓革科纳之今朝廷少有科敷州县必増其数其説谓细民逃户无可供输按产而均或致乏事善良畏惮奔奏豪猾巨捍迁延吏缘为奸权宜纵舍则民已倍费矣受纳之间巧百出执役掌事皆老奸宿狯视吾民犹家鸡圏豕惟所咀啖焉权衡斗尺邦有定制一揺手则变多为寡一谬言则指精为粗事例糜费既不可阙隂欺昼攫纷然其间愚民胱惊骇不知所措则又倍费矣受纳既艰权归揽子揽子与仓吏潜通腹心相为唇齿民户自输则千端阻抑揽子代纳则一槩通融仓吏要民民愤之揽子要民民甘之盖依之虽若见侵去之又患无托也民聴命于揽子则又倍费矣或立期促迫或先限监催一檄经过千家搔扰则又倍费矣民安得不重困哉噫民孤立于下众蠧乗之若猬毛非法也官也非上困民也官困民也故官非其人则官为蠧官无其术则下为蠧今欲扶弱沮强惟在得一受纳官尔郡县皆选清亷强力之士主之振职者有赏有陟否则有罚有使应此选者为试才之地发誉之基则人人自励必躬必亲取民之赋如出其槖自然羣蠧屏缩斯民稍寛矣经制之道既尽科纳之又革则国用足而民安富矣夫民之叛上非乐为也由其中懐不满之心故易以倾揺盗贼诱之从为盗贼夷狄刼之从为夷狄谁之罪耶方其为民也官诛求吏掊克视之如草芥不知人心之已解及其既叛也急追捕肆屠戮视之如禽兽不虑邦本之益危岂不殆哉今日维民之道非他要在安之富之而已非谓人人慰劳抚摩之也勿扰之斯安矣非谓人人丰殖赡给之也勿穷之斯富矣民心一固推之不舍逐之不离彼其附上非上人连比胶结之也富之安之民自相维矣
　　维民论下
　　无苛政无暴刑无重役无厚敛维民之道尽矣谁与奉行良法美意被彼黎庶哉外建千官内列百吏亲于民者惟县令耳日者朝廷严选举之法开褒擢之路大县皆自堂除忧民之深也然邑有小大民无亲防重此轻彼岂一视同仁之意哉以县邑至多择其大犹以为难安得尽付良吏哉挈领而裘正理纲而目张太守者县令之纲领也令之贤否守得举之刺之存之罢之荣之辱之声气所加有变化人材之道焉举一郡言之令有亷有贪有勤有惰有循有暴守将贤与慕徳则观感而化畏威则悚惧而化以求知己以寛罪戾心竞力争千里之内皆化而为良吏矣守将不贤与则贪者自遂暴者肆情惰者日偷恬然无所忌惮而洁白公正之吏立已则见尤守法则获谤抗上则招戾往往变节忍诟以谋茍安千里之内皆化而为不良之吏矣龚黄为郡诸邑无不获之民赵张试政千里无不才之令其势然也故守将重寄也有七不可除姻娅勿除勲劳勿除私防勿除祈闲均逸勿除告衰引疾勿除被劾左迁勿除便私养了婚嫁勿除无是七者惟以承宣牧民为心乃分符剖竹其名正其任专且古之牧民者甚难今之牧民者甚易古之守令出入阡陌劝督农桒疏渠筑埧遣鳄去兽课其牛马教之植艺疾疠则治之疗之贫穷则赈之恤之训以祭祀婚冠之礼读以比闾族党之法其劳甚矣今之四民生生之理皆自营办毫发不仰于官惟官勿挠之足矣挠之之由在于不能戢下刻木舞文贪如谿壑弯弧肆威畏于虎狼赇赂公行其乆矣十数年来尤甚钱非盈积不受货非溢槖不携故东臯南畆高门大第鲜衣美食皆此曹之受用也守令虽不残民而民破家荡产于此曹之手善控御者犹不能尽其防况纵之哉故今日守令之良莫先于戢下夫良法美意朝廷之惠也逹朝廷之惠以及民守令之惠也守令之惠弗施咎在守令守令之惠不得施复何咎耶方严文峻法星流火飞今日以乏事褫官明日以缓征镌职虽有岂弟慈爱之心恐惧弗得施也而乃责其循抚之效无闻是犹委市贾之求赢而禁其防利干没趣庖人之进味而恶其剥肤槌髓安有是理耶故赋敛急则守令才赋敛寛则守令贤守令贤则民寛守令才则民扰由上使之也噫羿能簒夏之天下而不能簒夏之民心莾能移汉之社稷而不能移汉之民心是以少康光武之兴呼吸而云聚川赴抑有由也国家茍尽维民之道焉则恢复之功期期可集本固邦宁内何虑乎啸呼外何忧乎介狄哉












　　屏山集巻二
　　钦定四库全书
　　屏山集巻三　　　　　　宋　刘子翚　撰论
　　汉书杂论上
　　陈万年性谄临死召其子咸告教至夜半咸睡头触屏风万年大怒咸曰具晓所言大意教咸谄也初丙吉病时万年与二千石同问疾众退万年独留昬夜乃归吉病甚宣帝临问大臣行能吉荐万年遂为御史大夫呜呼以吉之贤犹乐佞人信乎逺佞人之难也万年以此致身虽死犹不知愧又欲世济其术悲夫
　　王商长八尺余容貌绝人为丞相单于来朝拜谒商仰视商貌大畏之迁延却退成帝叹曰真汉相矣王商闻望见重一时单于岂能知哉特畏其貌耳成帝相商已久闻单于之言始以为真汉相则帝初不知商之所以可用也单于之言果足为重则堂堂之夫皆真相也耶史称王商有刚毅节初商有女太后欲以备后宫商意难之竟辞以疾及商为王鳯所中事下司商惶怖更欲内女为援廼因李媫妤白见其女故张圭以此撃之甚力廷臣史丹等皆排根之商免相三日呕血而死然则商所谓信道不笃既得之患失之者也孔子曰枨也欲焉得刚商岂刚者乎冯野王不为三公名重当世倪寛为御史大夫官属易之以此知士之立朝可不思有以重耶要官显爵居贤则重居不肖则轻人主以是柄而御天下可不慎其选耶
　　元帝诏曰刚强坚固确然亡欲冯野王是也野王以女弟为昭仪不得为御史叹曰人皆以女宠贵我兄弟独以贱野王之行能髙矣观此言未可谓确然亡欲者也孟子曰养心莫善于寡欲易曰君子以惩忿窒欲非近乎道者不足语此
　　赵广汉为京兆告丞相魏相韩延夀为左冯翊劾御史萧望之皆坐诛故班固谓讦上不信以失身堕功广汉术始终如此其死宜也延夀平生谦逊和易所在有称一发不中遂防大戮岂其平日所为出于矫揉耶抑不忍一朝之忿遂掩其终身之美耶是以君子慎其防也
　　史称髙祖定天下异姓王者八国皆徼一时之权变以诈力成功终于灭亡惟呉芮之起不失正道故能传号五世余谓髙祖之定天下多用良平竒谋秘防亦未免乎权变诈力也贾谊谓大扺强者先反长沙廼在二万五千户尔功少而最完势防而最忠非特性异人也亦形势然也斯言当矣
　　萧何起刀笔吏助成汉业髙祖谓之三杰然何非子房韩信之流也何与髙祖防时亲昵故特重之髙祖即位首封何功臣怫然虽髙祖推重勤勤如此而人心卒不服也镇国家抚百姓何实有焉若曰发纵指示其功大也斯言过矣何谓天下方未定可因以就宫室非令壮丽无以示威且亡令后世有以过也观此言何真刀笔吏哉或谓何能识韩信固非碌碌然信之英特亦易识耳漂母识之于饥困之时滕公识之于刀锯之下惟何之言能必行于髙祖此所以独受知人之名也
　　武帝勤兵四夷祸流中外而卒得无他者頼前有文景累培基址后有昭宣抚养疮痍耳不然天下土崩久矣李广之骑射程不识之军律可谓精矣霍去病无所称焉所长者武帝使之学孙呉去病曰顾方畧如何耳不至学古兵法又曰匈奴未灭何以家为其气识已度越诸将矣
　　宋义提兵救赵至安阳不进曰秦胜则兵罢我承其敝不胜则我引兵而西必举秦矣此万全之防也项羽杀义夺其兵破秦义乃没没无闻诚不幸也羽虽胜秦然其计犹出义下羽知秦兵锐甚战难必胜故渡河沈舟破釡甑烧庐舍以必死期一胜岂不殆哉羽虽一胜而秦兵尚众防章邯与赵髙有隙遣人约和羽乗其狐疑又破之竟以粮少与之约和及坑秦军犹二十余万人夫邯军亦精锐羽之所将非其敌也以羽必死之战乗章邯狐疑之隙仅能服之其难也如此非万全之策也初秦兵破周章田儋等项梁乗其敝破之梁轻秦有骄色故义知其必败也义又欲承其敝故以赵闘秦范增之谋深矣不以义为非者势当然也秦不救韩魏周亚夫以梁委呉盖用卞荘子刺虎之说也噫羽既据功名之防故义乃没没无闻诚不幸也
　　亚父日说项羽曰沛公贪财好色今入闗无所取此其志不小吾使人望之气皆为龙成五色此天子气急撃之勿失羽竟不杀沛公亚父曰吾属今为虏矣亚父之知明矣而不知天命也君择臣臣亦择君亚父与羽比肩事懐王无君臣之分也言既不从何不引去知沛公之人事天时如此而忿然欲以区区之力胜之不亦难乎
　　武帝遣李陵属贰师军陵愿得自当一队帝遣路博徳迎李陵博徳亦羞为陵后距奏愿留易曰长子帅师弟子舆尸凶此武帝之所以覆军蹶将也
　　周亚夫强直自信当文帝而显名遇景帝而杀身非有幸有不幸其撡术然也方匈奴宼边文帝遣亚夫屯细桞细桞在长安西当时非临敌之地文帝以万乗临之先过棘门覇上则军中岂不预知哉万弩持满向帝先驱帝至又不得入既入又禁驰驱此亚夫欲以军威示文帝尔如穰苴之斩荘贾孙武之斩呉姬有意为之也文帝因此重之亚夫之名遂显后屡谏景帝帝怒下吏又不对竟杀之夫行已恭事上敬此大臣之节也亚夫不知遵此姑以强直自信不移文帝寛仁故推成其美景帝忌刻故陷于戮辱然则景帝之杀亚夫虽曰滥刑固有以招之矣
　　萧望之不屈霍光而甘于抱闗孙寳不屈张忠而安于主簿后卒为名臣士之行已必正其始易曰进以正可以正邦也彼进之士茍得一时虽欲自反人弗信焉可不慎与
　　公孙宏与辕固同徴宏侧目事固固曰公孙子务正学以言无曲学以阿世士之立朝由其素养洪之阿谀虽未委质固已知之矣易曰素履坦坦
　　严彭祖不事权贵或说曰天时不胜人事经谊虽髙不至宰相愿少自勉强彭祖曰凡通经术当修行先王之道何可委曲从俗茍求富贵乎噫汉儒虽盛若彭祖者可谓有守之士矣彼夏侯胜谓明经取青紫刘歆谓学易干利禄其言鄙矣孔子曰古之学者为己今之学者为人况爵禄乎
　　武帝问申公以治乱之事对曰为治者不在多言顾力行何如耳令霍去病学孙呉对曰不至学古兵法顾方畧何如耳二子所言者殊途所防者一理可谓知为治论兵之要矣武帝能用去病故兵威逺震不能听申公故治道无闻惜哉
　　孔甲为陈渉博士卒与俱死史称渉起匹夫不满歳而灭亡其事至防然而搢绅先生负礼器往委质为臣者何也以秦禁其业积怨而发愤于陈王也刘子曰孔甲诚怨秦而思发愤者然使甲知渉不满嵗而亡甲必不轻与之也委质为臣与之俱死在搢绅先生岂细事哉盖甲之知不明不知胜之不足与也胜初入陈便立王号其志不广矣张耳陈余皆谏止之不从则引其权以去知胜之不足与也又务夸殿屋帷帐之盛彼佣畊者见之犹讥诮之甲曾不如佣畊者乎若知其必亡徒以怨秦与之俱死此特匹夫之发愤耳
　　成帝惑于昭仪自杀絶其嗣子哀帝惑于董贤而欲逊以大位人君一有所惑举其甚重而不顾焉亦可谓昬愚矣
　　中谒者丞陈临杀司校尉辕丰于殿中以此知成帝之时纪纲不肃甚矣杀人不忌曰贼况近在宫掖间耶国柄移于王氏不足怪也
　　陈汤诛郅支单于元帝告祠郊庙赦天下羣臣上夀置酒以其图书示后宫贵人昔楚子以宋馘示文羗君子曰戎事不迩女器讥之也元帝以获郅支图上祠郊庙下以为妇人之悦失礼甚矣其事虽防史臣详着之元帝时御史阙在位多举冯野王行能第一帝以冯媛之故不用曰吾用野王为三公后世必谓我私后宫亲属以野王为比余尝伟之后读石显传乃昭仪兄冯逡尝言专权得罪后朝臣荐野王帝以问显显曰野王亲昭仪兄后世必以陛下私后宫亲帝曰善吾不见是以此见元帝不能为此乃石显之谋也举用三公不信廷臣而折中于宦者元帝陋矣又见小人之譛君子亦各有道也可不戒哉
　　平帝纪王莾奏事史官只书安汉公盖是时平帝之权已移于莾矣史臣非独不敢书亦以见莾已有无君之心也
　　文帝身衣弋绨慎夫人衣不曵地惜百金不作露台治覇陵以瓦器可谓俭徳之至矣然宠幸邓通赐赏通钜万以十数赐铜山得铸钱邓氏钱布天下何耶盖心有所嬖惑不能自胜也然文帝躬行俭约实恵及人小疵不足掩大美故卒为汉世之贤主也其视唐虞三代之君则有间矣
　　袁盎冯唐张释之数谏止文帝帝或大怒或怒起入禁中若不能堪也然卒听数子之言者以能胜其私也成帝委政王鳯王章谏其专权帝初纳之后不忍废鳯卒杀章哀帝欲封董贤王嘉亦数谏帝初惮嘉卒封董贤遂杀嘉二君初非不知其言是也卒杀之者不胜其私也胜己之私之谓克人君能自克如文帝而以成哀为戒岂不贤哉
　　郑当时虽推毂士类然极无操守卜式虽朴直然所行多诈非汲黯之流匹也太史公作汲郑传班固则又以黯式同科是生不见知于武帝死不见知于迁固也周勃入北军令曰为吕氏右袒为刘氏左袒或曰使众皆右袒勃当何如哉是未察其情也方汉臣谋诸吕时禄主北军勃欲入北军不得乃令纪通持节矫纳勃北军复令说禄曰急归将印辞去不然祸且起禄遂觧印以兵授勃当是时军众岂不知勃为刘氏而来哉勃已执兵柄下令以激众心故云耳岂有夺吕禄之兵而复为吕氏哉髙祖曰安刘氏者必勃也其有以知之矣髙祖与项羽战几不免者数矣彭城之败楚围三匝大风昼晦与数骑遁广武之伏弩丁布之追骑当是时也虽有三杰智无所用力不得施卒得无他者天相之也故髙祖曰吾以布衣提三尺取天下此非天命乎韩信亦曰陛下天授非人力也
　　汉楚争天下髙祖非独得诸侯也北貉燕人来致枭骑助汉项王非独失诸侯也鸿门舞剑项伯自蔽沛公此所谓多助之至天下顺之寡助之至亲戚叛之也郦食其谋挠楚权欲立六国后张良难之及追羽至阳夏南良复请彭越王魏韩信王齐使各自为战则楚易散何也葢是时楚兵埀败借魏齐一战之力以灭之因时应变此善用兵者也
　　武帝好大喜夸故一时羣臣皆务为髙言濶论以中人主意希求宠禄甚若可笑公孙宏曰周公朞年而化臣窃迟之王恢曰匈奴侵盗不已者以不恐之故耳东方朔自谓天子大臣吾邱夀王自谓海内寡二司马相如奏大人赋春卿谓神仙可见延年欲囘昆仑河以限虏其言不经受之欣然乃知孝宣总核名实汉家所以中兴也
　　元帝为太子时谏宣帝宜用儒生帝曰乱我家者必太子也及元帝即位贡薜韦匡迭为宰相而孝宣之业衰焉然则是儒生果不可用耶刘子谓不然宣帝不用者腐儒耳所谓儒者不独明训诂通章句而已必练逹世务器识兼全可也宣帝防为辅相者魏相张安世黄覇于定国萧望之之流是也相明易经有师法安世识亡书三箧黄覇系狱就夏侯胜受尚书曰朝闻道夕死可矣定国迎师学春秋自执经北面备弟子礼萧望之好学治齐诗是皆通经术者也处事知宜立朝有守所谓通儒也梁邱贺夏侯胜韦成严彭祖尹更始刘向王襃或以儒术进或以文章显宣帝与之议论于石渠或于燕游播为歌颂第其髙下则宣帝岂不好儒哉元帝任韦匡等为相龊龊鹿鹿亲附阉尹不敢失其意故史臣曰服儒衣冠传先王语其蕴籍可也然皆持禄保位被阿谀之讥则元帝所用其腐儒也耶
  </div>
  <div class="pagination">
   <a href="屏山集_page3.html">
    上一页
   </a>
   <a href="屏山集.html">
    1
   </a>
   <a href="屏山集_page2.html">
    2
   </a>
   <a href="屏山集_page3.html">
    3
   </a>
   <span class="current-page">
    4
   </span>
   <a href="屏山集_page5.html">
    5
   </a>
   <a href="屏山集_page6.html">
    6
   </a>
   <a href="屏山集_page7.html">
    7
   </a>
   <a href="屏山集_page8.html">
    8
   </a>
   <a href="屏山集_page9.html">
    9
   </a>
   <span>
    ...
   </span>
   <a href="屏山集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
