<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 96 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 96 页/共 115 页</h1>
    <div class="content">    自皇上静摄以来，朝著困于空署，台省穷于备牍，卿贰之乞骸者，以听不听为羁；草野之待环者，以行不行为饵。议者纷呶，谓皇上深宫重袭，运其独智，有轻天下士之心，而贤士大夫，亦有愿为冥鸿，不愿为笼鸟，思旦夕去者，上与下有否隔不通之势，十年于此矣。而一旦欲挽回天听，耸动其尊贤敬士之心，岂不难哉！ 
    愚窃思皇上之慢士久矣，骤而望以虚怀折节，为社稷爱士，即伏辕如车右，碎首如禽息，且以为狂瞽无当，益坚其外距耳。夫为皇上计，则当思所以积贤；为士大夫计，则当思所以自积。所谓自积者，何也？士之积威望以动主者，士气也。皇上以一官羁绁天下士，去不成去，留不成留，置之如积薪，而玩之如股掌。士又不自振拔，口称挂冠，身难脱屣，如小儿之嗜饴，啼哭不自胜，则人得而侮弄之矣。此士之积轻一也。士之积悃诚以悟主者，士论也。上恶立名而下喜于借名；上恶树党，而下恶不立党。口腹之间，有蜜有剑。笔舌之上，一矛一盾。即有披鳞请剑之士，主上亦以规置之矣。此士之积轻二也。士之积清白以格主者，士节也。一捷径而争为营，一利孔而互为市。不救积泽之火，而能取丽水之金。不辨一车之豕，而能制两敝之虎。愈巧愈阴，愈亢愈靡。此士之积轻三也。士既以上之轻士者自轻，而上并以士之自轻者轻自重之士。士之自视也，以为股肱手足；而上之视士也，无以异于厮养妇寺。士安得不积轻，而主上安得不积重哉？吾愿今之士大夫，反是三者，而图所以积重。决去就而尊国体，息竞争以定国是，澹营求以养国干，则主上轻士之心，可徐反也。夫燔柴可以祀天，其精通也；积灰可以止水，其力厚也。以皇上之神圣，岂难于天回牖启，而以士之不自重者，成主上轻士之名。为臣子者，其忍自菲薄乎哉！不然，士业已不自轻，而上终不重。士有接履而去耳，不受骄君之饵，亦安往不得贫贱？此亦士之常也，然而非君子所忍言也。 
    愚所愿于今日者，士无漫受上之轻，上亦无遂听士之自重，而天下事乃可为矣。至愚所以为皇上献，则有虎会之对赵简子，与麦丘邑人之祝齐桓公者，在主上亦既厌听之，故敢以自积之一言，发执事者之微指焉。 

初学集卷九十 
    ○制科（三） 

    （天启元年浙江乡试程录（序一首，论一首，策三道）） 

△浙江乡试录序 
    天启元年秋八月，天下当乡试之期。上俞礼臣请，命编修臣谦益偕刑科左给事中臣谦贞往典浙试。臣等受命惟谨。比至则巡按监察御史臣某，申厉功令，︱毖有加；提调监试则臣某某，蒇事庀物，不愆于素，同考试官则臣某某，相与萧誓戒，而后莅事。乃进提学佥事臣洪承畴所取士，锁院而三试之。浙贡士凡九十有七人，先按臣某，以上嗣服改元，疏请广解额。上可其奏，命以今年贡士一百人，它省皆以次及焉。既撤棘，第其姓名及文之可录者，镂版以献，而臣以职事为其序。 
    臣尝读宋陈亮所上书，以谓吴、蜀天地之偏气，钱塘又吴之一隅也。而极论当世之人主，据已耗之气，用日衰之士，难以北向而争中原。未尝不三叹于其言。既而思之，我高皇帝既定金陵，即聘四先生于浙。帷幄秘近之臣，皆浙产也。自时厥后，名卿伟人，铭书于太常者，氏名相望，又何耗且衰之云乎？间尝原本而论之，自中原之文献独传于婺，又参以东嘉之经制，永康之事功，于是黄氵晋、柳贯、吴莱之徒，衍其遗学，涵肆演迤，而后汇卒为金华之道德文章。自祥兴以后，宋之遗民故老，多在旧国，高风苦节，凛冽于浙河之西东，而后激扬为乌伤、临海、馀姚之节义。自渡河之志，不获遂于宗忠简，而陈亮、王自中之徒，以穷乡素士，任百年复仇之耻。其志略愤盈，与江潮海气相为参错，而后发泄为诚意、新建与于忠肃之勋业。溯有宋建都之初，以迄胜国。浙之贤才之生多矣，曾无补于地气之耗息、人才之衰盛，而卒以大奋于我明。由此观之，向之所谓耗且衰者，固其所以瘅盈发，钟美于今日者也。诗云：“诞后稷之穑，有相之道。”我祖宗得人之盛，岂非神之相之也哉？自建州难作，忧时危涕之士，盖尤咨嗟忾叹于忠肃，恨不得起之九京。而臣等乃以上命取士于浙，得一士于忠肃之乡，用以敌王忾而振国耻，其亦天之所以助顺，而人臣之所有事矣乎？逾淮渡江，以达于浙，问独松之关隘，指皋亭之壁垒，为之悄然以恐。睹省会之繁华浩穰，想像所谓行都故宫者，为之凄然以悲。然后作而叹曰：吾今而后知，忠肃之功远也。锁院之试，衣巾笔牍而至者，四千九百余人，曰：“是皆忠肃之乡之子弟也。”摩娑卷帙，焚膏继晷，夜既向午，烛影荧荧于帘几间，有风肃然，如闻告语。已事而竣，相顾而不能舍然，咸曰：“庶几得忠肃其人者而献之乎？”又曰：“未可知也。”於乎！是未可知也。 
    臣之于浙也，考诸职方，循览其镇山泽薮，则有以征其地气。观乎人文，东南竹箭之美，不可胜用，则有以征其人才。较之以帖括，取之以糊名，而遂欲得一士焉，以敌王忾而振国耻，所谓有相之道者也。则不得不征之于神。《诗》不云乎：“神之听之，终和且平。”以国家有道之长，列圣扶养之久，而我皇上聪明睿知，闵予访落，其不忘忠肃于此邦也，神之听之，可知已矣。自今以往，多士其蹈厉奋发，以王勋国功，永有闻于世，使地气之息者不复耗，人才之盛者不复衰。而后之人无复有感慨叹息，如陈亮所云云者，斯我国家之庆，则亦惟神之庸。若夫多士之简牍，与臣等之心目，皆皇上之所使也，皆神之所凭也。告成事而已，而又何讥焉？然臣闻往者江西之事，浙闱之中，有神告之。是录也，亦既献而登之矣，而终未知神之告之者如何也？於乎！敬之哉！於乎！臣与多士咸敬之哉！翰林院编修文林郎钱谦益谨序。 

    △志伊尹之所志 
    论曰：古之圣贤，公其身于天地万物，而不以天地万物与于吾身；公其身于天地万物，则吾之身即天地万物也，是之谓无我；无我则至公矣。以天地万物与于吾身，则有我，有我之人，岂惟养身封己之为病哉？即摩顶放踵，迂其身以为天下，亦所以为私也。是以君子慎所志。射者之有志也，其审固或差以毫厘，而命中必远于寻丈。士之志，其相去也，岂在寻丈之间而已哉！昔者周子论士之希圣也，曰：“志伊尹之所志。”为说者曰：“周子之言，患人之专以发策决科，荣身肥家，希世取宠为事也。”斯言也似矣，而未尽也。请拾其遗说而略论之。 
    夫士之以发策决科，荣身肥家，希世取宠为事者，其于取进，若钩之索物也。持禄养交，以苟岁月，若蠹之食木也，而岂周子之所深患也哉！夫惟有志于圣贤，以荣身希世为耻，而其志之所存有未辨焉，汲汲然以圣贤之学，行其功利之心，则其为患也滋大。不知圣贤之所为汲汲者，汲汲于斯道，而非汲汲于天下也。使圣贤而汲汲于天下，则圣贤之志，亦无以辨于功利者矣。周子有忧之，是故不徒教人学尹，而先教之以志其所志。伊尹之志何志哉？耻其君不若尧、舜，伊尹之志也。一夫不获时予之辜，伊尹之志也。虽然，以此为伊尹之志，是正所谓毫厘而千里者也。古之圣贤，其汲汲于斯道也，没身焉而已矣。故曰：“乐则行之，忧则违之，确乎其不可拔也。”乐则有行之之道，而忧则有违之之道，道之在天下如水之行于地，无往而不在，而岂吾所能行之违之者哉！夫如是，故其视斯世斯民也甚切，而其视功名富贵，漠然无所系于我。其自视也大，故其气足以冒天下，其自任也重，故其力足以运天下；其位置也高，故其地位足以卑天下。今也不然，能乐而不能忧，知行而不知违，汲汲然以天下为事，而我之气不足以冒之，力不足以运之，地位不足以卑之，则亦眇然天下之一物而已矣。以眇然之一物，而出其心神强力以耆柱天下，天下大而我小，天下重而我轻，天下高而我卑，杂然侧出于功利之途，负之而趋，而不自觉也。是故耻其君不若尧、舜，诡遇之径窦也；一夫不获时予之辜，功利之邮遽也；五就汤，五就桀，失身者之节传，而放君窃国者之表识也。此无他，由志之不蚤辨也。志一不辨，而其流至于如是，可不慎欤？伊尹之志何志也？吾所谓汲汲于斯道者也，忧则违，乐则行者也。当其处畎亩而乐尧、舜之道，于光华见其日月，于耕稼见其生民，于东作西成见其时叙，尹固无以天下为也。及其幡然三聘，﹃力于伐夏救民也，胥曷丧之时日而光华焉，胥涂炭之民而耕稼而东作西成焉。尹曰：“此吾忧违乐行，进德修业之一事焉矣，而终无所与于天下也。”尹之志若是者，何也？人皆汲汲于天下，而尹则汲汲于斯道也。汲汲于天下则有我，而汲汲于斯道则无我。有我无我之间，辨志之大闲也。由是观之，则志伊尹之所志者，可知已矣。天地大矣，我于其中，眇然一物也。自有生民以来，圣者创，贤者述，开物成务，兴作补救，纷纷浩浩，至不可以算数。其裁成之，则天地之性灵也；其还归之，则亦天地之能事也。于圣贤也何有？于天地也又何有？而我欲于其中铺张之以为功名，采缉之以为道德。譬之如绘画太空，而追逐日景，斯不亦劳而无当乎？忧而违，乐而行，忧与乐非天下，而违与行非我也。尧、舜其君者吾之愿，而致君不必己功也。一夫不获者予之辜，而救世不必己德也。出处可以异道，而行藏可以不相背。惕跃可以异位，而潜见可以不相师。禹、稷胼胝，而巢父可以去而挂瓢。周公明农，而仲尼可以出而旅人。洙、泗之间，述作遍六经，而颜氏之子，可以退而殆庶。如是而后谓之无我，如是而后公其身于天地万物，而不以天地万物与于吾身。志伊尹之志者，亦若是则已矣。《易》之《乾》曰：“亢龙有悔。”曰：“见群龙无首，吉。”尹以匹夫而放君，以冢宰而放其君之子，不可谓不亢矣。复政厥辟之后，陈戒而告归。自耄耋来朝之外，求其一言一事之著见于史册，不可得也。当是时，尹盖已复为有莘之野人，舍然无所与乎天下国家之事矣。故其告太甲曰：“臣罔以宠利居成功。”斯其禄以天下而弗顾之心与？斯其为不可为首之天德，知进退存亡而不失其正者欤？凡德之有首，以其有我也。天德无我，故不可以为首。伊尹之处亢而无悔，进退存亡，不失其正，以其无我也。志伊尹之志者，于有我无我之间辨之，则思过半矣。嗟夫！三代以还，豪杰之士以学术乱天下者，大抵学伊尹而差者也。周子深忧之，故曰：“志伊尹之所志。”而即继之曰：“学颜子之学。”颜子者，箪瓢负郭之人，其流风遗书蔑如也，乃足以上配伊尹，士何必汲汲于天下哉！周子之在宋也，独抱遗经，以唱不传之学。先儒以为短于取名，而惠于求志；薄于徼福，而厚于得民；菲于奉身，而燕及嫠；陋于希世，而尚友千古。盖亦孟子所谓夭民者欤！吾观宋之世，新法之纷争，雒、蜀之钩党，其人亦皆慨然有志于圣贤，耻以发策决科荣身希世为事，而一以有我为主，亢而不知悔，遂几于相率而祸天下。周子浑然太极之学也，无极而太极，是为群龙无首。其他则转入于阴阳五行矣。用是以建立事功，标准道术，不能无我，则亦不能以无首。首既见而龙德亦少衰矣。於乎！有我无我之间，盖学者诚伪之关，而亦世道治乱之几也。有志于伊尹者，又当以周子为法。谨论。 

    △第一问 
    问：《天保》之诗，下报上也。故其诗曰：“受天百禄。”曰：“万寿无疆。”然则古之君子，忧盛世而危明主者，其殆非与？成周致太平之主莫如成王；中兴则莫如宣王。《诗》《书》所称，何其咨嗟告戒，如不终日也？我皇上嗣无疆大历，服克新祖宗之功德，道扬先帝之末命，天休滋至，亿万斯年。为臣子者，叹欣踊跃，为《天保》之报上，犹恐不及。然或者以谓皇上冲年践阼，有如成王，而狡夷稽诛，有事攘斥，又仿佛宣王之世。则《诗》《书》之告戒，殆未可废于今日与！宣王者，中兴而怠厥终者也，不足为皇上道。则成王不足法欤！或者又以谓成王之时，周公在前，召公在后，敷陈剀切，极于祈天永命，享国长久，故成王之德业为独盛。其在今日，所以进《金鉴》而箴丹者，亦必有道矣。臣子之爱君也，无所不至。诸士子起于草野，忠爱笃挚，而忌讳之禁，无所关知，其言之无罪也，将以闻于当宁。 
    《天保》之序不云乎：“天保，下报上也，臣能归美以报其上也。”夫福禄寿考，人主之所受于天也。臣子以是归美于君，取偿于不可知之天，以报其上，不已诬乎？盛世之臣子，其爱君也切，而其视天也甚近。其视福禄寿考，全而归之君也，不啻日用饮食之相须，而仰而责之天也，可以交手而相付。惟其如是，是故其于盛世有不得不忧，而其于明主有不得不危也。忧危之极，自视若父母师保，而畜其君如小子，谆谆告诫，携手而提耳，不讳危亡，不辟不祥不恶，径直而不厌累复。以谓福、禄、寿、考，吾之所可索取于天而挹注于人主者，必至于如是而后已也。无报上之心，无忧危之实，而徒为福、禄、寿、考之诵祝，则寺人宫妾之爱其君而已矣。执事当圣明初服，发策诸生，而拳拳以忧危忠爱为问。吾有以知执事之所存矣。昔者成周致太平之主莫如成王，而中兴则莫如宣王。成王免丧即政，咨群臣以谋始，不于朝而于庙，然忾然，如祖考之临之也。一则曰“闵予小子”，再则曰“维予小子”。当是时。嗣天子王矣。卑巽悼闵，情见乎词，惟恐人之不以孤孩畜己也。曰：“遭家不造，在疚。”曰：“未堪家多难。”譬诸耆一木于危厦，上雨旁风，发作无时，而恐人之去己也。群臣进戒嗣王，曰敬之，曰不易，其言亦危且苦矣。而嗣王虚己以答之，廪廪乎若《洪范》之锡，若丹书之受，而惟恐其有陨越也。考《行苇》以下之诗，所谓君子万年，干禄百福者，成周太平之盛，蔑以加矣。而诗人歌之曰：“昊天有成命，成王不敢康。”夫其不敢康也，斯所以为万年百福者也。宣王承共和之后，兴衰拨乱，视成王抑又难矣。其恤民忧旱，中心恻怛，备见于《云汉》之诗。“耗攵下土，宁丁我躬。”则穷而归咎于身。胡不相畏，先祖于摧。则迫而告哀于宗祀。其谆谆于昊天上帝之莫我听，若赴诉者之于长吏，疾声大呼而冀其愍己也。其闵闵于群公先正，父母先祖，若陷溺者之望徒侣，呼号燥吻而怼其不我援也。致诚而责报于不可知，笃善而求福于不可必。是说《诗》者所谓不知人于鬼神之别，知祈于此而报于彼者也。考《斯干》之诗，所谓朱芾斯皇，室家君王者，宣王考成之盛，可以概见矣。而诗人序之曰：“遇灾而惧，侧身修行。”夫其遇灾而惧也，斯所以为室家君王者也。恭惟我皇上，诞膺天命，嗣守丕基。日月贞明，神人交庆。宫禁肃清，享祀毖勤。渊嘿临朝，ㄧ穆御讲。可谓有不世出之姿，而将大有为之君矣。草莽之臣，不知忌讳，窃以谓我皇上冲年践阼，二后在天，遗大投艰，正闵予访落之日。而东方小丑，作孽于白山、黑水之间，谪见于天，盖不徒旱魃之为虐而已也。是故以万年百福诵皇上太平之业，不若以夙夜不敢康诵也；以室家君王祝皇上考成之盛，不若以遇灾而惧祝也。皇上诚如成王之不敢康，则《小毖》之求助，将进而为《酌》、为《卷阿》，而《既醉》之备五福，不待言矣。皇上诚如宣王之遇灾而惧，则《云汉》之忧旱，将进而为《六月》、为《车攻》，而《斯干》之颂君王，不待言矣。虽然，宣王者，中兴而怠厥终者也。皇上之所师法者，宜莫如成王矣。亦观于成王之臣所以训戒其君者乎？召公之诰曰：“监于有夏有殷，肆惟王其疾敬德，欲王以小民受天永命。”周公作《无逸》，称殷先王享国长久；文王享国五十年，继自今嗣王，无皇曰今日耽乐。夫召公之戒历年也，周公之戒克寿也，非诅祝之口，则殇悼之辞也。非独自敌以下所不能堪，盖亦慈父所不忍出之于口，而爱子所不能之于耳者也。周公、召公言之不以为讳，成王听之不以为迂，孔子删《书》，又大书而并列之以为万世法。何哉？人主之所畏者天也，而所狎近者寺人宫妾也。寺人宫妾，未尝不爱其君也，而爱之不以其道，悦之以声色狗马，纵之以沈湎叫号，教之以燕安怠惰，惑以丧志，阴阳交争，其不至于夭折者无几也，又其甚而国运随之。则是人主之福、禄、寿、考，上制于天，而下制于寺人宫妾也，甚矣寺人宫妾之足畏也。古之君子知其然。其于君也，震动之以祈天永命，磨切之以荒宁耽乐，使之上畏于天，而下畏于寺人宫妾。祈天享国之训，聒呶于耳，而清明强固之益，丛集于躬。《天保》之臣，所以报上者，如是而已矣。皇上固今之成王也，公卿大臣，亦有以周公、召公之训陈于左右者乎？夫以匝岁之间，鼎成相逮，天地闭塞，严霜夏零，以时序言之，盖亦日穷于次，月穷于纪，星回于天，数将几终而更始之会也。皇上初服，于历为孟春，于律为泰簇，于卦为《乾》之九三，去凝阴Ё寒之时，犹未远也。阳气蒸而易渝，土脉发而易眚，不可以不戒也，不可以不慎也。宋臣苏辙，当元之初，尝论成王之寿考，以为周公辅导之功，而又深致戒于医和之语赵孟者。然则房中之乐，应门之刺，殆未可以为迂而忽之也。是故燕私不可以不谨也。宋真宗欲与后宫游内库，章穆后曰：“妇人之性，不能无求。”府库，国家所以养六军，备非常也，不宜滥耗之。是故赐予不可以不节也。大婚之后，阿母未就于外舍；燥湿之勤，封爵求加于小君。祖宗之典例，未之有也。夫野王之封，杨震之所力争也。山阴之封，左雄、李固之所极谏也。今事虽寝格不行，得无为干政市恩之渐乎？是故恩幸不可以不裁也。凡此皆大臣之所当朝夕纳诲，而皇上之所当日慎一日者也。然其端在于畏天，而其要归于爱身。苏辙有言：“知道而后能爱身，知爱身而后知爱人，知爱人而后知保天下。”斯言也，非辙之言，而周公、召公之言也。祈天永命恒于斯，享国长久恒于斯，在公卿大臣善为爱君计，无使寺人宫妾之爱得以胜之而已。夫以人主之尊，推极而上之而有天；自人主以下，累而下之，不可算数，而后有寺人宫妾。乃寺人宫妾，遂能与上帝参制人主福、禄、寿、考之柄。以成王睿圣之质，周公为师，召公为保，左右夹侍，殚竭其丁宁告戒之力，而后乃忄堇而胜之。於乎！亦已危矣。吾学《周礼》，内臣自内小臣以下，女宫自世妇以下，皆统于天官。而内宰之职，掌阁寺之版图与其政令稍食。自内宫以下，皆掌教以阴礼，周公为师，位冢宰，则内臣女宫，皆其禁令政教之所及也。惟禁令政教可以及于内臣女宫，故其严重之体统，足以压服宫府，而忌惮操切之辞，不至格于人主之左右。此周公建官立法之深意，而致太平作礼乐之本原也。宋真宗之时，文彦博叱内侍史志聪曰：“尔曹出入禁闼，不令宰相知人主起居，吾行斩尔矣。”宋之宰相，其威重行于近侍若此。而今何独不然？生窃愿公卿大臣深惟先帝仍几之言，仰思宗社付托之重，引师保之大义，考周官之遗法，绎苏辙之危言，而仿文彦博之故事，如是而皇上之福禄寿考，不远过于成王，而《天保》之诗不作，吾不信也。生也率意以复明问，干犯忌讳，不为不多矣。虽然，丹《金鉴》之规，忠臣硕辅之职志也。负暄采樵之献，田夫孺子之所有事也。其爱君不同，其不比于寺人宫妾则一也。执事所谓言之而无罪者，此也。谨对。 

    △第三问 
    问：史以事辞胜，亦兼道与法而有之。夫断木为棋，扌完革为鞠，亦皆有法焉，而史其可以无法欤？近世之论者，侈言古文，曰：“迁、固而下无史矣，欧阳氏之《五代史记》，君子深叹焉，以谓可与迁史同风。”其信然与？宋、辽、金三史，修自胜国；《元史》修自圣祖，编缀丛杂，卷帙浩烦。其间国统之离合，纪载之得失，亦可得而悉数之欤？明兴二百五十余年，文人献老，亦多言史事矣，而迄无成史。万历中尝开局纂修，未几报罢。使名山之藏有闻，石渠之业不辍，则本朝之史，遂可跨唐、宋而上之欤？天子初践阼，既命纂修两朝《实录》，留心史事，甚殷盛也。诚欲网罗十庙之书，勒成一代之史，草创润色，若何而可？宋以后四史，识者谓当亦隐括芟削，以附欧阳氏之后，不识可欤？诸士子学知古今，于笔削之义，盖窃取之久矣。其以所闻，悉著于篇。 
    尝窃闻史家之法矣，以一代为经，以一代之事与人为纬。何言乎其经也？创守治乱，兴废存亡，升降质文，包举一代之全史者是也。何言乎其纬也？律历礼仪、河渠食货，其事不一，而一事亦有首尾也；公侯将相、贤奸顺逆，其人不一，而一人亦有本末也。以言乎经纬错综，则一代之事，襞裂为千百，而千百事之首尾，不出于一事，一代之人，胪传为千百，而千百人之本末，不出于一人。所谓一事一人者何也？吾所谓创守治乱，废兴存亡，升降质文，包举一代之全史者也。匠人之营国，县地视景，规方既定，则左祖右社，面朝后市，举不出其经营之内。迁、固之史，所以度越百代者，如是而已。自晋以后，变尤多而其文益下。奋乎百世之下，断然以古人为法，而后世有所准绳，则无如欧阳氏矣。欧阳氏之作《五代史记》也，上下五十余年，贯穿八姓十国，事各有首尾，人各有本末，而其经纬错综，然于指掌之间，则史家之法备焉。本纪以谨严为主，而琐事靳语，于《家人》《杂传》发之。朱梁之家事，见于《家人传》，所谓不可道也。唐庄宗弑而书崩，而其事详于伶官传，讳而不没其实也。晋出帝之北徙，详于《家人传》，而咨尔子晋王之册，著于《四夷附录》，为中国讳也。有列传以为之区分，有杂传以为之隐括。而《一行》之次于死节死义也，所以劝忠也。唐六臣之次于《一行》也，所以耻六臣也。《义儿》《伶官》次于《六臣》，而《杂传》又次之也，所以著类也。上下五十余年如一季，贯穿八姓十国如一国，举其一二，其全书可知也。以欧阳氏之史法，考之迁、固，若合符节。而其文章之横发旁肆，与太史公掉鞅下上，则又其余事焉矣。世之君子，侈言古文，曰：“迁、固以下无史。”又曰：“欧阳氏之史，欧阳氏之文而非《史》《汉》之文也。”彼固不知文，又安知史？不知太史公，又安知欧阳氏哉？文中子不云乎：“昔圣人述史三焉。六经、史之祖也。左氏，太史公，继别之宗也。”欧阳氏，继祢之小宗也。等而上之，先河后海，则以六经为原；等而下之，旁搜远绍，则以欧阳氏为止。此亦作史者之表识，而论史者之质的也。五代以后，则又有可得而言者矣。国统之离合，昔人辨之者众矣。元人修端之议，以谓当以五代之君，通作南史；辽兼五季前宋为北史，建隆至靖康为宋史，金、源与南宋为南北史。夷狄之臣，尊胡虏而卑诸夏，无足怪也。近世儒者之论，则谓当以宋统辽、金，如刘、石、符、姚之载记，尽削帝谥陵号，以比四夷称子之例。又欲刊落蒙古一代之史，附于帝既亡之后。此又非通论也。当胜国修三史时，正统之论，喧呶史局。揭斯曰：“莫若厘为三史，而各统其所统。”众论乃定。我太祖高皇帝曰：“元有国一百六十二年，国可灭，史不可灭。”大哉斯言，万世不能易也。然则国统之离合，盖可以无辨矣。以纪载之得失言之，宋以下四史，其文辞烂然可观。而金史叙南迁丧乱之惨，记刘祁论相之辞，亦古者良史之遗志也。独于史法，皆不能无憾焉。史之有本纪，一史之纲维也。今举驳杂细碎志传所不胜书之事，罗而入之于本纪。古之为史者，本纪立而全史已具矣；今之为史者，全史具而本纪之规摹犹未立也。发凡起例，举无要领，纪事立传，不辨主客。互载则复累而无章，迭举则错迕而寡要。此三史之同病也。《宋史》在三史中卷帙最多，而阙略亦不少。如《韩琦传》不载仪鸾司撤帘之事，《狄青传》不记与曾公亮论方略之详，考一代家传别录，有不可胜书者矣。又如史弥远之传，但序官阀，兼载奏章，而末缀数语，谪其奸邪。首尾两截，褒刺失据，不已疏乎？作史者既无要领，则纪载不得不烦。凡窜身边事，挂籍党人者，人立一传，浩如烟海，而才人志士，参列其间者，类皆冒没于枯竹汗简之中，不已亻真乎？秉笔之臣，身在胜国，有岛夷索虏之嫌，内夏外夷，安攘恢复之大义，皆未敢以讼言。至于靖康之流离，淳熙之屈辱，皆没而不书，则何以著臣虏之羞，严事仇之讨乎？它如崖山之故事，桑海之遗录，与宋之遗民故老，哭西台而树冬青者，一切抑没而不书。虽曰定、哀多微词，不已过乎？此《宋史》之失也。《元史》成于洪武二年，元统已后，续成于三年。自开局以至削稿，皆不过五六月而已。国初禁网促数，多所忌讳，而又限之以条例，要之以时日，焚膏宿火，仅而成书。非有老于文学，熟谙掌故，如宋、王二君子总领其事，欲成一代之史，何可得也？然仅可称稿草而已。其初进之表，所谓往牒舛讹之已甚，而他书参考之无凭，虽竭忠勤，难逃疏漏者，盖实录也。此四史得失之梗概也。明兴，至嘉靖、万历之间，谈史者纷如矣。以郑端简之博雅，其论赞可比于陈寿，而才识远不逮于欧阳，又况于所谓侈谈古文者，其于史家之法，概未有闻焉者乎？万历中以阁臣之请，开局纂修，未卒业而报罢，论者惜之。虽然，令南充不死，史局不罢，一代之成书，遂可凌唐、宋而上之乎？於乎！此非生之所敢知也。以二百五十余年之久，日历起居，因仍往事，轩上计，弗询郡国，一旦欲贯串掌故，罗放失，盖已难矣。其尤难者，则无甚于国初。《秦楚之际》，太史公有《月表》矣，系楚于秦，所以系汉于楚也。龙凤之于我明也，高皇帝未尝讳也，而载笔之臣讳之。今其事若存若亡矣，即不必列之世家，亦当存以《月表》之法，而谁与征之？伪周之事，一时遗臣故老，如陈基、王逢所纪载，皆凿凿可据，而考之《元史》、国史，无论事实牾，即岁月亦且互异。基与修《元史》，非见闻异辞者也，而又使谁正之？至于鄱阳代溺之事，青田牧竖之言，传讹增益，其诬较然，而至今未有是正者也。生以为史未可轻言也。诚有意于史，则亦先庀其史事而已。司马光修《资治通鉴》，先使其僚采摭异闻，以年月日为丛目。丛目既成，乃修《长编》。汉则刘，三国至南北朝则刘恕，唐则范祖禹，《通鉴》之有《长编》，所谓先庀其史者也。今之《会典》，古之《六典》《会要》也。《唐六典》为卷仅三十，一代之典章备焉。今不可及矣。唐、宋《会要》，皆不可得见，独元朝《经世大典》出于虞集辈之纂修者，仿《六典》之例，分天、地、春、夏、秋、冬之别，凡君事四：曰帝号、帝训、帝制、帝系；臣事六：曰治典、赋典、礼典、政典、宪典、二典。读其序录篇目，其义例井如也。仿而为之，而书志之事举矣。宋人《琬琰》之录，汇聚家状别录，以备采择。而元人苏天爵《名臣事略》之辑，先疏其人而件系其事，自鲁国、淮安以迄于司徒文正，有元一代之人物，荟撮于数卷之中。今所传献征诸书，足汗牛马，以方天爵之书，蔑如也。仿而为之，而列传之事举矣。此所谓庀史事者也。若夫史法，则存乎其人而已。李翱有言：“唐有天下，圣明继于周、汉，而史官叙事，曾不如范晔、陈寿所为。”以盛明之世，蓬山芸阁，比肩接武，岂无欧阳氏者奋笔其间，而徒如李翱之愤懑于唐乎？则亦待其人而已矣。明问又谓宋以后四史亦当隐括芟削，以附欧阳氏之后，此格论也，然而其任益难矣。曾子固为《南齐书目录序》曰：“史者所以明夫治天下之道也，为之者亦必天下之才，然后其任可得而称也。”是故能会通一代之事者，其中能囊括天下之事者也。能铨配一代之人者，其中能包裹天下之人者也。譬之匠人，县地视景，其目力绝出于都邑之外，而后可以营建都邑。不然，虽审曲面势，穷老尽气，亦谓之众工而已。愚生伏习章句，见不出衣鱼壁蠹之外，何足以知史事？辄因明问，而述其旧闻如此。执事者其进而教之。 

    △第五问 
    问：世之言兵法者皆宗黄帝，所谓余奇为握者是已。然又以谓或本于八卦，或出于井田，其说可得而详欤？三代以下，如诸葛武侯之于蜀，李卫公之于唐，皆以善阵名，皆有合于握机之遗法与？说《诗》者以《常武》之诗为先王用兵之法。夫兵之有法，圣人所以仁天下之具也。以有兵胜无兵，以有法胜无法，是不可以不极论也。东师之出，盖累年矣。败兵蹙地，疲民费财；其为祸不可胜言。然至于今，尚未知所御者何兵，所用者何法也。善疗疾者，视病而处方。辽左之事，既以无法败矣。今欲疗之，其方安出？握机之法，在近代犹多用以取胜，此亦已试之方也。今何以置不讲欤？《易》之《师》曰：“师贞，丈人吉。”又曰：“师出以律。”师之以律，兵法也。而丈人，用法之人也。然则握机之法，亦有待其人欤？诸士子投笔而叹，其有日矣，盍为我条疏之。子言之：“我战则克。”则亦安得曰“未之闻也”而已哉？ 
    兵法之作也，其圣人所以仁天下之具乎？昔者淳朴渐散，圣盗并起。圣人知天下之不能无疾病也，蜇吻裂鼻以尝百草，而《本草》兴焉。知天下之不能无争战也，仰观俯察，以制八陈，而《握奇》兴焉。《本草》所以疗病也，《握奇》所以疗乱也。用兵而不知法，是欲治病而不用药也。谚有之曰：“学书纸费，学医人费。”建州之事，其为人费也亦已多矣。则或诊视之过，而医国者之有未审也。敢因明问而妄言之。夫《握奇》之法，传于世者，十九言而已。以《易》象言之，天圆而地方，八卦相重，是故天地风云龙虎鸟蛇，八卦之方位也。以井田言之，井九百亩，其中为公田，数起于五，成于八，是故四为正，四为奇，余奇为握奇。井田之规制也，以《周官》考之，万有二千五百人以为军，万之有二千，二千之有五百，皆所谓余奇为握者也。大司马以农隙讲武事，教众庶，修战法，而汉武帝命霍光习阵法于未央，皆是法也。自时厥后，诸葛武侯用之于蜀，李卫公用之于唐。武侯之衍为六十四也，其法一变，而余奇为握者不变也。岂其妄作，文本《河图》，薛仕隆之所以赞八阵也。卫公之改为七军十二辰也，其法又变，而余奇为握者不变也。握机握奇，本无二法，卫公之所以对太宗也。盖古今兵法，已尽于十九言矣。而十九言之变，不可以胜穷。天有衡，地有轴，前后有冲，握奇之定位也。先出游军定两端，握奇之大用也。四头八尾，触处为首，应敌之势也。阵间容阵，队间容队，束伍之法也。故曰：“此兵法之祖也。”张文潜之说《常武》也，以为先王之时，用兵之法，以战以守，可以概见。不留不处，兵尚神速，且省费也。王舒保作，舒者，不竭士力以争利，保者，依水草丘陵以为固也。如飞如翰，《管子》所谓有飞鸟之举，善超高也。如江如汉，所谓有积水之洋，善守下也。固如山之苞，止营垒也。顺如川之流，行部伍也。赫赫为弱，外诱敌也。翼翼为饬，内谨法也。於乎！兵者，先王所以止杀，而非所以教杀也。《司马法》曰：“不加丧，不因凶。”所以爱夫其民也。冬夏不兴师，所以兼爱民也。夫敌之民犹爱之，而况于吾民乎？我胜而人败，犹不忍于尽敌也，而忍于取败而自尽乎？先王知兵之难弭而杀之不易止也，徒使之剑戟击撞矛盾支柱而不示之以法，所伤实多，是故作为兵法以教民。吾所谓天衡地轴前冲后冲之法，语其精微变化，士君子未必晓畅；而就其行列坐起，左右共命，则伍两卒联之人，固已如服之便于身，而器之习于手矣。居而为壁垒，出而为行阵，胜而不骄，败而不乱，我有《车攻》薄代之能，而天下寡伏尸流血之祸，用此法也。故曰：“握机者，先王仁天下之具也。”东事之殷也，于今五年矣。征兵数十万，而不知所召募者何兵也？屯兵四五年，而不知所教练者何法也？聚而豢之，则如列刍灵；委而顿之，则如捐土梗；縻而烂之则如羊豕。竭海内之力，驱内地之人，延颈重足，雁鹜行列，以膏奴之锋刃。比其尽也，又牵率而请益兵。我之兵有尽，而奴之锋刃无厌，则是岂可为长计哉？耶律淳之伐金也，旌旗戈甲，绵互如银山。阿骨打面一呼，拉然而颓，兵固不在多也。王翦之破楚也，日夜饮食，抚循其士卒，至于投石超距而后用之。令不计其士之可用，而徒曰非六十万人不可，则翦岂知兵者哉！以有兵胜无兵，以有法胜无法，古之训也。故曰：“有制之兵，无能之将，不可败也。”往者女直弃，渡易水，并辽躏宋如反手者，以其兵法习而什伍连坐之令严也。其后用拐子马捣中坚，张两翼，略如翼虎阵之法。奴今盖犹袭用之，而我顾不知也。彼有法，我无法，则是彼有兵而我无兵矣。不此之讲，而徒曰增兵者，何也？人言辽之陷也，川、浙之兵犹殊死血战，结阵相向，奴酋惮之。夫浙兵之束伍，戚继光之教也。川兵之力战，刘显之遗也。今不问其所以能战，不恤其所以徒死，ん然合喙而称之，是无以异于从旁而观剧者也。於乎！东方之受病，可谓深矣。当抚顺之失，悻然以用壮为事，战而不知所以战也，我是以有浑河四路之衄。及四路之败，靡然以用兵为惩，守而不知所以守也，我是以终有辽阳之没。譬之治病者焉，君臣佐使，忄昏然而莫辨，寒热温凉，交手而杂投，其不至于杀人者无有也。靖康之事，叶以谓不战而败，不守而亡。今之河东，已不幸而类之矣。既败而后策战，既亡而后图守，则非反其所以败而易其所以亡，固不可也。夫辽何以不守？以其不战也。辽之兵何以不战？以其无法也。向者惩浑河四路之败，欲屯聚二十万众，缓则画疆而守，急则婴城而守，而不复以进战为事。是故开原陷，退而守沈，沈阳陷，退而守辽。今已画河西而守，彼有进，我无退矣，其势不得不战。而议战不得不力惩于向之无法。今夫握机之法，余子俊以之平瓦剌矣，王守仁以之平宁藩矣，王骥师其意，以创什伍之法，亦以之征麓川矣。其事皆在近代，非远而不可稽也。吴立叠阵法，诸将疑之。曰：此古束伍令也，得车战余意，无出于此。”战士心定，则能持满，敌虽锐，不能当也。以一军破金人贯战之老酋，其所谓战士心定，敌不能当者，此古人用法之妙也。为今之计，宜急用知兵之将，简汰老弱，遗去伤残思归之士，得精卒二三万人，益以江、淮习流之卒，与川、浙、畿辅蹶张飞之徒，本握机之意，用束伍之法，刻期教练，自成一军，以文臣知兵者监之。奴若来，厚集以待之；不来，则四出以扰之。使奴知我有兵可战，而我亦知有战可恃。所以守河西而窥河东者，计无要于此。若不知出此，徒日夜征兵益戍，老师费财，以顿兵进取为名，而以蹙地退守为实。无法必不能战，不战必不能守。辽阳既失，退守河西；河西有事，退守何地？此可为痛哭流涕者也。《易师》之初六曰：“师出以律，否臧凶。”师之有律，兵法也。人徒咎浑河之冒进，四路之丧师，以谓失律之凶，而不知辽事之否臧，咎不在战，而在于不战而图守，有兵而无法也。东方之病亟矣，求已试之方，而收瞑眩之效，在医国者审视之而已。师之彖曰：“师贞，丈人吉。无咎。”王弼曰：“丈人，严庄之称也。”为师之正，丈人乃吉也。子言之：“我战则克。”必也临事而惧，好谋而成。由此言之，行师之人，严庄之丈人也。行师之事，戒惧好谋之事也。有黄帝、风后之人，则可以制法；有武侯、卫公之人，则可以变法；有师贞好谋之人，则可以用法。说以使民，民忘其劳，东山之盛也。虽绝成陈，虽散成行，其众可合而不可离，名曰父子之兵。孙、吴之制也，握机之法，未有不待其人而行者也。圣天子神武不杀，以常德而立武事，所谓丈人、元老者，殆将必有其人焉。生也呻其占毕，罗兵事于故纸之上，譬之庸医按轩、岐之成书处方而视病，岂不或验，以进于秦越人之前，多见其不知量也。於乎！辽左陷没以来，盖亦有瞪目拱视，谓蹙国可置，而狡夷不足忧者矣。唐周鼎失沙州，州人胡服而臣虏，岁时祀父母，衣国中之服，号恸而藏之河。广武，梁故时城郭未隳，龙文城耋老见唐使者，拜且泣曰：“顷从军没于此，朝廷尚念之乎？”中国而不念河东则已；中国而犹念河东也，其亦可以深思而早计之矣。夫庸医之诊病也，一言而中，则病者改容而听之，何也？以为庸医不足信，而讳疾忌医者，其病必不可为也。执事者以生言为如何也？ 

初学集卷九十一 
    ○外制 

（一〓并序）（外制集序） 
    前代学士院掌内制，舍人院掌外制。国朝两制皆属翰林，设中书科，就翰林承草登轴而已。太祖尝言翰林鲜人，制诰多自作。今内阁尚有存者。词意谆重，足以仰见圣祖审慎职司，儆励臣工之至意。成祖始抡七人入内阁，备顾问，兼司两制。孝宗时，李文正公以侍郎入阁，专管诰敕。嗣是皆以尚书或侍郎兼阁学专管，可谓极重矣。然文正诸公文集，皆刊落制词不载。或谓纶绋尊严，不当错置别集；或谓馆阁隆重，无暇简点文字。理或然也。正统以后，迄于正德，简牍相沿，郎吏胥史，可以按籍缮写，王言遂为故纸，而代言之任日轻。嘉靖中，天子雅意右文，每与相臣言祖宗任翰林故事，推举翰林春坊官入管诰敕。于是瞿文懿、高文襄之流，训辞尔雅，彬彬可观。久之而增华加厉，铺张藻饰，予取予求，无复体要。代言之任重，而王言则未尝不轻。万历初，江陵特疏驳正，以君谄其臣为讥，申饬严厉，而迄未能止也。天启元年，少师高阳公以宫庶领外制，创为严切典重之文，援据职掌，谆复训诫，阐潜德，章仪，乡里妇孺，纤芥毕举。于是制诰之体，粲然一变。余以史官承乏。从公之后，大端皆取法于公。而参酌质文，规唐、宋，则窃有微指焉。余谢事不及十年，而制诰之文又再变矣。常衮不云乎：“其文流则失正，其词质则不丽。”夫质而不丽，非吾之所逮及也。近代之流而失正者有二：抽黄对白，肥皮厚肉，其失也靡；标新竖异，牛鬼蛇神，其失也纤，靡之与纤，其受病于卑俗则一也，然而世之病之者则寡矣。嗟夫！以余之老于史局，在著作之庭，又幸附通儒元老之后尘，不能洗心立专 力，明纶旨之典要，定后作之章程。而所谓流而失正者，在后于余者乃滋甚。岂余之不肖，不能障狂澜而东之，顾反为之掘泥而扬其波乎？权载之曰：“使盛圣之文明，不登于典谟训诰，罪在菲薄。”余诚无所逃罪也矣。 
    归田多暇，发向所作制草而阅之，颜面坟赤，愧汗交下。录为十卷，椟而藏之，且略述代言沿革升降之概，以叙于首。间一省视，庶可以知余之有罪，而长遗恨于斯文也。崇祯十五年十二月十六日，常熟钱谦益序。 

    （皇后册文（掌外制日恭撰）） 
    维天启元年，岁次辛酉，四月壬申朔，二十八日己亥，皇帝制曰：“朕嗣服守成，侧身思永。”缵两朝亿万年之令绪，在余一人；奉二祖十一宗之享尝，惟末小子。言念基图之重，敢谋宫室之安。乃左右弼臣，宗伯副贰，暨大夫宗妇，道扬末命，祈协神民，咸曰眇躬不可以不承，中宫不可以无主。仰稽俯询，先志后占。择建贤明，宣理阴教。若时元吉，正位黄中。国有故常，余敢弗率。咨尔张氏，博厚配地，淑哲亻见天。上应张星，主太庙明堂之位，下临角亢，叶后宫轩辕之占。文定厥祥，天作之合。嘉典大备，祖考有闻。乃特遣使持节，以金册金宝，立尔为皇后。於戏！闵三年在疚之时，思三日嗣亲之礼。母仪不远，溯遗范于两宫，内治惟艰，我将于九庙。惟尔之赞奏予治，效关雎之进贤；惟天之右序予家，笃螽斯之衍庆。服我彝训，惟乃之休。 

    （太子太保户部尚书兼文渊阁大学士刘一授光禄大夫） 
    制曰：朕嗣守基图，祗承鼎革。受遗绪于祖考，我成功；念嗣德于眇躬，惟予报诰。永言顾命，曰有荩臣。深惟弘济之艰，敢后勤劳之奖。式涓旦，播告路朝。具官刘一，四气均和，五行钟秀。学足以谋王体而断国论，材足以亮邦采而熙天功。绵历禁涂，休有誉处；暨兹登用，自我先皇。甫膺恤宅之知，遽道凭几之命。保全凉昧，奠此危疑。秘殿应门，力捧继离之日；高文典册，载宣重巽之风。虽参预机务之间，实首任安危之寄。在昔周家缀衣之命，太保俾爰；以及宋室撤帘之功，上公定策。肆我陪辅，奋为宗功。自非谋国而后身，孰能沉几而先物？矧余垂拱之日，尤资辅弼之臣。若占以决疑，赖屋楹而任重。是用参华槐位，晋陟鼎司。重以训辞，著之册府。特授尔阶光禄大夫，锡之诰命。於戏！天子王矣，尔将稽首以扬言；股肱良哉，余乃敷心而历告。闵一人之在庙，恤我无疆；答二后于在天，暨其有比。有常德而立武事，正朝廷以正百官。永承于休，往笃尔烈。 

    △妻徐氏赠一品夫人 
    制曰：夫妇之义，比于君臣。艰难勤瘁以相成，而死生契阔以相恤。今吾陪辅，宣力王家。漏泽下泉，及尔同室。循念终始，良用忾然。具官刘一景妻累赠夫人某氏，教成师氏，归于德门。有《鸡鸣》儆戒之心，有《葛覃》浣濯之德。命之不永，中道弃捐。当纶扉夙夜之时，溯蓬荜辛勤之日。丝麻菅蒯，眷彼劳人；黾勉有无，有怀国恤。心之忧矣，何以告之？兹加赠为一品夫人。我有宠章，贲其终始。尚为观于家国，亦有闻于册书。 

    △曾祖廷章赠光禄大夫太子太保户部尚书兼文渊阁大学士 
    制曰：《记》曰：“天降时雨，山川出云。维岳降神，生甫及申。”古之人崇重辅相之臣，原本于神天，而归功于五岳，若此其极也。又况于其曾祖王父，渊源自出者乎？刘某乃具官某之曾祖父，潜于丘园，躬有善行，劬躬焘后，再世而显。至于曾孙，作吾良弼。鼎革之际，忠勋茂著。余曰：“惟乃曾祖王父，佑启后人，若泰山之出云雨，若五岳之降神灵，原深祉厚，不可以不显。”是用特赠具阶官。於戏！衮衣绣裳，有事家庙。其致朕命，诏于有神。尔祖尔思，可以教忠。来享来觐，可以观德，於戏休哉！ 

    △曾祖母陈氏赠一品夫人 
    制曰：乃者即位改元，颁布恩赉，均庆方夏，漏泽泉壤，所以劝臣劳而敦孝治也。矧予良弼，逮受顾命，自祖以上，内外媲德，其可忘哉！某氏乃具官某之曾祖母，仪法在躬，作嫔令族。阴教纯备，含德弗耀。用能使其后昆，丞弼我国家，以有闻于世，渊源深长，肆余宠嘉之。兹特赠为一品夫人。於戏！乡里妇孺，晦昧百年，翟副笄，诏于幽穸。国恩至是，可谓隆矣。惟尔其服享哉！ 

    △祖士沃累赠资政大夫礼部尚书兼东阁大学士加赠光禄大夫太子太保户部尚书兼文渊阁大学士 
    制曰：昔杨、袁二氏，为东京名族，德业相继，史传称之。然其祖父，或以欧阳尚书教授乡里，或以孟氏《易》起家为令。世学所开，必有其自，或原或委，岂偶然之故哉！累赠具官某，乃具官某之祖父，经明行修，夙夜强学。一亩之宫，终焉以老。畜积演迤，遗经粲然。及子而显，至孙而大。肆吾辅臣，被服旧德，纟由书载笔，宣力政府。一经之诒，百岁之树，光华蕃衍，顾不休与！是用加赠具阶官，服我休命，益大尔家，无俾杨、袁专美于汉。 

    △祖母何氏加赠一品夫人 
    制曰：为吾政事之臣，所以崇大其祖先者备矣。惟将相能致备物，家庙有严，宗祖具享。而于王母无所加命，畀之义，何以上及于祖妣也哉？累赠夫人某氏，乃具官某之祖母，恭俭肃祗。宽仁慈惠。克媲君子，以昌厥后。山泽气合，而百物以生；律吕位同，而五声叶应。再世之后，莫之与京。和鸣锵锵，发祥有自。兹加赠为一品夫人，馈享用加，典礼为称。尚其幽穸，知享此荣。 

    △父曰材原任陕西布政使司左布政使累赠资政大夫礼部尚书兼东阁大学士加赠光禄大夫太子太保户部尚书兼文渊阁大学士 
    制曰：人才之生，必有原本。如采珠玉，以供服御。如植杞梓，以备器用。国既养之累朝，而家亦培之奕世。今吾元臣，曰惟旧德。名德重光，保世滋大。推本所自，余用叹嘉。原任具官累赠具官某，乃具官某之父，风操廉辨，︳谟经远。执持之节，著于郎署，驰驱之略，效于边陲。而命不永年，位不偿德。笃生三子，蔚为民誉，肆我陪辅，遂秉国成。朕毗倚顾命之老成，循览国家之故事。为榱为栋，胥本一木之材；若梓若漆，咸预百年之用。眷惟堂构之崇高，追溯渊源之深长，是用加赠具阶官。於戏！溯设官之初意，内外咸正中书；稽加命之旧章，公孤皆由历考。追以命汝，用嘉有子。传之史册，惟良显哉！ 

    △母杨氏加赠一品夫人 
    制曰：朕嗣大历服，得名世之士，以保余于多艰。余嘉乃绩考，次其家世，于稽其内则母仪，艰难勤苦，可以观感。余忾然念之。赠夫人某氏，乃具官某之母，言有物则，行应图史。相夫子于盛年，则冰檗有闻；抚诸孤于稚弱，则荼苦无间。恒其贞德，终为母师，肆我荩臣，弼余初服。惟此泣涕受遗之日，何异号呼誓死之时。旋观屯难之余，尚识艰贞之自。兹加赠为一品夫人。昭我管彤，著于国史。庶几令名与子俱传于天下。 

    △太子太保户部尚书兼文渊阁大学士韩广授光禄大夫 
    制曰：惟上天之降割，我成功，惟劢相之有人，保予冲子。昔者宅忧翼室，周王垂答拜之文；定策两朝，宋代厚元勋之报。闵余小毖之始，无竞惟人，肆我大赉之恩，若古有训。载蠲刚日，敢告治廷。具官某，道亚黄中，文称白贲。世家有旧，励王臣之匪躬；王国克生，应天民之先觉。飞华夷路，为文学侍从之臣；抗志丘园，蹈易退难进之节。出处一致，望实兼优。乃平进于詹端，遂擢参乎揆席。念先皇仍几之托，夙夜在公；当眇躬受同之初，疑丞不贰。推同心而调鼎，允叶规随，若昆命于元龟，相资谋断。毅然怀体国之色，弼予一人，俞哉有让德之风，间于两社。朕用嘉止，时乃之休。是用晋秩地官，氵存登宫保。仍兼秘阁之直，对司魁柄之尊。特授尔阶光禄大夫，锡之诰命。於戏！以嗣服之多艰，属边陲之有警。内以安百姓，外以镇抚四夷。若之领度支，北军为之气壮，若琦之任经略，西贼于焉胆寒。体一人仄席之思，雪四郊多垒之耻。无荒朕命，永世有辞。 

    △妻杨氏加赠一品夫人 
    制曰：夫妇之义，比于君臣。国有夹介之劳，眷惟旧德；家有贤明之助，无间死生。具官某妻累赠夫人某氏，荫藉高华，操持雍肃。奉元臣之家教，故环佩有常声；习夫子之阃仪，故珩璜有茂矩。拟箴图于《七诫》，蔚矣管彤；佐膏火于三余，居然宾友。大命不淑，德音永存。兹加赠为一品夫人。於戏！媲美大家之风，没而不朽，正名小君之礼，死其有知。 

    △继妻杨氏加封一品夫人 
    制曰：人臣之事其君也，有坤道焉，女子之事其夫也，有相道焉。盖无成有终，德本相叶；而疏荣从贵，礼亦交并。具官某继妻累封夫人某氏，礼含文嘉，则成巽顺。应归妹其娣之吉，尸有齐季女之贤。相我元臣，叶于令德。负屏儆戒，在干戈逆子之时，脱珥辛勤，为吐哺进贤之助。宜有便蕃之锡，以垂燕誉之光。兹加封为一品夫人。於戏！尔炽尔昌，咸有大君之命；不求不忮，允为小君之仪。 

    △曾祖{泓}赠光禄大夫太子太保户部尚书兼文渊阁大学士 
    制曰：“宋制不云乎：古之君子，有种德于百年之前，而待报于数世之后者。”此为司马光之曾祖言之也。有宋丞弼之家，褒显其上世者多矣。而司马氏独著，岂非以其人之故哉？韩某乃具官某之曾祖父，孝友纯备，文质浑全。如山川之出云，不见其迹，如珠玉之利物，莫言其功。天不我欺，三世而显。作我陪辅，实惟曾孙。是用特赠具阶官。於戏！尔尚佑尔孙子，记于功宗，毋俾司马，专美有宋。尔从与享，其未艾哉！ 

    △前曾祖母萧氏赠一品夫人 
    制曰：宗庙之数，诸侯以五。今吾大臣，追命及其三世。盖不惟丘园之贲，得以有闻；而闺门微暧之德，亦茂著焉。此或古制所未逮也。某氏乃具官某之前曾祖母，仪法夙娴，绮纨不御。处家人而口无谇语，忧宗祀而目以丧明。德孰懋焉？人无知者。惟闻孙作我良弼，故积庆著于后昆。谁知妇孺之没身，乃有休光于长夜？兹特赠为一品夫人。惟灵在幽，尚克膺此。 

    △曾祖母郭氏赠一品夫人 
    制曰：为吾股肱之臣，所以上逮三世，而贲及其闺门者，可谓至矣。乃其发祥所自，如水木之有本源，报必有初，岂可忘哉？某氏乃具官某之曾祖母，组告虔，宾祭祗饬。以弗无子，是征祀之祥；施于曾孙，式启功宗之望。於戏！亿之三子，咸秉国成；琦之再世，继参大政。眷惟昭代，亦有世臣。自非韩吉之相攸，畴与缵戎而受命？兹特赠为一品夫人。服我休命，益大尔家。 

    △祖玻先赠资政大夫礼部尚书兼东阁大学士加赠光禄大夫太子太保户部尚书兼文渊阁大学士 
    制曰：《诗》有之：“韩侯受命，缵戎祖考。”古之人主，锡命于其臣，未有不追崇其先德者也。今吾辅臣，曰惟韩氏，无念尔祖，肆予宠嘉之。累赠具官某，乃具官某之祖父，居身有孝友之实，行己在儒侠之间。艺黍稷以力田，克尽敷之事，牵车牛而服贾，用为洗腆之资。市义有年，种德滋茂。启箕裘于再世，蔚尔耿光；叶隆栋于三公，作予毗倚。是用加赠具阶官。於戏！旌旄戟，进有锡于在朝，衮衣绣裳，退有事于家庙。用继有倬之命，以彰率祖之休。诏于有神，尚克享哉！ 

    △祖母薛氏加赠一品夫人 
    制曰：古之烈妇，著在史册。然或以毁容截发为节，或以劬躬焘后为能。名节有遗，风规不朽。累赠夫人某氏，乃具官某之祖母，相夫而黾勉蚤岁，自誓而凛冽盛年。如松柏之有心，矢冰霜而为质。求忠臣于孝，翼子及孙；以妇道为臣，自家刑国。肆予良弼，惟尔闻孙。凭几受遗，顾托有同于六尺，匪躬事主，坚贞何异于两髦？爰有成劳，眷兹苦节。兹加赠为一品夫人。於戏！哀荣被于三世，固申劝于明纶；忠义萃于一门，尚有闻于青史。 

    △父楫中议大夫原任通政司右通政先赠资政大夫礼部尚书兼东阁大学士加赠光禄大夫太子太保户部尚书兼文渊阁大学士 
    制曰：朕循览祖宗之遗迹，永怀庆历之人才。得士不减于武、宣，储材必裕乎梓漆。是以譬之乔木，蔚为世臣。取诸一家之中，遂为百年之用。推本所自，良用叹嘉。原任具官累赠具官某，乃具官某之父，飞华翰苑，抗论谏垣。当先朝革鼎之时，直群相沸羹之会。孤行一意，惟知砥节而首公；耆柱众言，不屑市名而避怨。虽氵存登于卿贰，终偃蹇于功名。强谏不忘，知臧孙之有后；见过能隐，宜韩氏之多贤。缅思弘济之艰难，益念箕裘之绵邈。拮据于内安外攘，本拾遗禁闼之极思；耆定于主少国疑，慰持忠入地之遗荩。是用加赠具阶官。於戏！保予冲子，用对越于先皇，其惟哲人，亦有光于乃考。尔尚格有家之享，余益勤世德之求。 

    △前母傅氏加赠一品夫人 
    制曰：朕顾瞻长乐，眷念两宫。嘉与庶工，共追本始。惟我丞弼，若时庸。锡类必有所先，而移孝亦有自始。朕盖尤穆然思之。累赠夫人某氏，乃具官某之前母，育德名家，作嫔良士。寒灯宿火，辅德业于夕郎；永夜视星，资儆戒于辰告。命之不淑，中道弃捐。岂知追命之荣，乃在后生之子。於戏！情不亲于毛里，岂云执器而悲？教不逮于机丝，亦已列鼎而祭。先河而后海，著先王追远之仁；木本而水原，溯再世发祥之庆。兹加赠为一品夫人。於戏！无德不报，固明贲我愍纶；有开必先，尚幽赞予良弼。 

    △母祁氏加赠一品夫人 
    制曰：朕闻善禀于亲，行成于内。徙邻断织，母仪有闻。况为吾疑丞之臣，本诸圣善之训，徽华生播，仪范殁遗者与？累封夫人祁氏，乃具官某之母，淑慎其身，柔嘉维则。恭俭信顺，以相其夫；严翼慈和，以成其子。使朕得名世之士，而国有弘济之臣。共秉国成，庶几枢轴相资之教；岂不夙夜，尚遗寝门治业之思。贲之简书，昭于彤管。兹加赠为一品夫人。於戏！肩舆上殿，虽不及仪法于六宫；锡命下泉，亦何羡起居于八座？灵其不昧，服此殊休。 

    （詹事府少詹事兼翰林院侍读学士孙承宗授中宪大夫） 
    制曰：朕观古先哲王，求助访落，咨于在庙，其于以夙夜就将，示我德行，若此其急也。余末小子，永言继序。惟一二道德博闻之儒，左右辅德，余曷敢后？具官孙承宗，裕和而肃，厚而高明。学通今古之渊源，有伦有要，识际天人之精，惟几惟深。禁苑桂坊，回翔滋久；代言造士，裨益弘多。及储端晋陟之时，政讲席登延之日。尔乃斋戒其德，拜自献其先资；尧、舜为君，恒道扬夫末命。嶷然山立，羽仪茂著于殿廷；侃尔昌言，献纳发皇其阃奥。粤余明目达聪之渐，惟尔启心沃心之能。乃以覃恩，授尔阶中宪大夫，锡之诰命。於戏！以多难之未堪，而绍庭之不易。自贻哲命，若人子之初生；以养圣功，曰童蒙之求我。余求纳诲于朝夕，人咸责君德于经筵。尚无替于辰猷，终有辞于永世。 

</div>
    <div class="pagination">
<a href="牧斋初学集_page95.html">上一页</a><span>...</span><a href="牧斋初学集_page91.html">91</a><a href="牧斋初学集_page92.html">92</a><a href="牧斋初学集_page93.html">93</a><a href="牧斋初学集_page94.html">94</a><a href="牧斋初学集_page95.html">95</a><span class="current-page">96</span><a href="牧斋初学集_page97.html">97</a><a href="牧斋初学集_page98.html">98</a><a href="牧斋初学集_page99.html">99</a><a href="牧斋初学集_page100.html">100</a><a href="牧斋初学集_page101.html">101</a><span>...</span><a href="牧斋初学集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
