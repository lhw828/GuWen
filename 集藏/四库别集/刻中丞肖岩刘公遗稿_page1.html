<!DOCTYPE html>
<html>
<head>
    <meta charset="UTF-8">
    <title>刻中丞肖岩刘公遗稿 - 第 1 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刻中丞肖岩刘公遗稿 - 第 1 页/共 16 页</h1>
    <div class="content">刻中丞肖岩刘公遗稿　　（明）刘良弼 撰 

　　●目录 

　　刘肖岩先生奏议序 
　　先考中宪大夫廵抚广西都察院右检都御史刘公肖岩府君行状 
　　明故中宪大夫廵抚广西等处地方都察院右佥都御史肖岩刘公墓志铭 
　　中丞刘老先生神道碑 
　　一卷　　云南道疏（一） 
　　二卷　　云南道疏（二） 
　　三卷　　云南道疏（三） 
　　四卷　　福建疏 
　　五卷　　直隶疏 
　　六卷　　文稿 
　　七卷　　诗稿 
　　八卷　　尺牍（一） 
　　九卷　　尺牍（二） 
　　十卷　　尺牍（三） 
　　刻刘公奏议跋 
　　中丞肖岩刘公后跋 

　　●刘肖岩先生奏议序 

　　肖岩先生奏议凡若干首序次总葺凡若干卷盖三廵时忠荩之精也先生豫章望族绮岁巍科涵濡圣泽有年矣拜命以来不惟风裁独持纪纲闳布肃僚贞度端轨则而善之行凡厥时事知无不言言无不尽条陈欵叙真有愽大雄伟之文迁谟成算之武是以一方用赖边圉慑服若黄台吉辈以数十年桀骜之虏一旦革心效顺互市请贡先生之力与有多也既已让德不居却乃杭疏上陈处之贴然先生之大非可以庸众求矣炳忝门下读其文不泛不拘不纵不逼无一言一字不出于心术之微精神之妙议论之正者利害得丧荣辱死生不入于中是以人蒙奠枕之安时頼长城之固固其所也夫春兰蚤无对是以秋菊晚弥坚学力肆该愽是以普发时缤纷此身不蹈于高洁何以尽律一时之贪鄙献纳不上之星辰此身何以尽摅其报效先生之德不可以殚书先生之政不可以悉举矣或曰不读子美之书不知子羙之诗愚亦曰不读先生之书则不知先生之奏议矣炳敬铺之以为金管之书之首 
　　赐进士出身工部主事门生蔡国炳顿首拜撰 

　　奉天承运皇帝勑曰朕嗣承丕绪肇建元储念尔宰吧之臣实领牧民之职信克宣乎政绩有利国家是用稽其荐章均颁宠命固彰恩赉亦劝贤劳尔直隶镇江府金坛县知县刘良弼操履刚方才猷敏卓以甲科之俊彦宰南国之花封听断惟明羣吏之欺情莫售经理有要历年之宿弊尽除徭役曲体乎民情法禁不避夫豪右事皆可录岂徒三善之称宝在不贪何假四知之畏能声茂着荐剡累腾宜示褒章冫?兄逢庆典兹特授尔阶文林郎锡之勑命于戏保国乂民本重专城之寄慎终如始无隳良吏之名尚懋乃庸用光朕命钦哉 
　　隆庆三年正月十四日 
　　奉天承运皇帝勑曰朕肇承绪业实赖左右有位之士秉德宣猷恊襄新政而辟台则纪纲之雄职耳目之要司劳尤茂着焉可无庆赉以示褒加尔云南道监察御史刘良弼性行醇诚才谞雅练试之剧邑蔚有治声登于中司益彰直节遂能抗澄清之志宣举察之条珥笔赤墀则廷寮见惮乘貂紫塞则从虏求亲谠论吁谋咸有可述兹用覃恩特授尔阶文林郎锡之勑命尔尚益厉乃心靖共厥位入则建国论而肃朝章出则绳吏治而蠲民瘼斯于往绩弥光而无负予一人之休命矣诗不云乎彼其之子邦之司直尔其懋哉 
　　初任直隶镇江府金坛县知县二任云南道试监察御史三任实授今职 
　　隆庆六年八月二十一日 
　　奉天承运皇帝制曰棘寺审平庶狱维丞与卿实参听焉朕常简茂明公恕之士俾之就列敷恩锡庆其曷可遗尔大理寺右寺丞刘良弼识藴纯敏器怀端亮自昔蜚声花县持宪栢台立朝闻謇谔之风按部得澄清之体爰稽才闻擢佐理卿而阅厯暨深操持弥恪罚咸审克民以无冤惟良折狱之效可征巳兹覃恩廷寀特授尔阶奉政大夫锡之诰命夫法者天下所共而廷尉天下之平也尔明习法典尚其谨持三尺俾轻重俱适于中用副朕袛德弼教之意钦哉 
　　初任镇江府金坛县知县二任云南道试监察御史三任实授云南道监察御史四任今职 
　　万历六年三月二十六日 

　　奉天承运皇帝制曰朕崇奉慈闱覃敷庆泽惟兹廷尉爰高九列之班睠我英贤寔任贰卿之秩邦彛具在纶锡宜先尔大理封左少卿刘良弼才猷敏达器识端方久驰誉于兰台遂升华于棘寺文学法理之事咸精其能仁明平恕之风允孚于国忠勤弥笃闻望滋隆方简用之惟殷适恩华之洊至兹授尔阶中宪大夫锡之诰命昔皋陶弼教期于无刑苏公慎狱长兹王国尔之所自期待当不后于古人尚益既厥心克袛厥叙庶以成咸中之庆则亦有无疆人辞钦哉 
　　初任直隶镇江府金坛县知县二任云南道试监察御史三任实授本道监察御史四任大理寺右寺丞五任本寺左寺丞六任本寺右少卿七任今职 
　　万历十年十月十一日 
　　皇帝勑谕命察院右佥御史刘良弼今特命□廵抚广西地方督理军务剿除山寇抚安猺獞军民修理城池禁革奸弊团练保甲整办器械选补行伍一应军务湏与镇守总兵官计议而行如遇地方盗贼生发即便调度官兵相机扑剿务期尽絶以靖地方合用兵粮悉听从宜区画其副参游守府卫州县等官俱听□节制敢有贪残及退避不用命者文官五品以下径自拏问四品以上参奏处治武官自都指挥以下悉以军法从事一应未尽事宜听□经畧具奏如有重大事情应与总督军门会议者湏从长计议而行不许偏执已见有误事机□为宪臣受兹简任湏持廉秉公正已率下以副委任如或处置乖方致生他衅责有所归□其勉之慎之故谕 
　　万历十一年六月　日 

　　●先考中宪大夫廵抚广西都察院右检都御史刘公肖岩府君行状 

　　不孝男云龙　仍泣血书 
　　中丞府君奉简命往抚粤西坐病以告请无何遂以寿终不孝云龙触地号天深惟抚幼治命强延饘粥府君剔厯三四品计三稔余而生平宦游无訾议例当得恤典蒙两台公祖查明将具题不孝将卜地卜期奉府君与先妣喻恭人合葬窃拟丐言勒之铭而树之表以托不朽然媿不文不能自为状谁寔代言或曰状者象耳以子状其亲必得象即文不文奚论焉矧文在铭表不在状不孝爰捃掇政迹疏稿及耳目所闻见诸父亲友所颂述者而书其畧蓬心恸裂不知所云敢徼惠立言君子悯念采择赐品藻为先人荣可胜悲仰之至呜呼府君讳良弼字赉卿别号肖岩姓刘氏其先为豫章黄台里人六世祖邦本登宋淳熙詹骙榜进士八世祖文星又登宋庆元王会龙榜进士至曾大父旦生大父南涧公南涧公讳兰业儒累勿第然以府君贵初赠文林郎金坛县知县益赠云南道监察御史大理寺右寺丞至中宪大夫大理寺左少卿大母熊氏初赠孺人益赠宜人至恭人生丈夫子三府君伯子也以嘉靖辛卯年九月初五日生生而颖拔昂首广颡身屹屹山立七岁就塾异羣儿九岁授经目所下即心识之家故贫大父业儒不治生产每以束修之入资府君日督促治举子业时游别驾健斋伍公 【 讳】 门彻日夜披诵不少休或至栉盥俱废衣服即汗垢不易燕朋媟语不敢至其前一日学博少川傅公 【 讳弘】 目府君文大奇之语伍公曰是夫国器也亦在公弟子列耶适经卫同峯喻公 【 讳松】 遴壻难其人傅偶持府君文以视喻之弟侄六峯明府公 【 讳楫】 洪江宪副公 【 讳南岳】 佥大奇之于是同峯公得府君为壻殊喜满望而府君益得专意问学卒业于宪副沥泉张公之门 【 讳正位】 髫髻为郡弟子员即游棘闱宪副葛公 【 讳】 　试未冠工文者为其子友府君与比部虚谷方公在选中 【 讳来崇】 自是每试辄优司冠敬所王公 【 讳宗沐】 雅负茂望以督学至不轻许可乃首拔府君辄谓有目者曰此天下士无论魁名必其振树卓硕者寻丁先大夫难甫阕又丁熊恭人难摧毁号慕六年如一日惟时长宪北川陆公 【 讳稳】 敬延之为其子师陆既擢去而维扬阎氏慕府君甚走弊迎致焉今会魁阎立吾公 【 讳士选】 即竟业徒也值沥泉公守维扬府君终岁不投剌曰太守之庭何宜以门下士溷之其狷介自做秀才时固如此嘉靖甲子以礼经举乡亚魁乙丑成进士人皆以为华独于邑曰奈二亲不及见之何趣持部檄过家展省时郡司理暨二邑侯皆同年友间有以他事干者府君色然麾之曰吾惯贫径窦一开廉节尽坏此奚宜至哉长宪健斋栗公 【 讳永禄】 尝以礼经发三晋觧见府君乡会艺辄穪盖论文者竟日又索稿袖怀之曰公且行何以办装何以示不佞府君曰论文且恐秽听敢及其它若一琴一书装之办旧矣栗曰公古人也既入授直隶镇江金坛县宰金坛故巨邑频年饥民力困诎繁讼逋赋纷如也府君勤政恫民终日冠带坐堂上蔬食剖理每曰毋食浮于事福量几何何可泰受飨亲齐民如父子嘻呴至吏点民悍则绳以法虽嘱托不少货岁大旱为剙社仓十所令慕义者输之粟诸作奸犯慝者以赎充焉环四封无道殣至今永赖虑诸士不振于文每季躬自课督才者只目视之劣者提耳诲之贫不能婚丧者捐俸助之一时士彬彬向风入彀者益盛今会魁□□□□□□王冲字公 【 讳尧封】 及某某皆府君所造士也狱室颓圯风雨悉透府君往视之则偻者躄者创者折者含泪而呼者数十辈恻然曰何若辈之伙且病乎因以自理赎锾并旧令尹白野陈公 【 讳□□】 所遗郄赆金亟为缮治于是囹圄若安居即桎梏者不速毙且令废疾者有餋冤滞者亟纵之狱为一清往邑中应酬诸费率倚办于富贾府君曰此其争刀锥逐什一者独奈何以官费困之即禁除一一取之筦库诸有便于民者兴不便者去具载县志中屡蒙御史中丞侍御史奏荐如廵抚念堂林公 【 讳润】 操江悟斋吴公 【 讳时来】 督学少鲁周公 【 讳】 楚侗耿公 【 讳定向】 廵按燕野陈公 【 讳】 多一时名流或曰严毅之才氷檗之守风清弊绝吏畏民怀或曰存心谨厚而潜之以精鉴之思莅政明勤而出之以公平之度操持孚于士类惠爱洽于下民或曰才守俱优表里如一不独循吏盖君子也或曰识见明达才猷老练清声久播于羣黎实政独冠乎诸郡诚大受之器或曰不兢不絿有为有守止士夫请托之弊志定不回条地方利弊之原绩成可底迨三载报政列治行高等隆庆三年闰六月应召去邑邑之大夫士至市巷阡陌佣村竖夹道遮留不可得则相与走送不忍别贾人德府君者馈之赆悉谢不受复追致于数百里外益峻却之乃相率捐赀立亭于邑门之东太史含斋曹公 【 讳大章】 志思焉六月选授云南道监察御史惟时议通钱法当事者欲将诸钱槩为一例竟壅不行府君疏议酌定规则如金背火漆旋边国朝洪武等项及前朝制钱各准银有差文武官关领俸粮与商税房号民间贸易俱以所定为差上从之民乃称便有海户蒙中旨重遣府君力为疏谏至云皋陶为士瞽瞍杀人孟轲以为执之而已诚以所司者法也虽舜不以君之尊而挠其法今某事干中官径加重罪恐系左右潜移天听乞遵祖制下法司示与众弃之之意肃府辅国将军不系亲支规袭王爵礼书棠川殷公执奏上意不为回府君疏谓帝王维持天下只纪纲二字把捉得定即万事自定夫纪纲孰大于藩封以辅国将军而欲袭王爵此僣窃之渐宜仍以将军管理奉祀不准冐袭藉令当袭亦当下之多官会议以示爵人于朝与士共之之意当是时敢言之风籍籍矣五年三月奉命按宣大宣大与北虏邻俺荅诸酋素称雄狡求贡通市正在首事之时府君有长虑焉甫至辄条上疏首疏曰嘉靖先年所与虏为市者官居其七八民居其一二今日北虏交易官既不与之市而全镇居人类多贫薄驱吾民而与之为市乎恐生内变听吾民而不与之为市乎则恐召外侮夫剜肉医疮疮未愈而身先毙矣宜预先禁约以今岁开市事起仓卒姑量行贸易不许滥入用安人心又疏曰事变无常夷情靡定交易而退各得其所中国之民犹或难之况毡裘之族以抄掠为生理者乎夫俺酋感得孙之惠或可目下无虞而黄把二酋袛为父兄所强终非本意且凭二三亡命之徒两相讲议此辈或面从而退有后言或阳是而阴为构煸纵诸酋如约而号令或不能钤诸宗人行之部落安知不一面投市以绐我之必从一面南侵以掩我之不备乎此外患之所当防者也大同一镇强宗散处无虑数千先年有阴怀异志出边而勾引者向非蚤发几堕其奸通事家丁类皆犬羊族类飞鸟依人饥饱异态得便驰去当谨其微沿边城堡等处军人素惯交通一遇开市中门奸细之投托事主之窝藏难保必无安知不乘吾之虚而扼吾吭此皆内患之所当虑者也又疏曰天下之事固无全利亦无全害惟择其中之利多害少者为之又于其中预知其害之所在而早为之图斯国家享万全之利矣今次互市已毕谨以耳目之所见闻渐不可长者为皇上预陈而酌议之一曰封疆弛守之渐二曰属夷疑叛之渐三曰将领推诿之渐四曰塞下虚耗之渐五曰勇士散逸之渐六曰市地增加之渐中间鏧凿数千言及称立国之本必始于自强而御虏之方在明于料敌今俺酋颇狎其饵秋防似可无虞第黄台吉之■〈舛上鸟下〉鷔变诈上不肯仰遵其父叔之命令下不能约束其部落之恣肆故新平之市虽幸无大故然较之伊父德胜一市大不相类部落食粮之请业已再三而迁徙熟夷之言至今未已犬羊之欲无厌中国之财难继倘西番之抢不果势必乘秋蹂我田苗掠我谷粟窃恐异日之患必自此酋始文武诸臣正当日夜淬砺板升叛逆之未归作何招徕云朔逓年之残破作何经理沿边极冲之城堡所以防其坐困者当早为之虑沿边荒芜之屯田所以广其开垦者当早为之修俟或败盟大加挫衄度足以寒毡裘之赡可保数十年无事若战守不修而徒啖之以抚赏中之以互市自谓已安无复他虑正恐今日之所以羁縻乎彼者未必非自误之阶也又疏曰大同一带所最急而当先者孰愈应州山阴怀仁马邑哉然马邑襟带桑干背阻山涧虽系土城稍称易守惟应州山阴怀仁三城随筑随倾议者谓且以砖石修堡夫与其分力而岁修各堡之一面孰若并力而岁修怀应山马之诸城况诸城倾圯如故何暇及堡纵诸堡势屹金汤而诸城单薄不任窃恐攻堡不得势必攻城是城亡而内地之所损者更多也又上预塞弊源疏谓烧荒一节前岁间一停之以诸酋欵服塞外也乃昨岁亦未举行恐年复一年各将官仍复推托曰某年草荒未烧已有故事今日不宜出塞以启戎心野有茂草而不辄焚虏得近边而因以久驻致令腥膻日逼虏牧日南而祖制不几于废坠乎家丁素恃捣巢赶马为资近因禁止故厚其月粮诚得优飬死士之意但恐虏或败盟而各丁仍借口曰往无事尚优我廪饩今有事反减我刍粮内援旧例以要增加外复赶马以冀兼得将使飬家丁如骄子视军士如土芥而兵制不几于倒置乎此皆预宜申明无致因循踵袭以误边计又上酌议设官疏谓宣府赤城北与孤悬之独石相为鼎峙中与窥伺之属夷相为邻伍外与黄把二酋之巢穴相为逼近非有司道以弹压之曷克有济况兹通贡开市之时尤为奸人交构窥伺之渐分廵口北道宜改驻赤城以示弹压可焉边方屯政类多废坠代州为宣大山西适中之地山西屯田宪臣宜移驻该州以总摄三镇屯政出关则经理宣大入关则经理山西可焉通判以管粮为责使庸琐辈居然于贪泉利海中不丧心溺志者鲜矣当慎选仕士中之有才干者或带州县推官御兼管各路屯田果有成绩一例升取今日用之以分边务他日需之以求边才可焉又上慎测虏情疏谓车夷与史夷自相依附而中国视二夷为外藩车夷既去则史夷之形势自孤史夷再去则北路之藩蓠尽撤贼愈近而莫支患愈大而难扑夷情狡诈殊难测度而要之中国制驭之机权诚所当谨如果志在邀求欤则当用而示之不用甚不可中之以长其无已之骄如果志在窥犯欤则当先为不可胜以待敌之可胜甚不可忽之以自弛国家之备合行边臣熟加体察严为堤备乃可迨廵历既竣又敷陈边虑以永治安其一议战大约谓抚虏与贿虏异虏倒戈欵塞吾因而字之曰抚虏扣关呼索吾苟且应之以祈免祸曰贿不察顺逆不论是非使人眩于名实则恐今日用之抚虏以彰朝廷字小之德而他日窃之贿虏以为缓寇自宽之图甚者借起衅之言掩飬乱之罪其势积衰为害滋大请假边臣便宜度虏情之诚伪审事机之当否虏果效顺抚之可也一有叛逆拒之可也如能去逆而效顺虽既绝而复许之亦可也倘或东西侵犯即旧力擒斩无待奏报即小有损失不得重为治罪但不令将官生事以致损威失信其次议守大约谓宣大为京师藩篱而独石为宣府屏蔽龙门赤城一带又独石咽喉恐异日之患必自龙门赤城独石马营八城堡始窃以为独石马营八城堡当预为一岁之储即有不测当以守为战中东西南四路当照常备数月之储即有不测当以战为守又谓俺荅欵伏于西鄙把都儿复老死于东陲黄台吉跳梁亦终孤立近又与察罕儿构隙此正我用间时也诚阴广间谍挑之以成彼外患而又少加裁抑以示中国牢笼之机权抚赏可施而诸凡分外之邀求则量为颁给布帛可赐而一切华靡之服用则严为厉禁廵边之夷日渐加增宜防其入犯哨精之减岁计数万宜核以修边贡道可通也而虏使入京之渐似难轻诺互市可许也而边墙修理之工断不可辍沿边墩台之军器稽查不可不严虏最垂涎之铁锅禁例当为申饬此皆今日所当周为之虑者也时虞杨襄毅公在本兵击节府君初复议云目击时难为虑甚深宛??肉医疮之喻尤为剀切继云身在边方闻见真确非臆度悬断者比又云史车二夷委当护持毋令为虏鱼肉市地各在原所委不可轻易加增又云杜渐防微均为有见又云计料方来之事周思曲虑极其剀切每覆请下督臣行之上辄报可边赖以安其它查屯田酌边储豁商犯压欠诸疏以多不尽录六年五月复命适今上践祚之初府君率先上疏曰亲贤先于远奸善终贵于慎始请斥奸横中官冯保以隆新政以杜乱阶凡数百言至谓将来之恶甚于刘瑾疏留中竟不易司礼人莫不为府君危之府君弗恤也七月奉命按福建次年为万历初元当大比士府君矢心秉公虑诸生于有司中夤缘熟昵潜以字迹为应劵遂尽将墨卷缄识之内外帘俱用朱卷互阅场中夙弊顿洗以故是科得人最多督学所优品者一榜殆半而先后收南宫者今且半之又多在高列今会魁礼曹苏紫溪公 【 讳浚】 其觧额首也闽中有知人之称曰公之善文事也如此闽故滨海海寇称犯则严核当事诸臣即阃帅稔有名者重其材亦不轻贳其罪且授方略寻以定咸曰公之饬武备也如此诸为地方计甚悉具见疏草公移中三年以喻恭人故给假还四年娶章母而北复奉命按顺天兼理关差辇毂之下勋贵猬薮羣相戒曰是尝首斥司礼者我辈戢勿犯诸关路将吏曰是尝按宣大谔谔陈边务者其各奉职惟谨府君益更约束饬所部益濯涤风采一新保定河间灾于水则疏请蠲恤谓二府之地当九河下流加以浃旬霖雨滨水之桑田既渰于河涨傍堤之卢舍半坏于冲流必湏仰仗天恩方可少苏庶姓文安县水占芜田苦累尤甚疏谓该县地本沮洳钱粮积负甚多诸里之中如司丘十里频年积水渰溺独甚盖九河建瓴此独以仰盂承之无复水渃地出之望乃额征租赋岁不能豁而民间飬马者与陆地例编之夫不可耕亦不可牧追呼日急则逃徙益多不得已以逃户之粮摊赔于各里以逃户之马累飬于各里则是以十里之水胥溺一县矣应行查豁以苏民命俱得所请赖存活者甚众属夷扑杀将领则疏论曰蓟州古北一带际八年平宁之盛勤将士栉沐之劳以扼险要以固修守宜无一隙之可投也乃以一二属夷潜窥虏掠号令未见其宣布节制罔闻其受成竟中掩袭之谋以至损威伤重失事诸臣应行分别处治入犯贼夷应行剿补以振国威于是文武大吏各罚谪有差既满差长道至六年二月升大理寺右寺丞七年五月升左寺丞八年七月始得云仍以府君方五袠也命之曰五十儿初善病赖母恭人拊鞠周至其后体日健头角恢然府君益喜譔成阴图说以志之八月升本寺右少卿九年十一月升左少卿大都大理职专刑狱府君素明慎所议咸允每摄篆盖务平反不阿先是台史从棘寺陟开府者类不再朞府君翱翔几匝五稔盖权珰既衔之又多所论紏尝摘江陵之同乡厚善者遂为其党所稽府君方有德誉则谬以能短焉初江陵犹云彼其边疏多中肯窾史且采录之奈何不为能然所厚善者复骤用益复巧中以故竟江陵冯司礼之时不得徙十年夏江陵下世冬冯司礼亦败诸荐绅益服府君之先见至十二月内始升太仆寺卿任甫数月而种马俵马诸务秩然厘正十一年二月改光禄寺卿诸从节约务得正中随驾诣天寿山不释鞍辔者三旦晚上供务称而耗心瘁形遂抱病矣五月蒙简擢都察院右检都御史廵抚广西奉玺书而出长途溽暑力疾驱驰过九江病甚疏乞调理抵家益延医不效不幸竟终寝盖是年癸未十月初三日也上距辛卯生年纔享寿五十有三呜呼痛哉府君赋性醇??八存心笃诚行已甚端与人简直无城府自诸生时即推邃学居职尽职言责尽言悉本于经术每草疏条达剀切得奏对体深明当世之务于边事尤为注心忧社稷之隐忧言边臣之所讳言生平皭然常以濡足权门者为深垢识者皆谓有长者之德有赤子之心有大受之器有达人之襟读其前后所得诰勑天语煌煌亿代有光不敢入之状中乃其事父母孝终身有余慕事长上心诚敬之不直徐让之未爱二弟逾常惟是府君最俭虽至贵显而衣每敝涴食无兼蔬犹然如寒士时亦以此望二弟每岁分之粟分之俸金恒计其出而授之不过溢若曰令师吾俭耳意固蒸蒸厚也 【 亲堂】 弟偕计至于五六行每给之不倦即不孝龙先年府君檄之入读书长安邸时府君任大理日有趋朝莅事酬应之繁遇退食必诣斋舍督不孝曰读书几何作文几何功勤业进则沾沾喜稍有作辍或不当其心而呵责随之矣每请达者如带川熊公 【 讳瑞】 紫溪苏公 【 讳浚】 质庵孙公 【 讳从龙】 怀云陈公 【 讳子贞】 令不孝以文求斧藻焉如是者几三年尝语母恭人曰此子性稍纯且才可以子爱之而恭人三年之爱即同已出不孝止衔府君恭人犹子之恩不知府君意固有在也尔时姻家水部襟宇万公 【 讳文卿】 间从潞河入又尝语之曰此子也才异日者可以□吾□而□阻继轩章公 【 讳应】 及□源淑父 【 讳良佐】 亦知之惟龙不知也府君擢中丞乘传归生父迎至浔阳一见他弗问首问曰云龙岁校若何学业视长安进否言不孝者不一而足抵家爱不孝者亦不可以言而尽及至九月二十日移卧正厅属恭人曰我疾多不起云仍幼云龙自京邸时汝之子之也久矣可继志可以抚云仍时生父不知不孝尚不知也二十八日疾孔亟请继轩外祖入室执其手曰倘吾即不讳云仍尚幼计将若之何外祖曰公在京所云得非为今日乎府君首肯始乃拊不孝背且泣曰我取汝至京初为继也会汝弟云仍生未即明言章恭人三年治汝??食缝汝裳问汝暄凉往往夜读饲汝酒浆书助汝资归束汝装此爱即同襁褓汝善事弟幼汝善抚不孝惟泫然不自禁适姨丈符卿印洲王公 【 讳祯】 来候府君府君即以此对语且相持而泣曰吾与公永别矣家事可无虑惟厚蒙国恩遂不报如之何至是继立之命徧达诸亲戚诸搢绅间次日乡先生枉舍司马两溪万公 【 讳恭】 曰立继以长非为伯也所以承祧也有子而立非利有也所以抚孤也乡先生咸以为确论而生父始从府君之命矣间有谓章恭人与庶母熊各子其一者声闻府君府君时喘息相属谓外祖及母恭人与不孝曰目今家事云龙摄恭人主之过三年后云龙承家抚幼弟恭人主之不孝彼时哀痛不知其觧今绎思之府君之意渊然深矣不孝所不殚心于母与弟而以毫发累九原者非夫哉又次日前溪叔祖自乡至 【 讳芳】 叔祖大哭府君曰叔无伤人生不满百惟我特蚤逝耳叔尚健当为百岁人三弟宜做好官谓南安县尹豫源叔也立子云龙抚子云仍我叔知之日既暮万水部公 【 讳文卿】 亦自乡驰而至府君取水漱口犹作寒暄语水部慰藉良久不觉有叹声则曰不必叹复微语不孝事水部曰曩所谓大其宗者尝识之夫立长则可以长其幼者得之矣水部别纔一二时府君遂瞑呜呼府君临考终其言整暇细密如此非神气素定而彻于去来者其孰能之府君元娶先妣喻氏质庄雅性慧而贞克赞府君孝友待妯娌甚睦理家尤有律内外斩斩府君辄按差无内顾虽毓自贵富家寔能体府君崇俭意酒浆丝枲之事躬率以勤初封孺人既赠宜人又赠恭人生嘉靖丁酉年十二月二十九日先于万历三年六月二十二日卒于京享寿三十有八久停柩在乡兹且合葬乞并列之志表今母章氏即亚中大夫继轩章公女章出临江名家初封孺人益封宜人又益封恭人计数年而恩纶三锡人皆以为贤淑之奇□云子二长即云龙南昌府学生娶新建李氏次云仍未聘女四长适山东都运干斋甘公长子维时次聘府学生洪源杨公仲子三立三聘都御史近山罗公仲子上舍生文川公长子世□四聘工部郎中襟宇万公长子象罗孙一继錝云龙出谨状 

　　●明故中宪大夫廵抚广西等处地方都察院右佥都御史肖岩刘公墓志铭 

　　余尚??以车师三千出鴈门破虏七万于应朔山马之郊心未尚??不在鴈门外间以语侍御肖岩刘公刘公拊髀者久之居无何则揽辔宣大数数疏上方畧谭虏情及应朔山马事亡不中窍窽余甚慕之以为可他日封狼居胥者乃十年移中丞又不令之塞外而令之粤西非其当矣又不之粤西乃物故悲夫康庄之足百不履一焉羊肠之足千不履一焉疆塞之足万不履一焉中丞公以疆塞之足不试而僵余甚悲之则志铭非司马谁则宜为者中丞肖岩刘公者名良弼字赉卿其先豫章人世系在家乘中父赠大理寺左少卿南涧公兰母赠恭人熊以嘉靖辛卯九月初五日生公于黄台之里七岁授经书辄成诵大理公故业儒不治生业家故窭徒以束修之入佐公公乃得一意治举子事师副宪沥泉张公事乃大成郡诸生试辄高等左司寇敬所王公督学而至试其文首之曰此射鵰手也寻遭外内难而家益窭岁游维扬润涔蹄耳嘉靖甲子成乡举乙丑第进士部檄令乘传还豫章而愈益窭同年人皆令会城或焄之言他事规免窭公拒之曰吾素窭人也径窦一开廉耻尽丧返长安之路竟不言他事初仕为金坛令金坛逋邑也公束带而理之垂堂而纪之乃疏食陶如也岁大旱饥计白大吏建十社仓下令作奸者赎而至好义者输而至粟赡而民以亡饥用是而匮人德之又下造士令贤有赏贫不举昏丧有赈士皆向风文学彬彬间出矣用是而校人德之又下凊狱令纵笃疾疏冤抑缮囹圄涤桎梏而民以鲜毙用是而罪人德之旧事邑中应酬费悉拔之商贾以其故商贾无所牟大利公悉取之筦库尽罢诸商之服于官者用是而贾人德之三载邑乃大治诸御史御史中丞争括刘金坛最状闻于上特召刘金坛为御史去之日父老遮于郊富商大贾馈之赆悉谢而归之则立亭于邑治之东偏志思焉于时长安钱法大壅公疏定金背火漆旋边及　国朝前朝制钱例民安便之会有中旨治海户罪公疏援瞽瞍杀人士师执之之例请下法司内降非是　肃府以辅国将军希冐王爵者公疏纪纲例当以将军奉祀管理袭王非是上皆曲从之隆庆四年春按宣大中外方昵俺虏互市策啚一日之安公独虑抗疏陈六渐一曰封疆弛守之渐二曰熟夷疑叛之渐三曰将领推诿之渐四曰塞下虚耗之渐五曰勇士散逸之渐六曰市地增加之渐语在国史中遂大疏上方畧其词曰属者俺酋颇独秋防似可诿之曰安然黄台吉非无事之虏也上不欲束其父叔之命令下不能黔其部落之恣肆今新平之市虽幸无大虞然较之虏父得胜一市大不相类故部落食粮之请业已再三而迁徙属夷之谋至今未已犬羊之噬亡厌中国之肉难填假令不走西番势必乘秋蹂夺我田禾燔掠我茵窖而我之边患方博耳内外诸谋臣塞下吏宜日夜淬厉议板升之叛逆未归胡以招徕云朔之残伤日甚胡以经理极冲城堡所以防坐困者胡以治之诸荒芜所以广屯田者胡以辟之胡以防败盟胡以振长策肉食者不是之务而徒啖之以抚赏中之以互市自谓已安窃恐羁縻之策今日我之事晋他日晋之事戎也又宋以和愚金乃宋之自愚也疏下朝塞议议尽不当公心再疏曰塞下车夷史夷相掎角作我不侵不叛之臣外籓也今黄酋夺我车夷则史夷孤史夷孤则外籓撤不报三疏曰大都虏果效顺则抚之叛则拒之意者任其凭陵而莫之问而徒诿之曰吾恃吾抚赏耳是以字小之空名贾他日贿虏之实祸是赍粮自宽计也臣以为当议战夫宣大者京师之籓篱也独石者宣府之屏蔽也故守宣大所以守京师守独石所以守宣大异日者患必自龙门赤城独石马营八城堡始虑不及一岁储非完计也臣以为当议守四疏曰方今所恃以驭虏者急贡市果乃客饷多所节缩边氓多所全活俺酋款伏把都老毙黄酋孤立且与察罕儿閧塞下近效似可覩已但廵边之夷日增而哨粮之减岁数万计此所谓空我腹而实盗胸者也虏使非我族类而开山通道令数入朝此所谓招虎入室者也五疏曰日俺酋德我还孙可愽旦夕安唯黄把二虏徒为父兄所强耳意未尚??不欲策马而南下唯是宣府赤城北与孤悬之独石相崎峙中与窥伺之属夷相邻伍外与黄把二酋之巢穴相呼吸宜令分廵口北道驻赤城示弹压古者议塞下便宜不先足兵而先足食夫代州者宣大山西之枢也岁三镇太仓输百万非便宜令山西屯田宪臣驻代州以总摄三镇屯政入关则经理山西出关则经理宣大今不恃屯田而专恃太仓非计也六疏曰大同诸城怀仁大山阴马邑又大应州又最大马邑襟带桑干肩背阻山土垣稍称易守惟应山怀三城旋筑旋圯谓宜锢之石与其分指而弹各堡孰若合拳而坚三城今不锢三城而务锢诸堡恐虏攻堡不利必尽锐甘心于三城是三城以诸堡自为是廪廪也塞下烧荒例不宜罢塞下家丁饷例不宜独厚边粮宜乘岁稔预市而储之边商压欠宜数计而苏之公按宣大诸不识余识其茕茕大者穆皇帝多从之塞下十年鲜虏警刘御史之功居多隆庆六年五月报政上初即位首疏亲贤远奸宜首斥去奸横大珰冯保不报七月按八闽举乡试士士多良先是奏三载绩赠南涧公为文林郎金坛县知县再赠为云南道御史三赠奉政大夫大理寺右寺丞四赠中宪大夫大理寺左少卿母熊初赠孺人益宜人益恭人寻按顺天顺天多贵人大珰法令非行也公更约束下所部令所部尽执法不得擅阿纵吏母墨墨有常刑自是　辇毂雝雝亡作慝焉六年晋大理右寺丞七年晋左寺丞八年七月子云仍生八月晋右少卿九年晋左少卿迟回大理者五年不调则大珰御之也十年晋太仆寺卿十一年改光禄寺卿公每难子时云仍已四年矣至是撰成阴记于寺之和衷堂志喜也会上诣天寿山公三日夜不释鞍不觧衣而上供必亲视事事无弗精备者然形耗神竭矣五月序晋右佥都御史廵抚广西舆疾驰入豫章城病太甚疏乞理疾乃十月三日终正寝矣公性醇而俭仕通显无城府不异寒素事亲孝视二弟友沉毅而长虑仲弟有子曰云龙召入长安读书大理署中每语章恭人曰孺子可教幸子之乃恭人督教逾已出独密语婣家文卿万水部外父应期章国宾及从弟良佐邑宰若曰徐当即真耳固知龙也贤实能子也比疾笃徙外厅正寝顾谓章恭人即不讳当立龙第秘之勿令仲弟及龙也知疾益笃始执继轩手曰仍也幼可若何章应声曰往京密语者得非为今日地耶公首肯乃拊龙也背且泣曰若当为我嗣子章恭人而母也三载衣汝食汝夜读则酒浆汝南归则囊笈汝其善事之仍也幼其善抚之遂徧闻之乡大夫于是司马氏乃昌言曰立嗣以长非继伯父也以承祧也有子而立非分其有也以抚孤也乡大夫以为确论仲弟莫之能夺也掩泣而已公复喘息属章恭人曰今而后家政龙也摄之恭人为正三载而后家政龙也承之仍尚幼龙也抚之亦恭人为正思深哉不乱乃尔哉再托孤于从叔芳前溪公遂属纩享年五十三元配喻封孺人赠宜人益赠恭人先公卒继章亚中公女封安人益封宜人恭人子男二长云龙娶李氏次云仍未聘女四长适山东都运一骥甘公长子次聘府庠生延辅杨公仲子三聘总督崇奎罗公仲孙四聘工部郎中文卿万公伯子孙绍琮云龙出公殁大中丞曹公侍御韩公以其状闻于上云龙匍伏候命奉公藏于塘坊山之原始乃举刘中丞喻恭人合葬隆典括其行实乞司马氏志而铭之乃铭曰胡貌而弱胡志而强胡然心抑胡然气扬盖可尽者西江之委蜕而彼其不可尽者北塞之封章至于今读之犹可封狼胥走旃裳不知公者以为通明峩冠之鹄立而知公者以为边陲借箸之膺扬胡夺而筭胡促而僵我铭斯石将百千万世见者曰此有明御史御史中丞善筹边者善处父子兄弟骨肉者肖岩刘公之藏 
　　赐进士第通议大夫兵部左侍郎奉勑总理河道提督南北直隶河南山东军务兼都察院右佥都御史前本部右侍郎大理左右少卿南京鸿胪寺卿太仆光禄少卿吏部考功司郎中万恭撰 

　　●中丞刘老先生神道碑 

　　圣天子改元之年直指刘先生按吾闽毖诸试事工歌既阕则进所推毂多士而诏之大都重本根而下灸輠崇节乎槩而羞苐靡图实绩而畧窽声浚等再拜而籍焉比浚为尚书郎日抠衣侍侧靡不虚而往实而归者闲谈边计忼慨激烈令人发上指冠乃语竖刁勃鞮诸故事未尝不咨咨太息也盖先生之虑深矣先生豫章人讳良弼字赉卿别号肖岩登乙丑进士试金坛令时诸大吏日持尺一束诸下吏诸下吏苐奉上意指转圜突梯以见所长先生独诎时好日询民所疾苦谓民苦饥立社仓赈之谓士习多骩察其勤者偷者而旌别之谓犴多冤狱傅爱书葺囹圄而抚日?氐之谓大贾人苦诸繁役一切报罢之既用循吏声称擢侍御史矣至为侍御复侃侃论列意苟未惬即连章累疏不少随声人苟匪臧即先几排撃不避权幸其峭直也如中流之柱其石画也如越人之剂诸所建白具奏议中不能缕列苐陈其大者先生按宣大时俺酋欵塞而诸酋犹多桀黠先生奋然曰黄酋非无事之虏也万一渝盟如唐吐蕃故事材官车骑谁与领此者遂疏陈六渐一曰封疆弛守之渐二曰孰夷疑叛之渐三曰将领推诿之渐四曰塞下虚耗之渐五曰勇士散逸之渐六曰市地加增之渐且谓当今之计以羁縻为权宜以战守为长筭谓宜敕诸大吏日夜淬厉拔升未归胡以徕之云朔凋残胡以振之边多不垦之田堡无担石之储胡以经畧之必先为不可胜以待敌然后可保百年无事其再疏曰车夷史夷藩我边围黄酋夺我车夷则史夷孤史夷孤则外藩撤非计也其三疏曰抚与贿相近而实不同如不先别白则窃抚虏之资为贿虏之计借启衅之名掩养乱之罪如国事何臣谓独石马营八城当以守为战中东西南四路当以战为守廵边之夷日增而哨粮之减岁计数万是割肉饲虎者可虑也虏最垂涎之铁锅许之货买是弃精金以资敌者可虑也其四疏曰虏之情面从背违阳顺阴煽或令不能钤诸宗人威不能行之部落是为外患强宗散处不无跋扈家丁异类如飞鸟依人饥饱异态是为内患其五疏曰赤城要地也而备则疏代州山西之枢也而屯政则废宜各移宪臣以镇之庶内外相维百废具举其六疏曰云中之郡恃应州山阴怀仁马邑以为藩蔽今不锢诸城苐哓哓曰修堡耳支与分力而修各堡孰若并力而守诸成也其七则论塞下烧荒不宜报罢家丁月饷不宜过优其八论粮莫其九论开市大都审彼已挈轻重凿凿可设施行云当先生入云中上谷诸将领谓儒生安知边计且易先生督府持重柄亦与先生时相左乃先生疏入延议是先生者什常七八咸相顾曰持钺大将竟不若一白面书生耶谁云问奴问婢者上初即位巨珰冯保入掌司礼柄政者且与之为市无发其奸者先生叹曰吾喋喋争边计无令大戎荼我中国矧戎在肘腋间耶遂上疏云亲贤先远奸令终贵谨始今陛下政令伊始谓宜正于仆从之臣顾使奸人冯保日侍左右窃弄内柄奸回丛于逋薮幸门开于利窦甚非所以隆新政而杜厉阶也陛下独不见刘瑾之事乎疏入人争危之先生独不屑意奏虽中寝然巨珰卒不能有加于先生先生按顺天诸权?人戢翼敛疏曰此首劾司礼刘公也苐勿犯之耳先生四厯廷尉晋太仆卿光禄卿光禄掌饔人?酉?口皿?人中贵络绎数每取盈不如意辄群起而哗之至见先生则又曰此劾司礼刘公也竟咋舌而退无敢哗者上鉴先生忠加意向用擢广西廵抚先生力疾就道至豫章而疾竟不起矣苏浚曰浚读先生诸奏疏益叹谏臣之难云夫北虏庭外之寇也中官室中之寇也识衅于未萌辨奸于未稔则先几难议抗于盈庭身虞于隐祸则独断难事闇于成功言涉于苛责则中节尤难先生一书生耳至谈九边若指掌论虏情若烛照即营平老将曷以加焉乃新参弹文坚氷先杜傥所谓献可先见者耶今之谈边事者谓其器敝于朽顿饷单于朘削支吾补葺文具相蒙言之可为霣涕乃目撃巨珰浊乱朝政恨不得借剑而脔之也赖主上春秋日盛窜巨珰籍其家可百万时时申敕边臣而簿责其偾事者先生之言真若合劵矣先生生于嘉靖辛卯年九月初三日卒于万历癸未年十月初三日享年五十三配喻封孺人赠宜人益赠恭人先卒继章亚中公女封安人益封宜人恭人子男二长云龙娶李氏次云仍未聘女四长适山东都运一骥甘公长子次聘府庠生廷辅杨公仲子三聘总督崇奎罗公仲孙四聘工部郎中文卿万公伯子立嗣抚孤事司马万公论之详矣兹以二月十九日葬先生塘坊山之阳树之碑而属浚铭浚伏在礼官见大宗伯上先生功状且旌之典天子降綍而褒之浚曷敢以不文辞铭曰望之粥粥即之瞿瞿崔乎媲乎画地而趋謷乎厉乎顺风而呼帝命省方是究是图牖户未葺我心则愈载敕我车载简我徒乃其壮志投笔长驱欲破楼兰欲系单于百年无事决策斯湏入司耳目曰咈曰吁凤不群袅紫不混朱无曰履霜剥床以肤欲借尚方断彼雄狐骢马一出鬼蜮潜逋挽世突梯旁蹊隙窬孤忠为拙介石为愚畴若天植终始不渝寜甘积薪寜守坚匏天王圣明实鉴区区于城方倚白日易徂虽有坚刃未觧大軱虽有骅骝未试长涂所易尽者七尺之躯所不朽者侃侃庙谟懿彼纶綍如春华敷乐哉斯丘可以于于 
　　万历十三年仲春月吉旦赐进士出身奉政大夫奉勑提督学校浙江按察司提学副使前礼部主客司员外晋江门生苏浚顿首拜撰 

　　●刻中丞肖岩刘公遗稿一卷 

　　云南道疏（一） 

　　恳乞圣明慎刑等疏 
　　遵明旨荐人才等疏 
　　仰遵明旨酌处财用疏 
　　纠劾剥商官吏疏 
　　再议钱法疏 
　　达虏紏众大犯等疏 
　　慎藩封以正纪纲疏 

　　○恳乞圣明慎刑等疏 

　　云南道监察御史刘谨题为恳乞圣明慎刑罪以公法典事本月二十三日伏覩圣旨这该司官是何问理且不究王印等系海户这等刁恶锦衣卫拏去红门枷号一个月满日发边卫充军钦此臣窃捧诵不觉惊异以为法者天下之公人君受之于天不可得而私也我朝设三法司专执刑法事无大小罪无轻重一切付之鞠审其可刑可罪与众弃之所以示天下以公也王印所犯情罪臣不敢悉然不送法司而止送镇抚司已非祖宗宪典兹又径蒙中旨将王印枷号发遣臣不知所据者何律所摘者何情假令王印委果无状刘儒等委系有辞未经面理何以慑服其心夫充军下死刑一等罪至重矣使当其情正宜公之法司明正其罪以示天下无私设出诬枉岂可使匹夫含冤莫伸耶陛下登极以来钦恤庶狱华夷共仰今王印事千中官径加重罪不知果出自圣意乎抑左右巧肆回护遮饬之计以潜移易天听乎匹夫之微若不足惜然上千祖制下系民命所关甚大可不慎与昔皋陶为士师瞽瞍杀人孟轲以为执之而已诚以所司者法也虽舜不得以君之尊而挠法焉今王印罪状未昭竟由宸断窃恐祖宗所以立法司定律令之意不如是也伏乞勑下法司将王印刘儒等众证通提到官再加拟议如果事情具实即定罪请旨施行设或罪浮于情犹当虚心鞠审毋致冤抑庶公道明而法纪昭矣臣缘系慎刑罪以公法典事理未敢擅便谨题请旨 

　　○遵明旨荐人才等疏 

　　云南道监察御史刘　谨题为遵明旨荐人才以备擢用事臣闻人才难得边才犹不易得挥藿者或鲜周详之虑矩矱者恐乏变应之能事关军机湏得气度优闲才识沉毅者方可以称任使先谈吏部覆吏科都给事中郑大经请议行两京科道各将所知较量南比坐名奏荐荷蒙皇上俞允采择群言甚盛典也顾臣阅历未深见知有限若徒剿袭群言以溷天听得无有附和雷同如科臣张□所指一倡十和之讥者乎臣不敢也姑自臣目之所覩记者言之如原任南京都察院右副都御史今闲住曾于拱才识通明气度闲雅任天津而海防整饬事事留心总粮储而奸弊尽厘条条中节智弘虑远年富力强此可当东南督府之任者也南谈户部员外马豸才猷练熟持守端贞江防肃而历年之逋冦悉擒佐府已有成绩田土均而云阳之夙弊尽革署印犹着贤声且生长云中夷情备谂先任冀北兵事悉知允当西北一面之寄者也伏乞勑下该部再加查议如果臣言不谬将曾于拱等酌请简用则于南北兵事亦未必无小补矣缘系为遵明旨荐人才以备擢用事理未敢擅便谨题请旨 

　　○仰遵明旨酌处财用疏 

　　云南道监察御史刘　谨题为仰遵明旨酌处财用事臣闻理财无良法去其所以害财者而已国初立法节以制度不伤财不害民顾岁时厯久成规渐更而制度荡然几不可攴臣以为祖宗之旧制不复则耗派石?之节缩无期自今言之内之耗财者非一而其大者孰若各监局内使各监局工匠锦衣卫食粮军校与夫腾骧左右四卫之勇士乎查得洪武二年定制内使监奉御凡六十人嘉靖四十一年各监局内使增至一万一千今内使又增至一万五千八十余员名弘治间各监局工匠不满数千今工匠增至以万五千八百余员名矣内侍巾帽靴鞋合用纻丝皮张成化间二十余万今增至七十二万有余矣锦衣卫官军月粮成化五年一月止该支二万六千九百余石今除官勿论而食粮军校巳增至三万三千九百余名武骧右卫勇士月粮成化八年一月止该支一千五百九十余石弘治十五年以后则月支五千余石今又不知几倍矣且每月纳中官银二钱五分方许支给名为军粮实则中官之私槖名为勇士实则内使之家丁冗食之日增柰之何财用之充足乎合无请乞申明祖宗旧制如内使工匠军校勇士之类原额若干今增至若干逐年逓减期复先朝之旧而后已焉嘉靖初锦衣卫旗校革三万一千八百余人岁省粮储数十万先臣刘大夏在兵部时亦曾议革腾骧四卫勇士等项以为岁可省宫府数百万此名言也今事势极矣是独不可芟除其十之一二乎外之耗财者非一而其大者孰若九边粮饷之需各省王府禄米之给乎查得国朝边防年例银岁不过五十万今又增至二百余万议者以为塩法首坏屯田继废彼时虏弱此时虏强边兵日益岁用日增亦其势然也然其中岂尽皆精锐而无老弱之当汱者乎岂尽皆实数而无虚名之冐破者乎差官清查是或一策也又查得国朝漕粮岁不过四百万石今天下王府生齿日繁岁支禄米增至八百余万石举漕运之全数不是以当王府禄米之半又如仪宾原以民间子弟得与宗室连姻给以冠带巳为荣幸而复授以廪饩无乃太侈乎合无查照先臣欧阳德给事中张岳题请事例试一行之或者以为王府禄米逓年各省加派非取之于户部正额之内是固然矣此独非民力乎亦孰非国家财赋乎凡此数项皆耗财之大者然议论不同是非不一或以为伤中贵之心而难于任怨或以为制边臣之过而难于驰骤或以为伤亲亲之恩而难于削除其间利害相半大率有之然必求其有利而无害有益而无损者其有二说乎欲救目前之弊莫如通钱法欲建万世之利莫如复屯田国初钱钞兼行以故财用丰足今钞法已寝阁而钱法之行亦有限矣愚请令宝源局铸钱数十万分布天下令天下用银去处俱要以钱买卖以钱赎罪以钱当差除京边钱粮照旧纳银外其余里甲均徭在本府县支给者一切俱用铜钱上纳某布政司领钱若干觧银若干某府县领钱若干觧银若干嘉靖间虽尚??议各通省行其实朝廷未尚??发一钱付之各省而各县不能用一钱纳之官库若法行自上民亦何所不便而不通行乎祖宗朝分军屯种且耕且守而边方子粒动以六七十万计今课边方所入不满十万矣合无慎择良将官良有司专以督责屯田为事凡荒芜田地责令军民开垦如永乐年间近京居民尽其力量耕种不课其租事例军民杂处而居战守随宜而备纵利火归之官而边方开垦日辟粮草自贱军无难籴国有余饶矣正统时廵抚都御史叶盛修复官牛官田之法请银五千两买牛千余头摘戌卒不任战者俾事耕稼垦田益广积粮益多以其余补买战马修屯堡七百余所是独不可采而行之乎舍屯种之外而欲边城充实虽倾府库之财竭生民之力犹不足也方今国家岁入之数尚仍国初旧额而岁出之数视旧制乃或倍蓗无筭钱法屯田祖宗所资以为利者既不能大行修举而冗役冗军居然如故又不能速行厘革而徒曰理财生财夫财之竭也必有所以竭之之源今不究其源而徒塞其流臣惧其财之耗未有已也 

　　○纠劾剥商官吏疏 

　　云南道监察御史刘　谨题为因事纳忠紏劾剥商贪官以苏民困以饬吏治事臣节捧读圣谕拳拳以苏商为念诚虑啇人困而　京师虚意甚远也隆庆三年十月内该臣廵视芦沟桥随据商人安节用张俊等二十名运到顺柴赴臣查验告称困苦万状臣是详加体访乃知后府经历屠炳言剥商无忌实异常焉参照得屠炳言性本贪婪行复纵肆叼承父荫罔守官箴视啇人以为奇货可居任积书以为心腹之托远者勿论姑举其近日实迹之可指者言之商人安节用张俊等二十名初时上役每名索见面银二十两总之共四百两不为不多矣另外又纵家人于各商名下每名索银一两是不可以已矣乎上纳柴炭商人未免借贷那移有人心者宜知矜恤乃压银不与仍要各啇苦告预支每一千两先索银二十两方准关给总计何止数百新旧商人红票不下二十张每张该银二千余两每千两先索银五十两然后请京营科道眼同支给不知阳固与之而阴实取之也安节用等二十名运柴赴京该臣查验臣实未尚??过求也乃乘机愚弄各商诈骗银一百五十两该臣访知随取各商不致科敛结状附卷正使之闻之欲其创艾耳乃令军牢押各商赴臣逓结有不听者要带回重责商人含冤竟莫之伸犹可言也独知御史亦耳目之官乎每年节礼商人共二十名每名要银五两家人要银五钱即一年记之已该银一百一十两而况积而计之尤有不止此者耶凡此数项皆凭工房贴写积书蔡先儿过付又有商人安节用张俊蒋守仁等二十名凿凿可证非空言无稽也其它私卖过关之票掊克包儿之钞尤有未尽数者祖宗朝尚??移取四方富民以实京畿乃炳言敢于剥削肆行无忌臣恐不数年间商人剥而困困而逃非所以实　京师而固根本也且在京衙门商人无虑千数失此不惩则剥民自殖之辈相习户风老恐不特一炳言已也吏治不肃良由于此夫官无大小皆当守法事无巨细皆当考核臣今廵视已满故不避琐屑为陛下言之伏乞勑下吏部再加查访如果臣言不谬将屠炳言径自革职或仍送法司提问以为人臣贪肆者之戒而蔡先儿积年民害拟以说事过钱之例从重问遣庶法禁严而官邪有警民困苏而京师可实矣缘系因事纳忠紏劾剥商贪官以苏民困以饬吏治事理未敢擅便为此具本亲赍谨题请旨 

　　○再议钱法疏 

　　廵视中城云南等道监察御史刘　谨题为再议钱法以便遵行事该都察院准户部咨为财用至急讲求贵广恳乞申勑当事臣工协心共济以祇承明命事内一欵议通钱法欲要将金背火漆旋边等钱俱照先年题准事例每银一分易钱八文相兼行使札行五城责令通行臣等因是遍访舆情咸谓今时民间偏重金背而火漆旋边弃而不用者为金背稍高而火漆旋边稍低也今槩无差等俱以八文为例祗恐小民逐利将来只用金背而火漆旋边等钱复阁而不行此钱法之所以终归于壅滞也合无议定规则通行遵守如金背钱八文准银一分火漆旋钱俱十文准银一分国朝洪武等项及前朝制钱俱十二文准银一分凡遇文武官员关领俸粮与各项商税房号俱以是为差其民间贸易自二两以下俱照前议折筭虽不必责其相兼行使而钱法自通此臣等之所以不厌烦琐而再有请也伏望皇上俯充臣言勑行京城内外务要恪遵成命其有势豪故违阻挠及奸民私铸射利者容臣等枷号惩究足国裕民亦未必无小补矣缘系再议钱法以便遵行事理臣等未敢擅便谨题请旨奉圣旨这行钱规则俱依拟行不许纷更户部知道 

　　○达虏紏众大犯等疏 

　　云南道监察御史刘　谨题为达虏紏众大犯恳恩使过以图报效以作士气事臣闻古人有言使功不如使过诚以有过之人居常惴惴焉每怀补过之心而惟恐不能以自表见于天下一旦起而用之则困心衡虑之余必有感而激激而奋者矣昔岳飞犯法将刑而宗泽一见奇之遂授以五百骑使立功赎罪卒之大败金人此往事之可验者也臣伏见先任户科都给事中李已建言狂戆罔识忌讳陛下杖而系之其过固已暴着于天下矣但其辞虽过激心实无他窃尚??念之忠既足以犯人主之怒则勇必能以夺三军之帅况其才能脱颕志切吞胡当此拊髀求士之时正陛下藏垢纳污之日伏望勑下该部特加查释使之树功边陲以赎前过则初心未死壮志少酬必能系单于之颈枭可汗之头以报国恩以卫宗社三军之士不战而气自倍矣臣愚幸甚中外幸甚奉圣旨刑部知道 

　　○慎藩封以正纪纲疏 

　　云南道监察御史刘　谨题为恳乞圣明慎藩封以正纪纲事臣等伏见太子太保礼部尚书兼翰林院学士殷士儋等执奏肃府辅国将军缙■〈火贵〉不系亲支弟侄不当袭封王爵等因奉圣旨已有旨不必阻挠钦此臣等捧诵思维陛下亲亲之恩诚厚矣窃以为为国家久长之虑未至也何者帝王之维持天下能使大小各安其分者无他只是纪纲二字把捉得定则万事自定今天下之纪纲孰有大于藩封者乎缙■〈火贵〉以辅国将军欲袭王爵僭窃之渐也条例之该载甚明先皇之遗旨尚在且查隆庆二年陛下宸断已定为缙■〈火贵〉者于此亦可已矣兹又以延长等王列名陈乞陛下正宜因大臣之执奏遵前日之成命严行戒谕庶几可以阴折其心乃一旦骤然许之准袭王爵是条例不足凭而明旨不足信也臣等恐纪纲一紊人怀觊□之心将来继缙■〈火贵〉而请袭者纷纷至矣陛下若尽许之乎不胜其烦也若不许之乎彼又得援以为例也夫与其继爵而不与其继禄臣等仰窥圣心似亦有不轻与之意而姑为迁就以狥其情者窃恐缙■〈火贵〉继爵之求又岂非他日继禄之阶耶如果应当继袭亦当下之多官会议以示爵人于朝与士共之之意伏望皇上俯听部臣之言将缙■〈火贵〉仍以将军奉祀管理府事不准继袭王爵庶公道明而纪纲正久安长治之基业在是矣 

　　●刻中丞肖岩刘公遗稿二卷 

　　云南道疏（二） 

</div>
    <div class="pagination">
<span class="current-page">1</span><a href="刻中丞肖岩刘公遗稿_page2.html">2</a><a href="刻中丞肖岩刘公遗稿_page3.html">3</a><a href="刻中丞肖岩刘公遗稿_page4.html">4</a><a href="刻中丞肖岩刘公遗稿_page5.html">5</a><a href="刻中丞肖岩刘公遗稿_page6.html">6</a><span>...</span><a href="刻中丞肖岩刘公遗稿_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
