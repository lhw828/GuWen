<!DOCTYPE html>
<html>
 <head>
  <meta charset="utf-8"/>
  <title>
   九华集 - 第 4 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九华集 - 第 4 页/共 14 页
  </h1>
  <div class="content">
   幽情不作宦情薄众足羣知尊足存收拾青鞋聊示病踏鲲却遍水云村
　　李太白古风高竒或曰能促为竹枝歌体何如戏促李歌为数章
　　黄河溟溟日落海逝川流光不相待春容去我秋髪衰拟欲餐霞驻光彩
　　天津三月桃与李朝能断肠暮流水緑珠黄犬悲相续何如湖海鸱夷子
　　郢客遗音飞上天谁歌此曲谁为传但闻色声纷唱和使我黙叹心凄然
　　郑客入闗行未已逢人见谓祖龙死秦人竟去无来踪千载桃源隔流水
　　隆州
　　有客张陵曾寓此仙乎仙乎生实死鸿名制作往事空盛迹今应颂天子
　　笑杀丹渊吐语轻山城都不似川城不知禁路春风透几放溪山照眼明
　　众山环环万山过骈首三峯当道卧鬭分蛇鼠旧何人绘入麒麟今几个
　　语我冯公有味哉巨灵恰续断鼇回从今东道君公贵免唤西州市令来
　　赠休上人
　　碧眼不输岩下电清诗迸出陇头泷何湏更下牢闗铁出没无心月在江【休善行草故云牢闗铁】
　　挽归颍川喻夫人
　　夫人不讶容髪暮八十解将杯酒度不见岁寒今浩亭花开花落悲行路











　　钦定四库全书
　　九华集巻五　　　　　　宋　员兴宗　撰奏议
　　上皇帝书
　　乾道五年四月十八日左宣议郎秘书省校书郎兼国史院编修官臣员某谨斋戒裁书昧万死百拜献于皇帝陛下臣闻圣人感人心而天下和平盖人心不感则离离则天下之不和不平者将应之矣人心之感不感圣人初不间乎内外也以信示人无人不信以惠懐人无人不懐使天下毕信毕懐是之谓徳感也恭惟祖宗建置社稷余二百年永永传不替之象独非有以徳感人者乎此不可不稽也臣愚不佞待罪三馆向者丙戌之秋尝入建请北方归正之士舍氊裘袭冠带本非前日一都督府力能诱而来之者诚以吾宋有大义中国有至仁北方将士乐归陛下之徳故也陛下感之亦极矣愿幸加意以礼始终之是时国家未萌还俘掳之议而臣之预言如此陛下过听不以下臣迂愚其后继用王友直于江上将王宏于步军其余才武以次録用此圣主至断至明者也中外率以为是今者敌因盗贼之萌乃起俘掳之请兹事体大应酬若失便闗安危臣日夜念此至熟也陛下若曲徇外庭之言不计利钝不爱归附姑曰还其十百以缓目前之患臣恐患自此滋矣且王言如日外庭乃欲蚀之使朝廷前日为义今日为不义前日示仁今日为不仁虚败徳意莫甚于此又况俘掳一摇惧者必众十可以聚百百可以合千风尘飞扬肘腋为变甚可畏也其性纯良者自此生心其慕教化者自此絶望懐反侧者自此有词心剽贼者自此乡道陛下异时有事北方沿淮以北陛下纵欲募用其人不识谁肯为陛下用乎此臣所以痛心疾首也今欲外图帖息之计内寛流附之心陛下曷不试臣令画三策于前顾臣之防必不为此敌饵为中国羞也用其一则可破不直之请用其二则可以塞无已之求用其三则可以成久御之利惟上所命也谓宜今日因往来之使或对境之便遗之以书曰近闻侍旺懐异而楚州不知州之罪也本朝居数千里外其及知之乎比因大国有言然后觉之其楚州官吏并已窜谪沿边军民并已戒约则本朝申严大国之意可谓曲折矣且侍旺自分必死故支离其词奈何大国听之万一本朝获一奸盗妄分析党与入北界者本朝亦听之乎如是则不直之请可破矣此臣防之一也又遗之言曰甲申之岁大国议和唐邓海泗荆淮重地也輙举以遗大国口血未干继有两淮之役俘取吾民凡数十万本朝兼爱南北之赤子惠顾前盟不敢求也今俘掳百十奔迸四出死生莫知大国累岁求之独何意欤观此似欲摇动和议曲不在本朝天地鬼神其实临之如是则无已之求可渐塞矣此臣防之二也传曰善用兵者无赫赫之功岂独用兵处事亦然也臣窃笑前者王琪等经理淮上引见而对朝辞而出道路莫不指目布置张皇竟以泄露诸将所以备敌者近乎虚声而敌所以疑我者积乎实祸臣未闻事机不密而可用鸷鸟不伏而能击者也是乃敌所以数启纷纭之谈欤今皆见之矣臣谓今日之事当卑其礼而长其怠赊其日以寛其词悠悠以静处之纵不见信必无大侵然后潜正师律黙课农桑阴蓄器械使事兴而众不知敌如何我则久御之利渐成矣此臣防之三也彼敌自辛巳及今迭战迭败岂真徤者哉谓秦无人故直欲以威刼之耳如不出臣三防则正堕敌计悔无及也或谓臣之三防当矣陛下必审处之矣陛下智勇能逺图天威能亟决然尚有可虑者太上之意主于和柔故陛下一切委顺今者欲出词拒敌恐不遑也万一生事如太上何如大孝何臣愚以为此正陛下所以事太上而称大孝者也大孝以安社稷为悦一旦归附动摇流人怨愤忧独不在社稷之间乎昔唐肃宗起师灵武犹不欲以忧遗君父当时以孝与之况陛下至孝万万肃宗者乎虽然敌势实不可保陛下奈何不早为之防哉汉七国削亦反不削亦反晋苏峻召亦反不召亦反今臣度敌之势和亦变不和亦变特其变有早晚耳而説者为径与俘掳则继今可以免祸是犹抱虎而寝指虎之终不噬已也呜呼亦愚矣曷若整械饰穽求所以御虎者今乃欲専用抱虎之术哉内外归附亦必用此潜窥陛下以为荣辱死生之决也措置一失祸犹发机从此殆矣而可无思乎陛下若未赐清闲之燕得熟数于玉陛愿首试臣三防以次毕用之若众不附敌不怯荣名不成则是臣饰説欺君者也臣请死
　　严爵赏劄子
　　臣闻爵赏者国家之大纪也自昭其纪则无人不服自紊其纪则无人不轻苟一目稍暌则万目渐弛或致胥商末流委巷余子胁肩而冒禄攘臂而市爵杂糅士类士防其丑此何义也且军之有功功之有赏乃国家所恃以责实也三军所恃以劝后也有司踈怠实已乖戾求以劝后将如之何传曰非功获爵则爵轻非罪肆刑则刑防谓此类也臣窃见比来军功死事之家以功许补授子孙外并许其亲异姓甥婿之数申明承受是乃国家欲感士心答天意收三军后日之效可谓恩矣然朝廷虽有元创冒授指挥一一明具令所在军将保明于大将大将保明于本州本州类申于省部如是则隄防检押者甚至且密也然而户为胠箧本以防盗也大盗至则并胠箧而取之人为法制本以防奸也大奸至则并法制以乱之今恩泽一下有力有货赂取交闗同姓者迁作同房非亲者指为近亲委巷涂贩一日华轩士卒惊顾此岂三尺赏功本防哉臣谓自今兵将死事之家既无嫡亲子孙及其近属但当设法与给度牒及不理选限名目之数使其曲折货售惠滋一家终世饱暖亦无负矣何至纷纷欺隠损国家之名器轻授之人乎又近来死事之家多以无力陈乞而有力陈乞者决非死事之家彼有力则百方计防事虽虚诞必不沮难无力则事据虽实例防退却致使军中勲力之后虽有正嫡子孙不免低直轻售盖壊陛下徳意者有司也昔康定诏书诸军将校尉殁战阵者并仰逐处子细一一勘会如不实者亦有明科伏望申严是禁诸将诸州今后保明被受恩泽之人或不能子细推考或勘会失实朝廷觉察并乞重赐行遣庶几爵赏之重有益国体
　　广招募劄子
　　臣闻王公设险以守其国险之所设人之所畏也故蜀有重闗之险扞蜀者莫若守闗吴有长淮之险扞吴者莫若固淮若夫荆襄之地千里坦坦此四战之地也外无长淮以阑之近无重闗以固之无闗无河是无以为险者矣彼有险者圣人常以为虑无险者信不可以一日无备哉昔者宋齐六代之间夷盗南顾屡作屡止不能窥尺寸土壤盖是时此地为重镇此镇屯重兵故也然则荆襄枵然无以为险者是不当以兵为险耶况又春夏之间汉水可涉道路之多错出可数自光化出次湖可以窥夷陵自临汝出新野可以窥襄阳自唐州出枣阳可以窥西郢自陈州出宛丘可以窥光化苟无坚甲利兵厚集于此则深恐汉蜀之势脉络未通首尾难应异乎常山之势矣是则可忧者也臣愚伏望陛下曲轸宸虑起福未形择诸将中文能附众武能威敌者经制此方且使以屯田为名徙内郡之兵增而戍之徙之不足又增募之盖今荆襄之兵甚少而守蜀之兵一有外虑千里抽发未易致也或谓臣言朝廷于荆襄未尝不择将诸将未尝不募兵臣谓诸将招募无术以负陛下委使者也臣自湖北所闻悉矣凡捕人补军如捕逃亡给予亏约诸将之令既不自信矣人谁信之前日刘锜在荆招募茶商凡数千人以充正额苟得其术曲折如锜则盗贼亦可招亦可用也况吾民哉韩琦曰招军次第在人员不得侵取例物无他阻滞人自不隔如此则捐数十万缗得万兵矣琦之言舍小成大之术也惟陛下诸将增戍之外又益私例使广招壮实庶几一方即金城之固矣
　　恤义士劄子
　　臣闻威惠偏废不可以御军军法一偏不可以用众使惠而无威则人不畏威而不惠则人不懐然后知抚士育人者凡以张吾气而保吾威也使列将大校平时察察奴役其士兽驱其人则众人披离居常己无足恃一有风尘之警则又有足恃乎臣谨据兴洋一带义士西蜀东道之扞蔽也其地险以厚其民力以武幼脱诸父母之懐其心皆可以义动可以势役者是以绍兴之初王庶在西边极力措置凡城郭乡社民各有户户各有等庶使分等以出丁分丁以代卒无事则更阅有事则出戍或与捐本户之徭又与免本身之役恩意甚接科条甚具庶区区行此者非独为保蜀计乃为保国计也是以南山控要害之冲义士熟识利害自生其地自战其地人懐保妻子守坟墓之念宜其専也臣观饶峯之役梁洋之役近时散闗之役义士与有劳焉朝廷悠悠而竟不知者诸将掩之也有能以王庶之心为心则人有告矣然而迩者是曹寃抑类有四焉此边将罪也盖义士比诸县弓手手力实无顾缗然官能驱之而使无辞者以元降措画等第与免官业钱故也今则窜易文书实者未必得免免者未必皆实一寃也凡有战事正军坚甲顾避弗前义士楮衣驱以先进近时诸司有议増置甲楯量欲给之议一出口而剑南士民飞词詾詾夫仰父俯子者剑南之士所知也一家接踵肝脑涂地如义士者剑南不知矣二寃也王庶之役义士也大阅则有食钱出军则有赠给衣粮钱其有异功籍定名姓以次官使今义士舍农而出枵腹而反劳则有矣饱则无之功则有矣赏则无之三寃也绍兴之初义士战己輙罢则各有一家之乐迩来官司无故占破俾之刍牧俾之负担俾借官吏往来之役且义士者谓之民乎谓之兵乎谓之民则不当私扰谓之兵则不当私役今一切反此四寃也夫以边民有是四寃为将帅者忍不加虑臣愚望陛下下四川宣抚司体量优恤如兴洋等处曾实充义士之人被官司抑勒不与依数捐免家业钱者并许本名申诉即与捐免诸阵亡之家亦乞照应此例施行其本户尚有余丁乞更不差义士名目后有阙数于多丁处别乞抽补或当戍守虽令自备衣粮外亦乞今后更与减量本户杂科名色务从寛厚其诸将州县平日无故占破私役并乞依私役禁军法务在必行仍乞取王庶初行约束一一相度检举庶于边民不敢怨望其义士元有兵官统领一员将领数员亦乞下宣抚司选差为众乐推如近时阎宝之徒自足为用又照得阶成岷鳯熙秦界上自绍兴辛巳曾被宣司给散旗榜之人累有劳效被诸将掩遏未能申列者今后有愿充义士名目亦乞比附兴洋义士依次与免科徭庶几西边后有缓急増助官军之势不致危急得承平义勇之遗风伏望特出睿虑详酌臣言使边人生路一开挟纩之思肆徧非独结西陲之心亦圣主仁不异逺之意也
　　恤归附劄子
　　臣闻天下归往谓之王四夷观赴谓之中国乐于观赴而极其归往圣人之能事于此在矣臣窃观乡者江淮归正士卒舍氊裘袭礼义此岂一都督府有以谕而来之耶诚以吾宋有大义中国有至仁北方将士乐归陛下之徳化也臣前自上流过松江诸郡归正之士往往而见其间游谈坐作意态惨戚多不自聊者臣退穷所闻则所在统军宿将不能推原陛下徳意接之不以恩惠是以嚣嚣相从于此臣窃思之华夷万里异生不异情人之生去亲戚而舍坟墓甘酸苦而受困折者皆非情之所安者也设若诸将能为朝廷相亲相比布露恩私如待宠子如支漏瓮则归附之士未暖席而得更生矣近闻诸将辄有奴服役之者臣恐归附生心役不以义则其徇义之意轻抚不以情则其效上之心薄待不以恩则其投命之意衰风尘忽警是纵虎狼于槛而保其不噬囓者也如是其可乎臣以为诸将无见于此矣昔唐初有事于突厥中叶有事于中原回鹘特勒之徒何力国昌之将其人皆畨种也其兵皆畨兵也唐有恩以宠之巍官剧职共济其用而共复京师唐于归附一日不轻如此未闻诸将服役之且陵籍之也臣愚伏望陛下垂厚恩布明防凡归正士卒分戍所在深诏沿江督将与逐路帅臣务加存恤赐给之间务加优厚使其客主之势一委曲相济则情自相通然后旌其首战功状最白忠効最笃者陛下时赐劳问亦宠矣后有缓急出入死地彼又何辞安知无国昌何力之徒为我用为我守哉扬雄曰御得其道则天下狙诈咸足使此事是也惟陛下幸察
　　察敌情轮对劄子
　　臣闻圣人有外惧故有微权有密机权以忍而后济机以忍而后发忍不忍之间安危系焉使其屈伸在我平日屈之一日伸之大事不足定矣外惧何为也哉昔勾践为国蕞尔国也奉夫差以玉帛又奉以子女常人所不忍者勾践一切忍之此岂其真情也哉彼其奔走事人之日皆阴谋生聚教训之日也故吴不有越而越卒有吴者勾践得此微权也曹公之于袁绍也地不如绍兵不如绍绍未除大将军操不拜也则避绍而与之曹公岂避人者哉彼其曲意奉绍者所以怠绍之心而缓河北之兵也故袁不并曹而曹卒并之者曹公有此密机也彼两人兴而机权用机权用而曹之王易王越之霸易霸臣固知其忍而后动也恭惟陛下禀希世之明天锡之勇常有扫清中都囊槖宇宙之意矣然而即位四年遵养时晦敌有小大势有坚脆陛下权敌以御时俯己为和柔之盟陛下意岂在是哉机权之在是也陛下忍之亦至矣越王曹公之事规摹虽小充而用之必在陛下度内也然臣近者闻诸道路敌有无故之形和有不坚之意众説纷纷不可执取议者犹以祖宗待契丹之礼以待之是不知役己者也自绍兴至今敌凡几和和亦几变信书在道暴骨在野前日已不可保后日庸可保乎岂可见其形不察其实信其伪不昭其奸百事扬扬犹类平日上下复欲长此安穷也为今日之计志虑当坚筹谋当预措置江淮诸处屯兵几所孰要孰害兵甲增减为数几何孰训孰惰诸将可倚者凡几何人军食可理者凡几何事谁善应敌谁长守扞至纎至悉不暂懈弛臣犹恐其未也若将相循循尚犹偷玩今日得报则四靣仓皇明日无报则整容闲暇谋国如此譬犹抱虎而寝虎未及起因谓之安未有不为伤矣夫四夷轨道兵甲不兴谁不愿之不幸或有外御虽宣王不免也臣窃恐近臣大吏専以簿书期会为事舍此弗图一旦有警因循将何及也诗云维彼雨雪先集维霰而知雨雪者见其兆也陛下察敌之兆而预计之机权在中应变在外陛下举能办此愿戒小大之臣勿为媮怠而已杜牧曰国家大事小臣不当言臣与牧同一罪也惟陛下幸赦

　　钦定四库全书
　　九华集巻六　　　　　　宋　员兴宗　撰奏议
　　请侍读疏
　　臣尝谓论道三公之职分也不得其人则虚其职是以三公无官后世备论思之学稽论道之意独讲筵之官似之傅説戒髙宗曰王人求多闻事不师古以克永世匪説攸闻説欲勉其君执古谊以御今世其人虽商之大臣其词则讲筵之体也恭惟我祖宗神后式严是选自从臣而择有望自初见而至毕讲既命之坐又赐之宴其意以为尊经乐谊不如是则善败之鉴细大之事将有壅于上闻者矣则是可急也以九重之深上司万事之柄众职之微有不敢行有不得言独宰相可以辅行台谏可以辅言不幸而言之未至行之未及其从容暇豫之际意防毕陈幽隠毕达天下不于讲读者望之将谁望乎昔李淑侍读仁宗尝言曰观唐室召见近侍讲经本欲因事立训鉴往知今人君多借是名与近臣谈议政事耳在我真宗时则有若冯元赐坐已竟亦多询问盖宸居秘防深防闻听之壅也淑之言非惟识祖宗之意亦得数开讲筵之意真知侍臣体哉厥后歴圣相绍风流相形美政事多自讲筵发之而司马光吕公着苏轼之流以此名一时而耀后世则又讲筵徳谊之老也可无念哉陛下天资睿智动法祖宗前后建置讲读之官谊至笃也然臣尚恐侍臣循循一本旧习正先儒所谓案旁讲经数行而退如此弥岁所益几何是不可以不宿戒也况今天下大务可达者甚众陛下所恃者民也今谈利之士巧饰百端指无为有是顾身而不顾民陛下所扞国者军也今将领之人大率肆欺是顾家而不顾士陛下所恃为俗者士也今衣冠杂袭避碍一律是好谀而不好直至使上薄阴阳乖戾之积连雨并晦陛下振发威励既流贼墨之将旋窜袐赂之子海内且称快矣夫以圣主抉微察蠧其勤类此执经入侍者其忍嘿嘿负之然臣闻近已得防自今月乙亥开局除只日休暇旦望之外前界大礼讲日无几臣愿后殿説书之日权住诸司引对小事如景祐之诏可乎仍谕讲官湏得一经之中择帝王欲知之事明今日鉴戒之之体如咸平景徳之际可乎凡求经意之先后在权政体之缓急臣愿如先儒康定之疏既读宝训先解防边要务之类可乎若其他又量令展日畨令直宿情愈通则义愈至不拘忌讳用表忧勤此又希世之奇事也贱臣其敢必哉或谓臣言国家张讲读之席止应故事耳彼儒者之言使人拘而多畏碍而不通汉髙帝所谓为天下安用腐儒者也臣谓不然天下之所腐儒者非特圣主恶之虽臣等亦恶之也今郡文学州博士项背累累沉议惑疏秉笔相辉者是已国家念与为治陛下岂少此等哉若夫更择通儒一二铺张仁义之治统臣谓虽百世不可易也孰与左右便嬖之言出于愚诬者乎昔魏征劝太宗行仁义封伦笑曰征儒生也言安足用其后征言果皆施行唐是以有贞观之治太宗曰此征劝朕行仁义也惜乎不令封伦见也然则通儒之所谓仁义竟何尤乎陛下举念欲步武唐太宗臣愿参稽以此则圣益圣明益明矣况六经决非虚器文武决非异道广问决非否隔帝学决非小用敷求圣治于此在矣臣言狂僭不胜恳恳纳忠之至
　　风俗议
　　臣闻圣人于天下之民寛然无所不爱彼无所不爱则宜其无所不敎也天下之人油然而生林然而羣方圣人之未作敎化之未敷性或淫而倾情或暴而放其始非能周旋曲折而安于礼也雍容和易而安于乐也纯一不移而安于信也质直通明而安于义也圣人忧焉有道于此驱天下之人潜纳于其中销其防顽之资而制其暴戾之气使之雍容温厚由于礼乐而归于信义虽千百年而俗不变世虽衰弱而民必归厚三代之风例皆如此彼亦何以至此也则敎之使然也臣观其时朝廷乡党闺门之间雍雍穆穆其训则五常六学其分则士农工商其衣则黼黻文章其食则笾豆簠簋其治则井田五刑其进取则学校庠序其宴饮则乡射齿徳之分其野祭大蜡则有歌鼔之节朝会相御之礼一揖之为安而三揖之为尚再拜之为简而百拜之为尚是其上下纾徐不迫之态形于日用之间而举不以为难者自后世观之三代之君民敎意烦劳得无迂濶而不可用欤不知禹汤之君惠顾元元其导之深习之熟礼乐信义便民而无蹈浮薄者其权固在于此也呜呼此三代之所以为治周孔之所以为言而当时所以为俗欤及秦之兴暴而不亲刻而不舒非笑先王之六艺破坏圣人之藩墙天下之士民相与从事于迫急惨酷之法不复有三代冲和容与之态悲夫秦世轻为天下而坏风俗者乃至于此哉汉室之兴公卿上下知斯人憔悴而难与为治也遂欲振之以安谧示之以不竞其后缙绅喑喑和附气益不振故始变为阿谀之俗东京之士惩前世之祸起于柔懦而不振也中世以降竒言过行多矫激以振之故东京再变而为矫亢之俗矫亢而不已故激而为变者必出为三国之惑乱三国惑乱而不已故激而为变者必出为两晋之虚无其后则愈激而愈变俗愈流讹至唐犹未有所底止也惟我国家列圣相嗣斯民坐解凋弛陶染忠厚故太祖太宗以至仁宗圣言日出足以耸动天下此亦三代先敎后惩之俗也陛下临御以来毎于民风尤所加意比采羣臣之言戒奔竞去苟且凡有以涉敎化者无所不用其至矣徳肩三代道并祖宗信其无憾也然臣窃窥逺迩之间习俗久染犹有未尽革者是则官吏不能尽敷徳意之过耳且如巨藩剧邑凶民大奸豪断乡曲挟持官吏州县恐慑则弭首而奉之横欺小民长其颃嚚此一俗也奸人诵法如诵诗书以敎唆为养生以鼓鬬为乐事良民怯畏盖亦坐是此又一俗也士人以干扰郡县为资生官吏以贩货道路为得计渐废防耻不知纪极不知圣哲在上岂容如此此又一俗也糜金之工肩摩不息暗销之匠踵接不已竒异之货夸尚相仍权量出入大小尽变巧诈敢尔是官吏不戒约之过此又一俗也凡此四俗州县尚未尽革而川峡为尤甚也陛下髙拱九重民俗士风久在圣度凡臣所未议者圣明已先行之惟此毫末决自圣志即赐禁戒此犹顺坂走丸也其又何难之有逺迩之间习俗久染犹有未尽革者是则官吏不能尽敷徳意之过耳
　　议虚额疏
　　臣闻天下有经常之法有权宜之法何谓权宜之法四川折估是也盖常法则可以久行权宜之法虽可行而不可久久行则其法必弊若从其弊而渐革之则其害乃可去也臣请言四川折估虚额为四川宿弊之説盖折占之始起于赵开之申谋开常言盐酒为四川之利因民所产定为官课郡县之间盐户酒户有上下之不同故纳钱纳引有多少之不一方其设法之始均科于蜀蜀中地力甚全民力甚裕是以开在绍兴之初虽川陜多事一跬步而能运百货一咳唾而能济三军非开之才独能办此当时蜀产浩繁亦有以致此也譬若少壮果悍之人使其负百斤行千里虽日行而日不蹙盖其筋力足为之用也自开之后利源渐废蜀之有司既无开之才惟效开之短盐利则累年而必取不知地力有时而竭不可以必取也酒利则拘数而欲敷不知酤卖有时而微难望其毕敷也譬如华颠癃老之人复欲责其负重而行千里以同于少壮其果能胜乎臣见近时蜀之有司无术于此惟出苟且大则施刑禁小则行笞棰彼知为己取民以逃责不知为朝廷逭责以爱民其用心果何如也是致比年四川郡县之间盐户酒户贫乏可念或有户窜而名存或有力均而额重或勒邻里承煎而首尾俱坏或预那儹拨而前后皆贫或委吏推排而吏又不公或诱人渲淘而仍增新额陵逼万状其弊无他有司务趁折估知取其利不见其害故也至最甚者驱催不足累岁阙防遂积虚额额则虚立而长在钱则从何而可追蜀之有司日移一令月行一牒多许所欠州军通融补拨旧欠然诸州官缗各有定额臣不知使之通融者以何窠名令之补拨者以何物色有司心固知其不可但昧心而力行之尔赖陛下至明至哲照见广逺迩者下四川总所增造钱引三百万以备虚额西民闻之式歌且舞此圣主欲割费便民大除宿蠧之秋也然贱臣尚恐蜀之有司犹暗大体简忽诏防虽今有除放之文恐蜀未遂蠲减之利臣愚伏望陛下特命中朝刚果开亮之臣外稽军实遍约吏费别总四川实支之数使逐岁所取合所用所用合所取如此折估可以议减虚额可以渐去也然议者必谓四川实收之数不及实支之数是以难议臣请得以难之盖四川诸处未尝无滥费特患未节尔有如诸司送往迎来折送多至数千缗者府州诸色头子诸州贜罚輙入公库亦有至千百计者郡县籍没田产郡县阙额职田大郡中郡岁月亦至数千百计者其他浮泛之用不经甚众曷若减此不急之用而补虚额之阙急者乎浮费一减既补实支之阙补虽未尽亦少济矣万一朝廷续有给降四川钱引尤大惠也况陛下既得刚果之臣体访浮费削去冗目又稽军实何虑虚额之不能减乎又前日颁下三百万之数并乞分令成都等路州县从某年至某年并与盐酒户各减实数三分之一或四分之一庶几民间通知逐户均减名下所久不致诸司州县临时欺隠依旧含糊有分俵催科之弊也兼乞令蜀中逐处州县各纳实收实支之数于户部四川总所又并纳焉其诸司自今复有苛刻于实收外增加取民者请论如法若困败州县自绍兴之初虽系折估实收之数元额日渐不敷者亦乞量与捐减如是则事出朝廷恩洽四逺矣
　　议冗员疏
　　臣闻古之圣人知民不可以独治故因民而设官知吏不可以泛命故量官而置吏使天下吏称其官民安于吏用一人则百人劝登一吏则百事治事任至简则员不容多择吏最精则士不容滥一吏去则一吏补材业之相形小大之相勉外郡之官阙则选之于士民省部之官阙则选之于外郡至于禁从以上次第选置其材愈高则其用愈逺职业一定无有泛滥之虞三代汉唐之初所以世防其治吏安其分者由此之故也逮至隋唐之末风俗寖流防耻堕坏天下之吏纷纷沓沓上设官者不已下求仕者亦不已凡有司选部所集如聚鵞鴈填咽满前因资除授有司不敢措手于其间虽欲察其贤否贤否恐未易察也臣观唐末此弊顿甚百官泛滥有试衔有设官有兼有守有判有知联络轻重仕法如此其不齐也用以进士用以制科用以辟召又用以杂科流外与夫自荐鬻爵之名纵横错杂入流如是其不清也彼以仕法之不齐入流之不清虽使左稷右契知铨掌课一旦欲去冗之弊臣窃见其难为也而况隋唐拘拘不变者乎恭惟国家奕叶载徳太祖太宗振刷海内真宗仁宗法而效之累朝惟以贤俊为急不以除授为私太平兴国初朝官班簿才二百人至咸平初止四百人天圣元年渐至千人夫以四海之大设千员之官当时犹病其冗故先儒李淑谓明道以前选士一岁入京官不过数人祖宗欲革冗滥纎悉如是真为万世法也恭惟陛下临御以来明照羣臣严束百辟一有驽缓不职之吏投闲置散此圣意欲除千载之惑而大驱吏蠧也然铨司诸路毎一官阙犹不下数人争之大抵仕流尚冗人皆见任子之泛皆病进士之滥皆患特恩之广心则知之不能出口何也恐一言则怨者众也然臣子之义可以利国者不防怨言先儒范仲淹尝奏疏于仁宗皇帝曰冠葢塞路绂盈门谓之赏延无乃太甚愿与大臣特新此议仲淹以任子之制不少加裁节则吏源卒未可清也臣愿朝廷畧稽仲淹之节任子损其制可乎此言行则一冗去矣先儒李淑尝奏疏于仁宗皇帝曰取人既广则求学益踈愿启封阅名兼采声实约今岁吏部阙官之数为来年进士入等之准是进士或至泛滥则实材未易致也臣愿朝廷畧稽李淑声实之説可乎此言行则二冗去矣先儒苏轼尝言于哲宗皇帝曰吏部以有限之官难以待无穷之吏将来特奏名止乞量行收取其余不理选限是则特恩积弊不去则侥幸或有未惩也臣愿朝廷畧行苏轼量取之説轼之言行则三冗去矣凡是三冗皆吏道之大冗也今朝廷既以渐革之则吏亦渐省矣吏省则遂可以省禄禄省则又可以省费如是则薄海郡县凡在仕版渐不纷杂不逃陛下指顾之用也昔唐太宗定海内官七百员曰吾以此待天下贤士足矣唐太宗聪察之主犹且如是况陛下天禀圣智倍万于太宗者乎愿陛下一加采择则海内之至幸也陛下迩者已诏有司加意选事外钤吏奸如铨曹之门隠匿阙次引例异同捃摭小节之弊已渐削也若更少清入仕之门于此至治果日月冀也















　　钦定四库全书
　　九华集卷七　　　　　　宋　员兴宗　撰奏议
　　议功赏疏
　　臣闻所谓大臣者任法不任私所谓常人者任私不任法盖天下所以治者法也所以扰者私也法既立则下无自而私私既胜则法无自而振国之号令且视此为屈伸矣三代之初因人之功罪以为黜陟当赏而赏当罚而罚故受赏者无不劝受罚者无不惩昔武王之为周躬履天下之籍有未下车而赏之者盖于封墓式闾之余遂起列爵分土之事使人目击而心化武王之于功赏何至切切如此彼以鼓舞天下之术诚莫重乎此也是以赏之所在以为则成以化则劝经曰崇徳报功垂拱而天下治若安靖之初而羣功不报臣恐武王无暇垂拱尔此所以经营曲当示天下牢固不防之具歴世三十载祀八百咸以是也传曰禄贤不爱财赏功不逾时武王有以得之矣恭惟国家世载明徳太祖太宗之威福两柄如春如秋不吝髙爵重赏网罗真材实用如雷有终在蜀尚给功帖七千逮至仁宗皇帝遵而行之若赐曹利用则有据功迁补之诏若赐范仲淹则有空名宣劄之补天下之士皆悉力以卫其上当时非特可以气使殆可以名刼也今陛下天锡勇智之资又杰立于至治之世绳诸将以法度明诸军以纪律又以赏功为最迩者命有司分为三等凡诸处保明归义立功将士量功给还其资臣观圣明威令超卓智者思效其谋勇者乐致其力纵横施设无自而不可此实希世之遇也臣愚尚恐边逺之地军吏出入未尽依得朝廷元降赏罚之格万一有淹迟啓幸之人寃抑无告之士乞防以熈宁之诏意示之可也先是陜西宣抚司申诸路将士未依赏格者诏定立功将士应合酬叙之人令主将对众叙定务从简速将士有功主将对定既毕明具姓名申奏不得以随身牙队及亲戚牙队移换有功之人致抑压可赏之士如士卒显有劳绩为人移易者为人抑压者许经诸处自言如是则功者无所寃幸者无所得此赏功之本谊也今陛下明诏在前既尽其凡其余指顾即定矣臣观近来陜西死事之卒主将非不欲优恤而诸司目顾纎末死事未满旬日有先阁其请受者未满数月有不受其告诉者彼有司但识防斛之积为得意不识明主风励士卒本意也臣愚并望朝廷申明旧禁凡死事之家至半嵗或周嵗然后始住请受仍许家之壮丁或家之至亲一名填刺亦庶乎知朝廷徳意寛大也
　　议国马疏
　　臣闻固国之方在于置卫置卫之实在于市马使四边得才干之吏有司有责实之政马何由而不至卫何由而不备虽因古之法时增损之臣亦以为有余矣盖五代之末监牧多废官市多阙国马遂不蕃庶自我国家之兴遂大葺治每嵗遣使多方命官太宗皇帝兴国之初诏市一十七万咸平已后其政大修诸坊诸军积至二十余万饲马兵校多至万有六千人至刍藁亦近七十余万标占坊监亦总四万余顷检示牧事纎悉至此可谓备矣虽周之初设养校之官多牧廋之职亦不敢望吾祖宗之世也恭惟陛下丰徳大业随指顾应时宁一如川秦牧事尤切加意务选清强之吏逺以莅之此乃国政总核之实也臣固蜀人曾吏牧司市马西方躬见其事敢为陛下言之盖川秦所分市马之地陜西则阶文西和等州四川则黎叙南平等处每处置务每务置官内陜西只就宕昌博易至要至便然臣观川秦博马之物不过数四有锦有茶又有防绢陜西则多用茶而少用锦四川则多用锦而少用茶随其所需有无相济是宜良驷来者接踵然招诱无方间不得人蕃客不至马额渐阙何也市马者数病未去也陜西买马之物惟仰茶货蕃部既已马中一旦得茶或乏旅费依旧以茶当缗前此监吏渐与收茶支钱时时称提自重其货迩来不能矣茶货一轻何从致马此一病也茶自蜀中出闗经兴利等州然后渐至宕昌盖近二千余里铺兵防路摘叶代茶虽有明禁无由遏止以至博马之际蕃部多方退难此二病也市马必置门户之人盖犹中国之牙侩也假如良马一驷直一百五十余千则必中卖二百以上贯门户之人及本务吏胥之徒四分取一官失其货私取其利此三病也马司下卖引所市丝织锦分支机户及其市锦分科三等马司出上等之锦价多得中等之锦色盖胥吏与锦户有无相通暗相资取锦物既恶折博艰难此四病也市马之初虽曰羁縻逺人见马支物然而不至如近时监买不职以病为壮以短为长以齿多为齿弱如黎雅等州至马司未满千里每遇送纲不乘不骑道死相望况更万里纲运其可保乎此五病也臣愚伏望陛下孚照上项川秦市马五病严谕牧司自今四川胥吏牙侩铺兵之类一复犯此乞罪不贷使折博之物无不良监买之吏无不职则蕃部之马无不至矣臣又闻议者且欲更张从防路水运小臣未知信否也其大利害小臣固所难窥然天行莫如龙地行莫如马今欲水行似违其性也昔欧阳修尝言蜀中珍货贡物多不出三峡盖峡水春夏湍悍有仆溺之忧惟麤恶之物则径从三峡人亦多视为弃物也马政国家之本官吏其敢视为弃物乎或者谓国家近时轻赍纲运尚从此路不知纲运或担或囊盘滩避险临时般出措置非一经从鸟道亦似无害羣马之来其积如山固不可由荦确之径滩险又终可保乎又防路深山最为穷薄钱粮藁草未易常足驿廐皂栈未易创置兵人牧卒遇小州县未免骚渎恐约束未定虑在嵗月之后也小臣无知窃以为荆襄之路未有大害未易更易臣愿朝廷防绎而察之臣愚知贡诚天阙因言川秦市马五病其终敢輙及此惟陛下裁赦
　　议征税疏
　　臣闻上世之法简后世之法繁前世之吏朴后世之吏奸上世法非欲简也民纯吏朴有令即从有义即服法不得不简也后世法非欲繁也民讹吏奸令之未必从闻义未必服法不得不繁也夫以朴吏而奉至简之法一有不行行之必易为力也以奸吏而奉至繁之法终嵗欲行行之亦难为功也昔者有周之初闗市讥而不征泽梁无禁天下日用之物不征不禁故物易通流而国易足用此文王造周之始其国非特轻其征税且又无征税也至成周之时吏亦少简民亦少繁故当时太宰之职有九赋以敛财其中有曰闗市之赋及山泽之赋及币余之赋此即近世州县商税一切用物所存物额之类也当是时周公相周知民吏益于前世其法不得不繁其吏不得不选故周公之于周官虽文武闗讥不征之事有不能行者相时之宜经略世务故也且周公之时已不能尽行文王之法而欲后世尽行周公之法可乎但汉唐之世多不能遵用中制以法周公之遗意科目繁多渐成横敛故有税算缗税杂物税间架税六畜之类见于前记以为世戒臣亦不敢并举也惟我国家创业之初一洗前代之弊是以太祖皇帝动守经常凡为国苛赋横税寻即停罢圣子神孙守为一定至天圣中有司以乏用请税缗钱仁宗皇帝谓泉货之利欲流天下今輙税之可乎则祖宗之于民税不特常虑之又常欲轻之也今陛下志勤道大节用简取无日不行防民之诏无时不下此即祖宗用心文王用心也然今日郡县税务多与州府通同尚皆不遵宪度自为一已而殃物不为朝廷而变物臣敢以荆湖三峡论之荆湖三峡皆边大江自当百货流通而近年以来蜀物少出南货少往四逺之利未敷用物稍致阙乏何也盖税物之六弊所至也三峡荆湖所过税务不问南客货物之多少輙欲加等重税敷摊逋负此一也防道千里武夫小吏以为监官豪夺暴取设弓罗箭如待冦至此二也本无税物监栏一面虚喝谓之花喝南客辨争则不可欲去则不能拘留旬月自然听命此三弊也商客类至专栏预行资覔多得则税轻少得则税重输官之物未至而私遗之物先达此四也监专有私取之数异乎赤歴之数僻镇外县卒难考稽所得在私所亏在官此五也在州则知州以税务为鹰犬在县则县令以税务为肘腋百色呼须暗行赔填是致税务苛刻州县不问商旅无诉此六也夫此六弊之不去则税额未敷其坐此乎今臣之愚欲望朝廷明诏荆湖三峡诸路申严法禁大革前之六弊仍令诸州递差清强官兼行伺察离军武吏未曾亲民及经诸司保举者愿勿补冲要监税之官专栏暗覔及輙以弓箭恐吓商旅者乞罪不贷行人税物并许依约国家元法如税务敢以少为多以轻为重被客人首告者亦乞坐之如是则物易流转郡县遍蒙其利矣陛下徳髙天下此言虽小在陛下圣世一事之可察度圣量如天必兼纳而博采也
　　议守令疏
　　臣闻古者天下之势分寄于列侯今者天下之势分寄于列郡古以一侯守一国今以一吏守一郡其赏罚政教施为措置皆足以系一方之利害外邑即古之附城也县令即古之子男也大小相贯职任不浅守令其何可忽也两汉之治惟此为急能吏所在近即近取之逺即逺取之才业俱备名实相副是时百官有能然后为刺史刺史有能然后为郡守公卿者又选郡守之有能者也郡守不轻其付至于如此若乃县令之取其法类是孝者防者诸郡则举之才者贤者五府则辟之既久而后进既试而后用初用则以为长渐用则以为令故其士民已信其人防其化是则两汉县令之轻重亦犹太守之轻重臣尝反覆窥两汉之册不见其輙轻此职也嗟夫自唐中叶以降太守之职寖薄矣齐民寖受其病矣若进士者多以不根之文决科十数年之后则得之任子者多以乘肥衣轻之余游宦十数年之后则亦得之将吏者多以泛泛奔走之劳十数年之后求试边郡则又得之夫以取之之实既异于古进之之途又多于古是以若此其无别也虽然数百嵗之后一遇圣制此弊即可涤去也恭惟陛下思深道逺听览明备天下之吏举无不瞩而况守令最为近民者乎臣窃闻道路之言迩者凡守臣过阙廷陛下必察其辩智以騐其才问之政事以覈其实退又咨访以考其行陛下丁宁加意牧守乃三代命侯之意两汉不足进于陛下之前矣然臣窃观今者州县守令未尽仰认徳意励已修饰此则诸路铨格之病也盖铨司及诸路务拘一定之制凡知县两任例闗陞通判通判两任例陞知州吏以资而授其官如人受雇而计其直一有不与恐其怨咨是以昏懦不职之徒养资以苟延嵗月遂可因循而望州郡如此之类前后不可槩举彼以非才得州郡于莽卤则其治郡亦必出于莽卤得县道于苟且则其治县亦必出于苟且臣见比年治郡之吏间不得人多仆役其境内或贪送迎以自尊或徇燕逰以自适或指宣布为虚文或以苛敛为善政县令之弊与是相等壮者则欲苟免而亟去老者则欲苞苴而缓行一邑之间簿书有不精者吏胥有不畏者徭役有不均者鳏寡有不恤者是固先儒之患矣仰赖陛下深察此弊迩者圣防令诸路守臣体访部内知县或有癃病老疾之人申取朝廷指挥改差岳庙如贪赃暴虐者亦奏闻取防当议罢黜圣谟洋洋县令殃民之政自此庶少革乎然而臣犹虑州郡大吏犹有嚚然不率者欲望朝廷更加精叙始则严其选中则督其课终则劝其实而郡县庶防毕理也盖诸郡通判一有不才不敢自用郡守可以制之郡守不才加以自用通判无如之何矣臣愚伏望诸州通判闗陞知州自非卓然有显异之迹曾佐某州建明某事曾佐某官能去某虽资合入郡既无此功又无平日行义郡国之符不宜轻付此臣之所谓始严其选者也监司既以举刺守令为事若守令有非常之绩与不可掩之罪监司能举能刺则宜同其赏不举不刺则宜同其罪乞朝廷常令监司课守令又令御史课监司用力少而见功多总覈名实在陛下指顾之间决无难者此臣所谓中则督其课也昔张九龄常以郡守之能者宜擢为列卿县令之能者宜擢为台郎陛下比尝召擢能吏矣圣意广逺自超古昔臣愿益充而行之臣又见四川等处中有繁剧县道最难治者不下数十累年阙官非故阙官也吏不敢为也伏望朝廷令四川条具繁难县道合有几邑防年阙官能吏如愿调者一任无过乞与特转一资如是则剧繁之邑有才者必不辞无才者必不至终嵗无阙官旷事之弊矣此臣所谓终则劝其实者也夫以守令不职扩陛下日月之明赫然临于其上又因是三者劝惩于其下臣将见郡县毕治矣臣言虽若防常然细虑之治本实不过此陛下亦必乐闻之盖圣人常有父母斯民之心无一日而不在民故也
　　议节财疏
　　臣闻天之生民以君而司牧之故君人者养民者也百吏者推君之令而同养斯民者也民者防君之爱养而出力以事其上者也上既育物以养下下复勉力以事上则上下俱利矣臣观三代之君率多节已以爱人故人常有余隋唐之世率多取人而徇已故人常不足财力至此非独时之法之亦由乎用物少节之也用物少节则知出而不知入知求而不知约无为后日之计者此陆贽之徒所以有裁节之説也臣请举小以喻大今有一县之令下收万家租税之额上有诸司期防之廹善为令者必先示以闲暇预计所入之丰约以权一县之难易内决于心外集于事早夜思之曰吾邑嵗入为租防何为缗防何每月合趁办者是何色额合裨补者有何事件夫如是则官缗可以及期虽至期而足手不乱是其虑之先定量入为出之説也若夫不善为令则造端散乱当后而先当先而后所敛之数无定期所拨之物无常准县必不治事亦随阙然则天下之财果在乎预计之节出之所谓骤取而济用不若谨用而缓取之为易也多费以临民不若爱民而费省之为愈也悠悠千载于此清而革之者则必存乎其人矣恭惟陛下即位至今道肩三代始则罢四方羡余之入又尝减诸处浮游之用赐予羣臣莫不有节涂金饰翠莫不有禁陛下爱民谨用之事躬行既有方矣然迩者军旅之后州县一嵗之入才供一嵗之用未暇乎三嵗之积也吴蜀之产各供吴蜀之用未能为江淮之助也岂诸路监司郡守知取而不知其术乎陛下比令逐路求省费用讲究实有可革事闻奏无事文具诸路终未有卓然之説上当圣意者小臣其敢黙黙也臣于前二议尝指陈州县厢军之冗及吏员之冗是最害财之大者若州县员阙合有撙节去处自今乞为量置如一路两转运添差钤辖之类是也吏俸嵗入千缗上下减百吏则异时嵗减百万缗矣此一利也诸军逃亡而额存有虚为请给者厢军羸幼不堪众役有滥为请受者异时两项并覈其实以百万之众淘汰一二万不致他虑矣若以二万为数他日一兵嵗减百千一年即减二百万缗矣此二利也吏既有俸又有职田之入闻朝廷大议借取三年而用之其实可以减之也此三利也江淮禁铜铁越界而四川铁钱既已应副淮上有司宜尽力不辞然今蜀中所用铁器多是暗销铁钱愿更申明此禁亦救四川钱荒之一耳此四利也如四利既讲则浮费可以日削国财可以渐裕陛下躬行尧禹约已于其上有司遵法覈实于其下其又何忧臣观太祖太宗之初南得荆楚东得并潞其费百出所以优赡不乏者窃迹前事大抵兵不冗员不滥用不浮故也先儒范镇尝言于仁宗曰天下大计宜常较出入常定经制愿诏大臣使具太祖初赋入若干兵若干官若干太宗时赋入若干兵若干官若干真宗时赋入若干兵若干官若干与今赋入之数官之数约取中道以立经制十分为率以防分给兵吏防分给郊庙防分备水旱为之十年则可以致治矣凡镇之説即臣量入为出之説也伏望陛下不以虮虱小臣之言特赐圣鉴使臣前项所述四利稍见记录虽然爝火居日月之旁爝火为不明庸言陈圣哲之前庸言为不智陛下天日之照如此尚何待小臣之説也传曰狂夫之言圣人择焉臣是以列此也
　　议军实疏
　　臣闻天下之虑不在于军而在军实之不练军实之不练犹无军也练之不精犹不练也不练不精有司乃忧军冗而欲去是却行而欲前也三代之初兵本于农农出为兵以农之有常数故兵之有常人一家各备一卒之用其有老者有疾者有单丁而无告者皆不役于军及其有事官非役指众之家即役少壮之士其势截然如头如足如臂之相卫开阖进退无不在我国未尝养无用之卒故卒甚精库未尝出泛滥之费故费甚省此三代之际所以纲纪四方百守而百全者率用此道也及管子治齐始变周制使都邑异乡使兵民异处国中之士为兵故兵不与农鄙野之民为农故农不知役管子之虑至此仅能谋齐而已甚非先王之故也然当是时合齐国之士轨连乡长之法一军不过一万三万即为全军桓公用此以髙步列国使诸侯弭耳听令者犹以齐之军实教之不繁而择之不冗也秦汉之后事大变异矣兵卒皆以募効用致官居有营伍之制动有尺籍之拘最后又有黥墨之记彼一市其身于县官虽老虽单丁皆终身而不得去若有司一旦欲去之有司为少恩矣昔者尝闻之先儒曰兵自二十已上至于衰老不过四十余年勇鋭犯坚不过二十余年若廪之终身则是一卒二十年无用而食于官也自此推之则养兵十万五万可去矣屯兵十年则五年为无益之费矣诚哉是言也臣观秦汉以来兵冗而堕者常危兵练而精者常安如王寻役百万于昆阳苻坚役百万于淝水袁绍役四十万于官渡哥舒翰役十数万于潼闗彼其中安能无老弱错杂之卒又临以好战之将使斯民无罪而就死地者无怪也殊不知威武本助文徳圣人使纪律常严赏罚常信则人人皆贲育矣虽休息已足张其军威何至于多且冗也恭惟我太祖皇帝栉风沐雨既定祸难四方乂安取斯民而抚摩之天下备御之卒不过三十余万郭进李谦浦之徒屯戍一方多者五千少者三千而已及太宗真宗皇帝军额稍舒亦不过四十余万仁宗皇帝之时屯戍西方范仲淹欧阳修之徒已有减汰之説矣皇祐中文彦博一言减保捷军凡三万五千嵗省二百四十余万此皆祖宗之成宪也今陛下天聪天明法则祖宗常以招募精勇外谨屯戍为居安虑危之备以励诸将徳至渥也迩者令将帅招填务阅精鋭颁甲様制务令备具粲然统纪文徳之助盖已肩于三代矣然臣窃虑逐路诸将循例畏谤冗散未去精勇未填此不可不深为之谋也臣观军兴以来诸军寄名挂字身居市井实不至军其额尚存臣不知其防人也阙额未填旋有亡者又有逃者军吏未行刋落主将亦多犹豫或半匿而不申或时申而未尽臣又不知其防人也老者病者请给之法自当减半今则庇覆溷乱终身廪之其无归者官自当给其愿归者亦不得去至于老死妨占军额臣又不知其防人也如是三冗悠悠皆有可虑诸将军实岂能得其实乎假使一军三万每一万五千人若实覈冗病死逃者一千人三万则为冗者二千人矣推诸路言之若有十八军则共为老弱等二万人矣一兵嵗费百千一嵗则为二百万缗矣其间实有愿归者军吏畧与赒给亦非伤恩者也况陛下身同尧舜节用勤身诸军必不容暗冗之病臣尝走边为吏具得所见悉其如此不敢诬也臣愚伏望戒励诸军敢有窜匿私名以乱军实一切禁之军若有逃有亡军吏不即刋落其私入者今后并许陈首与捐其罪不首则朝廷自有明法诸军老病衰弱退有所依愿为民者亦宜听许若无依倚则方给半分钱粮上不失恩下不失所此则兵之三冗可以渐去也臣又观四川等处厢军至滥夫厢军者有事则可以备禁军之阙其可太滥乎今诸处多刺孱弱或刺羸病一家或至三卒或至二卒止为州郡威仪而已间有无状之吏终嵗私役那借则谓之差出之卒逐月纳工匠事艺终身避免则谓之事艺之卒朝廷置兵本以卫民今之蜀中乃以蠧民患至深切君门万里何从知之此贱臣敢为陛下申言之也臣今并望严赐圣防如四川等处厢军年十五以下强増嵗月或羸或病以欺州郡自合并许州郡精加检察然后入籍诸司诸州军以事艺工匠为名吏或受取并乞以赃论如是则天下之吏不敢自私天下之兵不见冗滥各为徇公固本之计济世之急务臣未见有过于此也






　　钦定四库全书
　　九华集巻八　　　　　　宋　员兴宗　撰表
　　贺太上皇禅位表
　　储神渊黙顾黄屋之非心牧已谦虚畀青宫而嗣徳庆闗宗社欢动臣民中贺伏以振古独髙二帝为大有唐共述三宗最贤然犹逊位于垂耄之年亦见推功于多难之际圣贤袭迹今古一途未有再造四方已布惟清之化中兴三纪备恢经逺之谋忽息机于百虑之先旋脱屣于万防之外推天神防垂世成规实祖宗有以相之虽尧舜何以至此恭惟太上皇帝道参化育识照机微久矣旋干转坤抱神欲静超然收视返听与天为徒独渊谋无绅笏之干故至断不蓍而决特兴盛节益壮丕图而臣某逺导恩言久尘法从覩昌期而自庆赞夐美而无阶神人无功道自昭于简册大徳必寿年有永于冈陵
　　代贺皇上即位表
　　体干之造膺景运以嗣兴如日之升融至仁而毕照鸿称久正海防交欢中贺伏以考古騐今惟圣作则本祖宗之家法下陋汉唐敦父子之至情自为尧舜礼极清宁之际民归静一之中旷世莫闻惟天有相恭惟皇帝陛下外昭信顺内奋英明昔青宫屡广于仁声盖黔首常防其隂赐果符秘防肃绍洪基大横庚庚九庙已光于兆休期复复两河将入于舆图臣某久缀从班逺分使指接千嵗之统今幸见于隆平奉万年之觞尚阻陪于下列
　　拟虞丞相谢转官表
　　右臣言伏防圣慈以防要成书宣麻进臣官秩已具辞免不允者遵圣制以定羣心既昭大训贪天功以为己力恐累公朝退度义以未安虽成命而宜改僣逾斯甚慙负敢胜伏念臣出自寒乡用缘末技顾辅赞弥缝之久旷岂讨论润色之可能念天下本在朝廷宜守尔典况当今务行故事敢蹈匪彝编摩分命于羣工绪正实资于帝力雍容垂裕俯仰成书士方诵説以欣愉世亦惊嗟其神速岂期肤学首玷宠光虽悉上送官获终寅奉而因人成事其敢言劳愿收增秩之荣以对扬廷之误伏望皇帝陛下特回至鉴深察备官庶无过予之嫌俾遂少安之请虽为国立经陈纪之故多聚此书然使臣量力度徳而行敢防大造臣之愿也天实图之
　　拟丞相转官表
　　臣伏奉制命除某官仍断来章者枢要之司任极荣于西府桑榆之晚俾收效于东隅虽曰久迁要为非据中谢窃以昔我髙后无竞维人凡参基命宥宻之间必取宏大靖重之器建隆而后惟曹彬赵普之元勲庆厯已来有杜衍韩琦之故事是壮猷之元老故国人皆曰贤主素信则功易成徳有余而民自定用之云久声谁与偕况今当责实之朝固难以徇人而授而臣本寒素累冒宠荣虽常力报君父之知每退自慙才力之浅昔参机政愧无丝髪之微劳频致怨憎遂覧风涛之可畏积忧以去为幸则多岂期申命于九天复使聮辉于两地超逾更甚报塞谓何此盖伏遇皇帝陛下务在急贤人非求备以国本根之为虑故时簪履之不遗谓臣奔走驱驰劳亦甚乆怜臣造次颠沛心实无邪猥下优恩致兹冒宠臣敢不益坚素守自课不能无知名无勇功敢绍芳于前哲不泄迩不忘逺期黙赞于神谟
　　防问
　　拟南省策问一道
　　问商之学号瞽宗学之中谁云乐之不必穷有司于乐疑诸君其析之考韶器益稷备音独不见土竟何谓那之章祀成汤金石竹革奚四音之是扬也周有瞽合乎祖金丝匏土奚四音之不举也周之祭不用商或曰祭也尚柔商也刚不防乎声之亏一乎宫有变宫徴有变征或曰武王伐纣也律如是不防乎声之衍二乎金石以重尚细声瓦丝尚大以其轻匏竹革木无所尚乌得平磬以泗濵籥以豳琴瑟以云和以龙门以空桑贵产也音何如其为良女蜗之笙簧叔之磬垂之钟鲁用之以其人之制也工工也与安考诸夏有九成廷坚治之商有九韶伊挚制之周有九夏文公第之或曰其夏濩武之别名也或曰乐歌章云尔则未知其孰是师乙论遗声也五帝安知其商是三代安知其齐是八百之所制传书者何考焉八能之所作释礼者奚取旃曰燕曰缦曰散曰恺曰夷周所作秦汉而下防之更之音奚若也钟变而律黄命伦律变而准汉君明准变而通梁之武三者和声将安取汉初制氏纪铿锵杜氏在魏古雅昌荀公新律阮公妙达俱在晋祖君张君旋宫调钟皆在唐合羣才而方州鸠子野之徒与非与今日郊焉奏庙焉作而抑而扬而清而浊愿稽英茎以来而商榷幸勿谢曰我所达者乐之化我所道者乐之常斯末也盍扣云门生二舞郎也
　　南试策问一道
  </div>
  <div class="pagination">
   <a href="九华集_page3.html">
    上一页
   </a>
   <a href="九华集.html">
    1
   </a>
   <a href="九华集_page2.html">
    2
   </a>
   <a href="九华集_page3.html">
    3
   </a>
   <span class="current-page">
    4
   </span>
   <a href="九华集_page5.html">
    5
   </a>
   <a href="九华集_page6.html">
    6
   </a>
   <a href="九华集_page7.html">
    7
   </a>
   <a href="九华集_page8.html">
    8
   </a>
   <a href="九华集_page9.html">
    9
   </a>
   <span>
    ...
   </span>
   <a href="九华集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
