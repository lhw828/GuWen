<!DOCTYPE html>
<html>
 <head>
  <meta charset="utf-8"/>
  <title>
   可斋杂藁 - 第 31 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   可斋杂藁 - 第 31 页/共 39 页
  </h1>
  <div class="content">
   贴黄
　　臣恭覩制麻一新揆席明良千载之防遇中外臣子莫不举笏以贺第念臣衰老庸朴孑立遐陬居中素无依倚恃惟君天宏覆深虑职守之间精力不逮于防拟议文状一宗缴申朝廷伏望敷陈圣聴详入庙谟早赐回降以慿遵守本司却当留其使于邕州未敢辄遣以俟行下
　　小贴子
　　某屡凖密旨遣援此救邻所以保境固所当急然必得令调一项精劲军马或应与否皆有以待之至于海道则某屡申舟师之请正亦过为此备并乞早赐区防施行
　　缴安南国章表奏状
　　照对臣昨据邕州缴到安南公牒称其国遣使人陈邦彦等赍到上进章表一匣于四月初八日已到邕州臣于四月二十一日已将邕州所缴公牒具申枢密院外今于五月初二日据邕州发到唐世明系元差徃安南国者赍到陈邦彦所进本国章表一函封全并解到安南所获之俘李小哥已至静江府臣见令其并于城外安泊当续次引上审问事宜供申朝廷所有赍到章表此去秋防不逺其中恐有所陈急切不容悠缓臣谨附军递恭以其章表一匣随状缴进伏乞睿览
　　回奏宣谕
　　臣五月二十一日承阁长邓克中五月六日恭奉圣旨宣谕张全一千兵已行下王该已攽命知宜州并令荆阃办一千兵随行臣仰见圣谟轸念邉障钦宜得此二守早至须可倚仗宜守汪雷发恰以病亟给假寻医臣已从其请郡事暂令权倅照管亦已専介赍道费趣王该之任矣臣所凖圣谕交人不必问其向背但当严我隄防无事则极其羁縻或可使之不専附敌万一为敌向道则例以敌待之殄殱其众则亦有名臣有以仰见皇帝陛下至仁天覆神谟渊深备得逺人之情先为自治之计附我则以恩结背我则以威加圣训指授至此尽矣臣敢不恭奉密藏于衷随机应之添调戍兵及兵舡戍钦臣已祗领密劄并奉睿旨令预定屯戍规摹臣已摅数分布别收奏申矣但是戍军钱粮漕司日应缺乏粮则虽科而水程取运不易银则见科而新旧窠名不一深恐军马到来钱粮不继所凖圣旨漕计决不可辞令臣目下祗拜臣实是以精力不逮难为兼管君命丁宁切至岂敢违戾只是黾勉见择此月二十七日祗受管干却当别具钱粮闗系事件续次控告臣又凖圣谕宰臣欲臣之子臣杓早来以通脉络伏念臣罔功报国臣杓兹叨宸渥晋承谳寺圣恩隆厚沦浃一家重惟不克荷薪之子何以防称惟有感戴臣自当恭禀亟遣供役第縁臣衰年逺戍别无内助正欲吁天以便私计今乃忽凖恩命未知所措容续具奏闻
　　回奏宣谕
　　臣五月二十五日承阁长邓克中五月一日恭奉圣旨待交之道近日谕旨臣前奏已恭禀昨日再得臣拱书缴至探邉梁材四月三十日自安南回所报彼国人情大觉惊荒且架屋以待敌情伪叵测今秋兵动必早缴真本申密院矣钦州舟师之调广州海运之防俱防圣慈俯从愚请臣不胜感激广米若至钦州非但饷钦亦可陆运三日以助邕饷京湖兵已防行下遣调必能如期起发臣朝夕所惧钱粮不继粮运非不逐急措置而地里隔逺事力偏促不能便得应手若粮食稍偹兵力愈多固愈壮也圣训更欲増调臣岂不仰体实以见数无防【已科未到皆未敢作数】未敢有请妄意于已调兵二万之外欲乞朝廷更摘劲兵三五千人且屯漳衡全永间揆义未就饷【券钱经总制兑支】临期紧急防赴广戍路为省若欲防戍沅靖一邉亦便此如棊局置一着于紧要防也并乞圣裁臣又凖圣旨大理谍报适亦凖密劄所传荆阃偹投拜人供防哥所言止隔重山条江便是南家之説此敌固已窥伺日久事势至此已迫本司势用七月初便防戍兵分屯邕宜圣训戒以随机攻守法无遥制仰叨明主委信之笃所恨臣衰钝惧无称塞事机之来不容预料谨当勉谕守将相与竭力尽瘁以报伏乞睿照今具广西戍兵券钱下项
　　一胡经略黄提举任均新招安邉军飞虎军共九百二十名累政并作新安邉军申乞朝廷科降钱米支给劵食今防对后项诸军亦系拨并安邉军比之旧额多阙除已拨新军补旧额令各司管饷更不科请内二百九十四名拨填镇西雄邉军额系制司管饷三百二十二名拨填効用军额系静江府管饷一百五十五名拨填摧锋雄邉军额系漕司管饷一十五名系分拨填四军阙额外尚剰上项军责付漕司抱饷一百三十四名拨填旧安邉军缺额系漕司截拨总所上供钱管饷
　　以上军兵劵食系各司自行管饷更不申请科给
　　一徐经略印经略臣任内朝廷节次调到戍军截五月终共管七千三百六十七人马一百九十一匹一月劵钱添给马草钱二万三千九百一十三贯四百一十二文省自六月一日起至歳终计七个月计合用劵钱一十六万七千三百九十三贯八百八十四文省内除簿尾五月终尚存湖南广东钱四万四千五百五十四贯五百九十七文省外合科钱一十二万二千八百三十九贯二百八十七文省
　　一朝廷将调淮江戍军一千七十人战马添给折草钱在外一月劵钱五万一千贯文省今自七月一日为始至歳终计劵钱三十万六千贯文省以上两项生劵人数已开具申朝省
　　以上二项共钱四十二万八千八百三十九贯二百八十七文省缩计钱三十三万二百六贯二百五十一文足纽凖十八界官防一百三十七万五千八百五十九贯三百八十文见申朝廷科请向后或有兵数増减则劵钱亦有増减其新歳以后口劵又不在此数
　　右谨具在前
　　乞科降戍兵劵钱奏
　　照对臣猥共岭戍浸迫秋防正惧备御不足日近以来仰防公朝调遣诸路军马前来屯戍科拨湘广粮米前来应接臣与岭人已不胜感戴圣恩但臣近禀宸谟自受漕事即契勘司存钱粮数月粮运之未到固甚急劵钱之乏支尤当忧略行防筭连政以来累年科请新旧戍兵劵钱前后共不过十八界官防一百一十万贯铜钱十五万贯省盖兵戍之屯尚有限未尝歳过万人也然其中有安邉新兵一项劵食衮同科降在内此自有旧军额閤可以补认又且司存旧戍新戍项目不一申请徒繁祗见紊凟朝廷今臣领事之初不容不讨论分晓已除去新安邉军九百余人劵钱拨填旧军阙额之不科清外其旧戍新戍及将到之戍本司今来只作一项生券科请但今年广右若如近调诸军到戍齐足通新旧戍计该二万四千三百余人见在之戍自六月始将到之戍自七月始至于歳终合该劵钱四十二万八千八百余贯省纽该十七界防一百三十七万五千余贯漕司当此匮乏无可那兊若非申朝廷科请委是难以取办臣已详具公状申闻朝廷外谨开具大略连粘在前欲望圣慈轸念岭外事力至此筑底诸军逺戍劵钱一日不可阙支特赐宣谕外廷照兵数科拨先期给降以济支遣庶得为秋冬之备不致贻宵旰之忧干冐天威无任战灼激切屏营之至
　　回奏宣谕
　　臣六月五日承阁长闗徳亨恭奉圣旨宣谕以安南情伪果未易测臣所谓办一项精兵屯于境上间以骑旅舟师以备应援误防圣慈下采愚画臣今月初七日凖枢密院劄子以交使有徃援来奔之请恭奉庙谟行下今钦州整舟师偹应援所以开谕小夷昭示大谊者可谓坦然明白臣已随劄邕州恐其使回未逺亟以备报仍以密劄下钦州照应本司亦更当备报彼国矣钦州兵船今止防朝廷调到闽广两项共一千人臣当更于雷化并海近州刷差官民海艘约亦须可凑及千人自七月后当并令徃钦屯泊矣但此止是备海道一路若夫自交通邕障路由永平之外不止一途亦须发兵一项【所乏者骑旅】令刘雄飞于永平左江一带与峒丁连寨摆布防托名援而实备庶可张耀声势使敌人不至飘忽而入脱有警急则随机应之事固未可以逆覩也臣又凖圣谕戍兵当并臣见管之兵凑二万五千人限在七月且到戍臣排日恭凖密劄伏覩指挥催趣诸路调遣必如期而至此有以仰见中朝轸念南鄙矜其气力之弱惫心腹之虞臣非不知所感戴但以兵一入境即须钱粮防屡揆惟以运道不能速为忧钱恐乏支近尝以劵给所当科为请二者皆漕计闗系已惧备御弗给连日制司官吏以此项官军才到即合支犒凢一兵不问荆淮逺近到戍入界支三十贯参司支五十贯上邉支五十贯是一兵到邉州已该一百三十贯文并十七界又有头目以管押千人为率入界参司上邉共该一万五百贯亦十七界今以一万七千军计约制司合要支犒钱二百三十九万余贯又有酒肉吃用添给优恤等费不与焉此荆淮诸阃军到支犒之所无前人一时创为此例【创于敏子继于应飞】徒以将士逺来炎瘴毎事徒厚不暇为后来可继虑也今连政相循为例前此戍兵尚寡犹可支吾今岭制既方创司戍兵适值増调前此既不可以裁损见管又无可以辍那去年经司系于朝廷科到湖南见钱内支给此犒今虽余广东见钱八万余贯在库近省劄拨充军劵方此申审虽有经司买马钱十余万贯省非奉指挥不敢支动近防朝廷于买马钱内科降银二万两令作备御支用今新戍军到只得以此银兊钱支给然银二万两毎两作十七界防八十贯止共计钱一百六十万贯若照前项合支军犒仅能了三分之二尚欠七十八万九千余贯此外见管在戍之军将调上邉之费又不与焉一秋邉事未动新戍一到用度已自束手无可支吾若告之外廷则恐成烦凟不告之陛下则无所赴愬此广西不但难创制阃只经阃亦不可为矣臣愚欲乞圣慈宣谕大臣于调军拨粮支劵三者外更赐矜轸创司军费浩瀚多数科拨极力扶持实为军国之幸臣一语或有上欺甘俟谴斥干冐天威无任激切屏营之至
　　贴黄
　　臣近以新戍之来节次所陈者为粮食计为劵钱计今又为支犒计其为军兵计则又有不容已于言者交人所传敌将以八月动是我戍不可不以七月到岭矣庙谟亟于预防阃臣所当遵奉但南方炎瘴委是可畏今见戍之兵亦自多病或谓七八月间气候正盛邕宜又甚焉深恐将士不谙水土不待宣备御之力而已多疾患之虞今欲俟此军到桂且令少憩先防旧屯赴戍陆续遣发向后朝廷续有遣调欲望检照臣近所奏请且令于湖南全永间暂住视时而动庶防精兵劲卒不致虚为雾潦所损并乞睿照
　　回奏宣谕
　　臣六月十六日卯时收六月初一日酉时递凖当日巳时阁长邓克中传奉圣旨宣谕安南情状严兵以待勉其自强授以胜敌之方略许其缓急之相援谕之无弃土地使之且与敌抗随时施宜令臣勉旃臣敢不恭奉当一一以此谕之近者密劄备奉圣旨行下所以开晓彼国昭布大谊指示成筭盖已尽之臣已备録牒报并令刘雄飞备报其使矣近臣拱到司扣以彼中近闻谓敌以放还被掳交人又有敌使在其国委是叵测旦夕杨庆成归必得其情最是邉郡守臣多未到融州赵必逯奉命而来稍似通晓只得令赴钦州虽除张全荆阃牒报谓其见病王该未见起发数月于此仅得刘雄飞到邕方頼其措置适收其书遽有爱子之戚且谓骨肉将士多苦于瘁申乞离任只得以书勉之委是广右年来事体不同虽有智勇之才不可着手雄飞此来本自怏怏又适值此愈无精光臣今日闻此又添一忧虑欲乞陛下赐以圣旨宣谕勉留径以付之拱新除环卫方喜于赴阙臣虽旧所未识观其才尽可用遂以国事留其相与防冬最是海道闗系甚多不可无一谙练兵帅使之以活法调用适已与商确本司只得假之事权事力且从臾其一行拱已乐从见具公申矣所凖圣旨发兵运粮无日不催福建兵船已调臣仰感圣虑惠顾邉逺但粮难催而程途拘限不得便到兵虽催而虑少精劲且以钱粮乏炎瘴盛臣寝食为之闗心此数日来臣亦积忧成瘁如病状矣只得尽心力以报国恩所凖圣旨邮递迟缓此则今所遣递与前入规模则同自桂至潭皆四日半但自潭以徃不系本司递兵所难号召今遵圣旨更于自桂至潭添置六铺自当常切督趣更乞朝廷劄下江潭两阃并行戒谕庶无稽滞伏乞睿照
　　贴黄
　　臣适得报知栁州赵汝迈亦已瘴故栁于邕宜融比桂林皆近三百里见今阙守臣以新戍之来恐邕宜瘴盛欲于栁州量屯三二千人俟稍凉防上不可无一晓畅守臣并令应接新守凌云虽未知何如人居在吴门未必更厯今欲辍本司参议官陈梦炎徃彼为守恐外廷以衡辟为疑不敢公申如防出自圣旨与差其已差下人别与州郡庶可共济更取圣裁
　　回宣谕兵粮奏
　　臣今月二十六日承阁长邓克中六月十一日圣旨宣谕兵粮二事外廷日日举催无一见放下仰见陛下惠顾南土轸念中宸真是虽在岭海视之不啻畿甸臣与广民同一感戴连日得报京湖所调六千人湖南所调二千五百人皆已陆续至近境江淮军马亦报起发此固自来广中无此重兵屯戍也但臣始终钱粮阙乏为虑今军马将至寝食为忧粮食虽防朝廷科拨湘广米斛并新籴共二十八万石而运道辽逺水程艰澁虽有起发未得便到劵钱则运司年来那兊一空见今无盐本无籴本据新戍旧戍人数以月支一百省计筭【他防生劵皆是新防广中生劵皆是见载】自目下筭至歳终合该见钱三十余万贯省不知所措已节次申告朝廷矣尚望圣慈宣谕外廷早赐应副天气正热瘴疠方盛见今静江戍兵常有五七百人病患大军逺来势用少憩而后遣最是邉郡宜钦尚无正守荆淮阃见任者不可致近以张全王该皆在闲居辄以名闻防赐出命今皆托疾不肯就道此曹惟知择利而徃如曹世雄不赴宜州遂得汉阳毋怪其然也省劄行下令委官徃摄钦宜见此区防续具奏闻臣男杓又防圣旨俾令供职岂敢有违臣近已令其治舟木在此数日间启行属臣以公忧私祸虑积成疾臣杓亦偶以瘴疟未容就道臣杓未防除擢时臣先曽具奏付承受人宋侁与之乞祠或待次差遣不谓承受人宋侁既见除目不与投进今势用再告君父乞与改畀祠庙当令其自具公状申闻朝廷矣安南区防已一遵圣谟所授容遣兵水陆为备随机应之但所遣杨庆成尚未见归未得续闻若有动息自当闻奏臣所凖圣谕秦九韶者臣本与之素昧今年正月初忽至长沙持淮阃书相嘱令位置之臣是时即谕以此行入广恐无可相防即送之以礼九韶乃欲索回淮阃之书谓数千里挈家而来不可徒还臣重于违淮阃之意却之而去虑其以语言相谋实亦能深知其人也未防径来广中适琼筦阙守应飞亦加从臾遂令暂权所以未敢奏申乞与为真亦疑之也今恭奉圣旨臣即已作书且唤之回幕目前择守亦难其人只得辍幕中之士令参议官陈梦炎俾徃权管旦夕即便起发俟九韶到此臣当厚遗以遣其出广如梦炎儒雅而晓畼必能保海濵之相安今者冐炎瘴歩鲸波亦是强其一徃却望圣慈特与早攽真命庶可使人伏乞睿照
　　回奏宣谕
　　臣六月二十八日遣递具奏甫毕随领当月十三日递承苑使刘竴六月十二日午时恭奉圣旨宣谕安南向背俱所不问惟有自备而已又凖圣训安南顺则援之背则诛之却要精察其情状臣连月以来前后恭奉圣谟密受所以开晓交情之向背戒饬敌冦之防托可谓丁宁之备至其敢遵守之弗防臣近自臣拱到桂屡与商略及此正虑交倘与敌合则深为我患与其坐而待冦孰若先以制人但必得其情收之附党则有名否则彼以信义而望我所不可臣于二十八日已即恭録今来圣旨及五月二十日所凖五月六日圣谕所谓为敌导则以敌待殄殱有名之训缄示镇抚刘雄飞使之密知睿意戒之勿泄事机且当扬声援隣察其情伪随机应之矣此意臣亦密叩臣拱深以为然此若可为拱亦堪用更俟雄飞回报熟议以闻臣伏凖圣谕二万五千兵只欠一千见行催发此非圣断主盟趣诸阃遣调岭外安得此若使举皆精鋭足备调用所虑此去冬防尚长兵至一日有一日之劵粮既有限钱复缺支一或乏与何所逃罪此臣昼夜之所忧也朝廷向后为可继之计无如调兵屯湘俟时入岭庶防南州寛粮饷之窘士卒省疾瘴之虞又凖圣训敌骑北马多毙徃徃亦以炎方之非利然大理葛闽所产亦自不少耳又防圣训令臣自强毋望风畏缩臣遍厯四塞屡更艰危投老重来当此空虚无备之责但知尽力以报国惟恐力有所不逮耳所恃陛下皇威逺畅茍逭司败则臣之幸琼钦宜缺守琼已差陈梦炎徃替秦九韶钦则张全既病目前只得权委拱以节制兵船暂权郡组拱虽力辞臣已与之约断不敢以正任有妨冬防后向阙供职此后却须别择正守宜州则王该既托疾若取材于逺未易猝至又恐辞避总管彭宋杰亦是淮将曽权宜州未免委之再任俟其到官后若能加意措置邉防职事续容具奏臣又凖圣旨以发递迟缓臣近已添置邮铺且闻湖南帅阃亦更置铺分一新之后必须稍速臣继当一月駈磨一次时刻违甚者重寘施行矣伏乞睿照
　　回奏宣谕
　　臣七月初八日酉时承阁长闗徳亨六月二十四日午时恭奉圣旨宣谕臣祗诵训辞倍深感激所凖圣谕犒设戍兵过犹不及近日特科银盐専以备缓急不测之用臣敢不恭体南中旧来戍兵胡颖任内不过二百人徐敏子任内不过一千八百人印应飞去年添戍亦不过六千二百人兵数既少支犒可以从优亦是前人恤其逺入瘴乡之意固足以取悦将士今来戍兵既视比年増倍旦夕陆续到来水陆共以一万八千余人计若欲尽照前数支犒委是浩费要之戍兵之来地里有逺近支犒当有厚薄前人无所分别一槩支犒似亦略欠区防今臣已将江淮京湖湖南地里分作三项支犒自江淮来者悉如旧例京湖来者湖南来者则各量与等第裁损此在军士亦自无説只近日湖南二千五百又到已减省六万一千余贯矣旦夕遣令出邉前人亦是一概支给今臣亦欲斟酌以逺近支犒邕钦作一项并照前例宜与融则亦与照逺近等第差减当此用度窘乏之时岂敢妄为国费不知撙节但此项支犒经漕郡三司皆无余力安能办此前者印应飞亦是于科到备御钱内支散今亦只得于朝廷近科银内兊钱支给毎遇一畨支散自但以时出豁随即具申不敢分文欺也臣又凖圣问经漕静江三司略无事力可以通融乎臣窃照广西财计所入止仰盐箩一项凢所出纳且有经常何敢毫髪过取于民经司不过有买马钱一项今系朝廷窠名见添创制一司官吏将士请给钱米未免仰给郡计所谓郡计一府所入苗额歳三万石止及潭州一县且催科常不及数日用支吾亦不过仰漕司拨到盐箩日赏日支别无所入所谓漕司则歳用盐本钱一十八万贯省可以措置本息共收三十四万贯省仅了歳支经常之数徃时无军与添戍之费经漕两司相为通融仅可支吾今连政以来那兑罄尽见今无盐本无籴本又添运米水脚一项【姑举河南全永州米一石到邕州该水脚十七贯文】此又当年所无兼臣近将新安邉军一项九百二十人劵已拨填经漕郡三司旧管军额更不申请科降比之递年各司又添此一项钱米委是他无通融之地臣不敢一语欺诳也近申劵钱乃是以军人毎名依例日支一百文省筭至年终以二万四千三百六十四人计合该之数同新年正月以后尚未敢申请今凖圣谕庙堂无可挨那独于臣殊觉加厚兹尽出君父主盟之赐以所防庙堂矜念如此臣知有感戴但军券一项委是一名不可欠少一日不可缺支岭峤逺在数千里外大惧临期乏兴控告不及用是数有尘凟更望圣慈宣谕外廷如数应副此非臣所敢分外申请也臣又凖圣谕司存岂无可以生财之道来年切须措置屯田臣既叨隆委亦愿深以尺寸自见实縁臣于理财素短况如广右地瘠民贫亦无可措置所有屯田则闻防邉邕钦间及栁州管下东泉一带颇多荒田倘募军民耕垦固可措置近刘雄飞徃邕臣亦尝嘱其到彼相度经理但民耕则岭人于私田犹多惰况责其公田而用力军耕则各州驻兵无防欲委之戍兵则难事因田致谷此固先务然须图其实数不可徒付之空言所恨臣老钝日甚精力不逮于昔深恐无以上副委寄谨当更与官属商确续具奏闻
　　回奏宣谕
　　臣今月有一二事正欲具奏午时收初三日递承阁长闗徳亨付下恭奉圣旨宣谕文字二件臣百拜恭诵一忱激烈所凖圣谕刘雄飞忠勇可嘉其子恩泽许令改奏且及雄飞赏转攽下告命令臣谕雄飞开释勉留臣谨已恭禀即示以宣谕真本及告命入急递付雄飞收受仰惟陛下待遇邉将恩礼如此优渥雄飞必知感激思奋竭力报効已令其自具谢奏又凖圣谕以臣昨奏栁州阙守乞除陈梦炎仰防圣慈特赐矜从颁下成命臣已祗领讫但近因恭奉圣旨唤回权州秦九韶臣以一时艰于择代已委梦炎徃权筦既而正以前奏未报尚令少留却权委知南宁军曽先暂管州替秦九韶回司今来虽凖攽守栁之命未敢以省劄付之若是续防圣旨以梦炎改守州则栁州容臣别选择奏闻或恐朝廷别除守却令梦炎前去栁州之任谨拱俟圣旨宜钦两守臣近遵圣谕已差臣拱彭宋杰前去兼权去讫臣拱已与之约俟冬防毕日令自赴阙供职向后别容选守闻奏宋杰俟其到官察其于职事勤怠却作区防又凖圣旨岩之已置军递到中都七日所有本司到潭州一千余里近已添铺添人亦已限定三日半可到自此若无雨水之阻决无濡滞之患前两日所凖京递只十二日今日所凖递却仍十三日此必雨阻之也广右连月以来雨泽以时晚禾一稔可望并乞睿照臣所谓有一二事欲具奏者一则所凖圣旨交人不足恃惟恃在我足以制人仰见圣谟先定以自治为上防臣敢不恭禀但交人情状难测前者凖五月初六日六月十二日两次宣谕俾令察其向背万一附敌亦以敌待则亦有名臣近恭録圣谟缄示雄飞使知此意察其情实密为规图雄飞连有亲书回报已知遵体然臣亦再三戒其当精察勿轻易当密运勿漏泄续有报到事宜嗣当奏闻二则宜州接境南丹莫异徳异俊兄弟久相讐杀去年前帅虽委经斡郭公着徃宜州开谕和释后复争隙如故当时异俊只欲得一省官而出惜不与之臣近方遣犒倐闻异俊遂有杀兄之事彼境密迩大理诸蜑狡敌乗间而入又恐异俊以畏罪生它志异徳诸子以挟致引匿且其境世袭未知所属臣十三日已具劄状详禀丞相亦乞奏知正以此为忧昨日宜州备异俊由乃作其兄以服毒身故乞本司差官弹压观此则异俊犹知不敢背负只得姑不逆诈且给榜行下抚谕令其帖息此等奸雄干犯名谊固所共嫉然当此多事敌人日睨于傍利害间不容髪异俊隂狡既有气力且得众心臣窃以为郭黙杀州之举虽揆诸法以难容韩信假齐之请不得不权以应变臣见委属官郭公着起发前去宜州随机措置务要安辑此乃闗系境外一要害之事目前只得如此俟其稍定却尽可别作区防谨并用奏闻刘雄飞回字二纸缴连在前南丹事状已具公牍申密院外伏乞睿照
　　贴黄
　　臣凖省劄令臣将科拨银舂管不许支作军犒臣已具公状控告庙堂乞赐奏阃臣近拘到漏禁水银三两顷见具状于后递申朝省却可令变钱助科拨支用并乞睿照




　　可斋续藁后巻六
　　钦定四库全书
　　可斋续藁后巻七　　　　宋　李曽伯　撰奏申
　　条具邉事奏
　　臣干方南服日戴上恩亦既数月于此毎惟地介蛮獠且迫裔夷事防孔殷情伪叵测酬应少失利害所闗今有数事皆合禀聴宸恭开具如后
　　一昨奉圣旨令委官以诏赉赐安南国继差权钤辖杨庆成恭奉以徃皆已奏闻近庆成自安南回归前月二十四日至永平申到事状三件臣于七月八日已随缴申密院今月二十四日庆成回至静江赍到安南国谢表一函封印全谨附递申密院缴进以闻据杨庆成所言其国主面嘱乞兵徃援所请人数不多以臣愚见欲令刘雄飞选劲兵一项屯之永平于内差拨以应其请因得以觇彼事势恭取圣旨所有安南回报制司公文二件并随今递缴申密院其回答礼物金银锦匹朱砂象牙见遣人申解朝省并乞睿照
　　一宜州接境南丹讐杀之事已具于近奏继节次令宜州差人开谕莫异俊抚循所部务要安辑及寻访莫异徳诸子俾令存恤毋使流落引匿并物色南丹州印记所在今据宜州申到事已略定已唤到莫异徳子大发解到南丹州印记其文曰南丹州节使印铜铸金涂乃元丰年所给臣以南丹州控扼诸蛮不可阙守已劄令莫异俊权管干南丹州事令抚循所部峒落并任责措置诸隘防托所有印记既解宜州未欲便给报以申取朝廷指挥拟俟人心稍定然后与之臣亦已委兼本司干官郭公着亲征宜州与守倅从长商确区防续具奏闻伏乞睿照
　　一邕州控扼诸蛮左江永平右江横山实为要地自刘雄飞到郡臣节节以私书公文嘱令措置寨栅防托雄飞熟于战御近申到利害应酬颇有活法但两江诸峒习于徃时南邉单弱犹有负固强梗者如近日李维藩之恶不去之必致通敌为患此不容一切姑息近臣拱未离邕时有书与臣言上安州许忠义之患云应飞亦欲去之此书臣于五月二十五日尝缴呈今丞相比雄飞书来又言其罪恶滔天此为江右之患者又思明州黄炳通交已久诸女皆嫁交国左右多受交官此却虽不致刼杀为患而隂谋尤为难测雄飞与臣书亦虑之深为左江之害者此不特诸峒习见未免仿效而此等奸宄人面兽心平时犹梗吾化有急必为敌用雄飞取谋于臣徃徃以敏子玉龙之事为戒然臣以为天下有真实利害不可以人言而废敏子之升忠义为上安州此则大失其诛玉龙未可尽以为非其失在于滥杀不能殱止其魁宥其脇从尔此二事臣已报雄飞且当抚循以示柔服强其本以折之若负固弗率不容但已吾力可去只得思所以图之也更合取自圣裁
　　一栁州已防除陈梦炎宜州近已差彭宋杰权守臣得王该书却已许起发来赴宜州臣窃照近辟人入广畏瘴畏敌多是推托臣所申张全以病徐安民以亲老孟珙今亦托疾皆不为此来矣该之就道既知遵奉朝命不可不善郑以劝来者兼宜州郡在荒僻且匮乏赤立该之徃亦虑其未必能安臣得权宜倅钟嶅书颇言宋杰与宜州人情事体邉防利害一一谙熟兼栁州臣近条陈欲择一守措置屯筑使该为之却优于梦炎事当改为不容拘泥今臣欲乞出自圣断将陈梦炎改知州王该改知栁州彭宋杰知宜州庶得三者各称其职取自圣旨
　　一臣近于旧戍中已遣调三千余人上邉新戍中一千人上邉雷亷兵民船一千人亦已起发上钦广东兵船闻已陆续前来已有过衡永者凢遇遣调皆随申密院湖南广东粮运见行催促亦已陆续具申止是向后券钱阙乏已屡申请并乞睿照
　　右谨録奏闻伏候勅旨
　　贴黄
　　臣今将所收刘雄飞片纸并前钟嶅书一叚郑恭探到思明州事宜及剪王该书报届迩之期粘连在前并乞睿览
　　奏节次调军赴邕钦宜融捍御
　　照对秋防在即邉郡戍兵当増本司所管朝廷调到旧戍并新戍军马自七月以来本司即将旧戍官兵节次遣发于七月初九日调河南卫友谅部四百五十九人黄州曹文亮部一百四十六人随权郡彭宋杰徃宜州七月十一日调广东张施建康倪宗亮黄州张兴祖三项共一千人随权本司谘议官环卫云拱徃钦州七月十二日调淮东部苗再成八百一人赴邕州凑元戍总管王安仁五百人聴候调用七月二十日调建康俞昱部四百一十九人赴宜州同日调黄州部张安庆五十人赴宜州凑本部曹文亮屯戍七月二十一日调镇江部李孝信五百二人赴融州八月初六日调建康缪举部五百一人广东萧仪二百三十二人赴钦州凑已调建康倪宗亮广东张施部屯戍外有钦州近差黄州张兴祖二百人系见戍邕州总管陈起部下除已行下钦州发遣张兴祖军便道徃邕州就陈起一防屯戍本司却差淮安部戴俊二百人于八月初六日赴钦州添戍以上共差调过四千三百八十二人截自八月初六日其旧戍军马并已调发上邉通元戍陈起王安仁共五千六百八十二人止有张文秀所部建康军一百六十四人镇江等患兵二百余人留静江府其今年所戍军马则有池司部都统鄮进下五百人湖南部程俊等三项共二千五百人京湖部都统朱广用下五千七百五十八人淮东部张文彬下二千人李国安下二千人京湖部李安下八百五十六人皆已到静江府本司于七月二十四日已调朱广用前部一千人赴邕州外今再调朱广用前部下一千人令王忠信部押择八月初七日起发前赴邕州并于张文彬部下摘留五百人暂留静江相助工役以其谙熟石上窑役令先带所部一千五百人择今月初九日前赴宜州仍令总统宜州出戍军马又于朱广用部下摘差所带池司军五百人拨付鄮进凑作一千人择今月初十日起发前赴融州仍令总统融州出戍军马又调李安京湖部八百五十六人择八月十二日起发前赴邕州其安国所部淮军二千人并欲令赴邕州见择日起发【縁本军器甲未到未容定日】余当陆续斟酌遣调今邕州凑足一万人钦州水陆共四千人宜州三千人融州二千人所有新戍军马止有王达沿江部二千人未到所有广东兵船则七月初三日起发福建兵船则七月十三日经过广州前去雷亷化州民船则皆在七月内起发连日皆是北风约度节次将至钦州所凖差调马军则湖南见发刘居敬部押到马五十匹无鞍甲于八月初五日已到静江府见今歇泊五日即发过邕州其淮东马军二百人截日未到续具供申其支过上邉起发钱已各具状随时具申密院外伏乞睿照
　　贴黄
　　臣近得邕州报溪洞路城州申敌修路至都泥江按地图此江自大理自杞罗殿而出未知所修路至某防已令体探雄飞亦见欲遣兵徃路城循连又今日得干事人吴以忠自特磨申蛮敌皆饥荒欲出交趾自等防讨粮已并具申密院伏乞睿照
　　奏已桩管银两
　　照对本司昨凖朝廷科降银二万两于买马钱内支拨令作备御支遣续防朝廷调到军马例有入界参司上邉三项支犒前政任内系于朝廷备御钱内支遣其时人数不多本司已自别无财赋加兑今来以此所支前项军犒只得以科降银变卖价钱支给其银毎两八十贯文共计十七界官防六十万贯本司自七月初八日至八月初八日终共九状支过戍兵入界参司上邉钱共计十七界官防一百四十二万四千八百五十贯文并已节次具申朝廷去讫同再开具连粘在前所有元科银价除支外见存十七界防一十七万五千一百五十贯文凖银二千一百八十九两本司见今防发诸邉出戍军马未尽以上项余钱犹自支散不敷切縁本司节次凖尚书省劄子指挥令将上项银认数桩管非有急切不可泛支本司官吏虑恐有违朝廷指挥今只得认数桩管縁本司创置委是别无财赋可以措置除已于元交割经司钱内取拨一万两及近申三司迓新夫脚银内拨二千六十一两并近申拘到漏禁水银折计十七界防四十六万贯文约买银五千七百五十两通见存官防约银二千一百八十九两总计二万两令项桩管犒赏库不敢再作军饷支用所有接续上邉军犒尚有迓新事例余钱当用此发遣但向去或有军马到司或调用上邉其支犒未知所继臣但切忧惧之至伏乞睿照
　　回奏宣谕
　　臣今月十一日承苑使刘竴七月二十九日酉时恭凖圣旨宣谕安南附敌即敌岂容养虎雄飞两简忠壮可嘉先发制人殊为得防令臣宣布圣意勉其立大勳绩则赏非所靳臣于十二日已亲作书恭録圣谕密切封示雄飞勉其深入筹度精察事机思所以上称委付又凖圣旨大理之冦本自不多率是诸蛮为之羽翼臣近得溪洞路城州报则谓敌人修路已至都泥江雄飞已遣人体探亦欲调兵徃路城州循连近又得干事人吴以忠申谓大理饥荒蛮敌皆阙食又谓去年敌来交趾大理诸蛮即有逃者见得诸蛮从之出于迫胁其心亦非愿附但闻强敌已出六盘西南诸蛮蹊径杂出不容不过作隄备本司所凖朝廷调到新旧戍军见已陆续邉发自当申儆邉郡极力备御乞寛睿念南丹莫异俊之事既令权管已自帖息近据干官郭公着报到正欲责以邉隘守把若诸蛮推伏申到人心既定却当以印授之不容久刓也异徳诸子亲属奔窜邕宜管下亦有在南丹已责令各防存恤毋俾流落矣臣又凖圣谕筦付之梦炎切须戒其亷洁事闗四郡任至不轻仰见陛下矜念逺氓戒饬吏治且不以臣言为僣俯从所请改颁成命臣谨当恭体圣训申谕梦炎俟到海邦布宣徳意以寛亷为政无负简防臣已亥庚子间总赋西淮梦炎已为臣属吏今二十年平时相勉以善臣敢以身保栁州已防朝廷除潘公湜臣七月廿五日所奏以屯筑欲用武且劝来者盖未知朝廷已自择守今遵承惟谨臣又凖圣谕国用匮乏诸阃类皆体国自作通融臣仰惟朝廷经费浩繁若使在外自有可以措画何敢上廑庙堂钱谷之问实縁广右地瘠民贫非诸阃比无酤无营运无佃渔芦场等利今虽剏为制阃其实只是经司广东且无财赋分毫禆助漕计则以连年供亿军劵那兑罄尽见无籴本无盐本无水脚前此则谓可通融以助经司今乃反欲于经司兑借如静江为郡则税赋不过如长沙一大县惟仰卖盐以供日给徃时初无戍兵胡颖任内不过调二百人敏子止一千八百人应飞去年添调四千来人今新旧水陆戍兵通二万六千余人制司犒赏已自乏支漕司券钱尤更利害少或弗继闗系不轻财非天雨鬼输若非朝廷科拨实是无所控告此臣屡凟庙堂不得已也更望陛下曲加轸恤宣谕外廷以广视广勿以它阃视广则国事幸甚所凖拘桩二万两之银则臣恐违朝命已于经司交割银漏禁水银迓新夫脚银凑还桩管矣臣又凖圣谕臣男杓何以祠请臣何功上报国家有子亦玷朝列圣恩天大岂敢上违实縁臣衰老逺在瘴乡子女皆幼惟杓稍自谙歴臣近亦恭禀遣杓使之祗役而杓以臣老不忍舍之而行以此于今月初六日令其再申祠请犬马私情实不敢有欺于君父之前伏望圣慈特与改畀祠庙臣父子一门实拜天地保全之恩谨録奏闻伏乞睿照
　　回奏宣谕
　　臣八月十七日伏承阁长邓克中恭传初六日辰时圣旨宣谕莫氏兄弟之争姑惟安之未为失防异徳有子大发岂不深仇异俊万一逃而引领敌兵则宜州利害闗系且以去冬富令州之事为鉴臣仰见陛下皇明洞烛圣虑渊深臣岂胜敬叹此实境外一要害之事律以名义异俊当诛正以方防外虞恐贻邉患只得姑用安之之防禽兽异类犹不知有天伦岂敢保其心哉圣训所及此正臣朝夕所忧盖异俊既权授其职已遂所欲此在目前须可借以暂息而异徳诸子懐不共之心出无聊之计溪徭密迩异境忱所当防臣一闻此事即令干官郭公着亲徃宜州同守臣就近区防戒以安异俊易防异徳诸子难今体访得异徳家口眷属凢五十九人共有七子曰大发大盟二子则见在宜州此已今存恤保无它患矣曰大刚大宁皆年幼才七八歳见在南丹此亦非所虑其长子大荣及大秀大逞则异俊以为异徳存日皆遣之过邕州右江武隆州借兵大发则以为大荣大秀在右江大逞仍在南丹臣已排日作书令雄飞差人入溪洞物色呼至邕州令厚加抚恤申来区防尚未见报今又行下邕宜两郡皆令遣人多方搜访须是寻见着落并遣书嘱郭公着亦令差人徃南丹体访并谕异俊抚恤异徳所存眷属矣又凖圣旨收留大发恐致异俊之疑不收留之势必投敌今臣斟酌两者之间亟为之防不可付之悠缓臣谨当恭禀但今所区防非独一大发其诸子婿眷属在外者必皆不敢复归南丹今亟当且从邕宜收拾不致涣散奔窜于外却当思所以赡给俾无流落宜州彭宋杰及郭公着见申本司乞于栁象间拨荒田以赡大发兄弟臣正此商确区防务要稳当臣谨恭遵指挥照限一日先具回奏其余陆续奏闻伏乞睿照
　　回奏宣谕
　　臣今月二十日承苑使刘竴八月七日巳时恭传圣旨宣谕臣熏香端笏伏读数遍仰见陛下明谟雄断洞中事机逺虑深思精察利害臣愚惟有钦叹神圣之莫及臣所凖圣训雄飞所陈安南事理及黄炳情状区防先后委是机括相闗以事势观炳特一峒乃一国炳附之情固久露附敌之迹犹未明去炳固易于去而谚谓打草惊蛇恐犯此戒不若且令雄飞姑容炳过深察情事果当为则擒贼擒王炳特余事臣之所见当如此恐雄飞又别有竒防臣未敢语之今日且恭録圣训自忠勇有谋至发之必中一段全备缄示雄飞相与密筹陛下发要必中圣语此最深切臣已嘱雄飞当定规画不可泛恋臣所与雄飞书恭録连粘在前申嘱圣览若上安州许忠义臣固尝彻雄飞如其果有罪恶不去则为患当一面先图之不须拘畏人议雄飞书来以敏子覆辙为言必欲令先禀于朝廷大抵此等征杀之事一动之间吉凶系焉必大不得已而用岂敢不谨审非臣不肯担负也今凖戒勅岂胜悚惧雄飞今此却必见可而进矣栁命守已遵圣旨王该犹未见到俟其至且勉之过宜如其迟回当仰遵睿旨别具闻奏团结民兵已凖谕旨及密劄指挥敢不恭禀邉郡元籍具在即当检举行下措置练集惟恐州郡资费不及已别具闻奏臣又凖圣谕以莫异徳之子大发兄弟当作抚存臣比已回奏异俊于异徳诸子自是不共之讐然异徳七子二人虽已在宜而二幼及家属犹有多在南丹只得戒异俊抚恤庶免害之今所虑三子之在溪洞者未见着落臣已排日下邕宜寻访未报若俱物色得之不过留之邕宜等郡拨闲田以资给令各州收拾照管州郡无力本司只得少捐费以赡养此皆权以应变亦未为名义之正今若延大发兄弟置之向里却恐起异俊之疑有如圣虑者臣以此事日俟雄飞公着等报尚未见申到候续奏闻
　　回宣谕团结奏
　　照对八月二十日凖宣谕圣旨旧有进广右团结之策者皆可举行前歳徐敏子亦曽举此共有六万余人可契勘如敏子元无许多可增广团结时时训练无事则耕有事则使之临邉守御此实急务可便检举施行趂此官兵防聚之时俾之耳濡目染惯见行阵寔为便顺不可缓也即其遵奉闻奏并八月十九日凖当年八月六日枢密院劄子备奉圣旨指挥选择强壮措置同为上件事劄本司疾速逐一条具闻奏
　　一寳祐五年内前政经略徐敏子任内团结到邕宜融三州民屯峒丁共六万六千三百二十六人内邕州元团结到四万二千七百八十五人系经略徐敏子团结到内宣化武縁两县民屯丁计二万一千八百八十五人
　　照得前政经略印应飞寳祐五年九月内牒委忠训郎静江府兵马钤辖杨镛从政郎邕州州学教授权邕州通判虞云翼前徃宣化武縁两县将团结到屯丁逐一覈实防检分剔老弱强壮人数就各防地分置立敎场阅习事艺缓急就守把本防地分闗隘后据钤辖杨镛等申躬亲同共前徃宣化武縁两县诸乡唤上屯寨宜呼集屯兵照元账籍逐一防视外但欲选修长壮徤则十无一二镛等初亦疑其匿壮时复径造屯内周行相视则凡负暄而坐与夫从外而归者其侏薾之状抑又甚焉既凖指挥十人选伍其势只得短中求长间有太甚去防则十中仅选三四要知皆未可谓之强壮也尝歴观二县风俗樵苏种获与夫负贩趁墟皆付之妇人而为丈夫者却反抱哺炊防坐守茅庐盖其气力反妇女之不若邕州浚濠之役民丁之内妇女实居其半今来镛等所选名为强壮者异时呼集聊偹疑兵相助官军张耀声势或庶防耳若靠此辈以当战御实不堪倚仗今实防宣化武縁两县计二十四屯寨元总团结到民兵共二万二百一十四人今就其中拣到强壮一万二百一十一人拣退老弱迯亡事故计一万单三人外其峒丁不曽续据分剔申上
　　融州元团结到融水懐逺两县安厢乐善通道三寨土丁保丁欵丁峒丁共一万一百九十六人系经略徐敏子任内团结到
　　照得前政经略印应飞寳祐五年九月内牒委朝奉郎融州通判刘清卿从政郎清逺军节度推官欧阳梦将结到团结到上丁保丁人等逐一覈实照拣分剔老弱强壮人数后据所委官刘清卿等申融州元来团结大数计一万一百九十六人内一千一百六十七名系石村隘七欵总辖杨光忠等欵丁属静江府义宁县所管系是半生半熟傜人清卿等窃照此项欵丁旧来虽自愿同入本州上江一带诸欵总结为大欵縁其所居去本州隔蓦且其地险恶本州之人素来不敢深入缓急亦不能为我用更不敢以虚数具入账册外二千七百九十三人今系拣剔去逃亡老弱矮小人数实拣到六千二百三十六人各是壮徤人数内三千四百六十一人系融水懐逺两县管一十九指挥壮徤土丁安厢乐善寨壮徤峒丁可以抽调二千七百七十五名系通道寨壮徤峒丁六都壮徤保丁防邉三十七欵丁错居傜界时被刼掠所以自相结约为欵止是隄备傜贼各守地分不可抽调
　　宜州元团结到宜山河池天河忻城思恩五县保伍民兵义効獞兵共一万三千四百五人系经略徐敏子团结到
　　照得前政经略印应飞寳祐五年九月内牒委文林郎南宁军宜伦县今权宜州通判钟嶅成忠郎东南承十二副将田从龙将宜州团结到保伍獞兵人等逐一覈实防拣分剔老弱强壮人数未据申到后据从政郎邕州司理权制置大使司佥防郑益谏申徃宜州取到钟通判嶅田副将从龙防覈团结民丁的实数置造总册共计七千三百八十四人照得宜州五县管下地分阔逺多是与蛮傜杂居缓急唤集则民丁虑在后有刼掠之患责其守把当地闗隘犹恐不足倚仗若指拟调遣必难齐集但可令逐防自卫而已并据武徳郎知宜州军州事汪雷发申所委官权通判钟嶅副将田从龙等缴申到五县团结民兵人数于内量唤到民兵当防相视覈实见得人物多是矮小脆弱执色鎗刀弩箭器械不能精熟委是不堪备御设若缓急调用必致悮事雷发决不敢保但本州既凖行下只得照式分剔老弱强壮数目开摆执色武艺之人攅具正副账册计八本寻行防对册内知郡汪雷发亦不系书保明本司已将解到民丁籍册劄发下宜州别行精加覈实逐册具官吏名衔保明供申
　　右本司开具在前照得前政经略徐敏子任内团结到邕宜融三州民丁共六万三千三百二十六人及经略印应飞任内委官分徃三州防拣民丁强壮除老弱外三郡止共管二万三千八百三十一人臣到任后亦已分委官属诣各州覈实取到账籍今凖圣旨指挥令便捡举团结并凖密劄指挥于内选择委官措置训练旬敎月给激赏等事本司敢不恭禀但广右民丁素来脆弱以先来所委官杨镛并宜州知郡汪雷发所申盖自可见今全在各郡守将究心团结律以部伍敎之阅习庶可仰称庙谟施行之意本司除已捡举两政已行邕州则备劄镇抚知郡刘雄飞新通判兼制机赵立宜州则备劄权郡总管彭宋杰雄通判制佥钟嶅融州则备劄知郡赵必逯权通判谢公阊仰各遵照指挥时经略印应飞任内拣到强壮人数日下措置教练如遇邉防即与差调同官军守把并照密劄指挥施行各具遵禀开具人数账状以慿缴申朝廷外谨録奏闻伏候睿旨
　　贴黄
　　照得前后言广右备御者必以民兵为説然皆言之未尝用之也臣去冬在湖南被命节制广西条具陈奏亦尝及广右民兵一説葢以广民皆瘠薄才一调集民则废生业官用给资粮非比京湖民兵以苗头起差而民可办有总所口劵而官可供此前政经略所以尝有钱粮之请今来行下诸郡责之守将奉行孰敢弗防惟恐资费有所不及大槩人力犹或可教弱为强事力则不可强无而为有民非食则不饱军非财则不行更望朝廷轸恤邉郡使之可以措置不胜幸甚伏乞睿照
　　奏备邉及漕司劵钱事
　　臣八月二十日连凖圣旨宣谕二十一日方具回奏今有一二事不避烦凟圣聴敢以奏闻臣昨凖七月二十九日宣谕尝恭録圣旨缄示雄飞今得雄飞八月十七日书谨以真本粘连缴奏其言事谓敌人徃来其国不絶且谓察其异向便当先发亦以养虎为虑其言固为忠勇但臣已嘱之须是更加精密预作规模雄飞必能加意也区处许忠义之事物色莫异徳之子雄飞亦皆以具悉所有莫异俊之南丹承袭已据宜州缴到诸峒首领推伏状今日亦凖省劄催促委不容久阙守长臣稽之先朝张栻奏议彼境兄弟旧亦曽交相雠杀亦是以诸峒首领推伏定论今已恭奉便宜指挥行下给印与之其所袭系后唐官名已与之断当若欲王朝爵命当照恩播取旨补授详已具申密院必防奏闻臣今月连得邕州十八日申备思明州等处三状其两报谓富令州传敌兵以八月初十日起兵欲取特磨窥横山一报只是路城州前报谓敌颇近此虽未见虚实不敢不以缴申密院已令邉郡精加体探过为隄备矣诸处戍兵皆已遣发止是更欲调二千人徃邕凑作一万人宜融更各发五百人縁值此数日秋热极炽士卒多病俟数日稍凉即行邉头布置既定静以待敌乞寛睿念所有运司诸军券钱一日不可阙少近省劄备计簿房所拟多指累政已科用之钱作今日所当支之数委是司存无得那融应副静江府九月上旬以后戍军劵钱即关支防深恐脱误利害臣近已令运司属官将前政节次所凖科降戍军劵钱置局打筭具作四册入今日递申解朝廷乞委二广及邻路监司驱磨即见着落分晓其钱并不系臣任内支过其目前所阙戍军劵钱今亦再具状控告庙堂伏望圣慈宣谕外廷特赐应副拯救急迫不胜国事之幸干冐霆威臣罪当万坐局蹐以俟谨具奏闻伏乞睿照
　　奏刘镇抚申乞与男澜换文资事
　　右臣所据知邕州兼镇抚刘雄飞申述事理备録在前臣照得昨于七月十六日凖当月初三日阁长闗徳亨传奉圣旨宣谕刘雄飞忠勇可嘉见谓各将方此倚頼而忽欲求归殊非宜闻乃子不存要亦定数既未赴铨许令改奏此道恩泽以昭特恩可以此意谕雄飞开择勉谕臣当即恭禀宣谕真本封示雄飞臣继得其书雄飞不胜感戴已具奏称谢讫今据所陈乞将其子湘廸功郎恩泽改奏与第三子保义郎刘澜换授文资缴到家状臣再照先来宣谕指挥许令改奏系出君父特恩臣前既尝传旨谕今不容不与备奏所有其子澜虽授武阶实习儒业今夏雄飞经从静江臣亦尝见其诸子澜年尚幼向学尤勤若防换授文资足示圣恩伏望圣慈照已得宣谕指挥从雄飞所请特降圣旨度越常格将刘澜换授文资颁给告命仍取索已授保义郎告命毁抺雄飞必能宣力邉鄙上报国家今将雄飞缴到刘澜脚色家状缴连在前谨録奏闻伏候勅旨
　　缴奏刘镇抚书及人公牒事
　　臣八月二十日尝凖八月初七日圣旨宣谕臣于当日即恭録圣谟缄示雄飞并録臣所与雄飞书并彻睿聴今月初二日得雄飞八月二十六日回劄已知恭禀宸筭谨用缴奏但臣知其预定规画若止是书中所言似亦未尽雄飞近以李徳黄奎两报申到臣以所言亦无甚的确本不欲具申朝廷今其书乃令奏闻只得与之缴申密院以臣细详两报情固是其有可疑力然亦未可轻视此事果一发必中后虑亦自尚多设一着稍差邉患将恐立见雄飞虽忠勇可嘉惟恐其筹虑有未周自邕至十余程又有一江之隔欲为此谋须是兵粮资费一一计度备具知彼知已庶无遗虑纵是欲行诡道亦须预有成规臣正欲作书与雄飞令更精密报来区处今日雄飞缴到人一公牒与本司乃以近日备省劄指挥闗报其辞颇以文移中语为讶且欲取回李小哥者不敢不以真本缴申密院臣见思所以答之以彼岛夷使非与敌患相闗何系轻重司存正不足与之较口语容续奏申海上舟师之备臣拱亲徃海面循视布置却颇缜密水路闗防可以无虑已具公状备申
　　谢男除衡州奏
　　臣比以男杓忽叨宸渥进擢谳丞属拘私计之未安尝沥愚衷而控告所祈从欲姑俾奉祠今月五日臣恭凖省劄乃防圣慈洊加简防改丞外府命守衡阳一门感戴于生成众聴共为之耸动第臣伏读指挥勘防之训实寓朝家序闵之情臣顾何劳荣及其嗣且戍期之近缩俾邻境之相闻此君父莫大之恩私在臣男若为而报称惟以臣年龄衰迈臣杓材识蠢愚闻命而深恐弗胜引辞则未敢重凟恭令祗受续具奏陈臣无任感天荷圣激切屏营之至谨具奏称谢以闻谨奏
　　奏邉面及南丹州事
　　臣所守南邉自近申路城州及思明州两报外截日未有报到动息据雄飞近申已一面调兵路城循连及横山永平等处防把外本司更欲遣二千人戍邕以足万人五百人戍宜以足三千人縁秋霖连绵数日后方遣发京湖所调马三百匹却已入广界少憩亦欲遣赴戍邕所合奏知南丹莫异俊杀害异徳前此不得不权令管干臣尝奏闻未为名义之正所以其州印虽已许给犹且缓遣并节次寻访异徳诸子且令其家属谕之使出近乃闻异徳长子大荣自蛮中领兵入南丹始传异俊窜去臣又忧之今据宜州缴到大荣与髙峯寨公文前月二十九日大荣已杀害异俊此却出于子复父讐乃经律之所亮若俾之子袭父业亦众情之所安蛮徭异类情态不常本司只得随宜区处务求帖息难为执一臣已劄令管干给榜示抚恤其州印却亦少俟人心之定然后与之邕州备岑从鳯申蛮人以兴复买马为请且欲以马政兴废为向背其辞语颇慢臣谓却之不可遽许亦难已令邕州委曲报之谕以前者蛮马不出所以住罢令欲兴复当禀朝廷且与之逺期庶可熟议此事委有闗系实非阃臣之所敢专所合申聴处分其详皆已备申朝廷伏乞睿照
　　回奏宣谕
　　臣今月十一日方具奏十三日承苑使刘穆之九月一日酉时恭传圣旨宣谕以南丹异徳诸子令臣加意物色等事臣恭诵旨训仰惟圣虑周密此事臣于前奏具已彻闻葢自异俊之变臣即疑异徳诸子必不但已闻大荣者乃壻于武隆州异徳前一年已遣之借兵于彼今大荣既复雠袭业异徳诸子不必忧矣臣之所虑却在异俊之党或其子有尚存者见令宜州询访续作区处臣又凖圣谕大理既旱荒乘其不备可以袭杀今日之事当寻敌不当待敌近日金州之捷甚伟令臣试与雄飞鄮进等熟筹之臣仰见陛下神谟天运真得折冲制胜之防昔人所谓坐而待伐孰与伐之正此意也臣徃守京湖数年之间以征事筑命温和破卢氏程进持镇平阎忠进破商州刘整马荣孙威等攻破申裕嵩汝诸处无嵗不以偏师出敌境获胜捷立到功绩即予以厚犒故将士皆用命敌亦知惮不得以易我其毎入辄败去盖有良将可用有劲兵可调有钱粮可支且所用多北人于地里习熟徃来亦不过一二千里间故能成事未尝衂也今南邉去大理凡六十程中隔生熟诸蛮且调到诸处戍兵戍将非素谙习入到广地已苦瘴疠造之间探犹以乏食为忧犹为诸蛮所阻【非比均房与金邻接】谓之逺役实所甚难兼调兵非财不行令制司犒尚乏支漕司劵且不继安能举此然臣近闻蛮敌饥荒之报虽未敢尽信若果如其説亦是一机已于九月一日劄雄飞俾令密作商略遣人入蛮诱令攻敌或欲得兵应接斟酌量调正合宸训指授之意今凖圣旨臣当恭録缄示雄飞更与筹之但雄飞适有初八日书到谓探得敌在郍敏等处是特磨路且见有马在都泥对江前者干事人所探谓敌欲讨粮出特磨与此报颇合雄飞已调兵而徃臣已令増调防遏所凖圣旨臣亦当并録示鄮进及与朱广用等商确矣臣初一日所劄雄飞诱蛮攻敌事已申密院外今日所得雄飞书谨用缴奏在前伏乞睿照
　　奏为邉事
　　臣近据邕州备路城州等报谓敌向都泥江及侵郍敏等处已具申密院今十四日连得邕州初九日同日三状内两状备梁材及农士贵等报犹谓七月初十日敌已到个逻蛮去特磨尚两程内一状安徳州黄周南申谓八月二十八日敌犯郍喃郍敏等处系在特磨诸蛮已将真本缴申密院本司除已行下邕州増调措置勦遏钦宜融一体防托外本司于今日再调戍兵二千人徃邕州虽是秋霖连绵未霁只得遣发他有动息续具奏申
　　奏为邉报
　　臣照对本司自八月以来节次据探报人李徳吴以忠梁材等报并思明州黄炳路城州黄琰报敌骑欲取特磨安南侵犯又据邕州缴到安南国牒报事宜略同皆已备申枢密院外近于十七日据知邕州镇抚刘雄飞申已调兵前去路城州循连并横山等处守把又据申到九月十五日田州诸隘峒兵多已传闻迁避其雄飞于十五日亲提官兵一千人前去横山措置摆布防遏本司正以极邉守臣不当轻出已劄雄飞如到横山摆布略定留兵备御亟回本州措置防守已行下讫于今月二十二日正具申间据暂权邕州李国安十七日状申备权总管陈起申十三日提兵循连至横山田州之上二十里头地名霸黎村遇见敌寨于是夜刼中杀获胜捷夺到军器已解邕州缴到録本申状本司除已缴申密院外臣窃照敌自癸丑破大理睥睨南邉已五年于兹犯特磨犯安南诸蛮蹊径彼已习熟今来所据邕州陈起之报虽是未见敌势轻重然哨已入境却非去冬虚传之比臣除已劄邕州更切精加体探严紧隄备并専劄雄飞令诸将率峒兵于横山等隘择险遏仍仰雄飞疾速回州防守并劄融钦宜三郡一体隄防外
　　贴黄
　　臣近又得邉头密报谓许忠义结约诸蛮假作敌人侵犯继又闻讐报之传诸峒皆迁避而忠义独不迁避今来冦入恐其有以导之縁未得雄飞劄状未见端的续具奏申并乞睿照
　　奏为邉报
　　臣今月二十三日子时已尝具状以横山地分警报奏闻今于二十四日二更得刘雄飞十八日申状其言敌骑见在上安州奉议坊一带屯泊去横山不逺见得自十三日我军刼中之后十四十五两日未有进退据雄飞状称十八日到乃村得报前去横山摆布俟见事势即当回州臣已劄雄飞留兵横山遏仍速回本州措置防遏其公状真本已缴申密院外谨具奏闻伏乞睿照
　　贴黄
　　臣发奏间又得钦州臣拱九月十九日申探得敌兵亦犯安南境为安南遣兵获到首级亦已将真本缴申密院并乞睿照
　　回奏宣谕
　　臣九月二十六日承苑使刘竴九月十四日未时恭奉圣旨宣谕刘雄飞之子澜改授文资此特恩也向来之子只是初阶今视澜武资进以修职今臣以圣意谕雄飞知悉且凖付下修职郎告命一道臣除以已祗领臣恭惟皇帝陛下诞宣皇泽加厚将臣昔汉髙不靳户封以慰赵子弟厉世磨钝异代同符为雄飞者防此恩遇感激思奋其将何以报称臣已于当日恭録圣旨宣谕全文并将省劄告命入递发送雄飞收管今自具回奏称谢候其报到续次缴闻所有邕州邉面动息自近者二十三日二十五日已两具奏连日未见雄飞申到续报紧慢见得雄飞已到横山摆布防托截日未得已回邕州之报于二十六日却得暂权州事李安国二十一日状申承镇抚司行下令添调兵五百人过思明州系在左江于二十八日又得李安国二十三日状申以将士多病来闗药饵以此见得邕州近境未有动息臣已排日作公文私书勉励雄飞措置遏随机进止防敌奸计外候有报到续具奏闻伏乞睿照
  </div>
  <div class="pagination">
   <a href="可斋杂藁_page30.html">
    上一页
   </a>
   <span>
    ...
   </span>
   <a href="可斋杂藁_page26.html">
    26
   </a>
   <a href="可斋杂藁_page27.html">
    27
   </a>
   <a href="可斋杂藁_page28.html">
    28
   </a>
   <a href="可斋杂藁_page29.html">
    29
   </a>
   <a href="可斋杂藁_page30.html">
    30
   </a>
   <span class="current-page">
    31
   </span>
   <a href="可斋杂藁_page32.html">
    32
   </a>
   <a href="可斋杂藁_page33.html">
    33
   </a>
   <a href="可斋杂藁_page34.html">
    34
   </a>
   <a href="可斋杂藁_page35.html">
    35
   </a>
   <a href="可斋杂藁_page36.html">
    36
   </a>
   <span>
    ...
   </span>
   <a href="可斋杂藁_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
