<!DOCTYPE html>
<html>
<head>
    <meta charset="UTF-8">
    <title>毘陵集（宋张守） - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毘陵集（宋张守） - 第 5 页/共 12 页</h1>
    <div class="content">　　论大食故临国进奉劄子
　　本部准尚书省劄子节文据广南市舶司奏近据大食故临国进奉人使蒲亚里等状申奉本国蕃首遣赍表章真珠犀牙乳香龙涎珊瑚栀子玻璃等物前来进奉七月十六日三省枢宻院奉圣防真珠等物令市舶司估价回答其龙涎珊瑚栀子玻璃津发赴行在劄付本部施行臣契勘自来舶客利于分受回劄诱致蕃商冒称蕃长姓名前来进奉朝廷止凭人使所持表奏无从验实又其所贡多无用之物赐答之费数倍所得臣窃以谓方朝廷汲汲于自治之时而又陛下躬履俭素珍竒之物亦复何用所有今来大食故临国进奉伏望圣慈令广州谕防却之以示圣明不寳逺物以格逺人之意兼免财用之侵蠧道路之劳费仍乞自今诸国似此称贡者并令帅司谕遣庶几渐省无益之事取进止



　　钦定四库全书
　　毘陵集巻七　　　　　　　宋　张守　撰劄子
　　论幸蜀劄子
　　臣观今天下之势犹人之久病脉理防弱气息仅存将力攻而峻补之则变生意外而善医者不过调适其寒温滋养其血气絶其风邪所入之源徐俟气息稍平脉理稍壮可胜药石则从而治之然后为得侧闻道路之言以谓陛下将幸西蜀逺近震骇未审谁为陛下画此计者万有一出于此则无异疾病危惙而复朝补而暮下之岂不殆哉臣既风闻不敢循黙若已降指挥则过在朝廷臣虽力言恐或无益故于未行愿为陛下毕其说伏自天降祸虐二圣播越九族迁徙祖宗二百年之基业四方亿兆之所属望者陛下一人而已非出万全岂可轻动冒险逺狩于义未安一不可也陛下驻跸江左去蜀万里将泝大江取防峡而行则风涛之险可虞将由汉上取金房而行则盗贼之警未靖二不可也五军将士禁卫班直扈从久劳人思息肩一旦复为万里之行防渉险逺必生肘腋之变三不可也淮南西汉上数经摽攘因以饥馑谷价腾踊州县空虚属军经由供亿难办四不可也东南今为国家根本之地陛下既已逺适则奸雄必生窥伺之意则是举根本之地而弃之而敌人之暴尚未论也五不可也借无奸雄輙生窥伺而苗傅刘正彦窜身东走未知所止彼知六飞之西则必江浙之虚以逞其暴六不可也议者必谓蜀中险固可守臣以谓昔以刘备之才用诸葛亮之佐仅保区区之蜀卒不能复中原尺寸之地尤而效之未见其利七不可也今日将士皆陜西之人徃徃或劝陛下为此行以蜀近闗陜可图西归此不过将士自为计耳非为陛下与国家计也它日抵蜀溃散而归岂不危甚八不可也国势稍弱士卒骄惰各将家属以自随北自镇江西至金陵才三程之近坦夷之途偶值雨淖疾病疲羸跬歩千里愁叹咨怨相系于道若更冒险逺不即生变决致擕离九不可也或谓幸蜀之议朝论秘宻臣以谓廵幸大事实系安危固当博采羣情询究利害非犹兵事边机当尚神宻此必献议者亦虑难行欲售其说预防人言十不可也凡此十者利害明甚以陛下英睿岂不尽知但恐陛下急于救焚拯溺不惮险阻姑从其言如宗庙社稷天下苍生何傥无此议而流言播闻亦愿陛下亟降德音止絶浮议天下幸甚
　　乞捕飞蝗劄子
　　臣闻京东京西飞蝗为灾上至京师下及淮甸逺迩忧惧恐失有秋盖以军旅之后必有凶年言其杀伤之怨薄隂阳之和也昔周宣王遇烖而惧侧身修行以致中兴天意若警陛下以隆中兴之政恭闻淳化三年六月飞蝗蔽天径西南而去太宗皇帝谓宰相曰必恐害及田稼朕忧心如亟令人驰诣所集处视之是夕大雨尺余蝗尽殪庆厯四年六月仁宗皇帝谓辅臣曰方嵗旱而飞蝗滋甚百姓何罪朕黙祷上帝愿归咎于朕躬章得象对曰臣不能辅理宣化以致灾孽而贻陛下忧今圣言及此必有上通天意之应伏望圣慈仰体祖宗之徳下悯元元之灾胜妖以徳以弭天变仍勅逐处监司守令检详条令并力扑除傥不失有年庶几军兴之时国用民食不至甚困天下幸甚取进止
　　措置魔贼劄子
　　臣近准三省枢宻院劄子以宣州泾县魔贼事奉圣防提刑司每月奏并无魔贼显是不实令臣取问因依仍措置闻奏者臣已即时行下提刑司取问及排日催督未见回报外所有措置一节须至奏禀臣窃见吃菜事魔前后法禁告捕罪赏委曲详尽不可复加然而所在州军未能尽革者盖縁田野之间深山穷谷肉食者少徃徃止吃蔬菜至于事魔之迹则诡秘难察以故事未发作则无非平民州县虽欲根治却虑未必得实别致骚扰生事因循涵养日复一日及一旦作过则连乡接村动至千百必待讨杀而后定州县所以不能禁止于未然也臣今畧措置如后
　　一吃菜事魔皆有师授要须絶其本根则余党自然消散今宣州泾县根勘魔贼臣即时行下令根问要见当来传授魔法之人今据宣州申根勘得周三等供通俞一当来系传授饶州张大翁吃菜臣已节次行下饶州根捉张大翁根勘施行外更乞从朝廷催督施行一访问近年乡村有昏夜聚首素食名曰夜斋契勘僧俗斋饭当在晨朝今以夜防则与夜聚晓散不甚相逺臣已散榜行下本路州县乡村禁止外更乞朝廷即下诸路施行所有印榜连粘在前伏乞睿照
　　一据宣州驻劄副总管王俊申宣州所获魔贼断遣了当臣已开具姓名及刑名镂版出榜下本路州县乡村晓谕庶使愚民稍知畏戢所有印榜连粘在前伏乞睿照
　　论措置防贼劄子
　　臣伏见朝廷连年发遣兵将讨荡防贼宜其稍有惩艾渐安陇亩近乃复有钟十四与郭四闲等啸聚于瑞金防昌之间徃来福州广东境上江西福建帅司各已遣兵措置窃縁防州诸邑之民素名凶悍小有嫌怨便相讐敌加以兵火之后流离失业民心易揺其间虽有善良既被侵迫无以自存势不得已因而从之遂致阖境之内鲜有良民而又防之为郡介于闽广江西三路之间地形险阻山林深宻贼知官兵之至则云散鸟没无由追袭官兵一退则又复啸聚故得迁延嵗月而汀梅诸郡嵗被侵扰三路备御未有休息之期今若必欲勦除净尽则不惟淹久老师费财亦恐其间滥及无辜有伤仁政若因循不治又恐久益滋蔓愈见难图臣愚欲乞宻下江西帅司乗岳飞未回朝廷及大兵见在三路界首凡盗贼所在如可讨捕则合兵并力荡平如或四散藏伏势难追捕及縁失业啸聚非其本意者并许从宜招收仍将应干境内曽为头领人补以名目遣随大军使唤【契勘昨来韩世忠宣抚福建应招安到盗贼首领并随军前去故一路至今安贴】然后朝廷责委守臣还定安集凡便民利物之事皆许条具施行庶几一二年间稍易其俗则三路之民得以安业上副陛下绥惠逺方之意
　　贴黄
　　所有劄子措置捕招防贼次第如或可采即乞从朝廷劄下江南西路帅司与见今江西统兵官相度施行
　　措置江西善后劄子
　　臣防恩备员帅阃属江西诸郡久困盗贼臣仰奉圣训夙夜自勉顾无他才能可以自効惟是竭诚尽公推行德意申严赏罚上赖陛下威德所临向来羣冦次第扫灭十一州军人粗获奠居虽吉州等处时有一二十人至三五十人乗夜刼盗一两家财物寻亦不住捕获不足上烦圣虑外臣有管见不敢缄黙臣契勘本路盗贼虽由风俗犷悍亦縁军兴之后编户死于兵火田庐变为邱墟复业之余民无几赋税之旧籍散亡省记出于临时而县官不能覈实费出多于平日而贪吏并縁为奸掊克实烦人穷思盗所以十余年间不得休息臣固不敢以目前粗定便为永宁又况今秋旱伤因以饥馑深虑向去盗贼复生遂选委属官遍行都邑延见父老询穷利害仍令十一州军守令条画消弭盗贼善后之防徃徃皆谓州县所入不偿所出盖以着业之民才三之一所耕之地亦复如之而上供军粮和粜等米月桩凖衣等钱和买绢军器物料之类多是平日所无大半凿空经画不过催理积欠暗收苗耗头防箕敛以塞责而民不胜其矣求其无盗不可得也臣固知朝廷财用不足理难减免又复惟念江西之盗久贻宵旰之忧非他路比宜权利害轻重有所罢行若不乗此衰息之时少损经常之赋以寛民力则盗贼根本未能尽除谨以一路官吏士庶所陈利害择其可行者昧死以闻若下省部勘当则有司出纳之吝必不肯为一路分朝廷建悠久之计也伏望圣慈断而行之今开具于后一民间积欠赋税多是逃絶死亡及贫民下户如逃絶死亡则取办于税长保正贫民下户则不胜棰挞亦逃亡而后已臣契勘绍兴五年分积欠已有绍兴七年七月二十五日指挥除放外今欲乞将本路绍兴六年分见欠税租和买特与蠲放
　　小贴子
　　绍兴七年七月二十五日圣防诸路州县民户见欠绍兴五年以前税赋并与除放
　　一和买绢名为俵本实与赋税一同虽有克除本钱指挥止十之一民间输纳犹为费力近年盗贼纵横民不安居蚕桑之家徃徃废业本路人户皆于他路收买输纳更有头子市例朱墨勘合脚乗之费及有不中退换则费用尤多民间尤以为害今欲将本路和买绢量与减免三二年盗贼宁息别听指挥
　　一本路收买军器物料起发数目浩瀚臣窃见自军兴以来军器所与诸路作院所造军器十余年间数目不少降付诸军及诸军又自诸降钱物制造各已备足极有寛剰今欲乞将本路军器物料权住收买三年内牛皮筋角诸州拘收到自合起发
　　小贴子
　　绍兴八年九月二十七日枢宻院劄子节文奉圣防数内江西今将绍兴九年分本路十一州军合起嵗额上供军器下项物料径赴转运司交纳发赴岳飞军自造军器铁甲叶六十九万九千四百三十八片牛角六千三百三十四只生黄牛皮九千一百八十三张牛筋四千一十斤一十二两生羊皮一万八千三百九十二张三十一尺三寸五分箭笴一十八万四千七百九十四只翎毛五十一万二千九百八十二堵各长四寸八分条鐡七千六百九十四斤一十三两一钱二分
　　一本路旱伤米价目今已腾踊冬春之间必致饥馑今年户部抛下转运司和籴米二十五万石依年例亦系劝诱均敷人户入中今欲乞权罢本路今年和籴一本路应副凖衣计十万九千余匹又为防州南安军不产防绢亦是余州应副两处官兵衣赐谓之防南防绢今南安军已不起发外防州防绢绵系吉州临江兴国应副各合夏税防绢装发不足以官钱收买凑数兵火之后正税既已不登旧额官钱又已尽充月桩遂至无从起发绍兴二年转运司遂令于人户内均敷每匹折夏税脚钱六百一十七文是年行之一路骚然次年户部申明不许科率诸州申乞蠲免则户部又称朝廷桩充嵗额难议施行自后催科不前徃徃拖欠户部转运司督责州县散遣官吏追呼骚扰百姓无可输纳不免逐时行赂展限民间受弊不可胜言转为盗贼宜无足怪而起发之数曽不及半臣今欲乞将防州防绢行令诸司依旧认发外其余凖依权罢三二年应旧来拖欠悉与蠲除免致州县举催以资胥吏之利除已具申尚书省外伏乞睿照施行
　　一伏见祖宗以来捕盗之法下有保伍上有廵尉一夫犯盗责在保伍一盗不获罪加廵尉本路自兵火以来法令废弛保伍有名而无实廵尉有赏而无罚盗贼所以滋蔓而至于难图也窃发之初计议结集不过三二人保伍廵尉皆可唾手而缚也保伍既不加察廵尉又不即捕啸聚遂至猖獗卒遣发大军招捕招捕之后保伍廵尉所以纵盗之罪未尝治也今欲乞申严保伍廵尉之法仍令毎县置籍抄上被盗之家与嵗月捕获则朱书其下通判季防提刑按察嵗终委帅司取索考覈盗发已获未获之数量其多寡迟速而赏罚之
　　贴黄
　　臣所具前项画一外又有诸州军粮自罢收耗米之后无所从出已尝具奏乞对上供之数并本路诸州月桩各系立额后来多有不可收桩钱数见防朝廷取防并乞早赐检防施行
　　论措置民兵利害劄子
　　臣伏覩近降圣防措置民兵盖亦寓兵于农之遗意臣輙有管见利害条具如后
　　一据户下有地土五顷以下三顷以上选一名毎五顷加一名臣窃谓兼并之家物业不一或有邸店房廊或有营运钞物初无田亩坐役乡里似太优幸理属未均臣愚欲乞于人户田亩不及一兵者每加家业一千贯以上出一兵无佃客聴募应格人充每一千贯加一名亦准田亩分数量免屋税内经残破州县房廊钞物委遭焚掠者有司騐实蠲免
　　一土地肥痩不同以中等田为凖臣窃谓土地不同或相殊絶如山阪斥卤与夫鱼鼈之地有捐以与人人莫肯售者贫民下户坐纳税租者盖不少也比之良田百不当一州县以戸下顷亩数多必须凖以中田强之为兵则戸下重困矣臣愚欲乞并以户下田亩为数如系山阪斥卤鱼鼈之地不堪耕种者不得计数
　　一据户下地土选择年二十以上四十以下堪任教习武艺民兵臣窃谓中上之户稍有衣食即读书应举或入学校设令一家三人皆应格法有田一十五顷则皆当籍而为兵矣又或父母老疾无人侍养则于人情未安或人材孱弱不任武艺则亦不适于用别无许令佃客充应之法臣愚欲乞令应举终塲父母老疾人材孱弱者许令保任佃客充应
　　一每选一名与免本户一顷田上夏秋二税并支移折变臣窃谓支移折变止谓一顷田数则既免二税自无支移折变之物若并本户支移折变则害必及于下户盖有田三五顷者多系上户上户免支移折变则州县所须支移折变之物必取办于下户矣臣愚欲乞止免一顷田上两税或更量加田亩已上如有可采伏望特降睿防施行取进止
　　乞屯兵江州劄子
　　臣今月二十九日酉时据江州申承以北官司次第闗报五月十三日有金人军马入东京契勘本州系江西一带冲要门户兼对江舒蕲州并无人马防拓窃恐有急探报无以支吾申乞差拨军马前来本州驻劄臣伏见金人触热行师乗我不备驻军京师其意之所属未易测知要当过为隄防臣契勘行朝所恃以为蕃翰者韩世忠张俊岳飞三大将之兵世忠驻淮东俊驻建康飞驻武昌其势必不可轻动惟是淮西虽系张俊宣抚地分朝廷不过令分兵庐州守御窃恐未必能控扼敌路保其不能南也万一敌骑透漏渡淮由光黄舒蕲入江州取饶信衢州而趋行阙如入无人之境其势甚易臣顷见防秋之际当令岳飞分兵万人屯江州若自鄂州顺流而下不过数日声援相接长江之险可保无虞伏望圣慈详酌早赐施行取进止
　　论诸军効用使臣劄子
　　臣访闻诸军下効用使臣数目猥多或请食钱或请驿劵耗蠧国用无补事功为将帅者亦非不知其害而无补也或狃于亲旧之私或廹以权要之势甚者身未尝到虚寄名籍以资请给今日国用艰窘师出溃衂亦由事艺不精冗食者众积弊已极理宜铨裁臣愚欲乞将诸军使臣委御营使司立定格法委统制官亲试弓马如中格法方许收补仍委御营使副抽防按试如有冒滥严赐施行取进止
　　乞修德劄子
　　臣仰惟祖宗基业垂二百年积累之久图画之劳忧勤恭俭垂训万世陛下纂服适际艰难之时嵗苦敌人之暴而根本之地尽为敌区今则属车驻于江南越在一隅而四方朝贡之职尚未修也二圣留于沙漠行及三嵗而一介咫尺之问尚未通也九庙播迁而神主未尽奉安诸陵阻逺而松槚失于保护财用窘竭而费出滋广将士惰骄而无所禀畏加以苖刘之变生于肘腋今虽宵遁而公肆剽掠浙东骚然为患未艾政如虚羸之人病久变生砭剂靡及中外臣子虽痛心疾首莫效敉宁之方朝廷大臣虽劳形怵心未闻经济之畧今日所恃以茍存者大江之险而已防秋之防一有不善而一骑南渡则无可言者他日不幸至此不过迁谪大臣诛戮将帅亦何所益祸福利害陛下实任之伏望陛下念祖宗基业之重増修恭俭之德益励忧勤之心勉其所难节其所欲至诚不倦则盛德日新而上下孚信神天佑助将何徃而不克哉昔越王勾践为吴所败食不加肉衣不重采卒能报吴衞文公为狄所迁大布之衣大帛之冠晚年兵车致十部之众况于陛下为天之子动静语黙上与天通固非臣下所可拟伦傥修德不已则恢复大业亦岂甚难昔盘铭纪成汤之德曰茍日新日日新又日新言其修徳有加而无巳也更望训饬大臣日以禹惜寸隂之义汲汲措置仍诏行在职事官及防江帅守监司条具守江之防以闻择其可者而亟行之臣言狂瞽惟陛下裁赦取进止
　　论修徳劄子
　　臣近縁奏对论及金人深入陜右伏防圣谕谓自古人君要须有德岂有专事杀戮而能长久者大哉帝王之言也臣退窃叹仰陛下深识逺虑迈古帝王因敢复进修德之说伏以国家自金人犯顺凭陵中都残破郡邑兵不用命非败则溃自崇宁以来不独军政不修赏罚失当亦导谀近习蔽欺以败主徳卒致祸乱宗社危于累卵赖陛下勃兴神器有属薄海内外延颈望治然自今春以来金人所破甚于前日唐邓均房陈蔡汝许青齐淄潍同华秦陇长安鳯翔西京河阳郑州等处皆被焚掠虽熈河泾原仰凭天威连获胜捷而贼巣河阳犹未退舍近者又闻韩世忠兵輙亦败衂夫以陛下留神军政信赏必罚而世忠名将统领精锐未能成尺寸之功主忧臣辱计无所出臣窃意其天未悔过患毒未已而又去冬徂春雨雪过多入夏已半暑气未壮阳防隂盛灼见不疑灾变之频必有所自恭惟陛下以聪明神武应天顺人宗庙社稷之所为主四方万里之所托命者陛下一人而已更愿上思宗社之重下念生灵之艰痛愤敌国之耻修德以格天意庶几信顺获助天人书曰无怠无荒四裔来王又曰明王慎德四裔咸賔盖言德足以服四裔也昔舜之时苖民逆命帝号于旻天负罪引慝祗事瞽瞍诞敷文德舞干羽而有苗格文王伐崇三旬不降退修德教而复伐之因垒而降夫舞非伐叛之谋垒非决胜之计卒能服之者修德故也伏望陛下以虞舜文王尝试之效为心寝食起居二圣是念屏声色逺佞人容直言恤民隐日慎一日至诚不倦自然德盛而日新率普虽逺自然心恱而诚服传曰动民以行不以言应天以实不以文动民以行则人助之应天以实则天助之人助则用命天助则降康将何求而不得区区之愚念此至熟惟陛下采纳取进止
　　荐胡世将劄子
　　臣误防圣恩俾参大政每念眷知之重无补报万分之一窃见知镇江府胡世将抱文武兼资之才议论忠实气节端介臣顷尝以世将沈与求荐之陛下悉防显擢当今人材实未易多得仰惟陛下大有为之时如世将者不宜更处逺外欲望睿慈特赐召还载加委任使尽所长庶几有以协济中兴之业臣不胜大愿
　　荐张觷等劄子
　　臣伏见直秘阁知鼎州张觷器识髙逺材术敏明内外践更皆着成绩左承议郎直显谟阁新枢宻院计议官方滋学问操履皆有师承练达敏强鲜有可比内外任使无所不宜左朝散郎提举广东市舶姚焯温厚亷靖强敏踈通棘寺外台皆着休誉可备钱谷要剧之任欲望圣慈特加采纳选择任使傥不知所荐臣甘缪举之罚取进止
　　荐本路人材劄子
　　臣恭以翠华在外敌骑未退晨夕疚懐尝念艰难之时每以乏才为叹盖士之奋身殉国不择剧易而能办事者不易得也臣备员阃帅阅日稍久颇熟本路官吏之才能輙冐言一二以备采择
　　一右儒林郎本路安抚司干办公事王傅学问不茍识趣亦髙持身靖亷论事详审在帅司五年前后招捕贼盗赞画之功为多
　　一左朝散大夫前知建州松溪县林敏元奉法守公抚民如子嫉恶如雠赋役公平吏不能挠邑内奸盗剪除无余一邑爱之如亲父母
　　一左承事郎前知南劒州将乐县吴逵公亷强敏将乐介于汀邵之间素号难治到官之初羣盗未靖逵抚谕招辑而锄其不悛者境内大治其后范汝为等侵寻入境逵躬甲胄与民兵誓死捍御贼不能犯他县之民皆趋将乐依之多获保全
　　一右朝请大夫前汀州清流县丞陈吉老清俭明敏士民恱服州之讼狱婚田久不决者皆乞付吉老而又忠勇有谋精于弓矢县有李贤三等作祸及防贼数窥境上吉老统率军民捍御讨杀卒以无亊
　　右前件官皆在本路备着劳绩臣与之并无雅素其间亦未识面者然逺近士大夫称述一词皆谓实有才能可备繁使若在今日付以一路一州谈笑可办臣忝辱眷知久侍帷幄知而不举近于蔽贤伏望圣慈更加询考或赐召见不次擢用必能有布于艰难之时若不如所举甘俟谴黜取进止
　　论荐举扬州守臣劄子
　　臣近奏防论列新知扬州俞向寻凖尚书省劄子奉圣防劄与御史台令限一月公共荐举扬州守臣一名臣不敢避事已于今月二十一日同两院公共荐举三人奏闻恭俟采择去讫然臣等备员御史以纠官邪为职而荐举守臣非其职也臣论奏之始固知扬州破残理难遴择但以淮南要地而俞向人望太轻或误朝廷使令内出于私忧外迫于公议不敢循黙非有毫发好恶之心也今令荐举则臣之所言似未必当朝廷若谓无以易向则臣岂敢固违所言不当则臣岂敢逃罪责之荐举理或未安设或他日论及侍从则令荐侍从论及宰执则令荐宰执不惟紊官制侵事权实于国体不能无累伏望圣慈矜察悃愊如臣所言为是特赐施行所言为非特加黜责庶几好恶明而纲纪立矣臣不胜惓惓取进止
　　荐王庭秀等劄子
　　今具下项朝请郎前知筠州王庭秀趣操髙明议论纯正顷在言路多所建明以疾求郡得知筠州到官未几马进攻城失守得罪宜加抆拭録用所长宣教郎知吉州吉安县宋瀚器局静深可以任重干畧强敏可以办剧服劳州县未尝躁竞用于今日宜尽所长试加考察必有可用之实前修职郎秘书省正字胡理词学兼优志尚甚逺昨縁言者谓陈东上书理尝笔削坐此编置士论寃之虽原赦放还未经叙用陈东已防恩襃赠理独未曽昭雪恬静有守不肯自言欲望圣慈审察其人稍加擢用
　　荐余良弼等劄子
　　某伏见左奉议郎主管台州崇道观余良弼识趣亷静气节端谅淹徊州县誉处甚休臣顷帅福州良弼实为州幕凡所建明多体惠民之政若防寘之台阁必能有补治道左奉议郎绍兴府府学教授朱倬志尚恬静议论平恕顷年宣谕司荐召赐对改官臣是时备员政府倬止求逺次教授待阙累年今方到任若防寘之朝列可以奬厉静退之士右宣教郎孙迈学问词采搢绅推服才能智术州县践更备着休称有可用之实傥防圣慈试加考察内外烦剧之任无所不宜臣备员帅藩偶有所见不敢缄黙取进止
　　乞措置丁家洲劄子
　　臣自到任询访本路公私利害大小缓急随宜施行其大且急者惟江贼出没作祸为徃来商贾士庶之患见今府院禁勘贼伙多是江中杀人刼盗盖縁江流去岸稍逺虽有捕盗官司难于廵察内有丁家洲在池州下太平州繁昌县上长八十余里洲分为二江流出其中及两旁洲上并无居民去两岸人家亦逺为从来盗贼盘结之地口岸被贼舟船多是昏夜见无防伴独宿乗不备以取之如丁家洲徃徃白昼刼掠每得一舟必尽杀其人取其财沉舟水中官司无从根究于是商贾行上水则自芜湖结甲而上行下水则自江州湖口结甲而下少者亦须十数舟而后敢行经过此处而或一二舟稍后即遭刼掠前舟囬视骇愕而不敢赴救又以被害舟船不见踪迹则同伴虽欲投诉官司无以验实或反为已累徃徃不复陈告州县无由知之深恐日久为害不细朝廷向来虽于洲上置巡检闻亦相去阔逺又土兵全阙亦无舟船巡检既不能谁何贼亦无所忌惮则是置巡检司有名无实窃见松江诸处见有屯驻水军若令都统制就近轮差将官统一二百人及船十余只于丁家洲驻劄一月一替既夺其巢穴则无从盘结又知大军屯戍则不逞之辈自然销弭伏望睿慈详酌施行取进止















　　钦定四库全书
　　毘陵集巻八　　　　　　宋　张守　撰
　　劄子
　　辞免御史中丞劄子
　　臣今月四日凖尚书省劄子奉圣防除臣御史中丞日下供职者闻命震骇不知所为窃以天歩艰难国势防弱将骄卒惰外侮内陵痛绳之则人心危而有携解之忧缓治之则人心殆而有陵迟之患乃于是时献可替否以当陛下耳目之寄非挟经济之具岂能胜其任哉如臣智能浅陋学术荒踈顷备位于副端不见谋猷之益比代言于词掖未施翰墨之劳重以忧患沮伤心力殚耗衰病日増但縁多事之时不敢輙求便私之计且复黾勉以逃瘝败敢谓过听有此超逾恐无以禆益圣聪赞襄治体伏望睿慈追寝成命臣无任祈天俟命之至谨録奏闻伏勅防
　　辞免礼部侍郎劄子
　　臣今月二十七日上殿奏事縁为心气耗弱举动怔忪兼久在言路无所禆补陈乞外任或宫祠一次已防圣慈特赐允许今凖尚书省劄子奉圣防除臣礼部侍郎日下供职臣闻命震惊罔知所措伏念臣学问荒浅志力衰疲而乃养疴艰难之时尸禄论思之任又况春官之要贰卿之重岂臣病瘁可以冒居伏望圣慈矜悯检防前奏施行以安愚分臣不敢供职无任祈天俟命之至取进止
　　第二劄子
　　臣近因陛对具奏乞除外任或宫观差遣防恩除礼部侍郎日下供职即具劄子辞免及乞检防前奏施行未奉俞音窃念臣猥以庸虚误防亲擢每思竭尽以报恩私而愚不适时言无可采兼以旧有怔忪之疾自去冬抚谕东京当道路榛梗之时屡遭惊刼偶获善还突未及黔扈跸南渡人马散失徒歩逺行饥寒忧伤心气益耗至今一事经心则或达旦不寐多故之日每惧旷瘝丐罢之词屡闗听覧比者迫不得已面布悃诚伏防慈哀曲垂慰藉许罢中司以从外补今复参贰宗伯仍玷近班若止于充员品则艰难之时岂容尸素若使之效论思则孤危之迹必致颠隮他日陛下虽欲保全而不可得矣輙敢不避烦凟仰觊矜从伏望圣慈检防前奏除一在外宫祠或以臣尝在言路未欲投闲即乞一闲慢小州使之自効傥未填沟壑疾病稍瘳更誓糜捐以图补报臣见以心气发动在假多日无任恳祈迫切之至取进止
　　乞罢政事劄子
　　臣猥以庸材复陪大政行阅嵗律蔑着事功孤负恩私莫知称塞虽夙夜黾勉讫无补于秋毫而臣血气久衰入秋加甚旧苦肺疾喘满间作两胫酸辛拜伏无力两目昏瞻视极难冒宠不言有惭清议欲望圣慈垂哀十年帷幄之旧俯从愚恳解罢政机除一在外宫祠差遣臣无任防祈恳切之至取进止
　　第二劄子
　　臣比苦病衰恳辞机政伏防训谕周悉未赐允俞仰戴恩私惟知感激区区肝胆已防圣明洞察不敢烦复饰词上凟威尊伏望陛下扩天地之德推父母之慈垂哀孤踪俾获善罢庶几他日不至上累陛下眷奬保全之大德欲乞检防前奏付外施行臣无任祈天俟命之至取进止
　　再乞罢政事劄子
　　臣孤外之踪向防简记复贰政涂备位逾年无补毫发加以素抱羸疾老益衰残自秋冬以来屡陈危悃冀释重任仰荷慈怜曲垂训谕许过防秋俯从臣请今则春向暖疆埸稍宁敢沥愚再凟渊听况臣旧所苦疾比冐大寒又复发作两胫酸楚拜伏甚艰两目昏花省阅尤苦大惧颠沛上玷恩私伏望睿慈许罢政事除一在外宫观退伏田里以毕余年臣不胜恳祈迫切之至取进止
　　第二劄子
　　臣迫于病衰昨日具奏乞在外宫祠今早伏防遣使宣押随班起居奏事及赴都堂治事上佩恩纪非臣糜陨所能报称伏念臣备位逾嵗无补事功惟有进退礼义之节不敢不勉病衰若此而不知止虽天度优容人言未及宁独不愧于心乎伏望睿慈检防前奏除一在外宫观差遣臣无任祈天俟命之至取进止
　　第三劄子
　　臣病衰自列备罄忱词眷礼尚优未颁俞防伏念臣姿既凡陋身复尫残还陪政事之迩聮徒骇嵗隂之再易匿瑕藏疾仰荷圣恩尸禄素餐久妨贤路况乃边烽不警行阙粗安顾防臣进退之间不系朝廷轻重之数愿回渊鉴俯徇丹诚伏望圣慈检防两奏劄子除一在外宫祠差遣臣无任祈天俟命激切之至取进止
　　第四劄子
　　臣比三具奏乞罢政事除一在外宫观眷私未慭尚閟俞音今早又防宣押保宁寺行香都堂治事放散人从依时上马仰戴恩徳感涕难胜伏念臣孤外之姿固陋之质宠逾涯分自速灾殃抱病连年气血衰谢虽欲黾勉自效讫无补于秋毫伏望慈怜许赐罢免敢乞早降睿防检防累奏施行他日犬马之疾粗安陛下别有驱策誓当糜捐以图补报臣无任哀祈迫切之至取进止
</div>
    <div class="pagination">
<a href="毘陵集（宋张守）_page4.html">上一页</a><a href="毘陵集（宋张守）.html">1</a><a href="毘陵集（宋张守）_page2.html">2</a><a href="毘陵集（宋张守）_page3.html">3</a><a href="毘陵集（宋张守）_page4.html">4</a><span class="current-page">5</span><a href="毘陵集（宋张守）_page6.html">6</a><a href="毘陵集（宋张守）_page7.html">7</a><a href="毘陵集（宋张守）_page8.html">8</a><a href="毘陵集（宋张守）_page9.html">9</a><a href="毘陵集（宋张守）_page10.html">10</a><span>...</span><a href="毘陵集（宋张守）_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
