<!DOCTYPE html>
<html>
<head>
    <meta charset="UTF-8">
    <title>弇州续稿 - 第 134 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 134 页/共 228 页</h1>
    <div class="content">　　
　　铭曰子合二氏而儒非舎而逃二氏也二氏见子之二氏而儒见子之儒不异也世不必尽知知子为善士也子不能无死死而灼然不昧也
　　
　　章少槐君暨配孙孺人合塟志铭
　　
　　徳清章子嘉祯之仕而出令蒲圻也则其大人少槐君忧之曰去而博士弟子者几何安所受城旦家言乎乃与偕之蒲圻三月所而迹章子所善令状非一欣然谓百蒲圻不难令安用乃公刺促为而君有母陈太夫人年八十余矣念之甚以八月朔发将及望之后二日为设帨之旦而寿也章子固留之不可道遇风阻小泊至芜湖而感异梦忧太夫人病不待而遇乡吏胥之候徳清令者征之曰太夫人健饭独念君君益心动与舎人谋从此取内道浃旬而遥以轻帆凌太湖得三日遂尽谢遣蒲圻役以书授令而独身与二苍头别舟入湖大风发覆焉则太夫人之诞前一日也君之家以君安蒲圻养不归而蒲圻令以得君书又从而归役悉行止谓依依太夫人膝前矣居月余而令驰一介候君至家恠君不归君之诸仲季子乃始疾驰至湖步曰香山觜而遇一村叟顾玘者曰以八月望之后数日而浮尸五六丛焉中颀而长须者衣皆丝帛以为非恒人也而亡何则衣褫矣仅一扇存吾聚沙覆之而稍覆及它尸出其扇则萧太史良有所赠君者也于是乃发君尸亦厯厯可辨识会已具嘉材遂棺君而尽棺余尸以归时蒲圻令得君不归状即日弃官奔之家谋所以迹君者而君之丧亦至乃大号恸踊几絶已叹叱曰天乎何以使我至此极也即不肖稔恶不赦而殱我止耳何以上延吾父且酷也于是君之配孙孺人者先六岁病死矣章子益痛之亡可为解既而悟曰附骥尾名乃彰此言非耶孤不能受月支香返吾父母闻之太仓有王先生者能使人不亡于是百拜抟颡而请于孺人之兄按察副使铨纪其事而来太仓复百拜抟颡以请曰塟有日矣敢希先生言以贲墓中之石按察公余友也信而文且余何能忍于章子君讳沐字养心其先为会稽人有征士公某者善堪舆家言宣皇帝治陵方中验其术独竒予之官不受赐征士号以归行游至徳清家焉凡四传而为君父西林公鸾是娶陈太夫人而生君甫十二即从游学工博士语十七补邑诸生手抄五经诸子先秦古文皆成诵而又代父徭其于治生亦工孙孺人既以徳容闻归君而佐之治生又相与供奉西林公陈夫人也遇小咈意即夫媍百方慰陈夫人尤色荘方嗃嗃时闻孙孺人呼阿家柔声为之霁色而后荅西林公有三子而君居长毎降意拊之即小迕弗报也曰张公艺吾师哉孙孺人之事君十余年三娠而三女质之谈命者曰必置媵乎媵则俱子君谓孺人女独非子哉孺人曰女必赘赘若姓也即卜嗣非君血胤也媵而俱子固善即独媵子亦善乃陬之外家得施氏好女而荐之亡何孺人举男子即嘉祯一岁所施氏举男子孺人喜育之曰吉祯又数岁而孺人复举男子曰台祯施氏亦复举男子曰禧祯君谓孺人不更虞多乎孺人曰固也逾于寡孺人性故巧手所刺纴绮绣工作为妇氏最至于昼夜拮婚嫁资不以烦君身任之矣君既数竒省试多不利而夺于供奉故为博士语亦稍勌嘉祯代之业则踔发而最后台祯补弟子试亦俱利君意益发舒然其治生亦以夺供奉一治西园公丧娄治婚嫁厪厪给朝夕然于好施予自天性岁大侵邻有病疠且死者妻子掖而前求市舎傍地以殓客谓君寜有余镪足市且彼顷刻人耳疠可畏也君不顾为粥啖之以药继之俾愈而归卒不问地君之师宦豫章而膴意君谒之可以槖君谢弗徃曰彼宦寜为我也吾知食吾力而已盖乡人人归君笃行长者君之为长者繇孙孺人佐之故孺人死而靡不扼擥咨嗟曰儿贵矣乃不能以一日享也且也以溺报长者君寿六十有一孺人仅五十有一孙公之状云尔余乃曰溺人不吊何说也夫岂以其轻身而殉愤不则亦重利而狎危虽然务光之溺渊也以节也灵均之溺湘也以忠也舩子泥凡之溺溪也以示解也非天也王子安之海溺也君之湖溺也非自为之天也然子安迫省父君迫省母要亦见人子道焉大均茫茫与物无亲以遘为就孰能辨之释氏归之定业其然哉夫余乌能使人不亡庶几能有以慰亡者既志而铭曰
　　
　　以为无天耶章君之与孺人皆有子以为有天耶君不良死孺人不老死不以死而终则有子噫嘻我知之矣跖脍羣黎而黄耉牖下回夭由醢莫可殚纪若信若之数而吾信吾之理
　　
　　户科左给事中赠光禄少卿抑斋杨公元配黄孺人墓志铭
　　
　　余读史至赵氏客事未尝不废巻叹也夫死孤易成孤难古既已言之及余所亲睹记黄孺人之成杨氏孤也盖贤于能死者倍百矣孺人之夫子曰少卿公其再起为户科左给事中数上章争事触权相孺人时时几諌曰得无为恒初九乎谓浚恒也少卿公黙不聴其最后论大官丞奸蠧见中蜚语下缇骑狱且论死是时孺人与其子应祈质一空室委巷中日夜擘絣而絮衣槖饘少卿公五年如一日矣应祈当有室不肯室以待少卿公之白也时上方事祠厘久不竟狱孺人泣谓应祈曰若父业长系而若且茕茕然不为一线地耶于是强之室室于袁甫孕而应祈竟以奔走涂炭且不胜忧得疾死将死诀孺人曰不孝子竟不能白吾父耶应祈死乃举子是为忠裕又踰月而少卿公竟就论孺人之誓死者数矣既而叹曰吾不惮沟渎以从公地下甚易如孤孙何即此儿不举公乃真死矣于是强力携其妇袁及儿扶二榇归旦夕上食悲恸感邻艘稍间未尝不慰勉其妇袁影相吊也己而周视忠裕乳哺未尝不陨涕又杜声愳惊之也至遘风浪御宵警指麾舟人神色不小慑及家而家坐公久系危废矣孺人料理之治于少卿公时苍头有欲叛者孺人服以计不敢发门户启闭出纳井井既稍给三年治公塟塟事自孺人经画毋阙己乃稍推其饶以赡宗姓贫者诸婚嫁缓急即不幸而疾病死丧亡不立济忠裕稍稍长则为延明师课之业且成而会先帝即位下诏录慸寃表遗直追拜少卿公今官赐祭录忠裕入太学孺人悲咽久之乃戒忠裕曰而祖死忠而父死孝矣吾所以不死者以而在也且以而祖死博而一官苟不自廓大而隳废先业我何以见汝祖于是忠裕感奋益力于学孺人既积俭勤起赀小拓遂委家秉妇袁屏居服饵唯为忠裕娶妇一出视而已孺人晩得末疾寖剧从容理后事己顾忠裕曰吾今复得侍而祖且母而父矣好为之我可以藉手见矣遂不起得年盖六十有九忠裕之拟祔少卿公以塟也手事状属余志铭之夫微忠裕状余不为不悉也少卿公之仗义也其获昭雪也盖与先御史大夫俱同日云呜呼先太夫人之与孺人同称未亡也则前孺人八载逝矣不肖贞之与应祈同称终天也固愧复而生哉余虽悉孺人家三世然何渠执笔即笔再执而再掷肠几为寸断矣虽然微余孰为之志铭盖状言杨氏有玉峯公玮者与西陂黄公明俱宦副臬志业相善玉峯公之子晴川公乗道妻于戴而生少卿公讳允绳字某某别号抑斋西陂公之子宪幕公籍妻于陆而女为孺人孺人于女为仲顾陆夫人爱之得専阃中托孺人雅能先其指籍籍胜妇矣既归少卿公而戴夫人已捐馆不及事事晴川公晴川公老而多疾性癖动孺人躬治汤饼洁修脯旦夕上食夔夔又尝迎其丘嫂之嫠张者事以姑礼抚其长女之夭于褚而遗之者子之没齿不倦玉峯晴川二公咸有遗媵在室孺人调衣食而推逊之咸忘亡也其助少卿公治家以寛公于读而举进士成嘉靖间名諌臣诸余所未悉者即成孤可推已夫岂惟一孤少卿公之为忠应祈之为孝而妇袁之为节乃孺人以一嫠女成之彼赵客者故丈夫子也兹不尤难能哉孺人子即应祈妇袁为封刑部郎某女女一适光禄署丞宋邦父忠裕娶太学生龚大任女塟在某所铭曰
　　
　　其畴垄之易乎而室庐之栉比乎而有孙之颀媺乎而以报夫若子乎而千秋万岁魄长倚乎而
　　
　　光禄少卿剑泉郭君元配邹宜人墓志铭
　　
　　郭宜人之归自邹也盖母钱意云而邹故锡甲族世富盛而邹翁朴有四女宜人最少美而淑母钱内竒之口授孝经列女传诸编辄诵是时少卿君之父曰赠驾部公者以气谊挫其产乃自吴徙着于锡而少卿君稚从里中师受经有俊声母钱闻而言之邹翁许之字且使媒氏觇之曰是瘠而长若鹳雀者然伊吾声至丙夜弗辍也母钱曰徐之彼必不终困及宜人年二十而归之少卿则赠公之母范尚在与媍陈太宜人谋所以继甘旨者弗得也少卿君又数应馆师辟在外者日十九而宜人稍稍捐槖中装又以洴澼絖佐之赠公乃大喜谓陈太宜人曰微新妇力吾不任子矣而少卿君病痢久几殆宜人昼夜事汤药浣牏厕以手亲薉污者二月所而后起少卿君生数竒至二十六犹求试诸生不得宜人悉脱簮珥为别筴居间邑司始获见其竒郡守守为推毂成诸生居二岁荐于乡会坐主试累悉罢公交车对孺人说少卿君曰士重去其乡锡岂而土耶乃归吴与谋计然筴益进悉还赠公挫矣而会赠公之母范卒赠公用毁故亦卒宜人相少君以礼附棺椁以诚信资取之俭力取之勤既庀事旁产益拓乃复说少卿君曰哀可纾矣忘所谓移孝乎少卿君感励益习制科业遂得进士授中书舎人时少卿君年已强仕而宜人举仅一女当从京师乃卜宜子者曰陈女饰而荐之少卿君怪之曰则向者君病余心若芒刺即食息敢忘君之为孤注乎越二岁果得一子曰端明而少卿君拜御史亡何大司农筴邉费亡所出请益三吴赋少卿君上疏争之强忤旨出为永安令宜人举酒贺曰君为吴民请旦夕命即少忤赋卒不益今虽左不为左永安令亷其入郎比部而垂槖也闽人交称之少卿君则踧然曰成吾廉者吾媪也自是少卿君以材显移郎驾部参赵司空军事破岛寇出没矢石间以功晋今官宜人得封如其品寻为奸相扢之故出判黄州再夺职又坐之干没检赀簿数岁间而起踬荣瘁万状宜人皆共之其出也则曰微吾孰与代君守其入也则曰微吾孰与参君画忧则分费则资见陵则为慰盖至于陈太宜人之丧而左右少卿君不以戚妨易者宜人也少卿君之初得子端明而宜人爱之逾于已出俄复得子玄明爱之复如端明人或谓宜人不自有女耶宜人笑不荅而至二子少长延塾师治聘与娶靡所不笃厚其费不取少卿君口而给少卿君性好客宜人则为储肴醴果茹饵糗之类以咄嗟呼亡不精者然徃徃称客程簋豆少卿君意有所俭饶弗异也少卿君之弟儒女弟某俱不别治生而儒有长安徭繋若卢狱少卿君倾訾而出之又时时所以贻儒及谋者不絶以谋于宜人宜人弗恡也宜人之女归太学诸生吴汝励者始抑之令毋与子等晩节乃颇爱之徙帑而实之人亦谓少卿君少卿君曰彼殆以二子成故耶不为我置贰我帑将它属而寜独女宜人以万厯丁丑九月病卒距其生正徳癸酉得年六十有五端明太学生玄明邑诸生皆通敏工文字而玄明寻亦夭端明妇顾为尚寳卿谦亨女有子二维藩聘王为刑部郎炳璇女复亨尚幼玄明妇华为鸿胪序班某女有一子维寜聘汤为太学生一鳯女女一见前孙女一字乡进士徐熈载子少卿君始悼宜人而不欲塟也曰吾安忍使之蓐蝼蚁先吾且与俱归乎又四年而有玄明戚始大诧叹曰吾其弃人间从向子平游哉已而顾端明吾将使存者依存者而逝者依逝者于是卜塟宜人于吴山之西碛麓而手具状来请志铭嗟乎余举进士从少卿君游今少卿君老而余亦非壮矣居恒屈指以天下材无当君即县官能终尽君用以缚五单于少府水衡金钱日夜委输无难者而竟俾之肮脏以老邹宜人能竟其用于君夫是以无家而有家无子而有子是可纪也
　　
　　铭曰胡以相夫子家毋曰余拮据而日永图胡以相夫子子毋曰余饰体而荐彼淑姒尔渠渠夏屋尔振振麟趾于嗟乎夫子国之良弗究厥长宜人家之良郭以代昌兹女徳而亨者耶吾用是纪其藏赠
　　
　　奉政大夫近溪项公配陈宜人墓志铭
　　
　　陈宜人者故封给事中公某女也笄而配赠大夫项公某宜人少习女红多读孝经内则诸书既归大夫公事其舅长葛公及姑金共谨得其欢相大夫自食贫以至积着埒素封与有力焉宜人举上林录事元淇而其贰颜宜人举参议笃寿太学元汴俱卓朗有艺苑声宜人故婉娈性禀特孤介曰吾不复问袵席事矣于是上林君奉以朝夕宜人前已谢内秉则治一室礼佛大士不恒御鲜脆间语上林君曰吾闻之文士鲜行今汝文而闾党归行老妇志饱矣安在问鲜脆也复谓上林有可以适公者庻几塞老妇责矣盖大夫晩而念宜人同起家甚笃而宜人以疾前卒得寿七十有六弗克塟于是上林君废箸而庐于墓其又九年大夫卒塟而宜人弗克偕也上林君内悲曰伤哉何以见吾母地下也后病且死属其子曰暴吾骨必吾毋合而后从入土其又某年参议君以郎中赠大夫而宜人亦得赠如大夫秩其又某年参议乃与承上林君服者徳基軰而宜人祔于大夫之兆而徳基軰哭于上林君之殡曰次第从王母地下有辞矣于是行求而得习上林君者王某俾为之志若铭曰
　　
　　殁而封表汝以令终乎而塟而从安汝于幽宫乎而隧之中其乐融融乎而俾尔后人炽且丰毋忘肃雍乎而（阙）子孙男女婚嫁如左
　　
　　御史吴君元配王孺人墓志铭
　　
　　吴君之自进士予告也抵家而王孺人卒月余矣泣而语余曰空同氏云妻亡而后知有妻也悲夫伤哉即一旦获归土当以不朽之托请于是谋塟孺人且不娶以谢而会有铨檄征不果塟亡何以中书舎人使归而舎人未有子也其父封公曰若不念我老而忽忘冡宗之大计于是舎人强娶而北既满考赠孺人如今称又二年自舎人拜侍御史又二年而复予告归则继俪及所置贰有五子二女矣侍御业及之其涕犹浸滛下也谋而得吉壤乃卜塟以状来曰舅氏而忘向者之有成言乎余悯其意而许之孺人王氏故少司马公积孙女父曰仰虚君懋良司马公名臣而仰虚君为乡长者娶于张其首举女为孺人而封公之所娶王为余从姊寔与张中表兄弟两家时见其子女曰以此俪可乎自是遂委禽焉而亡何张病卒孺人仅年十三祖母陈夫人怜而鞠之会从司马公逺宦不能携孺人乃以委继母朱而陈夫人未尝顷刻忘也十八归侍御孺人少而敏慧婉嬺精女红虽不恒读书而能识其大指归侍御而其王父思诚公犹在思诚公性严重治家秉于诸妇中鲜当意者顾独贤孺人曰是贵种也而材孺人益惴惴为卑巽事诸妇若亡所容公益贤之曰夫贵种也材而能自抑已而抚侍御曰真而偶也明年吾姊病孺人之佐侍御共汤药也殁而佐侍御之毁也已佐侍御之抚孤晜妹也盖孝弟之声蔼如矣又三年而侍御之王父病亦殁孺人之佐侍御如事姑也其奉舅封公暨继姑某得益専即封公亦叹曰吾今而始知为人父之乐也其又五年而所举一子美而慧仅六岁而殇孺人内痛之自是病矣未几其祖母陈夫人亦殁孺人乃大痛曰微祖母吾何以有今日也则又悲思曰微吾母之见背蚤吾何以知祖母恩也夭乎夭吾母也自是愈病而又数年所再举之女五岁而又殇孺人念病无已时势不能三举子愈邑邑不自得病益甚久之手足肿已浸滛及腹而秋试迫侍御不欲行孺人强起曰病行愈矣君丈夫何乃作儿女子恋侍御乃行果以捷闻孺人喜自力若无恙者为侍御当中厨酒脯■〈施，飠代扌〉以酬酢贺客币饩报称不爽寻迫偕吏计孺人复强侍御曰毋念我我能待也侍御乃以孺人属仰虚君三月侍御复以捷闻而孺人益病且深矣然益自力持秉至为侍御治邸中宿储且曰惙惙不能待何虽然死可以瞑矣所不瞑者吾姑之有子而弗逮养也因泫然者久之侍御甫隶事礼曹有公卿间声所以急予告者念犹及孺人也而已矣侍御乃言曰吾之获偶孺人者十九年矣处约九之哀疚五之病五之亨不能一也夫是一者仅能使吾妻知而已妻在而以其一人之志虑竭而共吾一人而弗及亨也今妻亡而吾以一人之志虑竭而共吾之为媍者大小四为子女者大小七而弗知约也抑何径庭也吾何忍死吾妻抑吾妻之有素癖而不辞余馈也吾有过而未尝不争争而未尝废婉也吾是以不难聴向者吾性褊赖吾妻以亡失色吾性促赖吾妻以亡偾事今者卒有过而谁吾规也有疑而谁取谋也疴痒而谁与分也夜读至乙夜而谁以杯茗劳我也吾何忍死吾妻余谓侍御毋过悲子姑治塟孺人卒之年仅三十六诸子女聘字多荐绅名家铭曰
　　
　　生而相厥夫端敏静慎共卒以隠约终殁而后有子殁而后有封有铭铭幽宫天道巧为端吉乃伏于凶存者复奚恫
　　
　　弇州续稿巻九十八
　　

　　●钦定四库全书
　　
　　弇州续稿巻九十九
　　
　　（明）王世贞 撰
　　
　　○文部
　　
　　△墓志铭
　　
　　封征仕郎戸科给事中见山李公墓志铭
　　
　　古之称循吏直臣者要不独其身致之父在事则子以志相而为几諌三代之孝也子在事则又以志启而为义方三代以下之慈也盖余读见山李公状而有慨焉李公者今兵备副使涞父也副使君之始令寳应也最久而又最劳最以膻徳悦民而余家居与其邑夹江而近故得之详窃恠以为古循吏而令去为给事中故相有父丧夺情而充册皇后使者给事上书谓此国家大吉礼礼吉而事缓非有兵戎借谋筴也令墨缞而従之则不祥冕而奉册则不情是亦不可以已乎故相恚甚迫不暇逮给事为诏俾戴諐领职而给事复上书言水祲状中谓尚方将作钩盾诸臣毋竞淫巧希恩赏以糜玉府訾亏上俭徳上不悦故相且治之它相为解曰书生龊龊掉书嚢治之示不能容而故相亦中愧前疏遂解而出佥山东之按察事当是时天下艶称佥事直臣固不但余而佥事之治山东武定则又良武定而故相意未己示迁以广西叅议徙治浔浔瘴乡也叅议则又良浔而故相死矣状所称乃云公闻寳应令■〈谷丸〉而驰之治所覩令昼夜平亭凋税拊流移不得甘食息邮传造请风雨无避又以间出捍稻堤疏壅抵决面黧黒手足皲胝心痛之而阳为慰曰继不肖者易为声惠凋攰者易见徳子勉之公既少孤以赋役挫家故益晓民事以佐令筹筴朞岁而寳应之政成乃谓令吾去若归矣无虑矣令悉槖而得十金为公道里费因跪谢不继公笑曰吾生不晓饶子何念为给事之始疏言册礼事也云且有后命诸与给事戚者无不为惴惴而公独夷然且贻书广其意曰迩言相君事十不一全而子独全上恩徳厚甚子何以报勉之吾愿若之得职而不终不愿若失职而以贵终也佥事之出山东以期迫不获定省公复贻之书业已称令称諌官矣夫治兵之与治民间也以不能过用恩也任事之与言事间也以不能尽徇志也衷而行之委曲以济之可也佥事迁而得浔还省公念瘴乡不欲往公正色谓曰向者吾故寛子子实与祸偕夫祸不能子侵瘴乃子侵乎俾以妻子従之官居亡何妻死自叅议之为浔垂二载而政成转今官饬吾吴四郡兵事抵家奉觞寿公而有司用诏例以金绯进公御之稍市牛酒与亲故欢而副使従傍察公两辅晢而腴数黒子煜煜且健饮噉以百岁毋限也既副使官期迫公谓曰若失媍而以两稚孙女往即以时按部谁与治内者顾副使之母刘曰夫人强为我一行可乎副使因请偕公笑曰太公以天下养乃犹恋恋故丰鸡狗之社而子奈何欲束我于棨戟中乎吾幸健若无念我副使乃奉母夫人之治方夙夜孳孳谋所以大惠吾民者而公讣至矣余入吊已而唁副使则伏哭不能起俄声微属曰天乎何以至此极也凡不肖所以有今日者皆吾父也而已矣行而抵京口以书来与状偕而请志隧中之石盖未及家而三发书诵之未有不咨嗟涕洟者也不知其父知其子而又何辞君讳某字某赣之雩都人其先有为御史者曰应寿传子孝亷公升升子散官公廷佩廷佩子髙年公穗以行见推择宾乡饮有子曰悦为邑功曹谒选甫冠带而卒是为公父母曰易夫人功曹公卒时公仅九岁也而已哀毁执丧如成人易夫人之丧则鈫鈫进于礼矣当是时髙年公惟公一孙而御之严授书少懈则夏楚继之曰犊汝不难后且自悔以故公肆力学问虽数奇不获以身显然一时推之为博洽老儒其事髙年公烝烝夔夔矣公既困徭役挫家然至于为徳则不以窘故废里中之馁亡弗食者其殍亡弗塟者与人然诺不小寝既贵益自匿日闭门手一巻而已有司延之乡饮第一往其它所不敢望公足迹盖复推之为乡善士云而副使君之少也所授经史与宋诸大儒遗书皆自公口公又闻王文成公之学而悦之谓吾老矣日入之光所与几何趣副使往习毋缓也然则副使之卒为大儒亦公启之宁独循吏直臣已哉公之生以正徳丙子凡再受封一被四品服至万厯癸未十二月念四日而病病得之噉寒食胀而喘又二日稍间晨起隠几坐至暮翛然逝丈夫子二长即副使娶易封孺人次浚邑诸生娶黄再娶刘女二适丘某王某孙男四应春涞出开春秀春茂春皆浚出女三塟在某所余既志而复铭之铭曰
　　
　　子臣而直若或式之子吏而良若或匡之惟父之教皇芾斯耀食子之报弗竟斯悼子兮父心父兮子身彼苍者天殱此喆人惟生有极惟令闻无极何以征之视此乐石
　　
　　封奉政大夫刑部湖广司郎中怡莲马公墓志铭
　　
　　余领按察事于湖广而今左叅政马君顾泽来为其僚相与欢然无间君与余皆善食酒酒次每称其父奉政公之贤长者而其食酒尤善又有酒徳也于是余以迁去明年忝持襄中节复得与马君相闻至征其治状而言之上马君更三地皆有声中间以不能事台使者小屈而复叅山东政余解节罢归里中不能従奉政公游而数闻其有酒徳为长者如故今年秋九月马君忽以苴杖来惊而问之则奉政公捐舎矣问其年七十有九已出其袖中草曰是都给事中顾君所具状也将塟矣敢徼子之志铭以不朽顾之状畧曰公讳寅字汝威尝逰于莲句而乐之谓周茂叔吾师也因自号曰怡莲家世吴县之大定里为蕃族其曽大父徳成大父升皆以赀倾里至父文毓娶于郑而生公则中落已与郑俱夭公少孤遂育于外家以长而郑之父母亦偕逝公自是几无归里中少年争欲狎公而侮之见公岳岳露锋距不敢遽有所加而里有顾翁某者一与公值竒其貌而欲使爱女尚马公亦闻其贤遂委禽矣已而为顾氏赘已而生叅政君顾翁察公材任起家遂悉委家以授之公与顾宜人僇力而攻出入之息内驭力作外应庸调一切不以烦顾翁寻叅政君长顾翁谓公赖若力百不烦我我为任若子乃就叅政君于外傅而躬诲之叅政君奉顾翁朝于诗书而夕于礼也公喜曰吾有子矣吾马氏之不絶如线而今乃始绳绳然顾翁亦顾公而喜曰吾始无子而有子今乃有孙而是时公以积着家渐起三吴旱饥有司募富民为官籴备赈公赀不中程而以里胥孽之故名在籍公欣然应募既毕籴悉以赈饥者其邑张令后察公赀之不中程也而优称之富而施不为徳若可以言徳矣叅政君举乡荐而顾宜人逝顾翁与宜人毋夏亦逝又六年而成进士自工部主事迁署刑部员外郎满三载最封公承徳郎而顾得赠安人其进乃郎中以天子登极恩公进今封而顾亦以有今赠当叅政君之未成进士也与诸仲季皆冒顾姓而至为郎日始请复为马公犹语叅政君毋忘顾公之诲育汝使不去顾而以马姓冠之诸仲李亦然而公意犹不满曰如若敖之馁何叅政君乃创为顾翁祠以夏配飨而顾宜人祔焉又为之立后予祭田俾岁时烝尝不废公乃曰吾可以酹我先人矣叅政君既贵毎之官輙迎公养而弗肯曰吾安能就斗大官舍如笼中鸟举翮触四隅且吾欲为诸仲季巢窟于是叅政君岁时分禄以养公公必以书戒勉其任都水所职多内供则戒以敬事惜财用去奸胥蠧任畿辅恤狱使者则戒以精心谳审广人主好生意任楚屯政盐法使者则戒以衷严寛兴利除害任滇之饬兵使者则戒以时时宣恩毋失裔夷心最后任山东之藩政而所隶事如楚则戒之如楚中间既叅闽藩而用楚事调公问知其非罪且槖垂垂也而更喜之曰真不负吾戒矣公于宗姻咸有恩或丧不能举者婚嫁不能时者老幼不能自衣食者咸称槖而济之不小恡虽已贵而闾井旧逰相亲狎无间有酒则召而与饮有所召亦欣然而赴必頺然而后别吾郡故多佳山水凡环而称胜者无弗游花之日夕之月无弗赏歌舞之伎无弗与观聴别声辨味健登降至七十八年而不衰叅政君既迁山东以便道归省依依膝下不忍别公为之浮白酹且大噉梁肉示以健而强遣之叅政君亦狃公于健谓且亡恙也至明年甲申之正月而告疾遂卒矣公姿伟岸丰下心事坦洞不设城府见人小善即为之扬挧亦不能藏人过而退无后言人以故多好公郡邑守令亦仪之遇郷饮屡请为大宾而其卒也吊而哭者甚众顾宜人事具前先公四十三年卒继配易亦先二十年卒有子三长即大叅君顾泽娶朱累封宜人次顾洲娶顾能修公业又次顾渊亦娶顾敏而文女一适刘珪孙男四孙女墓在邑之灵岩山塟以卒之年十一月三十日而与顾宜人合铭曰
　　
　　少无家而能奋为家以光大一线之遗以外家家置之祠与后而始归不使其鬼之饥谁与公贵子实贵之谁与子贵公实诲之噫此所以善人伦之终而不为秦赘也欤
　　
　　封奉直大夫兵部武库司员外郎新安陈公墓志铭
　　
　　封奉直大夫兵部武库司员外郎陈公以万厯冬十月廿又三日卒当塟其子提学佥事允升以公遗言而选于地既得地矣曰邑西之列字圩吉则选岁久之乃得岁曰某月某吉且塟曰塟必有志铭其将以属王先生而谓前进士萧山令许子承周子状之于是许子状之而以佥事之言先曰他人之父父也而不谷之父父而母也且师也不谷二岁而母周宜人见背父实襁褓之至少长贫不能为经父授之经十六而始负笈以従师属文去为诸生而后免父于师也然何尝一日不吾父师于是佥事复以许子之言告余故辱交于公父子深乃以韬笔之日复泚而志之志曰陈公者讳王政字纯甫世家苏之昆山人其先有文正者以耆徳见推择为郷饮大宾曽大父庆赀倾里为大宾如文正九十二而终于寿官大父彛举郷荐终于太平之司谕父曰介轩公嘉谋为邑博士弟子妻于王有四子而公其仲也少而赘于周曰秀水令某公既婚矣见其内兄弟相习为冶逰然曰彼纨袴者当而如我家故青毡何屏居一室读书不辍其属文谈说经义有足称者秀水君器之俾就有司试輙中程而至学使所或病或涴巻或误书题竟不得入黉舍公叹曰人也而敢与天左于是罢不复试而自其为赘得一味之甘亦必以遗父母候时之寒燠制新衣进之而身自衣浣缉者旦夕讯问不絶会父病则驰归昼夜不缓袂而治汤药察便液既不起号恸既灭性时伯氏病而叔季氏幼诸附棺椁之役一切身任之人谓不难周乎公曰吾以周故不能精事吾父今尚何周也且吾一切取之力不自周而亡何其媍周宜人亦卒既除服续妇而得长洲之华遂奉母王従处长洲而华右族也其长老相谓陈倩儒家子可仪也致之为弟子师而良则争致之以是公业小纾得以甘旨奉母王而不废佥事之诲于是公之伯氏及叔季感而欲次第迎母母不时往往亦不能久曰吾故甘仲餐其最后得末疾三载卧起公手卒而公所以号恸几灭性如父卒时其附身附棺之役有加矣始公之在周而伯氏尝有急投公公尽脱周宜人簮珥畀之直数十金周亦不少恡既老而与同起处饮食伯故性刚难事独安公至死无间言叔为人醇谨公爱之甚其出赘于费也毁槖具资装而后遣遇季亦有恩佐之立中人产而身翼蔽之秀水君死其子果破产尝负税受县官杖公泣贷米八十斛为之偿而以岁时修秀水祀曰吾不忍其馁也尝适市有所贸而所得物浮于直归而后知其浮也亟还之曰非以为若徳不欲自负耳佥事举郷试以至南宫及大廷对皆髙第授知开州公往省之伺其操持谨于剖断批窽导郄而不尽废斤斧谓曰汝读太史公传不尝恶郅寗辈耶而忍迹焉及督楚中学复省之而见其有所斥免复谓曰士贫老可念汝故其中人也佥事咸拜受教以故后先有亷能声而不为刻君以佥事贵益得发舒为善始买宅而闻其家有将就蓐者戒勿迁曰须其乳可也乳一月矣曰妇人新免身与儿新免者皆不可风再阅而后使迁所度茔旁有钱氏者塟久矣一旦举以求售公曰吾必辟吾垄而尸人之亲耶若诚贫也吾与若直而完若墓且封树之佥事之友方生死同年髙生亦死其亲皆老无所归公买空宅一区授馆焉而月饩之粟至今佥事修公之施不废也郷先生谢政里居者其奴醉而詈公公避入门尾之投甓中公肩复避入室乃举石撞屏破之见者皆不平公曰奴虽横其主终长者勿较也明日县大夫来见屏破惊问状公第曰风偶仆吾屏耳狂生醉従后园阑入家庙懐其主出弃之野公怒甚曰是吾先与辱我不类必白之官而生之母闻之大震恐使家妪谢过且请设享公乃好谓妪曰子诚不肖而母贤母也吾不能甘心于贤母之子卒寝之而辞其享初公之赘于周也秀水君老而委其政媪媪独怜其长女之适张生者公甫结褵而长女自楼中掷故衣数事于公妇曰以殉尔而张者骜而恣不以僚壻视公而数侵之既周宜人夭而公时抱佥事泣曰若母贤而素壮胡以夭得非其姊祟之耶已而曰吾徳之不竞则有勉而新命之不竞则安之而已因自号曰新安里人亦称之曰新安故不晓其指也最后张生鳏而贫老无倚数过公公輙饮食之又衣之而至其死为调殓塟卒不以往事纎芥公之为长者类如此公为人癯而秀爽晩节益健无疾性喜种树旧居之丙舍傍地仅数弓而杂莳梅杏桃李含桃来禽之类略备又治其隙而蓄鱼百头曰欲窥其乐也间笼小鸟聴鸣声则喜而蹙唇以和盖不知鱼鸟之不为我最后徙第邑之东门园池备矣久之其继华宜人卒又三年而公亦卒得寿七十子一即佥事娶亦华而亦封宜人佥事再起视蜀学政不肯赴时望归之孙三如屏国子生华出娶鸿胪署丞周大伦女如京贰顾出娶太学生李延芳女如是又贰出聘太学生周之甫女孙女三长适县学生周昌胤次许聘郷贡生严治子某次未字曽孙三衷瑾聘郷贡士顾允杰女次衷脉聘府学生周汝化女次衷孝曽孙女一许聘太学生徐询子某皆如屏出余既已志公墓则记佥事言邑有郁翁某者善相人尝偶公坐而语曰子五品京朝官也公曰业已谢制科矣郁翁曰何居我未之误也俄而佥事轩轩过于庭时犹未冠也郁翁呼之来而谓公曰庭中少年非而子耶曰我子也郁翁起而曰子所以贵者此少年也遂与佥事逰郁翁他相人多奇中佥事今颇得其梗槩云铭曰
　　
　　宋有赠而明始有封其恩乃隆崇矣父为德而子报之以贵而及其躬子为报而父益培之以徳而令其终吁嗟乎陈公
　　
　　蜀府典宝正盥泉卜君墓志铭
　　
　　卜之先自西河子夏显而其后散入中土而沦于江左为嘉兴人寻析箸于秀水曰观三公自观三公以至南隠公凡六世皆不仕而有长者声南隠公有子曰长醉公是为赠奉直大夫刑部员外郎长醉公始读书然善食酒不竟其业而益务为长者有四子伯宪副君大同仲太守君大有季吏部君大顺而叔则盥泉君大观也当是时四君咸以秀才受经术彬彬有文彩而长醉公益不问生业其媍贺宜人忧之曰日醉不一虞家乎公笑曰有四子必皆贵何虞家贺宜人复曰审尔畴当膝前扶醉而且独不可以一子管钥之乎公乃强指君谓曰是儿稍愿勤或可夺使家也于是稍稍以米盐薪酰间君不复能専精其业矣而亡何长醉公竟捐馆贺宜人推其意悉授君以中外政君善程饶啬衷之礼所诲使臧获必以器悉得其材力用是能积纎累微起家埒素封而诸伯仲及季相次宦逰中外然皆廉洁不能无资家帑君千里应之毋倦色太宜人既老寡所以娱悦之者百端俾忘亡又忘离忧也病而奔医祷哀吁靡所不敦殁元丧具躬含殓以至竁兆靡所不饬易当是时四子均为毁劳则于君乎任矣君娶于史有媍徳举二子二女而病且属纩曰君尚壮吾安忍鳏君第慎而得一若淑者捬循儿曹足矣君泣曰即若淑畴能隃汝且吾安忍令儿曹倍其母而他毋自是毕身不复娶盖晩而与二子语及之犹涕涔涔下也君始以例得蜀府典寳正当之官以失史孺人故独身养太宜人与抚子女又诸兄弟政皆寄之乃叹曰终始如长醉公言君之为家政者三十年诸子姓繁不能容乃析箸而产俱隆隆起独宪副君前卒极力抚其孤而中子蒙者尤能得君意至损所受产二百五十畆授之曰以助尔膏油费也蒙辞不获已食其入若干年而后还君君尤好施予获羡訾輙为长衣食棺衾以待戚属之饥寒者死毋收者拓傍产必优其直曰使彼毋憾于周原也又割田以供里中赋凡若干诸假贷不为琐屑子钱计实时时宿劵弗恤也于交际施报尤眘居恒谓生平受歙人一盖闽人一绢会其去弗及酬以此耿耿此外胞腹中无复事矣课二子为经生业严甚时励之曰学成而后可言命弗学弗汝贷也至其应省试弗利则又慰劳之赐以一巵酒曰吾向者策汝学故不言命汝曹安能自为命乎虽然命可竢也学可进也诗云是荐是蓘必有丰年此之谓也又曰若幸而寄一命毋先我于君毋先身于民毋家于官毋官于郷党戒之哉俭徳之共也施俭之推也倍入而出迹之倍出而败亡因之矣予筚路篮缕以起兹业即若一甘食媺衣毋忽忘其所自可也二子顿首受教以自苦自励为儒而君亦益好学尝手録经史子集格言有关世教者以授二子使锓之曰续观感録曰格言彚集行于世时吏部君又前没念独太守君在晨朝上食非他大故莫夺一味之甘剖而致之春秋佳时相与集亲故泛青雀穷湖山之致毕兴而后返间従田父屈指米价较晴量雨瓠壶贮酒芋叶崇肉于緑萝轻舠间甚适也晩节忽嗜浮屠教尝游于吾里见昙阳子化事而异之归埽一室深居禅观勅左右曰进一粥笋脯菜羮而已会太守君有事于湖口召君君趣以舴艋往遇浪而溺时寒甚强自力至浅俄而絶太守君与其二子痛之甚逾二载乃始能营兆于某丘之新阡谋以辛已某月某日而乞志铭于余余与太守君别垂二纪余病矣入而纳拜焉伏地雨泣不能语顾二子亦伏地雨泣呜咽也已稍稍苏曰毋以溺而不吊也吾弟实长者幸而惠之一言死者不朽即后死者亦不朽出其状读之则二子具草而太守君润色之盖字字足酸鼻也余乃谓太守君澹台灭明不已薄乎又三月所而遇君之壻周太学甥孙沈吏部其称君行过于状所云君字某某盥泉其别号也以万厯庚辰十二月十七日卒距其生正徳丙子三月十七日得年六十五所举即二子贞娶于黄大兴丞饬女继娶陶诸生九畴女时娶于黄宪副錝女二女适太学生周之琦即所称君行者也次适诸生屠履祥侧室计氏举一女适诸生张世南诸孙男子二姬厯天厯女七所聘许俱名族铭曰
　　
　　于嗟乎君乃水死靡不悲焉大雄氏以为宿因而儒者谓之适然有璧而碎有瓦而全碎不瓦璧不全何愆怨
　　
　　江西布政都事守黙华翁墓志铭
　　
　　无锡之华为天下名族而其隽有善继善述者咸爽朗有文学二子之世王父曰瑞州公与先司马同举进士以故称通家子而余之辱二子交则自以文学故瑞州公殁而有仲兄曰守黙翁后二十余年而捐馆始有一子梦旭为邑诸生天时善继生甫三岁耳善述犹母腹也翁实子之以俾成立故捐馆而二子哭几灭性也手状一通来蒲伏抟颡以希言于墓中之石曰治命也目且瞑矣强开而顾二孤曰必王先生也不朽我者余悲其意而志之按状翁讳尧钦字仲安其先自宋戴公族至晋孝子显于无锡数十传而至宋讳荣者宦大梁因家焉三传至承事公避金复还无锡又五传而为监税公友闻自锡之隆亭徙堠阳又三传而为栖碧公幼武栖碧公子贞固公宗韡徙鹅湖定居矣其又四传而为封戸部公恩娶邹安人有丈夫子四人翁其仲也生颖敏读书工属文补博士弟子每试与瑞州公相甲乙有声然皆不利大试最后瑞州公有名第顾独遗公凡七试七不利而食于学宫者几二十年乃叹曰男子匏系五斗米耶因北逰太学徙上舍庚子试于顺天见録名次七十一矣而锡之士有中蜚语者俱报罢翁得司试者所批巻郁郁成疾已而复叹曰命也吾故不如老农遂退耕于鹅湖之滨絶口不言试事矣公至性过人负耿介尤眘取予其孜孜好为徳盖始终一节也少食贫得少珍味輙以共封公及邹安人封公有邑中逮公时甫弱冠挺身出理之于笞棰之下以免傅里人邹氏塾以束修进为画筴曰子幸不至急旦暮请为子岁息之可十三如是展转百金不难也翁谢曰甚劳子不腆句读辱为师而以贾道终乎邹氏心仪之竟十三年无倦色其入太学宿燕中逆旅主人媍美而荡夜灭烛而趣就翁急披衣起烛而号之愧遁去即以诘朝发亦不为人语其事族兄政和丞沂寓羡禄五百金于翁而曰子不更事恐其费之未几沂死翁召问其子曰知尔父槖乎曰不知也翁出而归之如故封识于是有族弟赏者病且死翁候之泣而曰吾忍死以待兄有槖金五百儿子稚弗任也今以寓兄翁谢不可则曰兄尚不忍负沂忍负我翁领焉及其子长而归之亦如故封识且诲以树艺生息计甚详翁又收族子媍之嫠而子幼者养之俾以节显族有困役而谋鬻其墓丙舎者中二殡宫在翁捐十金助之塟又匄十金为代役曰毋遽失守也外姻杨老而鳏独翁迎与偕诸父养死而复诸土翁既贫丝积颗累以有家而义割其吝不恤诸所拯援非一然不一语之人也太学久次当得官卒不肯赴吏部选人至八十而善继为之请于朝得授江西布政司都事具衣冠而进之翁为一御即置诸箧曰我不称也居恒布素蔬食间进肉不至再簋瑞州公贵矣其子副使君又贵人或以居间事臾翁谓可润屋者翁掩耳曰毋论我不为此乃令我籍弟子势操守令喜怒乎自其倦太学日即足迹无城府矣好读书晩而益好之手不释巻栖碧公有文曰黄杨集贞固公集曰愚得皆梓之家塾以故善继为制科业且成而复与善述力为古文辞翁皆弗禁也二子皆有子翁抚之喜已歔欷顾二子曰自而父夭吾日忧斩焉不谓一线之息而有此吾及曽矣庶几且及玄乎盖善述之子胤殷娶于施者方娠翁卒月余而始举玄也以故善述尤娓娓难之云翁之生以弘治丙辰卒以万厯癸未十月得寿八十有八配过孺人有女徳前翁卒者垂四十年是时翁甫五十八劝之娶卒弗娶也子一即梦旭娶于胡其节成矣女五适邑诸生钱璠诸生钱应征过体元钱应琛归学程学程故常熟鸿胪谟子也谟为人长者故与翁太学同舍翁病而身营护之以愈感其徳令少女女焉孙二即善继娶于孙善述娶于钱女孙二适张启颜曽孙男七嗣殷娶于归象殷聘邹宪殷聘浦善继出也俨殷娶某迪殷聘浦祖殷聘王服殷未聘善述出也曽孙女六适邹弘基字范某王某者善继出也字曹氏吴氏者善述出也墓在康安山之祖茔塟以嘉平月之廿二日士礼也亦翁治命也是宜铭铭曰
　　
　　将古所谓敏事慎言者耶于格孝弟力田者耶翁絶不以自名朴茂自全以终其天年虽然不自名而人名之曰贤有二孙在夫何朽焉
　　
　　弇州续稿巻九十九
　　
　　●钦定四库全书
　　
　　弇州续稿巻一百
　　
　　（明）王世贞 撰
　　
　　○文部
　　
　　△墓志铭
　　
　　将仕佐郎太医院吏目春溪张君墓志铭
　　
　　张翁没而余识其叔子濓恂恂长者也已进其师黄定父游已又介定父而以职方郎郑君一麟之状请曰微执事亡所以不朽先人者余悲而许之按状张翁讳旻字必仁其先世开化人至唐季而荣公者徙休宁之岭南耳孙清叟再徙渔滩久之遂为其郷着族入明而尚周者传原善原善传竹癯竹癯传云槛曰耕云公娶于黄凡五乳而举张翁张翁为人眇小貌古而癯既幼失耕云公十六従其伯氏贾游主计于计书有所不能达伯氏谩骂曰咄嗟而不学桑大夫少若三岁善心计耶张翁媿愤取六书义强解之遂能通已又习古文诗歌诸家言为之亦遂彬彬矣伯氏谓张翁可任闘智也者俾以槖装千金游淮扬为盬盐能窥予缓收以俭勤佐之转徙游燕齐间累訾至巨万归而叹曰夫徙着而归着于宗不为废着乃让其家诸兄而别起大第数百楹堂阁重复相属因丙舍为义塾教子姓傍畆益辟桑麻竹树之类郁如矣张翁訾起至倾郡城而顾有家约其子弟非恒衣食弗衣食也稍具味滋饶即覆筭器其纨绮而加饰者呼火火之曰是何所得破产物耶即子弟一逸蹶輙袒令受杖且为四戒以约束之是时有兵警当城休寕令欲资张翁槖而以其身起家故重发言张翁推千金城城曰是扞我槖者而我槖之靳耶令欲以冠带劳张翁张翁笑弗受也其最后奉例谒铨部乃得太医院吏目令以下皆奉牛酒交欢张翁属郷饮推择为祭酒矣张翁性笃孝居恒念蚤背耕云公不逮养輙泪簌簌下所以事母黄百端冀得其欢母没毁瘠逾礼有盗张翁金而自愧死者召其子慰之益以金尝误才一郷人谓可贾也予之数百金尽费不雠张翁亦不问而郷有凌张翁者客行说曰奈何挟重而坐受人鱼肉吾力能复之请讼之官张翁曰吾不好复亦不任讼复故邑里艳张翁之富而安之以万厯之丁丑八月八日卒距其生弘治之乙丑六月二日寿七十有三始配程孺人继管孺人管孺人生三子长浚娶于黄为天朝女仲洙娶于吴为万善女叔濓光禄寺署丞娶于黄为豹女再娶于袁女二一适太学生吴某一适黄策宪副某子皆管孺人出也季曰洛为按察司従事娶于黄为秀才拟女侧室胡出也孙男女云云塟于某所吾闻之吴俗讳富以避官侵牟然亦不善居富独徽人不讳富其所致富与居亦类有道者今读张翁状其趣时近智其寛报近仁其让着近礼其赴役近义岂所谓好行其徳者耶晩而以考终四丈夫子三能拓其业而叔氏用儒显是宜铭铭曰
　　
　　以惠行蓄则无诟以礼御侈则善后以文饰终则不朽
　　
　　郷进士玉山张先生暨配全孺人合塟志铭
　　
　　当嘉靖中而昆山之隽有声公交车间者毋如吴先生中英归先生有光与张先生廷臣然张先生与吴先生竟不第邑邑以死而归先生老仅得一第亦竟以拙宦邑邑死噫胡造物者予才而竟抑之也盖先生娶于全有一子曰士瀹其才如先生而不遇过之当其塟先生尝手草事状以请贤士大夫之志铭而不果既全孺人没而士瀹亦以痛发病死矣为士瀹之二子曰进士栋曰诸生文柱既以全孺人纳先生窆且十年而名成乃又奉士瀹所草先生状而益以全孺人状而问志铭于余余故与栋文柱善而夙知先生故不辞按状先生之先为汴人建炎中以避难南徙至明而有诸生旭者生新城令能能生博士注后先以善政教闻注生刑部公銮教授诸生有隠徳是生佥事公寛佥事公尝一为刑部郎奏最而封銮如其官故銮得称刑部公云佥事公娶于周而生先生为人鸢肩广颡修眉长凖凖上黒子隆起五岁从佥事公令钱唐署骤灾舎人子惊求先生不得乃自寝抱印出佥事公异之俾见客拜起如成人已俾就外傅握管受字即能辩点画波拂尝有沿司檄而觊以下上者先生骤见之曰非真檄也问何所得之曰于前檄篆得之佥事公既验而益大异先生曰儿任官矣尝有塾客要先生西湖而主具乃一吏者先生拂衣起曰是将有居间设耶归以语佥事公而顷之其吏以侵牟藏缗见讦矣是时先生甫八岁既归自钱唐受易于梁九万氏属文蔚然时全孺人之父曰全翁以财雄里中尝覸先生过门而奇之曰是岳岳者谁氏子也问其父为佥事公乃使人喻以指遂归孺人于先生寻按察公罢归欲使先生改授诗于浙东郑氏未浃旬而当御史试遂以诗报既射义始意逆之时御史为萧鸣凤者最严少可顾独善先生遂补博士弟子其又明年且试而后御史以争鹾利有所望于佥事公佥事公忧曰得无以儿子饵郄耶乃援例入太学而訾不能中程全孺人悉簮珥以佐訾自是日夜戢身机杼间矣先生游太学而所为时业当祭酒湛原明张常甫意凡三试悉冠其侪至戊子郷试遂中式学士张公潮激赏其文曰是当一日千里矣然至会试輙不利而以文髙同舎生有剽而取上第者人或为不平先生笑曰命亦可剽取耶彼且出吾大人日而贻吾于是日侍佥事公于里社诗酒间佥事公既才先生先生益自砥砺以父子知己而佥事公有文责輙属先生先生具一草出輙成佥事公声久之佥事公病亟先生昏夜走求医躬尝汤药既卒哀毁骨立将塟行求吉壤地敚于弟不行因痛自责复别求得吉地先诸役负土石成坟塟而庐于墓者三月而弟会有他厄念不敢徼先生力乃力为救解得免自是为感动又尝迎貱产之伯父使返着于吴淞筑室居之殁治墓邻佥事公曰魂魄庶相倚也先生既少而多疾其试应天亦以病疽几殆而困公交车久不能无中郁竟复病疽前是忽呼士瀹谓曰夜梦偕而祖会官舍语不可了而多悲咽是何祥耶既寝病剧犹能为七言诗二章感激用壮无儿女子态亡何竟不起是时士瀹甫十八而全孺人痛先生甚不即偕死然稍稍代为政矣士瀹好读书不能问家而宗人有利其产者创赋讼以倾之时时赖孺人筴以免最后转徙金陵孺人且老尚能驭浆酒脯■〈施，飠代方〉丝缕之费以寛士瀹于书而是时栋及文柱稍有识矣孺人口授书成诵又为课其笔札而诲之曰毋替而祖武也而有祖不能塟有家不能归是在而辈责哉已又歴数其郷戚宗党曰是犹及而祖还往者也是下石而父者也已又曰夫下石者吾非欲报之欲使汝知衡困也盖士瀹念欲携二子于邑试而难孺人不欲行孺人固强之乃行行而孺人疾亟归不及殓矣士瀹所以悲而病且死也嗟夫张先生挟文行称至不得一第而又不获下寿士瀹又过之矣然而栋甫踰立而擢髙魁所为程序文传于世文柱少于栋而补诸生十试皆冠其取一第可芥拾也是何前者之难而后者之易也王子曰余读张生状盖泫然焉语云公侯之后必复其始张氏今乃有始矣夫以张先生父子之才而不遇且至欲令人诘造物然以例夫吴先生归先生之后而寥寥者又当何如也先生字符忠家玉山下因号玉山子又以其拙于世也别号六拙居士生之日癸亥二月之五卒而为乙巳十二月十九日得年四十三有文集十六巻文待诏征明序之全孺人生以癸亥四月十一日卒以丙寅十二月廿一日得年六十有三有丈夫子一即士瀹补太学生娶柴氏女一适吴询孙男二长即栋娶于归文柱娶于朱女二适王庚周肇恒墓在昆邑九保藏字圩之原铭曰
　　
　　墓有梓而弗竟材以逮孙枝夫然后培峩其负赑而虚其颜以俟乎将来猗欤休哉
　　
</div>
    <div class="pagination">
<a href="弇州续稿_page133.html">上一页</a><span>...</span><a href="弇州续稿_page129.html">129</a><a href="弇州续稿_page130.html">130</a><a href="弇州续稿_page131.html">131</a><a href="弇州续稿_page132.html">132</a><a href="弇州续稿_page133.html">133</a><span class="current-page">134</span><a href="弇州续稿_page135.html">135</a><a href="弇州续稿_page136.html">136</a><a href="弇州续稿_page137.html">137</a><a href="弇州续稿_page138.html">138</a><a href="弇州续稿_page139.html">139</a><span>...</span><a href="弇州续稿_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
