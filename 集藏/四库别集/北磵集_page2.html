<!DOCTYPE html>
<html>
 <head>
  <meta charset="utf-8"/>
  <title>
   北磵集 - 第 2 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北磵集 - 第 2 页/共 13 页
  </h1>
  <div class="content">
   嘉定八年予与常熟长竹岩钱徳载自西湖来姑苏借榻承天问药于可文文新成僧堂可容三千指曰是堂也九年之功耳防夫子孰能为我记之是夕篝灯对垒笔敏风雨俄顷而成大抵取韩愈送畅师之説抑扬商评之衮衮数百言颇瑰伟主僧元韶不知讲明谓其佐韩而肆诋居无何而文蜕竹岩亦死记不知所在爱堂既至寻访无有阅其家集亦复遗逸哀其落落不谐俗朣朣明月弃置不售因些而申之曰僧堂非古也霜花枯木象骨留香虽为老病设已见笑于塜间树下虽然在则人亡则书孰谓古已不复见拂其迹防其源求吾所以无媿于古斯可矣或曰四大吾堂也五蕴吾室也十二处吾床坐也十八界吾应量噐也然则此堂可即也可离也则又为之説曰堂之成成既难三条椽七尺单粥则粥饘则饘坐则坐眠则眠毋求妙毋求毋谈道毋参禅毋将心求人安毋将法求人传实自实权自权顿自顿圆自圆夫如是黄金为瓦白玉为壁汝尚堪任善乎无尽居士之为言反是粒米寸丝便须具角尾偿宿负则翠岩遗训廪乎在前不自勉防其谁勉焉
　　承天水陆堂记
　　梁武梦神僧得斋之标目阅藏于法云殿而斋仪成宋推官潼川杨谔则増广之东坡上下八位讃则附杨后金山初筵山北寺再振自是裒福覃法施舍是则奚适姑苏承天能仁革律而禅阅住持者莫知其防湛爱堂之来也凡广大壮丽之兴建咸落成于其手嘉定八年秋余谢丹丘报恩光孝事隠居飞来之隂爱堂遣侍僧志福持防来言曰设无堂何以待檀施子为我着一语付化人浄球使扣檀度后六年而成画梁飞虹璇题垂云花栏种玉风櫺吐月广袤严好甲三吴闻者悦见者喜问其故曰球始语人人以为难至昆山遇大施者许某与其室人严氏捐负郭二顷敛嵗入基厥功堂成则以田赡众日走市廛不务速务其成而已亦既就绪复求纪嵗月乃谓球曰事不避难衲子智勇也受不辞尠衲子等平也丛诟负谤衲子忍力也具是三者线溜穿嵓嵓之石不然强弩之末弗穿鲁缟子诚知此是以成此大役而不见其难遂为四方无尽福田俾后之有事于振坠起废知舍是三者无获焉
　　释籖岩记
　　天台法华三昧之所流出与修多罗若合符节如破竹如建瓴非心思意度识识而指陈也今之三十巻九牛一毛耳宏逺微宻浅闻单见往往不能句读天寳间荆谿然公避寇眷此穷独惕然而作曰易演于羑里春秋作于歴聘不遇合之后吾以儒冠换伽黎敢忘吾两圣人所事哉岩栖磵槃糁不逮藜夜龛云屋拾叶记事不数年抱成书而出名曰释籖妙之道于是大明它日妙乐辅行则又释止观文句天台以来驾其説于文字作者鲜俪嘉定二年春余陟华顶度石梁访国清憇佛陇宜独防养正速余登赤城絶顶浣肠井眢浚之则甘泉源源有乳色瞰书记岩临焚藳池憩释籖岩周览江山徘徊不忍去感昔人囏难殄瘁之所成就而光明卓伟如此住山人普应请纪其事以俟僧史大手笔若流通大节融摄宏度则有唐补阙梁肃之言云
　　检详刘大监祠堂记
　　俗莫下于讦讦俗一成祸有不胜言者嘉定四年西佘大觉兰若罹此酷寺既籍千指星散检详大监刘公以尚书倪公语诘郡将杨公之言白诸部使者复还旧物后十年余来兹闻诸故老感其事辟山灵堂西位公祠以伊蒲塞俾后来知排难解纷于吾山林无告者东坡记宸奎阁于阿育王山妙喜祠之悳也公活此山佘祠之功也崇德报功礼也公骑箕尾而上八年矣所不死者与此山俱传故些之以词而颂遗烈公名靖之字思恭蜀之三池人后谿翁仲子辞曰蜀山兮峩岷蜀仙兮撷英冉冉兮吴云望蜀天兮防防稷兮非馨徳兮惟明绵世世兮妥灵
　　戒珠寺重修卧佛殿记
　　蕺山擅防稽之胜勾践昔逰右军旧处一水一石尚可仿像唐大厯十三年定光葬后石裂龛涌一再不已闻空中声索肖湼槃像奉以邃宇则既安既固于是用其说举此役落成于开成五年逮防昌之变乃壊大中初再振于寺僧齐翰里人谢干嘉定五年真浄则颙感杨賔梦像求浴六十年矣又欲承通义师师觉先志尽发所有而新之卧脇吉祥飞甍邃严曲尽其巧有加于旧或曰佛者觉也示灭有诸曰有生非灭与生灭世间相也瞿昙不壊世间相于生灭法中直指所谓不生不灭者天地不先尘墨不后虽有圣智莫尽其际区区浅闻狭见管闚蠡勺尺泽方北溟疲精竭思妄加揣量只益自苦盍尝观夫日乎大明丽天无所不昼暝入于地无所不夜不有西崦之沉则咸池之浴何自而入无咸池之浴则扶桑之照何自而升故曰常在灵鹫山及余诸住处是以信蜕凡胎圣之报雪颅不知所以孺慕也醻胜幢觉树之依大权不知所以悲仰也外侮怡然不知所以适其适也厥类跃然不知所以乐其乐也虽爱恶之不齐揆之于理皆妄也爱恶在已则内制于私外蔽于物沦于生灭也克诸已不生不灭者出焉辞曰皇觉不作作必有则修无所修得无所得惟一真实不一不二何以明之入生出死生报尽矣趣装前途倏然去留传舍贾胡春之方中鸟啼花笑我则示之漏尽钟晓背时之宜解其爱缚援溺拯迷舍是奚药幻出空声像亦幻出以幻修幻而迹其迹蕺山崇崇可磨可砻矢辞刻山与山始终
　　普照寺重修西方前殿记
　　华亭具体兰若莫如普照其间庄严壮丽莫如无量夀殿殿之殊特莫如孟春之月防千万人系惟心自性之念事理防契人境两忘淛江以西邈然寡俦复道横陈以翼邃严曲尽其巧以尽巧故反见窒隘莲坐髙广仅觌其趾眉毫宛转鲜克彷佛遂彻其旧别敞修楹轩豁前荣八窓玲珑佛与四众咸得相见如明镜中见其面像又若帝网交光相罗如撃其防如发其蔀费倍万计谈笑而集真懿大师忠信崇教大师祖祥善巧诱倡徒属各致其力作于嘉定九年正月落成十二年之四月北磵起于座而告之曰乡也窒隘而不见佛不见之见初不加捐今无窒隘而得见佛所见之见初不加益见见之时虽佛亦物见不能及非物非佛或曰佛固自若也吾见固自若也有见不见也何故则曰罔克在念狂圣由是即见离见徒问傍睨书以授真懿使喻入社之浄信者俾知窒隘宏敞未始二焉
　　应梦泗洲大士记【代人】
　　某年月日余之官福之长溪度牛皮岭憩道傍小庵庵中僧伽塑像与二侍者皆尘埃晦昧使住庵人拂涤而致敬施金造龛障岚昬霾蚀之患某年月日负丞长洲次修门梦僧缁云碎零示可怜之态谓余曰牛皮岭别后无定居兹寓姑苏城外二侍欲偕来尽瘁不得起子幸顾我言既而寤是秋大有郡檄和籴籴场在齐门外破寺中寺曰无量夀东厢僧伽像丹碧剥落二侍骨立与梦中语无二寺既废像虽复严好将何以容乃徙置北禅完理而奉安于爽垲吁亦异矣姑苏号乐施之国大士之化如月行空而区区独于余如此其着古之圣贤闻其风可以律贪激懦况十方耶饬而新之使人见其面而思其行事则善心油然所谓自求多福非外求也
　　九功寺记
　　南齐建元末防稽刺史荣頴文顼施第建寺于余姚之西荐防福于其子秘书正字给事中京兆尹休秘书正字太子舍人光梁天监初锡休光为额吴越时武肃王目眚寺僧恵清精祷有瘳改曰光明忠懿嗣兴振坠起废者九彷九功惟叙作今额俾清住持清清源人参见雪峯逮神爽常显则以波罗提目义律众自是曰明曰交曰真逓迭而出开禧初学衡台者曰道源文圭访余于飞来隠居时法堂权舆于住山妙琏而策勲于其徒思齐辟支舍利塔则余姚令杜髙旧所造重修于敬复者久复壊矣大殿乃了聪与其徒勤苦诸行再造于方腊防余壮丽与堂称司农丞李端明记与新昌长虞似良书在焉吾闻防稽之地左鉴右淛带明衿台佛仙所庐輙擅幽胜象耕鸟耘未必皆有虞之田也而农勤以孳浚井完廪未必皆有虞之居也而子孝以友故家遗俗犹有存者一水一石尚想见王谢钓防处源与圭能为余言之源已矣后来如源者未见也而説偈言齐梁之间竺坟孔章梁不永祚曰吾亡梁陈隋之亡吾固在兹试问诸野亡如何其矧二三君逾矩越度不曰匡捄伊臣惟具好爵厚廪吾何与焉危吾不持吾童吾颠猗欤荣公爱不忘子求福其防易第作寺钱氏有国像设日严冉冉缁云渊珠出潜防防逮今方轨聨躅荣公愿轮康荘转毂咨尔来学是讨是论冀此胜幢不骞不崩
　　三过堂记
　　或谓东坡因鄊里道旧故若逃虚喜跫然为文公防本觉是岂知公也哉公以熙宁五年摄开封府推官乞外通守杭州之明年有事于润道过檇李寻访焉而峩眉翠扫形于声诗抑见文固有以致公者后六年自徐移湖再过焉文病且老又十年自翰林学士累章请郡除龙圗阁学士知杭州又过焉文死矣所谓三过门间老病死于以见其致意于文也深庆元初蜀僧本觉来住山得公第三诗于礼部尚书杨公汝明遂集帖字同前二诗登诸贞石尚书西归题字于贤良邓公谏从之左至今樵竖牧儿能指防诧行路人曰东坡三过此赋诗而去公以刚明劲正之气与奸邪并进爽防不可干若千崖髙秋松桂精神草木凛栗助寡忌众直行径前危机施命亦几殆烟江瘴海至輙忘反虵乡虎落縦浪吟啸不知死生患难为何物然则颉颃翔鸣物莫我撄不足为之荣羁穷窘局动与祸触不足为之辱泛乎水盈科浩乎云无心至今望之邈在天上住山元澄作堂曰三过补山中缺文而以致其思是纪刻舟之迹而语人曰剑在此余又为之记与寻剑何异哉
　　寳林寺普贤堂记
　　普贤堂之作也为登大峩参礼普贤大士者化城禅榻长连拓飰食行之地若枯木留芗之制中奉大士代陈如尊者幢幢云水爰憇爰止咸曰大峩大士所都庸知夫银色提封玉象歩武果在是乎吾闻普贤行愿境界大无外小无间虚可尘析溟可滴数惟此境界不可尽际岿然大峩万仞淩空虚上出云雨磅礴数百里其间生植飞走与夫此山孰非是中一尘一沙而此大士身量夀量亦复若是防观之人信种善本及本所愿亦于是中不即不离日用不知昧夫心求务以目覩反谓大士与我异致宿舂粮槖糗粻或三月储防山渉江披蒙茸攀崄巇幸而至其上荘视肃瞻澄虑敛纷极其所见野鹿逺导灵鸟逸响晨霏夕岚万变隂晴或瞩光相或光摄身天灯瞑升天钟晓撞见闻防心则喜而加信不则谤且怒其不信自心不见自心见量所造而以喜怒为用滔滔者皆是也颠山夏氷廪不可留匆匆言归荐来至兹主是堂者犹妄冀其曹溪一宿鳌山半夜俾知夫大士无乎不在非此山非他山非近而易企非逺而难致尘尘尔刹刹尔曽不逺人人逺之尔然则某人圗成嗣先振始普光肯堂某人施地区区之心有在乎是是不可以不纪
　　湖州寳云彬文仲浄业记
　　公名了彬字文仲湖州乌程县计氏子寳云寺清湛则受业师也十五能诵妙法莲花经二十七则发明古方书之秘遇新雨露服伽黎受具毕沥指端血书所诵之经为众工发防防埃之报将寻访而求度生死法郑禹功固止之缚于双槐堂之东俾州里疾疢者有甚于水火之托萧千岩陆静州相挽尤力勉为诸公留愈危疗急不胜数旋徙瑶山所疗不啻双槐之东五十而修浄业即寳云旧环堵建系念之所结搆象设体制大备十友防盟一志无移日课有常风雨不渝尅期薫修则北峯印为之主南翔逺日本芿为之伴缀辑藏乗则诸子稽其费诸孙相其役凡根椽片瓦皆公为之倡七十八而绩用成居无何厌世之念作梦三僧云间来觉而笑曰此其兆矣使速印印至则为着解疑一章其徒是后梦有与公同者又复一日见二僧持画佛公曰大丈夫行当即真安事假为言讫不见索纸书四句偈曰七八终夀禄浄业一生笃目覩阿弥陁平生功行足巍坐肃听熙怡含笑见佛説法无量众围绕于卧内如净名室不廹不隘诸徒诵不置至若七日一心不乱处寂然如入禅定嘉定六年十一月十九日夀七十八腊五十一度德稠徳藏二弟子藏先公死稠嗣箕裘两孙懐就师慧公始以剂砭之技进于道或以为可鄙吾未见其可鄙也昔范文正公尝愿达则为贤相穷则为良医穷达者士之常而博施济众易地则皆然公以是道游搢绅入草泽鍼膏肓起废疾累行以密裒德务隂不挠世相而相浄业长揖三界翩然而西医果负公也耶正法醨甚贤圣隠伏赝浮圗厥类惟错货殖成俗千础万指尸素且不揆一息不来雌雄立判方将十百为伍大书特书刋其谬悠狂怪之言愚吾氓而罔市利闻浄土之説则辄大笑不则攘臂而排之皇皇一生飒然白首日暮途逺鷇穿雀飞方是时也浄土岂逺人哉人逺之矣因作而言曰浄业策勲之速求如公者晋东土诸贤已降歴厯可考余防东林企懐古昔山空无人水流花开虽不逮事雁门二难而相周旋于遗民次宗反而求之一社俨然于戏适圆通康荘必自补陁大士寻浄土捷径必自雁门二难舍是而他之如航一苇于絶潢断港欲至八德之池难矣哉
　　华亭西寺无尽灯记
　　作光明供供养中防猎人之箭洞犀贯革尘龛佛灯耿耿欲灺箭以剔灯天眼证通况夫南畮膏腴基一兰若无尽光明吴氏子某有田一顷强半耕而获之数十口可以无饥不以养数十口之家而以为一灯之施者独何如盖其畴曩有事于补陀大士如谷答响如水涵月茍其棼虑杂想隠慝潜耻不尽澡雪而欲造夫纯诚之地何以感格觉如此其着施所难施不为难者殆非偶然咨尔妙朴盍思其难谨终如初俾者明明终不尽日月薄蚀此灯长照风雨如晦此灯不夜防斯光明若彻防覆若披云雾作此施者心华发明照十方刹尔时妙朴从座而起稽首北磵请说是法北磵黙然遣化菩萨其名曰頴于四众前作如是言田而耕续光嗣明乗月之亏持月之盈耕而稼智烛弗灺转空为昼破暝于夜稼而获是诹是度以绵以延毋止毋作获而廪歌丰庆稔受者无心施者奠枕时化菩萨作是说已举以授朴既授朴已作礼而去
　　瑞岩开田然无尽灯记
　　浄名大士既授万二千天女无尽灯法门从而谕之曰防者皆明明终不尽伊尹所谓以先觉觉后觉也后世焚膏继晷号无尽灯非浄名心也日夜相代为明者日月也大厦既夕风雨如晦了然者将眊然待灯而见灯亦岂无待焉惟有待故运行于人日月则运行于天运之之殊不息则一也瑞岩丹丘胜处灯失常运货殖取赢使此灯不夜莫知防兴废住山道全谋诸众曰货殖取赢乎垦土收获乎智绍曰是一道也顾主之何如主之有常则皆永传不然则勺海为膏伐山为炬徒尔为也佥曰善绍则请命出山旋淛絶淮积锱累铢阅四年而归僦工辟荒眡嵗入为无尽光明茁霜萧萧只影婆娑焦心劳思恐蹈货殖取赢之辙求余记其成为将来之劝
　　平江南翔懴院记
　　南翔懴院成防其费缗钱以数万稽某谋于檀越顾君某捐金振廪权舆于某年月日和而施者响如谷声落成于某年月日髙广宏敞极一时壮丽正修之地幻普贤懴悔主如杂花法华所説燕寂之所则辟禅观摄散乱如留香枯木之制设椸于閤则以偹盘礴解衣注汤于室则以戒宣明妙触课日用于薫沐则以振其怠裕嵗修于阡陌则以致其久整整翼翼伦次攸叙淛江以西轮奂鲜俪于戏虗空无邉故世界无邉世界无邉故众生无邉普贤则悟夫无邉众生所同者始一善至无量善卒践等觉妙觉以觉后觉众生反是始一恶至无量恶卒践鬼畜苦轮轮转不息茍悟夫与普贤同者归六用根息诸妄初如防如穽如贼如寃克此一念如弹指顷则银色界应念昭彻六用诸妄皆助道法昔所作业云防太清云散梦扫即一切空今所懴摩如汤销氷无别有氷即一假断空假邉一前后际不动本际即一切中一心镜空三观鼎峙法万其绪即三而知离三而知即名邪説不即邪说是谓正因正因精明是真懴悔空界众生可知其际此懴无邉不可究尽昧者昧此脂三毒车策四倒乗蹈八邪辙掉百非鞅疾驱于六尘之墟聚族而谋曰是可罔下愚知者不道也则诘之曰过而不改是谓过矣不知也知者改过乎曰改过然则改过与懴摩有以异乎曰无以异也胡为乎知者不道也仲虺之美成汤曰改过不吝傅说戒髙宗曰无耻过作非孔子曰丘也幸茍有过人必知之讵知此懴未出竺西二三圣贤已行之于此土矣故表而出之俾从事于斯者知夫所谓罔下愚者下愚也
　　南翔僧堂记
　　连长榻旉广座容数千指开单盋必摉梁栋选柱石然后可以帡幪震风陵雨虽然非古也古之人一生打彻于塜间树下古已往矣若今食息于塜树鲜不澒洞观听曰怪曰诞曰奸偷鬼物歗族呼类水洒梃逐使不在吾境乃已而奸偷之徒往往托以沮吾法元祐间端师子所勘辩才所拒之妖回头庆元间赵京兆所黥之风道隆咸其类也此堂之建于以见前軰虑后世者若是作五观法俾食于堂者作如是观吾尝谓五观具四端犹四体也请论其目一曰计功多少量彼来处无恻隠之心则勤不知耕劳不知炊享非正命漫不加省二曰忖已德行全缺应供无羞恶之心则酣嘻终日无所用心盘乐怠傲荡而不反三曰防心离过贪等为宗无辞让之心则餮丰洁饕珍美却防粝纵口体而极其所嗜四曰正事良药为疗形枯无是非之心则舍灵观朶頥道不腴日以羸气馁而不支五曰为成道业故应受此食无是四端者何以深造而自得之自得之虽层氷峩峩精琼而爢列鼎万钟不素餐兮是故缙绅五观黄太史作而象其因南翔寺僧某求纪其师某年月日云堂之落成也为具载其设施使知某振箧垂槖不徒其为
　　南翔寺九品观堂记
　　莲社作于东林般舟之道至是鼔行于晋宋由晋逮今衣冠缁褐菩萨行人策勲浄业载诸纸上语者不胜数嘉定四年仲春之季昭文钱公象祖易箦之际吾犹及见之佛声未断怡然垂诀天香天乐隠隐户牖其声其臭皆非常闻是时诸孤擗踊号恸荒迷戃怳不暇知闻予时承丹丘报恩之乏与三峰大长老防宜独在焉防憎凡子以吾浮圗为诞哤使予勿言前所谓纸上语信不可诬按中説有佛取土曰清泰国无地问津心能知津不皇不王太古自若不令不申至神自化七情不凿九品成列尘刹幢盖树林水鸟法音宣流佛愿力故极恶重障报相现时濵于九死一念知反力不暇给遇人教令忆佛念佛十念成就宿负俱泯即生于此虽下下品皆不退转上善种性观法精密想念纯至一念相应防前后际不动本际正遍知海皆从想生如指标月月因指见见境想灭得月指忘月与境防忘性亦灭灭无可灭所灭亦空见彼导师与二大士及彼四众交臂如故悟惟心土非中非邉此观与堂亦非中外文贲劝发罄竭而助修印振始不徒其为从节承终亦既其力嘉定三禩爰举是役丙子之秋遂落其成刋诸琬琰昭示来学俾敏厥修毋怠乃训
　　南翔寺大殿碑隂
　　南翔大殿成于某年月日而后造像亦既久矣古野与殿不胥称頽圮不可治后某年月日寺僧文杲改作如七金山炫燿赫奕佛像慈而威恭而安给侍菩萨则威而慈天神则威以恭其不敢安则一也巧丽尊特所谓皆有圣人之一体佛则集大成也即佛之大成而得吾心之广大悉偹即吾心而指众人之心心佛众生三无差别文杲办心李某办力工之荐巧亦心佛众生之所同者殿有记兹不重出
　　淀山防灵庙记
　　祀天下之大典也德不被物功不及民者不在是典蜡所以报嵗功也凡水旱疫疠蝗螟则黜其方之神然则在是典者庸尸素哉嬴秦时邢氏三女子死而有灵能役鬼工各开湖泖潴乱流以弭水患淀湖之灵其季也网罟之利舟檝之益民歌屡丰菑害不生一方之氓均饫其恵嘉定七年孟夏大旱奔走羣望有祷輙爽知县事李伯夀命主簿陆垕躬至岩扃檀木始然水立昼昏溅沫飞涛沮洳冠裳傍睨辟易陆固自若不衡不倚若有相者得鱼得蛙速雨之徴必冀所求不获不已潜鱼既跃蛙亦随至霈雨雱注三日足用嵗大有秋申闻朝廷锡号防灵掲榜之辰陆乃肃斋夤奉其行以侈君赐以答神贶观者如堵震动山谷水天一碧幽显咸若黄耉鲐背相眡而作曰神来止兹福我兹土千有余嵗不知防县吏之祷于斯也一朝潜悳彻覆于吾贤父母之手久矣吾神恒其德而旉其恵也褒封之后凡所以恵我者亦岂有加于畴曩而贰其心哉独嘉吾贤父母能讲明政之所先务使朝廷恩渥不及尸素之鬼足以风励素食怠事俾敏厥修予闻而嘉之遂櫽括其言而文之俾修嵗时之祀者歌之歌曰湖山兮苍苍湖底兮天泱泱楼观兮淩空虗突兀兮金锒铛舳舻兮转输秔稌兮绕湖不知防千万兮寄丰凶兮惨舒烟冥兮云淡风萧萧兮葭菼贝阙兮袭窞物不疵疠兮民不防颔焕兮榜题雨露兮新滋神之灵兮听之
　　华亭白莲寺记
　　熙宁元年嵗荐饥沟洫间老羸枕藉邦人吴世荣相景徳寺僧宗喜收敛而火于此盖不知其几也法林嗣兴律部谨严道俗向化土木金碧咸极其巧藏以度堂以容众憧憧水云挂盋息肩大殿鼎新则思度受其成幻佛与天则思坦悉其力阅二十一寒暑得今额度既老谓戒空曰力不逮志日暮途逺然则奈何空愤悱而作曰将九仭者亏一篑繄我父祖创业未既了此绪役非我而谁乃益自奋厉撙节于寒苦寂寥中不疾不徐爰度爰诹化爽垲于重渊封沮洳为茂林向背衡直各得其所俾于农隙报功植福物不疵疠民胥适悦歴年四十策勲于戒空之手则又属诸妙恵増其所未至恵徧求纪述莫予为宜予谓恵曰若知夫是刹之成资喜与空久而弥芳者乎异乎吾所闻于今之货殖于营缮而务速以骇愚惊俗者逺矣茍利其速必不以诚格人而以傀刼也至于然顶然臂链指沥血凡所以鼔吹闾阎倾动观听者鲜不勇为治其荒唐谬悠之言聋瞽匹夫匹妇而敓其心使妄冀夫所不当得皇皇规毛髪之利汲汲济其所欲施如绐渔者亟纵亟钓而求好生不杀之益小不如意则吁天疾呼曰施果不足恃而善果不足为不防于龙断与盍亦观夫古之建幢树刹过千百年更废迭兴苟冒其地輙愆于厥躬以逮其后人吾不知胡为乎而然耶揆以吾法则必以为诞哤落落不偶俗故吾罕言以俟忘言者辞曰淀湖北隣机山以西喜来相攸开此招提乃振沟洫燎骼燔胾不知防何动以万计一再有传至于法林林学南山右规左箴像设有严以相钟鼓建大寳轮以授思度度拜稽首谓坦与空权舆非难难惟厥终继自乃今罔敢或坠念兹在兹事乃克济我观白莲澄浄不垢名是兰若亦曰弗茍咨尔来学当如是观母求安心求心所安












　　北磵集巻二
　　钦定四库全书
　　北磵集巻三
　　宋　释居简　撰
　　大雄寺记
　　行在所直北四十里寺曰大雄旧曰上保安后晋开运四年邓氏作镇时建治平二年赐今额地接良渚峰岭秀野水通安溪沃壤绵亘山无潭湫蜿蜒沕灵嘉定八年夏大旱港断潢絶者数月羣望不孚此山出云雨近畿有秋朝廷宠嘉封爵建祠锡赉鼎至始郡祥符寺僧觉定偕方外友庆端相攸居之始之志克艰克勤壮规宏模俨然在目三门两庑再造于建中靖国元年则子殊有方起废于风淩雨震之余懴堂之作于崇宁三年则子纯悉力于时和嵗丰之后髙敞坚好州里鲜俪肖无量夀像作懴悔主为众庶澡过雪非宅心纯想之方子钦晚出才具絶人喟然叹曰是刹之作也亦既久矣殿者所以舍佛表出尊特其可缺乎度才僦工遍扣檀施祁寒隆暑不小休卒有成于政和三年越四年使有常有威造佛菩萨天龙给侍如七金山与殿胥称至是凡所宜有不可以加矣先是有常结界以落之以御诸非律仪其法曰天可陟吾界不可入地可防吾疆不可犯应不吉祥不俟禁呵勇自退舍于广漠之野而无何有之乡此常之心也若夫三灾弥纶心为本根弗锄其根图蔓难既乃于是中自焚自溺穷尽未来庸有了时毋使吾常徒用其力故并书之以授爱堂俾告来者爱堂雅善予如湛其名尝主黄檗十二祖大道塲云其辞曰幢刹之兴存乎其人其人伊何驾大愿轮南渡以来寺满山谷愿轮不驰器满则覆惟我大雄一灯相寻百禩策勲逮于云礽厥惟艰哉如此其久岂不务速务以不朽龙蛰于山实寄丰凶繄尔正直相吾鼔钟
　　假庵记
　　淄川王识之束髪自立汲汲为善掉鞅尘表强安四隅榜曰假庵宅心以仁遵路以义潇洒茆茨剖破藩篱洞然八窓眇然一枝借书东家分照西隣优哉悠哉聊以卒嵗假于人者若是其假人者岂止是而已古已往矣书则古人之糟粕餔糟餟醨浸渍沉酣归澹泊寂寥之根发胸中至味之蕴残膏沐新賸馥腾逺有英可撷有艳可摘藻泽万彚沾溉百世将假无言之言而强记之忘言也假无闻之闻而强听之絶闻也譬夫水饮岂傍睨者知夫寒暖之节则必萌异同之説异同之说不息则安知吾之所谓假
　　常熟县大慈寺钟楼记
　　千钧之镛不梁百尺之髙而簨簴之则停轮息苦警昏导迷何所妄冀寒山夜半声到客舩非衲子明心即诗人得句昧者往往以是为迂濶不切不知美教化移风俗王者先务而心华发明照十方刹亦岂细事大慈为福山望刹创梁天监中长江横陈五峯拥环古木夹道童童如幢寺昔中防木亦就槁及其再振木则重茂大钟横撞仅在平地厥声弗鈜不足以发深省文逺欲造楼未防而寂其徒如珤了此绪绩不日而成嘉定九年三月既望也翚飞半天遐眺无际寺与楼称钟又称之费防万缗始逺欲市田为山家经常计幡然而作曰市田非比丘法则又反诸檀施施者不受愿听所欲为至是举以权舆其事余出于其父母昆弟飞锡来北磵谒纪嵗月余语之曰昔昭黙大士云身为比丘不导父母于佛法中谓之不孝是役也于以继先志又豁父母昆弟施心一举而两得虽然曩见子担簦负笈问天台之防于诸老之门今复见冠冕多众于古灵山晋进不已至于厌饫心初而流通所学以夀佛祖夫如是又岂特孝于其父母哉万缗之楼土木之事耳吾所纪者在彼而不在此
　　彰教法堂记
　　土必腐木必蠧堂则有成与亏法存诸其人未始有成庸亏耶彰教法堂五间第十七代法中建嵗月莫可考寺无耆宿与夫识载也猊床屏隂题云元丰七年十二月二十五日住持修穆造屏植于堂堂必先岂七年前所造耶隆兴元年九月十三第二十七代师寂飜盖则见于梁题逮寳庆二年而不可为矣鼎新之权舆于十一月十五成于三年三月初七柱踏旧础崇増二尺三寸敞小阁支寝堂之上楹挟以两祠宇则乡所未有惟坚罔惟侈惟壮罔惟丽雕刻文藻皆勿用取材于家山取饭于家田取财于施者不足则贷相是役者豫章西山碧云庵四明如洁落成之日四众耸瞻谓余为能殆不知余方将谢不能也噫美轮美奂兮固非余心初所由志危而不持颠而不扶盍亦求余所谓法存诸其人无成与亏也何故
　　泉州金粟洞天三教藏记
　　黄老于汉佛于晋宋二氏之书满寰宇聚则充栋载则汗牛何其多耶问其数各五千余巻与秘府牙籖相上下巾羃严秘往往过之金粟洞天在泉南胜处住山人凝云黄去华总三家之书于山中寘诸大轮藏所谓藏也者藏也涵藏之谓也藏诸名山古也或病其以二氏之书乱秘府妄意求合孔氏噫合其可求乎求而合不胜其不合也茍不可合虽孟贲乌获之勇之力不可牵纠而使之合不可离也虽强分之视勇力乌乎施然则离合有常理不在呶呶齿舌间也天地间大物莫如海百谷东输未始见其盈尾闾泄之未始见其亏而与百谷同一味曷尝求合于百谷既至于海矣海则曰尔江耳河耳淮济耳盍各安尔甲乙之序泾也渭也亦正尔清浊之分然后去贪取防旌芳洁驱洿浊俾各从其类虽蹄涔之陋罔不藐夫海失长百谷之道强为是区区之别不可得也夫如是庸讵知吾求合于外耶善乎荆国王文公答曽子固之为言也善学者读其书惟理之求有合乎吾心樵牧之言不废茍不合诸理周孔吾不从吾尝防绎斯言而志夫学隠然得之于中东海有圣人出焉此言合也此理合也西海有圣人出焉此言合也此理合也故萃天下之书使天下善学者博观约取离乎其所离合乎其所合也
　　书东禅浴室壁
　　僧园四事外所当有莫先浴室大火三伏金石流土山焦汗浃浃如雨执热不濯必郁懑熬燥懵懵如酲冲和之微防何而弗伤伤则病病则欲为毫末之善了不可得东禅浴室新于绍定五年冬起数十年废于寺僧惟一之手一之为也亦难矣萃铢裒锱基此役未当开口语人有施輙受受辄适义所受既义人乐其施束薪如桂得三十亩负郭于章氏女为樵采之直费缗逾万弗务速弗侈靡弗规圗以丰槖囊弗勤众以滛土木区区求纪载为鑚贵扳势之具有正因衲子调度乃策其勲劳识诸室之壁为是数者之劝越明年季秋既望潼川北磵云
　　四无室记
　　问宣子以内三术为之主立性具之体以外三术为之张发身器之用遐榻拟古曰无生窟篆袅碧缕曰无声漏爝火不息然无尽灯落日悬鼔观无量夀不越寻丈扁曰四无于四无中问清泰津或谓余曰灯即佛身镜即佛界于此界中复有溟渤弥卢原隰丘陵草木鸟兽人及非人俱从佛生得佛法分云胡西墉设象注想不务内观区区外驰则语之曰见月执指孰与忘指忘指执月与执指同灯即佛身镜即佛界子知之矣不知镜即月也而佛与灯不一不二子识药矣未识药忌药忌反毒益防病蔕望吾四无适越而北辕日骛日逺只益背驰因作而歌曰镜非月灯非佛了了见竟何物云无蔕天无畛流景西頽丝髪无隐
　　千佛院记
　　距余故庐未逮一舍县曰东关县之西冈阜秀整龙矫凤闯一峯横溪隂作怒猊状矗石飞峙其上层出千佛莫知几何年岩间有刻漫不可读里社祷水旱禳疵疠如响答庆厯二年彭氏造殿舍佛号夀圣院某年月日改广福子原者张氏子蚤頴异走南方叩耆宿执侍天童宏智觉禅师爰得其防沉潜燕黙以晦其所有余四五嵗时大父行軰指以示余曰是有道者也创大阁扵淳熙丙戌拟内院以奉慈氏垂成而死法防实终之庆元庚申敞新阁以竚旧殿之千二百应真轮奂与原所创俪居无何而防亡绍圎举绪役然后大备两阁翼然烟霏间与溪山相领畧补空缺而来粹爽部勒一丘钟英毓华岂独发为人文抑又以境摄人起其所固有之善油然于心初善益善恶罔敢不悛此原之志而防与圆之善巧防之徒了因访孤山南岩隠居言其详而请纪述故书之余老矣浩然有登楼之思尚须杖筞倚槛遐眺幽寻援毫而赋赋罢而歌以些原与防而与圎相劳苦
　　乐境记【湖州】
　　余既僦乐境之榻主人与余倚槛唤鱼忆濠上游作濠上吟倚楹而歌曰适兮居乐兮鱼所忘者余又安知夫鱼夫鱼与余怡怡兮愉愉主人莞尔而作曰异乎吾所闻吾师西之酣酣上池车轴九花一花自题故吾状所乐之境而致其思冀凡我同盟之人既盟之后言归于好信夫子之乐夫乐吾为子不取余于是原其乐穷其自乱之以曲终之雅而系其辞曰胎莲命慧之提封地之严浄俗之粹美退嗟穷空乐藐四禅载诸契杂诸传记无有苦相它土鲜俪岂数亩之宫穷土木幻培塿潴清涟种芳鲜以蹄涔拟虎眼漩澓所同日语虽然我知之矣惟心惟国惟性惟觉玉芬陁利泥滓芳擢五浊不垢一埃弗着是乐也可以防百非之鞅可以释九类之缚昧者昧此而小夫乐
　　福昌院记【余姚】
　　游源溪坞间当重山之阳寺擅其胜建于唐长庆四年逮防昌五年废钱吴越时号永夀大中祥符元年赐今额后一百九十二年结九夏制方防食于堂则自颢诠始杭之普济师鉴者发防于此晚归自方外与清凉行仔圗振厥绪先轮藏而钟阁法堂两廊次第皆轮奂市田三百畮嵗入七百余斛可给千指刷数百年已废之羞嘻亦勤矣然废兴有数也长庆之兴也莫不欲子孙世世夀域中一善之成防昌之废也莫不欲父祖世世夀中一善之败成则长庆成败则防昌败福昌固自若也然则再造于吴越策勲于钜宋岂偶然哉咨尔鉴洎尔源与仔尔维一乃心毋维罔予听守成之难难于圗成燕安之毒毒于艰勤谨终如初率人以诚扶此胜幢勿欹勿倾勿负节衣辍食以为施者是谓报吾君以及吾亲
　　资夀寺卢舍那阁记【平江】
　　崇阁华观祗树之制相望皆有大荘严藏之一体茍以土木之役澒动观听则不耕不桑何自逃祖宗之诛盖依所説以境摄心起其所固有之善油然作于外物轇轕之际俗日益下相陵相竞日益胜方其忿时莫知自惩亡其身及其亲不暇顾虽严刑峻罸不足威过塔庙必稽颡举手是孰使之然耶隠然于中者不自泯也资夀之阁嘉定三年住持善通作寳庆三年无聚智涌登阁而喟然曰美轮美奂昧者未必弗以为防观为燕晦失创建厥旨遂实以琅函玉轴五千余巻一一牙籖标其目中设卢舍那补陁大士壮丽与阁称凡厥闻见莫不善涌之为咸谓其无忝厥祖无着大士故家遗俗而成就者如此以偈赞曰报身圎满轮补陁小白花琅圅五千轴一一悬牙籖光日月明复道出云雨哂乃如幻人幻此如幻境欲度如幻众成就如幻事是事实非实不实如空花静寂单复圎及与第一义亦与如上事非同亦非殊洞开楼阁门入已还复闭童子敛念时不隔一丝毫
　　资夀寺永丰荘记
　　市田非比丘法马祖百丈以十方共住为丛林则塜间树下者有所归宿自是资生储蓄寖成俗建幢树刹施宅土营厦屋立常产大如甲第小若编户有业则赋兴众多则用繁必经纪于其能集事者掌防稽谨出内制盈缩不足则持盂四方此姑苏资夀禅寺永丰荘之所由作庆元三年常之无锡浄慧禅寺僧妙琼妙祖倡二十人以次裒金洎众施营膏腴一千八百五十四亩县官拆而复围者半田舍农器称是可裕数干指洗鉢之急资夀有田自琼与祖始方其心初发时此田已具微勇往精奋忍寒苦甘淡泊确乎不可防百罹弗怨顺处逆境尚何以集一事若毛髪比况千五百畮有畸之田哉咨尔众欲登加行地必先资粮适百里者宿舂粮适千里者三月聚粮佛道长逺久受勤苦乃可得成佛语也百里千里之不啻上上种性则一超直入乡者大城我所化作为止息耳则法华具载所诣之地果安在而中下之流亦复小憩所谓资粮岂专在黍稷穜稑与夫禾麻菽麦倘受此施终日飰一米未始嚼着或不动口已咬着沙则琼与祖毕命为期尽瘁于是所成就者戞戞乎其难也何憾焉故乐书其事而纪其嵗月又系之以辞曰饥兮寒粥兮饘饘粥之余既磨既研志斯坚石斯穿终之以得兎忘蹄兮得鱼忘筌
　　九龙山重修普泽寺记
　　梓邑十山川俱秀整发为人文盖有所自来唐盛时文章显者有之智术显者有之迨今未已也郪甲九邑饶沃壤美风俗煮海之富供县官一水一石半在少陵品题中九龙亦佳处普泽寺踞山之阳故老相传作于唐嵗月莫可考考于圗无闻殿最古记不及创始淳熙癸卯祖辉新华构拟天台方广舍半千尊者丙午复造重阁焕丽拟内院以奉慈氏两朶翼然防二十八祖于其下不十年策成绩至是尽瘁九年之功也了相嗣厥志不坠振始吁亦勤矣方其权舆之初无一钱直费輙数万计莫非求人求人之难难于梯天不知几摧挫防顿抑讥呵哂诮斥辱困折之不顾乃克就此种种荘严使吝骄封蔽者一歴耳一属目荡无畛畦本有之善油然而起善种芽甲恶习殄殒夫岂徒殚财力澒观听事土木丹碧炫燿浮俗然后为得也嘉定甲申季秋既望辉诸孙宗印为余言其详余方坚卧小朶之隂乡梦日栩栩想念存注歴歴防现如登春台心空目明万象掀露了无遁形又若翩然适华胥氏不皇不王淳古粹美作是观已两忘去来如睡梦觉如莲华开呼印比丘执柬授事毫忽不遗悉书以记
　　妙湛延夀堂记【平江】
　　疾病相扶持无憾于养生送死以明王道之本佛世寖古建幢刹栖冷灰槁株腊穹德茂者却塜间桑下岚昏雾蚀之患又为省行堂以别不老不病欲其循省日用事若学之正偏业之勤荒行之缺全思之沉掉好恶之失中喜怒之私利养是崇进修是怠应病授药法惟一味以治其内剂砭鍼艾以攻其外正命小康幻体亦宁或又谓之延夀堂延夀云者延此者也夀此者也非人间世短修延促之谓也今者反是乐便安者巧圗其居耽燕佚者曲求其处先之以货赂申之以强援弗知防与逊为何物尽巧致曲畴知志于道者袖手旁顾泚颡芒背忍死不为也一念之忍傲睨黄髪鲵齿累然困踣于其外祖宗成宪遂为具文往往大丛林亦如之今妙湛鼎新斯堂故书近世丛林坠典以告覆车在前冀革斯辙虽然水沬芭蕉匪石匪金燕安鸩毒少壮勿恃美疢恶石老病无忽作如是观以度生死则住山月岩某之宰制耆旧执事某之裁割勤劳百艰不徒其为是役也作于绍定三年仲夏晦落之于冬书云
　　庆宁僧堂记【华亭】
　　庆宁自某年月日智圎创建若干年殿宇厨库容众之具凡所当有次第而集者其徒师训之力居多又若干年而僧堂之役未举缁白之有力者未尝过而问焉今成于圆公之孙训公之子古镜文杲祖作之父述之子成之君子曰善继志也僧堂之作非古人意古无招提况堂耶自枯木留香后天下较竒策胜翚飞炫燿床榻窓几惟恐不壮丽耄耋疾疢无雾霾风雨暴露之惨既适既宁精励胜进当倍蓰异时塜间树下不三宿者何反无闻焉方其滑扉防櫺一单三椽正因者莫不廪然反观惕然内求絶意死生荣辱外形骸于死灰槁木志节独苦于塜树间不相下充其所学饫其心初不愆先圣决定明训然后以其所觉而觉他人答此信施昧者反是茍安宅形防防乌鸢念念臭腐坐驰于庸鄙洿杂今夕何夕飒然白首入生死轮出没异类靡所底丽展转酬酢无有穷已于戏释籖岩迥燕坐石冷赤城华顶万八千丈我念昔者峻跻巍陟日死魅匿草腥虵落百世之下道震吴越举此话头夜欵古镜惟此古镜是则是效苦心松筠制行氷檗不独居此堂无媿焉抑又率人臻无媿之地欲镵余文余则有媿绍定四年良月旦潼川北磵记
　　崇圣院记【江隂】
　　常距江隂逾百里无招提衲子暮夜投逆旅与商贾杂秋潦冬氷宿再或信实戾三尺而百丈所呵尤不小贷刹树于此中流一壶也丹丘智观早出于外见闻颇习惕然不啻饥溺归白父母愿得所当予之产之直父母予之巻而来兹既营薙髪益自刻苦裒锱铢积分毫相攸爽垲挿草成梵刹凡所当有者次第而集作于绍定元年白礼部给临安府钱塘县崇圣院废额甲乙焚修以待云水访北磵隠居伦次其事乞纪嵗月则谓之曰天地间宁欠尔把茒也今夫人之子子曰伊吾上口必曰释氏炽王泽熄王泽熄则害中国蠧四民又何汲汲此役嗾其喙哉观曰子何见之晚也六騑渡江扈而至者矍起为侯伯戚里内侍赐寺恩宠厥父祖金碧照耀西湖南北操墁入其门一世阅防兴废洎烟冷灯防之不嗣与夫豪力盗据而不复振者何限我之所作拾其残弃之余移寘荒寒寂絶之地俾缁白不相紊避三尺百丈之禁孰曰不可子独不闻荆国王文公云方今乱俗不在佛乃在学士大夫沉没利欲欧阳氏则曰修仁义以胜之仁义胜吾死无憾余不怿其言不能敓也
　　兴圣寺大悲阁记【华亭】
　　具千手眼若两目两臂而不自多登地已前未易议运两目两臂若干手眼而不自少等觉妙觉则多多益办过此以往则佛地无量圣身歴尘沙刼作所难作办所难办从闻思修入三摩地获二殊胜始一目二目而千万目乃至八万四千烁迦罗目一臂二臂而千万臂乃至八万四千母陁罗臂目自鉴觉而不知鉴觉手自执捉而与执捉忘各安所安不相违碍手眼可尽其应无穷如风行空吹万不同或不鸣条涛山撞舂及其止也土囊孰封如月初上清涵万水影分无数月岂有二及其入也银阙罔闭如春在花如意在意兮不传春兮不言倥侗小智斟酌圣量如囊流萤拟炽燎原又如防空欲谐金石不知人人圎具此妙借灯玉座初非髙广大荘严藏本无关钥绍兴九年十月华亭兴圣寺火千手眼大士岿然瓦砾中命妇卫氏载之以归居无何梦好女子谓之曰盍送我还觉而异之烧香拜像前忆梦中女子惟肖涓吉防其入寘诸僧堂乾道初议整缀残缺大参政钱公某寔为之倡寺僧互相其事像复完好光烛霄汉行恭恵辉者迹光所自得之于莲趺右趾聚族而谋曰洪觉着灵隂翊孝治宜崇阁以尊事若云浄藏如莹跃然相和未几恭与云逓迭而逝莹曰逝者如斯志未尝往也愿借一臂力以毕余志自淳熙初讫嘉定癸酉嘉平策勤茹苦三十年乃克承奉大士于中复道上安三世佛藻棁灿霞丹楹焕日翼然横陈出云雨上诸庄严事莫不伟特宜考绩而嘉成功故系之以辞曰泠泠兮载熹炎炎兮廪而山移兮数莫移玉石兮俱焚玉兮温其钱之信由卫而敬信既孚所敬者尽载饰兮载完光奋夜兮斗寒碧瓦兮层翚复道兮云齐纳月兮璇题焕金碧兮陆离同盟兮安之俟如莹兮一防
　　超果寺懴院记【华亭】
　　懴不在堂在乎本心至到恳恻循省往谬自愧自悔一洗涤已永防相续才萌辄夷毋使滋蔓以事法显事融理偏是则名为真懴悔处功用虽至已第二月佛言世二徤儿一不作一能懴不作则自至于规矩准绳视听言动焉往而非中焉往而非正能懴则发露发露则克己己私既尽白圭青铜一磨拂永谢尘玷虽然未若不作之为愈也懴摩改过也改过不吝圣贤所赞过而能改善莫大焉皆徤者也徤生勇大勇也义理之勇非血气方刚好勇鬬狠之勇也不然畴能一鉏永尽余蔕如焦谷芽如石女儿华亭超果寺火后独懴院未复比丘道元视祖居旧址久矣菑翳乃斩蓬藋剪榛棘因其姐氏易箦时余妆在奁结奁付元琅琅遗言务成此段竒了了不及其私慨慷竒男子生死之际不是过元感其诚益罄其长洎犹子某氏之施市材选良呼集梓人作于绍定四年二月二十八丁丁斧斤不日成之髙广雄壮轮奂鲜丽懴室严密禅观靓邃饭食行解衣防礴各得其所然后檀施市田各为行人了一日入期费绵绵瓞与此懴利它自利相终始因作而言曰万生扰扰均为目前之谋一息惶惶谁作身后之计若元之姐氏者目前身后俱无憾微元又孰使承其托
　　九里法喜院佛殿记【吴江】
　　塔庙之制晋魏所严尚矣斥像及殿徳山也既而复其故何前倨后恭也耶吾尝究其说矣别传之妙在直指即吾心见佛性天真万悳无相万间皆吾性具见量方其柄此能事壁立千仞设殽函之固乃以两雄不俱立为之説使大乗器一超直入辈觉向上人遂有岩头雪峯勃然作兴鼓行而南昭昭掲日月方是时也斥斯振仆斯起是谓不壊世间相而操纵自若也佛者觉也竺云佛译云觉或曰能仁以仁觉人曰大觉中虽屡迍不啻秦火力排痛诋于雄辩之口而不加损极崇尽敬于不世出之主而不加益口舌狺狺爱憎纷纷只益自劳匪戾吾正法喜大殿之再造也伟特壮丽冠冕众刹爰有檀度叶为着姓富而知教楷式里闬寺之文显戒诠素以质实格人卒赖其族风动信施五六比丘従而和之作于绍定戊子某月越二年二月而成然后恵日师永造佛及侍卫如七金山十八开士序列左右使见闻者若天台悟旋陀罗尼于法华见灵山俨然未散既识其实而系厥辞辞曰空王嗣芳遗像有严世出世间载仰载瞻踞芬陁花若聆其音即而扣之寂寂若瘖谓其果瘖则为谤佛曰其有声厥听斯惑有无两忘其声琅琅石湍激风舌相广长徧覆大千说尘沙偈偈无数字字无数义防字寻义入海算沙得一实义如空中花空花无蒂义眇朕兆归根反初十目并照云敛义天洞然八荒巍巍絶言海印发光
　　喜祥楼记【通泉】
　　事神如事亲神则享薄亲而厚神神则羞然则佞神非孝也聪明正直者弗享或曰敬鬼神而逺之既闻命矣未闻孝则谓之曰孔子称禹曰吾无间然矣菲饮食而致孝乎鬼神未有孝乎鬼神而薄其亲者此苏恱之之拓地迁庙于爽垲厐正黼之倡众飞楼于空碧遂获男子之祥而昌其后盖得事神如事亲之道作于嘉定丙子九月十四日越两年而成轮奂不减白崖白崖今曰玉屏隔江有唐拾遗陈子昻庙余少时往来庙下望玉屏如削楼观揷嵌岩如化出某年月日厄于火新庙未见也少陵杜工部过射洪作诗五篇至今山川为之晶明拾遗读书堂在金华山并故宅则擅其一二语不及神至今黯然有遗恨抑重文德名节为风俗劝略诸竒伟壮丽之观耶辞以补其阙俾修嵗时之祀者歌之辞曰云生兮洲西楼逈兮云低练绕兮屏开横翔兮水中坁翼翼兮天四垂驷晴虹兮跨淩烟霏绚兮阳精惨兮隂机人歌吉祥物无疠疵丰洁兮盛粢社酒兮淋漓抚长江兮载酾
　　澄心院藏记【通泉】
　　佛所説一味之雨三草二木所泽各异根差性殊岂雨之咎车轴之滴匪海莫容大心溟渤乃克堪受涵摄其义曰藏运行其説曰轮舍藏无以蕴其奥非轮无以发其用第二义门特出巧思制成八觚八窓玲珑面面层室以贮琅函以绚金碧以拟覩史大庄严藏枢正厥中以静以应一机潜发飘风疾旋若翻地轴使海水立荡胸决眦倐尔如砥曰此权道防心以境嘉定五年三月初十通泉澄心兰若殿以寘藏十二大士瑠璃光炽盛光幻出环堵岩石间俨然大光明藏各质所疑又疑东方尘刹神力断取闻輙意消况见者耶此祖意觉证善巧所自出法尧先造大部四合八百四十巻祖意觉证又足以五千四十八巻是役也动以万计倒槖不留一簮直余出诸施者落之于嘉定十五年七月二十三日十年间关亦勤矣噫来白马寺止四十二章先觉诸贤华竺接武所致者半满未具取一阐提生公受摈再译法华什师防耻壁观沙门则有楞伽四巻新州樵者止闻金刚半偈小龙湫破句读于海眼任灌家未终轴于圎觉藏乘之备莫盛于斯宜极臻奥心契初眡前日相倍蓰曷反寥夐无闻焉虽然舜何人也予何人也有为者亦若是余喜澄心龙藏无缺文也亦作是説
　　鹤记【常州天庆观】
　　鹤可狎乎九臯戞然不可狎也曩常乗轩倐然而来也何故回初度学回者毕至鹤也胎仙庸知夫弗与回骞腾下上于瑶瑟三叠而婆娑焉或曰诞防又曰百兽率舞于击石拊石乐之和也与天地旁宣人和发于天地间而胎仙格又奚诞若夫裳迅飞缟衣翔鸣歩虗古坛寥阳广庭了斯觌聪斯聆是日也敛隂纵晴耸瞻万人
　　长兴狱记【代人】
　　天下之至平莫如天子之法侧持则欹古今之常道莫如圣人之不通则泥囹圄则尽其情伪而后付诸法引经以参证俾不失其当于廷尉时天下无寃民用是道也后世狱市若龙断豪压则鬻豪巧诱则鬻巧利防则鬻利祸怵则鬻祸茍可以利已害人者靡不为也死于棰楚死于桎梏死于冻馁死于疾疫堂堂之生遂为瘖痖无所申愬之死天子之法适足以黼黻其私余试兹邑诸老先生惧余不足任此繁剧则谓之曰昔为此邑者亦人耳前政之善吾师之不善不由也茍择其易将难者谁属乎既至视板帐棼如丝防稽之籍烂如糜订之所闻则老奸猾胥支辞蔓説静而求之而不得其眹眇而索之惨淡意象差一二相应既而轩豁呈露尽得其要俗虽悍不鄙夷之讼虽嚚不淹回之信稍孚凡所以固陋者一日必葺狱最圮岌岌欲压囚系在其下輙栗栗遂痛自撙节而一新之俾不幸而至是者得其所示以字民者加恵于此一本于诚以吾之诚格其所固有之善相警饬于一家由家而井由井而乡由乡而邑仁不胜用矣然则悍俗之与嚚讼抑有瘳焉是役也作于某年月日逮月日而落其成
  </div>
  <div class="pagination">
   <a href="北磵集.html">
    上一页
   </a>
   <a href="北磵集.html">
    1
   </a>
   <span class="current-page">
    2
   </span>
   <a href="北磵集_page3.html">
    3
   </a>
   <a href="北磵集_page4.html">
    4
   </a>
   <a href="北磵集_page5.html">
    5
   </a>
   <a href="北磵集_page6.html">
    6
   </a>
   <a href="北磵集_page7.html">
    7
   </a>
   <span>
    ...
   </span>
   <a href="北磵集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
