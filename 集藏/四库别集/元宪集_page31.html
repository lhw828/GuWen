<!DOCTYPE html>
<html>
<head>
    <meta charset="UTF-8">
    <title>元宪集 - 第 31 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宪集 - 第 31 页/共 31 页</h1>
    <div class="content">　　天圣戌辰嵗余尝过候故内阁中山公始与公门友成上人者交臂于席间微言软音时落耳界自是数与之防而亟饮其和且慕其畸于人而不与人异也既而中山出守淝上师振锡而从之蔼然风期深入法乐一室金粟有施饭之缘四海彦威领弥天之对胜集未几宗工云亡孤云匪心飞鸟随翼背淮千里聿来上都庚午冬余茹忧去官屏处寰内思文恵然防足顾我于幽忧之中悲心所熏病膜如刮老龙死矣空成奓戸之惊泰山頽乎弥感负墙之旧敛容申悼徘徊久之示视世缘益足多者一日踵门告别且求赠言余曰儒家者流道诗书服人伦足矣安识夫方之外耶而又京师苾刍方以俗谛罪我将焉用之师曰不也尘劳之与道爱其缚均焉今夫诵贯花之书服界稻之衣崇布金之刹是种种者于我法乃捕鱼取具耳茍泥于此虽吾师犹阿焉彼求封之仁者何害今将相造乎忘言之地乃以言为病耶余感其勤因叙其所以而为之赠
　　谈苑序
　　故翰林杨文公大年在真宗朝掌内外制有重名为天下学者所服文辞之外其博物殚见又絶人甚逺故常时与其逰者辄获异闻竒説门生故人往往削牍藏弆以为谈助江夏黄鉴唐卿者文公之里人有俊才为公奬重防在外舍逮于成立故唐卿所纂比诸公为多余虽耳剽有年而求本未获前年春始得其稾于宗人秘书郎敏求袐书郎宣献公之令嗣宣献与杨为中表昆弟文采风尚皆一代之宗师绪立所传可谓审而无媿然按本録但杂抄旁记交错无次序好事者相与名曰谈薮余因为掇去重复分为二十目勒成一十二巻昔隋有杨松玠纪南北朝事巳着此号行于世今袭之将为后生所惑辄改题曰杨公谈苑其间有云公言某事云云者皆黄志也杨于国史自有传唐卿天圣中预修正史位太常博士直集贤院年未四十卒搢绅痛悼余昔与之善因详録之庆厯丁亥孟春中书后阁宋庠书右谈苑计二十类曰圣范曰徳量曰风节曰才品曰武干曰竒逸曰旧闻曰记异曰杂评曰事志曰正误曰名式曰书艺曰方技曰叙释曰僭乱曰豪侈曰恶戒曰戏谑曰夷纪共十二巻
　　王侍郎集序
　　夫古君子之治性情保纯白必有凝神寄适之地以完天守虽见异物莫得而迁焉故詹何老于饵鱼佝偻巧于承蜩承福以圬闻造父以御逹彼皆自得于内而不知老之将至尚书兵部侍郎太原王君之于诗也亦犹是焉惟君乐易清和肤敏肃给由咸平中名在秀牒声驰士林脱巾逢辰累课通籍推行缘饰皆本儒雅标尚所寄于诗尤邃台阁髦彦居多蕲向君亦操清机袭妙境求仁斯得不撄世务其间虽登高感别临年悼往或鞅掌官下或凄凉酒所春庚秋蟀之芳苕防莾之变莫不造兴端绪揣侔声色悲欣万态一纳于风什警音秀句随意所指其隽如破的其熟如奏刀当兹之时诚有三旌之招万钟之丰不吾易也故君兴逢掖至鸣佩补吏三纪黙焉难逮隠侯握臂南宫白首区区荣悴攻中焚和卒莫能缘忧端犯六腑者信其诗为蔽矣若夫指事之的切歌之婉媚众体参具余绚相鲜皆可以粉泽中情衣被来者至于玩而无斁味之逾防则啓巻者可知不待赞而显仆曩自童龀事君于无容之党优评定价均于蓍蔡及此承命且俾冠篇衔知感旧欣荣参半因辄推君之所以好逮名之所以立皆详言之亦康成谱诗之义也凡古律若干首离为若干巻列于左方云








　　元宪集巻三十五
　　钦定四库全书
　　元宪集巻三十六
　　宋　宋庠　撰
　　记
　　台州嘉祐院记
　　建塔庙散香华奉经典摄受妄迷而为功德有为者为之虽然佛灭度二千年世与法交相丧浊劫下根訹为愚冥非广示像法无以震动而倾骇之使趋善良神道化时叵得而已沙门长吉当兹世为功德者也初师以释子之秀来上都防译塲髙选义学僧敷演祖教名在籍右始与龙象为徒而觉华余光注射物境颇作歌诗杂拟辄自翼其宗由是益为人闻俄诏赐紫方袍号梵才大师胜流钦风多所延供乆之厌着谢去复山林之游岁在降娄始还台州州守悦其风虚净名庵以舍之惟师行严而身修寓旷而气安能示方便悦可大众居三年道益光明台人异焉捐金抵璧踵徃瞻事四方来者与麻苇俱乃辟精庐而肆之刊林衡镂岩椒棘如而堂猬如而庭者且数百筵朝薫夜祓供拟尤具九年复作一成台置大般若经三百篇及刻千劫佛像彼货与力不募自至弗可赀纪师复砭肤取血书维摩经质神为要又欲推慧命而广之乃谋于公卿大人于是龙图阁直学士南阳叶君倡始吁谋分缮宝典凡台阁方面知名士数十族丛喜迭舍参讫写庸阅三年台成约金奉像庋而安之黒白相趋距跃围绕以为去圣滋远有能驾其说植德于人令夫威神巍巍现前如亲炙面命不在是经乎因是经读诵悟入掊五缊泯空色搅万异为一眞其为福又可称量耶仆顷与师游乐其誓愿之就且枉锡顾我丐辞以永传因宣是义而偈之曰台屹而崇摧我慢而恭兮经华而精竦我怠而诚兮像严而显破吾魔而善兮报我四思常不灭而存兮师闻之谓余言为信若其营综之烈投施之众日月之谨大槩具之至夫笔不可文言不能宣者仆与师均寄一叹而已
　　缇巾集记
　　余防学为文尤嗜篇什而不能工也然性习所牵为之不已徃徃应和出诸公间辄为名公训奬【余与子京初试吏罢归中山刘公子仪见索近诗因各献一编他日刘公取当世文士古律诗作句图置斋中人不过一两聨惟余兄弟所作独占三十余联自是刘公深加训奬】虽叨课杂发亘以岁月然每自陋其辞未尝缀缉丛章坠稾亡逸颇多一日忽得新旧诗十余巻于几案间乃小儿充国等所次览之不觉掩口胡卢而笑谓之曰此燕石也与瓦甓无异虽缇巾什袭庸足宝乎命亟去之儿曹恳祈留于舍中弗广布也因取持橐近侍出入藩辅至守郑日所赋姑为限断兼以志拥旄之岁云凡五百余首勒成十二巻命曰缇巾集莒国公记
　　碑铭
　　成都府新建汉文翁祠堂碑铭
　　蜀之庙食千五百年不絶者秦李公冰汉文公翁两祠而已冰为蜀凿离碓遂悍水以漑所及常无旱年西人德之因言冰身与水怪鬭怪不胜死自是江无暴流蛟蜃怖藏人恬以生故侈大房殿岁击羊豕雉鱼伐鼓啸籥倾数十州之人人得侍祠奔走鼓舞以娯悦神祝已传嘏而后敢安翁之治蜀开学校以诗书教人澡熨故俗长长少少亲亲尊尊百姓顺赖其后司马相如王褒扬雄以文章倡张寛以博闻显严遵李仲元以有道称何武入为三公汉家号令典章赫然与三代等蜀有儒自公始班固言之旣详初公为礼殿以舍孔子及七十二子之像殿右庑作石室舍公像于中晩汉学焚有守曰髙朕能兴完之后人又作朕像进偶公室岁时长吏率掾属诸生奉笾豆饔醪荐于前防跽谨洁一再奠而退辞无敢不信焉冰以功公以德功易见德难知故祀虽偕而优狭异焉嘉祐二年余知益州徃款公祠至则区位湫偪埃蚀垢防不称所闻大惧礼益懈忽神弗临享其明年乃占学官之西正位鸠工弗亟弗迟作堂三楹张左右序及献庑大抵若干间布寻以度堂累常以度庭疏牕以快显壮阖以严闭采有青丹陛有级夷瓦密楝彊若棘若飞乃肖公像于厅间绘相如等于东西壁本古学之复莫若朕本今学之盛莫若枢密直学士蒋公堂故绘二公于其间皆配祠焉于是择日告成于神揖而升簠斚果湆脯脩纷罗而有容可以告防趋而降罍尊巾洗席燎竝施而不慁可以尽仪相者循循任者舒舒礼生于严广灵妥于闲寂故也噫自公之来蜀之人自视若邹鲁宋兴名臣钜公踵相逮于朝先帝时巨盗再作乱弄库兵争劒阁是时蜀豪英无一污贼者羣顽愁窘不容喘而灭非人好忠家知孝使然耶所使然者不自公欤传曰非此族也不在祀典公在之矣则是祠之作愿自余而古无俾壊息云祠之兴同尚之贤则转运使赵抃及提防刑狱使者凡三人赞辅之勤自通判军州事祝谘以降六人营董之劳自兵马都监毛永保而下二人咸画像于西厢列官里于石阴云铭曰公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼兮耽耽广庭直兮序岩岩吏奉承兮不哗神来格兮此其家俨羣贤兮竝陈公所教兮如其仁庖鱼脡兮俎肉鲜神来享兮憺蜿蜒公教在人兮无有颇蜀贤不乏分才日多俗祥顺兮孝慈公祀百世兮庸可知
　　连珠
　　连珠一首
　　山有楩梓之材居山者茇草而舍田有禾稷之实力田者半菽而饱廐有骥騄之乘掌廐者羸股而歩此所谓役于物者智不逮乎物也无木者有华榱之荫无田者有嘉縠之享无廐者有上驷之御此所谓役物者智包乎物也故君子逸于用德小人劳于用力
　　论
　　丙吉论
　　昔丙吉之相汉也出见死伤而不问见牛喘而问之人或讥焉吉曰人鬭相杀长安令京兆尹之职岁尽丞相课其殿最奏行赏罚而已丞相不亲小事非所以道路问也方春少阳用事未可暑恐牛近行用暑而喘此时气失节三公典调阴阳职当所忧是以问尔播厥前史着为话言流风未渝来者胥效余恐慕其名而失其实诳于前而惑于后也可无辩哉请举其畧万物纷错最灵者人二气休咎所感者政人和于下则天从于上政败于国则气沴于时孝妇就刑三岁为之不雨冤囚呼狱九夏以之降霜且匹庶存诚犹足感天地之怒而普率在御能无损阴阳之和由斯而谈则羣鬭死伤非小事也牛近而喘非精察也汉家之制丞相无所不统上则建道德明礼乐以辅天子次则秉法令申诏条以率百官下则省征徭恤鳏寡以绥万姓传曰天子之宰通于四海其是之谓乎非若占筮卜祝之流区区以阴阳为职也夫死伤横路是生杀之不禁生杀不禁是敎化之不立教化不立然后阴阳失其序阴阳失其序然后寒暑乖其方寒暑旣乖则万物皆失其性矣宁惟牛喘乎吉徒知暑近而失时不知政败而伤气徒知小事之不问不知庶职之已隳昔一人向隅堂上为之不乐一物失所隍中为之轸虑况僵尸蔽道生民絶命内无恻隐之志外无赏罚之令乃曰待岁尽以举殿最则冤滥之积所伤多矣愆伏之患其防后矣武王扇暍事非大惠而天下归其仁成汤祝网理非宏业而海内从其命若吉之意则二圣者不当于道路问也必谓一畜之喘可辨乎寒暑则良民之死反不害于阴阳斯益见慕燮理之虚名失弥纶之大要言无所据事无所稽玷经邦论道之猷取贵畜贱人之责诗曰白圭之玷尚可磨也斯言之玷不可为也其丙吉之谓乎后之者或以不撄物务为高不治政事为达生灵殄瘁移过于有司岩廊拱黙自安于高位晋魏而下清谈丧国者未必不源于是也可讥也哉故牛喘之祥由人事而来也为国者未有先寒暑而后敷政敎余又不知问喘之后欲何术以调之必若推精祲之源攷幽显之效解二气之相沴通四时之大顺非求之于政视之于民则无夫动天地而感阴阳平邦国跻仁寿今吉舍败政而不问而欲气之顺若虽臯伊弗能也见死命而不恤而望时之和若虽稷契弗能也舍本徇末何其悖哉
　　说
　　蚕说
　　里有织妇蓍簪葛帔顔色憔悴喟然而让于蚕曰余工女也惟化治丝枲是司惟服勤组紃是力世受蚕事以蕃天财尔之未生余则浴而种以俟尔之旣育余则饬其器以祗事尔食有节余则采柔桑以荐焉尔处不思余则弭温室以养焉尔惟有神余则蠲其祀而未尝黩也尔惟欲茧余则趣其时而不敢慢也尔欲显素丝之洁余则具缲盆泽器以奉之尔欲利布幅之德余则操鸣机密杼以成之春夏之勤发蓬不及膏秋冬之织手胝无所代余之于子可谓殚其力矣今天下文绣被墙屋余卒岁无褐缇帛婴犬马余终身恤纬宁我未究其术将尔忘力于我耶蚕应之曰嘻余虽微生亦禀元气上符龙精下同马类尝在上世寝皮食肉未知为冠冕衣裳之等也未知御雪霜风雨之具也当斯之时余得与蠕动之俦相忘于生生之域蠢然无见豢之乐熙然无就烹之苦自大道旣隐圣人成能先蚕氏利我之生蕃我以术因丝以代毳因帛以易韦防者不寒老者不病自是民患弭而余生残矣然自五帝以降虽天子之后不敢加尊于我每岁命元日亲率嫔御祀于北郊筑宫临川献茧成服非天子宗庙黼黻无所备非礼乐车服旂常无所设非供祀无制币非聘贤无束帛至纤至悉衣被万物女子无贵贱皆尽心于蚕是以四海之大亿民之众无游手而有余帛矣秦汉而下本摇末荡树奢靡以广君欲开利涂以穷民力云锦雾縠之巧岁变霜纨冰绡之名日出亲桑之礼頽于上灾身之服流于下倡人孽妾被后饰而内闲中者以千计桀民大贾僭君服以游天下者非百数一室御绩而千屋垂缯十人漂絮而万夫挟纩虽使蚕被于野茧盈于车朝收暮成犹不能给况役少以奉众破实而为华哉方且规规然重商人衣丝之条罢齐官贡服之职衣弋绨以示俭袭大练而去华是犹捧凷堙尾闾之深覆杯救昆冈之烈波惊风动谁能御之由斯而谈则余之功非欲厚啬身以侈物化势使然也二者交坠于道奚独怒我哉且古姜嫄太姒皆执子之勤今欲以一已之劳而让我过矣于是织妇不能诘而终身寒云







　　元宪集巻三十六
</div>
    <div class="pagination">
<a href="元宪集_page30.html">上一页</a><span>...</span><a href="元宪集_page26.html">26</a><a href="元宪集_page27.html">27</a><a href="元宪集_page28.html">28</a><a href="元宪集_page29.html">29</a><a href="元宪集_page30.html">30</a><span class="current-page">31</span>
    </div>
    <div class="pagination"><a href="index.html">返回目录</a></div>
</body>
</html>
