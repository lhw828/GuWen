<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 265 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 265 页/共 361 页</h1>
    <div class="content">又
楸垂落索槐吐花，溪女采莲童抱瓜。一年光景又将半，愈老愈知生有涯。
又
烟雨凄迷晚不收，疏帘曲几寄悠悠。一双蛱蝶来何许，点尽青青百草头。
又
生来骨相本酸寒，天遣沙头把钓竿。但称山人穉耳帽，敢希楚客切云冠。
又
鱼鳅群出天将雨，蛙黾争鸣草满庭。莫道归休便无事，时时衤发襫伴园丁。
又
幽鸟飞鸣翠木阴，小鱼游泳绿波心。满前好句无人领，堪笑寒窗费苦吟。
又
小阁凭栏望远空，天河横贯斗牛中。他年鼓角榆关路，马上遥看与此同。
又
幽鸟呼人出睡乡，层层露叶漏朝阳。临池只欲消残醉，无奈鹅儿似酒黄。
夏日幽居
赤日黄尘一点无，负山临水是幽居。爽如瑞露零仙掌，清似寒冰贮玉壶。孤艇过时惊
宿鹭，湿烟深处乱风蒲。翛然欲弃人间去，天际联翩谁与俱。
枕上
小疾知闲乐，微凉与睡宜。瞢腾如欲觉，展转复多时。四壁人声寂，疏帘日影移。诗
囊与药裹，一步不相离。
题望海亭亭在卧龙绝顶
瑞龙千丈何蜿蜒，苍鳞翠鬣翱江边。路达镜湖乃下驻，玩珠不去知何年。七州元帅权
画戟，全家终日楼居仙。霜笳一曲入银汉，碧瓦万叠浮岚烟。其间望海最杰观，疏豁坐占
蓬莱先。风云变化几席上，蛟鼍出没阑干前。手扪心房倚北斗，眼中万象俱森然。尚书唤
客共领略，远坊十里闻管弦。从容赋诗出妙思，超绝欲拍微之肩。主中有客垂九十，追逐
无路空自怜。夜阑客散公归院，笙歌隐隐在半天。向来老客今何处，菱唱三更起钓船。
露坐小饮
寂寂柴门闭嫩苔，门前有路走天台。近秋河汉西南落，欲雨风云东北来。旋摘甘瓜青
带蔓，新玉醴冷传杯。亦知野外无供给，且复相逢笑口开。
小憩卧龙山亭
山高风浩浩，堂豁海冥冥。绿李分猿嗛，苍苔堕鹤翎。松寒诗思健，茶爽醉魂醒。安
得丹青手，传摹入素屏。
晚凉
笛簟平铺八尺床，脱巾高卧对疏篁。近村得雨知何处，此地无风亦自凉。
夏日六言四首
退士自应客少，幽居不厌椽低。未说盘堆玉脍，且看臼捣金齑。
又
醉面贪承夕露，钓竿喜近秋风。借问孤舟何处，深入芙蕖浦中。
又
溪涨清风拂面，月落繁星满天。数只船横浦口，一声笛起山前。
又
我是百年遗老，埽空一梦浮名。未到终南二华，且入天台四明。
招客看山
今日清明宜看山，约君来上钓鱼船。微云点破尚堪恨，何况城中尘涨天。
舟中作
平生剩有烟波兴，钓濑时时小艇横。欲暮山光先惨淡，未秋河汉已分明。捕鱼时见连
江网，迎荻遥闻过埭声。想得今宵清绝梦，又携猿鹤上青城。
清暑
穿竹清我魂，散发吹我顶。虚窗听鸣蝉，小槛看汲井。埽地长物空，漱泉齿颊冷。厨
人具浆粉，童子鬻山茗。微云未必雨，且喜收树影。残书置不视，乐此清昼永。既夕即搒
舟，门外绿千顷。世事何足论，平生慕箕颖。
五月下旬大热晦日夜得雨明旦凉甚
一雨萧然洗睡昏，清晨屣履自开门。岂惟爽气生山袂，坐觉凉祑入发根。浦口鱼多来
野鹤，林梢果熟下山猿。吾庐清绝君知否，钓雪寒江不足言。
黄氏冲和堂
冲和堂中和气袭，堆笏满床群从集。宜州太史一纸书，百年笔墨犹山立。使君所学何
超然，要是胸中不负天。王畿奉使才廿日，忠厚风流天下传。国家多事民力困，正要设施
先百郡。但令一念与天通，河南南阳亦可问。
暴雨
苍龙挂东南，夭矫拿万仞。虽然杂云气，爪尾略可认。明日暴雨来，继以雷大震。平
地成江河，吞卷才一瞬。吾庐久倾坏，不压真堇堇。所欣焦页卒页中，一饱天不吝。余功到场
圃，草木皆绿润。萧然岸角巾，三叹抚庭楯。
书意三首
策蹇若华驷，歠漓如上尊。人皆可尧舜，身自有乾坤。逢客亦共语，无人还闭门。千
年道术裂，谁复见全浑。
又
养生慕黄老，为治法唐虞。耆寿缘忧惧，危亡坐燕娱。大川宜利涉，蔓草戒难图。退
士惟身虑，铭膺岂敢无。
又
委顺天知我，经营鬼笑人。定知穷至死，敢恨病经旬。爱酒陶元亮，还乡贺季真。扁
舟吾事毕，遗世亦遗身。
浴罢
浴罢淡无事，出门随意行。相如知渴减，叔宝觉神清。新月参差影，残蝉断续声。踌
蹰遂忘去，风露欲三更。
水乡泛舟二首
终朝流汗浃衣眅，怅望何时枕簟秋。作雨未成徒益热，举杯不醉更添愁。悲歌易水轻
燕侠，对泣新亭笑楚囚。别有生涯君会否，烟波无际弄孤舟。
又
赤日黄尘不自聊，泛溪且用沃枯焦。隔林犬吠村墟近，掠面风来酒力消。远火微茫知
夜绩，长歌断续认归樵。扁舟不尽凌风兴，却著青革奚踏野桥。
闲咏
平生到处足间关，天遣残年乐故山。社日连村餍酒肉，丰年无盗伏茆菅。秋来梁燕将
雏去，雨过林鸠唤妇还。我亦葛衣新浴罢，为君满意说清闲。
江楼夜望
江楼百尺倚高寒，上尽危梯宇宙宽。秋近渐看河落角，天回更觉斗阑干。茫茫浦口烟
帆远，坎坎城头漏鼓残。要得故人同蹑屐，一尊相属话悲欢。
连日作雨苦热
天地一气尔，阴阳司阖开。郁蒸以为雨，回薄以为雷。久郁无所泄，造化安在哉。方
其欲雨时，虽天不能回。此岂降自天，其实有自来。所以屈宋辈，千载有余哀。
门外追凉
羽扇纶巾一味凉，旷怀非醉亦非狂。横林点点暮鸦集，平垄离离新稻香。山月出时闲
弄影，水风清处旋移床。学仙到此无余说，更觉金丹堕秕糠。
夏夜泛溪至南庄复回湖桑归
不求奇骨可封侯，但喜枯肠不贮愁。数点残灯沽酒市，一声柔橹采菱舟。元知泽国偏
宜夜，已就天公探借秋。归过三更风露重，纱巾剩觉发飕癮。
雨后殊有秋意
天地新秋入苦吟，诗书万古付孤斟。爱君忧国孤臣泪，临水登山节士心。只叹鼻端无
妙斲，岂知弦外有遗音。剡中胜践今犹昔，安得高人支道林。
寓规三首
百疾皆有源，虽愚犹自知。惟其忽不念，所以悔莫追。微隙为无伤，一坏谁能支。宴
</div>
    <div class="pagination">
<a href="陆放翁全集剑南诗稿渭南文集_page264.html">上一页</a><span>...</span><a href="陆放翁全集剑南诗稿渭南文集_page260.html">260</a><a href="陆放翁全集剑南诗稿渭南文集_page261.html">261</a><a href="陆放翁全集剑南诗稿渭南文集_page262.html">262</a><a href="陆放翁全集剑南诗稿渭南文集_page263.html">263</a><a href="陆放翁全集剑南诗稿渭南文集_page264.html">264</a><span class="current-page">265</span><a href="陆放翁全集剑南诗稿渭南文集_page266.html">266</a><a href="陆放翁全集剑南诗稿渭南文集_page267.html">267</a><a href="陆放翁全集剑南诗稿渭南文集_page268.html">268</a><a href="陆放翁全集剑南诗稿渭南文集_page269.html">269</a><a href="陆放翁全集剑南诗稿渭南文集_page270.html">270</a><span>...</span><a href="陆放翁全集剑南诗稿渭南文集_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
