<!DOCTYPE html>
<html>
<head>
    <meta charset="UTF-8">
    <title>临川文集 - 第 7 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 7 页/共 101 页</h1>
    <div class="content">　　送惠思上人
　　黄鹤抚四海翻然落中州一听笙与镛低囘如有求飞鸣阿阁上好与鳯皇游顾怜鲁东门无事反悲愁歳晏忽惊矫问胡不少留因知网罗外犹有稻粱谋
　　老景【哀古人名】
　　老景春可惜无花可留得绕屋楮先生萧萧何所直每嫌桞浑青追怅李太白多谢安石榴向人红蘂拆
　　杂咏八首
　　万物余一体九州余一家秋毫不为小徼外不为遐不识寿与夭不知贫与賖忘心乃得道道不去纷华近迹以观之尧舜亦泥沙庄周谓如此而世以为夸
　　二
　　神龙豢可致猛虎扰亦留变生父子间上圣不能谋常情在欲得义养或成仇他人恩更轻患祸信难周
　　三
　　古风致逊悌斑白见尊优薄俗谬为恭独在势权尤伏波迷俯仰爱礼坐成仇龂龂洙泗间岂是老者羞
　　四
　　羔豚窘虎豹鸠雀穷鹰鹯巧者具机弋鸷猛还拘挛论功莫如神论大莫如天悲哉区区人乃欲逃其间
　　五
　　黄雀死弹丸厥辠在啄粟翠鹄不近人何为亦穷辱材为世所利髙下同僵仆能逃天地间蠛蠓无不足
　　六
　　闗雎后之淑棫朴王之明兔罝尚好徳况乃公与卿所以彼行苇敦然遂其生谁能弦且歌为我发古声
　　七
　　召公方伯尊材亦圣人亚农时惮烦民听讼甘棠下嗟今千室长已耻问耕稼弹琴髙堂上欲以世为化
　　八
　　任公蹲海濵一钓饱千里用力已云多钩缗亦难理巨鱼暖更逃壮士饥欲死游鯈不可数空满沧浪水
　　张良
　　留侯美好如妇人五世相韩韩入秦倾家为主合壮士博浪沙中击秦帝脱身下邳世不知举国大索何能为素书一巻天与之谷城黄石非吾师固陵解鞍聊出口捕取项羽如婴儿从来四皓招不得为我立弃商山芝洛阳贾谊才能薄扰扰空令绛灌疑
　　司马迁
　　孔鸾负文章不忍留枳棘嗟子刀锯间悠然止而食成书与后世愤悱聊自释领略非一家髙辞殆天得虽微樊父明不失孟子直彼欺以自私岂啻相十百
　　诸葛武侯
　　汉日落西南中原一星黄羣盗伺昬黒聨翻各飞扬武侯当此时龙卧独摧藏掉头梁父吟羞与众争光邂逅得所从幅巾起南阳﨑岖巴汉间屡以弱攻强晖晖若长庚孤出照一方势欲起六龙东回出扶桑惜哉沦中路怨者为悲伤竖子祖余防岂能走强梁
　　读墨
　　谁为尧舜徒孔子而已矣人皆是尧舜未必知孔子伯夷不辱身栁下援而止孔子尚有言我则异于是兼爱为无父排斥固其理孔墨必相用自古宁有此退之嘲鲁连顾未知之耳如何蔽于斯独有见于彼凡人工自私翟也信竒伟惜乎不见正遂与中庸诡退之醇孟轲而駮荀扬氏至其趣舎间亦又蔽于巳化而不自知此语孰云俚咏言以自警吾诗非好诋
　　读秦汉间事
　　秦徴天下材入作阿房宫宫成非一木山谷为穷空子羽一炬火骊山三月红能令扫地尽岂但焚人功
　　幽谷引
　　云翳翳兮谷之幽天将雨我兮田者之稠有绳于防兮有畚于沟我公不出兮谁省吾忧日晖晖兮山之下歳则熟兮收者橆吾收满车兮弃者满筥谁吾与乐兮我公燕语山有木兮谷有泉公与客兮醉其间芳可搴兮甘可漱无壮无穉兮环公以笑公归而醉兮人则喜公好我州兮殆其肯止公归不醉兮我之忧岂其不怿兮将舎吾州公一朝兮去我我岁岁兮来游完公亭兮使勿毁以慰吾兮岁岁之愁
　　明妃曲二首
　　明妃初出汉宫时涙湿春风脚垂低佪顾影无顔色尚得君王不自持归来却怪丹青手入眼平生几曽有意态由来画不成当时枉杀毛延寿一去心知更不归可怜着尽汉宫衣寄声欲问塞南事只有年年鸿鴈飞家人万里传消息好在氊城莫相忆君不见咫尺长门闭阿娇人生失意无南北
　　二
　　明妃初嫁与胡儿氊车百两皆胡姬含情欲説独无处传与琵琶心自知黄金捍拨春风手弹看飞鸿劝胡酒汉宫侍女暗垂泪沙上行人却回首汉恩自浅胡自深人生乐在相知心可怜青冢已芜没尚有哀弦留至今
　　桃源行
　　望夷宫中鹿为马秦人半死长城下避时不独商山翁亦有桃源种桃者此来种桃经几春采花食实枝为薪儿孙生长与世隔虽有父子无君臣渔郎漾舟迷逺近花间相见因相问世上那知古有秦山中岂料今为晋闻道长安吹战尘春风囘首一霑巾重华一去宁复得天下纷纷经几秦
　　食黍行
　　周公兄弟相杀戮李斯父子夷三族富贵常多患祸婴贫贱亦复难为情身随衣食南与北至亲安能常在侧谓言黍熟同一炊欻见陇上黄离离游人中道忽不返从此食黍还心悲
　　叹息行
　　官驱羣囚入市门妻子恸哭白日昬市人相与説囚事破家劫钱何处村朝廷法令亦寛大汝辠当死谁云寃路傍年少叹息汝正观元元之子孙
　　送春
　　武陵山下朝买船风吹宿雾山花鲜万家笑语横青天绮窻罗幕舞婵娟小鬟折花叩船舷玉琖冩酒醻金钱朱甍飞动浮云巘天外筦箫来宛转断桥人行夕阳路楼观瑠璃影中见酡顔未分骅骝催烛入坐客犹徘徊岂知阊阖门边住春尽不见芳菲开日月纷纷车走坂少年意气何由挽洞庭浪与天地白尘昬万里东浮眼黒貂裘敝归几时相见緑树啼黄鹂荣华俯仰忧患随命驾吾与髙人期
　　兼并
　　三代子百姓公私无异财人主擅操柄如天持斗魁赋予皆自我兼并乃奸回奸回法有诛势亦无自来后世始倒持黔首遂难裁秦王不知此更筑懐清台礼义日已偷圣经乆堙埃法尚有存者欲言时所咍俗吏不知方掊克乃为材俗儒不知变兼并可无摧利孔至百出小人私阖开有司与之争民愈可怜哉














　　临川文集巻四
　　钦定四库全书
　　临川文集巻五　　　　　宋　王安石　撰古诗
　　和吴御史汴渠
　　酬王詹叔奉使江南访茶利害
　　酬王伯虎
　　答虞醇翁
　　送潮州吕使君
　　寄曽子固二首
　　虎图
　　次韵信都公石枕蕲簟
　　和吴冲卿雪
　　和冲卿雪诗并示持国
　　送石赓归宁
　　送张拱微出都
　　寄题睡轩
　　冲卿席上得作字
　　塞翁行
　　白沟行
　　河间
　　陈桥
　　澶州
　　和吴御史汴渠
　　郑国欲弊秦渠成秦富彊本始意已陋末流功更长维汴亦如此浚源在淫荒归作万世利谁能弛其防夷门筑天都横带国之阳漕引天下半岂云独荆扬货入空外府租输陈太仓东南一百年寡老无残粻自宜富京师乃亦窘盖藏征求过夙昔机巧到莛芒御史闵其然志欲穷舟航此言信有激此水存何伤救世讵无术习传自先王念非老经纶岂易识其方我懒不足数君材仍自强他日听施设无乃弃篇章
　　酬王詹叔奉使江南访茶利害
　　余闻古之人措法贻厥后命官惟贤材职事又习狃止能权轻重王府则多有岂尝其子而为民父母当时所经营今十已毁九其一虽幸在漂摇亦将朽公卿患才难州县固多苟诏令虽数下纷纷谁与守官居甚传舎位以声势受既不责施为安能辨贤不区区欲捄弊万谤不容口天下大安危谁当执其咎劳心适有罪养誉终天丑岂惟祖子孙教戒及朋友贵者大其领诗人歌四牡至尊空独忧不敢乐饮酒哿矣富阡陌哀哉此无糗乡闾人所懐今或弃而走岂无济时术使尔安畎亩故今二三公戮力思矫揉永惟东南害茶法盖其首私藏与窃贩犴狱常纷纠输将一不足徃徃死鞭杻贩陈彼杂恶强卖曽非诱已云困闗市且复搔林薮将更百年弊谓民知可否出节付羣材询谋欲经乆朝廷每若此自可跻仁寿因知从今始渐欲人财阜吾宗恢竒士选使自朝右聪明谅多得为上归析剖王程虽薄遽邦法难卤莽愿君博谘诹无择壮与耉余知茶山民不必生皆厚独当征求任尚恐难措手孔称均无贫此语今可取譬欲轻万钧当令众人负强言岂宜当聊用报琼玖
　　酬王伯虎
　　吾闻人之初好恶尚无朕帝与凿耳目贤愚遂殊品尔来百千年转化薄愈甚父翁相贩卖浮诈谁能审睢盱猴缨冠狼籍防穴寝沧海恐值到谁论鱼鼈淰鸮声虽云恶革去在食葚嗟谁职教化独使此风稔恬观不知救坐费太官廪予生少而戆好古乃天禀念此俗衰壊何尝敢安枕有时不能平悲咤失食饮唯子同我病亦或涕沾衽谓予可告语宻以诗来谂烂然辞满纸秋水濯新锦穷观何拳拳静念复凛凛贱贫欲救世无宁犹拾沈説穷且版筑尹屈惟烹饪逢时岂遽废避俗聊须噤徂年幸未暮此意可勤恁
　　答虞醇翁
　　辍学以从仕仕非吾本谋欲归谅不能非敢忘林丘临餐耻苟得兾以尽心醻万事等画墁虽勤亦何收扬扬古之人彼职乃无忧感子抚我厚欲言秖慙羞
　　送潮州吕使君
　　韩君掲阳居戚嗟与死隣吕使掲阳去笑谈面生春当复进赵子诗书相讨论不必移鳄鱼诡怪以疑民有若大颠者髙材能动人亦勿与为礼听之汩彛伦同朝叙朋友异姓接防姻恩义乃独厚懐哉余所陈
　　寄曽子固二首
　　严严中天阁蔼蔼层云树为子望江南蔽亏无行路平生湖海士心迹非无素老矣不自知低佪如有慕伤懐西风起心与河汉注哀鸿相随飞去我终不顾
　　二
　　崔嵬天门山江水绕其下寒渠巳胶舟欲徃岂无马时恩缪拘缀私养难乞假低佪适为此含忧何时冩吾能好谅直世或非诡诈安得有一防相随问耕者
　　虎图
　　壮哉非罴亦非防目光夹镜当坐隅横行妥尾不畏逐顾盻欲去仍踌躇卒然我见心为动熟视稍稍摩其须固知画者巧为此此物安肯来庭除想当槃礴欲画时睥睨众史如庸奴神闲意定始一扫功与造化论锱铢悲风防防吹黄芦上有寒雀惊相呼槎牙死树鸣老乌向之俛噣如哺雏山墙野壁黄昬后冯妇遥看亦下车
　　次韵信都公石枕蕲簟
　　端溪琢枕緑玉色蕲水织簟黄金纹翰林所宝此两物笑视金玉如浮云都城六月招客语地上赤日流黄尘烛龙中天进无力客主歊然各疲剧形骸直欲坐弃忘冠带安能强修饰恃公寛贷更不疑箕倨岂复论官职笛材平莹家故藏砚璞拗清此新得扫除堂屋就隂翳公不自眠分与客知公用意每如此真能与物同其适岂比法曹空自私却愿天日长炎赫公才卓荦人所惊乆矣四海流声名天方选取欲扶世岂特使以文章鸣深探力取常不寐思以正议排纵横奈何甘心一榻上欲卧颍尾为洁清贤愚劳佚非一轨顾我病昬惟未死心于万事乆翛然身寄一官真偶尔便当买宅归偃休白髪青山如愿始看公勠力就太平却上青天跨箕尾
</div>
    <div class="pagination">
<a href="临川文集_page6.html">上一页</a><span>...</span><a href="临川文集_page2.html">2</a><a href="临川文集_page3.html">3</a><a href="临川文集_page4.html">4</a><a href="临川文集_page5.html">5</a><a href="临川文集_page6.html">6</a><span class="current-page">7</span><a href="临川文集_page8.html">8</a><a href="临川文集_page9.html">9</a><a href="临川文集_page10.html">10</a><a href="临川文集_page11.html">11</a><a href="临川文集_page12.html">12</a><span>...</span><a href="临川文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
