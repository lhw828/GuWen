<!DOCTYPE html>
<html>
<head>
    <meta charset="UTF-8">
    <title>张燕公集 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 11 页/共 17 页</h1>
    <div class="content">　　天祚圣唐啓我明主大哉皇帝与天同矩天乎盖之地乎载之阳和化育懐生赖之孝乎惟孝告成乎天灵坛神岳思皇嘏焉皇哉皇哉胡可舍旃大君受命景云来翔流天泛日烂漫成章稽诸瑞典昔祚轩皇而今表圣土徳以昌西戎逺国畏君之灵古称即叙今乃来庭帝女是降其従如星天人偃革以迄太宁北胡狙犷狃扵征伐帝初歴试防彼穷髪懐哉好音稽颡天阙遐哉大同天子之功
　　上党旧宫述圣颂
　　维开元十有一祀正月皇帝展仪于河东挟右太行留宴上党整兵耀武入于太原设都建颂以崇王业南辕汾脽祈谷后土天清日润神歆如答三月庚午饮至长安六军解严四方和防迩观法象遐咏徳泽大虞巡之典修美汉祠之礼举人心翕而一变神物效而无方于是邠王臣守礼寜王臣宪申王臣范薛王臣业献书扵内开府仪同三司臣憬尚书臣晙臣象先臣颋御史大夫臣漼抗疏扵外佥曰陛下受天厯数稽圣典谋道贯三灵仁育万类扫隂沴而覩日开辟之功也尊文考而御天帝王之孝也天以陛下为子人奉陛下为君万殊之福祈应毕臻三代之风颂声咸作今潞人懐代邸诛泗亭采圣瑞建石将表潜龙之馆勒启圣之图勤亦至矣陛下推而不报其何以下塞众望上对神休哉臣闻天之所启人之欣戴必慿睿圣懿之徳元命真符之纪功业见乎变徳施加乎时徳厚者施溥功者应速或阶晦以彰或由难而昌盖生其徳之谓天授其时之谓命天有成命其可没乎陛下昔居是州也紫云在天神光照室白鹿来扰黄龙上升陇出仙洞而神鱼跃山开禅穴而灵钟韵謡言合防巨迹引途嘉李傍连神蓍自起当此时也金石预变狱颂先归政殷六府人重五教陶无窳器渔有让泉神而化之人不知力昔龙负图而大舜登狼衔钩而后殷昌元珪锡扵夏禹赤伏归扵汉光犹言先运吐符希代称寳未有穷祥极瑞俶傥异如今之至者矣若贶集而不彰则神心不悦鸿业成而不赞则祝告无闻是掩天休而盖圣徳也臣子之罪将何解焉愿听潞人以扬丕烈帝曰徃者中宗违代国步微艰天祚我唐大命集于睿宗大圣真皇帝朕畏天将命不敢怠遑其干符坤珍皆先圣之余福朕何力之有焉然重违昆弟公卿之请抑以敬从无为虚美重朕不徳也羣臣逰圣荡莫能名约乎旧史敢颂成绩曰
　　帝徳广运乃圣乃神天祚圣兮唐虽旧邦其命惟新再受命兮帝初正人降居上党天下徃兮黄龙昼见攀天而上九五象兮帝适于野紫云之下求必在兮帝寝于堂变龙有光观者骇兮天迹星謡木连蓍立总神异兮灵钟化穴缟鹿赤鱼可诡异兮上天无声托类附形觉悟人兮圣皇斋栗在得戒失照事神兮皤皤潞老乐我王道爱旧宫兮赫赫颂功与天比崇摅无穷兮
　　答制
　　徃者中宗违代国步微艰天祚我唐大命集于睿宗大圣真皇帝朕以寡昧嗣守丕业防奉遗训不敢怠荒至天地休徴人神灵贶皆先帝圣徳之余庆朕何力之有焉至若登太行留上党颂功业建都畿休兵太原为农脽上并国之典礼朕奉而行之何足称者而羣臣固请纪颂众心难违卿藻思菁华扬过其实自视虚缺为媿尤多
　　皇帝在潞州祥瑞颂十九首奉勑撰
　　日抱戴
　　皇帝初临潞州景龙元年四月二十有七日其日日抱戴颂曰
　　日告帝符王起乗土重光五色四方之主或抱或戴气华晖妩大明经天岂忘忠辅
　　月重轮
　　皇帝临潞州景龙元年七月十有四日夜月重轮颂曰维帝潜徳受天眷命月之重轮示我金镜璧彩内澈环规外映君心用明神道协庆
　　赤龙
　　皇帝临潞州景龙二年四月二十五日防事据按假寐百姓白鹤观道士宋大辨等三十余人同见赤龙在案颂曰
　　圣寐无体神融气涣蜿然赤龙垂首据案昔有王媪预覩兴汉今此潞人亦兆灵观
　　逐鹿
　　皇帝景龙二年二月二十有八日巡属县至潞河有鹿奔走渡河水深三丈帝驰鞭逐鹿水不及马鞯应时获鹿司戸叅军崔弼随帝而涉才入数步马溺焉颂曰王者之畋必有天佐逐鹿深水乗跃而过不失其驰舍矢如破后骑没溺乃验灵迹
　　嘉禾
　　皇帝临潞州景龙二年八月二十有五日长子县界内有嘉禾合穂颂曰
　　灵气滋液嘉禾族生或分九穂有合双茎昔效唐叔归功太平今于歴试抽此徳萌
　　黄龙
　　皇帝临潞州景龙二年九月五日黄龙见于州城东五里伏牛山南冈迟留乆之观者如堵颂曰
　　黄龙二精五方之长在田而见文明厥象轩图瑞来夏匮妖徃惟徳可应恃神难誷
　　羊头山北童謡
　　皇帝临潞州景龙二年九月已后尝有童謡云羊头山北作朝堂其州南六十里有羊头山颂曰
　　荧惑降精是为天使防合龆龀讴謡街市通贤妙识采断来事山北朝堂此明天位
　　仙洞
　　皇帝临潞州襄垣县北有仙洞忽然自开十数里仙乳灵液凝膏注玉颂曰
　　慿乗山穴应吴建号襄垣洞开神亦我报玉膏滴沥石巷幽奥天将祐之隂灵启道
　　大王山垒
　　上党记禹治水而登此山因名焉魏书云望气者言其山有天子气故太武垒石为三欲以厌之颂曰
　　昔望兹山当出天子太武心忌压以军垒地气虽废河清有俟三百余年圣人方起
　　疑山凿断
　　上党记后魏太和末孝文帝自代幸洛见此山有伏龙疑而不进遂断山东麓以厌之其断处犹存因名疑山颂曰
　　王命必有厌胜多无不徴縁错虚役丹徒旧山伏气今圣灵符魏虽穿凿能违天乎
　　赤鲤
　　皇帝景龙三年三月巡属县至襄垣南漳水上有赤鲤鱼腾跃颂曰
　　龙或鱼服鲤同国姓跃泉将飞告我天命鳞昭武徳翼赞兴庆昔去随仙今我迓圣
　　黄龙再见
　　皇帝临潞州景龙三年六月十五日黄龙再见于伏牛山颂曰
　　蜿蜿黄龙既见将跃气动云绕精流电烁文明刚健妩媚纎弱万物覩焉圣人其作
　　紫云
　　皇帝临潞州景龙三年九月九日与羣官壶口山界坐其时东北有紫云翩翩而来光彩照日明日上党县丞王敬賔等白刺史刘懐一并启皇帝请上状奉教不许颂曰
　　天临壶口露座山眉紫云来覆如盖如帷毕景不灭含风自持一人有庆兆民赖之
　　李树
　　皇帝临潞州延唐寺有李树连理皇帝亲自验见之御书额焉颂曰
　　李兴帝族寺牓延唐异枝同榦双名合祥花转瑶萼子缀珠光本支百代永永蕃昌
　　神蓍
　　皇帝临潞州景龙三年九月十有五日召百姓韩拟礼蓍筮卦未成而一蓍翘立拟礼曰此天人之瑞洎帝践阼授拟礼逰撃将军长上折冲颂曰
　　纎纎灵蓍下有伏龟天生神物以决狐疑一蓍特起自天立之无卦之卦告帝之期
　　金桥
　　金桥在潞南二里常有童謡云圣人执节度金桥皇帝景龙三年十月二十有五日由此桥朝京师颂曰出郡二里横路金桥圣人南度驷马西朝运及诛吕时当换尧却寻后事一合童謡
　　紫气
　　皇帝临潞州景龙三年十月二十有五日还京后州内所居寝堂有紫气七日不散
　　王徃京国倾城恋惋紫气浮宫七日不散斐亹牕户轮囷台观都人系心瞻仰云汉
　　大人迹
　　皇帝从临潞州还京后其宅内及州街并有大人迹长二尺五寸自东而西布武相继颂曰
　　百神从王一举西适众观空廨聮步云迹蹑似郊媒痕同雷泽旷古竒事存乎帝籍
　　神人传庆
　　皇帝唐隆元年六月二十日夜除妖孽后其明日州佐吏索崇嗣于州南门外闻空中有人云临淄王诛韦氏相王得天下其崇嗣告长史裴思裴思以妖惑罪之禁锢累日逢其月二十一日赦到获免案牍犹存
　　天帝下席承韦干命王赫斯兴拨乱反正撃凶尊主一麾大定神人相欢肸响传庆
　　开元正厯握干符颂
　　客有嘲臣曰圣主正新厯握干符百寮赓歌以美时六合鼔舞以颂徳先生独宴黙书阁舍翰词林奚其为防儗也臣应之曰斗水不能评巨壑之量隙光未足议大明之体何者见褊而守隘也握干符者不谓执天命与执天命者非夫广徳休厯交相表里况命者夫子之罕言也焉可偏赞而总握符之盛哉如作者略大本举小节不亦仲尼之门所听莹也是以洞思干虑乆难其述客无异焉客曰请终余论粤若我大唐庆始白云道升紫气属汉东失驭淮南不返髙祖举晋阳之甲戡定闗西太宗因傒后之师削平天下髙宗收图海外检玉封中九域黎人重代饮泽虽鸣鸑改号神龙中兴周鼎归唐圭祀夏中宗违代嬖防窥国于是乎圣上起藩邸入钩陈一麾水心羣凶泥首崇复大圣越践少阳受禅当宁而光大前烈垂统拜璧而慎宁后嗣四海有覆盂之安百代无委裘之隙是之谓圣人握符之大寳也四星入辅五将出御倚礼乐为国计仗仁义为军势英贤集殿而文教成干戚舞阶而武功振敬让光于九族孝慈行扵万宇碛嶂西南渤瀚东北织皮火毳暍炎山汚热海向风来王黒貂駮骏浮天溟絶氷漠连嵗献欵鸟兽无猜人之意草木无不逹之气升中于天比天同贵是之谓圣人握符之大政也歴试上党黄龙飞天入清中禁白虹指日瘗汾脽寳鼎见柴岱宗卿云蔚非应事而呈瑞者虽多狎而不纪矣是之谓圣人握符之大祥也以数推气以气定朔以星殷时以闰成嵗考星闰而革疏度置嵗差而辨误日立大衍之纪参大浑之晷合钟律之声极鬼神之情是之谓圣人握符之大厯也若夫仁圣根扵内菁华发于外祥兆秘扵前謡防灼于后自然之理也彼洛下闳者汉太初时一巧厯耳云后八百嵗当差一日有圣人正之斯人也抑将露才扬术预证来圣有耆旧之传记无史防之明文然至隋之开皇及麟徳圣厯三家创法一引为徴约之年代则邻近稽之图箓则暧昧未有如新厯之昭昭者矣在昔唐虞之际以斗精受命者七人得四均间气而生者又二十八人所谓三十五际者也禹以金徳王故夏后之有天下也生数四百年契以水徳王故殷人之有天下也成数六百年稷以木徳王故周人之有天下也成数八百年伯益之命中天而尧族以火徳乗之故汉室之有天下也生数再及二百年其间距王而兴不能复大禹九州之迹及胜残百年之命者皆五神之余气也咎繇降徳皇唐复兴土精应王厚徳载物生数五百成数千年命厯有归此其大较脩徳増祚与天无穷转筭之徒莫能究也纬以入元三百四嵗为徳运七百六十嵗为代轨千五百二十嵗为天地出符四千五百六十嵗为七精返初天人相应合若符节自尧典命羲和修重黎之旧理颛顼之厯上元甲子千五百余嵗得孔圣而春秋之厯序暨开元十二年甲子凡三千四十嵗遇圣上而大衍之厯兴是时也土徳入生数之元天命当出符之防信矣伏惟圣上聪明文思道徳之具也豁逹大度皇帝之体也艺总六经汉光之学也文通三变魏祖之才也缘情定制五礼之本也洞音度曲六乐之宗也神于弧矢黄轩之威也圣于翰墨苍颉之妙也兄弟善友王季之之心也子孙众多周文之福也大寳以定天位大政以布广徳大祥以合灵符大厯以启成命徳位兼才临照如此符命介福粲章如彼所谓广徳休厯交相表里之效也善厯者必推来运以自神兴王者不俟徃言以表圣设徴夫洛下闳之语也其不有容成之事乎且如恃有命比于日孰是夏王之福也赖卜年衰其徳岂谓周公之训也故曰王者执天命在扵俟天符致天符在扵顺天徳布天徳在扵保天位四者备矣然后陈其盛徳告扵神明舍此道也胡可语正天厯握干符哉谀臣懵学谢生造乐虞典之歌舜羡周诗之美文敢不敦信辞荐清乐厌上客之诮托众篇之后云尔
　　维皇六叶于赫啓圣步玉斗握金镜地维续天柱正山川授方雷雨施令清庙九祐尧门百庆郊稷尊祖择昌定命徳自我流艺従我修龟易八卦龙书九畴文含玉律字吐金钩鸣丝鹤舞调箭猿愁集贤牓殿花萼名楼神用外表事行先兆万目朝彻千心暗晓卿云烂漫黄龙窈窕逰姑射神人窅登太山天下小飞祥定瑞均灵踳类鞮译穷天琛维尽地烁此金防铸为农器匪直也然探索秘轴止轮运辰居星转得一神凝吹万情辨发敛濳合晦明幽阐阶蓂朝开宫槐夜巻正我长厯同符大衍天地清焉日月贞焉四时行焉万物生焉穷神知化美功成焉金版玉牒逺颂声焉
　　起义堂颂
　　尧以天下禅舜舜以天下禅禹禹将宅百揆总万国一让扵稷卨再让于臯繇稷卨先举彼商与周以之更盛臯繇后天我国家于兹受命非舜以考天而畴咨审灵命之隂隲非禹以享天而徳让知厯数之有归及乎元间出光大前庆垂道徳而统运依清虚而立法天祚我李厥惟旧哉并州起义堂者皇天造帝之初髙祖誓众之地也隋氏失御国乱无家小道自贤大才胥忌惟宫室陂池之好惟沈湎暴慢是保上帝不歆黎人咸戚六军逾海而东败万乗过江而南覆豺狼入邑猰防争人黔首嚣然方将无诉我髙祖感之乃龙跃晋水凤翔太原百神前驱万姓来奔开咸阳入天门用汤武之兵静新室之乱遵唐虞之典承太王之基率百官受终于文祖辑五玉班瑞于诸侯类圆禋方之礼备封功爵徳之议允约法惟简代虐以寛子恵困穷懐柔蛮貊金石一变日月重华近古以来未有革命易姓若此之盛者也非天私我有唐惟天祐于积徳非唐求于人庶惟人懐于累仁当此之时太宗内启圣谋外行専断躬擐甲胄跋履山川驾英雄而为奥主一区域而定大业周诗曰昊天有成命二后受之信今之谓也若夫修徳以降命奉命以造邦源濬者流长根深者叶茂天人报应岂相逺哉观周之兴始于后稷公刘承以大王王季皆勤俭忠厚克广前烈至于文王成之武王啓之康王安之故卜世三十卜年八百天所命也我唐之兴也始于臯繇元承以景皇元帝皆立言迈徳垂裕后昆至于髙祖受之太宗有之髙宗守之中宗复旧业睿宗新景命比之周室我何谢焉且如陈徳明刑庶其躬稼之绩宗道要小其避狄之仁化流率土狭其江汉之域义寜大朝羞其牧野之战故武徳中太行出大声曰唐兴理万年盖天之所命年代未可涯也仲尼曰惟天为大惟尧则之又曰韶尽美矣又尽善也非至徳其孰能如此其大者乎于戏先后舍元子而立予主鬯烦大位而付予天下自髙祖创业百有六战钦承丕绪十有四载东西南北无思不服山川鬼神亦莫不寕实惟艺祖储福之所致岂予幼孙菲徳之能及方将运心于妙之境励志于造化之炉发令为祥符施恵为霖雨任贤为两曜仗能为四时俾天之下有形者遂全懐生者自足树铺野茧田种嘉谷斵雕为朴捐珠弃玉追大庭而齐风梦华胥而同俗非曰能尔愿慿宗祏而效焉癸亥之嵗献春正月济河横汾省方展义存问黎老缅慕本邦城郭岿然桑梓如旧览风物之忧思寻王业之艰难惟髙祖若天地之开辟化成万类惟太宗若日月之照临光于四表举晋阳之甲除君侧之盗由唐侯之封升天子之号肇基发迹实在于兹仙驾无所或顾懐于旧土灵魄无方倘来归于北堂郡县之所宜严奉前人有言曰礼不忘本乐保其徳如姬咏周原而刘歌沛邑思我烈祖如闻叹息之音嗟尔后人无忘成功之颂颂曰皇矣上帝临下有赫降监四方求人之瘼吁彼隋炀其政不获眷我髙祖此惟其宅天辅臯陶明刑弼教道尊老氏同体妙仁表四乳明烛独照随父托心史良辨貎髙祖诞灵神光夜耀天妹作合日兄梦绍祚生文帝膺运防昌首唱髙祖鶱飞晋阳万夫一心元戎启行火旗炎炎云乌洋洋五星迓帝万国讴唐天网恢疎王师节制威惟连戮老生摧毙山祗引军河龙渡帝渭仓散积离宫弛闭闗辅来苏逺方咸恵长安宫室上法太防隋迁寳鼎唐在璿玑仗入双阙诏出九围三灵协载百禄同归帝谓太宗表正封略涛荡飚扫霆驰电烁劔不摧锋弩无再彍西平汧陇东取河洛杲宻徳充头悬面缚北走獯鬻南逹蛮荆辽碣作乂梁岐底平风动神行海隅苍生莫不来庭于昭义堂誓众资始天命所起于胥颂美维予小子夙夜敬止于戏皇王绪思不忘
　　大唐祀封禅颂
　　皇唐六叶开元神武皇帝再受命致太平乃封岱宗禅社首凿石纪号天文焕发儒臣志美立碣祠坛曰厥初生人俶有君臣其道茫昧其风朴畧因时而欻起与运而纷落泯泯没没无闻焉尔后代圣人取法象立名位衣裳以等之甲兵以怛之于是礼乐出而书记存焉反其源致敬乎天地报其本致美乎鬼神则封禅者帝王受天命告成功之为也阅曩圣之奥训攷列辟之通术畴若天而不成曷背道而靡失由此推之封禅之义有三帝王之略有七七者何传不云道徳仁义礼智信乎顺之称圣哲逆之号狂悖三者一位当五行图箓之序二时防四海升平之运三徳具钦明文思之美是谓与天合符名不死矣有一不足而云封禅人且未许其如天何言旧史者君莫道于陶唐虞舜臣莫徳于臯陶稷卨三臣降徳皆有天下仲尼叙帝王之书系鲁秦之誓明鲁祀周公用王礼秦承伯益接周统孔圣防防不其效欤然秦定天下之功髙享天禄之日浅天而未忘庭坚之徳也故大命复集于皇家天之赞唐不惟旧矣其兴之也灵启廸黄祗顾懐应归运以义举抚来苏以利见濩也无放夏之慙武也无伐殷之战髙祖创业四宗重光徳有格天漏泉蒸云濡露菌蠢滋育氤氲涵煦若天地之覆载日月之照临溥有形而归景罄无外而宅心百有八年于兹矣皇帝攘内难而啓新命戴睿宗而缵旧服宇宙更辟朝廷始位盖羲轩氏之造皇图也九族敦序百姓昭明万邦咸和黎人于变立土圭以步厯革铜浑以正天盖唐虞氏之张帝道也天地四时六官着礼井田三壤五圻成赋广九庙以尊祖定六律以和神盖三代之设王制也武纬之文经之圣謩之神化之然犹战战兢兢日慎一日纳规诲以进徳遂忠良以代工讲习乎无为之书讨论乎集贤之殿宠勇爵贵经门翼乎鹓鸾之列在庭毅乎貔豹之师居鄙人和傍感神寳沓至干符坤珍千品万类超图溢谍未始闻记我后以人瑞为心初不以物瑞为异王公卿士俨然进曰休哉陛下孝至于天政合乎道前年祈后土人获大穰间嵗祀圜丘日不奄朔祥感以祈圣因事以观天天人交合其则不逺意者乔丘拭路望华翠之来上帝储恩俟苍璧之礼乆矣焉可専让而废旧勋羣臣固言勤帝知罪至于再至于三帝乃揖之曰钦崇天道俯率嘉话恐徳不称敢惮于勤其撰巡狩之仪求封禅之故既而礼官不戒而备军政不谋而辑天老练日雨师洒道六甲按队八阵警跸孟冬仲旬乗兴乃出千旗云引万防林行霍濩燐烂飞焰扬精原野为之震动草木为之风生歴郡县省謡俗问百年举百祀兴坠典葺阙政攸徂之人室家相庆万方縦观千里如堵城邑连欢丘陵聚舞其中垂白之老乐过以泣不图蒿里之魂复见干封之事尧云徃舜日还神华灵郁烂漫乎穹壤之间是月来至于岱祗祓斋宫涤濯静室凝神览将欵太一议夫太山者圣帝受天官之宫天孙总神灵之府自昔立国莫知万数克升中而建号惟七十而有五我髙宗六之而今七矣非夫尊位盛时明徳旷代辽阔难并之甚哉先时将臻夫大封也累封疆于髙冈筑泰坛于阳趾夫其天坛三袭辰陛十二咸秩众灵列座有次崇牙树羽管磬镛鼔宫悬扵重防之内干戚钗殳钩防戣戵周位扵四门之外伐国重器传代絶瑞旅之于中庭玉辇金毂翠冐黄屋夹之于端路庶官百僚羌夷蛮貊褒成之后让王之客序立于礼神之场髦头弩牙铁马金镞介胄如雪旗帜如火逺匝于清禁之野于是乎以天正上元法驾徐进屯千乗于平路留羣臣于谷口皇帝御六龙陟万仭独与一二元老执事之人出天门临日观次沆瀣宿巉岩赤霄可接白云在下庚寅祀髙祖于上封以配上帝众官扵下位以享众神皇帝冕裘登坛奠献俯偻叶金奏佾羽舞撞黄钟歌大吕开阊阖与天语清将信公奉斗布度懋建皇极勤恤苍生招嘏乎未兆禳灾乎未萌上下传节而礼成乐遍福夀同归而帝赐神防乃检玉牒于中顶扬柴燎于髙天庶忠诚之上逹若慿焰而驾烟日辔方旋神心余眷五色云起拂马以随人万嵗山呼従天而至地越翌日尊睿宗侑地祗而礼社首遂张大乐觐东后国风惟旧无黜幽削爵之诛王泽惟新有眚灾大赉之庆不浃日至化洽于人心不崇朝景福遍扵天下然后藏金匮于祏室廻玉鸾于上都煌煌乎真圣朝之能事而髙代之盛节者也于斯之时华戎殊俗异音同叹曰兵合多雨山峻多云岂有大举百万之师克期千里之外及行事之日则天无防翳地无纎尘严冬变为韶景寒谷郁为和气非至徳其孰能动天如此其顺者乎昔人云自西自东自南自北无思不服今信知圣人作而万物覩其心服之之谓矣或曰祭泰折主先后非礼欤曰是礼也非宜也王者父事天母事地侑神崇孝无嫌可也且夫柴瘗外事帝王主之烝尝内事后妃助之是开元正人伦革弊礼起百王之法也故令千载睹末光聆絶韵咀甘实潄芳润烁妙之至精流不已之淑声臣悦作颂告于神明四皇坟而六帝典虽吉甫亦莫能名徒采彼舆人之诗曰大矣哉惟天为大惟皇则之率我万国受天之祺子孙百代人神共保绥之云尔而已矣
　　大唐开元十三年陇右监牧颂徳碑奉勑撰
　　周礼校人掌王马之政天子十二闲马六种闲为一廏马二百一十六应干之防也六廏成校五良一驽是之谓小备校有左右闲成十二合月之道也驽马三良马之数凡三千四百五十六是谓之大备秦并一海内六万骑之国马尽归之帝家则周制陋矣汉孝武富文景俭扃乏积雄衞霍张皇之势勒兵塞上廏马有四十万匹及东汉魏晋国马陵夷不可复逮武帝时矣后魏胡马入洛蹴蹋千里军阵之容虽壮和鸾之仪亦阙大唐接周隋乱离之后承天下征战之弊鸠括残烬仅得牝牡三千従赤岸泽徙之陇右始命太仆张万嵗葺其政焉而奕世载徳纂修其绪肇自贞观成于麟徳四十年间马至七十万匹置八使以董之设四十八监以掌之跨陇西金城平凉天水四郡之地幅员千里犹为隘狭更防八监布扵河曲丰旷之野乃能容之于斯之时天下以一缣易一马秦汉之盛未始闻也张氏中废马官乱职或戎狄外攻或师圉内寇垂拱之后二十余年潜耗太半所存盖寡开元神武皇帝登大寳受灵符水瑞感而河龙出星精应而天驷下二年春帝乃简心腑善畜之将福祐宜生之长俾领内外闲廏使焉即开府霍公其人也公名毛仲姓王氏开元佐命之元勲东国亡王之后裔四伯辅禹与治水之谟四七兴汉在经星之列清明虚受察含氷鉴筹谋先觉虑出蓍竭无私之忠而善归天造输不懈之力而元同日用故腾跃风云攀附日月防功第一承恩莫二庭罗魏绛之钟鼓第赏京邑之山林文马蕃锡扵晋侯御衣亟分扵韩信庶姜如玉则降荣彤管众子垂髫则抱拜朱第圣人之见也必逌尔为之四顾而满志圣人之不见也乃恤然若无与乐其天下仲尼所谓是必才全而徳不形者也夫处其身则立无跂正也视无还端也聴无耸诚也言无逺慎也国有忧未尝不戚国有庆未尝不怡其御下则明利害之乡阜财求之务使之趋善而避恶懐徳而畏威身不离扵阙庭令逺行扵垌牧亦有不学而暗合扵古未更而悬辨其事然其従政必问于遗训而资扵故实者也若夫春祭马祖夏祭先牧秋祭马社冬祭马步敬其本也日中而入焚原燎牧除蓐舋廏时其事也洁泉美荐庌凉栈湿翘足而陆交颈相靡宣其性也攻驹教駣讲驭臧仆刻之剔之覊之防之就其才也不反其性故亲人乐艺节乐如舞之心自生不穷其才故闉扼鸷曼窃辔诡衔之态不作尔乃举其神异则望騊騟騕袅乗黄兹白来仪外廏呈伎内朝刷阆风夕洗天泉圣皇一驭长夀万年别其种类则有妍蹄繁鬛小领逺志曰龙曰騋曰戎曰骥差其毛物则有苍白骊黄骍紫驈皇骓駓驒骆骃騢駵骆骝駮驓駩騧骐騽騝豪骭足狼尾鱼目宗庙齐豪戎事齐力田猎齐足罔不毕有元年牧马二十四万匹十三年乃四十三万匹初有牛三万五千头是年亦五万头初有羊十一万二千口是年亦二十八万六千口皇帝东巡狩封岱岳辇辂既陈羽卫咸备大驾百里烟尘一色其外又有闲人万夫散马千队骨必殊貎毛不杂羣行如动地止若云屯百蛮震耸四方抃跃威懐纭纷壮观挥霍廻衡饮至朝廷宴乐上顾谓太仆少卿兼秦州都督监牧都副使张景顺曰吾马防何其蕃育卿之力也对曰帝之福也仲之令也臣何力之有因具上其状帝用嘉焉霍公口无伐辞貎无徳色朝髦庠齿歆以多之于是明威将军行右卫郎将南使梁守忠忠武将军行左羽林中郎西使冯嘉泰右千年长史北使张知古左骁卫中郎将兼盐州刺史盐州监牧使张景遵陇州别驾循武县男东宫监牧韦衡都使判官果毅齐琛总监韦绩及五使长户三万一千人佥曰自开府庇我十三年矣畜有娩息人无乏匮克厌帝心莫匪嘉绩且如停西南两使六顿人夫藁谷计八十万工围石以息人约费其政一也纳长户隠田税三万五千石以俭私肥公其政二也减太仆长支乳酪马钱九千三百贯以窒隙止散其政三也供军筋胶十万七千斤以收绢缮工其政四也莳茼麦苜蓿一千九百顷以茭蓄御冬其政五也使监官料旧给库物新奏置本收分其利不丧正钱二万五千贯以实府宜官其政六也贾死畜贮绢八万徃严道市僰僮千口以出滞足人其政七也五侯长户数盈三万垦田给食粮不外资以劝农却挽其政八也敢问羣牧之事孰能加扵此乎然则称伐计功前典所贵上以美圣主择才之得人下以赞忠臣受任之尽节末以道官属承风之成事竟以示后代昭前之令闻是四烈者不可废也既而大君有命旧史书功吟咏竒篆刻金石秦汧尚想非子之风鲁野区区犹传史克之颂试従此而观彼夫何足以言哉颂曰
　　皇天考牧兮圣之君四十三万兮马为羣堑汧渭兮垣陇坂飞黄皁兮昆蹄苑山崆峒兮水呜咽泉喷玉兮草汗血聚如花兮散如云性既驯兮才亦絶维国家之大事驾时龙兮祭天地和銮发矣文物备维皇帝之七徳总戎马兮威万国彩髦翻兮金介胄有霍公之掌政择张氏之旧令天王驾兮仗黄麾太仆骖兮展辂仪舞月驷兮蹀云螭神倜傥兮态权竒骐骥溢野兮牛羊日多子孙荣位兮思宠如何颂皇灵兮篆石鼓万斯年兮羣王府
　　广州都督岭南按察五府经略使宋公遗爱碑颂
　　维唐御天下九十有八载苍生贲乎海隅泽漫乎荒外天子念穷乡之僻陋徼道之修阻吏或不率不驯人或不康不若乃命旧相广平公宋璟镇兹裔壤式是南州笃五管之政教总三军之旗鼓幅员万里驯致九译诏书下日靡然顺风曷由臻斯威名之先路也公曩时执白简登琐闼推诚蹇谔不私形骸忤英主之龙鳞蹹奸臣之虎尾挫二张之鋭则声怛寰域折三思之角则气盖风雷由是极有四星维帝之辅地有五岳维天之柱其入宰也君之股肱其出守也人之父母至于此邦之长人也饮食有节衣服有常清心而庶务简正色而羣下一瑟兮僴兮赫兮喧兮固以不怒而威不言而信虽有文身凿齿被髪儋耳衣卉面木巢山馆水种落异俗而化齐言语不通而心喻矣其率人板筑教人陶瓦室皆涂塈昼逰则华风可观家撤茅茨夜作则灾火不发栋宇之利也自今始祖国之舶车海琛云萃物无二价路有遗金殊裔胥易其廻途逺人咸内我邉郡交易之坦也有如此故能言之士举为美谈盖防子去殷以后王者襄公伐楚将得诸侯尚书东汉之雅望黄门北齐之令徳宋氏世名公其济美诗所谓无念尔祖聿修厥徳广平有焉若夫徃者屈也来者伸也徃来相召而哀乐继之鸿飞遵渚于汝信处龙章衮衣以我公归郁陶乎人思嗟叹之不足广府司马谭畨禺耆老某乙等相与刻石传徽斯文予春秋之徒也岂将茍其辞哉雅敬宋公王臣之重次嘉谭子赞徳之义遥感耆旧去思之勤越裳变风知周公之才之美吉甫作颂见申伯于藩于宣观政将来恶可废也颂曰
　　降王宰兮逺国灵歌北户兮舞南溟酌七徳兮考六经政画一兮言不再草木育兮鱼鼈寕变蓬屋兮改篱墙鱼鳞瓦兮鸟翼堂洞日华兮皎夜光火莫炖兮风莫飏事有近兮惠无疆昆仑寳兮西海财防万里兮嵗一来舟如岛兮货为台市无欺兮路无盗旅忘家兮扃夜开越井冈兮石门道金鼓愁兮旌斾好来何暮兮去何早犦牛牲兮菌鸡卜神降福兮公夀考
　　龙门西龛苏合宫等身观世音菩萨像颂
　　我闻上古有圣人心入羣有身包大空普观察一切音声其名曰观音菩萨日月有尽光明无际天地有终神通不灭礼其形像随愿而成功称其名号应时而获果龙门西龛等身像者此都人士思贤令苏君之所造也天下之大都有五而河洛总其中皇居之赤县有二而合宫是其一四隩辐凑万商厖谬政颇财黠刑放宠祐所由然旧矣故强毅临之则攫敛猋扰虤虐不辜以抶扑睚眄是称辨吏寛厚处之则干没滛诡相诈莫御以息偃简怠谓之风流其伤弊一也武功苏君名颋字廷硕隋右仆射邳国公之孙今吏部尚书懐逺公之元子相门华列儒庭善训雍容文雅当代知名通才博艺扵何不可御史天宪也抗执简之雄郎官星象也髙握兰之选帝车西幸皇眷东遥四方之极一台归妙苏君于是乎始为政扵京邑籍田户以衍赋彻考资畜以程力任董逋逃以业浮廋诘奸慝以豫防嫠制事典以示好恶敦术学以兴礼义省法罪狱吏无作威煦邮驲圉人不敢产加以躬亲足以励勤谋始足以作则端荘足以易暴清俭足以息贪夫如是简徃而事行正身而人慕轻薄束修而归厚流亡襁负而来复曾未朞月迁给事中既而人吏父老聚而谋曰咨休哉明府之惠人也春风畅之时雨霂之心乎爱矣何以祝之朝廷岂不念下民之郁陶乎奚其为夺我君而不省留也诗曰恺悌君子神所爱矣庶防乎三珍依慿百祥臻降云尔乃购竒匠俽霛峯追琢镜光镵凿电涎倚髙壁临悬闗蹈石菂戴珉鬘缥缈云耸婵娟玉立模宰官之形仪现轮王之相好谛视瞻仰将筦尔而防笑摄心倾听疑僁然而有声其左右则福地园林香城基址前佛后佛大身小身亘岑岭而相望遍虚莹而无数此身不动观大地之众生彼佛无来见河沙之世界尔其北对宫观南驰荆越阙路豁开而中断伊水逶迤而长注修途交防车马川流帝城风俗是焉逰览如镇南之岘山似闗西之灞岸暮春桃李上已清明泛法地之渌波慿静域之丹槛扬袂隂景躧步震山花散四天香开八国以不居之嵗月阅无穷之人代知妙容之常在覩永刼之因缘盛徳相传与此山而终始不其伟欤昔孔子化中都以摄鲁相卓茂理于宻以致汉台夫树善有基建功无小苏君春秋鼎盛徳业日新方欲骧首天池整翮云汉致大君扵尧舜绍层构扵韦平是宰也故以五辂之推轮九域之覆篑巳重宣此义而説偈曰大哉圣心如明镜深入禅定龙飞清净观我物性灵相珍饰精穷妙极千嵓之侧因空见色登我愿力不竞不絿不刚不柔敷政优优百禄是遒侑我苏侯













　　张燕公集巻十一
　　钦定四库全书
　　张燕公集巻十二
　　唐　张説　撰
　　赞　铭　箴　记
　　蒲津桥赞
　　易曰利渉大川济乎难也诗曰造舟为梁通乎险也域中有四渎黄河是其长河上有三桥蒲津是其一隔秦称塞临晋名闗闗西之要冲河东之辐凑必由是也其旧制横絙百丈连舰十艘辫修笮以维之系围木以距之亦云固矣然每冬氷未合春沍初解流澌峥嵘塞川而下如础如臼如堆如阜或摐或掍或磨或切绠断航破无嵗不有虽残渭南之竹仆陇坻之松败辄更之罄不供费津吏成罪县徒告劳以为常矣开元十有二载皇帝闻之曰嘻我其虑哉乃思索其极敷祐于下通其变使人不倦相其宜授彼有司俾鐡代竹取坚易脆图其始而可久纾其终而就逸受无疆惟休亦无疆惟恤扵是大匠蒇事百工献艺赋晋国之一鼓法周官之六齐飞防煽炭祝融理炉是链是烹亦错亦锻结而为连鏁镕而为伏牛偶立扵两岸襟束于中潬鏁以持航牛以鸷缆亦将厌水物奠浮梁又疏其舟间画其鹢首必使奔凘不突积凌不隘新法既成永代作则原夫天意有四防焉济人仁也利物义也顺事礼也图逺智也仁以平心义以和气礼以成政智以节财心平则应谐百神矣气和则感生万物矣政成则乂文之经矣财节则丰武之徳矣故天将储其祯地将阜其用人将盈其力圣皇之道干干翼翼观艺而无穷咏功而无极
　　皇帝马上射赞
　　第一
　　甘泉顿射飞野鸡一只走狐二走兎十四不隔箭连中五只
　　一面昭仁三驱示武走则发射伏则不取
</div>
    <div class="pagination">
<a href="张燕公集_page10.html">上一页</a><span>...</span><a href="张燕公集_page6.html">6</a><a href="张燕公集_page7.html">7</a><a href="张燕公集_page8.html">8</a><a href="张燕公集_page9.html">9</a><a href="张燕公集_page10.html">10</a><span class="current-page">11</span><a href="张燕公集_page12.html">12</a><a href="张燕公集_page13.html">13</a><a href="张燕公集_page14.html">14</a><a href="张燕公集_page15.html">15</a><a href="张燕公集_page16.html">16</a><span>...</span><a href="张燕公集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
