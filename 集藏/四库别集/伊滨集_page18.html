<!DOCTYPE html>
<html>
<head>
    <meta charset="UTF-8">
    <title>伊滨集 - 第 18 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伊滨集 - 第 18 页/共 20 页</h1>
    <div class="content">

　　钦定四库全书
　　伊濵集卷十九　　　　　　元　王沂　撰记
　　集古印谱记
　　吴郡陆友仁雅性好古蓄古印甚富虑夫物之有形必有终敝也乃攟摭其家与好事者所藏模其文为集古印谱繇尚方小玺王侯将军都尉太守所佩郡丞长史丞尉归义率善长防军骑督军典军司马北军中侯三老等所绾与夫汉卫青下至晋韩夀等所懐炳炳然累累然何其多也稽时世先后书制度形象考前代制辨古文籕篆分之同异又何其精且博也嘻方其磨礲以成形欵识以成文组佩匣藏国有官守家有子孙固不期于湮沦散弃也荒墟败冡之间草莽所翳没兵火所垢蚀耕夫牧子之所弄刓又岂期于隆好者以为竒异之玩也噫物之显晦有时抑又有幸不幸者耶岂乆而必有相得者亦理之常也耶是以君子之于已自得而已不汲汲于外也或谓今之好古者聚物斯谱有焉余曰不然犍为之磬汾阳之鼎秦玺汉劒曲阜之履厯世传以为寳宁尚赖其用哉亦云上古而已是谱也上下数千载间考其制订其文如见其人其善以劝其恶以戒毋但为玩好之具而已天厯三年春三月记
　　祀南镇记
　　皇帝绍膺寳命只遹先猷嵗时遣使天下礼祀于名山大川所以宠绥神灵祈为元元蒙丰年德至厚也至顺三年三月文林郎史舘编修臣王沂笔且齐臣拜特穆尔将上防走北岳南镇以某年六月五日奉御祝签香锦币抵会稽既斋之明日率守臣大中大夫绍兴路总管府逹噜噶齐布哈嘉议大夫绍兴路总管苏炳即祠下前祀三日风雨晦冥雷动岸谷荐鬯之夕天宇澄霁宿雾朝云若逢篲笾豆既旅三献在庭展器告备降登俯兴悉如礼迟明神光烛天湖波如席环顾会稽山云气勃然若蹲罴虎而翔凤鸾灵贶显著如此意上受命于穆清有司以忠信恭恪将之使然欤其穆然临享熙事备成也宜防稽东南之冲风气清和无氛沴雾毒之虞壤擅粳稻鱼盐竹苇材木之饶无蹑短素困之民俗尚礼让而右文无椎埋盗夺侵冒之奸百余年间桴皷遏鸣户口蕃庶是皆列圣德泽涵煦而然然隂隲幽賛寔神之功今上以圣德懐柔百神协气所召来麰嘉糓之实芝草醴泉之瑞期应而臻至宗祖之功德曲此而弥光庙社之安荣由此而弥固然后来增封广禅之义类于名山以答神贶臣沂当为声诗被歌勒金石以昭示万世若夫今日之事姑书以记嵗月
　　祀中镇记
　　皇帝承天之序嘉与防内同其福禧嵗时遣使祀名山川所以严报礼遵故典也至元六年庚辰二月甲申朔二十三日丙午应奉翰林文字臣某翰林待制臣沂宾承之致礼于霍岳中镇崇德应灵王庙下有司供具有常制降登兴俯有常礼笾豆既旅三献在庭黎元不知助者懽恱是葢皇帝严恭寅畏致然神听昭答防若影响有不得而辞焉者其防嘉气获丰年固宜谨书嵗月以俟
　　祀西镇记
　　皇帝嵗时遣使分道四出登名山川祈为百姓育谷也至元六年春应奉翰林臣某翰林待制臣沂奉御祝香币而西三月甲辰朔越十日抵吴岳斋于庙中明日甲子吏告五鼓有司请行事事已请纪嵗月沂瞻吴岳五峰耸峙雄秀固非他山可望而威灵烜赫惊动一方其作镇西土为列圣尊礼而士民敬畏也宜初沂过扶风道中见民有操瓢囊负任挽车挈擕老弱累累然而南觊得水浆藜糗窃活旦暮者曰秦巩之间嵗数不登将就食他壤臣沂仰惟列圣德泽云蒸日照百余年间是宜田耕井饮安于闾里兹者吏之不良无以奉宣德意于上恩或壅于下情或有所未达也不则何以乖戾若是然隂隲幽賛易沴为丰俾粒食缕衣跂行喙息翔舞太和涵濡茂泽是盖有望于神焉
　　归云洞记
　　龙首山在汉长安城南其土赤而坚其形蜿蜒如龙首饮清渭尾蟠樊川緜聫六十里长安地皆黒壤城土色火而石坚关中记云取山土以筑之也城有陶以居若古之穴处者窅而深穹而有容上为睥睨梁欐之形同年友王君君冕乐而居之扁曰归云属记于沂沂谓子居于陶亦知陶之事欤其塼埴以成形也为甗为簋为盆盎而厚薄圆方大小之不同也荐宗庙等瓦砾而贵贱之不一也及其毁弃则归其故而已云之为气也亦然其触石而出也散而风聚而雨而用舍之异也膏乎良苗于海降于山而运之有合否也及其变灭则亦归其故而已天之生材也亦然隂阳之运人物之化无穷也气质之参错不齐也穷达得丧之遇不一也及其所以昭于世而传乎后者归于已而已固无待乎外也子其为我出户而望是山逶迤而北汉之建章未央遗址错峙东则唐之大明含元紫宸之基在焉俯视防素浐沛公之所按劒而秦婴之所组出降西则长杨五柞之馆南则终南太一四皓之所従遁也计其壮丽瓌特之观熏灼四海之势昭垂日星之明而今日之故墟荒垄风霜荆棘狐狢之与穴而樵牧之所啸歌也迹其盛衰之变其犹云之过乎然而吾所恃以常存者盖在此而不在彼也是为记
　　逸庵记
　　逸人何以名近名非逸也庄子曰枯槁之士宿名宿道可也宿名非也善乎介之推之言曰言身之文也身将隠矣何以文为若之推可谓不累于名矣汉韩康卖药长安市不二价有女子従康买药康守价不移女子曰君是韩伯休耶乃不二价康曰我本避名今女子皆知有我何用药为乃入覇陵山中康避名诚是也恐人识之黙而去焉可也何必晓疑者以吾果韩康孔子隠居以求其志未见其人也信欤华阳处士史君遵道以经学教授乡里士之従游者踵相蹑也其游翰林编修王伯昌名其燕休之所曰逸庵若将隠焉者吾闻唐邓间多逸人髙士不在其身必在其所与游者故余以此告之
　　义应侯庙记
　　伊阳之西南二十里有山屹然斗起曰木门据山之巅有屋数十楹列峙其上则义应侯之庙也攷于图记梁开平三年卓见灵迹邦人祠之自兹始宋庆厯中军贼张海隂诱其众谋掠兹邑祷于侯弗利余党以故溃熙宁八年六月诏封今号治其庙含侈而新之后承事益防金季燬于兵大德中知州事冯君某守是邦问所谓木门者则鸠樵牧宅鼯独其遗址巍然榛棘间乃慨然令曰愿建侯庙者听伊人不挽而同并力营之三月落成栋宇防防丹青相焕以重神威以报神赐雨旸疾疫有祷輙应嵗连大穰州以无事延祐四年秋八月防余佐郡老相与嘉侯之赐而思冯君之美惧其后泯泯也乃具石请记其事昔先王之法有功及民则祀之又曰山川林谷邱陵民所取材用也非此族也不在祀典夫一陵一谷苟有益于人亦严而事之况于雄深抜立出风雨见怪物而能御菑攘祸防芘嘉谷以为一邦之镇则其食于伊人世世不絶也固宜是可书也于是乎书
　　赐金庄义学记
　　御史中丞马公既谢事归浮光葺其先公之遗田庐以居又以其禄赐之入置负郭常稔之田亩一百五十号曰赐金庄公捐馆之明年公子观国相公之祠东得亢爽之地筑学舍其上堂室庖湢各以序为既成来学者众师生祀饮寝食之用视庄嵗所入是给书来请曰愿有述余尝论桓荣为少傅陈其辎重乘马以夸诸生不闻其彰君之赐以及乡里也疏广乐赐金之多日令家共具设酒食与族人故旧宾客共飨以尽其余日不闻其养良材以报君之赐也公虽贵显而无留资虽厯事四朝而赐金亦无几其经营此也实有待焉而观国能修其业承其志其规模之逺过乎昔人矣虽然讲习于斯者亦将何以报公乎必也肃然道德之尊蔼然仁义之慕发圣智之蕴穷天人之奥以致其知以成其材讵特有以报公亦将有以待上之用矣诗曰缁衣之宜兮敝予又改为兮公父子有焉又曰适子之馆兮还予授子之粲兮诸生以之公名祖常字伯庸谥曰文贞余同年生也
　　懒真窝记
　　窝以懒真名睢阳李君孟端读书室也孟端名是岂以世之囿乎胶胶扰扰之蹊者众而懒以自髙耶又岂以世之营营乎知巧机械者众而真以自表耶夫髙则违物表则异于物我一而物众而物与我始为仇敌矣吾知孟端不为是也人生乗物而游于百年彼勤其身以易物焱驰渊溷不知饥之食渇之饮均翾飞蠕动以生死者其于真固逺而槁项黄馘枯木死灰亦莫知所以为真魏晋清谈士蔑礼法而肆情欲又未足以与乎真吾尝梦为繇矣掲镢臿负笼土喘息薄喉颠汗踵流当是时也得樾下以休则脱然而喜矣而况佚我以懒吾又尝梦游夫钧天太清矣其乐非是有也而况全我以真守其朴静与天合俨若愚动与道俱一而纯虚而明可以经世可以养生物莫得而撄吾将与子刳妄想蜕客尘问津于建德之国而游葛天氏之民以求乎真元统旃防孟陬之望襄隂王沂书
　　瑞庆窝记
　　瑞者德之应庆之表其应也至治之世和气氤氲磅礴于天地间其精者既钟而为盛德为竒材为耆耋黄耉又上而为景星为庆云为甘露时雨又下而为醴泉为芝草为连理之木同頴之禾为麟为鳯为神马为灵龟之属歌于宗庙笔于史册葢已为有国者之瑞庆若夫盛德竒材足以表仪一世经纶庶务其为瑞为庆当何如而耋黄耉则又徳化之隆承平之乆所致也其为瑞为庆又何如哉此乞言养老之典授杖执酱之仪帛絮牛酒之养所由设也呜呼在上之人犹尔而况其子若孙者乎此瑞庆窝之所以作也窝为名见方外书康节邵子尝名其居而琅琊刘君文瑞取以表其亲燕安之所固宜虽然钟之者天而修之者人今夫一粟之微既播于田既坚既实一颖而千万粒发生之力雨露之功虽天之为而播种藨蓘则亦人力也秘监公早以潜德驯行见推乡闾而彭城郡君壸仪秩然文瑞以儒术縁餙吏事官于朝势且益显则其徳之修于家者乆矣而秘监夫妇康宁夀考孙承曾翼命书宠章显荣一时有自也哉古之人曰作善降之百祥信矣文瑞求余记既为之书其事俾歌以为夀焉南薰猗猗兮化日迟迟如煦如吹兮万姓熙熙芝生九茎兮灵露如饴覆我圣泽如何不思林有白鸟兮沼有灵龟覆我圣泽兮其然而孰知文瑞悚然曰其敢忘所自
　　览古堂记
　　期于名者入朝期于利者适市期于道者何之哉览诸古而已矣尧舜禹臯陶书皆曰稽古傅说之告其君曰学于古训孔子自道亦曰好古敏以求之圣贤者岂自用其聪明哉善法古而已矣自我而上皆古也见于载籍则天地隂阳事物之变修身理人之道国家天下治乱安危之故见于制作则礼乐法象之名数其广大精微先后始终之际未有不学而能尽者也王通氏曰昔之好古者聚道岂虚也哉噫道固可径行而躐至何为若是劬也余年十五六时学于江之南从先生长者游闻为学致道之方以此后生乃有窃近似之言文絶学捐书之说务空妙而非师古矜髙逺而遗世用荒幻浮夸之习胜而渐涵持养之意防矣沂尝以兵与毉譬之曰黄帝岐雷秦扁俞跗之方论医者所当阅今则曰医者意也金板六韬隂符太白之法论兵者所当知今则曰顾方略何如耳斯人也内以欺已外以欺世顾其号位势力不能动人而流俗固已恱而向之矣其为患岂浅浅哉吴郡陆友仁以览古命堂属沂记友仁气韵秀爽其文词蹈绳尺其篆得汉魏笔意其问学不夸以浮视其名堂之义可知扬子云曰耕道而得道躐德而得徳亦在懋之而已
　　载德堂记
　　物之任重而行世者惟车乎然必材良而工巧可也俾材之不良工之不巧则偾且壊是虞宁尚有望其任重而行世哉奕世载徳者亦然必祖考之贤以是贻于子孙而子孙之贤以是昭其祖考否则若汉之列侯其首封头蓬葆手胼胝以得之子孙借其有土与民骄溢败度以载其毒禅才一再地削国除于载徳何有裴君行素名蒲居第之堂曰载徳翰林待制掲君曼硕书以扁之而问记于余裴氏源衍闻邕城尚矣稽欧阳氏唐史世系自寂而下迄晋国相度者十七人故世为河东显姓金社垂墟天马南牧有倡集河南降民散居京兆平阳者八百户见太宗皇帝于龙庭上嘉其忠劳立拜逹噜噶齐领民匠打捕鹰坊者曰泽民字润甫始徙蒲已而大帅狥地河中潼闗既克军士争奋剽杀公曰大帅有国所以争地者以民故也今得地而不尉荐其民地孰与守贡赋安所从出帅纳其言下令军中敢杀降肆暴者斩以故民得安堵仁人之言葢如此公与其兄天民交爱尤笃既老传其兄之子居仁既而居仁复归于公之孙富文之考曰居敬以亷智自将蜚声峙续累官至持宪陇右道参云南行省政谥为宪懿富文嗣三十年靡纎芥蹉跌以功防授玺书者五子履代行素也呜呼余见裴氏徳善着于四世矣盖自国初至今百有余年士之以一能一善书者或不终其身或至子孙而失者有矣而裴氏之传序若此何其盛哉吾闻其所领遗民之子孙迄今徳裴氏不忘则其劬躬祉后御训嗣事者可知也今而后过裴氏之门问载徳所以名知其箱而居轮而涂者于是乎在书之岂特示子孙为善之报又以贻其乡里云
　　桞洲记
　　海盐陆德阳早从其父静得处士移家西湖栁洲上出而专游览之胜入而进藏修之功因以栁洲名其居因其游谢润求书余曰士之学道者必之乎埃之外据林壑之胜纷华不接于目喧嚣不接于耳而后守易固而学易成也杭为东南游观之胜而湖山又其胜处栁洲距阛阓不百步而专湖山之胜冠盖之所留连游闲之所恣肆豪弦清吹杂拏音渔唱而间作靓妆袨服与波光岩禄而摇曳长堤断岸华明草薰彩舟桂櫂水嬉曼衍皆足以蛊惑视听而荡摇心志欲学之成也难矣哉虽然志之立则目之所寓无非学也志弗立则逐物不暇而何学之云今夫山与水非仁且智者所乐欤苍然而髙者于以勉吾进然而深者于以求吾本雨旸明晦舒惨之变于以验盈虚消息之理若然则环湖山之内外皆学也讵止栁洲一曲而已夫重乎此则轻乎彼得也深则诱也小静得之所以期其子而徳阳昆弟之所以自期者其在兹乎是为记
　　赵氏见山楼记
　　余尝游漳河之间邯郸之墟望太行诸山势雄气秀坐得胜槩意其蜿蟺而炳燿钟乎人者多魁礨闳通敦朴冲静之士为世辅者既纷纶煜炜继踵而起则深藏不市者往往隠于方技出处固殊有功于世一也若源张焕文其所谓敦朴冲静者欤其深藏而不市者欤焕文世则儒业则医行则士志则不为独善欲以利人以其故为医劳而不辞难施而不责报亦可谓有功于世者矣吾闻处者易持出者难将焕文所以去彼取此亦以是哉其居有楼以临太行羣峰丛出紫翠万状泄云兴雨天下之壮观因其邑人赵氏子谒余请名余名之曰见山夫山仁者乐也又曰仁者静焕文静者也医良而有仁心者也故余为是书且有警也
　　鸣臯里社坛记
　　古者寓兵于农搜其隙而狝既烝故以征则威以守则固圣朝兵制安居则辨寒暑之和山林薮泽原陵之性谨耕耨以丰其获厪刍牧以蕃其畜其有不庭不虞则发雷电而行风雨故其所向靡不慑詟极天所覆罔不臣妾是皆神武不杀而然亦兵政之善之力也克哷氏世长千夫当天戈所指尝机矢石以金墟宋迹其劳勚亦开国诸勲之烈矣其移戍鸣臯也百有余年于某年某月某甲子克哷公及之筑社稷坛于营之隩以祠后土后稷主以石树以所宜木表以重门环以穹垣制也后三十有余年当泰定三载春正月其子景兖甫请余记余谓土本原万物而根菀诸生谷民之司命也粢盛之所出财用之所殖械器之所始蕃庻之所兴敦厐纯固之所成苟水土之失其宜隂阳之失其平虽晋楚之富贲育之勇管晏之谋申韩之法孙吴之兵亦将无所窜其巧逞其力而希其成必也德足以昭其馨香惠足以周其民人以顺时土以邵农协功庶乎札瘥饥馑之不作民材而令行轨伍也连长也由是而祭祀祈福由是而死丧相恤由是而欢忻足以相死由是而渐也顺也靡也乆也服也习也上令而下应也如影之従形也主行而臣従也如响之应声也然则公之筑斯坛也有以夫噫礼之坏乆矣今之州县幸有所祭俾民得以识先王之礼柰之何陈牺象笾斝而兴俛折旋于其间而不知所以名者有矣传曰安上治民莫善于礼抑礼必乆而后至于善吏而不知此固奚议焉幸而得善吏其势又不能以乆也噫其可叹也夫公以爪牙之官而古训之是师典祀之是脩而又世厥禄吾固信其教化之行而风俗之成在此而不在彼也易曰苟非其人道不虚行此之谓邪今皇帝以圣德怀柔百神鸣臯去京师千余里而神之受职吾知其如躬坛场之间手圭币之荐者将见嘉禾降焉醴泉出焉是皆上之德洽无外如此然而禋于斯坛纂修世绪以奉明制在克哷氏葢有不得辞焉者矣景兖甫贤而能文克世厥家此于法当附书于是乎书
　　钦定四库全书
　　伊濵集巻二十　　　　　元　王沂　撰
　　记
　　三在轩记
　　傅氏世为燕人字梦岩者侍其亲官京师日从大夫士问道德性命之説孜孜不倦侍讲揭公取曾子之言扁其燕处之所曰三在问义于余余曰已之德未易明也民之德未易新也求所以明之新之者且难而况乎止于至善乎至善者能尽乎天之道极其至而无所他之者也学圣贤者其自治也至乎此而尽其极施诸人者其治之也亦必至乎此而尽其极以学圣贤者而视凡民则有间矣然而皆欲其止于至善者葢其原诸天者一本得诸已者均有是以可同至乎极而无疑也余尝攷诸在之义矣隂与阳在天者也柔与刚在地者也四端万善在人者也曾子所谓在明明德在新民在止于至善三在之义可知矣惟皇降在天者也克已复礼在人者也天下归仁非所谓新民之谓欤三在之所谓始终本末者不在兹乎抑先圣之言有云古之学者为已今之学者为人二者之分不可以不审焉者也子也知夫所以为学者不外乎身心之所固有而用其力焉则将见立则见其参扵前也在舆则见其倚扵衡也传曰顾諟天之明命子也勉之盍亦思所谓三在欤
　　乐山亭记
　　西山临林虑望之隐然犹卧龙首尾蟠屈逾百里佛老氏之宫鳞次其上下而瓌诡殊絶之状惟龙泉为甲即龙泉以望诸山靡迤蔓延或见或否而嵚崟耸秀防立而不可掩蔽者惟僊岩为然即岩之前有亭岿然则道人高道崇燕居之地也即亭以望山之岫若凿者崪若蹲者轩若奔者立若人者卧若兽者络绎若士骑者巅崖秀壑若近若逺若倚若附若突然而出有恃者若侵寻而却有畏者云绕而鸟跱妬秀而竞竒伏光晷薄星辰晦明变化以效履舄之下与夫浮图僊宫杰屋峣榭金碧明灭照耀岩谷故墟荒落草木行列烟消日出历歴可指者皆放乎衽席之间道崇日与其游焚香鼓琴啸歌吟咏其得于耳目与得之于心者不见其非吾乐也故名曰乐山而求记于余余曰道崇可谓贤矣士大夫桎梏于弁冕系累于尘垢者知山之可乐而弗能得薪人野老出耕入息老身长子而不知其可乐今君不特知其可乐而又得其可乐道崇可谓贤矣故余为之书
　　陆浑山水记
　　贲浑何以名古人畿于周迁于秦晋县于汉迄唐河南宋始并为州今距州治四十里有地隆然而起者曰陆浑之故迹也岂信然耶葢莫得而考也贲浑山水名天下尚矣道伊阳而东驰二十五里遵衍隰而行未见也畎浍墟曲逦迤起伏穉篁老木苍翠离陆杂英青葛葳防蒙络棘樊荆扉鸡犬鸣吠牧竖馌妇提携抱负使人欣然以喜恍然若有遇殆比于桃源之探仇池之遡又东二十里有冈蜿蜒而行尤难登其上羣山嵂蟺蠖靡迤聫络青环玉玦拱乡森列苍顔秀璧迅驰防立或断或续或见或否若立若倚若仆若闘效竒妬危挟壮分秀杉槠柽桧轇轕附丽筼筜碧鲜途荟蔚岚霏炊烟混隐迭见樵斧禽响若近若逺烟树防荠莽苍无际目极可喜其下则长伊带焉其水清泻重洲小渚绮错棊布金沙玉砾璀璨相射沙平流漫风防响逺水石相抟噌吰间错溪兽沙禽戯阔浮深芦滩渔石轻蓑短棹呼之不来追之不及但闻拏音延縁苇间疑古之逸民摈落不还者也游于兹者使人逺声光遗智力飘飘然有髙举长徃之想清吟孤啸不知日之既夕若乃访胡昭之所从遁吊紫芝之故隐何遗风余烈虽逺而未泯惜乎予生千载之后不获同幽寻而分竒胜虽山空月明风清鹤唳岂无飇车羽轮之士相视而笑嘉千载之后而有斯人追余之践履也邪
　　为广陵妙观王法师明道堂记
　　明道洞文纯素法师王君既主广陵之妙观即其处为堂扁曰明道讣工赋财一出已赀至正辛巳始事至癸未之春落成而雄丽靖深金碧相照像设之严香火华之奉悉具书来京师请余记余闻庄周氏悲夫后世学不见天地之纯古人之大体道术将为天下裂廼序墨翟禽滑厘宋钘尹文彭蒙田骈慎到而至于关尹老子曰建之以常无有主之以太一以懦弱谦下为表以空虚毁万物为实夫岂有待乎外哉太史公序六家之要指于道家亦曰使人精神専一动合无形赡足万物而已又岂有待乎外哉噫二子之言何其相似也岂其宗乎黄老者本乎清净无为而已耶余尝考诸五千文矣其言微其防逺其文简而该其义宏以肆夫岂有外乎此哉及降而为熊经鸟伸餐霞服日之法流而为禁祝祷祈符箓烧炼之方是岂黄帝老子蒙庄之防乎噫术益炽则道益漓独黄老乎哉学道之士盖亦返其本矣广陵当东南之冲舟航之经纬轮蹄之摩击冠盖之低昂重装蓄贾之徃来尘相及而袂相接也登斯堂者亦有洒然而醒超然而悟屏好恶而忘得丧者邪羽衣黄冠之流抑又有求所谓清静无为之防如蒙庄太史公所指者耶初大宗师吴公命文明中正常应法师董宇定与王君主是观董君从其师祝厘上方而王君为之也三清有殿帝君有祠坛以接灵室以藏经翼以两庑表以三门皆易其腐断而新之而观始具可谓劳而有成者哉纪其颠末以示久逺固宜王君名仁溥自号澹渊既为之书且繋以词俾步虚者歌焉曰域中有物谁能名孕干育坤陶万形犹龙得之以为经其祠孰主维三清天帝列真地羣灵霞冠羽扇俨列星仙翁鹄立衣雪明云车飇驭霓为旌隂风淡从将兵岳祗渎鬼罗拜迎眈眈其堂殖殖庭涂金间碧光晶荧羽衣翩翩环佩鸣采掇日月吞华精飘摇八极道合并金芝九茎甘露零五兵不试百谷成泰阶六符万国平
　　王右军祠堂记
　　蕺山距越城西六里晋永和中右军王羲之尝居焉或曰戒珠寺其遗址也寺有池洼然而左右一净若鉴一渟若黛蓄或曰观鹅墨池之故迹也其果然邪晋距今几年寺之祀不絶何其久也岂爱其人而因以及其迹邪初右军之去防稽内史其誓墓之辞何其悲也余味其言未尝不健其决而高其志恶虖一懐祖能激哉迹其贻殷深源书筹防江左之势画北伐之败又何其工也此其志岂尝须臾忘君耶亦见其不可而已也举兹求旃其蝉蜕轩冕肆志丘壑有以也夫彼屑屑以懐祖故谈者亦浅乎浅矣嘻此其人何如哉防稽山川之美皆其相羊自恣乐而忘返者也登兰亭游云门未尝不想见其为人况过其祠者耶至治三年秋九月僧弗戒于火寺及祠独岿然明年主僧讷公偕其邑之士陈翔始即其处易腐断新昏翳且钜书晋王右军之祠揭于门余游越之其堂而拜焉讷公告余曰愿有述吾慕右军之清风峻节而恨史防之陋而怜越人之不忘其思也故并采其出处之意而记焉
　　法轮寺记
　　陆浑法轮寺僧广安治其事事既成请于余道其先师清惠事与其寺之所以成者曰愿有述初贲浑之阳有庳屋数椽翳蓬藋故惠正者居之欹穿不葺榛棘欝塞狐得以为域虺得以为舎樵牧避焉居民张闰惧其起废之艰也廼请清惠大师主焉清惠至则喜曰吾居不以易此也遂率其徒广接广安刜榛与藋陻圯补缺即其故基崇庳益狭斩材以辟之陶瓦以覆之三年有成而穹屋负崖长轩凌虚摩椽揭栋环山而出居无几清惠坐逝主者凡更四僧而至扵广安广安惟其师重饰之勤顾其殿宇基高而傍赢惧风雨之或腐也乃营中殿峙重门翼之患其力之不给也乃持簿乞扵人铢积寸累口节衣缩悉资治其寺以其故人皆信服二十余年始迄扵成屋之区如干而殿宇门寮斋庖库庾之序皆足器之数如干而浮图所用铙鱼钟皷之编皆具其像自佛菩萨大士羣从衞之严如其法在陆浑之观以壊杰称呜呼斯寺之兴夫岂偶然也哉以广安师弟子披摭积累之劳歴二十年之久凡所欲为无不如志是其心岂有所利然也盖殖其教者当然耳俾衣冠而儒者克坚其操勤其志则道之废者振而世之治可成其美可胜言哉清惠尝与山川扶宗宏教大师防禅律并行不相流碍广安日讲法华行愿两经以声音作佛事皆杰视其流者故余乐为记之且有警也
　　寿圣寺记
　　道伊阳而西羣山坡陀蔓延泉石草木幽隐穷絶行者欣欣然而乐乐未已也哀又随之凡七十里始得鸣臯则旷然见其为寛间之土踌蹰徜徉相顾而喜矣亦人情倦觌扵其所以餍而乐得扵其所未足欤鸣臯有寺曰寿圣行者至是必少休而蹔适焉其南则鹤鸣诸山岑徴君之所从遁也东引贲浑房次律元紫芝之墓在焉西眺锦屏之山穉列庸附庶几有隐君子北俯伊阙而牛僧孺尝辱吏焉其所谓金沙滩者名在而迹莫寻使人慷慨兴起皆可采而赋也其背则倚桃山前带顺阳渠烟炊气岚混隐迭见扵几席之上织文其流音如鸣秀妬工竞皆效扵左右故地得其胜田入之饶倍扵他壤故宫得以侈栋宇防防严丽深稳凡所以奉养之物莫不皆具故徒得以集所谓经者匦千余卷得以广阅故理得以深是以环伊数百里以浮图名者寿圣其甲也其搆端兴绪无籍图可考识扵钟者则政和二年也金末废扵兵其徒法聦者能悉力以起其废今院主僧某又治其故而侈之廼以余友克哷景兖之命防其事请为记余谓兴事为难幸而事兴而后人不废壊之尤难天下之事莫不皆然非独浮屠氏也兹寺之废兴屡矣歴百余年而卒复其故者是岂有数然邪亦其徒之才且智而善殖之也今夫若弟子之扵家士大夫之扵国举能若是则天下之事无不立其废者无不兴起而父兄君上可不诏而仰成而其美可胜道哉故余既书其事而复寓其所感焉
　　强斋记
　　宋君文野将归关东筑环堵之室扵先庐之阳翳蓬藋而居焉而命之曰强谒余言其故余谓君年七十将隐矣而其志不自足如此昔卫武公年数九十有五犹箴儆扵国作抑戒以自儆也君子之扵道葢终身焉不以壮耄而勤惰也此其所以自强不息也欤强有以胜人之谓也以君之博学洽闻驰骋以惊世者谓之强邪以君之亷介刚直不以一毫挫扵人者谓之强邪由前则为夸由后则为傲吾知君不为是也亦曰勉扵德而已古之君子飬其德之刚以胜其欲之私足乎内无待乎外夫然故富贵不能滛贫贱不能忧行乎患难而不屈临乎死生而不惧居天下之广居行天下之大道此其所以为君子也邪虽然卫武公不云乎相在尔室尚不愧于屋漏故君子慎其独也传曰君子庄敬日强敬其慎独之本也夫以宋君乡道之勤进德之勇老而益壮其为君子之自强也孰御焉故余嘉其志而乐为之书
　　游分水岭记
　　洛邑之西山川之胜者莫若伊阳伊阳之西山川之胜者莫若分水岭始余吏是邦尝娱其意扵企高涉逺伊之闳廓怪玮可喜之观皆我有也惟分水之胜未一到为歉延祐戊午夏余以谳囚繇汝还伊始自临汝迳通衢而南畎浍陂陁蓊葧麦气野雉磔磔惊起扵前又折西驰三十里曲道蔓延山形斗起又二里而至紫逻口从者以雨告宿道傍民家又驰二十五里山益幽泉石益深峭弃马徒步石齿间自山椒转而西有山屹然矗立若覆碧玉盎者分水岭也其股趾盘薄占五百弓其高逾两牛瞰其下多穹嵓诡石挟竒妬秀其产杉槠竹箭利及比壤岭之阳有泉出焉沸沫湁潗伏出石下其左东流屈折其上林麓峭崄不可穷其右西行纡余沮洳乱石间激者矢集渟者黛蓄大者轮旋细者虫镂囓石嗽沙风防响逺为溪为潭为沟为渠葢二十五折而入扵伊水惜乎閟扵幽隐穷絶之地夫岂山灵善幻以慰夫贤而辱扵此者邪由岭西南有溪介然篁篠蓊鬰仰不见日又二里而至小青山絶壁侧立千尺状若禹凿者有藤如大蚖蟠蜿其上有鸟大如鹄而黒磔然其鸣又驰二里而获少平其傍大木百围其防如葢乃繋马石觜披草而坐仰瞻崖壑傍瞩冈陵鼻口呀而蹄股峙伏光景而薄星辰至扵野林荒墟鸡犬鸣吠溪声斧响笙籁间作若古仇池之比心摇摇有穷探幽讨意高啸清咏不知身之在何境也始则霍然而疑复悟而笑曰昔人有出守永嘉不以民事经懐徜徉山水间者有一落南荒以山林为犴狱者二者皆有累焉若余者当其杖防翩然意适忘返无伐木开道之勤濯清流挹白云穷耳目之胜以自适无悲伤憔悴之态二累之有也余既嘉登眺浮游之胜而叹盛游之难再也扵是乎书



　　钦定四库全书
　　伊濵集卷二十一　　　　　元　王沂　撰记
　　芳润堂记
　　懐玉山之阳有溪其流清莹秀澈桥横焉若鳌负虹饮故其地名曰梁川背山而面溪有屋数十楹则广信郑伯飞燕居之堂名曰芳润取机文赋语也堂之前有池池有亭曰若舟取易乘木舟虚也据堂之左有楼曰览辉取贾生所赋凤凰览德辉而下也伯飞田有秔稌之入居有山水之乐賔婚燕祭之具可给也仰有苍翠风云之变化可挹薪翁逸人之庐可指数也俯有清浅渚莲汀芷之芬芳可撷文鳞缟羽之潜泳可缗而弋也防有长杉借有丰草抗埃之外穷耳目之盛此伯飞有以遂其乐也伯飞因其游任丞良臣以图属余记余谓文以载道也王迹熄六艺阙世之纉辞者涉其流不探其源摭其英不食其实虽敦腴鲜缛馨香可爱求其根柢济用则蔑如也文不适用奚以文为易之象扵履险必曰涉川舟以济险也古之人若贾谊陆贽以文立法制削强悍其扵用犹舟之济险也然士之以文华其身而为世用者徃徃蹈悔冒耻而不知止若凤鸟者其隐见以道故君子取焉予与伯飞非素交也观其堂可以知其学扵文观其亭可以知其志扵用观其楼可以知其审扵出处矣若夫登临览观之乐与风物之美予归隐江南尚能为伯飞赋之
　　为范庆元芳润堂记
　　昔人论作文之法曰长袖善舞多财善贾生取古人书剧读而精思之浩乎其川流薰乎其兰馥研索日以富则陆机所谓潄六艺之芳润者可言矣虽然辞章之靡丽者易工而义理之精微者难究其益思所以务学乎致饰语言不若养其气求工笔劄莫若励扵学气完而学淬则虽崇德广业亦自此进况其外之文乎文者技之末也河汾王氏尝以定君子小人之分矣生可不知所择哉范庆元问名堂之义故书此以告之
　　崔府君庙新垣记
　　须城有祠岿然宅扵北郭之阜曰崔府君庙阖境有祷輙应如响民事之谨庙建扵国初殿宇中峙丹碧炳焕而崇墉缺焉负贩者得以憇刍牧者得以防曾不若折桞以樊吾圃也噫渎甚矣防奚以揭灵奚以妥哉故赠郓城县大夫王君汝楫惧焉廼垣以缭之伐石命工皆已赀出既成而致宻坚整截然矗然称神之居过者加肃非祈谢洁斋而来者不敢入其知所严奉者哉维神生着令猷殁司幽府灵实烜赫在宋特封防国显应公其后隂施滋厚宠数益崇威神洋洋无所不在故牲币之荐在在而是盛矣哉传曰明则有礼乐幽则有鬼神今夫世之嚚子憸孙父兄之教不入禁网之设不畏骜然自弃扵非道拜祠下望神像则凛乎肹蠁之闻肃然敬心之萌遂至不复为恶是非神之有并乎礼乐欤郡邑干旱水溢螟蝗札瘥之菑虽世治吏民亦莫能免扵是有祷焉随感而应变沴而丰易忧而喜又非有并乎礼乐欤幽明之理夫岂二致然则须城之民可忘郓城严奉之心哉建庙始邑人王氏嵗久其名逸郓城既殁之如干年其子京畿漕运司判官德实因余逰谢君润来求文廼书以志嵗月时至正四年三月朔也
　　秘书监记
　　至治之世必有图籍之藏此书省之所繇设也初太祖皇帝经营天下扵文儒之事未遑也世皇定江南收赵宋图籍大儒老生之论注骚人墨客之文辞与夫荒遐幽絶余欵坠刻星翁乐工兵书厯法方言地志佛老所传及胜士良工绘事之精书法之妙竒絶之迹起上古竟宋金季莫不萃焉信乎观物者必扵其防然非至治之世则物亦莫能防也于戯盛哉是故官书省者皆当世聦明魁礨之材讵独渐摩文学之益葢以待上之用其重如此则其制度沿革可不彚而编之以明朝廷好古乐善之勤而励学士大夫之行也哉著作商仙翁以贤相之孙优防册府嘉上之厚其礼秩而欲贻法扵后世也噫此其志可量也哉
　　有容斋记
　　刘彦时作堂为燕居之所既成请余曰漙也褊心有所不受狭中多所不堪惧君子之弃而浅丈夫之归也思有以廓其量廼取诸书有容德乃大义名堂早夜以览观焉庶乎古者佩韦之意也余嘉其志从而告之曰今夫物之虚其形而能受者器之圆方是也然受则有量江海之大鼋鼍鱼鳖之所错袐怪神异之所储珠玉宝藏之所产然受则有涯若夫天地之所以大则无得而损益也故自其德名之谓之寛自其寛之所居名之谓之容而世谓之有量量以识扩而识以学进也虽然传称黄叔度汪汪如千顷之波澄之不清挠之不浊其有容若此叔度之贤无以见于外者其学亦莫得而考也岂其资之近道而学之不讲是以言论风防无传耶嘻司马迁班固迹其人言之实而书而后人犹有窃议者叔度笔扵范而人翕然信之岂有其实者可得而拟议而抱虚徇名者无得而窥也耶名者实之賔也以实则莫学而非道以名则莫学而非物诗云人知其一莫知其他吾子勉之而已
　　礮神庙记
　　龙沙克哷景兖甫世长千夫鸣臯山下新作礮神庙报功也初天兵之揃金墟宋也其先世皆有功天厯初年天兵战灵沟景兖甫又有功师还祭扵庙告功也至顺三年十一月景兖甫命其子玛克夲走京师属沂记沂谓五兵之器皆神司之礟亦然葢其力之所摧撃声之所震壊光气之所薄曜锋刄未接固已落敌人之胆矣非神能若是乎沂徃年官伊川与景兖甫防最厚尝观其春秋教士阅习以程其能摩厉以作其气旗旄镯皷鱼鳞杂袭士皆贾勇自献静如磐石动犹飘风机械便习之利歩趍迟速之节悉如法其精神所防何如也其神岂不昭昭然哉故沂书其端原且缀以诗俾春秋歌以祀焉曰他日之石防以工皷之机气成行充风云前驱猎复隆轰然电星流虚空翘关扛鼎罴与熊头蓬衣葆履锋庸较厥技兮奏厥功若泥在陶金在镕欃枪扫影祛丰隆狼折其角弛厥弓昆仑已頺河不东震赫万国罔不龚岳祗渎鬼来防同义躯斯完陨躬凯旋荡涤雾与防神扬厥軄士气雄开干阖坤鸿蒙崇锡以英簜畴其庸鹤鸣山高万碧丛峣楹绘桷饰以彤神之来兮宴新宫灵旗夭矫纒隂风神之去兮窅莫从光怪鬱律飞长虹刑牲酾酒肴核丰鸣箫考鼓声逄逄五兵不试衣不戎御勇韬力和尔容神兮妥灵蠖蠖中而我见献无能容
　　题防
　　御书九霄二字
　　臣沂忝待诏宣文阁窃观皇上运笔之妙鸾翔凤翥势若飞动而从容法度之中及观赐布衣臣胡震宦九霄二大字则知天纵之圣肆笔而成已见扵居潜之日昭回之光震宧独先被焉可谓荣也已虽然鸾凤冲霄必假羽翼曷以新丰逆旅自期哉
　　题治平防要
　　洛阳少年号为通逹国体新丰逆旅若素宦扵朝其书与防如日星之垂而江河之流也士生际盛时沐鸿化其可黙而无言乎
　　题欧阳兴世帖
　　文忠公与其侄通理书云欧阳氏自江南归朝累世朝廷官禄吾今又被荣显致汝等并列官品当思报効欧阳氏之承德袭训者众矣在今盛时尝表显眉山蘓叔党之后而不闻欧阳氏之有仕者岂无其人邪抑潜德晦行而高不事异代之节耶元裕之壬辰杂编载安平都尉完顔斜烈在金季犹知尊异讵其盛世而反有不録者耶则知潜德晦行者多矣今观庐陵欧阳永叔所藏绍兴三年録其九世祖太平守兴世省劄二通又与公族诸孙翰林直学士国子祭酒元功防始悟东坡有云君子之泽岂止五世而斩葢得其人则可至扵百传信哉
　　书王麓庵帖后
　　麓庵先生以醇儒硕德冠映古今其志节之伟谋虑之精固非賛叹之所可及今观此帖笔势低昂意象轩豁而法度森严岂所谓从心所欲而自不逾矩者耶呜呼非其胷中有以大过人者何以及此捧玩再三不胜敬叹庶几来者得以想见前軰风度以致高山仰止之意云
　　题林先生训子帖
　　余防时侍先子官江南识蜀郡林君彦立其文章诗刻厉清峭斩斩然不肯蹈袭前人一言半语其逰如农杨载仲宏鄜刘汶师鲁皆敬畏之延祐间余防京师又识彦立之弟今奎章阁照磨彦广清修好古克似其兄时彦立已捐舘舎三年矣相与感叹久之后廿余年当至元三年正月彦广出所録先训首其言淳恳切至乃知彦广季昆克名扵世克承其家者有自矣
　　书聚星图后
　　德星之聚以贤也天人之相应如此不扵朝而扵州里动天象扵桓灵之世何居天之佑汉甚笃也汉曷以承天耶两家三世咸有名称岂天之生才私扵荀陈耶亦其承道渐训不扶自直者众耳故人乐有贤父兄也噫聚扵州里而其美若是聚扵朝则其美何如耶
　　题谭济川传后
　　黎獠弗安厥居席险阻之势伺可乘之隙作兵仗合众为宼杀良民火官寺其情状之可嫉者若此朝廷尝命将出兵以薙狝之汝楫以下邑一簿树战功则其建大将旗鼓者从可知欤身被创长子死而进擢不闻则其赏罚也又可知欤宼之益张也民之重困也固宜康诰曰杀越人扵货暋不畏死凡民罔弗憝孟子以为此不待教而诛者也噫俾人人皆汝楫则宼不足平矣若夫致其信义而单车独行若龚遂张纲祝良之类者此难以责汝楫也
　　题胡古愚大拙先生传
　　大拙先生扁舟江湖而不逺世以遯形曳裾王城而不饰智以徼名以为仕耶则操行欲蝉蜕乎流俗以为隐耶则文华可藻饰乎太平所谓寓巧扵拙而物卒莫与之争若夫氏族与字则君其问诸轩辕弥明
　　题宋狱空诏
　　书曰刑期于无刑语曰必也使无讼乎此圣人不贵去刑而贵无刑不贵止讼而贵无讼也沂尝承乏修宋史至刑法见太祖初即位尤重用刑哀矜之诏嵗輙有之刑部设详覆之员诸路命紏察之使至淳化间又置审刑院扵禁中其重慎之如此中更衰乱而泽不熄亦其祖宗好生恶杀明慎用刑之效也欤而况廷尉持天下之平司生人之命其当时选择之精属任之隆宜何如也其能仰副钦恤之意以尊扬祖宗好生之德俾庭无留繋明允如张公者其贤从可知欤古语云活千人者其后必封吾知张氏之后其庆未涯也绍兴之诏有云天高听卑福善祸滛莫遂尔情罸及尔身置此座右永以为训居是职者尚鍳之哉
　　题许将手简后
　　宋南渡前士大夫例善书虽未能如蔡君谟米元章从法度中来然其天资所发徃徃无尘埃气可喜也所谓女好无定姿恱目即为姝耶
　　题观泉图
　　毖彼泉水其清浏浏既出扵山亦经扵邱原则有坎陆则有岐汪汪洋洋莫知所之奔壑西驰经天东注夫岂性然势激而寓敛此防滴至扵寻丈随波同流惟海是向彼观泉者朋簮童琴洗耳其操濯缨其心鸣雨林臻霏雪崖至时不待人图不尽意漆园蒙庄妙契渊黙君子人与果行育德养正之功有渐无已朂尔后来是之取尔
　　书塘乌氏碑后
　　余读诗缁衣篇而后知贤者之能世其家也再观司马迁表刘项方作敌士以智力自奋厥或弗类亦序建为侯王传不一再或覆厥宗又以知武公父子固贤亦先王忠厚之泽有以成之也塘乌氏由云中郡伯奋起西夏事世祖皇帝时方整六师以行天讨推心膂之良寄爪牙之任者一遵成筭其摧坚获丑必眡功轻重而赏能以此时备任使蒙褒宠则其材且能可知矣施不尽有以陨厥身子桓勇都尉继以忠义自持从出征入卫功烈炳然则云中之祉其后人者从可知欤客省使当天厯初视理之逆顺挺身来归干城斩获所向无敌第劳行赏眷奬优渥又非承德袭训之力欤其子当嗣爵既以万户让其季父又以镇抚让其诸弟讵特才且智克绍其先又以知其孝义之化行于家也其孙曽之蝉聨蔓衍也固宜于戯观世臣之家则我朝之深仁厚泽何如哉大夫士之工声诗者可无以继缁衣之篇耶
　　书性斋説后
　　新安方成读书之室翰林待制揭君防硕扁曰性斋取易成性存存之义也襄隂王沂述曰情者性之发性者心之理感而遂通者用寂然不动者体其静也如泉斯涵其动也如流迤或涛澜之壅决非捧土之或止求复所有斯克乎已卓尔不羣万善具僃靡阙靡亏常目在是体立用行曰道与义其功何以卑礼崇智崇也效天卑也法地念兹在兹生生不已一真春融诸妄蝉蜕猗谁名斋新安方子敢賛一辞以廸来裔
　　题彭宗徐字说后
</div>
    <div class="pagination">
<a href="伊滨集_page17.html">上一页</a><span>...</span><a href="伊滨集_page13.html">13</a><a href="伊滨集_page14.html">14</a><a href="伊滨集_page15.html">15</a><a href="伊滨集_page16.html">16</a><a href="伊滨集_page17.html">17</a><span class="current-page">18</span><a href="伊滨集_page19.html">19</a><a href="伊滨集_page20.html">20</a><a href="伊滨集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
