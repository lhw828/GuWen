<!DOCTYPE html>
<html>
<head>
    <meta charset="UTF-8">
    <title>张燕公集 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 12 页/共 17 页</h1>
    <div class="content">　　第二
　　中鹰前兎
　　寒兎灭没疾鹰逞巧鸣镝洞飞失隽亡狡
　　第三
　　福阳顿同日中狗前兎
　　狡兎隽犬力奔势迫持圆駷飞舍拔先获
　　望贤顿停日射髙飞鴈一只走麞二走兎三十六不隔箭连中五只
　　兽殪山豪乌落云隽贯三叠两血不瀐刃
　　望贤顿中獯狐
　　夜鸣之鸟是谓獯狐除人之恶应箭而铺
　　望贤顿隔马射中麞
　　趯趯牙麞寒草同色隔马百步一縦而侧
　　第四
　　仙防顿中麞一走狐三走兎十八不隔箭连中八只天子省敛薄狩岐阳躬射五十以奉烝尝
　　第五
　　文山顿射麞不隔箭连中二走狐一走兎二十一只我将献鲜従禽扵野一日百中以威天下
　　武停顿向后射走兎其中射兎十九只不隔箭连中十一只走狐三走麞一
　　霜兎斗廻云龙矫过天旋月满舍矢如破
　　仙林顿分骏射野狐中
　　有芃者狐起帝之右分騣逺发应踣于手
　　鹞子搦防不着飞过在后箭射应而落
　　惊鸢上飞鸷集横搏矫箭争中纷然旋落
　　一箭中两鹿横贯走五十余步方倒
　　双鹿并出一箭横连上思陵寝以献时鲜
　　是日还宫苑内用大箭射走四十口分赐诸王郡王及従人等
　　帝入灵囿数百麀鹿射其四十颁诸羣后
　　孔子堂社预赞
　　猗欤杜侯发挥孔圣春秋既立王道以正列国行事君子莫之他人有心予忖度之推凡是例定罪原词开我后学従祀先师
　　金紫光禄大夫太常卿上柱国中山郡公崔日知写真图赞
　　廓哉中山霛宇庙彻逸韵豪爽逹音妙絶孝尽思成忠全见节优防宫侣萧条禅悦白髪传貎青松拂雪要之嵗寒是望邦杰
　　虑舍郍像赞【并序】
　　诗云哀哀父母生我劬劳欲报之徳昊天罔极是伤不可止也恋而懐无所及之感其有饰圣以资亲修法以展慕岂非孝子持明之心哉武担山静乱寺卢舍郍丈六铁像者沙门履彻为先妣用无价黄金之装也彻师俗姓刘氏青城真人知古之弟道门释种守律防戒了如来广大之心逹如来加持之力见虚空界划缦茶坛知定慧手结金刚印过去不悟因后行而追福当来未闻指前縁而证道覩佛相者成一切智承佛光者壊无始业张说闻其事而怿之乃合掌西南遥礼偈曰大雄卢舎那妙法甚深秘神变加持力普升不动位孝哉彼沙门爱母而锡类法财装妙色空色不相异慧日破金山慈光触寳地善来金刚手一一见佛事
　　般若心经序
　　万行起心心人之主三乗归一一法之宗知心无所得是真得见一无不通是通如来説五蕴皆空人本空也如来説诸法空相法亦空也知法照空见空舎法二者知见复非空耶是故定与慧俱空中法立入此门者为明门行此路者为超路非夫行深波若者其孰能证于此乎秘书少监驸马都尉荥阳郑万钧深艺之士也学有传癖书成草圣乃挥洒手翰镌刻心经树圣善之寳坊启未来之华叶佛以无依相而设法本不生我以无得心而传今则无灭道济文字意齐天壤国老张说闻而嘉焉赞扬佛事题之乐石
　　蓝田法池寺二法堂赞【并序】
　　法池西三归院二法堂兹寺长老初上禅师所造也禅师本姓彭名至知至性笃孝执亲之丧七日不食微言宻行志道探究易老荘太一之防善正书与钟王同格其精至防画宛秀毫缕必见如折槁荷磨文石筋理洒飒固非人力所致也中朝名士山薮髙尚法流开胜逺近慕焉及晩年専意扵禅诵平生艺业脱若遗尘矣常叹曰帝王父母许我出家雨露生成恩犹一揆依如来教创是功徳万一乎献福二宫潜祐七祖将与一切咸登道场扵是三归堂以长安元年辛丑子月望日癸未立善法堂以开元元年癸丑丑月望日戊辰建禅师母弟仁琬弟子沙门启疑及沙弥令哲左右斯业实有力焉
　　三归堂赞
　　敬告诸佛子一心清净观欲求正真道当従信根入是佛虚空相是法防妙光定慧不相离是僧和合义人空法亦空二空亦复空住心三寳空是名三归处
　　善法堂赞
　　至哉初上人建立善法堂彩翠三世佛荘严清净眼能运无碍心普入扵一切见若不染色知若不取色是名真实见亦名解脱知佛观离生灭诸法等如是
　　益州太清观精思院天尊赞【并序】
　　蜀山刘尊师上清品人也兄学儒弟奉佛乃画三圣同在此堂焕乎有意哉逹观之一致也张说闻其风而乐之作天尊赞
　　正气生神结气为实上清尊帝中黄首出华彩衣裳虚无宫室紫气乗斗赤鑪钦日十天従化万灵受律莲花释门麟角儒术法其不二心同得一道心惟微守而勿失
　　并州勑造座右铭
　　安万国礼百神放郑声逺佞人
　　进笔砚架铭
　　笔砚之间圣心必察青蝇导赦震言漏泄
　　暖砚铭
　　笔锋晓冻墨池夜结香炭潜然推寒致热
　　素盘盂铭【并序】
　　国子祭酒韦公好逰山水器珍雅素因适汤泉见楩梓枌榆良材满谷乃命山工作为盘盂盎甖樽觯呈其文理素而不饰还都分遗好事者说受赖盘盂二事以铭之云尔
　　幽山之水无心世路器为盘盂制以法度匪丹匪漆惟真惟素理真防毁节全思固多用必伤处盈招恶嗟嗟君子鉴微在悟实是天然贻我朋故
　　温泉箴
　　东山少连曰防氏之子曰壬夫安祝融氏之女曰丁芊俱学水仙是为温泉之神焉帝命之救万灵荡滞结腑臓逹肤腠泄下人多赖之上帝是崇乃飞亷氏之佚女妒之常欲大慁其功故入温泉必斋以洒心戒以防患恕以利物含生之疾我愿除妖二神嘉之吹汤激邪珠连沤累潏汩扬华此其效也若入温泉僻心秽行恶言滛形居食失节动出躁轻二神丑之不匡人命飞亷佚女以裾蔽人是生疰芒风疡齵之病夫有意之医照合神理无恒之医身为欲使莫之益伤之者至矣是以君子慎其防也
　　赠别杨盈川炯箴
　　杳杳深谷森森乔木天与之才或鲜其禄君服六艺道徳为尊君居百里风化之源才勿骄恡政勿烦苛明神是福而小人无寃畏其不畏存其不存作诰兹酒成败之根勒铭其口祸福之门虽有韶夏勿弃撃辕岂无车马敢赠一言
　　狱箴
　　官有决曹掌兹法狱匪惟议罪亦以防欲所贵仁恕非矜窘束吏茍吹毛人安措足古之为主是戒是勗茫茫率土蠢蠢羣生贤愚中杂真伪相倾若鱼之骇如鸟之惊不能无犯宜持以平或大或小时重时轻无以快志期乎得情孰曰非重国之政令孰曰非轻人之性命虐则招咎寛则纳庆宜慎宜恤可畏可敬为狱则固为牢则幽晨严管钥夜宻更筹寂寂圆土累累系囚求食揺尾见吏垂头自昔立名此为非所逼隘狭室攲倾漏宇冬有祈寒夏多隆暑焉可失入焉可妄处勿谓无妨勿谓无伤匹妇含怨三年亢阳匹夫结愤六月飞霜可以安危可以兴亡敢告司宪无轻国章
　　东山记
　　兵部尚书同中书门下三品修文馆大学亡韦公体含真静思协幽旷虽翊亮廊庙而缅懐林薮东山之曲有别业焉岚气入野榛烟出俗石潭竹岸松斋药畹虹泉电射云木虚吟惚恍疑梦间闗忘术兹所谓丘壑防龙衣冠巢许幸温泉之嵗也皇上闻而赏之乃命掌舎设帟金吾划次太官载酒奉常抱乐停舆辇扵青霭伫翚褕于紫云百神朝于谷口千官饮乎池上缇骑环山朱斾焰野縦观空巷途歌传壑是日即席拜公逍遥公名其居曰清虚原幽栖谷景移乐极天子赋诗王后帝女宫嫔邦媛歌焉和焉以宠徳也加以中宫敦序谓我诸兄引内子扵重幄见儿童于行殿家人之礼优棠棣之诗作于是实其筐筥下以昭忠信之献贲其束帛上以示慈恵之恩朝野欢并君臣义洽夫飞翠华苈茨道至道之主也纡紫绶期赤松素履之辅也千载一时难乎此遇故两曜合舍众星聚徳雅道光华髙风允塞寒谷煦景穷崖润色猗欤盛事振古未有篆之石贻代厥后






　　张燕公集巻十二
　　钦定四库全书
　　张燕公集巻十三
　　唐　张说　撰
　　表
　　请封太山表并批答
　　臣说等言臣闻圣人者与天地合德故珍符休命不可得而辞鸿名盛典不可得而让陛下功格上天泽流厚载三五之盛莫能比崇登封告成理协幽赞故符瑞必臻天意也书轨大同人事也菽粟屡登和平也刑罚不用至理也今陛下稽天意以固辞违人事以久让是和平而不崇昭报至理而阙荐祖宗亿兆之情犹知不可况上帝临照祖宗顾諟其可止乎愿纳王公卿士列岳搢绅之众望乃命有司速定大典臣不胜恳祷敢昧死再拜
　　朕以眇身钦承丕业十余载矣夙夜兢惕常以至道未畅元元未安上累先圣之心下受万方之责何敢议封禅蹑岱宗乎今羣官所奏灵符嵗稔戎狄向风盖上天降休宗庙垂福岂朕薄徳冒以当仁然天休不敢不答庙祜不敢不报王公众望不可固违将以防福谢诚非以成功类帝辄用忘忌只遂羣心
　　请八月五日为千秋节表并勅防
　　左丞相臣说右丞相臣璟等言臣闻圣人出则日月记其初王泽深则风俗传其后故少昊着流虹之感商汤本乌之命孟夏有佛生之供仲春脩道祖之箓追始寻源其义一也伏惟开元神武皇帝陛下二气含神九龙浴圣清明总于玉灵爽朗冠于金天月惟仲秋日在端五恒星不见之夜祥光照室之朝羣臣相贺诞圣之辰也焉可不以为嘉节乎比夫曲水禊亭重阳射圃五日防筵七夕粉筵岂同年而语也臣不胜大愿以八月五日为千秋节着之甲令布于四方羣臣以是日献甘露醇酎上万嵗夀酒王公戚里进金镜绶带士庶以结丝承露囊更相遗问村社作夀酒宴乐名赛白帝报田神上明天光启大圣下彰皇化垂裕无穷异域占风同见美俗
　　勑防凡是节日或以天气推移或因人事表记八月五日是朕生辰感先圣之庆灵荷皇天之眷命卿等请为令节上献嘉名胜地良游清秋髙兴百谷丰熟万宝巳成自我作古举无越礼朝野同欢足为美事依卿来请宜付所司
　　请置屯田表
　　臣说言臣闻求人安者莫过于足食求国富者莫先于疾耕臣再任河北备知川泽窃见漳水可以灌巨野淇水可以溉汤隂若开屯田不减万顷化萑苇为秔稻变斥卤为膏腴用力非多为利甚博谚云岁在申酉乞浆得酒来岁甫尔春事方兴愿陛下不失天时急趋地利上可以丰国下可以廪邉河漕通流易于转运此百代之利也当今国储未赡邉军未息劝人农业愿留圣意亦尝赐前堦之食承后骑之顾竟唯唯而无一言者岂敢隠情于圣主也正以职在伏卫忧于部伍马上非公议之所囿游非朝廷之事今昧死上愚见乞大臣筹谋速下河北支度及沟渠使检料施功不后农节谨附贺正使随军前曹州考城县尉同希再奉表以闻谨言
　　礼仪使贺五陵祥瑞表并答制
　　右臣等伏以陛下孝通天地亲朝五陵拜桥陵则紫气见获白兎甘露降白鸽天光清和日色明朗拜定陵则有景云见甘露降拜献陵则甘露被树祥云抱日拜昭陵则先圣见神游荐享之际陛下亲闻刻息初进服用乐器自然发声又素像回面甘露降滋从祀先臣歴闻蹈舞拜干陵则有灵草生甘露降日抱戴之瑞此皆陛下防诚上感神灵福降四海同懽万方忭跃臣等幸陪大礼亲覩祯祥无任大庆之至谨奉表陈贺以闻臣说谨言
　　朝拜园陵罄申精到深惧虚昧未感灵心今嘉瑞来臻神无谴怒钦承祥祉庆兢兼懐儒林史官当贲朝典
　　集贤院贺太阳不亏表并答制
　　太史奏太阳不亏圣徳上感变灾为瑞阳光増辉隂慝不作休徴之美莫盛于斯臣等无任欣忭之至谨进状陈贺以闻谨进
　　彼日而蚀诗人所丑应亏不变转异为臧未知天意降休将或畴人未洽媿无一言之善而同三舎之庆循省来章用增励惕
　　贺大衍厯表
　　臣説白伏以开元大衍厯天防裁其纪纲日官考其精要履端更始敬授维新加以辨五行之序推七精之数明徴圣期实光上徳臣又见梁天监中陶景着玉匮记云盛徳木子以肇来运顷者僧一行璿衡厯得皇家天命成数千年古今祥兆若合符契厯数既在于圣躬卜年又表于长厯莫大之庆独冠前王臣忝迹儒林预闻昌运无任忭跃之至谨奉表陈贺以闻
　　贺示厯书表【宗】
　　臣某等言内侍尹凤祥至奉宣圣防内出新撰厯书二十五巻以示臣等窃窥深奥仰观英华渉海登山罔知攸际臣闻唐尧光宅顺昊天而定四时虞舜登庸在璿衡而齐七政伏惟开元圣神皇帝陛下至德广运文明睿哲道冠生知与神合契备徃圣之能事绍昔王之阙典发挥易象以应乗干之时考正厯书更表履端之始上包二帝下括三王徴晷运之盈虚究推歩之疎宻备稽气象载纒坎离【一作载覆纒离】三辰顺轨而更明五纬合度而増焕是使天地贞观神人允谐唐虞旧章于斯重覩臣等幸陪书府得预朝门抃跃之情实万恒品奉表陈贺以闻
　　贺祈雨感应表【宗】
　　臣某言臣闻水旱常数尧汤固有圣贤之理恭洁为难自冬逾春积阳成亢陛下以时灾系政人患由君退巫女之雩却应龙之请陛下躬自暴露炎景瞻仰云汉推心引谴为人受咎诚既发而动天言尅期而降雨今已霖霪三日泽漏重泉草树含欣郊原变色加以云平雨细气润风和岂惟优渥王畿必将周遍天下羣心舒释圣情开畅无任万姓欢说之至谨奉表陈贺以闻
　　让兵部尚书平章事表
　　臣说言伏奉九月十九日制书到并州授臣兵部尚书同中书门下三品王人在门驿骑临【集作首】路奉恩循分以慙以惕臣説【中谢】臣早以书生射策载笔圣朝晚以军志典兵秉【集作拥】旄乗塞禄非授进【集作授等】宠是宸衷久侍玉堦四掌纶诰一心好直三黜其宜今复用之犹夫人也何足以举明邦政光缉帝猷更策疲骖来乗法驾又臣巳受命司籍专意简书所希散冗因间就业忽叨剧职责大忧深人心有限事难两济国史无成臣执其罪上思荐贤以自代下愿守分以全节窃见开府宋璟清介独立倚法不回詹事陆象先清明向道临事能断其髙明有素歴朝之所伏委其积行无疵众人之所体信揆停徃任未尽宿诚乞回此恩以纳来效必能补旧政之缺漏广前途之轨辙虽深心用力臣颇与二子齐驱然挍徳考年彼皆有一日之长天下者累圣之公器宰相者万方之具瞻臣所以廷让彰言不陈宻启伏愿圣恩听舆论【二字论表集本并作与】而举俾谐佥瞩傥期任得人实海内幸甚无任力防任重惶惧之至谨奉表陈让
　　让封燕国公表
　　臣某言伏奉今月七日制书封臣燕国公食封三百户宠灵猥及中心如惔臣某【中谢】闻至道之时重法守义上无无功之赏下无无德之禄故授受礼全而逾越不起伏惟陛下光抚防内大宁天域百度惟新万灵翘注建侯疏壤允荅元功臣亦何人首膺是命【一作首黩嘉命】自古有传道而爵说经而封盖以训防成圣资师通学臣之侍讲有异前闻何者大明朝升萤爝无助时雨夕濡浸灌焉施幸得依附光景游泳渥泽岂敢虚承启发之恩谬荷将就之报且如人臣之义二则为罪一心不回愚智之分譬如犬马有不背之性草木有不凋之理知何徳于天壤而欲防造化之偏施哉臣之无功正与此类叨恩过量终惧且慙乞廻圣慈以容介节无任惶悚之至谨诣朝堂奉表陈让以闻
　　让中书侍郎表
　　臣说言伏奉制书除臣中书侍郎宠命俯临惊魂自失臣说【中谢】臣闻云搆郁起非【类表作岂】枳棘之任天波暴集宁沟浍所容臣识无通方文不经国南宫华省已忝前行西垣内阁【集作閤】将陪近侍心慙官谤迹愧时流何以承掌王言赞决机务当今二仪再造百度皆新太平之基惟贤是与混成庶政责在中书岂以长才敢膺首【类表作荣】选乞寝恩命改择时髦惟慎庶官以谐佥议无任悃欵之至谨诣朝堂奉表陈让以闻臣所让人别状封进
　　让右丞相表二首
　　臣说言伏奉制书除臣右丞相兼中书令臣学慙稽古早侍春官阶縁旧恩忝窃枢近虽思致君尧舜而才谢伊臯今属升中大封方求俊乂猥【集作俾】升端右实媿朝行乞停新恩获守旧职辞讷情恳希垂察谅无任屏营之至谨奉表陈让以闻
　　二
</div>
    <div class="pagination">
<a href="张燕公集_page11.html">上一页</a><span>...</span><a href="张燕公集_page7.html">7</a><a href="张燕公集_page8.html">8</a><a href="张燕公集_page9.html">9</a><a href="张燕公集_page10.html">10</a><a href="张燕公集_page11.html">11</a><span class="current-page">12</span><a href="张燕公集_page13.html">13</a><a href="张燕公集_page14.html">14</a><a href="张燕公集_page15.html">15</a><a href="张燕公集_page16.html">16</a><a href="张燕公集_page17.html">17</a><a href="张燕公集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
