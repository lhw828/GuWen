<!DOCTYPE html>
<html>
<head>
    <meta charset="UTF-8">
    <title>栾城集 - 第 20 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 20 页/共 114 页</h1>
    <div class="content">
　　【同李ヘ钧访赵嗣恭留饮南园晚衙先归】

　　城南高楼出乔木，下有方塘秋水足。新霜未变草木鲜，晚日旋催梨枣熟。雨荒松菊半榛莽，风老菰蒲初瑟缩。门前大路多尘土，日中过客无留毂。开门却扫如有待，下马升堂真不速。劝我一振衣上黄，临风共倒樽中渌。肴蔬草草意不尽，丝竹泠泠暗相属。琳宫仙伯自闲暇，幕府粗官苦烦促。晚衙簿领当及期，后堂车辖要须漉。令人更愧东宫师，眷恋溪山弃华屋。

　　【次韵转运使鲜于亻先新堂月夜】

　　长爱陶先生，闲居弃官后。床上卧看书，门前自栽柳。低徊顾微禄，毕竟谁挽袖。索莫秋后蜂，青荧晓天宿。惟将不系舟，托此春江溜。尺书慰穷独，秀句惊枯朽。遥知新堂夜，明月入杯酒。千里共清光，照我茅檐漏。

　　【送梁交供备知莫州】

　　猛士当令守四方，中原诸将近相望。一樽度日空闲暇，千骑临边自激昂。谈笑定先降虏使，诗书仍得靖戎行。君看宿将何承矩，安用摧锋百战场。

　　【秋祀高二绝】

　　荡荡巍巍尧舜前，一丘惟见柏森然。后来秦汉何堪数，跋扈飞扬得几年。乾德年中初一新，颓垣破瓦委荆榛。兴亡举坠干戈际，闲暇方知国有人。

　　【过兴教赠钊上人】

　　四十年间此院留，临河看尽往还舟。同来并是三年客，听说行藏各自羞。

　　【次韵王巩代书】

　　去年河上送君时，我醉看君倒接篱。一笑便成经岁隔，扁舟重到满城知。旧传北海偏怜客，新怪东方苦诉饥。应笑长安居不易，空吟原上草离离。

　　【次韵南湖清饮二首】

　　翠箔红窗映大堤，远来清饮叹参差。盈盈积水东西隔，脉脉幽怀彼此知。渌酒谩传工破闷，主人何敢怪颦眉。明朝看月云开未，试与詹家一问龟。坐客经年半已非，喜君重到暂相依。不嫌爱酒樽频倒，只怕题诗纸屡飞。耿耿幽怀谁与诉，徐徐细酌未应违。从今更肯相过否，几误风吹白版扉。

　　【次韵偶成】

　　交情淡泊久弥新，吏役萦缠日益纷。香火社中真避世，簿书丛里强论文。樽正及明蟾夜，舟楫来随早雁群。世俗如君今有几，真将富贵等浮云。

　　【中秋见月寄子瞻】

　　西风吹暑天益高，明月耿耿分秋毫。彭城闭门青嶂合，卧听百步鸣飞涛。使君携客登燕子，月色着人冷如水。筵前不设鼓与钟，处处笛声相应起。浮云卷尽流金丸，戏马台西山郁蟠。杯中渌酒一时尽，衣上白露三更寒。扁舟明日浮古汴，回首逡巡陵谷变。河吞巨野入长淮，城没黄流只三版。明年筑城城似山，伐木为堤堤更坚。黄楼未成河已退，空有遗迹令人看。城头见月应更好，河流深处今生草。子孙幸免鱼鳖食，歌舞聊宽使君老。南都从事老更贫，羞见青天月照人。飞鹤投笼不能出，曾是彭城坐中客。

　　【次韵王巩自咏】

　　平生未省为人忙，贫贱安闲气味长。粗免趋时头似葆，稍能忍事腹如囊。简书见迫身今老，樽酒闻呼首一昂。欲挽天河聊自洗，尘埃满面鬓眉黄。

　　【次韵王巩同饮王廷老度支家戏咏】

　　白鱼紫蟹早霜前，有酒何须问圣贤。上客远来工缓颊，双鬟为出小垂肩。新传大曲皆精绝，忽发狂言亦可怜。莫怪贫家少还往，自须先办买花钱。

　　【送王巩之徐州】

　　遨游公卿间，结交非不足。高秋远行迈，黄泥没马腹。问群胡为尔，笑指篱间菊。故人彭城守，久作中朝逐。诗书自娱戏，樽佾当谁属。相望鹤颈引，欲往龟头缩。前期失不遂，浪语频遭督。黄楼适已就，白酒行亦熟。登高畅远情，戏马有前躅。篇章杂笑语，行草烂盈幅。归来贮箧笥，把玩比金玉。吾兄别我久，忧患欲谁告。孤高多风霆，弹射畏颠覆。白头日益新，岁寒喜君独。纷纷众草中，冉冉凌霜竹。恨我闭笼樊，无由托君毂。

　　【次韵张恕九日寄子瞻】

　　无限黄花簇短篱，浊醪霜蟹正堪持。坐曹温尔夸勤瘁，割肉何妨诮诋欺。世外樽终自放，俗间簿领莫相縻。茱萸插遍知人少，谈笑须公一解颐。〈王摩诘诗云：“遥知兄弟登高处，插遍茱萸少一人。”〉

　　【戏次前韵寄王巩二首】

　　白马貂裘锦幕，离觞潋滟手亲持。头风欲待歌词愈，肺病甘从酒力欺。不分归心太匆草，更怜人事苦萦縻。相逢借问空长叹，便舍灵龟看朵颐。细竹寒花出短，故山耕耒手曾持。宦游暂比凫集，归计长遭句偻欺。歌舞梦回空历记，友朋飞去自难縻。悠悠后会须经岁，冉冉霜髭渐满颐。

　　【赠杭僧道潜】

　　月中依松鹤，露下抱叶蝉。赋形已孤洁，发响仍清圆。潜师本江海，浪迹游市廛。髭长不能翦，衲坏聊复穿。瘦骨见图画，禅心离攀缘。出言可人意，一一皆自然。问师藏何深，不与世俗传。旧识髯学士，复从琏耆年。尘埃既脱落，文彩自精鲜。落落社中人，如我亦有旃。柰何一相见，抚卷坐长叹。归去勿复言，山林信多贤。

　　【张安道生日二首】

　　椿年七十二回新，蓬矢桑弧记此晨。养就丹砂无上药，已超诸数自由身。中年道路趋真境，外物功名委世人。今夜空庭香火罢，定应星斗识天真。十载从公鬓似蓬，羡公英气老犹充。生时别得星辰力，晚岁仍加鼎灶功。世事不堪开眼看，劳生渐恐转头空。问公试觅刀圭药，岁岁称觞此日中。

　　【李钧寿花堂〈并叙〉】

　　尚书郎晋陵李公，秉性直而和，少从道士得养生法，未五十，去嗜欲，老而不衰，为南都通守。其西堂北牖下，池生菖蒲，开花三四，芬馥可爱。以书占之曰：“此寿考之祥也。”因名其堂曰“寿花”，而余为作诗记之。石上菖蒲十二节，仙人服之好颜色。根如蟠龙不可得，叶中开花谁复识。夫子自少读道书，年未五十嗜欲除。河流通天非辘轳，下入金鼎融为珠。一醉斗酒心自如，鬼物窥觇惊睢盱。菖蒲花开寿之符，白发变黑颜如朱。它年三茆访君庐，拍手笑我言不虚。

　　【次韵子瞻题张公诗卷后】

　　世俗甘枉尺，所愿求直寻。不知一律讹，大乐无完音。见利心自摇，虑害安得深。至人不妄言，淡如朱丝琴。悲伤感旧俗，不类骚人淫。又非避世翁，闵嘿遽阳暗。々晨鸡鸣，岂问晴与阴。世人积寸木，坐使高楼岑。晚岁卧草庐，谁听梁甫吟。它年楚倚相，傥能记。

　　【次韵广州陈绎谏议和陈荐宋敏求】

　　【二龙图二首】

　　○右和彦升寓定力

　　曾送飞龙白日翔，未应中路许还乡。鹤归仍有当年伴，松老知经几度霜。城下宝坊聊寄榻，朝中振鹭旧成行。相逢出处何须问，五岭清平十月凉。

　　○右和彦升赴上醴泉

　　琳宫清净思悠哉，颇似山林未肯回。五日趋朝真自适，一樽无事得频开。董狐执笔何时易，马援征蛮未遽来。奔走安闲谁定是，都门携手一徘徊。

　　【次韵王廷老寄子瞻】

　　歌吹新成百尺台，青山临水巧崔嵬。佳人解作回文语，狂客能鸣掺鼓雷。撷菊传杯醒复醉，采菱荡浆去仍回。新年闻欲相从饮，春酒还须剩作醅。

　　【次韵顿起考试徐沂举人见寄二首】

　　齐楚诸生俨毕绅，人人愿得出君门。衔枚勇锐惊初合，弃甲须臾讶许奔。细读未辞灯损目，久留终厌棘为藩。定应亲刈翘中楚，把卷喧呼半夜言。老年从事忝南京，海内交游尚记名。怯见广场心力破，厌看细字眼花生。新科未暇通三尺，旧曲惟知有六茎。空忆倚楼秋雨霁，与君看遍洛阳城。〈前举与顿同试西京举人。〉

　　【送李钧郎中】

　　君家毗陵本江南，虽为浙西终未甘。风流秀发自不减，气质浑朴犹中含。敲榜满前但长啸，簿书堆案常清谈。湖中往往载画舫，竹下小小开茅庵。歌吟仿佛类骚雅，导引委曲师彭聃。新茶泼乳睡方觉，渌酒倾水醒复酣。一朝挥手去不顾，使我把袂心难堪。扁舟水涸费牵挽，瘦马雪冻忧朝参。一官来往似秋燕，薄俸包裹如春蚕。东南乞麾尚可得，白首谁念家无。

　　【送文与可知湖州】

　　连持梁洋印，久作溪山主。深知为郡乐，但畏买茶苦。来归天禄阁，坐守登闻鼓。九重未明入，百辟盈庭舞。城南独归卧，心事谁当语。旧闻吴兴胜，试问天公取。家贫橐装尽，岁莫轻帆举。苕溪净多石，弁岭瘦无土。湖藕雪冰丝，山茶泼牛乳。香粳饭玉粒。鲜鲫会红缕。宫开水精洁，人寄画屏住。俗吏自难堪，诗翁正当与。从来思清绝，况乃病新愈。团团肘后丹，皓皓胸中素。高卧镇夸俗，清谈静烦诉。应笑杜紫微，湖亭但狂顾。
</div>
    <div class="pagination">
<a href="栾城集_page19.html">上一页</a><span>...</span><a href="栾城集_page15.html">15</a><a href="栾城集_page16.html">16</a><a href="栾城集_page17.html">17</a><a href="栾城集_page18.html">18</a><a href="栾城集_page19.html">19</a><span class="current-page">20</span><a href="栾城集_page21.html">21</a><a href="栾城集_page22.html">22</a><a href="栾城集_page23.html">23</a><a href="栾城集_page24.html">24</a><a href="栾城集_page25.html">25</a><span>...</span><a href="栾城集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
