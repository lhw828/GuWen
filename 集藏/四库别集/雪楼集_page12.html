<!DOCTYPE html>
<html>
<head>
    <meta charset="UTF-8">
    <title>雪楼集 - 第 12 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪楼集 - 第 12 页/共 32 页</h1>
    <div class="content">　　濠上蒋君防龙董淮左学校八年士兴于学学无阙政迁令临淮数月弃官去有子曰培亦儒也以文无害为行中书掾积劳当予秩将或亦为令夫令果不可为乎有为之者矣可为乎何为而不为也亷将军既弃于赵尝一为楚将无功曰我思用赵人蒋君儒先生长者尝举于乡与儒居盖久一旦有簿书期防之役宜不胜而自免也若培则必能为之矣其去也就养余杭大德乙已秋卒因塟余杭越三年培以圹记来告铭蒋以国氏期思故蒋也先繇期思迁婺其父秀升又迁濠梁而生君君卒时年七十一矣娶于周一子二女再娶于刘培有三子今年实至大元年墓在钱塘县某乡玉岑山官由将仕郎淮东道儒学副提举迁从仕郎淮安路临淮县尹铭曰
　　稷嗣君衣楚制从沛公齐鲁间羞称之其后公孙丞相初入闗友人戒之曰母曲学以阿世盖犹征稷嗣君也观蒋君不肯为令与不为主簿者何若语有之孟公绰为赵魏老则优不可以为滕薛大夫信夫
　　郑真人碑
　　夫寒暑之所以不忒天地之所以长存是盖有其故矣昔者圣人修其可知者而其不可知者固已周流其中非必蕲于治世也而世恒以之治后有得其粃糠土苴已足自附于圣人以之为身则身安为家则家理为国则国以小康然教始多岐矣犹龙氏之寳三曰慈俭不争夫果慈俭不争也则在宥天下者庸讵不乐于此哉今之所谓大道者其守慈俭不争之寳者与大道之流予不能探其源其见于纪述者已十世其十一世之祖曰郑君名进元以宋咸淳三年五月十四日生于永嘉家夲儒也防值乱离至于辉州悟真大师党君器其頴异留使之学遂通孔老二氏言时年十三矣明年大道第七祖李真人祠岳过辉一见许为道器且谓党曰吾二人皆弗及见后一纪当至堂下也党亦不谕既而李党二师俱逝至元庚寅君从卫辉道録贾师来燕扺天寳居堂下适十二年矣第八祖岳真人异之授以戒牒道名留之不可岁癸巳再来今齐王以紫衣旌有徳师与焉又受明真大师神箓秘诀及亲书道训四章自是术业葢着治病立验贾师逝君丧之如所生进嗣其职第九祖赵真人于君弥属意而早逝大徳六年第十祖某真人召之者三至则以为都提举付以祖师经笔琴劒为词一篇授之师再辞不获乃为词以复遂嗣焉十祖逝丧之如贾师而加毁葢昌平之阡为地七十亩树而周垣之碑第五祖太真人之功于龙山又剙众真堂于天寳以祠传教诸师买园畆百余于故都之东种柳于宫隂古河之堧歳用以裕八年有防命君设金箓大斋于天寳宫既事锡号曰演教大宗师明真慧照观复真人明年又命君设大斋于玉虚宫又明年再命设于天寳礼毕进见喜动晬容赏延于众甚厚然君退然若不胜一日召左右告语若将留训者弟子咸以谓年方强岂遽如许十二月命召普济大师张君于秦中明年四月当朝上京未至疾作谓侍者曰归期至矣普济当嗣遂以五月朔终于龙山弟子奉封于五祖之兆之左其勤者又封衣冠于初祖之兆之右又封于辉盖以君所自也某地昔为大元观今为頥真宫君性谦慈和易留心经史学者一见终身不忘善于奬劝咸归心焉雅善生财兴构虽多而未尝匄假若术之灵着又道之绪余也编修朱某述其事为详其弟子以碑请于承防清河公而公以诿余碑宜有铭铭曰
　　天地之母万物之宗畴克尸之天下为公囿焉洋洋犹鱼于水独擅而私匪夸伊恑慈俭之寳衍五千言蔽之以一不为物先维观复师自缁林氏寛柔以教孰訾其异可离非道于焉始终养生送死弥着其同噫嘻髫年横流寸梗化为琅玕彼光景道无成毁时有屈伸小往大来寄之在人崆峒藐然鼎成弓堕往或骖之不右则左云乗风御方羊帝乡无疆惟休刻示茫茫
　　郭徳基阡表
　　长乐郭隚徳基闽中名士也以乙巳九月二十九日生丙午二月十八日卒二子履鼎以其年五月二十七日塟之于获岭原先墓之次墓既铭且志矣履鼎又不逺数千里谒余于京师谓故人之厚者莫余若也祈表其阡郭氏相传其先由期思奉汾阳庙器从王潮入闽粤遂以长乐为家上世皆为儒里中号书厨家正子者由进士入官为合浦郡文学掾以没是为存斋先生徳基之父也至元二十九年余观闽风始识徳基时以兴化郡博士秩满家食暇日相从文史甚驩防通慷慨与人交弥乆而孚于书无所不见为诗文下笔立就杂汉唐间遽难别彼之士大夫曰是未足见其长也盖生十年而孤育于母林天资赢溢弱冠已为人师进而鼓箧声喧太学中教于莆田亷访使副张公尤知之今又受知于公耳其自莆田教吴江游息谈笑职无不办松陵震泽犹有歌酒处在焉心不忘莆再调博士未往而终于经又粹易与四书皆有述其杂著曰梅西先生集凡若干卷二子亦竞爽家尚不替一女适进士陈嵩先没余既表其墓则为之辞曰
　　天之畀于物也不全盖自古记之而人为甚若斯人者进而论思献替或扬激清浊次之石渠东观其谁曰非其任耶而卒乃尔嗟夫人生贵适志耳诚不如盘礴老梅之西豪歌而痛饮也











　　雪楼集巻十七
　　钦定四库全书
　　雪楼集卷十八　　　　　元　程文海　撰碑铭
　　大元河东郡公布都公神道碑铭
　　至大三年制昭文舘大学士正奉大夫太子府正察罕祖考某可赠正议大夫轻车都尉追封河东郡侯妣某氏可追封河东郡太夫人父布都纳可赠正奉大夫防军追封河东郡公母某氏可追封河东郡太夫人眀年察罕拜叅知政事即诣史官广平程某而请曰察罕西方之人也先君慕圣朝德化万里来归沐煦养生息之仁家于解抱孙长息于觧没而埋骨于解天子不以臣不肖有列于朝褒崇之恩上逮祖考惠至渥也惟是先君冡上之表未树大惧失坠无以显休命发幽潜愿先生哀而赐之铭谨按国史院编修官辛良史所为行状河东公讳布都纳西域巴喇勒哈人世为大家本俗以族显无姓字歴三世輙不知名国初岁在庚辰大兵西征巴喇勒哈平于是公生十有三年矣少失怙恃好竒节聚族而谋曰天方授圣元神武无敌于天下我国亦臣伏不敢后盍往从之乃悉族来归时诸王锡喇引重兵镇朔方公羙髯长大勇冠军王竒之戊戌南征围安丰军校巴延台者薄城城上梃长钩及之悬以上左右错愕公时在后队望见奋出大呼助巴延台引却人钩俱坠禽戮阵前一军皆惊胜气百倍城防防功赏独厚王由是知公防置帐下名以巴图尔初河东陕右民赋之王者以成格勒緫管之附治解州乃以公为副因家焉辛亥春长安僧雠诬都道士谋置毒于酒将不利王有司连逮数百人死榜掠者往往而是公时使王所和林力状其寃王悟命释之公昼夜兼驰至长安谕教诸道士谓公自天而下相率焚香遮道哭且号曰我軰更生将何以报但愿公多贤子孙秦民父老迄今诵之癸丑贡职王嘉公识大体且辩防可代成格勒緫管公叩头曰臣得给事左右荐由成格勒王纵怜之义不可谨辞王嗟异从之赐名马重锦弓矢以旌之至元庚午告老而归居里中恂恂然至于济人利物之事则不敢让乡人争讼不愿诣官而诣公公谕以理咸心服而去公不解中国书言必中义动必中法天性也切切以教子为务尝戒之曰我不幸少年百罹不得学尔等安居暇食宜勉读圣人书行中国礼他日面墙悔之无及至元十四年忠宣公鄂啰齐开省湖广闻察罕通经义练军务辟置幕府察罕以亲老辞公曰吾素教汝读书知礼义者将以有为也食其禄办其事是亦为孝不当以我为念诸弟足养也于是察罕始出仕嵗晚敕断家事弄孙自娱日与里社过从射燕优游将终身焉一日至迎祥观正襟瞑坐众以公假寤乆之撼摇已逝矣时至元庚辰夏四月七日也享年七十三葬惠政乡曲范村之原夫人亰兆李氏父登进士第金末迁河南夫人方九岁归戎帅成格勒为养女静秀丰整帅以同寅归公焉后公八年卒子男八人长察罕也以忠宣荐起家授四万户知事迁行省理问行枢宻院经歴行省郎中大德丁未妙拣东宫官僚召除佥詹事院未几进昭文舘大学士太子府正至大辛亥春今天子即位擢置中书次博啰早世次博啰彻尔敦武校尉百夫长次博啰台湖广行省宣使卒次博除太仓令卒次济噶台将仕郎华隂县达噜噶齐次多罗台不仕好琴书有至性州以纯孝闻旌其门次鼐满台敦武校尉邵阳县达噜噶齐孙曽男女六十七人呜呼盛哉尝论皇元之兴天下之一初也其人多敦厐颛蒙忠信笃实不为言语文字而躬行实践暗合道义庶几古人故其福力亶厚子孙蕃衍有非后来寻常所能及者观河东公讵不信然铭也何辞铭曰
　　猗与皇元开辟一初人生而纯与古为徒惟河东公泰山乔岳不言躬行与道暗合辛勤来归义眀君臣维忠维孝贻厥后人为解世家作庙始祖衮衣赤舄时乃天祐有之似之魁伟沉深遇合以时冨贵何心我作铭诗用诏来裔母迷厥初永永千祀
　　故登仕郎吴君墓志铭
　　兰林吴公之封其友广平程某识而铭之二年友竹君亦殁孤垕子以状来亰师曰昔者先人读季父之铭而悲曰知我者鲍叔小子识之今言犹在耳而日月有期敢又以请嗟夫二惠弱一犹恻而并亡之因思少之时与君兄弟游顾嵗月若与我无与年大以来渐如夣觉今则已若隔生信矣三十年为一世也君家抚州金溪吴塘盖数百年矣深道居士濬与汪公藻熊公彦诗軰交其孙景立饶州助教曽孙尧仁孙士亨是为秋山翁君为翁仲子名德溥字时可季兰林也出为宗人后偕君学于临汝精舎师徽庵程先生而友三人相得甚懽未始一日不羣居并坐旣则仆有四方之事自是契阔矣君又晚得末疾竟弗继见以殁君姿敏甚于文如腾云建水声焰猎猎然部使者郡守二千石而下咸期之深季蚤策名期君者益众君偃然不为意或以登仕告身强之出而已晚矣天兵南下林无安栖君外调内娱仰事俯育如他日翁老而弥刚母刘病日进君给百役以奉公上率百指以宁晨昏不使疾声暴色小得至膝下又推其余能以芘闾里或劝之仕輙恻然曰吾不忍顷刻离也繇是二亲逍遥寿终墓十里外朔望必一往拜不废以至终身友爱天至季出仕乆则躬徃视之为留乆之笃于交游无所顾恡或闻风蹐门皆将迎劳徕不使觖望去尝造官舟浔阳役人困踣十七八君亦良惫然见必拯而活之后十年犹有拜而谢于道周者娶于余六子曰垕辰应良复来三壻曰余天麒邓庆老余天一孙十二人男斗孙娄孙翼孙宜孙女八人曽孙男女各一君事亲孝治家勤持身恪与物仁义方之训亹亹余泽盖未慭也生于丁酉九月卒于乙巳八月卜以大德十一年某月某日葬于某乡某里梧冈之原呜呼蚤暮相规朋友之务也而契阔若此乎昔岁志兰今兹铭竹山阳邻笛尽焉此心铭曰
　　天之生材厥惟艰哉来者不可待往者又乌能来维此良朋旣窅然而深归吾谁与偕
　　黄伯云墓志
　　君子无幸而有不幸小人有幸而无不幸无不幸者岂独无患祸乎非也彼之所为固有以召之非偶然忽然而遭之之谓也君子之为行也兢兢是故善作祥降若夫虑溢于情涯事生于意表吾亦未如之何而以身殉道亦又何不幸之有且夫髙门县薄无不走者固矣至于专养其内者亦庸讵知异日膏猛虎之口哉余闻庐陵黄伯云之事喟然悲之伯云儒先生专门毛诗学深于六义著书盈箧其所独悟出毛郑逺甚江丞相搢绅大儒独推伯云善学至元中吴防虽平冦盗窃出伯云一日携所着有所诣贼妄意防中之藏毙以一矢即之书也先是丙子初妻戴与其大女子不屈于兵以死夫又复然其长子定哀父母之若是也不食肉者三十年余尤悲之余留京师定辑其家世瞿瞿然请曰父将改封愿矜而荣之一言按伯云名从龙世衣冠曽大父万顷大父钦父秀实母刘防孟之姑也二子伯云长仁厚孝友贫而好振定之弟曰通其大女子之壻曰沈次二壻皆曰欧阳孙男五今封地曰儒行乡毛竹原祔于祖也死时年五十有三余旣悲其不幸复为推其然以祛世惑且慰其子之心而使刻其石曰
　　觧衣佐刺济曲逆薏苡连车踬新息衔防文书大人惑夫祸福之不常疑似之易成盖自昔记之矣嗟夫学以成身岂顾累之哉
　　俞景隆墓志铭
　　临川黄君述其同郡俞景隆之事来曰炎发之故人也葬愿匄铭余辞不获盖余与黄君善黄君之为人也慤语有之不知其人视其友又曰达视其所举富视其所与而孟子録郑人之言曰尹公之他端人也其取友必端夫薰莸之不同器牛骥之不同皁自古记之矣是故喜中郎之似则不计其谁何见元賔所与如见元賔彼岂不知生死之道殊亲踈之势异哉诚爱切于心故也然则黄君之请不得不力而余之辞也又乌得而力哉按俞氏繇徽徙抚将十世矣隆名应元业儒博敏尝从里中儒先生曽子良学复肄业于白鹿洞受知江丞相及双峯饶先生乃升居洞学讲席乆然后归既不得志于场屋则退而养志重亲之心甚豫也亲既考终以礼送之亦自营乐丘于新庄而构堂于其前命曰归真莳花竹贮烟霞常游衍觞咏于其下几列名书数十卷永日危坐焚香沃盥而读之屋益润子孙益长植以繁有子三人仁英仁杰仁伟英已卒孙九六男三女曽孙八三男子五女子而身亦益老盖七十有七岁矣以至大元年夏四月卒将以某月日归于归真之兆余既为之次其事已而叹曰乡称善人斯亦足矣正命而终斯亦可矣尚子平有云但未知生之与死何如尔因语黄君曰天地一寓也万物一假也死生一往复也彼将奚以为真乎冰之为水也孰受之气之为风也孰与之归欤其将安归黄君曰惜归者之既逺质斯理之无从尚刻以讯于幽宫是爲铭
　　邓德光墓志铭
　　予往闻南武城氏有佳壻焉曰邓观国徳光而未之识及居京师又有来言南城教谕邓某文学行能者余独心志之蒙恩过家里中父老子弟无不诣余武城氏昆弟在焉余一一顾接相劳若如平生欢独不见所谓邓某者居乆之武城昆弟戚然相告曰家有子壻不幸蚤世其先世之生类皆一时俊乂故其殁也往往有贤卿大夫为铭其墓石今子壻将窆而石未有文敢介先君之故请以爲眀公累若何子壻家本番昜今其居邑曰金溪乡曰云林五世祖需宋承节郎监复州沔阳镇需生晔进武校尉广西经略司属官晔生槐进武校尉监吉州永和镇槐生显子显子生瑛以儒相传至子壻观国益好学有文歴冝黄星子庐陵南城四邑教谕娶于周有子曰辰周没又为家子壻其死也年三十八虽其平生行事不少表见不应铭典然眀公辱以先君之孙之壻而匄之一言先君而有知也其将何恵之敢忘敢请余为之闵黙不能却盖余平生于士苟有一善则余心之愿见之也甚于士之愿见于余若观国余闻之甚习徯之甚乆而终以不见且其博謇好修事亲有礼屡为百里师而不困以彼其材亦独何所不得其志哉而顾仅尔是诚可念已余于武城又有世好乃不遂却而为之铭其墓在白马乡髙桥之原葬以某年月日南武城者故冬官侍郎曾文荘公之采邑也其言称先君先君者文荘公从子故常平使者劲节公也来谒铭者国子进士文种将仕郎修而观国修之子壻也铭曰
　　深衣之敛若斧之封兹非孔子之徒欤虽不年何慊
　　县尹郑君墓志铭
　　至元中余初入奉宿卫携孥自随时子大年始晬甚弱乳药兼哺请医与俱医以老为解因荐进其甥曰此儒也而工方与之俱如吾行矣乃与之俱即郑纯道也赡敏通畅书无不观处疗甚精审不特过秦中过邯郸为某医某医也方是时渉寒温者五六千里小大皆无恙纯道力也既至公卿间闻其善为方邀致无虚日由是交益广誉益起上方劝能因得试令而其邑乃在巴蜀中时纯道亲留江南辞不愿往改録判南劒州纯道不以崇庳为意亟归迎养时闽地甫定兵民纷揉郡又当道过客使车昼夜至事取趣办众睨其为已而翕然推重不意其为乃尔也既代交荐之得县主簿兼尉县与郴桂溪洞相犬牙异时日罹冦暴纯道至选役夫五百蠲其庸假以利器使为乡导立烽燧谨闗梁广耳目防动无不预觉輙驰击掩袭深入穷追由是防不敢动民得安业眀年邻郡盗起复深入掎角收所掠邑民甚众郡上其功不报先是邑为防燬乃建邑庠招诸生释奠肄业以余力起敝废皆完循资得景徳镇税课提领人皆于此自润而纯道官满过余余视其贫与昔等耳时余忝召纯道亦调集京师守铨者两年乃得岩邑未几又闻所代者以瘴疠暴死益不乐然不可改也至大二年冬余始见其子华孙于里中则知纯道视事不数月竟以瘴疠暴死于官悲夫纯道长身丰下气貎壮伟泛爱多可无新故咸乐之然铨邑者其故人也固有幸不幸耶华孙既以至大二年八月九日己未葬之于灵之原而以表墓为请按其先琮由信仕盱遂为盱人曰庆曰浚曰文焕者纯道之曽祖祖父也纯道凡三娶有五子惟华孙善孙为之服余嗣他姓女为王氏妇华孙医甚工今为江西医司都目盖初妻黄氏出也纯道名公大以淳祐己酉四月六日生以至大戊申十月二十四日殁铭曰
　　嗟夫纯道与余同年月生而有十日长耳诚不意其歘往也自今余至亰师无复有能知三十年之旧事而相与纵谈抵掌者矣嗟夫
　　勇遂侯碑
　　故金吾卫上将军和濠二州招讨使赐諡勇遂侯王公讳喜字恱道宿州符离人也至元十二年王师东西大举渡江公镇歴阳奉所守上职方氏天子嘉之锡圭入见行至濮上而病遂捐舘舎讣闻轸悼特加赠禭赐諡易名又官其子凡以显荅勤敏者恩意殊等东南列城闻之莫不竞劝不期年而江表大定由圣天子得经逺柔服之道也公系出侍中朴侍中为周世宗股肱心膂之臣世宗又五代有志恢张王略之主君臣相得几若力牧大鸿之于轩辕张文成诸葛忠武之于汉也不幸功业方殷命之不淑然而周疆江淮卒如侍中经画之素至于礼乐律歴之精体国经野之缜微悉利赖之若夫混区宇之长谟虽易世之后犹有功焉是可谓兴王之良佐者矣勇遂公亲其后昆承辉袭宠为时名臣于翰于蕃真隐若一敌国江淮草木迨今犹知其名又能察天运之始终拯民生于阽坠使国家靡有汗马之劳坐定千里王功民庸俱茂焉简在帝心钦迟延想倘获近天顔奉大对其契合建置庸讵知不侍中之似也惜哉至大二年冬某自禁林出使因奉恩制归告先郢国孝肃公墓公之子虎英适为临川太守为某道先世之详已而请曰先人荷国宠灵施及后嗣水木源本夙夜靡敢忽忘惟是乡者虎英防孤不能有以掲荣焯懿诗不云乎永锡尔类区区诚愿儌福于先郢国孝肃公贶以文辞刻之冡上则岂惟世世子孙永有视效抑凡委质竭力者亦知所歆慕焉此虎英之所深志而力祈者惟公念之某上惟圣明加恵崇报之大典下惟孝子慈孙之至情宜不可以却且某者世祖皇帝之老臣也尝宿卫禁中凡当时经逺柔服之规盖在耳目今苟辞以不文而不少冩万一以章勇遂之功而成太守之志殆非所以对越在天之灵也其何敢然乃敬诺则退而徴其事公之先自符离徙齐安名皆弗传公娶髙氏有子三人虎臣虎炳虎英虎英防而袭职为昭勇大将军和州招讨使继守番昜武冈南安皆有绩业其守临川勤于政治忠孝两尽尚庻几焉碑宜有诗诗曰
　　淮水之清王氏之宁冠冕蝉聨世载忠贞维周侍中谟弼世宗相得弥彰鱼壑毛风民防太平大命之婴閟其经纶曰笃其庆集勇遂侯敦弓厹矛以殿淮州以作民休朝宗百川星迈于垣言逺有光曷殒中天将印侯封赫赫隆隆以阐皇猷以隧幽宫幽宫岑岑广谷乔林云欝冥气降泽深孰终孰传以象以贤四马加騑继其蕃宣为国世臣功名日新报上之勤爰以及亲丰碑桓桓是斵是刋子范臣规畀尔永观
　　稾城王公墓志铭
　　国家以神武不杀定四海必有武备故分军旅据要防而兵民异掌往往不相下相怒相戕民弗康惟建昌之在行者万户王君忠信纯诚知止戈之义人用大和吏民以宁老稚至今诵之余初朝亰师及见其叔父冀国忠穆公庆端事裕宗为詹事夙夜禁卫勇力絶人而平居礼让若书生知其家之能贤至大四年余被召防万户君迁云南宣慰元帅则出其先公行状求铭于余余曰世徳也是宜书公讳思敬居真定之稾城族大以蕃父讳吉其季曰善为金吾卫上将军左副都元帅即忠穆之父今平章政事之祖也公尝为百夫长严整尽职已而去不仕时真定中山民苦于役钱征之急而无所于出金吾悉力代民偿之又率其族公为之先输其族之未输者民之贫无出者至空其家不顾也昆弟六人公行在二克友克恭终始诚一或欲异居公喻以义同室无间言其居乡恤患周急有忿争者不之官而之公公为理解皆恱服而去州里化之成羙俗焉以大徳十一年十一月二十四日无疾而逝年八十有四周月而葬先茔之侧妻赵氏先公卒有子曰元继叶氏生子三徳信毅徳宣慰元帅也孙男九人女若干人曾孙男二人铭曰
　　维善国有良臣维世徳后益振名不亡泽逾新我铭之贻后人
　　故登仕郎蔚州安定县主簿冯君墓碣
　　蔚州安定主簿冯君卒之六年其子礼与顺徳王宁为枢府掾宁与余善介以请铭宁防白好修取友必端按冯君行应铭法宜书君讳善主字君恊右北平石城人性至孝父仁义死遗言贷窦氏银三十两往偿之窦谓已偿君不直窦氏言持银诣宪府请母死庐墓终丧初学于张简之闻许文正公以经学教胄子徒歩至亰师从之公叹其淳笃公殁千里赴吊于懐欲庐其墓诸生弗欲懐人义之遗布三百匹曰吾为许先生来因利之弗忍为也乃归服心丧三年未尝御酒肉至元二十五年始以耶律祭酒荐得平滦路儒学正教授冀州辽阳所至以君出许先生门争从之游在冀州州割田五顷入学给祭祀养生徒在辽阳部使者洪君大开义学聘君为之师初石城兵燬夫子庙弗治君度而新之拜阙里求孔顔孟十哲像祀之庙主兴州宜兴簿政化大行改蔚州安定未行以大徳十一年九月晦卒于家年六十二以某年月日葬某乡原呜呼世固有学而为士者矣学而弗笃笃而弗行行焉又不得名公卿大夫借声助誉卒穷悴困蹙遂以士诟病方是时在许公之门者莫不震耀焯铄君乃啬一簿领匪命也夫然以君之学亦不可谓不行矣娶某氏生子四长礼也次禋桓州学正次祐国子学録祺博士弟子员女二长嫁国子监掾张徳次适舅氏张琏子懐孙男诜诜女四铭曰
　　其生也惇惇其死也谆谆其封也芚芚歴千载兮永存
　　娄道舆墓志铭
　　始余从族祖徽庵先生学临汝书堂闻娄氏猎猎起场屋堂距城数里未及迹其门友其人侍季父西渠公守盱江适娄君徳刚为郡功曹文学政事为一郡所推右始与其弟兄游且升堂拜其母自是过临川未尝不造焉至元之末余使闽以徳刚之弟道舆荐授广州濓泉书院山长以疾辞大徳四年余移节湖北明年道舆寔来复举为桂阳石林书院山长防徳刚之子志淳亦授南岳书院长廼与偕行及余谢归亦寻还一再防道舆失贤配哭爱女又丧其仲兄髙懐雅志已非畴昔九年余被召留中至大二年董湖北选事事已而还则道舆亡矣余吊焉为之恸今天子即位余待罪禁林其弟起莘及其孤以书来言曰先兄且属纩有绪言曰知我莫若程公我死必得公铭乃葬葬有期愿公哀而赐之铭余惟相知余四十年生不几见而遽殁乌得无情乎谨按龚孟夔所为状娄之先有讳郝者由嘉兴徙居临川郝于嘉定间参知政事忠简公机为从兄弟乐善好学藏书数千巻号南坡居士郝生忠州文学必中必中生从政郎知福州闽安镇建号艮堂以学行为三衢徐霖广信徐直方所器为忘年友与同郡林实大段浚赵崇怿章贡曾原一相友善由是知名有别业曰徳厚荘以奉祭祀恤婣旧者至今世守之建生四男子南良起南文辅起莘南良徳刚也擢咸淳戊辰第文辅道舆也与仲兄皆与乡贡君少笃学资性过人出则侍其父闽安公周旋诸老间入则见其母韩夫人持家斩斩如法家子弟不敢越毫髪而忠厚之意常行其中故君之弟兄成于家庭之训居多伯氏早丧二亲继殁君扶孤抚防支颠翼弊教养昏嫁岁时荐享秩然诗礼如平时其长石林也兴废补滞各得士友之心及还宅中堂奉宗祧处弟子侄东西偏凡有未安者各使得其所不幸遂没若君者可谓贤哉娶李氏男志漙女安正适饶徳荣李及安正皆先六年卒君生以淳祐癸卯卒以至大己酉七月十三日将以某年月日葬于临川县明贤乡厚泽原君初有读书之室环以竹扁曰竹坡云呜呼余过临川盖尝登青云之丘而永叹焉彼昔之渠渠煌煌者一无有也而重楼复舘髙花羙木岿然百年之旧惟娄氏已与其兄弟游苍顔皓发褒衣博帯行若思坐若遗言呐呐不能出口若与世甚不相类者卒以保先人之业以不泯坠忠厚之可长也信不诬矣若子侄皆纯茂秀朗足世其家然则君亦跛男子之遗裔乎何其世之多贤也铭曰
　　构尔基树尔滋危尔持积不施吁其悲
　　黄志尹墓志铭
　　丰城黄志尹名所志以学行文章为后林李户部客至元戊寅秋九月俘于兵粥于长安郑子诚家子诚儒长者与萧维斗友一见志尹命诸子师事之遂名长安中家长安三十年余觧后商人故同里附书问其家子允子随商至长安则志尹死矣郑氏云大徳甲辰日南至一夕大醉卒允子哭启封负骨而归将以某年月日葬苏陂之原书扺京师属其妻之舅氏揭傒斯乞铭于余夫自昔士君子不幸遭丧乱流落者多矣幸而生还者几人幸而人不奴畜又得尊礼者几人甚不幸而死死而能归其骨志尹抑又幸已呜呼允子其遂昌乎志尹得年五十九祖嘉言父元兴初娶苏氏有子一人去家后两月乃生允子也在长安娶某氏无子先卒孙男呼都克丹孙女一铭曰
　　子生而父不知父死而于子乎归余辞以铭之幸而悲
　　大庆寿寺大藏经碑
　　圣人之书皆不得已而有言者也西方之圣人虚空为本寂防为宗而积其书至五千四十八卷其得已哉盖迷待法而悟故不可以无法法待言而立故不可以无言书者言之寄也于是后世尊其书建大寳藏而藏之名曰大藏经俾学之者沿经以求法悟法以成佛然则由言语文字以至虚空寂防经之功不既大矣乎国家崇佛法建大佛寺必置经藏聚天下之工书者泥黄金缮写以示其选天下之善锼者材羙木传刻以致其广京师诸寺日饭僧端坐羣诵撞钟吹螺昼夜不絶歳又一再遣使乗驿奉香币徧天下亦如之斯尽恒河沙界并受其福于虖至矣东南海濵之国髙句防古称诗书礼义之邦奉佛尤谨皇元之有天下闻风来附世祖皇帝结之恩待之礼亦最优异父子继王并列贰馆今王又以聪眀忠孝为皇帝皇太后所亲幸大徳乙巳乃施经一藏入大庆夀寺归羙以报于上寺为裕皇祝厘之所于亰城诸刹为最古皇庆元年夏六月谓某为文以勒于石传曰知之者不如好之者好之者不如乐之者王之于佛法知之者与好而乐之者与是日天新雨王延至其邸始入诸僧列坐梵呗之声洋洋满庭复至一室门闼静深窻户无尘花木芳润王亲肃客户外入就席言论恂雅礼意欢浃一僧隅坐转法华每举一佛名一菩萨号王必以手加额而致敬焉王虽与客语意未尝不在经也然则王于佛法诚好而乐之者矣经岂徒施哉嗟夫是心也以之为国则圣夀长皇图昌以之为家则富子孙国永存以之为身则六根清净万法綂一乃至无有言説直入上乗正觉寳是经者复能日以是经为人演説俾迷者悟愚者觉尽恒河沙界并受其福是则王之所以布施国家之所以崇信圣人之所以立言之初心也王名璋好贤乐善有徳有文逮事世祖以皇甥为世子入宿卫被赏识成宗朝选尚公主大徳末年从今上平内难立武宗有功为推忠揆义恊谋佐运功臣开府仪同三司太子太师上柱国驸马都尉沈王征东行中书省右丞相嗣髙防国王今上即皇帝位策勲加太尉寺住持西云师名子安法行髙卓累朝所器重赐号佛光慈照明极净慧大禅师官荣禄大夫大司空领临济一宗事惟王贤王也藏经大施也师又主其寺不可无诗以颂其美而垂于后乃作诗曰
　　我闻佛法第一义无有言语及文字若非言语及文字迷者何以见真谛佛大慈悲大智慧发大愿力度万世如蒙冥行得经术如堕沟壑获引臂如渡大海舟檝利皇元功徳配天地佛法尊信古无二琳宫宝刹徧四裔髙防嗣王帝戚懿愿大庆夀大布施寳经入万四千偈天龙百万常守卫珊瑚璃琉码碯贝车渠摩尼及火齐黄金白璧诸羙异遍地庄严等琐细佛光老禅念一切受持此经永不坠永与浩刼湔障累圣夀无疆四海治兴圣怡愉亿万岁施经功徳不思议
　　徐真人道行碑
　　道无为也而无不为老氏之为道无为自化清静自正其学可以修身可以治国遗书具存为神仙之説者宗焉神而明之与时偕行巻舒阖辟不失其正非有道之士有至焉者不能也秦之乱子房佐刘氏蹶嬴防项基四百年之汉出于圯上之一编文景之治清宁静壹庶几三代得于盖公之一言乱则致其功治则致其化力行而不显功成而不居道固然也金之季王重阳起咸阳为天下全真教祖马钰谭处端刘处丘处机王处一郝大通等为之徒隠显变化震撼于秦陇燕齐晋魏之间人皆以为仙徴聘之使聨鞅结骑尊敬宠信贵贱罔间所过贪者亷暴者慈而不知其然防死命奋败军而不以为能迹其行事几于道矣皇元龙兴列圣崇尚其教益大皇庆元年冬十有二月朝元万夀宫孙真人履道状其师徐君之行来徴文谨按师讳志根梁之扶沟人父某仕金至昭武将军师沉质魁伟弱冠为道士学于王真人志谨初重阳入梁主太宁坊王氏甞曰吾后必宅是金亡其地为墟后六十四年志谨即之为宫广袤七里赐名朝元工未竟而志谨传之姬志真志真传之李志居志居传之师师躬畚锸率夫役勤力而劳心早作而夜休克溃于成壮防甲四方至元某年制授本宗掌教真人乙酉赐号崇诚徳洞阳真人壬寅优诏存抚师益奋励以道济物自任逺近慕向云归川赴宫之役夜自辇土石道得遗槖数百金伺其主乃防场盗也恳致其半师曰女亡命利此为贫耳我欲之固全有何半耶速持去速持去逻卒不女贷盗愧谢而去师未尝言盗后传其事河朔歳饥民争襁负趍河南无所于归师馆糓唯恐后被掠者购而归之眀年秋成或归或留或愿入为道士惟其欲大徳中待选行省者嵗乆食尽来谒师悉不拒日就食者数百人一日当祝厘羣官咸在师设斋坐众人堂下相君惊曰此何为者师告之故且曰食此数月矣相大感动即调遣在官之帑庾岁简亷慎者掌之聴其出内无所问甲辰六月十日夜有星陨于寝所无疾而逝年九十一室中唯冠巾杖屦数日乃敛顔色不少变蝇蚋莫敢近某年某月某日葬城西北仙蜕园呜呼其有道者耶即不为老顾不立事立功为名公卿耶余尝读老氏书而慕之歴考古之所谓僊者若狂若侠若疾其出入如鬼神前知如蓍不知其何道要其归则本忠孝寳慈俭皆不悖于老氏世无其人乆矣岂知又有若重阳诸子者耶上下数百年亦岂尽无之耶而卒埋没泯灭又何也重阳倡道代有眀哲非遭遇圣明尊道隆徳崇树名教其能宣光六合垂训万世若此其盛耶余故重孙请述师之概俾后之学者覧观焉自重阳全真开化真君以来各有锡号具诸碑师以郝为祖王为父姬李为兄而今孙君之嗣掌教事也先是归河东师知其贤累请不起固请乃起赐号泰定虚白文逸真人道甚髙铭曰
　　大防必眀大亏必盈四海横流大道以兴金镕火冷白日炳炳飞龙在天众阳乃骋咸阳匹夫老聃之徒振衣终南天下风驱亦有七子是承是似坠不能压鸠不能死天子既崇所向闻风城撤其关战弛其弓与时上下应物变化徳盛功隆云螭我驾赫赫朝元奕奕洞阳匪柔匪刚襮圆里方躬操畚锸不知其勤恤穷振滞不知其仁荣非师有年非师寿太始之先鸿蒙之友
　　叶隐君墓表
　　闽之叶盛于莆世多闻人达官近代丞相颙尚书大有尤灼著者后迁南劒尤溪之华山族益蕃至梦晓买田筑室于仕阳镇家焉卒葬里之厚溪三子季曰三友好善有信义为乡里称读书明理不为章句之学暇则弹琴赋诗投壶雅歌以自娱丙子正月十有九日室人云亡乃皇元大兵渡江之第三年也又明年二月十有八日君亦卒时方劻勷皆藁葬至元庚辰闽既内附仲子元徳入亰师获事济阳王以慎重有材略见亲幸辛卯署府户计总管大徳癸巳长子宗荣亦授梅州长官至大戊申元徳始谒告南还省坟墓十月二十有四日遂启殡合葬于湖山距家半舎而近立祠墓下复先世田三十亩奉烝尝亡何宗荣死元徳以礼塟之先茔之旁之汤山抚其孤嫠经纪其家事毕还亰师皇庆壬子夏六月谒余于禁林聴其言观其行盖孝友纯慤人也状乞表其先人之墓呜呼自古承平子孙稍自树能不失其世者亦可以为贤矣一旦临患难狼狈颠踣公卿降而皁为负贩为盗贼奸宄藐不知先世为何若元徳者遭变故失怙恃投身艰棘居数千里外歴三十余年自致贵富依依追逺卒复故初有承平士大夫所难者其先世之泽可见已宜得吾文按三友字某得年五十二配张氏有贤行得年五十五子二孙男四女一铭曰方时之攘攘生不得礼其死存不能保其亡匪惟尔邦余三十年去者复死者塟祭有田孝友以光曾几人何则惟尔臧惟后之庆
　　处士聂君墓志铭
　　处士聂君讳复孙字仁甫居盱水上世仕宋曾祖讳有朝请大夫知江州军州事赠少师祖讳子述华文阁学士宣奉大夫卫郡开国公赠少傅父讳世清承直郎武冈军判官君生承平时袭贵冨能谆谆谨笃以贤子弟自好宋亡天下为元君独以长厚为乡里所亲善人用不忍侵犯克全其家余去盱三十年而归盖靡然异矣君褒衣博帯周旋揖逊未尝见其斯须之忽造次之失虽豪奴悍吏卒然遇之莫不退然自丧鞠然以慕岂偶然耶余常举为子弟劝夫天下之俗与时迁移强者挽之于前疾者驱之于后守而不易其所者寡矣少年自信为行老而逆施者有矣平居以学自励出悦纷华者有矣盱之人称信厚有古君子之风者惟君与曽履祥然履祥名頴瑞亦世家仕咸淳间且光显矣竟以处士卒君初以大父泽授登仕郎未调而革命遂终身焉至大庚戌七月四日卒得年七十二初娶钟六年而没无子再娶赵生三男钧锜公亮一女适张子言先十五年没孙男三公旦公晋汝郎女一许嫁饶普曽孙男申郎君有弟曰涣孙蚤世其孤锐方襁褓君长育之教训而冠昏之无子又以公亮子之故惟钧锜为之服以某年月日塟南城县太平乡大义之原书来亰师乞铭余观盱之盛族聂氏之子孙彬彬然必其先世之积也厚继而承之者贤耳尧舜万乗之主且大圣人也子一不肖国非其国况士大夫之家乎铭曰
　　猗欤处士戎承于卫周规折矩内仁外义嗟时之人毋忝厥世处士是式以畀后嗣







　　雪楼集卷十八
　　钦定四库全书
　　雪楼集卷十九　　　　　元　程文海　撰碑铭
　　赵国公田府君神道碑铭
　　世祖皇帝肇造九有海内忠智艺能之士咸徴至京师循名索实寸善必録人亦莫敢为欺至元南征闻中山田公善易召问宋平之期对曰丙子已而果然上大恱欲官之公拜曰臣言偶中陛下幸官臣臣福浅必啬臣寿固辞赐束帛官其子忠良留侍中累迁太常卿火徳末群防搆邪谋危社稷太常力争之不屈今上入平内难迎立武宗録功拜大司徒至大二年秋七月有防锡公光禄大夫大司徒赵国公公闻遽谓二子曰亟广防事吾将死吾不及拜命矣命下而薨是月二十有五日也年八十七而防事之工甫毕賔亲临吊得以成礼某年某月某日归葬中山翟城乡王吕杉东原先茔又四年大司徒以状来请曰忠良与子列周行接燕好三十有八年矣知先世莫若子幸奋子之笔掲徳墓门以惠我子孙某不得让谨按公讳闰字闰之其先平阳赵县人曽大父官裕州因家焉再世以乱离居中山遂为中山人大父讳嗣叔字起宗读书务知大义不为章句儒有至性事亲孝尝侍疾衣不解带者四十余日歳出金币易粟贷贫民负不能偿者焚其劵河北乱人争来依计口给食人安如归盗贼四起郡县不能制乃聚众自保闻天兵且至纵令自便曰尔防宜自逃生母为我虑众感泣曰去将安之遂与二子率众二百余人间道诣睿宗行在所赐金符弓矢拜千夫长汉人降者焉为军前锋申裕独树原良鳯冈数战皆有功号敢死军焉黄陂之役金兵大合率敢死数百捣其中军金兵大乱俄而复发仓卒为流矢所中二子驰杀射者创甚犹戒子以忠孝语絶而卒年若干父讳子成字成之勇悍多智畧事父母守家法少好兵书善骑射裕州盗日众兵禁尚严乃置长竿植利锥其上长尺有半又作袖矢之法盗聚南山中日索食闾井即预给米为粥以食之唯不敢入田氏门坐五十步外传言往来既月欲去来需金帛故怒骂辱之忿而退料必复来劳众设伏以待旦果大至袖矢毙其酋长伏俱发大败之夺其巢垒辇金帛悉送官由是知名辟聘交至皆不就随父攻城破栅常为士卒先説其帅田镇海曰俘多百工有技艺冝存之备任使镇海言之上上以为然命阅实未防饟不继将尽屠老弱及无技能者复进言今之兵为民拯焚溺也临阵降者尚不可杀已为民而杀之可乎散之河北使自食其力足以结人心从之活二千余家号种田户上命兄子实为緫管领之子成佩父金符为人匠緫管诣州乆之引疾上所佩符南还闻河南荡析留中山前河北种田者亦来相依所居成聚幸流转生还计将终焉屏絶人事日具酒肴速亲友酣歌道旧为乐人欲延致即欣然而往或连旬不返婆娑嬉游年七十终无子以子实之子为之后公也孝友笃实力农务学不乐仕进尝憩桑下得遗槖满贮金也守弗去顷之二人踉跄来揖公曰见吾金耶验之信悉还其主请以半遗公曰我欲之而待子耶曰愿报公徳公曰金子之金何徳之报尤嗜医卜之书读医书三年悟曰医不可为也夫人之血气衰盛隂阳薄战其道犹可知若防阳伏于盛隂之下微隂潜于极阳之中毫厘不辨生死悬絶而可轻哉弃不学研精于易及六壬之说逮被徴而还技益进复潜心释典常教二子勤学亲师取友以身率之既而曰占筮之学易大难士虽未学可习而能苐用之冝得其道耳至是父子身被国恩荣及先世祖赠昭文舘大学士中奉大夫谥忠毅父赠资徳大夫尚书左丞谥武康并追封赵国公夫人信阳呉安抚之女慈顺俭勤为妇为母仪于族婣先公卒与祖妣曹氏妣陈氏并追封赵国夫人子男三司徒居长次忠亮为临沂廵检卒次澍翰林国史院司直孙男五天泽翰林侍讲学士从规国子生蚤世从矩从钧从义皆力学女九六为士人妻余未行曽孙女二某窃谓皇元建国世祖混一之盛自古鲜及非偶然也以诚待物故尽物之情以寛御众故众乐为用爵赏当功不求备于人故小大任职而天下以劝知公之志而不强之以禄卒享期頥之年受大国之封知司徒之贤而留以遗后果能立功社稷名天下君臣之道胥尽矣呜呼家世孝弟慈惠而未食其报忠智才勇而未尽其用源蓄本冨以有今日天道果逺哉易曰积善之家必有余庆又曰知进退存亡而不失其正田氏有焉铭曰
　　绵绵有嬀陈后啓齐条流布濩汉绶唐珪伊祁之墟厥攸栖扬英掞华世载典彛金运波流去家裕州羣盗满山禁我戈矛掲竿防矢馘丑毙酋彷徨四顾何地可休率众间闗来趋辇下父子兄弟驱驰戎马或攻而城或战而野父中流矢子杀射者欲活尔俘慷慨陈谟杀降不祥民何罪辜于农于工各緫尔徒工处于河北农居翩其南还冥鸿拂天頋瞻河南莽无人烟息驾中山吾将老焉酣歌畅咏以乐余年悃悃光禄克承克似羲图孔传洞洽超诣优优进退灼灼兴废圣恩孔嘉臣分知止有子侍中毅恪恭身为国维心与天通职在奉常蟊贼内讧以斥羣翳捧日太空赵邦恢恢山明水暎维忠与孝世笃其庆有髙者阡松茂栢盛我作铭诗过者起敬
　　故绥寕令王君墓表
　　丰城王氏居槎溪上者八世至绥宁君讳义端字元刚受易于庐陵欧阳先生守道与兄义山俱有名义山字元髙擢宋淳祐壬戌第官于朝君以叔祖泉泽入仕试进士四与计偕不第以恩监江陵白水镇辟江州武平令摄吉州吉水令佐江西提仓幙迁武冈绥宁令累阶文林郎天兵渡江江上诸郡不守徳祐元年文丞相起兵江西熟知君智略辟与幙议君仰天叹曰天乎事已至此去将安归涕泣而谢之自是终其身不出其在吉也冨民叶杀人贿吏以缢闻君当聚捡致钱三百万拒之抵叶死豪商夺民地事歴防部连歳不决逮死者数人下君治得白黔商而还民地有赵鋹者与弟有隙嗾家僮七十余人焚弟廪宪怒欲尽杀之君诣府力争乃论如律大兵且至同辟地于赣者四十余家舣舟城下夜半叛卒内外起黎明操戈逼舟众惶恐君奋入贼中执其渠手谕以祸福率钱帛分劳之众赖以安诱其渠诣宪府谢宻语宪曰能斩即斩之不能亟安反侧宪慰而遣之同里鄢氏女未嫁而侍婢病死仇讦于吏吏诘以奸杀婢防口求赂君白守事以辨周三者杀人委涂而自为证言之令周伏辜其亷直好义类如此晚嵗杜门穷经教子郡守部使者时从访问亹亹竟日惟以忠孝为言人或劝君仕曰我不能死可复仕乎论著有经疑十五篇史论四十八篇经邦谠论二十四巻杂著若干巻大徳丙午九月一日卒年八十七自为之志十二月丙辰葬里之东穰嘉之原曽大父某大父某父某妣聂氏娶赵无子先三十三年卒子男三胡出也希文蚤世揆今为潮州路儒学教授葵吉安路黄茅镇廵检女五皇庆二年余承乏禁林揆来谒泣且拜曰先子力学守贞不幸弃诸孤葬已八载而墓上之碑未立先伯父与公季父侍读公为同年进士揆又辱游公门幸哀而赐之言余观绥宁之才之学不如何人其知己又皆贤公卿而卒不得一第葢有不幸焉者矣然嗜仁如脍炙赴义如骨肉以明哲而保其身独非幸也耶即使君为状元为宰相栖迟末路为士者耻之其幸不幸又何如也于乎文信公亦知人哉铭曰
　　嗟嗟绥宁才岂不足以决科智岂不足以立功而竟然耶不贤而逹余孰少多贤而不逹命也柰何有徳有年有子承家若绥宁者我又何嗟
　　求已夫人章氏墓志铭
　　夫人讳福顺姓章氏世家南城迁绥里父履坦博学豪宕好游冇声蜀汉间为外祖包文肃公恢所知乡先生呉某居家教授学者数百人元塘先生君求已最后至诸生尽倾人人自谓出其下章方择壻遂以女妻之后果登宋景定壬戌进士第仕转为文林郎某官夫人防失所恃事祖母孝谨祖母爱之不忍违离挽元塘赘其家元塘之父某魁硕刚鲠寡言笑少许可人得其一言不啻重璧夫人始归一日祀先夙兴执冡妇礼周旋肃给如世族大家惊曰吾家其兴乎家本寒儒夫人蚕缫组纫以供养祭节缩衣食以植田庐尊上礼下絶甘分少以厚婣族抚孤拯弱给赡产蓐以笃乡党相其君子佐洪升杭三大府逺官岭外所至号称能官妇道之尽人用模楷元塘初为洪理囚饭必呈官请尝官不在庭亦唱呼过庭下夫人闻则遣取亲尝又日视庖有余食命老奴饭囚之羸疾者杭有慈防局収养弃孩官出钱帛乳哺愿子之者给衣食三年吏卒乳母軰或残之而以己子代之或以己子冒之夫人宻呼乳妪亷得实以白奸用禁止其在横浦衣冠辟地者来依元塘延纳于外夫人供给于内至者如归别去莫不涕泗谓元塘如父夫人如母携家还里道路犹榛梗日语女妇軰曰万有不幸吾与若赴水而已毋辱人手卒幸全夫人识量明恕临事周慎动有礼法毎谓某人今然后当然其事今尔后必尔无不中元塘居官亷介疾恶少頋望常从容讽諌式协于中子弟成人出必戒以小心谨恪毋负知己毋忝先人元塘晚歳杜门谢世事宾友过从论新道旧觞豆无虚日乱世遗老优游闾巷十余年而卒为完人内助有力焉皇庆元年六月二日以疾终年八十五子男二立大材器頴异先二十二年卒成大博洽沉敏尝佐湖北宪以夫人年老弃归女二长适同里吴逵次适庐陵朱炜防嫁而夭孙男二世良世元女三曽孙四将以某年月日葬雅俗乡新安里某原其孤成大以书介信丰令吴越所为状抵京师请铭余父子叔侄与元塘相知乆余于成大又独深闻夫人之行懿信且详铭非余其谁冝于虖君子之得成其政保其名后嗣之得浚其学逹其志岂非有贤妇贤母哉若夫人者可谓贤矣铭曰
　　蔼兮蔚柔而一于嗟千年仰维则
　　谢元礼墓志铭
　　南城谢元礼先生以至大四年八月八日卒年八十四将以皇庆二年某月某日葬太平乡金塘之原其友潮阳尹赵艮塘防十人为书介其子升孙所次行实来京师请铭其墓嗟斯人之不作感友道之犹存勿铭得乎君讳炎元礼其字也防孤母孔适卢冒卢姓长通六经长于易前軰老生皆折节与之游卢甚贤之兄天钖死一男二女皆防稚君忧曰谢氏絶矣日夜号泣乞归谢卢不许逾年乃许归则抚遗孤开门授徒以给衣食嫁娶毋丧哀毁致疾终不御酒肉疾殆梦神人为方授之而愈防卢之后尤极恩意亡友傅氏子穷饿不能自存辍食以饭之不足又营度储偫以给之傅日来取米如寄数嵗傅死乃己平居见子侄及亲故之子行脩学进喜形于色不则慼然以忧虽屡空未尝千于人太守赵时稼闻其贤舘之郡斋或讼于郡弗直觊君一言君终不言有卖炭者过门君售之既偿直顷复还其余卖者怪焉君曰汝适言若干今逾若干以还汝不受强必与之其临财若此所遇虽极贪浊暴抗莫忍欺君学者相从不逺千里往往擢髙科登膴仕君再赋于乡而已宋亡郡有盱江书院居西城之外当兵冲白于郡迁之城中身经理之既成郡檄君为长亦不就晚病目稍读佛书卒之日方与升孙剧论圆觉金刚经倐然而逝有观易若干巻藏于家曽祖鼎祖荣父起祖妻左氏先卒子男二长升孙慎修好学次谦孙蚤世女嫁崔万有孙男二皆生九年而夭余尝闻卖炭事好为人道之輙掩口卢胡以为阔迂嗟夫世复有阔迂若谢元礼者乎薄物细故而不欺若此世之纷纷为夺为盗者闻君之风亦可少愧矣余识君逾四十年乃今铭其墓于万里外南望慨然铭曰
　　神明通孝之隆防孤穷义之从穷约耿介有李泰伯吕灌园之遗风呜呼维公
　　大慈化禅寺大藏经碑
　　佛以慈济为善敎人以布施为善果施之善莫大于经经者佛传心设教之具也而其为书繁多世鲜能备亦莫能以是施仪天兴圣慈仁昭懿寿元皇太后命刻大藏经板于武昌既成辇至京师印本流传天下名山巨刹则赐之皇帝即位之三载为皇庆二年夏四月袁州南泉山大慈化禅寺住持普莲宗主明照慧觉大师慈昱以是请乃命有司具舟车凾载驿置即其寺而赐焉寺乃普庵寂感妙济真觉昭贶大德惠庆禅师道场也昱属其徒嗣暠来京师请某文以志其事以侈上赐某窃惟佛有敎以来累朝崇尚之至四海感化之普未有盛于今日者皇太后以佛慈济为任刻经布施俾天下之人闻经悟法兴善逺过臻于休明其功徳逺矣夫经精粗隠显无可鏬漏随感而触无间贤愚昔普庵一读华严合论汗流被体直透上乘遂基数百年香火而其敎渐被于四方四方之人懐金负货冲衢溢陌所祈必应如食得饱寺无釡庾之田日饭数千之众功用明焯如此可不敬哉普庵本末具载诸碑昱其嫡嗣也行卓量寺再焚再建益雄防环袁之境陆之榛险者辟而夷水之阻絶者梁而通有以利众竭智毕力师葢守普庵之教者而皇太后心佛之心果益脩敎益彰冝矣经以某月某日至袁官僚稚耋迓于境上铙鼓幢纛云合雷奋动荡心目如亲普庵如见诸佛遂以是日宣防安奉于寺之大藏云谨再拜而献文曰
　　佛之设教弥亘千叶出言为经经以寓法法如朗日髙悬太空向之者明背之者蒙赫赫我朝崇佛尊经宣其恵和天下谧宁惟皇太后心与佛防勒经布施周被四海南泉之盘大禅所安其居桓桓登降照烂朝集千车暮攅万鞅惟禅是依维佛是仰琅函琼笈降自天宫迷者倐见聩者顿聦万众驩呼百灵鼓舞戴以巨鼇天龙为防凡诵是经及闻经者愿如普庵一语汗下徧恒河沙皆被佛力成是功徳以报皇国法轮团团圣寿如天奉我太后弥亿万年
　　魏郡伯申公神道碑
　　太常申卿之父卒之四十四年天子推恩赠中议大夫上骑都尉追封魏郡伯母追封魏郡太君明年将伐石表墓以文属余申古姜姓之国于周为伯爵其后以封为氏宋徽宗时有讳天禄者居汴善为方供奉掖庭门悬金斗以识号金斗申家兵乱徙秦州之社树坪是生良辅良辅娶冯生仲庚字西叔是为中议公皆世其业中议公好仁乐义智勇过人年弱冠天兵下河南身驰戎马陕虢申裕间卢氏县守将约啰君緫管马君闻其贤防置戯下举族往依焉宋游骑突至获约啰杀于熊耳岭公率敢死数十人赴之誓不得尸不返果得尸以归事定秦州旧业无复存者頋申土而乐之曰吾申人也今至此非天欲复其始乎筮之吉因家焉访婣族之在者惟得姨母之夫于申女之叔于穣皆养之终身嵗具善药以备乡之有疾而贫者若穷途逆旅无所归者必躬自调防又裹粮槖金俾逹其所止无问邑里姓名有冨民夫妇暴疾絶公以方匕起之约酬兼金良焉不果酬乡人诮之公一不问常教其子曰人与天地为三天地以生生为心而人不能推而扩之犹谓之人乎昔人以医比相良有以也敢不勗哉至元己巳六月十有八日卒年六十七逺近闻者如闻父兄之丧夫人京兆宋氏柔顺端凝不妄言笑有为妇为母之道后公八年卒年七十一合葬南阳县东河之薛家原子男六人政郡监酒教河渠使敬太常也整亦监酒敦蚤世敏提举江陵医籍孙男八人克荘克柔克实克温克强克恭克毅克亷嗟夫世常谓善之不可为天道之不可信诬矣哉予观天之于不善人常若厚然而一朝之败如摧枯拉朽如燎毛洪炉何其易耶于善人常若薄然而传世数十弥逺而光逾乆而昌又何笃耶申氏由汴而申四世矣太常君始能结知世祖出入供奉未尝不称防每候上问进苦口之言未尝不嘉纳至有身不满七尺而辩雄万夫之称被玉帯白金之锡服勤四朝眷赉如一歴御药院使秘书丞秘书监大常卿致仕通显矣而考妣享茅土之荣兄弟子侄有乡里之誉居申之吉斯其徴乎谓善之不可为谓天道之不可信果诬矣哉铭曰
　　为善之方莫医之良天地之徳鬼神所藏昔有金斗式于梁徙秦而申四世弥昌其系维申始封维伯家复于国封复于爵伊善之崇其始其复洋洋魏邦勿替攸蓄
　　莘县杨氏先茔碑
　　左司都事杨君升士允孝友人也皇庆二年秋迁江西行省左右司郎中喟然来谓余曰升之先自曽大父始居莘曽未四世散而之四方者有矣吉凶之礼废缓急之义阙亲者益踈而踈者益逺今茍无述焉将何以考训于后按家牒访遗老得曽大父之槩附以系次之略敢请以铭乃详而叙之杨之裔出汉太尉震世居农之华隂至讳陶者徙汴事宋徽宗为易州仪曹金防燕死焉大定间子登朝赠朝请大夫朝请生通奉大夫永定军节度使邦基诗画妙一时尝为秘书监有名生奉直大夫郊社令皓奉直以上皆居燕死皆葬燕城西南十里赤村之原奉直生归德监酒庭直字端卿是为升之曽大父弱冠以泽补承奉班祗候一日内直忽暴疾若癎舁及家而瘳居累年自谓分薄不复出贞祐南迁思名臣之后强起监嵩州酒复监归徳酒金乱隠居嵩山习射猎壬辰北渡遂家于莘以诗礼训子孙而性严重善容仪燕不惰行不趋衣食丧祭动适丰俭邑人化之尤博涉典故每谈歴歴如画晚潜心养生之道年近八十犹能细书作行春秋荐献斋明盛服拜俯进退不少怠以大定辛丑十月二十三日生于燕某年戊午九月十四日卒于莘葬县西南三里西亷之原娶贾氏先卒有子曰某小字解愁少落魄好游侠女兰英适汴梁张某玉英适河南都监史某继戴氏先八年卒年六十九有子曰澧字瑞之沉毅慎介少与父居嵩孝养无违礼号长者年七十二卒渊字澄之尝任百夫长卒于砀山某小字泰安金乱与长兄解愁皆失所在女秀英适潞州冯某惠英适易州王某澧有兄曰滋字荣之他姫贾氏生也孙男八人滋娶李氏生子三居仁字子静仕江淮间为漕运押纲官居谦字子益歴考城等县典史居中字子庸澧娶张氏生子二居寛字子裕为国朝名臣累迁中奉大夫参知政事至元二十四年以刚直忤权奸死于位年五十五居简字子敬年十八试吏从世祖南渡积劳凡九迁至奉训大夫知唐州所至号能官后以愬其兄寃还所籍入复官其二孙为人所称元贞卒于官年五十七赠大中大夫大司农卿上轻车都尉追封农郡侯諡正惠配梁氏追封农郡夫人渊娶孙氏生子三居贞字子正居义字子冝庆元路定海县主簿居信字子诚曽孙男二十有一人居仁子昆居谦子昻昺居中子晏昌易炅居寛子朂景勗为集贤学士奉直大夫卒居简子升左司也尝歴监察御史礼部郎中有盛名曼濮州观城尉居贞子昶居义子暹旻晟昙晃昱居信子昪杲旦女若干人惟勗景昆逮事归徳君孙男二人元钧同知冠州事元铎济宁録事判官皆景之子今居仁之后家汶居谦之后家太康居中之后家息渊之后皆家镇江余在莘凡叙归徳而下书卒而不地者皆在莘书卒而不年不名者阙也于虖古今丧乱以来强宗大姓崩离荡析沦胥凘尽者可胜计哉有敬先敦后恳恳焉若左司者乎由太尉以至于今葢千数百余歳矣犹赫然为天下望族其所蓄岂不深固哉后之子孙茍推左司之意则自莘而上孰非追思永慕之地而何踈间之患耶传曰慎终追逺民徳归厚矣杨氏其庶乎铭曰
　　维归徳肇于莘绍农期永延裕之忠敬之恭泽滂流沛溶溶繄左司祖之思悼厥支逖以离纂前闻讯后昆掲防耀景文岿峩峩莘之墟千万年念厥
　　彭城郡献穆侯刘府君神道碑铭
　　上即位定封赠之制秩二品者恩及祖父于是河南江北防处行中书省防知政事敏中之祖赠嘉议大夫礼部尚书追封彭成郡侯諡献穆配冯氏赵氏并追封彭城郡夫人公讳鼎字汉寳姓刘氏济南章丘人羙须髯有器度语音如钟博闻强记不事举子业临机制变才智防出时人方之管乐云公生有异质方嵗许母欲立之地弗下席焉乃下再试复然人亦竒之年十五父当之官頋公曰汝了家事否公对曰苐去勿忧也及父代归赀产倍去时乡人为之语曰刘五郎可谓男児十五夺父志矣金季丧乱民多失业公慨然曰明昌歳大旱吾大父发廪以济民泰和间自冬至春大雪吾父日为粥于门以食过者祖父遗我以厚吾可独薄乎且缓急人之所常有也坐而视之仁者不为乃推财发廪赈乏食饥逺近踈戚皆頼焉已而防盗四起骨肉不相保有壮士五十人来从公愿为守卫问之乃尝所赒防者故终丧乱之世家无一日之忧者五十人力也顷有盗栅歴城南山中为民患郡邑不能制公独从一二人直登其栅喻以福祸贼从公降以功授忠显校尉歴城令境有大泽号遥墙泺豪民李据其地为奸徴令不行公一日往泺中伏壮士道傍以一老蹩者自随至其门门者识公趋入公随以入李方袒跣卧堂上使一女子扇见公愕然公徐曰适以公事过此故来相访李喜起迎劳命酒酒饮设食食尽极欢而罢握手以出语且行公屡頋示将宻语者李麾左右去复行至前伏起执之以归杕杀之金之亡诸侯分制各郡济南张侯闻公贤召以自佐及归国朝侯行省山东公授广武将军益都緫判兼安抚济南淄徳军民农使行左右司郎中事时庶务草创翕张施置一以倚公泛应曲当动为成式益都李全听谗分三道举兵攻济南侯大怒谋悉师拒之公方乆疾曰彼众我寡将若何扶惫入见侯曰侯毋怒侯苐入老夫为侯却之公立遣四使致书李全及其三帅三帅得书勒兵待命全发书抚掌大笑曰我固言之矣此老在何益趣罢兵脩好如故壬辰正月二十九日以疾卒春秋五十一葬邑东南五里綉江东南壖广平之原先人兆次先世葬邑之锦川至公始自大父而下迁于今茔大父讳照有才学以赀雄乡里不居贱得之货不徴难偿之责号为长者父讳珂尝丧兄不御酒肉三年终长清丰齐税监公再娶皆有贤徳冯夫人年六十二卒生女一适冯赵夫人年七十三卒生子四长景石歴济南緫府山东转运经歴濵州教授赠正奉大夫防知政事追封彭城郡公諡文靖次晟章丘令次昱次昺女适韩孙男七人女五人景石子曰敏中今翰林学士承防荣禄大夫知制诰兼脩国史曰乙早世长女适魏次适常晟一女适霍昺之子曰大丑曰某皆早卒曰敏政曰某某长女适韩次适曹曽孙男若干人女若干人葢公死后三十余年天下统一至今君子犹悼之曰向以刘将军雄才赡智使得遇世祖以驱驰卿相岂足道哉惜也天不假之以年命矣夫皇庆二年秋翰林君追述祖徳防上恩属铭其墓道乃撰次而铭之铭曰
　　昔在金季中原云扰诸侯拥众保其城堡羣盗满山野无青草洸洸广武奋自儒门或执或诱盗溃以奔遂佐济南归我圣元既有旌旄亦賛省垣飞书却敌如鲁仲连国有能臣民有慈父胡不憖遗仰及世祖坐筹帷幄折冲尊俎管乐虽贤犹愧于古生不尽用死有余荣千载盘盘观我彭城
　　清州髙氏先徳之碑
</div>
    <div class="pagination">
<a href="雪楼集_page11.html">上一页</a><span>...</span><a href="雪楼集_page7.html">7</a><a href="雪楼集_page8.html">8</a><a href="雪楼集_page9.html">9</a><a href="雪楼集_page10.html">10</a><a href="雪楼集_page11.html">11</a><span class="current-page">12</span><a href="雪楼集_page13.html">13</a><a href="雪楼集_page14.html">14</a><a href="雪楼集_page15.html">15</a><a href="雪楼集_page16.html">16</a><a href="雪楼集_page17.html">17</a><span>...</span><a href="雪楼集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
