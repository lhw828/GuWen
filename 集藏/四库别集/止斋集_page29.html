<!DOCTYPE html>
<html>
<head>
    <meta charset="UTF-8">
    <title>止斋集 - 第 29 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>止斋集 - 第 29 页/共 32 页</h1>
    <div class="content">　　到桂阳谒宣圣文
　　共惟夫子之言曰有一言而可以终身行之者其恕矣乎某质薄气觕误有民社愿事斯语以免于戾敢告
　　桂阳上元设醮青词
　　廼者庶徴非常连隂不解爰方假守何以召和防王厯之初颁虽修故事面天威之甚迩实贡忱辞恭愿哀矜一方嘉惠百谷事闗民命宁使臣霑侥幸之恩咎在臣躬毋令民被阽危之患
　　桂阳中秋设醮青词
　　疾痛呼天輙自忘其僣越髙明覆物终不忍于颠隮永惟返风灭火之祥何啻虚谷应声之速敢凭羽侣式谢鸿私恭愿不异尘凡有来蠁怜臣斗筲之器虽负民社而不胜念臣葵藿之诚盖填沟壑而未巳遂无它咎以迄终更
　　桂阳军修城隍祝文
　　有屹崇墉尔神主之彼圮而阙宜崇补之筑之阗阗尚呵护之允也有成维皇其嘉与之
　　桂阳军祷雨文
　　某假守于此大惧凉薄不足以【阙三字】用昭事明神以祈嵗事廼者烈风荐作嘉泽弗周粟【阙三字】禾且憔悴夫为吏之日短神与民相依之日长奈何以吏之不德而为斯民病也敬申前请敢告终惠
　　谢龙山渡明应侯文
　　维侯所宅桂阳之望风雨不时于是焉祷其诸古之所谓境内名山川欤兹者嘉泽弗周烈风荐作菽粟几空禾且就槁固宰物者所以谪吏而侯亦岂遂忘此土也遣官乞灵斋宿以竢侯不督过而辱霈施之某虽无以愈人犹足以伐石譔词昭示后来永永无怠
　　周子名说
　　周子请名余命之曰仍之盖取古仍孙之义周氏之门父子孙凡三世传曰野人曰父母何算焉都邑之士则知尊祢矣大夫及学士则知尊祖矣夫欲为士大夫者必世其家者也三姓之旧于今为庶毕万匹夫也而大有后于晋国是在懋不懋而已故字之懋长
　　朱子名说
　　吾友朱同之之子名植字直卿【阙三字】名字所从来曰祖父所命也欲易其字为直方而植【阙三字】因书以遗之使持白祖父视如何也
　　谢居士賛
　　贫而好施隐而好客终身鳏居而义不废嗣息岂其所谓非儒非墨而自适其适者耶
　　自賛
　　以学多病以贫数穷佚我嵗晏亦二者之功【阙三字】归寥寥太空傥不离人即为良农
　　桂阳军告谕百姓榜文
　　照防当职到任欲得民间通晓法意检坐到见行条法如右
　　父子律子孙违犯教令及供养有阙者徒二年勅凡子孙违犯教令及供养有阙情重者隣州凶恶者千里并编管
　　勅凡诸生子孙而弃之者徒二年杀者徒三年收生人共犯虽为从杀者与同罪弃者徒二年半并许人告若地分及隣保知而不告杀者徒一年弃者减一等
　　夫妇律诸妻无七出及义絶之状而出之者徒一年半虽犯七出有三不去而去之者杖一百追还若犯恶疾及奸者不用此律
　　房族律诸同居若大功以上亲及外祖父母外孙若孙之妇夫之兄弟及兄弟妻有罪相为隠部曲奴婢为主隠皆勿论即漏露其事及擿语消息亦不坐其小功以下相隠减凡人三等若犯谋叛以上者不用此律
　　律诸告周亲尊长外祖父母夫之祖父母虽得实徒其告重者减所告罪一等即诬告重者加所诬罪三等告大功尊长各减一等小功缌麻减二等诬告重者各加所诬罪一等即非相容隠被告者论如律其相侵犯自理诉者听
　　隣里
　　勅凡诸讦告之罪若于法不应告之人虽系厢耆隣保亦不得告
　　勅凡诸事不干已輙告论者杖一百其所告之事各不得受理
　　律诸隣里被强盗及杀人告而不救助者杖一百闻而不救助者减一等力势不能赴救者速告附近官司若不告者亦以不救助论其官司不即救助者徒一年窃盗者各减二等
　　窝藏柜头诱略
　　勅凡知人犯罪而藏匿过致资给令得隠避者不须事发被追藏依匿罪人法其知情停止人犯徒以上罪者准此
　　律知情藏匿罪人若过致资给令得隠避者各减罪人罪一等
　　律诸博戯赌财物者各杖一百【举博为例余戯皆是】贜重者各依已分准盗论【输者亦依已分为从坐】其停止主人及【阙】力若和合者各如之
　　勅诸开柜坊停止赌博财物者隣州编管于出军营内停止者配本城并许人告厢耆廵察防营【阙】宿提举人失觉察者杖八十
　　律诸略人略卖人【不和为略十嵗以下虽和亦同略法】为奴婢者绞为部曲者流三千里为妻妾子孙者徒三年【因而杀伤人者同强盗法】和诱者各减一等
　　勅诸略若和诱人因而取财及雇卖或得财者计入已之贜【在一名处频犯人不倍】畧人者以不持仗强盗论一贯皆配千里妇人五百里编管因而奸者依强奸法和诱者以不持仗窃盗论五贯配五百里妇人隣州编管其知情引领牙保若藏匿被畧诱者各依藏匿犯人法
　　右仰汝等百姓各详立法之意欲汝慈孝父子有恩故有供养有缺及违法教令及不举子之法欲汝安错夫妇相保故有七出三不去之法欲汝和协宗族如一故有相容隠不相告之法欲汝交通隣里无争故有不得告讦及相救助之法欲汝守已不务贪婪但利其家却为众害故有停藏开柜诱畧之法廼至鬭殴奸盗毎事有条意在禁汝为非劝汝为善当职今节取数项系父子夫妇房族隣里要切事理明以教谕汝等皆有良心其俗质朴比之诸处公事最稀若更遵从不致违戾虽有官府刑何所施更冀得力之家津遣子弟从师就学兴起门戸其余勤谨农桑爱惜钱谷祭享翁祖看守坟墓如此则骨肉相劝里巷无怨和气所积天道不差风雨必调五谷必熟可使此邦永为乐土至如徭人实同省地久来往还何分彼此设若军县催科或公人下乡恐吓保社复相追扰或揽寄等家兠收过多或代纳上戸利息太重之类凡有枉塞并仰披陈当于当职自有过差诸县不能体恤傥以防望未欲兴词但希书简相投或因寄居学职过防见谕庻几通知从汝之便
　　桂阳军告谕纳税榜文
　　照对军县毎年起发省部总领诸司钱粮并支给官兵钱粮贯万浩瀚别无课入全借税戸夏秋银钱分擘应副当职到任据平阳县丞状申驱磨见得自淳煕十一年秋至十四年夏六料银钱欠数不少除十一年已准赦文自第五等已下除放外余四等以上并十一年夏至十四年夏三料理合拘催切虑税戸不易难以一并了纳当职今同众官计度将十一年四等以上戸共欠一千二百八两有零并十二年夏十二年秋共欠一千五百七十四两有零共欠三料未纳之数时暂住催自十三年夏料为始催理又虑税戸日前已将钱米交托与揽子店戸等人却被兠收入已致作名下挂欠已行下知丞分乡具出长名帖子付逐都保正戸长仰各廵问甲甲内人戸如委曽交纳托与人见有干照即仰保正类聚姓名保明申县切待于交揽人名下追理自余委系本戸即仰趂时赴军输纳今立寛限十三年夏秋二料限二月终十四年夏料限三月终更不准前遣官差人下乡掻扰乃已约束受纳等处毎银一两减五文足搯子钱减三文足役钱一百文足收防钱八十三文足毎一贯减五文足搯子钱减三文足苗米官田职田米每石减十二文足每石仓用米减十五升揽子米减五升和粜米每石减七文足每石仓用米减十三升揽子米减五升省义仓米每钞减五文足每石仓用钱减十三文足仓用米减二十二升省揽子减五升省银自一钱以上米自一防以上准此晓示去讫候至限满见得钱物次第若是正税自足了办一年支遣当议再将本县久例无名科敛并行蠲减以便人戸若致限满拖延不肯了纳仰本县将欠数多人申军防追别有行遣
　　桂阳军劝农文
　　照对守令劝农国有常典循习之久但为空文当职以里巷通晓之言劝谕汝等开具下项
　　一闽浙之土最是瘠薄必有锄耙数畨加以粪溉方为良田此间不待施粪锄耙亦希所种禾麦自然秀茂则知其土膏腴胜如闽浙然闽浙上田收米三石次等二石此间所收却无此数当是人力不到子课遂减奉劝自今更加勤勉勿为惰农坐视丰歉
　　一门房隣里切须和睦莫与争讼界至田塍各据永业火下牛畜迭相借助少有言气且务休和才到讼庭便妨日子况复般褁倍有劳费假如有田十亩嵗收不过十石供输之外赡养良难岂宜因讼耗财自取狼狈
　　一了纳租税务在及时今来受纳仓场并是当日给钞销簿如有农家或将银米凭托揽子铺戸等人须是便取去赤钞为凭不可信受手防白闗之类所虑揽铺兠收过已致作挂欠正当农务忽被追呼
　　一陂塘水利宜从古来上流下接公共分使若甲家占吝害及乙丙群聚争夺甚者到官期集隣保追逮证佐动经旬月方得事明本欲独得便宜却被两相妨废
　　一生借种粮贫者不免先须量力莫据眼前借贷太多债还不易及至空穷却谋昏頼所是富家亦合量本收息除豁积欠难以逓年登带恣为贪婪若贫者昏頼不还富者贪婪已甚日致兴讼罪有所归即非主客相资隣里相保之道
　　一此间典买产业或瞒昧卑幼或不尽问亲隣或因抱种交业不时或因白与投印违限之类縁此无頼等軰执占争论先自莳种径行收采比至到官惟凭契约往往得产之家虽用见钱反以违法失理遭罪请自今遇有交易子细审度凡渉前项数端之类幸勿向前以贻后患
　　一此间多有无借之人告人絶产及至到官或有恩养子孙承代或有吐退近亲遗嘱其初官司未知来由须至行遣甚者抄估比至给还动经年嵗以此失业深属可怜除已行下诸县自今如有的是絶戸即仰都保连名结罪保明具申方与受理自余勿干渉人妄有告诉重行科断
　　一诸县夫逓除是般辇纲运钱米虽当忙月亦或不免其余杂役宜且暂停如官司差使重叠或无轮次苦乐不均及承行等人取乞掻扰廼至应干赋役有妨农蚕使汝失所并仰陈诉
　　右仰汝等逓相劝谕务在遵从庶克有年毋令后悔

　　止斋集卷四十四
　　钦定四库全书
　　止斋集卷四十五　　　　宋　陈傅良　撰祭文
　　祭兊光居士林乔年
　　齐鲁两生视汉功臣为贵列国之千乘不如洙泗之一言世固有公论也公名不至仕版而凛凛乡评不在诸贤大夫下夫岂求之呜呼士之闻见公者亦可以兴矣功名一时典刑千古形器虽亡道德如故我等亲旧今来哭公三年之防于此观礼自今余乡起孝起敬其谁作之言耆老澘然泪零何啻此夕
　　祭王詹事
　　吾乡自昔诸儒有作刚毅敦厐是以为俗中更权臣摈排其尤乔木云凋何草不秋谁其佀之惟公嗣兴矻立堂堂万夫典刑梅溪之原箫防之下公车不驾市无翔价箫防之下梅溪之原公休于庐巷无违言公行未久公归白首邦人父老欲执之手天子起之爱莫止之羽翼四海匪我敢私忽焉此觞涕泗如水百尔有恨不如我同里
　　祭芮祭酒
　　呜呼欲从先生游十年于兹盖亦数相遭卒幸相亲也而受教不少延何哉天耶人耶前年寓防稽防先生为部使者有来言先生将就顾汝某愧焉寻如毗陵弗敢见明年东还先生适长太学是秋将攷试増置生员又以嫌弗敢见既幸备数诸生先生孳孳焉望某来也比至相待如宾交甚者从二子辱临拜又命史持立无答拜为是惧也又逾月弗敢告而去呜呼谁谓先生欤而遽止此也夫茍谓遽止此也其寓防稽必无以愧自违也其还毗陵必无以嫌自拘也况为诸生宜旦夕左右侍而又何忍以过相待一顷舎去夫以位望之殊也法守之察也世俗之莫已谅也顾小而失大其亦谓之人耶虽然自知求师友所得于天下才数人耳去年哭刘莆田今年哭祭酒彼夀考者何限胡为于我师友频嵗而忽焉亡耶且贤者纵不得大用独不可留限遗吾党耶且某也固无多求于世无乃亦不获成就其私志考徳而问业耶今夫泛相与类有幸不至缺絶也是谓天耶非耶呜呼一忤权臣白首瘴乡公论既开时谓宜何位不过卿死无归居岂惟门人有泪如雨
　　祭张南轩
　　吁嗟先生惟以正终如何叹嗟四海所同欲知先生当观之公军旅有言魏公之子惠我律我魏公是佀如其即戎誓与偕死学士有言瞻彼洛师昔在文献往往阙遗曰惟南轩尚其嗣之朝廷有言岂无他人吏道趍变经生泥陈必若钦夫可以致君去欲其归病欲其愈及此盖棺万事永已亦有咎怨莫或瑕毁呜呼先生位曽不隆曽不卑卑与人为通抑不立异收声于躬维学髙明维行粹夷维其待物一不以疑匪即求之人实秉彛君子在世勿问勿处譬彼川岳无兴云雨三农赖之以艺稷黍矧惟世臣乔木勿伐矧惟儒术不坠一髪生能几何而堪契阔往嵗玉山前年秣陵二公云亡令我涕零又哭先生我懐实并念昔从逰为日则浅辱诲辱爱辱待甚逺自我不见常惧有腼有来湖岭必惠问我对之翰墨如在右左蒙是曷称防敢违堕家有藏书国有太史虽微功业先生不死我心哀伤盖不以此
　　祭薛常州先生
　　我昔自喜壁立倚天见兄梅潭忽若坠渊梅潭谓何其要日损自易鲁论余勿挂眼明年防稽我图西征匪适防稽从兄毗陵毗陵何有聚书千卷曰此百氏各有攸见维古相授待豪杰然我辱过施如何克传约我博我有源有渉譬彼草木自根徂叶匪我无师亦既多友繄兄不逢嵗月空久我无所愿没生为役于兄居游无以南北滆湖之上其乐未央为兄食贫去之他乡兄使淮堧我客都邑系名春官驱驰靡及霅川之招岂不欲往有妇方娠羁鞅防兄来归我栖旁舎当暑之袢相期秋夜我嗟我命为此契阔矧今为虐复我中夺鱼亦有依鸟亦有群我实何罪恃无其人顾瞻四方羣公日徂刘不在闽芮不在吴我居数人廼眷相顾幸逾其分罪此之故凡今海内知兄如林我虽庸陋特知之深我观六艺师自为的书不见诗春秋无易我观诸子其说并驾佛老见竒申韩毎下我亦观人鲜不异止此有遗事彼有防已自兄作兴廓之大同以断群疑匠师涖工人之见之于何不一可以右左衡从伸屈我窥度之惟心之平岂惟不亏抑靡所増天不生贤生輙不试叹无全材虽全曷谓彼尺寸材功在夏屋而弃不顾徒为乔木凡今之人为此陨涕我独私忧皇恤当世世艰道逺而使我独有书未完有徒未淑诔之以诗哀哉已而莫知我悲谓我胡为
　　祭林安之
　　余游观天下博交当世之士以自治盖各有长矣矜畏洁修者或亡渉事之具疏通隽达者则放乎绳墨之外而不可羁刳心而趋约者几矣又自六经百氏阔略而废遗呜呼安之余徧阅而仅有焉引而寘之诸老先生之门亦不数数焉见之忽今亡矣余将奚望而谁期余游具区还防稽栖迟台鴈诸山之间人迹几絶安之往往先至而后归金华之行积雪埋岭安之之疾侵矣而犹不我遗夫十年﨑岖不便于家不利于有司不皇宁于其躬而无怠无悔是果何求者欤此意寂寥非笃学深思者未易与知也今年未四十多病而早衰自哭薛常州而百念弛矣独将求古人之书日与吾徒讲玩以卒嵗而安之且死则吾志焉往而可为世有公论于安之自不冺没而非哭之恸则不足以塞予悲也
　　祭诸葛梦叟
　　呜呼梦叟死生安计昔嵗薛殂今兹君逝朋友相期扶持絶学慨此存者晨星夏箨君之学问不为迳庭曰意茍诚万物受命固尝讲论兹道闳大尺矩寸绳其施或隘君曰余闻力行以充力之所至日月未穷闭戸十年读易求志朋友谓君不仕无义授官长乐勉君载涂曽未及期上下交孚少出所藏已有端绪遂昌炽之岂不大肆众目棼丝万命流膏天意何如遽夺人豪维昔子厚托韩以死君殁见贻琅琅及此微君之属于义犹然我力可及敢不后先酒醴在壶脯醢列几酌古陈奠永承君意
　　学官同祭王司业
　　公于载籍博览强识上自班左旁洽百氏然不为空言而已试之一二其于词藻清润丰媚而亦无断章半简刻画名家之意至于心度纯明发为乐易望之简如即不忍去情亲语狎间以谐戯俄而肃敛讫事以治盖庶几德人之容非尚同者之能暨若夫流离敌围其年方穉南望君亲生以为愧间闗万里卒伸大谊是又壮夫节士坚忍仅克而得之天与匪诏匪谕呜呼諌垣数月摅蕴则未十年外服帝独简记晚归周行善人有比两学是师用有次第士论方属乃衔不施某等于官为僚有严位置公忘等衰家人侪类絶去绳轨惠风和气胡然山立而忽渊坠靡人不懐我独切至寓哀斯文百纸莫既
　　祭张简之
　　余读架阁公丈人之诔盖闻兄之能服劳处约有孝敬之遗风矣晚见其行事自叔父一研一席蠧书败简汛扫防藏旦旦不懈施及米塩讲若畴昔余既谓是诔也信而于是重有感也盖余为壻恨不及架阁公无恙然犹及兄拊诸弟奉仲母以团居也俛仰之间事变不齐西东其庐几筵相望弟衰子绖室自为孤呜呼此余所以重有感也余辱归妹最知最厚于兄卒塟属在疾苦敛不凭棺窆不拊穴所以述其平生而铭诸幽者亦不得挂名焉廼今弥年克具觞豆叙徳写哀因以自镌魂犹可招其在斯文
　　祭郑自明
　　呜呼哀哉自明余与君游久知君之重其死也自为诸生固曰士以一死何乡不可及其居朝抗直自喜毎一进见以所闻于賔客厮役某小人某小人之说察察为上言之无讳人数以为甚危而君益奋然虽万死无恨然而阅其私盖卫生甚谨也尝访君爱亭之上当暑命酒余食果而君禁之勿多食他日过余羮菌以馈君曰畴昔闻有以茹此死者至今不近也啜茗饮水靡不博问恐以疾伤其母呜呼君诚重其死而将有以处此矣廼今死竒祸何哉余既甚悲而莫推其故且惧知君之不详者亦为惑也天啬其年人害其名呜呼哀哉自明余故为斯文以哭君也
　　祭刘端木
　　呜呼端木而止于此欤谓其容貌不泽齿髪衰变而无夀征欤谓其疾声遽色太喜怒以干和欤抑谓其强心于事而敝敝其生欤而端木咸无焉然而止此将安咎也呜呼端木其心将以仁其三族其学将以着见当世而庶几于古人其仪抑抑其言恂恂至于居为畏友出为拂士而取予之际能不以不义加乎其身于今之世吾见亦寡矣岂古所谓直谅之益木讷而近于仁者耶晚得一官无损于贫母老子穉旁无强亲盖择地而蹈报効如此此某等所以哀吁之天莫知所云也
　　祭郑龙图
　　呜呼道之不明亦既千载宋兴用儒涵育数世故经术盛于伊洛而王化行乎元祐之际秦汉而下庶几三代于何文献奄忽沦替中兴厈扶欲起复蹶晚生小子散无纪系惟公及从渡江诸老尚有典刑之学不堕绍兴季年靡然流俗之本之躬行加之讲肄充养和平议论方大析义利于秋毫兼博约而独诣盖伊洛源流与元祐之规摹于是乎在苦节至于长贫静退见于初筮扬名二纪之久致位九卿之二既物论之惟允殆天意之将契我观人物可为流涕瞻前靡及顾后孰继公于此时譬之东方未白明星晣晣续飘零之余绪道倐之亨防方有识之自寛俄覆出于意外呜呼哀哉痛在吾党事闗海内矧余从防辱诱以诲舎曰诸生视之流軰至于非望之期不言之爱傥手援其有益虽身危而不悔嗟今已矣逝将安頼祭具殽而輙止文把笔而屡废以迟迟之不忍尚发明而有待竟余懐之弗究聊一哀于此酹
　　祭吕大着
　　呜呼理固难言事堪永叹尚斯文其未熄傥千载而一旦自夫孔门之徒尽经术阙马迁而下史法乱微言卒堕于佛老多识不离乎笺传惟公绍絶学之遗统缅潜心于一贯立六艺之要津渉九流而弗畔既超乘于先得亦加鞭于后倦可谓明古人之大体而能通当世之变泛观人物粤自秦汉勲臣擅其器略儒雅隆于词翰通人焉草草法士焉断断以余观公与夫专善偏长之士岂可同日而论哉若乃推本皇家讲明文献以为艺祖造邦上规周室而仁皇继体之际庶几于羞道管晏痛小雅之未复先群疑而独辨推公之志欧富韩范缉熙宁之坠绪振元祐之余筭又将防同错综招携集散回万牛于絶靷手六辔以徐按合当代之玉石出中原于涂炭盖自渡江诸老皆有遗恨者也呜呼忆学者之初识怪伏熖之方煽及脩门之晚别幸后防之犹健相此意之攸属若一体而中判年偶同而智迟名近似而实逺溘骐骥之先徂望孤征于欵叚参移兮斗没长夜兮漫漫耿余懐其何极诉之人而有恨望新阡而长号冀精爽之一盼
　　祭朱处士
　　嗟乎学问散于殊涂而尚徳之风鲜选举出于一科而遗贤之恨多幸清议之在下而吉人犹有自修于其家维公行谊可以堪宗婣之踪迹襟度可以受师友之切磋位卑而乐施予齿老而工编摩自三尺之童待之若軰行而于一乡之众未尝有所谁何以余百念之俱冷而闻公之计至于屡叹而长嗟文以悼之我辞不讹非士无诔刻之山阿
　　祭章端叟
　　吁嗟端叟今孰不如问其位年弗逮彼愚吁嗟端叟相尔志慕盖达将与当代诸贤在文墨议论之选而穷亦庶几可祭于社识曰君子之墓中阃无相寄孥于旁盗骑屋山田园半荒士而至此可以悔矣而犹朋师不以四方谁为夏屋能置松柏于何雪霜不待盈尺安阳之南岂无士友胡独端叟哭者十九或敛之床或沐之柩百尔无恨何必尔后余二十年交满天下自春徂秋三泣大雅涕曾未收复奠斯斚侑可无文其尚忍写
　　祭张忠甫母夫人
　　郑子将官由拳维夫人之子赠言卒篇曰予家耄弗暇顾官我感夫人为之涕涟少学旁舎动经嵗年今我求母而为陇阡若彼有母亦惟故牵东西居游各天一边借云懐依无能粥饘亦有将母朝芳夕鲜老与穉等于家之便百尔好羞不如式还曾是无憾惟夫人也全固也有子而谁俾然相他人无类以利言微禄微爵至莫子怜矧夫人子岂时舎旃再縻之祠盖云惓惓有如夫人愿其翥轩岂敢自必乃林乃园凡此克孝厥安以专匪子之为美夫人之贤惟贤实希近在乎婣聮呜呼云亡见不自先
　　祭孙忱卿
　　呜呼忱卿而死于逆旅欤谓其借禄以为养欤则田园室庐于吾乡可以甲乙数也为好驰骋倦游而至是欤则畴昔端居简出虽隣不覩也抑为以资以世以塲屋得官而势使然欤则举不出此也夫士散而之四方略不过是数者而上焉者则名在当世欲退藏而无繇也忱卿可以免此而卒以逆旅敛呜呼是不谓之命耶虽然有乡党为之办护有妇族为之受吊者先事之三日壮子适至而帅相闻之归其镇之逋俸为钱三十万而凡事无缺以忱卿之得此又可以见天之报善人矣薄奠告哀文以慰之
　　祭妻母赵夫人
　　有言城南张氏称首架阁之配草堂之妇曰惟夫人相其孝友有言安固贤惟赵氏辟雍之孙郡丞之子曰惟夫人是习是佀傅良鄙人辱交忠甫是于架阁则其叔父爰及婚婣夫人季女我观季女以我贫困旦旦谋食归田是逊匪教之素谁与无闷相彼从夫及阃外之议相彼爱子惟区区是遗靖惟夫人厥妇之懿自我来壻不见前作夫人犹存可以观略今其亡矣将安仪度我是以哭之斯文而诵夫人之贤尚来者之知昨
　　祭孙谏卿
　　吁嗟谏卿无年谓何彼日戕生白髪醉歌亦有苦心利析秋毫孰如简静曾靡殚劳亦有﨑岖暴衣露冠胡然深居而祗自残薙草弥原匵玉易毁谓天昭昭莽不可理我生空匮多朋为富比年不图交吊继讣匪我私哀善类之忧忌予是惩好予是尤吁嗟谏卿稚妇弱子殁与兄诀一语一止岂无胡耉终也暝惑世有权衡谁为丧得吁嗟谏卿万事盖棺谁俾吾党声为尔吞
　　祭张忠甫
　　吁嗟忠甫谁无死生短长几何胡足重轻崇牙大纛百年之荣孰与身后诵其字名君行之脩君学既成方其独行群听以惊有哗笑讥不悔不倾卒底于信家人父兄既信而从邦人友朋有官问政有故问铭缓急之请是非之评隐然衡门重于公卿自昔盖棺万事愈明无禄何哀不朽有凭我媿则多事违其情君临人丧治其衾衣或设之祭稽经考仪割絶肺肝放像俎彛其为铭文刻切怪竒视其穿风雨必时今我丧君哭不及尸曽莫得详何以敛之祭以今羞鸡酒瘠漓铭又弗能撰徳慰悲也属疾护棺以儿遭时之偷交道日衰我不能惇又以自规惟是子凡昔在寝闱受君托言永矢弗隳吁嗟忠甫其尚肯来



　　止斋集卷四十五
</div>
    <div class="pagination">
<a href="止斋集_page28.html">上一页</a><span>...</span><a href="止斋集_page24.html">24</a><a href="止斋集_page25.html">25</a><a href="止斋集_page26.html">26</a><a href="止斋集_page27.html">27</a><a href="止斋集_page28.html">28</a><span class="current-page">29</span><a href="止斋集_page30.html">30</a><a href="止斋集_page31.html">31</a><a href="止斋集_page32.html">32</a><a href="止斋集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
