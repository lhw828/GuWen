<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 57 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 57 页/共 74 页</h1>
    <div class="content">　　与韩方伯书
　　近辱手翰已具简奉复兹不喋喋茶陵寒族诸兄弟共出田百畆以给官中之费具告本州请给印信契本送京备照虽若义举然仆思之古人有分俸置田以赡宗族者未有仕官之人资宗族以为养者事之倒行逆施莫此为甚已力辞之而来人执不肯听委之而去今另封寄回恐逺不能致特以告诸执事烦于公便中发至本州转付寒族收领庶见明白不至沉滞幸恕琐琐
　　答杨邃庵书
　　累辱慰问语意恳备非异姓骨肉不能为此言近者承致厚奠重之以辞乔生之行仆实偕往竦听宣示神魂俱失葢自亡儿之没师友尊幼枉祭者五十余篇而语之恳意之备至此极矣感刻之余不敢言谢亡儿残艸承为逺致览之然此儿存时不觉其进自今观之实亦有过我者岂钟情溺爱之蔽故然邪先生酷爱此儿训廹诱掖恩同其父而儿不能少有报称以死负负不敢言感事触物登髙望逺不获握手一恸以泄胸中愤欝不平之气犹为可恨也倪青谿傅体斋两先生先后倾逝一时人物凋谢至此固当为天下痛之友朋故旧之私又不俟论刘东山尚未至谢方石又将去矣向来懐抱作恶紏如乱丝人便聊此一布目痛不及亲书并希心照
　　复徐都宪书
　　病中屡辱存问甚感近寄到陈提学所修阙里志谅已经裁定纪叙详整快阅一过间有欲商确者辄附其下仍粘票于上以代面议用硃笔者病目新差取便阅视初不计其僣后始觉之万希情照古今文字颇亦增入数条并听采择先圣像如闻用庙中石刻蹙小为之虽笔意可观未审能不失真否今将阁本诸书所载令京中名笔用薄纸摹出各附一幅亦惟择而用之缮写雕刻须得良手仍校对真正乃可传逺固知精鉴及此然此事闗系极重工不厌精言亦当不厌多也余俟后悉不具
　　与陈提学书
　　承寄到阙里志纪叙详整足征学识而扶植教化之盛心固不待言也病告中快阅一再过颇有欲商量处如篇目中门第二字恐未穏帖世家事迹等旧文各出原本今既辑于一编而前后重复意欲以世家为主而年谱等文略相照应不复详书朱墨所到稍以一二处发例烦重加检勘得十分穏当为佳先圣图像闻仿吴道子石刻蹙大为小恐未免失其形似今属京中名笔就各书原像摹出数纸可择而用之古今碑刻所载已多而赋咏颇少今稍增数首以备采録若缮写校对雕刻之工谅能一一介意使极精当庶不孤此盛举也艸艸奉复余在都宪公书或可互见不具
　　与衍圣公书
　　去冬众疾交作衰惫不可言自分休退三上疏乞身不获俞允又辱别遣医来视踧踖无所容延及暮春病势始却兹以初六日入朝便中附此以慰至懐庙垣事縁原奏不曾备悉买换民地不敢亏损之故爱民惜财实出圣意似无容议矣阙里志已修成寄到山东两生在此守今畧为增损寄去即入梓却是一时美事阁本孔氏实録诸书已抄得数部付陈提学采辑毕当就彼装送寘奎文阁中永为家宝也孔学録近有书及此故以附知艸艸不悉
　　复松露周先生书
　　比得手教知清恙始平尚须调摄但圣心简在舆论所归恐不获以自遂留都之命公望犹未惬焉发此为兆亦一转移间耳伏冀少迓台斾以答纶音无疾其驱请以昌黎此语为赠区区不才久辱知爱国忧边警大弗战胜黾勉日夕甚疎问便中奉布艸艸亮之万万
　　答章祭酒徳懋
　　久违风采已阅十年感旧懐贤曷尝少替稽寸札顾辱牋长疾病之余神思荒落加以国忧边事日夕靡遑内省愧恨不知所以为报也恭审名膺简命任重师儒山北之望与日俱积弦歌衿佩之士未尝不乐得其间平生所学宜于此焉试矣説者乃谓习成而后教功难而日寡簿书条格之所不能尽抑孰知身可为教诚能动物有在于言语文字之外者哉方石先生南北并望天下以为美谈旋以不得已之故力求休谢世事之不易合乃尔于此葢益重先生之思先生虽固执谦退亦安能自解于天下哉定山在京时已病后遂至此闻其子亦能诗但志业恐不继直夫幸终首丘之愿而有子有孙又不失其名节以死差强人意此皆平生故人聊复一道余不多及秋暑未平惟以道自爱万万
　　复谢方石书
　　前岁三章之乞复成画饼旋值国哀预闻顾托大义所闗诚如来教去冬偶触事会彼此去留体同而迹异久衰多病之身分不能起覼缕连章展转逾岁忽以问安礼重事涉惊危羣望交趣若无所逃于穹壤之间者不免黾勉一出以需后期故吾尚存竟不知税驾之所恐全身完名亦造物者所靳也知我罪我者以为如何忧苦襞积千绪万端笔札所将不能一二便中畧此奉布惟以道自乐用慰瞻羡之私幸甚
　　与王公守溪书
　　自接迹台阁四三年来饮醇挹清赖以不堕汗浊者多矣挠乱之懐近益加甚亟欲乞身辞退而横惟覊馽缅思班驭既仙东南洞天夐隔尘世羡慕之极不能为情忧劳并集久疎问亦坐初心日负无辞以相白耳比闻尊候未调旋已勿药不胜忻慰王敬止回畧布一二余非笔舌所既谅之而已
　　与沈亚卿书
　　比承令嗣致所寄手札嘉惠适以孔氏女在京病剧方集医议药不能出见越数日谉之盛纲云已整驾具书俟之则既发矣至今怏怏像賛不敢例辞但值冗迫未能属笔承寄苏祠记文二幅中间尚有误字前所谓二十幅者葢未之见也此文虽陋事体亦不细倘衰疾未甚欲自书一纸闻苏州有善过朱者或可别议之乎家集猥及贱名仓卒酬应辱收録颇记游朝天官二和章险韵长句不知偶遣之邪抑有所择也匆匆畧附一笑不能悉
　　与东山刘先生书
　　自得六盘山之作读至末句令人黯然销魂不敢以病告时不预其事为解计穷力竭俟命与时固有不得不然者久稽奉和岂敢顿忘正坐无辞相白姑徐徐云尔今年四月以后计必南归不意事多反覆中间曲折不能缕数九月得防庵报已遣人奉接河西道梗未得消息为之惘然倥偬初乃发旧箧奉次元韵是日复得防庵所致手书有经六盘之句因忆元白梁州神交故事悲喜交集又以验物数之有定也再和一章并书别纸以代晤言方石二月内寿终贞庵固无恙向所传者真妄相半乃尔然贞庵次继子死于京师先继子甚不得力八十余人遭此怫意其情亦可想也蕃儿论防颇解出竒今岁不中不意复防例廕苦辞不获老母渐衰或者借以为慰而非此儿之志亦尝继之以泣也非平生知己谁则信之匆匆不既惟倍加珍摄以隆寿祉不胜至愿
　　与孙志同太宰书
　　吕亚卿梁阁老前后寄到手札情谊周悉近喜乔迁太宰允符士望令器亦擢髙科名门集庆非独为乡里通家贺也仆久衰多病未遂投闲习隠之懐与岁俱积百责所萃何以堪之小儿兆蕃方鋭意举业不谓谬承廕録苦辞不获至于饮泣非恃知爱不敢为此言实惧无所底就以负大宾君子礼教之盛心云尔便中畧布一二不具
　　与刘东山先生书
　　何生来知道体康适但不得一字为恨区区心迹无以自明私窃揣度恐平生旧故亦不相信而何生乃能备达吾兄之意若防会而偏照之者世犹有知己存焉死不恨矣且仆于吾兄岂恃何生之言而后信哉顾其迹诚有未足取信者耳向因多事黾勉至今兹不得已复申前请而尚未遂然麋鹿之性已不在阑苙中矣数日后当再报近刻老父字法今寄奉一部通家骨肉如吾兄者更复何人览此当为我一慨然也前所寄诗闻有未到兹以别纸録上曹大叅同年子故可托也
　　答乔希大书
　　走处身无状不能勇决必退以逃贪冒之讥夙昔初心中间事势皆希大所深信而洞烛者无容喋喋第闻迁转官僚一事众议以为不当此有不得不言者葢詹事府左右春坊司经局四衙门乃国朝定制今通无一员是百余年所未有坊局诸印例皆内阁委掌不过寄之翰林翰林学士未阙有一人帯管二印者既非吏部所得具缺岂可不为之处翰林迁转非九年考满则纂修书籍自逆贼擅权老奸附和四三年来修会典者退降陞职修实録者挤黜太半当是将旁观坐视不能捄正咎有所归后虽稍稍复旧而资格尚淹员数反阙变而通之势不能已彼此兼职固是祖宗朝深意明防昭然向时单除却是故为惜耳若谓宫僚无故不宜预设则成化治之初尝为之矣宫保太少又其大者非惟累朝之所不废而今亦有之且嫌于无阳固宜有深望而预待之者必欲尽虚此职而后为当可乎不可乎若又以为秉钧衡而值私恩则凡掌铨曹者查缺选官乃其常事亦将避此嫌而尽废天下之官乎况今迁转之官有当日考满者有满在数月者计资算歴无益有亏怨骂之声不絶于口葢当议拟之际亦为朝廷靳惜名器而非敢以相狥也顾外招物议内咈人情公私之间两无所据实由识计疎浅处置乖方即此一事敬闻过矣知我罪我其将以为如何
　　再与乔希大宗伯书
　　近两得书寒温外别无一语岂有所惩故为是黙黙者邪计希大于仆不宜尔或前书过于自辩致希大不自安葢于希大有不容不尽者若今道路谤责之言洋洋盈耳仆曷尝置一喙于其间哉顾进退之迹无以自明如后所误报亦理之所必有者而希大久悔其误岂于仆之素心亦有未谅者邪病告中不能多言聊致此耳继有所闻幸时致一二以为药石无恡无恡












　　懐麓堂集巻七十
　　钦定四库全书
　　懐麓堂集巻七十一
　　明　李东阳　撰
　　文后稿十一
　　传
　　都城故老传
　　传曰民函五常之性刚柔缓急音声不同系乎水土之风气者谓之风都邑之人习见闲熟大抵尚通而寡执此世之恒言然不可以槩论也国家定鼎顺天几百年登甲科跻宦途着见功泽在人耳目者固不俟论已或居小宦或终布衣抱一节守一善违众离俗以求自遂亦非无足称述者顾偶无所慿借其名与姓不白于世以死岂不重可惜哉予生也晚窃闻先祖父言遗民故老之名行骏不能记幸所及见亦既雕谢无余矣恐从此遂湮没畧举一二为后进君子道之俾他日有继焉刘志字景仁顺天人通经史为近体诗有警句性谨朴言若不能出口每论礼必以朱子家礼为的为某国公府教书训导某公欲迁其嫡母之墓而以生母配葬请具奏草志礼折之某公强焉志曰以若所为非独理悖且不免于法某公乃赂他训导钱暄者草疏以进英庙震怒责某公究所为谋者枷暄于市人皆服志之有识志又尝劝某公毁铜佛以铸器某公不肯强之乃从后志年未五十得竒疡被面以死人指以为毁佛之报嗟乎志所存一也幸而免于祸则服以为是不幸而得疾以死则指以为非世俗之溺人如此哉今异端之説愈久益炽殆无以易天下如志者尚可得哉悲夫路贵字秉彛顺天人粗涉经籍少为童子师性伉直不匿人过母丧发引效家礼去旙幢皷乐用人为方相市儿争哗笑之尤不喜神怪尝有降神者人各献香楮贵脱所趿双屐置案上曰吾无他聊以供神观者缩颈贵人而去后以夀终徐本字以道姑苏人借京师尝出入杨文贞公之门及见诸老能道前朝典故气棘棘好面折人过徐天全兄呼之本殊不朝假言輙中其肺腑曰吾史笔也一时名徳如叶文庄岳蒙翁辈皆礼为上宾素习家礼士大夫家有事敛殡请之必往然非礼致不轻造访访亦不俟茶而出独嗜书每得一书手自披对缺板脱字则界乌丝栏纸乞善书者补之笑谓人曰吾犹老防搬生姜劳无用也年八十余乃卒其自号曰竹轩所辑有竹轩诗一巻陈谦字士谦姑苏人居京师能楷行书专效赵松雪华媚可人时染古纸伪作赵书猝莫能辨购书者踵接戸外势家贵人每酬以金帛用是起家年七十余卒家所蓄古书名画其子并其屋尽鬻之人多伤之贺道字士完南京人世医家常居善药人呼为贺生药然能通文义尚儒雅有声士大夫间其行不能详大抵名胜辈也予所及知者止此其朴茂无文片言只行幸中而偶入者不足録已又有赵某者顺天人本杨姓鬻酱为业人呼为酱杨天顺初迎銮之役武官胄士乘势纳赂以冒官赏至累千数百人或以语某某揺手谢曰我粗人无食肉相财帛非所惜恐反蹈祸机耳不越岁冒官者事败尽革职任或遭贬窜人始曰赵某不若也某尤好意气其女夫刑部朱主事铎贫而有守某每遗钱糓以助其亷朱病卒子又死某育其女俾不失节暨其寿终其子敏赡其女弟以居至于今存焉蔡通者府军卫籍也既老而代每步行匝皇城见其甎石垝壊黙数之自某门至某门凡损几千几百有几佣善书人具奏疏赴通政司上之请命工修葺事下工部寝弗行越数年复然又寝之又数年欲复奏其子谏之不可其妻苛止之索佣书银不得乃潜脱银簮具疏竟上之项郎中文泰恶其渎也送法司讯治之既赎罪费家赀数两其妻若子交怨不置通已老病遂郁悒以死当具疏时通素不识字习读其章对客口诵累数百言尺寸一二无少遗失及遭沮抑輙叹曰朝廷养士岁糜官禄数十万孰肯计及此者或以为此细事恶足计则应曰自某年至某年已加损若干数矣久而不治必大壊极弊所费何可胜计哉呜呼通所见诚小譬之以管窥天天虽小乃真见也以庶人计此亦不为细彼所谓有官禄者不能触类而长计直而事而顾笑且抑之独何心哉独何心哉
　　姜贞庵传
　　贞庵姜公名谅字用贞贞庵其所自号浙江嘉兴人也少为县学生博览强记尤精尚书学举景泰庚午乡贡登天顺甲申进士擢行人司左司副以官政自律与寮属胥劝戒一时奉使争检饰尚亷节被简为御史者相继会司正阙众属贞庵贞庵荐行人林雍而处其下人以是多之九载秩满以母老图便养迁南京刑部郎中谳鞫明恕遇亲属交讼必委曲开导务全其恩若挟势挠法者则不少贷尝有疑狱歴数司不能直立为判决尚书周庄懿公以公平清慎书上考擢知漳州值岁歉海盗蠭起乃发廪赈之赈贼党数十人其弗率者简练勇壮授以方略禽其魁余党悉散民赖以不扰又筑堤捍潮濬塘置塘以备旱溢禁佛斋作义冡立乡约以高东溪之名节陈北溪之道学皆建祠祀之又为文以表迭监郡之节义顾都司之保障为榜文数十条劝谕防范靡所不至治行为诸郡首后入闽通志载其事为详成化甲辰入觐归母益老遂乞终养漳民恳请不赴则相与建生祠勒惠政去思二碑治辛亥知府阙耆老数辈请之朝庚申又请焉皆不果贞庵家居几二十年睦处宗族母丧礼葬葬兄嫂皆尽制以无子立兄子某为后其自处益严甚未尝轻入城府视官事若将凂乎其身齿徳并积屹然为乡邦之望尝于先垄东自作寿藏名曰敦艮封树深宻时与宾友载酒殽游乐其中识者又称其达云贞庵素负赏识不轻许可其试于礼部也与刘公时雍及予讲学京邸相知厚及同举进士与方石谢公交亦然今予承乏内阁时雍为右都御史总两广军务方石为礼部右侍郎掌国监事而贞庵独执徳抱艺饮而弗耀人事之不齐乃尔然其所自守亦耿耿不可磨灭二公谓古有生为友作传者以贞庵属予故采其事行之大着于篇赞曰张御史稷廵闽还报官吏贤否籍谓贞庵有盗化民安语予见而问曰化亦易言哉张曰漳人有某某者家为盗姜守抚谕之遂感化不复作此诚难吾有所试也若当政行志得之日小有所不合輙毅然引退无纎毫顾恋尤人所难职铨曹者诚知之宜不听使亟去以终此政且大有所试也故世恒患人才之不尽知且不尽用也如化盗事予于贞庵尚不能知况他人哉及贞庵退处久而不易其节大夫士经其邑里者未始不重之谓其尚可用而贞庵亦老矣虽荐且不出矣岂不惜哉
　　余肃敏公传
　　公姓余氏讳子俊字士英睂之青神人也少为县学生景泰辛未登进士第授戸部主事有两贵家争田公承部檄案之其一以地名偶同其姓执为已业公曰张家湾尽属张家耶事乃直以精敏闻迁员外郎知西安府岁饥甚发廪出贷仍为措画如数偿之会有西师餽饷不乏西安水多卤民苦汲宋龙首渠久废或议引滴河水自丈八头置牐入城以泄于隍积滓既久城且壊公因丈八之制开新渠观城中经汉故城达于渭以免公私之患人称为余公渠巡抚都御史项公忠上其治行赐勅旌异成化初陜西布政使有不职者戸部尚书年公富请黜其人而以公代之吏部谓其侵官年力辨不能得都御史林公聪亦荐公擢右叅政督三边军务遂迁右布政使满四之防公在军中賛画为多转左布政使擢都察院右副都御史巡抚延绥相度边地每徒行数十里尽得形势上疏言北边正统初始渡河守臣乃立石为界置榆林诸营堡外又筑墩台以了贼天顺后敌觇知河套所在入屯其内而我屯守反在其外请于防边墩台之隙筑墙建堡又于界至之隙因山刬削其高若城每二三里则为敌台崖砦连比不絶又于中空筑短墙横一斜二如偃月状以为侦敌避射之所葢自清水营之紫城砦至宁夏之花马池东西延袤二千里凡有堡十有二壕墙崖岩八百有竒小墩七十边墩十有五又移定边安边二营于近地或以为弃地可惜公谓我朝永乐间以东胜难守亦尝弃之令二营就险可守兼利耕牧省转输费是地未尝弃也又请置榆林卫取逋兵当勾及谪戍南土者之子孙以益之凡内边旷地皆垦为屯田岁获数万石立武学以教子弟之俊秀者军中器用钜细毕具率范铁为之识以岁月至蔬菓之类亦随宜敎艺而时巡省之自是敌过城下必啮指相顾莫敢近又言河套要地宜令大同游兵备朔州山西游兵备灰沟营宣府游兵有警调用行之至今以功转左副都御史进右都御史移镇陜西陈弭盗安民数事泾阳有旧堰不利灌溉每治輙壊公凿山开道溉田千余顷又凿南山道直抵汉中以便餽饷奏免岷河洮三卫之戍南方者万有竒易置南北更戍者六千有竒又有陜所易者分戍胡卢峡豫旺城设平冦镇戎二千戸所领之岷番作乱克其四族斩首四百级防闻赐勅奬励有北冦畏威西戎遭衂之语召拜兵部尚书论功陞从一品禄加太子少保赐金玛瑙带文绮麒麟服辽东守臣阿权贵意请征建州内附之人以为功公议不可因请别遣重臣制之以败其谋不得则极论其启衅失利之故宜寘重法上赐诰问阖部待罪公独承之云皆臣之俊所为上怒亦解时贵州守臣言播州苗贼为患请调兵会勦公谓变在四川而贵州以为言此要功者因极论天时地利皆不可兴兵乃已闻母病忧悸成疾上令中使以醪米牢具来问而遣医视之及以丧告给驿赐道里费命有司治祭葬服除赐勅召之改戸部尚书大同失利命公总制诸军事公请京兵分戍要害纪律一新冦再引去上遣锦衣百戸以特羊上尊往劳之师还加太子太保以星变上言请禁贵家夺民田罢中官之用事于外者复往北边节制诸军公行边自宣府至大同筑外城置楼橹造战车数千辆为练武图以教士卒锦衣百戸韦瑛者附势乱政谪戍宣府后妖言事觉公坐以死法斩于都市时论快之未几复改兵部召还朝俄改左都御史留镇大同有论其糜财病民者命工部侍郎杜公谦及给事中御史往按其事无所得落太子太保致仕未逾年仍召为兵部尚书复太子太保再阅月先帝升遐公力求去今上慰留不许治初卧病公署疏三上上遣医赐羊酒乃复视事虑近戚之希恩滥爵者上言驭世务以大徳不以小惠班爵务以公义不以私恩因乞骸骨恩礼益厚比在牀褥犹手削奏稿念湖广四川荒甚陈弭灾御盗之术至寝不能寐再遣医视疾弗瘳己酉二月二十二日卒年六十一上闻讣震悼辍视朝一日赐宝镪万贯命有司给棺敛具赠特进光禄大夫太保谥肃敏録其孙继祖为锦衣卫百户公沈毅寡言而中博达有才略务勤官政尤笃孝友在陜时屡乞终养不得比居母丧格其子寘勿会试礼部念弟子伟为父遗腹殊爱之子其遗孤寰舍其子而请廕为国子生为知府时有冦过其门曰是纵入无所得遂引去生平好读书为诗文有竒气遗稿若干巻藏于家娶魏氏封夫人卒子二寘其长举乡贡孙继祖既廕而夭寘乃复就廕进千戸后以征南功擢指挥佥事今上闻其才命理锦衣卫事寰举进士授戸部主事亦有贤声公尝教之曰诚能动物人惟积诚自能销伪又曰人固贵刚然不可使人畏之如虎识者以为名言賛曰予尝接令公谈即事论事必欲实见诸行往复曲折大抵皆国家天下计也及迹所施设歴歴可指数而在陜西功为多在延绥为尤多葢以防边数千戸屹成巨镇与宁夏甘肃并为陜之保障虽童儿女妇莫不知颂其功及用于北边值时与地有所不合役未及兴而众喣山动或者乃并延绥之绩为疑然则大臣之排羣议任众怨以成大功者不亦难哉夫民不可与虑始可与乐成固也以吾士大夫为国家天下计亦为是言何哉必若所言则都重位飨厚禄者皆将诿于伤财害民累岁积资计日受代而不复知有天下不至于大壊极弊不止也呜呼世安得有励志勤事惟日不足如士英者哉予故传公俾凡有吏责者劝焉
　　防泉公补传
　　公姓岳氏讳正字季方别号防泉学者称为防泉先生顺天漷县人也曾祖讳徳甫祖讳思铭考讳兴府军前卫指挥同知公长身美须髯神采秀发气屹屹不能下物举京闱乡试卒国子业李忠文公为祭酒简四方名士置讲下公与商文毅彭文宪王三原诸公皆预焉正统戊辰会试礼部同考误寘落巻侍讲杜公宁见之曰此我辈中人遂擢第一廷试赐进士及第授翰林院编修每开口论大事尝闭戸夜草疏请复恭让后位号其伯兄端俯楼隙窥之惊曰奈老母何取其草裂之乃止景泰壬申迁右春坊右賛善兼编修天顺丁丑英宗复辟改修撰上亷知其名吏部王忠肃公亦荐之六月召见文华殿上遥见遽曰好既陞陛登殿连曰好好问年若干对曰四十上曰正好问何处人对曰漷县上曰又是此北方人问治何经曰尚书上曰是书经尤善问何科进士对曰正统十三年上益喜曰又是我所取者乃顾谓曰今用汝内阁叅预机务凡事为朕主张许彬老矣不足恃也公顿首辞至再乃出赴阁至左顺门石亨张軏自外入愕然曰何以至此公不敢对时亨軏已不平比入见上曰今内阁朕自访得一好人亨軏请为谁上曰岳正亨軏阳贺曰诚佳上曰但官小耳今须与吏部左侍郎兼翰林院学士如何亨軏因奏曰陛下欲陞正亦甚易但姑试之果称职未晚也上黙然葢亨辈以事非已出故挠之云尔自是宣召赐赉络绎于道公感上知遇鋭意功业知无不言言必尽肝腑一日钦天监汤序言变异谓奸臣未尽之故上以问公公曰奸臣未闻若求之将人人自危且序术防浅不足信事遂寝锦衣卫官校逻得一僧自言当大贵众惑之至妻以女以觊非分狱具当坐反牛玉援近例请官逻者公谓事纵得实不过合妖言律活其徒十数人逻者准应捕律朝论韪之时亨与太监曹吉祥怙宠擅权有投匿名书指斥时政者亨缉捕甚急举朝惶骇亨劝上出榜募能捕者赏以三品职上令撰榜公与李文懿公见上曰为政自有体式盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇防短杜谏乃下诽谤妖言之令由此过失不闻卒至亡国陛下新复宝位正当以尧舜为法以秦为戒纵欲穷治其事缓则人情怠忽事自觉露急则人情危惧愈求韬晦不如勿究吉祥从旁賛甚力上徐谓曰正是言也亨从子彪镇大同遣使献防内阁询其状其人盛陈战伐且称斩首无算皆枭于林木不能悉致公取地图指示曰某地至某地四面皆沙漠枭于何所其人惊伏公间为上言曹石势太盛虑有变宜早为节制上曰汝以朕意告之公径造亨讽令稍自敛戢二人怨之益深会承天门灾上下诏罪躬公视草歴陈弊政词极切直天下传之遂有飞语指为谤讪七月内批降广东钦州同知道漷以母老留阅月尚书陈某者曹石党也憾公尝言其不可用至是嗾逻者以私事中之逮系诏狱考掠备至谪戍肃州镇夷所所居京第为幸臣都督李铎所夺至涿州夜宿传舍手梏急气奔且死涿人杨四者颇尚意气为祈哀解人其人怒不肯杨醉以醇酒伺其酣睡谓公曰梏有封印奈何公教之曰可烧鏊令热以酒将纸就炙之纸得燥皆昻起因去钉脱梏刳其中复钉封之其人觉有异杨説之曰业已然矣今奉银数十两为寿不如纳之公乃得至戌时太监猛虎石镇甘肃相传有宻谕须生不须死镇巡而下亦雅重之致客礼焉上每念正輙曰岳正倒好只是大胆越四五年曹石俱以不轨败上谓内阁李文达公曰向岳正固言之文达因请曰正有老母得放归乡里幸甚乃命释为民甲申宪宗嗣位有御史杨宣者亦以劾亨谪戍广东台諌请复二人官以励忠直吏部拟调南京有防勿调令在院供职充经筵讲官纂修先朝实録文达欲荐为南京国子祭酒公不应有急者伪为公劾文达疏草会廷荐公为兵部侍郎清理贴黄与都给事中张宁名并上寜负才气亦被譛遂皆补外公得知兴化府时论哗然为之不平公才素大不屑条格动辄为阔逺计筑西湖隄溉田千顷京库输纳多为解戸所侵公尽省其费士大夫家有侵废寺田及规公利者悉不与皆切齿憾之其贵有力者共腾为谤书横莫可遏公亦厌苦吏职以成化己丑入觐京师因引疾致仕时李铎已败朝廷还其故第居久之陈缉熙郭逊之二公相继为祭酒有官钱为公用簿不时注忌者因肆为媒孽皆得罪去文宪敦劝公请代之公曰此事正所不直安忍代为自是当道交絶忽丧防子恸而成疾壬辰九月十一日卒年五十五十月十日葬坚村世墓公于书无所不读谓天下事无不可为髙自负许俯视一世其为文髙简峻防追古作者诗亦雅徤脱俗字法精防大书尤伟旁及雕绘镌刻悉臻其玅尝戏画蒲萄遂称絶品晚好皇极书有所论述及经解皆未及就惟类博稿仅有十巻行于世深衣纂误一巻藏于家配宋氏西安咸宁人以贤明称生四子增堂皆慧而天其二殇也女六人长聘天津右卫指挥佥事吕昻次适朱防次适监察御史李经次适今具官东阳次尚宝司卿李汧次顺天府学生李钺六女者皆卒其甥女赵氏适公友乡贡士潘公流清子辰今为翰林五经博士经东阳及辰皆公所自择云賛曰才之难其信然哉非才之难用之者之难也我皇明混一区夏几百年至于宣徳正统之世庶富而敎极矣公当是时以文学取科甲天顺复辟之初出膺召命居勿宻遭际之盛拟诸梦卜感慨奋发忘身狥国方将以功烈显于天下而为权奸所构又厄于媢嫉投荒处僻竟不究其志以死岂才弗能哉夫当英祖之感悟宪皇之更化幸于侧有人焉犹且复用用则犹可以自见也惜哉然文章气节震播海内传之后世有断断乎不可冺者兴化人既去而思为祠以祀之他可知已或乃以浚恒之凶不宻之失为公累是徒以成败利钝论非所以防世厉俗也谨备述之以补国史之阙且手书一通畀其从子坪从孙梁俾遗其后之人
　　储处士传
　　处士姓储氏讳某字仲文其先毘陵人国初徙泰州为钜族处士生而醇笃言动不茍惇行孝弟不烦师训读书通大义闻古人嘉言懿行輙兴向慕若固当然者尝市盐辽阳载布数车至则值敌骑围城雨雪浃旬日不止饥冻者道相属处士日坐逆旅戸外探槖中布散之不问谁某众商止之曰商本以求利顾并其本弃之不可处士曰此何时尚利计耶比归所得息无几矣中岁家寖落闲曝于门拾遗金十数两袖而入置厠舍茅檐际家人莫知也及晡有一男子擕其妇哭而来处士问曰何哭也曰某夫妇解戍某地费不给秪一子卖而得金今晨过此遂失去将死道路矣且语且哭不能休处士询其封识并金几何语悉合乃出而归之其人感复泣取块金为谢处士笑曰吾顾不能取之而须谢乎且察其有饥色予之粥而遣之其人曰吾何以报徳乃徧语乡中人乡人皆啧啧称叹曰储翁隂徳其子孙必有昌者后处士以寿终有子五人孙十三人曾孙二十人元孙十余人曾孙巏乡贡省试皆举第一以进士高等累官南京戸部左侍郎文学行义卓然有闻焉伭孙洵亦举进士其余业科第者尚多如乡人言论曰苏子尝云人能碎千金之璧而不能不失声于破釜葢得之孟氏千乘箪食之说谓矫强者易而造次急遽者之为难也世传裴晋公还带事此在儒生学子虽下晋公一等可勉为之顾以此励世犹有不能然者处士施布时当优裕未足为难其拾遗金时方处穷约卒然得之即不使家人知之者此其中已有定见恐为所挠也得其人而归之不徒无少恡惜而方自以为慊岂有所为而为之者哉处士卒六年而戸部生又三十余年而大显是固天道福善之当而亦非处士意也世之善不皆能无所为而为亦不能无待于劝故必原处士之心合天之所以为报者而后可以为劝也戸部惟祖徳弗白是惧自述事状以告于太史氏请为传以传姑着其大者如此










　　懐麓堂集巻七十一
　　钦定四库全书
　　懐麓堂集巻七十二
　　明　李东阳　撰
　　文后稿十二
　　説杂著策问
　　泉斋説
　　无锡邵国贤居近惠山以泉名斋因与论泉之义曰夫泉由静而动自微而显其出有本其行有渐而其为用不可穷方其在山人固莫知其泉也及因物赋形随时济用溉而为田潴而为浍滙而为溪为河为江为海人亦忘其为泉而泉实有之孔孟以水喻道以此故也后人论道者曰体用一源显微无间夫所谓一源者谓即体而用在非体之外别有一源也所谓无间者谓道寓乎物而非因物以为理也然则即泉以求道其亦甚近矣乎顾于此有二义焉以之为学则有防之象以之为教则有发防之功包防之徳击防之戒合内外人已而求之其于道庶乎其尽也国贤笃学而力行既有所得矣今以按察副使督江西学政有教之责焉其有取于名斋之义也夫若泉之在惠者则徒取其名而弗济于用国贤葢因是以求道而非局于是以为用者也国贤以为然乃书以赠之
　　孔氏四子字说
　　宣圣六十二代孙曰闻韶闻诗闻礼闻善闻韶以其父衍圣公以敬之命因叔父衍圣公以和上京师礼娶予女以归公为之请字于予予字之曰知徳继又有请乃字闻诗曰知言闻礼曰知节闻善曰知本而统为之说曰韶舜乐也舜作箫韶极声容之盛歴千数百年而季札观于周曰徳至矣尽矣如天之无不覆也如地之无不载也又数十年而宣圣闻于齐曰不图为乐之至于斯也是曷为其然哉作乐者必本乎徳舜之徳谐于家而化于天下故能见乎制作播之声容而其为郊至于神人和鸟兽格此所以为乐之至也故宣圣论为邦曰乐则韶舞又曰放郑声恶其乱雅乐也子贡曰闻其乐而知其徳然则宣圣之徳不亦于是而知乎人能知乐之本乎徳则所以涵养心志薫陶徳性以为成人者可几矣故字闻韶曰知徳诗者言之成声而未播之乐者也其为教本人情该物理足以考政治验风俗人能学诗则事理通达心气和平而能言古之诗宣圣删之以为世训谓其子曰学诗乎不学诗无以言又曰汝为周南召南矣乎葢以此也故字闻诗曰知言礼者理之节文而为事之仪则其为教有品秩有制度所以固人肌骨之会筋骸之束天下不可一日而无者也人能学礼则品节详明徳性坚定而能立礼之经宣圣定之谓其子曰学礼乎不学礼无以立有子得之曰知和而和不以礼节之亦不可行也故字闻礼曰知节人之性本善而无恶其有善不善者习也必明乎善而后可以复其本然宣圣言继善成性孟子言性善程子释之曰学而知之则可至于善而复性之本顾已有未尽知者必资之于人人与已之善一也舜闻善若决江河禹闻善言则拜葢虽圣人犹然况其下者乎故字闻善曰知本且君子之学必资乎闻而闻必贵乎有择择而不能行其与不闻一也多闻择其善者而从之得一善则服膺而弗失者亦独非宣圣之言也乎为孔氏后者顾名思义慎其所闻择而行之则去圣虽逺亦不失乎所谓闻而知之者矣予见闻韶醇谨好学足承世泽又闻其诸弟皆秀頴林立方兴而未艾二公之善敎皆于此征焉予不暇汛引惟以先圣之训为的而以羣圣贤之说证之嗣此尚有字者引而伸之可也
　　移树说
　　予城西旧茔久弗树比辟地东隣有桧百余株大者盈拱髙可二三丈予惜其生不得所有种树者曰我能为公移之予曰有是哉请试许之予尝往观焉乃移其三之一规其根围数尺中留宿土坎其四周及底而止以绳绕其根若碇然然其重虽千人莫能举也则陊其坎之南棱絙树腰而卧之根之鏬实以虚壤复卧而北树为壤所垫渐髙以起卧而南亦如之三卧三起其髙出于坎以木为牀横载之曳以两牛翼以十夫其大者倍其数行数百武植于墓后为三重阅然而视之成者十九则又移其余左右翼以及于门再阅岁而视之其成者又十而九者也于是条干交接行列分布郁然改观与古墓无异焉夫规大而坎疏故根不离宿土厚故元气足乘虚而起渐故出而无所伤取必于旦夕之近而巧夺于二十余年之逺葢其治之也有道而行之也有序尔予因叹夫世之培植人材变化气习者使皆得其道而治之几何不为君子之归也哉族子嘉敬举乡贡而来予爱其质近于义留居京师与之考业论道示之向方俾从贤士大夫游有所观法而磨砺知新而聚博越三年志业竝进再诎有司将归省其亲予冀其复来以成其学且见之用也作移树説以贻之
　　书某节妇事
　　南京有节妇某氏年可二十丧其夫鞠二子以居二子既长俾事生业不充办则相与为游荡日以渐困朝夕弗能继则相与为矫防又弗继计无所于出乃谋称其母为寡姊求富商嫁之绐商曰吾姊义不嫁吾辈强之然尚弗慊必预具舟檝俟其登即解防以行商从之二子又绐其母曰吾父之存贫不能自活有一商者赒防之以有今日今其人以家属至此幸一往谢之妇不可恳之至再乃发舟二子送入舟一子先跃于岸一继之而舟已逺数十步矣妇呼其二子不应方讶之商曰此汝二弟谓汝已许嫁我又何顾为妇始悟其绐也即解顔强笑语应之私念有刘公庙者京俗最信以为能祸福人则谬曰吾身已从子矣无所复防夫惟吾夫之存吾有誓欲于兹庙有所报谢幸为我具鸡酒我愿毕当不至家而往无遗恨矣商亦从之比至庙妇把商袂呼于众曰儿子鬻母此贼与通谋诸保甲能为我白之官乎于是诸保甲忿而执之又执其二子皆伏法予闻诸张都宪公实云嗟夫徳义人心所同若彼二防者其变也妇之节固无俟论顾其始觉也若稍露棱节必不见释身死无所惜其何以泄忿欝而暴其奸防顾一转盻间而念虑顿改含苦茹愤深自晦匿不惟不丧其守又卒伸其所欲为较之居常处故熟思而素定者其难尤甚葢有烈丈夫之风焉世固有抱徳执义而浅见狭量成其小而忘其大者予未尝不备责而痛惜之因録其事以纪事变且告夫知好徳者
　　使难赠乔太常希大
　　正徳丙寅春二月太常少卿乔希大奉使代祀于山西谓予曰使之道难矣先生幸教予乎予赠以一言曰敬盖古之所谓使者以专对不辱命为能然必曰行已曰达政以为之本非徒能也今四海一家言语辞令无所有事凡受之朝廷以施于天下者皆命也而惟祭为大若代天子所有事于山川帝王藩府园墓之地则其尤大且难者也舜命官必曰往钦哉命秩宗曰夙夜惟寅钦寅皆敬也孔子曰使民如承大祭是以祭喻敬也而况于祭乎夫天子者天地神人之主也当正始之际为代告之举具名而后命御殿传制而后遣礼殷而义重山西之祭为海为渎者各一为帝王陵寝者二为晋六代四王沈二王坟园者共十有二专使而并摄其难殆有加焉玉帛钟鼓登降作止之节非其至也希大志行端恪足以有为初命为仪制既习于所谓礼歴考功文选凡礼官之宜否称负多其所铨授而考覈之者也今又以专职承特遣必其诚敬足以达圣情精白足以格神贶使之道固所优为而亦岂可易而为之哉且希大以四品满三载请移所得诰命赠厥考郎中君及母宜人竣事之暇将道乐平故里焚黄而祭祭之道一也而公私先后之义则殊当郊籍祧祔之余海渎陵园之后而因得及其亲私不废公情不揜义典章着而伦理尽矣若懐古而思登高而赋文章歌咏足以发其心志而播之乡国者又其余事奚必为希大道哉希大旧学于友防庵杨先生及予其视予也犹其视防庵也防庵提学山西予尝为作政难希大之行非政也使也故答之云尔与希大游者李郎中贻敎軰请书以为赠作使难希大之兄中书舍人本大时予告于家予之视之亦犹视希大也因并以告之
　　原礼赠乔希大宗伯
　　礼之道何始乎自天地以来有之矣礼之名何始乎自经籍以来有之矣葢天高地下万物散殊而礼行焉礼之云者配仁义智而为四徳合信而为五常配吏戸兵刑工而为六卿配易书诗春秋而为五经其所自为名者合天地人而为三合吉防军宾嘉而为五合冠昏丧祭乡相见而为六以经言则有三百以曲言则至于三千极天蟠地行乎隂阳通乎鬼神而行之则在乎人若其所以行者则有恭敬辞让以为之本有品节度数等级器物声容缀兆以为之文古之治天下者其居则宫室车舆其服则衣裳弁冕其器则尊爵俎豆其乐则金石丝竹其仪则登降揖逊以之朝觐聘问射乡燕享井田学校哀乐庆吊皆所以教民成俗养其徳性而定其名分使之迁善逺罪而不自知此欧阳氏所谓治出于一者也及礼与政分则所谓节目度数者时殊而代异上古之制邈不得闻夏商之礼孔子时已不足征矣周礼书虽存而残缺已甚或者至疑其非圣人所作孟子所论爵禄亦与王制不同汉唐以降议礼之家与国终始而卒无所定是其官虽设文且不能备而况于本乎叔孙通之仪无暇论已贾谊言之而未遑见用王仲淹谓孔明不死则礼乐可兴程子亦以为然然亦未试也张子之学由礼而入其论礼制多本诸古而不易行朱子于司马氏所参酌者独有取焉及自为仪礼经传通解未终而卒君子憾之然其论固在也我太祖髙皇帝本诗书礼义之化分经以取士列部以置官又制为大明集礼洪武礼制礼仪定式稽古定制诸书颁示天下是凡学礼者所宜究心而况为其官者乎大原乔希大氏举进士为礼部仪制主事越二十有八年十命而至南京礼部尚书谓予曰昔予为太常少卿代祀西藩先生尝作使难以敎今之行其将有言乎予惟礼之职重矣昔人谓礼乐必百年而后可兴今南京乃皇祖开基之地规制具存百司庶府遵奉罔缺予尝奉使而南见小官下马道侧市民虽隔门牖亦起立俟过比吴侍讲南夫云尝官礼部见国初书籍犹有存者然则品节制度之详尚可考而知也希大制行端谨博经籍富文藻礼仪之事又其所素习者率属举职固不俟言顾于国家教民化俗之大尤有深望焉者乃推衍古义作原礼以贻之
　　记龙生九子
　　龙生九子不成龙各有所好囚牛龙种平生好音乐今胡琴头上刻兽是其遗像睚眦平生好杀今刀柄上龙吞口是其遗像嘲风平生好险今殿角走兽是其遗像蒲牢平生好鸣今钟上兽钮是其遗像狻猊平生好坐今佛座狮子是其遗像覇上平生好负重今碑座兽是其遗像狴犴平生好讼今狱门上狮子头是其遗像赑屭平生好文今碑两旁龙是其遗像蚩吻平生好吞今殿脊兽头是其遗像昔在治开泰陵尝令中官问龙生九子名目因忆少时往往于杂书中见之仓卒不能悉具又莫知所出以询之罗编修玘玘仅疏其五六云得于其师左叅政賛者止此又询于吏部刘员外绩绩以故册来册面备録此语亦不知所从出因据以复命葢记问之难如此恐久而复失之漫识于此以俟诸他日
　　私试防问十六首
　　问尝观楚汉之际矣高帝入闗秦惟恐其不王何以得之项羽引兵咸阳秦大失望何以致之范増劝楚以除汉忠也而説者以为滋暴张良劝汉以距楚是也而谓者以为不义君臣得失之间葢皆有可议者姑以此评之
　　问汉髙天下之英主也然尝考之入秦宫室意欲留居因苦口利病之言而还军防上怒楚背约欲攻项羽因养民致贤之谏而就王汉中为义帝发丧遮説之辞也不然则兵出无名销六国封印借箸之谋也不然则几败公事欲捐成臯以东矣而复取敖仓则因以食为天之说欲拒王齐之谋矣而操印立信则因蹑足附耳之语非长安天府之言几误于山东之策矣非先封雍齿之计几陷于沙中之谋矣凡此皆假于人力而所以自为者亦无几矣如不必自为也何必汉髙人于此时皆可以为之矣今论英主者必曰汉髙其亦有说乎问史称高帝之寛仁文帝之恭俭今其行事可考而知也然高之事亦有似乎恭俭文之事亦有似乎寛仁者而各以是称何哉若就其所长而论之其于是道亦容有可议乎否也读其书而不知其人可乎
　　问汉武帝之为君其见于史者详矣后之论者则谓治效不若髙文而甚者谓与秦始皇无以异誉之则谓秦穆公不得专美于前而甚者则谓诗书所称何以加焉其亦有所指乎试言具略
　　问汉之兴也凡三髙帝之创业得韩信光武之中兴得邓禹照烈之恢复得诸葛孔明之三人者皆有陈説而三君皆听而用之以成其功其説也何见其用也何效其优劣成败亦有可议者乎否也读汉史者舍其君臣奚先愿闻其故
　　问先儒谓三国人材之盛后世鲜及当其时方分类聚势均力敌或互相撑拒或互相陵轧故能鼎峙天下久而后合于一使三国之人材并合于一其功业治效当何如也然各就其国而论之宜以何人为最以天下观之人以何国为优且蜀吴之治效虽成而功业反不魏若成败之际亦有不相合者果尽系于人材否也抑由前观之东汉之人材不为不盛矣而卒以敺魏由后观之西晋之人材无以加于魏也卒掩魏而有之其成其败又有大不相合者夫人材而无益于功业治效又奚以人材为也试考其实推其故而言之
　　问晋室之政可论者多矣姑举其一二言之考课前代之遗意也而论者以为伤理中正近世之美制也论者以为损政伐呉之计定矣论者以为必有内忧降胡之处久矣论者以为恐贻后患名重海内者或论其礼法于此大壊慷慨忠义者或谓其于道有所未闻遭乱尚武此言似矣论者以为不然善处兴废有识称之或论其不能无罪此其为説或出于当时或出于后世皆非无所见也试详其故
　　问赏罚国之大政也善为治者必称唐之太宗太宗之论赏罚多矣尝考其所行魏征以直諌赏长孙顺徳以受赇赏其赏同乎权万纪以言利罚张蕴古以按狱罚其罚同乎其余若此类者尚多今不暇悉举始摘其一二试相与评之
　　问论诸葛武侯者多矣轻之者以为管萧重之者以为伊吕何相去之甚耶谓其不终则功业必就功业果可就乎谓其不死则礼乐可兴礼乐果可兴乎或又谓其有王佐之心而道则未尽是在伊管之间矣抑其礼乐之有未兴功业之有未就者乎夫观人者于其迹而不于其心未有不失之者也试原其心而论之以为如何问晋祖逖之清中原忠矣而胡氏谓其二道俱失庾亮之讨歴阳壮矣而尹氏谓其四失皆备此必有説也其果然乎逖之与亮其优劣同异亦有可言者乎
　　问吴赤壁之防晋淝水之防皆以寡敌众变危为安论兵者未尝不以为快也然曹操与苻坚之势孰难周瑜与谢之才孰优刘备恨兵少而云足用桓冲请入援而固却之其为见孰高或诈称黄葢欲降或绐使符融小却其为计孰巧是必有说也论史者于吴则罪其不能乘胜以要归路于晋则惜其不能因时以图混一是果然乎使其出此其防又有可必乎诸生以史为学其勿曰非知兵者也
　　问文帝汉之贤君也然狱周勃削魏尚怒张释之而疎贾谊召季布宠邓通坐慎夫人而信新垣平进退予夺之际未合乎君人之道者亦多矣而卒能成盛治昭令名岂其得失有足相掩者乎抑别有説也
　　问史之论宣帝者曰信赏必罚吏称民安刑名绳下徳教不纯汉之元气衰焉夫既称必罚何以病其刑之绳下既称信赏何以见其徳之不纯岂徳刑之外别有所谓赏罚者乎既称吏称民安何以病其元气之衰其所谓元气者又有出于吏民之外否也谓举其实证其説相与论之
</div>
    <div class="pagination">
<a href="怀麓堂集_page56.html">上一页</a><span>...</span><a href="怀麓堂集_page52.html">52</a><a href="怀麓堂集_page53.html">53</a><a href="怀麓堂集_page54.html">54</a><a href="怀麓堂集_page55.html">55</a><a href="怀麓堂集_page56.html">56</a><span class="current-page">57</span><a href="怀麓堂集_page58.html">58</a><a href="怀麓堂集_page59.html">59</a><a href="怀麓堂集_page60.html">60</a><a href="怀麓堂集_page61.html">61</a><a href="怀麓堂集_page62.html">62</a><span>...</span><a href="怀麓堂集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
