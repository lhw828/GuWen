<!DOCTYPE html>
<html>
<head>
    <meta charset="UTF-8">
    <title>张燕公集 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 17 页/共 17 页</h1>
    <div class="content">










　　张燕公集巻二十三
　　钦定四库全书
　　张燕公集巻二十四
　　唐　张説　撰
　　墓志铭
　　文昌左丞陆公墓志铭
　　公讳元方字希仲苏州吴县人也帝典惟二虞尽美扵南风强国有七齐莫大于东海元侯制食因而为宗丞相册勲开吴佐命盛徳之后瑶琨代袭故丹青奕世三君之望并髙金玉聫华五常之目齐重公即陈给事黄门侍郎琛之曽孙唐荆州当阳县丞山仁之孙司仪郎东之之侄豫章尉之之子体黄之纯粹峻清白之隆名鹏翼载轩骐鸣自逺始以司成眀经业优擢第补三水扶风渭南三县尉授里行监察殿中三御史迁凤阁舎人兼太子中舎又判凤阁又守秋官行鸾台三字侍郎同凤阁鸾台平章事坐公事降为绥州刺史居无何检校春官又试天官二侍郎兼司卫卿复除鸾台侍郎同凤阁鸾台平章事转右庶子转文昌左丞前后掌选及知考各二嵗九流铨总代天理物公执其衡镜而野无遗贤三载考绩惟王旧典公秩其幽明而庶官咸事斯并宪章台阁借甚人伦至于经纪大道弥纶庶务嘉猷削于隠徳宏益晦于推美盖不得而闻也古人有言进退在命忠信在人一出持州再入莅政汲长儒之方直时守外台胡伯始之详明亟司中禁抑有由焉呜呼人之淑斯宜享难老昊天降戻曽不憖遗大定元年二月七日寝疾而终春秋六十有三歴事两宫三十余载奉上惟敬临下惟诚宻勿两终静而调理心尚坦率不违名教之地迹列轩裳不杂风尘之伍施与忘倦乡党穆焉夷险若一朋友乂焉所谓终温且恵行同归于大雅克已复礼身不离扵令名及东首归全西阶撤奠无衣帛之妾无食粟之马知与不知莫不嘉叹粤三月十四日归于国门之南费村永刋昭烈垂之幽础其铭曰
　　节愍太子妃杨氏墓志
　　开元十有七【集作五】年十二月癸未中宗节愍太子妃杨氏薨于京师太平里第之内寝越五月丙申诏于新丰之细栁原黄陵不从古之道也呜呼妃氏之先代居河华赤泉启国清白传家东都之公胄西京之后族高祖士达隋开府纳言天授中以孝明髙后【集作氏非】之父追封郑王赠太尉曽祖缄隋符玺郎抗节王充朝廷旌载【集作圣朝旌义】赠灵州刺史祖全节左内率赠魏州刺史考知庆千牛豹韬二将军若夫轩冕王官同许史之繁汉婚姻帝室比姜姞之宜周是故二华降灵五河飞誉拜玉册于文庙俪金玺于青宫入参视饍之仪出友元真之乐礼陪茧馆祭服始扵北郊诗賛鹊巢王化终扵南国岂知言【集作谏】违鬬水神徃邙【集作郎】山七日之望不归千秋之言何及于是视身知苦幽探白马之偈觉心等空坐证青莲之叶久以桥【集作乔】木无怙栢舟早誓棣华【集作萼】先落圣善相依防门正家称未亡而全礼髙堂终养不深哀而遂絶此又礼外之礼孝中之孝者也初上在东宫时妃有女弟选为良媛生忠王卜者曰不宜养爰自襁褓命妃举字【集作之】及开元正位良媛为嫔而卒妃之视忠王也隠儭之训诲之竭从母之仁慈倍犹子之珍爱忠王之托妃也敬爱焉婉顺焉生尽因心之乐殁过如母之慼且夫慈懋鞠育孝思顾复仁叶恩亲爱备恭睦成天下之百行致生人之五福斯盖皇极之端国风之首者矣湖阳王当小宗之祭【集无此二字非】元妃之丧故丧挟两孤而祭殷二国何必鼓吹山上遥传慈母之名石阙庙中独立少姨之像史官承诏勒铭沈碧词曰太华北足长河东肘总粹隂灵妃徳储后鸣美玉佩炯光金钮贵嫔长姨宠王从母永诀上賔死孝哀亲顾懐孺子忍别天人昔贞万国今抚百神泉灯我夜宫树他春陵【集作陆非】麦秀兮渐渐陇月生兮纎纎霸岸【集作元灞】去兮无还日青门絶兮不【集作无】可瞻石兽澁【集作古】兮緑苔黏宿草残兮白露霑园寝闲兮脂粉腻不知何人兮开镜奁
　　荥阳夫人郑氏墓志铭
　　夫人讳某字某荥阳开封郑氏之女也【集无也字】有唐银青光禄大夫行少詹事博陵侯【集作日博陵】崔氏之妻中大夫中书舎人湜之母也髙祖述祖【集无祖字】北齐礼部尚书太子太保荥阳平【集无平字】简公曽祖武叔北齐洛州刺史中牟公祖道援【集作授】隋宋城令父世基故吉阳令故左仆射安吉公杜淹太夫人之外王父也夫人家世徳门母氏鼎胄衣冠礼乐耳目所徴号之诸生实为女士先夫人以崔出泰【集作太】岳之郑祖周王之穆长源修麓北濬聮宗【集作崇】故夫人年十有七归于我氏尽敬爱以安舅姑致友穆【集作睦通用】以谐娣姒【集作姒娣】性寛恕尚素雅文而不奢约而不陋故邑号光启象服是宜博陵侯更事两朝多歴官序居必大理去有遗爱虽毳衣善聴得非鸡鸣之弼乎舎人及三弟长安尉泌蓝田尉液左千牛涤咸有当代之名立【集作主】无过之地滋液徳教【集作教训】琢磨礼范虽趋庭善禀得非闱【集作是】门之诲乎夫乐得好逑关雎义也鞠成众子鸤鸠仁也采苹采藻修礼度也如山如河有徳容也妇礼既成内则用贞母仪乃行家道以寕于是春秋髙矣雅好真谛厌斁禅味减撤珍华被服慈衣捐斥【集作弃】文绣总斯羣懿式是六姻故以嗣徽先姑垂裕来史诗所谓邦之媛也夫人有焉皇天难忱不享偕老年六十四神龙元年十一月九日遘疾终于洛阳之遵化里其明年二月【集作三月】某日于富平县之某原君侯伤神诸子衔恤寘铭幽竁用存终古其词曰
　　东惟檐府西望纶闱吾夫鹗瞵吾子鹓飞青绶赤茀鱼轩翟衣桥梓灌墓堂堂荣辉如何不淑奄永泉扉漠漠夜容容白日百嵗之后同乎此室
　　右豹韬卫大将军赠益州大都督汝阳公独孤公燕郡夫人李氏墓志铭
　　夫人讳某字某故代州东治府右勇敢都尉幽州髙士李感之女也本姓张居于清河郡大父元悊【集作誓非】官至安东大都防长史与太宗有故赐姓李氏仕歴州司马始家蓟城是则帝宠旧臣乃命王族官平朔野因为郡人伟哉孝友清白之仁基金钩石印之灵庆【集作兆】必将光大别族【集作业】繁衍淑女彩黛粉敷焜燿华若斯之盛也夫人幼而韶异长而婉穆金声玉泽蕣荣菊茂传贤荘姜诗美仲氏无以尚也初汝阳公夫人元氏生一男四子而卒继室以夫人封诸燕郡王元生【集无生字】立及长孙杨氏二女秉螽斯宜尔之徳着鸤鸠均养之仁色无偏和心无殊厚闺庭之内邕邕如也虽邑中五服之家门下三年【集作千】之客莫能察其异焉永寕里先人之旧庐也有通渠转池巨石嵚嵰喷险【集作隂】淙灂洄潭沈沈殊声异状而为形胜防衍之防者十四五前夫人之孙苏氏之妇弱【集有冠字非】嵗嬉而堕焉举家环流惮莫能救夫人投身赴水或沈或浮乆之提挈仅免其行已也实多此类府君更郎将中郎将各一将军大军将凡四前后领左右羽林二军禁营青海鸭緑二道总管天子元老白首兵栏腹心爪牙朝无与二外受雕戈文马之赏【集作赉】内委金玑寳贝之饰将军既颁扵部曲夫人亦散于宗姻可谓贵而好礼富而能恵者已及君子晨歌夫人书哭丧有过戚【集作感慕】制无越礼其后法吏苛礼【集作滥】余子逺迁穷荒一诀倚闾【集作门】三嵗炎山瘴海曷云其来施珍玩以奉佛彻滋味以奉道精意入防明神与直中兴昌厯无废旧勲先公茂乎饬终爱子荣乎起滞天歩方泰家屯适夷宜享南山之夀奄顿西泉之驾神龙元年十二月二日寝疾终于洛阳之徳懋里春秋若干国坠邦媛宗【集作家】倾母仪孤孝孙哀哀栾棘有诏防曰独孤某妻亡还京日宜给灵舆并逓悼旧褒徳【集作功】矜孤恤丧朝之大经者粤以明年十一月二十日卜扵【集无扵字】雍州之某原不从先茔古之道也夫计功伐勒鼎彛非妇人之事撰徳行存国史亦孝子之志乃为铭曰
　　猗嗟昌兮月出之光如叶莫莫如华皇皇宜启燕郡作合汝阳尊之象服锦衣褧裳以慈行训曰仁之纲以命易难曰易之方妇有柔徳曰惟其常女之士行于何是【集作不】臧彼天苍苍胡降百殃舍我媚子捐其髙堂丘陇芒芒【集作茫茫】风生白杨象物皆尽徳音不忘
　　上邽县君李氏墓志
　　夫人太祖景皇帝之孙而平郡【一作原】王普定之女也赋灵隂徳资性柔嘉事舅姑尽其敬与娣姒致其睦茂行充乎内则懿声滋于外姻虽王家长自傅保而能谦光庶类降心细物手成朝祭之服躬揉酒食之品凡妇人之所能事而夫人莫不备焉府君朱绂之嵗也于是乎始受封邑象服盈门鱼轩在路姬氏王者之后夫人帝室之亲夫贵妇荣于斯为盛及帷堂而哭有敬姜之礼择隣而处有孟母之教入闾俟信有诸妇之期出言成章有众女之诫受命不淑以某年月日卒于同州之私第以神龙元年十一月二十日合于万年县白鹿之旧茔有子愻殿中侍御史检身承家扬名为孝思我母氏感秦伯之诗祈于府君取周公之礼髣髴心迹志之幽石其铭曰
　　茫茫万姓朝宗于李婺星分极咸池派水后稷裔孙神贻女士动遵法度居观图史辅佐哲夫训成贤子宜崇徽号以享介祉高堂奄空霜露方始俭用礼节非奢美镜下穸台衣珍泉笥垅烟不【一作长】散松风长起摘果人迷侵陵兽死永言惟孝事亲终矣
　　邓国夫人墓志铭
　　诗美荘周传称孟母庶姬绵邈千载时有猗嗟邦媛柔明亶厚龟玉毁椟膏兰夭夀逺矣皇祖肇自宗伯灵基在晋华胄陵江尹兹西楚宅是南邦髙盖结辙圆冠比踪魏馆虗待周京长发父对雄风母膺姊【集作娣】月珠浦渎【集作黩】润玉林清越昆弟三人羽仪双阙家芳【集作棻】淑女国茂贤妃具瞻四徳旁通八徽歩幛驰辨连环定机调鱼跃弄杼鸳飞娲后【集作氏】创业轩宫多事髙行登闻大家入侍幽賛日月财成天地温室不传平城尽秘大君命我变礼断恩卫妻空誓息妫【集作妇】无言均养七子劬劳二门始赋樛木终歌采苹多难启圣羣凶搆孽明【集作朋】家作仇胁权相灭临祸不惧防生蹈节彼何人斯碎此贞烈气消日朗既安且平皇心震悼礼备哀荣启国加等复土陈兵外姻来唁中使临茔恭惟夫人宿精知【集作智】刃昭昭开士授之心印古无合遗言别坟栾栾孝子敢废前闻服不珍绣盘无腻薰室暗泉火松残陇【集作垅】云神合大化谁为小君
　　李氏张夫人墓志
　　临淄李伯鱼妻者范阳张氏女讳徳性孝悌柔婉能日诵数千言习礼明诗达音妙缋【集作繣】徳言容工盖出人也伯鱼天下善为文擢挍书郎出为青州司戸而卒夫人寡居无子以归宗焉长安二年四十有八倾逝扵康俗里殡于永通门外景龙三年家疚居贫季弟君【集作説】鬻词取给冬十月安厝伯姊于万安山阳苍梧不从古之制也北望先陇【集作垅】西接抹【集作妹是】丘明灵其嘉永安此室衔哀叙志呜呼孔懐铭曰
　　送送【集作送我】伯姊万安之坟精灵何防为雨为云彼临淄兮千里望倐忽兮夫君
　　张氏女墓志
　　女郎名琰姓张氏洪洞丞府君之少女也聪慧孝友蘨条须晳【集作须誓】能读史书善奏丝桐举族称【集无称字】珍之未【集无未字】成人而夭命也圣厯中随仲昆【集有之字】任殒拆【集无拆字】于庆州归殡于蓝田别业景龙年属家艰季兄君【集作説】徴黄门侍郎哀请不拜诏许终服家贫佣文以取资【集作】给十月获改【集无改字】女弟于万安山阳差池姊茔顾瞻尊阙不亡孝弟慰尔幽魂含酸属铭投笔气索辞【集作铭】曰
　　陟彼京兮痛同生兮奈何朝露在蕣荣兮共天地之大徳焉早落而无成兮
　　张燕公集巻二十四
　　钦定四库全书
　　张燕公集巻二十五
　　唐　张説　撰
　　行状　吊文　祭文
　　兵部尚书国公赠少保郭公行状
　　公名震字元振夲太原阳曲人也大父任相州汤隂令因居于魏公少倜傥廓落有大志仪冠雄杰身长七尺美须髯十六入太学与薛稷赵彦昭同业时有家仆至钱四百千以为学粮忽有一人缞服叩门云五世未棺柩各在一方今欲齐举大事苦乏资用闻君家信至颇能相济否不问姓名以车载去一无所留深为赵薛所诮公恬然曰济彼大事亦何诮焉十八擢进士第其年判入髙等时辈皆以校书正字为荣公独请外官授梓州通泉尉至县落拓不拘小节尝铸钱掠良人财以济四方海内同声合气有至千万者则天闻其名驿征引见语至夜甚竒之问蜀州之迹对而不隠令録旧文乃上古劒歌其词曰君不见昆吾铁冶飞炎烟红光紫气俱赫然良工煅炼凡几日【文粹作年】铸得寳劔名龙泉龙泉顔色如霜雪良工咨嗟叹竒絶琉璃玉匣吐莲花错镂金环生明月正逢天下无风尘幸且【文粹作得】周防君子身精光黯黯青蛇色文章片片緑龟鳞非直结交逰侠子亦曽亲近英雄人那知【文粹作何日】中路遭弃捐零落漂沦古狱邉虽则【文粹作复】沈埋无所用犹能夜夜气冲天则天览而佳之令写数十本遍赐学【一作牓】士李峤阎朝等遂授右武卫胄曹右控鹤内供奉寻迁奉宸监丞属吐蕃请和亲令报命至境上与賛普相见宣国威命责其翻覆长揖不拜瞠目视之賛普曰汉使多矣无如公之诚信逺近疆界立谈悉定因遗金数十斤而还公悉以进上奏言揣彼上下之情人倦其繇役乆矣咸愿早和大将论钦陵不争四镇独不欲耳但国家每嵗不絶其使而钦陵常不禀命自然彼落【唐书作蕃】之人怨钦陵日深望国恩日甚设欲广举兵徒难矣斯乃反间之防防也必可使其上下俱懐猜阻矣则天甚然之无何吐蕃君臣果相疑贰遂诛钦陵弟賛婆及其兄子莽布支并来降公声名借甚授御史加朝散大夫迁主客郎中吐蕃与突厥连和大入西河破数十城围逼凉州节度出城战殁蹂禾稼米斗万钱则天方御洛城门酺宴凉州使至因辍乐拜公为凉州都督兼陇右诸军大使调秦中五万人号五十万以赴河西公至凉州吐蕃素闻威名相谓曰我賛普犹惧吾辈何可敌乎相率而去公收合余众缮修城壁施法令屯田一年而复公之功也公以凉州西拒吐蕃北有突厥乆示其弱未扬天威因徴陇右兵马一百二十万号二百万集于湟州营幕千里举锋号令时宗楚客为相素与公不协令人告变则天惶惧计无所出狄仁杰魏元忠韦安石李峤宋璟姚崇赵彦昭韦嗣立张説二十五人抗表请保如公有异图并请身死籍没则天由是稍安兵既大集人又知教分兵十道齐进过青海几至賛普牙帐普普屈膝请和献马三千疋金三万斤牛羊不可胜数公大张军威受其蕃礼而还既伏西戎震威北狄突厥献马二千疋所获凉州人士皆放归塞上从此蕃镇肃清蕃落畏慕令行禁止道不拾遗凡所制作规模率为后法河西陇右十余处置生祠堂立碑颂徳阎立均等为其文寻有诏许入朝公素无第宅寄居友人之舎鼓入朝忽有人马前送状开缄前人已去状中惟有物数而无姓名便于树下获骡马二十余疋帛三千疋公曰岂非太学请之士乎因以买宅居止薛稷赵彦昭闻之皆嗟叹良久景龙年中宗椘客韦处讷等潜结朋党争功害能授公骁骑大将军兼安西大都防四镇经畧使金山道大总管时乌质勒乆恃众倨傲不屈朝廷纵兵逺掠道路不通公以众寡不敌难以力制因率麾下数十骑径入部落乌质勒大出兵卫出迎望见公威容端毅风鬛若神不觉屈膝因而下拜公宣国威命抗声与语自朝至暮雪深尺余竟不移足质勒频拜伏语毕归帐相去二十余里质勒乆立雪中仓卒疾发是夜暴卒其嗣子婆葛集诸将曰汉使杀我君父今须复雠大举兵众将追杀公闻质勒死迟明素服来吊道路相逢兵围数匝婆葛见公忽来未之敢逼但言卫防汉使公至其帐下大哭流涕因抚定其嗣蕃人大喜留数十日助其事婆葛献马三千疋牛羊十余万移居千里西域无事道路肃清诸蕃闻之遣使归降者十余国时人语之曰郭元振诡杀乌质勒知婆葛与阙啜有衅奏请移于州制从之防中书令宗楚客受金遂寝其事公具以状闻楚客恃势嘱请召公将陷之公不从又请斩楚客清蕃落时韦庶人窃弄国权中宗竟不之省也初安西南有毒河逺在葱岭西北河岸百步人畜踏之者辄死公威振西城所向无不从者因騐图经知其源率兵三万人歴于阗康居大食等十余国所过之国令供资粮仍署其国主为左右总管率兵前进北至葱岭牙帐前十二国王兵百万余其河源上有大树髙千余尺垂防数顷大军至日有黄龙绕树以口吐毒气而拒官军三军悉覩焉公手书操檄文令左拾遗张宣抗声读之毕黄龙解树而下公率诸军诛之数日方倒聚而焚焉河源且絶数十里内悉为良田在安西十余年四镇寕静韦庶人知政屡徴不至因下伪诏令侍御史吕守素中丞冯家賔相继巡边欲将害之未及皆为婆葛等诸蕃刼杀之睿宗即位徴拜太仆卿勅至之日举家进发安西士庶诸蕃酋长号哭数百里或剺面耳抗表请留因绐之而后即路其至玉门关也去凉州八百里河西诸州百姓蕃部落闻公之至贫者防壶富者设供帐联绵七百里不絶公旌节下玉门关百姓望之宛转叫呼声动岩谷自朝至暮传呼至凉州凉州城中男女在衢路并歌舞出城咸言吾父至矣通夜城门不受禁制都督司马逸客闻之谓公近矣陈兵出迎防骑至云始入玉门关都督嗟叹良乆具状闻至京同中书门下三品加银青光禄大夫迁兵【唐书作吏】部尚书封馆陶县男依旧知政事寻转吏部尚书知举选嘱请不行大收草泽睿宗屡下诏褒美后黙啜大寇边拜刑部尚书充朔方道行军大总管筑丰安定逺等城以拒贼路寻加金紫光禄大夫再迁兵部尚书知政事仍旧元帅防太平公主窦懐贞潜结凶党谋废皇帝睿宗犹豫不决诸相皆阿谀顺防惟公廷争不受诏不举兵诸窦懐贞等宫城大乱睿宗步肃章门观变诸相皆窜外省公独登奉天门楼躬侍睿宗闻东宫兵至将欲投于楼下公亲扶圣躬敦劝乃止及上即位宿中书十四日独知政事因下诏曰大臣立事夷险不一良相升朝安危所系兵部尚书同中书门下三品上柱国馆陶县开国伯元振伟才生代宏量匡时经纶文武今之王佐出入将相古之人杰夙侍宸扆畴咨庙堂思致尧舜以期管乐朕徃储闱洎登寳位每观其仗义感激愿制凶邪立诚慷慨宻陈宏益尔其至矣朕实嘉之顷者枭獍生谋干戈作衅太上皇帝既命朕除讨元振又驰奉宸极始则赍予为弼终则寕朕问安可谓格于皇天贯于白日元恶既翦庶物惟新克昌是图朕岂忘旧宜开井邑永誓山河可进封代国公赐实封四百戸物一千段子五品官寻兼御史大夫天下行军大元帅是嵗大徴兵众阅武骊山兵一百万号三百万并奉公节度是日三令之后上将亲鼓公虑有大变畧行礼上怒引左纛下紫薇令张説犯鳞而谏曰乃曰元振有保防大功宜寛军法流新州未至属开元元年册尊号赦曰元振往立大功保防于朕顷因阅武颇失军容责情放逐将收后效可饶州司马未至卒于道时年五十八有集二十二巻文章有逸气为世所重公少负气纵横遣意磊落作尉巴中不修名检及登朝受任屡使遐方霜明烈心玉立贞节言行忠正居处俭约饬体杂于皇王致君期于尧舜公务之暇手不释巻虽子弟家人未尝见其喜怒前后上事切谏得失十数道俱焚其稿不以语人故朝廷莫知也睿宗尝曰元振正直齐于宋璟政理逾于姚崇其英谋宏亮过之矣旧于宣阳里居二十余年不至诸院马廏每朝回对二亲言笑归室俨如也不问家事与狄仁杰朱敬则魏元忠李峤韦安石赵彦昭韦嗣立薛稷张説等为防年之友事父母孝闻父受授济州刺史后以为相奏请解职授银青光禄大夫济州刺史致仕公殁后二亲犹在自我唐授命宰臣有二亲者惟此而已
　　吊陈司马书
　　正月癸亥孤子范阳张説顿首顿首陈君之灵顿伏苫盖逺辱慰疏执对号恸次于展泄来使末还传君遇祸尽哀寝外伤心痛骨明府兄毓徳南邦飞声中夏急人之急忧人之忧勇于履危果于从政入使天朝有专对之美按俗交州见澄清之节故得振衣衡管割锦闽乡越峤旧风人狃轻剽捩之以淳俗格之以华章矫枉过正斯害也已齿由刚折膏为明销呜呼陈君婞直而殒皇天辅徳问之何故畴昔炎徳契濶周旋义则友朋恩结兄弟方期嵗暮相荣髪未华何图零落山涛犹在嵇绍不孤逝者有知当昭是意今返防关力报前书幽明虽异交友无改悲言下笔涕泗从之并徃千钱俾陈奠酹歔欷万里哀哉奈何説顿首再拜
　　吊国殇文
　　北伐兮东胡邈辽阳兮孤竹偏师兮覆众在崇山兮峡谷露芃芃兮蔓草风蓁蓁兮拱木见马血兮夜燃闻殇鬼兮雨哭君王按金鼓而气愤抚珠铃而涙滋横万里兮抽恨吊羣山而写悲怼凶将兮我辱悼勇夫之秋累彼前鉴兮未逺何后来者不追对死地兮出阵临伤门兮用师军夺帅兮虹食垒车脱辐兮火焚旗有栾黡兮愎矣无范宣兮愧之命穷迮兮短兵错肤钝刃兮血染锷旅残溃兮弃组练山犹号兮谷余战殪原野兮奈何违君亲兮不见于戱何天命之奄忽俾仁义之治兵为蛮夷之俘骨鬷六校之飞将阗五营之劲卒吾见出兮不归噫名存兮身殁
　　奉勅赤帝坛祈雨文
　　维开元十年嵗次壬戌四月壬申朔十四日乙酉曽臣侍中源乾曜中书令张嘉贞兵部尚书张説谨以清酌昭告于赤帝自冬渉春至兹夏首宿麦将秀时雨未洽皇帝降服减膳避正废悬恐害粢盛是忧黎庶仁防之勤已极兆人之感未通何辜于天而此不恵曽臣乾曜等同力圣日无敢怠荒薄才粃政多所不及神则不雨或此之由内讼恇惶莫知启防曽臣等若上无补衮下不利人妨功害能负恩窃位惟神临照简择其心降祸厥身坠禄损命三臣当咎足谢天责万姓何辜俾失农望今因夏享展礼既终上抒圣衷恳祈人命至诚必感伫流嘉液防酒献诚神其尚飨
　　祭城隍文
　　维大唐开元五年嵗次丁已四月庚午朔二十日已丑荆州大都督府长史上柱国燕国公张説谨以清酌之奠昭告于城隍之神山泽以通气为灵城隍以积隂为徳致和产物助天育人人之仰恩是关祀典恭承朝命纲纪南邦式崇荐礼以展勤敬庶降福四甿登我百谷猛兽不搏毒虫不噬精诚或通昭鉴非逺尚飨
　　禜城门文
　　维开元五年荆州大都督府长史上柱国燕国公张説谨遣议郎行録事参军皇甫峄敢昭告于大府城门天有三光地有五行隂阳顺序庶物以生霖雨过旬晦昧不晴奈何以隂贼阳以防蔽明恐害嘉谷无奉粢盛维尔崇墉本人所营积隂攸处徳在助成茍人是利亦神之臧速收云雨以复天常报尔时豚荐尔馨香谨以清酌脯醢式陈禜事尚飨
　　祭江祈晴文
　　滔滔大江南国之纪协灵通气降福御灾是载方册代存祀典嵗惟季秋苗稼大熟霖雨偎集农夫未收油油秔稻垂生芽孽上则神威将废下则人心何仰公私忧窘靡祷不周诉尔明灵撤此云雨钦储牲币俟荅神休谨以脯醢敬崇禋请
　　赛江文
　　年月日朔具官某敢昭告于大江之神王有百谷礼尊四渎善利惟神朝宗作宾发源防山驾福来臻率此荆土明灵是主已成嘉谷垂败霖雨聴我防祈福我农亩既暵既获既塲既庾欣欣众心愿答神祜防牲明酌寅奠江浦
　　祭殷仲堪羊叔子文
　　府城中西北隅旧有殷仲堪祠某到官广其堂立羊叔子庙像成而祭之
　　维年月日燕国公某敢告晋羊殷二荆州之神我闻立人之道曰仁与义仁者孝之先义者忠之主殷公为孝子羊公为忠臣行植晋国徳施荆人不孤其美是建为隣双风虽旧二庙维新凡百君子髙山仰止馨香以时敬恭明祀尚飨
　　祭霍山文
　　长安二年月日皇帝使并州道大行军副大总管尹元凯等敬荐酒脯时果敢告霍山之神皇帝天覆万物各遂其性祠于羣神罔不咸秩独彼凶虏黙啜悖天虐人窥边猾夏畧无寜嵗皇帝哀此黎献勤于征役悯彼夷落毒于昏暴常欲诛其魁首哀是藩甿寇虐盈稔神人同弃今自送死并朔近惊山陵命将出师龚行天罚惟神炳灵参野作镇冀方歆是正直賛扬威武俾胡马化为沙虫王师众于草木献捷之日昭报神休尚飨
　　祭崔侍郎文
　　维神龙三年月日兵部郎中员外曹良史等谨以清酌少牢之奠敬祭故侍郎崔公之灵位以行成名以才起天临明代是生君子长防髙门层堂峻址友孝仁爱衣冠标轨清通正直省阁条理束帯立朝惟国之俊抑扬吐纳金声玉振器不滞方神无留韵厚奉外不为假坦率内不违真泛交而容博好施而能均欲人规已恕已及人故者不遗其故亲者无失其亲歴否泰能全其节故令名不离其身方齐六相助明三辰何孤我徳何负兹神搏空落羽中驾摧轮昔时寮列今为吊賔凡二三子夙承逰眷聮务七兵嵗阳三变分与时积事由更练謇謇公庭申申私宴恸音徽之奄永感旧范之不再戢容止于缀足潜眉目于防面哀哉奈何涕零如霰缅惟初疾以迄将亡意气精爽干干自强顾瞻賔客勉勉矜荘几不侧弁衾无解裳话言静宻忧公不忘犹防骏马尚聴明倡靡神不祷靡药不尝倐焉信宿俄归茫嵗初置酒春中酹觞何吉凶之共域同歌哭于此堂自古及今人谁不殁岂叹生死所嗟仓卒修途未半壮志先伐防子齓年遗数月在亲亲与懐旧孰不伤心而痛骨虗奠易收深悲难歇尚飨
　　为河内王作祭陆冀州文
　　维万嵗通天元年月朔日神兵道大总管河北道按抚使右金吾卫大将军河内郡王以少宰之奠致祭故冀州刺史陆君之灵戎羯不道侵轶幽都凶渠殄灭余燎星铺鸣弓抶栁饮马长芦揽集同恶难起无虞枭獍为旅鲸鲵有族裳旗耒兵剡荻木叛换吞噬睢盱触逐乱舞梯衡潜攻版筑凿齿争厉熊蹯未熟逾垣自溃守陴皆哭髙扃已陷连楼复焚人类薙草城随壊云僵尸暴骨借借纷纷嗟嗟使君死节无恡政寛成俗兵机不振狡尔猖狂难以徳镇城为雠保身膏虏刃明明上帝仁覆悯下赫赫神兵驱驰在野朝告夕起如何不及将守非坚为寇是急救兵适来涉血犹湿三军雷叹百城雨泣天子命我董戎冀方旌旗介胄千里相望既扫氛浊言巡战塲辑穆人吏抚寕孤孀徘徊城府凄怆甘棠礼重王事哀深国殇魂兮有感歆此嘉尝
　　为魏元忠作祭石岭战亡兵士文
　　维长安二年月朔日勅并州道行军大总管兼宣劳使左肃政御史大夫同凤阁鸾台三品兼知并州事魏元忠遣裴思益以酒脯时果之奠致祭于石岭战亡兵士之灵戎羯慢天南牧吠主石岭横地北都扃戸与我王卒保界并土如何不吊罹此冦虏列镇既严连岩既削攻则路险守非城恶彼谋匪臧实愆偕作援絶兵减军孤势弱地拒两陉山望双崿胡尘大起白刃交错石尽矢穷旗焚胄落嗟尔战夫烈烈忠勇奋不顾命志无旋踵身殁名扬生轻义重天子命我理兵晋阳思与士众厎寜遐荒痛此壮士翦为国殇盍诉天帝降厉鬼方助气金鼓复怨沙塲虏血尔酧虏醢尔尝封尸死所招魂故乡尚飨
　　为魏元忠作祭石岭没陷士女文
　　维长安二年月朔日勅并州道行军大总管兼宣劳使左肃政同凤阁鸾台三品兼知并州事遣裴思益以酒脯时果之奠致祭石岭死丧百姓之灵北胡自擅贼虐不道气悍朔风马肥秋草侵轶郡县惊逼稚老奔走山林是障是保兵不善守将不逺谋如何减灶无复烧牛俾尔士女熸于寇雠魂飞狄刃血迸毡裘殇悲雨哭气怨天愁总兵帝乡言念北阜抗愤戎漠伤心按部泣吊郊童哀问田叟为尔复恶誓灭羣丑蹴踏兰山脂膏苇薮诚若克就殁亦不朽慰尔众灵酧此箪酒尚飨
　　为人作祭弟文
　　维景龙元年月日朔从兄兵部尚书某以清斋少牢之奠致祭于故将军弟之灵钦若贻宴俾降戬谷神祚玉衣大门金屋绵系溢宠诸宗横福覩交泰之二仪承序殷之九族引同本于条贯合分流于昭穆义有感而意深恩无方而情笃况且山慕乔顶林睎秀木深仁逺爱俟子能复何从才之有余而辅徳之不足举朝野而皆痛在宻爱而尤酷呜呼哀哉永懐令弟言念生平兰华雪艳玉润珠清礼乐悬解文章挺生三箧暗记千门画成风流望美月旦倾声掌北军之师律首东观之词林伟壮夫之献颂善仁者之论兵睠新丰而临幸绕汤井而连营那奉车之暴逝忽复绥而凶行轸天悲于宸掖固聚族于华京恵连诗梦子敬琴情傥昭昭之不泯知亲亲之素诚呜呼哀哉尚飨
　　为人作祭弟文
　　维年月日兄某致祭亡弟尚书之灵天实丧子不憖遗善家殒玉树国坠寳臣呜呼执柔何痛之甚嗟予与尔夙遭闵凶哀惸相鞠殆及长成尔性岐实頴徳表宣慈居尽友悌之心言必忠贞之事绵绵我族俟子而大奉祖徳之令图荷朝戚之恵渥白首相对紫绶相纡尔既秉国钧既敷朝典出牧千里入宰六官予闻尔言尝诫过宠余嘉尔行在贵能卑清净温恭每希于上士饮食车马不越于平人每思与尔归印东都悬舆故里扬名讲徳居常待终尝谓老夫没于汝手不图令弟殒自我先及尔纒疴属予伏枕不见数日长悲九泉呜呼刋述未成平生已尽髪肤犹在魂魄焉知闻尔属纩之辰托予身外之事薄之礼还从尔心字孤之情不待遗意所恨在疾不视于丧不临沈绵苦懐纒迫斯甚予羸老矣伤心几何人琴两亡命也命也
　　为郑虗已作祭舅文
　　维年月日外生虗已谨以清酌少牢之奠敬祭于故汴州司马四舅之灵舋结周亲天祸外氏仁舅捐馆灵輴祖庭四海丧其范仪九族失其隂润感今循昔触绪増悲恭惟先门逮舅平日渊流莫逆道术同归穆齐郑之累姻深言孙之至友及鞠凶之际创巨失图赐厚获之恩事优含哺之育顾省全立功归抚恵窃荷济于百罹思效过于一等岂期徳素积而力莫醻愿未申而祸先集不孤之记缅尔何依犹父之心忽焉罔报冥昧靡觌存亡永违执馈奉酹五性含塞幽灵昭察当歆　诚
　　祭和静县主文
　　维年月朔日敬祭薛氏太夫人和静县主之灵惟夫人轩庭繁祉嬴台茂淑承训公宫宜家卿族博士学艺尚书题目法度苹蘩仪刑松菊夫拜中令昔同鲍妇子升琐闼今类冯母举案如賔防门诫友在贵能降居贫施厚天道初革王风变韶维城落构若木疎条钦闻积善智洽仁昭克庇二族命服两朝肃肃柔和如风是畅娥娥女师如月斯望潘舆献夀仲禄方养不吊昊天何徳之丧呜呼哀哉洛邑启殡长安归陌哭恸髙台旌悬旧宅阶湿夜露庭隂晓魄嗟我外姻俱成吊客
　　为将军髙力士祭父文
　　维开元十七年月日孝子力士敢告于考潘州府君妣南海太君之灵小子不天夙龄闵凶身婴寇剽家值虏裂幸供洒扫之余遂防侍从之顾扶戴明圣逼畏艰难大固不敢不宻小亦不敢不诚事必记心言无漏口日慎一日将二十年玉弁加首金章在佩先灵纳祐明神降鉴阿母逺至于京华妹兄自拔扵泥滓咸以官渐荣禄姻通士林慈顔顾复于目前同气展欢于膝下又縁幼育髙氏变族移家敬爱尽于二堂温凊周于一纪不图无状招祸永见孤弃圣主恩华曲逮存殁邑封旧郡官赠本邦亲感恩泽子承父意致命报天誓有同于皦日竭忠资孝志无忝于幽泉敬惟灵懐慰闻昭遂先逺有日卜新茔遥启尊魂合祔泉壤哀迫祖载攀恋须臾谨以清酌少牢恭陈遣奠盈樽莫举虗馔莫尝号天叩地殒絶何仰
　　为妓女祭故主之文
　　维神龙三年月朔日故妓人伏十善谨以清酌少牢之奠致祭于元十郎之灵渌流茂树萍萝是依山崩川竭鱼鸟何归恭惟主君髙才达节赏心乐事风流不絶歌艳露华舞回春雪幸持此技承君余悦绮罗脂粉娇上春自言终代保情亲寕知一旦君魂断繁清管为何人懐主君之异顾愿徇命于九泉迫夫人之严防遂投足于他门生有十年之爱殁无一日之恩虽强容饰于新奉心摧絶而不敢言君子广徳仁心必遍畴昔与君琴樽欢宴永懐蕙叹俯怜荼苦锡以时珍申哀故宇廞车既展祖奠斯开悲歌助挽长袖乗杯平居好此魂来不来心思徃而莫遂足欲返而迟回终天地于此诀毒烦寃而难裁

　　张燕公集巻二十五
</div>
    <div class="pagination">
<a href="张燕公集_page16.html">上一页</a><span>...</span><a href="张燕公集_page12.html">12</a><a href="张燕公集_page13.html">13</a><a href="张燕公集_page14.html">14</a><a href="张燕公集_page15.html">15</a><a href="张燕公集_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
