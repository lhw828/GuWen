<!DOCTYPE html>
<html>
<head>
    <meta charset="UTF-8">
    <title>南阳集（宋韩维） - 第 21 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南阳集（宋韩维） - 第 21 页/共 32 页</h1>
    <div class="content">　　赐张方平诏
　　勅张方平等朕卜用季秋躬行大飨眷乃耆徳旧惟辅臣嘉与协恭共承熈事体兹虚待勉其来朝明当大礼可赴阙陪位故兹诏示想宜知悉
　　赐夏国主生日礼物诏
　　诏夏国主善守世封恪修时贡爰及始生之侯载懐永好之勤宠锡有加夀祺是届往祗恩渥毋替忠嘉
　　赐董氊加恩告勅示谕诏
　　勅董氊卿才雄诸部世屏中区属吾庆泽之行均尔宠章之锡毋忘忠顺以答恩嘉
　　赐宣徽南院使雄武军节度观察留后判秦州郭逵乞京西一郡不允诏
　　卿夙练武经久提师律方寄统临之任坐收绥静之功遽阅奏功有殊期待尚勉修于军务奚过恤于人言汝惟竭忠朕不忘善
　　赐夏国主诏
　　比阅来章愿修前誓寻已形于荅谕止申画于疆封继得奏陈益嘉恭顺方饬邉闗之吏具如初诏之文事系久长理须眀审当善处以副眷懐
　　赐守司徒兼侍中北京韩琦药物并抚问诏
　　卿外绥邉服内制河防顾施设之少劳且保绥之多裕使臣之遣药物是赉勉辅冲和以符眷荷
　　赐新除枢密副使右谏议大夫蔡挺赴阙茶药诏
　　勅蔡挺卿入参机筦载趣封轺惟涉道之良勤宜辅和之加慎往推颁式当体眷怀
　　赐河南三城节度使守司空兼侍中判永兴军曽公亮赴阙诏
　　勅公亮卿位重公召望推耆哲闵久劳于藩翰其入觐于轩墀倾伫谋言用符眷想
　　赐新除武寜军节度使守司空同中书门下平章事致仕富弼辞免恩命不允与免册礼诏
　　仕而老者吾皆有以荣其归况在肃哲之辅徳望功实较然累朝不有异礼岂称所以褒显之意哉巳诏有司为卿停册往服成命毋致重辞
　　赐淮南节度使守司徒检校太师兼侍中判大名府韩琦不允防来章诏
　　盖功崇者宜报之厚劳久者当处以逸古今之常道也卿弼亮着于三世经营达于四方相圭将钺皆所以报也至于官职之劳不能不以累卿者诚有所赖之也勉体勤谕为朕少安
　　赐宣徽南院使判渭州郭逵谢到任乞京西一郡不允诏
　　朝廷择才武之臣寄疆塲之任所以戒不虞也今羌虽属和邉未解备训练绥抚汝惟其能辞难即安岂所望于卿者其弗复以云
　　赐淮南节度使守司徒检校太师兼侍中判大名府韩琦不允辞谢诏
　　卿辞将相之尊舍别都之重而下求列藩之适朕岂有所爱哉顾全属士民被服惠政晏然者累年矣徒得卿重卧而镇之卿其濶略细故爱养气体以副朕倚属之意
　　赐新除节度使守司空同中书门下平章事致仕富弼辞免致仕所加恩命不允诏
　　朝廷髙止足之风隆勲旧之报所以崇厚薄俗风化于天下也卿以德则止足也以劳则勲旧也兼是二者以享隆报孰曰不宜尚毋过辞以废朕命
　　赐新除守太傅检校太师兼侍中河阳三城节度使致仕曽公亮辞免致仕恩命不允诏
　　朝廷待将相之臣其礼秩宠数皆有成律着在简防若夫议勲旧之美酌报礼之称则又有加焉此典制也卿以徳义经术弼亮三世于其归也礼秩之数宜在加等过自损挹非所望也
　　赐龙圗阁直学士尚书右司郎中知蔡州陈荐待罪特放诏
　　化之未孚民用不帅犯义抵法闻之恻然勉修教条以厚吾俗
　　赐皇伯崇信军节度使知大宗正事宗旦不允诏
　　向咨耆徳内表宗藩方期信厚之风共壮磐维之势遽形奏牍曲谕冲辞顾惇叙之有慙岂恪居之为旷勉安厥位庸副所懐
　　皇帝回大辽皇帝贺同天节书
　　时律均和适当于长养夀觞展庆爰记于诞生沐隣契之加欢将币仪而申祝永惟感戢奚究谕言
　　皇帝回大辽皇太后贺同天节书
　　始生纪节永好敦风特枉使华肃将礼意列腆仪于信币形善祷于夀龄感怿之诚敷喻莫及
　　除皇伯宗旦制
　　门下舜叙九族之亲实先惇厚周封同姓之国遂底盛强眷言近属之尊稽用前王之故庸加优拜诞告治朝皇伯镇潼军节度使观察留后金紫光禄大夫检校右散骑常侍使持节华州诸军事华州刺史兼御史大夫知大宗正事上柱国天水郡开国公食五千一百户食实封一千七百户宗旦徳度甚夷才资兼茂袭世绪而克鸿其庆处贵势而不流厥心矧自表正宗藩居留使镇阅天下之理益为精明推门内之恩见称友睦爰举陟明之典遂旌乐善之风自汉以东惟随为大锡之瑞节衍以真封考于旧章特颁异数于戯益戒者处宠之道鲜失者惟约为然往其钦哉以永终誉可特授依前检校右散骑常侍使持节随州诸军事随州刺史兼御史大夫知大宗正事充崇信军节度随州管内观察处置等使加食邑七百户食实封二百户散官勲封如故主者施行
　　除王安石制
　　门下朕考大驾亲祠之制盖为歳必三稽路寝严配之文其成礼者再肆追盛典肃举精禋赖上下之灵克成熈事酬左右之助首及元臣具官王安石徳蹈中和器函方大髙议足以谋王体纯诚足以享帝心惟民式瞻实朕攸倚刺六经而考制允协厥中总众职以奉词不愆于素仗其忠力成我考名峻阶品所以明等威崇表号所以识功实陪敦多赋流衍真封并茂褒恩式昭眷礼于戱荐四时之和气已頼爕谐得万国之欢心更期励翼茂绥吉禄永弼丕基可特授光禄大夫依前行尚书礼部侍郎同中书门下平章事监修国史加食邑一千户实封四百戸仍赐推忠协谋同徳佐理功臣勲封如故主者施行
　　除韩琦制
　　门下徳可以飨帝者惟圣是克祀至于严父而为孝莫先慨予永懐追古成宪结斋佩以致肃庄之虑奉祼主以将明洁之诚礼行不违神其顾享肆广覃于恵泽兹首暨于英藩具官韩琦忠厚得之天资谟明见于国体相我祖考跻一世于治安帅时公侯为万国之宪法虽奉璋趋事莫觌于仪形而贡篚充庭有嘉于诚意増锡表功之号进荒开邑之封厥食以真于命为渥于戱厘福之况敢专膺受之在予庆宥所加究頼宏宣之及下尚绥乃众永厥底止可特授依前守司徒检校太师兼侍中行扬州大都督府长史魏国公充淮南节度扬州管内观察处置营田等使加食邑七百戸食实封四百户仍赐推忠保徳崇仁守正协恭赞治纯诚亮节佐运翊戴功臣散官勲如故主者施行
　　除皇弟頵制
　　门下朕夙除路寝追宪万灵之廷只见昊穹参侑五精之帝遂严宗飨克展孝思爰因惠术之行益广徳心之及告予列位先我同主具官頵禀眀哲之资蹈柔嘉之则自弱龄而有立志处髙位而无流心分抚周封外壮犬牙之势留朝汉邸近敦麟趾之风越荐鬯之成仪繄奉璋之有恪宜推光渥以荅贤劳进视秩之崇阶増表功之休号多锡之邑用宠厥邦于戱赖辟公之烈文克终熈事同弟兄之福禄抑有旧章益慎猷为永绥蕃辅可特授开府仪同三司依前检校太尉同中书门下平章事使持节庐州诸军行庐州宿州刺史嘉王充保信保静等军节度卢州宿州管内观察处置河堤等使加食邑一千户仍赐崇仁保运翊戴功臣勲食实封如故主者施行
　　除皇伯从式制
　　门下朕举周公严配之文致防于考庙循虞帝惇序之典均睦乎宗藩矧肆祀之克成繄相仪之有恪式推恩涣用报贤劳皇伯具官从式体备冲和气函庄重少逺绮纨之习长从徳义之游饬已在勤奉朝仪而肃恪持心近厚纳闺范于雍和爰因布庆之辰用锡表功之号陪之多邑衍以真封载渥斯章不显惟命于戱神降之福既均逮于羣伦亲主于恩兹首加于近属尚圗厥徳以屏予家可特依前检校右散骑常侍使持节房州诸军事房州刺史兼御史大夫安定郡王充保康军节度房州管内观察处置等使加食邑七百户食实封三百户仍赐推诚保顺功臣散官勲封如故主者施行
　　除康公再相制
　　门下王者临四海之广总万机之烦仍欲措世于治安其在求贤而辅助我圗元弼兹得荩臣锡以茂恩告于列位具官韩某受才宏博涉道深纯智畧足以经逺猷忠嘉足以任大事而自与谋帷幄正位钧衡抗论在前义无曲学宣力于外劳不辞难质于舆言眷乃旧徳冠宰司之重实頼于谟明总史观之华更资于良直赋之多邑衍以真封并示褒章允为异数于呼百姓尚困惟在厚厥生逺人未宾当使扰吾化勉辅丕丕之业以成晏晏之风【云云】主者施行
　　除蔚昭敏特授节度使加食邑制
　　门下朕昨以仲春戒序初吉在辰躬御端闱式覃沛泽采章焜燿克展于盛仪贶施纷纶诞昭于鸿庆眷吾良帅实典卫兵谨申令以有方奉乗舆而匪懈宜颁宠渥式告明廷忠果雄勇保顺功臣殿前都指挥使静难军节度邠州管内观察处置等使金紫光禄大夫检校太保使持节邠州诸军事邠州刺史兼御史大夫上柱国善阳郡开国公食邑四千四百户食实封六百户蔚昭敏沉雄迈伦忠厚成性郁有公侯之表咸推将帅之才而自出遇亨期骤登勇爵镇临邉部蕴全师保胜之谋拱卫宸居着警夜巡昼之绩洎领蕃宣之重载扬旗鼓之威式是中权协于众望是用荐举畴庸之典俾申进律之文増食采之真封加褒功之美号便蕃斯在眷注弥隆于呼赏以劝能既循于成宪忠而奉上宜竭于乃心服我训词勉圗令问可
　　除王守斌特授节度使加食邑制
　　门下国家设禁卫之兵所以崇乎武备命良能之帅所以式是戎昭眷兹勲旧之臣克励靖恭之节洪惟圣考夙简清衷属当凭几之辰实参交之地共推眇质获奉庆基言念乃劳岂忘懋赏择兹刚日聿降命书忠果雄勇宣力翊戴功臣侍卫亲军马军副都指挥使河西军节度凉州管内观察处置等使金紫光禄大夫检校司徒持节凉州诸军事凉州刺史兼御史大夫上柱国太原郡开国公食邑四千一百户食实封七百户王守斌岳渎储灵星辰禀粹矜严成质果敢驰称早探黄石之书洞究穰苴之法而自升名勇爵列职和门出防帅垣树风声而服逺入司禁旅谨申令以惟勤戴君之节弥彰驭众之才斯见蔚为邦翰茂着时名顾徳政之云初谅推恩而惟允是用授其将钺俾列于侯藩正彼使名用严扵师律仍兼荣于帝保且加赋于井田复益真封并隆异数于呼处万夫之长董七萃之徒倚任非轻宠光亦至勉圗报效服我训词可
　　赐熊进进马勅书
　　勅熊进卿早推拳勇久服忠劳进提卫从之师外领团结之镇効其名骏登我禁闲载念恪勤不忘嘉叹
　　皇伯宗旦示谕本镇勅书
　　勅崇信军知军将吏僧道百姓等朕以宗旦皇籍近亲英藩宿望择于右地宠以髙牙言念彼都之人夙陶乃圣之化遐承诞告亦允胥叹
　　赐南平王李曰尊加恩告勅书
　　勅南平王曰尊朕以季秋上辛躬祀于明廷礼行乐成神贶具格乃大沛泽暨于朔南惟尔世抚厥封屏翰区夏勤劳之笃朕所不忘往膺茂恩母易素守
　　赐五台山十寺院僧正顺行已下奬谕勅书
　　献歳发祥诞辰展庆继陈胜利来祝夀祺载加输向之诚特示颁霑之宠
　　赐敦睦并祔皇亲等茶药并传宣抚问勅书
　　逺期兹戒终事有严属泮涣之方隆顾哀摧之良苦特推颁赉其慎保绥
　　赐防葬使并监防使臣等茶药并传宣抚问诏敕
　　卿肃将朝命出防宗防【阙】　　　　　　　　安之惠往钦予赐毋替厥勤
　　建隆观翊教院开启皇帝本命道场青词
　　天冐羣品不言而曲成神通至諴无体而善应适当元命再欵真词举仪范于灵科备芳馨于嘉荐庶歆诚契永锡夀臧
　　景灵宫天兴殿开启雅饰圣祖并真宗皇帝神御及侍从仙众了毕告谢道塲青词
　　伏以夙崇靖馆钦奉真逰仰肖像之有严饬绘工而加饰逮于毕事辄此荐诚敢冀灵明俯垂鉴亮
　　内福寜殿开启天庆节道场青词
　　伏以皇穹眷祐寳命来符绍列圣之钦崇企髙真之降格辄仪秘箓按法灵场冀神鉴之孔昭俾帝圗之永固
　　内中福寜殿罢散天庆节道场青词
　　伏以妙道难思盖髙而善应精诚有格虽逺而终孚惟科范之克成顾斋防之亦至仰希鉴祐垂庇基圗广圣宫开启真宗皇帝忌辰道塲密词本
　　伏以流景不居讳辰荐极怅白云之巳逺感春露之载濡恭展孝思具严科式上驻九清之驾广披众妙之文兾达监观仰资升济
　　五台山开启祈雨道场黙词本
　　伏以物当长养頼雨以成苟为弗时民则奚望觉皇仁恻均覆万生忍视其艰不以慈济
　　永昭陵永厚陵十月一日奏吿仁宗英宗皇帝旦表本
　　伏以四时平运适当敛用之初万物阜成可备登尝之盛恭惟尊諡皇帝崇仁迈古遗徳在民超然沛邑之防凛若轩台之畏永言瞻慕交极悲摧
　　内中景灵宫并永厚陵奏告英宗皇帝忌辰表本
　　伏以流景不居真防寖逺荐临讳日徒仰英风恭惟諡号皇帝
　　内中奏告立春表本
　　伏以木徳肇兴土膏潜震物荷施生之赐民勤布治之观属嗣守于邦基顾无禆于天事徒遵旧典仰达精衷
　　永昭陵永厚陵正月一日旦表本
　　伏以斗建于寅在时为首帝乗乎震厥徳尚仁恭惟尊諡皇帝履道协中垂谟裕后举三朝之防固仰止之无从望九清之防岂度思之可及永言感暮徒极悲摧
　　真宗皇帝忌辰密表
　　伏以开圣并防不返真登之乐遗黎永慕空悲奉讳之辰备冲式于灵塲启秘文于寳笈上祈神鉴俯慰孝思
　　内中奏告为春分表本
　　伏以天时回复春序平分惟仰奉于一元当裁成于万化顾兹凉薄岂所克堪式达防诚尚防纯佑
　　永昭陵永厚陵奏告仁宗英宗皇帝五月一日旦表
　　伏以薰风从律适戒于盛阳濡露感心空嗟于急景伏惟尊諡皇帝丰功及物遗泽在民仰流庆于后昆获承休于大业永惟谟训第极悲摧
　　天贶节内中谢香露表本
　　伏以景贶下临实开令节精诚仰荐敢率旧仪窃希乃眷之仁黙下惟新之祉基圗永固民物咸康
　　永昭陵永厚陵六月一日表本
　　伏以斗杓改建肇临未位之初天序平分兹得土行之正伏惟尊諡皇帝仁功丕育恩泽滂流民懐尧壤之欢世积轩台之畏顾惟质嗣守成基仰飇御之莫追怅露濡而増感
　　西太一开启祈雨道场黙表本
　　伏以阳气益骄雨泽且尽精祷备至嘉应未孚怛焉悯伤不舍寝寐嗷嗷民庶将馁是虞神其降休以塞歳望
　　西太一宫开启谢雨道场黙表本
　　伏以时晹有亢秋稼弗滋引领真廷将诚密牍上神乃眷嘉雨既濡恭按灵科用伸报礼更祈博施普格顺成十月一日永昭陵下宫开启次荐仁宗皇帝道场斋文
　　寒律肇新真防滋逺履寒霜而结慕望佳气以驰诚爰举秘诚式修胜防庶期福佑仰荐威神
　　后苑瑶津亭开启粉坛祈雨道场斋文
　　伏以夏春之交百物茂长雨咸失嵗望以愆钦惟觉慈等视羣品尚兾流泽徧此十方
</div>
    <div class="pagination">
<a href="南阳集（宋韩维）_page20.html">上一页</a><span>...</span><a href="南阳集（宋韩维）_page16.html">16</a><a href="南阳集（宋韩维）_page17.html">17</a><a href="南阳集（宋韩维）_page18.html">18</a><a href="南阳集（宋韩维）_page19.html">19</a><a href="南阳集（宋韩维）_page20.html">20</a><span class="current-page">21</span><a href="南阳集（宋韩维）_page22.html">22</a><a href="南阳集（宋韩维）_page23.html">23</a><a href="南阳集（宋韩维）_page24.html">24</a><a href="南阳集（宋韩维）_page25.html">25</a><a href="南阳集（宋韩维）_page26.html">26</a><span>...</span><a href="南阳集（宋韩维）_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
