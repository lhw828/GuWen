<!DOCTYPE html>
<html>
 <head>
  <meta charset="utf-8"/>
  <title>
   林忠宣公全集 - 第 2 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   林忠宣公全集 - 第 2 页/共 43 页
  </h1>
  <div class="content">
   题为河工并浚灾地当怜恳乞圣慈特留江北漕米免发户部帑银以济大工以苏民困事臣等伏覩皇允河道诸臣之请为分黄导淮之计不吝水衡金钱五十六万司农金钱一十二万俾以上慰祖灵中安运道下妥民生葢诚重之也臣等夙夜思惟以为兴作犹小也则旬日可完尚未至劳民而动众兴作犹不与灾值也则闾阎颇实尚可以那东而补西乃今据漕臣禇鈇之疏极灾已至十分次灾亦至五分矣据河臣杨一魁之疏导淮夫约二万分黄夫约八万矣以二万八万之众聚食于十分五分之灾地人计十万米日千余万一不继必至枵腹而其弊不止废工则当为夫计以十分五分之灾散备于二万八万之丁夫价虽官给募亦民累万一不恤亦至枵腹而其弊至于生变则又当为民计近者河臣曾贻书于臣熙春称选千百户十二员给与马票前往产米地方平籴葢亦为民与夫而两计之矣独念分黄之工拟六个月方完导淮之工拟三四个月方完总计所需之米大率非二十四五万石不可也即多官効劳人愿公粜恐市镇赊遥或不能缩地而至时日急逼或不能刻期而齐臣等查得江北漕粮正改共该三十一万九千四百余石而耗脚轻赍不与焉见年如凤阳之泗州旴■〈日台〉淮安之清河桃源安东扬州之高邮宝应兴化或蒙蠲停或准改折共去米八万二千五百有零实征米二十三万六千八百有零也今计催科之期正在十月则计疏浚之期亦在十月故与其羣千百户四出而仰给于远方孰与于督府州县并征而取足于近地与其借金户曹自北而南而推挽于数千里之外孰与于留漕该处免南而北而探囊于数百里之内葢役夫一日受直三分漕给而米可平每日尚可存二分有余而劳无冻馁也利一时际大祲室如悬罄正留而耗亦留地方尚不下三十余万而价无腾踊也利二旗军刁悍藉脚勒索运免而脚亦免每石尚可省六斗五斗而人尽沾恩也利三语曰所费者财用所收者人心况人心可收财用无费亦胡为而不一转移也或者谓漕米六军系命未宜多留殊不知二十一年之灾亦留至二十万石且其时尚未有大兴如今日者臣等窃以为留之便如蒙敕下户工二部公同会议果臣等所言不谬即将太仓一十二万之银住支免发其江北漕粮二十三万六千八百有奇行令漕河衙门责成有司及时追征存留资给所有原派脚耗轻赍大约一十余万合无尽数蠲除惠此穷庶即不然只每石量起数升补官运费倘谓所留米石尚浮银数不妨截筭将工部未发料价扣下抵还或将重灾州邑稍为改折庶聚众数万而体恤恒周劳役半年而里甲无损所为济工安民术无踰此矣万历二十三年十月初一日奉圣旨该部知道 

　　○河工参道府疏 

　　题为河工奉有明旨道府玩忽非宜恳乞圣裁亟为责成以图万全事臣等查得八月初四日工部一本为祖陵受患有自诸臣会勘已悉等事奉圣旨黄淮阻塞为患这开导事宜既经科臣勘奏便行与各该河道官将周家桥等处作速疏浚以安陵寝毋得推诿观望如有造言阻挠的参来重治其余工程还上紧酌议具奏钦此又九月二十三日工部一本为祖陵水患日深国脉关系匪细等事奉圣旨导淮分黄既勘有定议可行与河道各官着他及时兴工开浚早泄祖陵之水并无妨于明年运道钱粮俱依拟取用钦此臣等祗诵纶綍不胜惊惶即任事诸臣宜其上宣皇恩下解民惑疚心蒿目为主上释焦劳胼手胝足为宗社祈宁谧不谓于本月十九日接得总督漕运户部尚书禇鈇一本为河工事体重大道府意见未同等事奉圣旨工部知道钦此臣等相与看详见其一据淮安知府马化龙申文谓分黄又有五难一据颖州兵备李弘道疏稿谓导淮宜开高堰并乞为酌议等因臣等窃以为积水为患淹及祖陵者淮也流行不驶致有退缩者非淮也障淮不东令无旁泄者堰也泥沙日淀致淮滞涉者非堰也以故先后建明莫不究极标本而导淮分黄之议葢不自今日而已然矣然则今日大工之兴将以为可永赖乎则沧海桑田天行之数臣等所不敢知将以为不可永赖乎则人定胜天旋转之力臣等亦不敢知苐计此时乾坤何等时也圣心震怒至斥重臣而无恻容圣心畴咨至遣侍臣而为勘议圣心祗畏至命勋臣而为祭告圣心笃念至捐金钱五十余万漕粮二十四万而无难色乃马化龙守土之臣耳竟不闻为朝廷借一箸献一筹但曰某也难某也难至为日贴一钱之说以摇动齐民则所为思艰图易者谓何而可以如此也此在总漕始曰字字的确既曰过当过虑可置勿问惟是李弘道力主开高堰一节其关系又岂眇小哉葢国家陵寝以天下为命脉与缙绅坟墓以一家为命脉者不同昔成周定鼎郏鄏卜世卜年而为八百有道之长者德也曰使吾子孙有德则易以兴奚尝拘拘堪舆家言即使堪舆家言未可尽弃则四百万运道千亿万生灵宁可置弗讲乎是故周桥之开也犹曰高宝尚远而婴沟金湾可通也武墩之开也犹曰建闸有节而永济泾河可泄也周桥武墩之并开也犹曰支流两分势自稍稍可缓也议者过计犹有私忧若以长淮之水尽决高堰而下之滔滔东注势如建瓴就李弘道亦自谓散散漫漫矣焉有散散漫漫而不溃漕渠者乎焉有散散漫漫而不坏田庐者乎倘漕渠既溃田庐既坏即如李弘道所云增运河之堤豁无田之粮迁失业之民以捄之恐大变将作亦无及矣且周桥高堰武墩同条共贯在昔神禹陂九泽疏九河未闻结地痈破地肉也乃谓开高堰则合襟开周桥武墩则不合襟谓开周桥武墩则夺黄开高堰则不夺黄又谓留高堰则结地痈开黄家坝则破地肉一则曰人子须知二则曰人子须知支离荒唐亵媟君父弘道雅负时名何其尊青囊如蓍蔡视成命如弁髦至此也或者曰国家以来未尝无祖陵未尝无运道未尝无民生何高堰未修而无事高堰既修而多事耶殊不知淮犹昔日之淮河非昔日之河也先是河身未淤而淮尚安流今则河身日高而淮受倒灌此导淮固所以为淮分黄亦所以为淮即工部新尚书李戴久历淮扬所见甚真亦谓其宜如此也若果如李弘道所云一开高堰足以了事则一县官固饶为之又何必劳皇上之过为宵旰哉伏乞敕下工部亟为议覆如其事有缓急不妨酌量次第举行若谓明旨已定难以迟违亦乞天语叮咛漕臣与河臣平心易气无生彼此共分猷念所有河道诸臣亦当恪遵明旨多方召募夫役曲意轸恤灾民听其调度及此冬初成此盛举如措置无法疏浚乖方及推诿观望造言阻挠必有各任其咎者岂能令臣等不以白简随其后哉仰惟圣明裁夺臣等不胜战栗待命之至万历二十三年十月二十七日奉圣旨工部便看议了来说 

　　○请省织造疏 

　　题为敬循职掌恳乞圣慈俯念民穷国匮节省织造潞紬事臣等近闻内承运库传奉圣旨封发花样下工部行山西布政司织造潞紬一万三千余疋臣等仰窥圣意或以上供万乘或以内备六宫费不及奢华岂为靡既奉纶綍敢不将承惟是撙节爱养者先民之彝训也审时度势者驭世之微权也礼天子之器必有金玉之餙饮食之肴必有八珍之味至于凶荒则彻膳降服葢岁敛则示之以丰岁歉则示之以约道固如是而已以今观于天下何如哉江北荆南灾则汤沐之地病矣苏松常镇灾则财赋之地病矣汝洛梁豫灾则腹心之地病矣夫天下有几幅员而重地受病若此在抚按诸臣方蒿目疚心而力为请命在台省诸臣亦疾首蹙额而代为徼恩计皇上必穆然改容恻然动念者顾潞紬至一万三千余疋工费当不下二十余万金而竟责备于禾谷半登之山西焉臣等度疮痍未起加派难堪山西决有所不办矣若以是而取给之节慎库则节慎之所入臣等得知其入今岁新收项下仅七十八万三千七百有奇也节慎之所出臣等得知其出今岁开除项下至八十一万九千六百有奇也日者羊绒段疋并传导淮分黄并举内帑不足继搜外庾外庾未敷更留关税关税未敷更借户曹此非陛下所曾闻者乎倘不于是时刻意节惜纵财源如河亦终匮竭万一更有紧急工程重大兴作朝廷又何以应之昔宋臣司马光曰国用不足必重敛于民民已困穷何以供命饥寒所驱必为盗贼此乃安危之本毋以为细事而忽诸臣等愿陛下有味于斯言也且臣等又曾历稽往牒伏覩嘉靖八年圣祖曾因灾荒尽止织造待丰年举行乃皇上临御以来无论苏杭告歉或准减半或准暂停洪恩浩荡遍及东南即就潞紬一节在万历三年之数则二千八百四十疋而止也在十年之数则四千七百余疋而止也在十五年之数则四千八百疋而止也在十七年之数则五千疋而止也岂意于今四千七百之带造者尚未输于国门而一万三千之特造者复行于工部耶臣等由前而观数年而仅止数千不见其不足由今而观一年而动几踰万岂无至有余伏望皇上垂慈念一丝一缕尽属闾阎膏脉一铢一两足活灾疲数命特焕德音敕下工部将四月所传亟为催完以济目前急用仍将近日所传赐暂停止候一二年另造如其必不可已亦望皇上择其少缓者酌量减省将见上光圣德中纾国计下宽民力一举而三善备矣至于以后传奉更乞从内合票拟令调燮者得关其忠由该科发抄使封驭者无溺其职庶成宪无斁亦足以昭大公于天下永永也伏惟圣明裁察臣等无任战栗祈恳之至 

　　○请免入彝采买回青疏 

　　题为回青告诎人　采买未便恳乞圣明特行抚按申饬贡物以尊中国以服远人事臣者窃惟华　之分犹天地然以　狄而奉中国则中国重以中国而下需　狄则中国不重亘古以来曾闻其重译来朝八蛮通道而未闻以中国而下市方物者臣等自万历十年见皇上传造瓷器九万六千有奇嗣后难完者减半新样者停免今且十有余载尚未完解天下莫不仰德节俭而诵宽大之仁不衰矣近于本月十七日接得内承运库管库事太监孙顺等一本为缺少回回青事奉圣旨这回青着工部行文该地方作速采买解彼应用已后番　进贡都要真正的方许验收钦此臣等揭查疏内一则曰节经关领摉括已尽一则曰虽有土鲁番进到俱系铅矿葢不得已而有是请也第伏读明旨所云行该地方采买者臣等看详数日不知果行之甘肃乎抑行之土鲁番回回国乎甘肃远界西陲另是一天其民不陶青决不聚即问其土产则非土鲁番回回国不可耳回回故伊吾地与哈密连东距甘肃西距土鲁番而土鲁番则古所称车师也控弦可五万骑其去神京亦不下万三千里而遥粤昔汉唐屡拜大将军窦宪及大总管侯君集等相继犁之而乍臣乍叛其强弱葢可镜哉时入我朝一慑于成祖之神武而遣使来王一慕于宣宗之怀柔而赋马执玉嗣后则稍稍多事矣语湛恩濊泽莫如孝宗语顺治威严亦莫如孝宗乃终孝宗之世以马文升之秉枢而不能使阿木郎之不殉以张海之经畧而不能保罕东诸卫之不掠以许进之袭破而不能令牙兰之不逋逃以王越之帅诸路而仅以四十余使易城池比及正嘉则满速儿以万骑寇肃州而彭泽且夺官矣速檀儿以二万骑入甘州而陈九畴且论戌矣夫代经列圣而迄不倾心谋经诸臣而率无善计则土鲁番等之桀傲不辨可知乃今犹称臣献琛岁修无斁者岂非以皇上之礼乐教化默启其即叙之心皇上之福泽声灵潜消其悖叛之气耶自是而修其政不易其宜听其来无扰其地臣等思患预防尚宜彻土戒氷一旦言瓷器之有无而索回青于内帑辨回青之真伪而遣皇华于荒徼臣等私以为青六百斤直当数万以厚赀而探豺狼之境焉知其不我梗乎民生风气彼此殊科以华语而入侏■〈亻离〉之乡焉知其不我欺乎居中制外古今常经以天朝而徼绝域之物焉知其不我侮乎奉使不辱代有几人以四牡而载简书之重焉知其无刚惊　路懦屈　庭乎通番者禁为意良深以严令而开熙明之时焉知其无奸乘出外勾犯边疆乎由前三说则孽由彼作由后二说则患自我生内之损朝廷之德威外之起毡裘之厌薄近之破已往之成法远之贻将来之隐忧亡论朝贡难继即如先朝多事亦未可知臣等万万知其不可也为今之计诚宜将见在所藏称为假青者一面淘洗应用庶不误明年岁运仍乞敕下工部转行甘肃抚按宣布圣慈申令文告谓尔土鲁番回回等世受国恩视以外藩诸所来庭一切假馆受餐乘传授节所以待尔等良厚而瓷青微物亦敢以诈伪献谓归顺何自今与尔约所有不易心改虑以真诚上供者其闭关弗纳庶几名义正而中国之体统常尊中国尊而远人之输将不替即古所称明王慎德四　咸宾者何以加焉臣等无任悚息待命之至万历二十三年十一月三十日奉圣旨工部知道 

　　○报河工并敕当事疏 

　　题为恭报河工分数少慰圣怀并乞敕当事诸臣亟乘春和以成大功事顷臣等接得总漕户部尚书禇鈇揭帖内称会同总河勘科及按盐各院督过司道府县疏浚工程各以十分为率一分黄东工夫一万七千八百余名自十月十五日起至十一月终止约完四分一厘中工夫一万七千七百余名自十月二十三日起至十二月初五日止约完三分五厘西工夫一万七千八百三十余名自十月十五日起至十一月终止约完三分四厘浚海口工夫九千七百名自十月十六日起至十一月二十五日止约完三分一导淮周家桥建闸工清口辟门限沙尚未兴工高良涧闸工自十一月初三日起至二十日止约完未及一分武家墩闸工自十月初十日起至十一月二十日止约完未及一分泾河浚河工自九月初二日起至十一月十五日止约完六分建闸工自十月十六日起至十一月十六日止约完未及一分子婴沟工约完四分等因到科臣等见之不胜喜跃窃以为皇上之以孝治天下也仰思祖陵被淹亟求治水长策至不吝金钱五十六万漕粮二十四万付河臣经理之葢我朝以来仅见此役矣以故河伯歆祭告之诚黔黎徼蠲恤之惠臣工大奋工程毕兴计其效则已数分考其时则仅一月回视负薪沉璧歌瓠子而筑宣房者其劳逸何什伯也使当其时始不稽于道府异同既不罢于雨雪寒冻则絜尺度寸其功岂直如是而已耶第天下之事非兴工之难惟乘时之难亦非善始之难惟成功之难语曰迨未阴雨彻彼桑土又曰为山九仞功亏一篑葢有味乎其言之也今分黄导淮之工折言之则难完者完多易完者完少总言之则已完者尚少未完者尚多在事诸臣计祗畏简书胼胝手足必了此而后报命无疑惟是时势逼切工役艰巨则臣等日夜蒿目而疚心耳国家兑米议单在三月过淮倘顾此失彼令漕渠溃乱与浅涩均无当也则国计宜虑河淮二水恒时在夏中涨发倘宣泄不早而淋澍随之即陵园犹未离沮洳也则国脉宜虑江北风气稻田在四月播种麦田在四月刈获倘招采不广令役夫以播刈故停歇即不停歇而令其不获播刈亦不可也则国本宜虑使自今以往就日筭工就月见效犹恐为时几何功且难竟万一暴风盛雨有未可以人力胜天岂不可不为之豫防哉伏乞皇上敕下河道诸臣严督所司趁此春和亟兴大役职在征派者必期会以时而名数无容短少责在督率者必调度有法而钱谷无敢侵渔治本治标毋苟且以图塞责分猷分念毋矛盾以负圣明务期先兴一日则河淮受一日之益先完一日则君父释一日之忧仍乞申令河臣每月揭报以凭稽考如有前项情弊容勘河科臣及本科不时指名参究庶心力可齐平成可奏而国家亦永有攸赖矣万历二十四年正月十六日奉圣旨工部知道 

　　○伸捄言官疏 

　　题为圣主霆威叵测言官语默两难恳乞明示上意所向以便钦承事臣等待罪琐闼媿无表见日者皇上斥去两京科道至三十有四人臣等过蒙优容存留供职即捐顶踵岂足以报陛下惟是官以言设职以言尽而诸臣既以不言斥矣臣等顾影增惭氷兢蚉负日求所以拾遗补阙责难陈善以不负圣明广厉言官至意而诚意未孚天威正赫扣阍尚有待也顷者河南道御史马经纶慷慨陈言忠诚报国臣等私窃自慰谓皇上诚罪诸臣以不言矣幸有敢言如经纶者计转圜止辇或旦夕可望乎乃吏部接出圣谕经纶竟从降调圣意深远未易窥测其果以言罪抑乃以不言罪臣等未之解也臣等象上之指若水之在盂方圆易向其当以言为戒抑仍以不言为戒臣等未之解也且同一言官也前所处者既以不言被谴今马经纶也又以敢言获罪旬日之内诏旨数更一人之身进退维谷受谏则如转石发号则如反汗此又臣等所未解也夫经纶之敢言与前勾去诸臣之不言无两非之理也陛下斥不言者又茹纳所为敢言者则诸臣将饮炭吞刃讼缄默之愆陛下逐敢言者又弃置所为不言者则诸臣且借口扬眉收戆直之誉第诤臣得以收誉则人主不能辞愆臣窃谓陛下之计左也昔唐太宗谓侍臣曰朕每闭居静坐则内自省所以每有谏者纵不合朕心亦不以为忤又曾问魏征曰比来朝臣都不论事何也征曰陛下虚心采纳诚宜有言者今陛下英明神圣固薄唐太宗而不为者也倘果以不言者为溺职则臣等不难为诤臣杰士进危明忧盛之苦辞果以敢言者为忤旨则臣等不难为谐臣媚子效希旨望风之故智顾谀佞取宠则祸归于人主而利归人臣批鳞折槛则祸归于人臣而利归人主两者相去天壤悬隔臣等功名富贵之念非与人殊死生荣辱之念非与人殊然宁为此不为彼者二祖列宗昭监之灵在上二百余年养士之恩在下清议在前信史在后不忍负陛下且不忍负此生耳有如人诺人趋旅进旅退倏而京堂倏而开府又倏而八座长安道扬扬意得臣等非有胷无心岂不羡慕而顾为此九死一生之拙计哉忠于谋国则诎于谋身在圣明一加察耳臣等不胜战栗待罪之至万历二十四年正月二十六日奉圣旨这厮每党捄同类辄来烦激渎扰既说批鳞折槛官以言设似昨者肘腋巨恶奸逆张诚未见尔等置一喙之忠荩以报国恩其谀权臣负君上媚灶固位明矣且罪各官俱以有屡旨明白林熙春这畜故又来聒激好生可恶马经纶着降杂职极边方用林熙春姑降一级调外任用俱不许朦胧推升其余的且罚俸一年吏部知道 

　　●疏草一卷 

　　海阳林熙春着 

　　请蠲畿辅加派并　　　疏 
　　参援辽将官疏 
　　荐举管马府佐疏 
　　举劾畿省种马官员疏 
　　荐举东路寄养官员疏 
　　陈情疏 
　　运军顺　　　疏 
　　□□通融疏 
　　□□查参疏 
　　自陈疏 
　　亲郊登陛疏 
　　申饬法纪疏 
　　附刑部覆疏 
　　循职掌以明法守疏 
　　稽查寺属以励庶官疏 
　　乞休疏 
　　再乞休疏 
　　三乞休疏 
　　四乞休疏 
　　五乞休疏 
　　六乞休疏 
　　谢恩疏 
　　辞朝疏 
　　附户部等衙门公疏 
　　辞驰驿疏 
　　再谢恩疏 
　　再辞朝疏 

　　○请蠲畿辅加派并　　　疏 

　　太仆寺添注少卿臣林熙春谨奏为固内地安民心并陈保甲乡兵之所未及以壮根本以保万年封疆事臣窃惟天下犹人身然京师腹心也畿辅营卫也山海关咽喉也辽左肩臂也而民为邦本则一身之元气在耳元气充然后营卫实咽喉可固即肩臂麻木犹可支数十年无事而腹心犹无恙也试观今日之元气何如耶三辅郡邑频被灾伤加派以来朝不保夕者已十室而九又重以马匹之征调无己器甲之缮修无已车辆之缔造无己荳粟之买运无己而援兵绎骚鸡犬靡宁父母妻孥又鱼惊而鸟窜焉民无乐生业已思乱自是而益加保甲乡兵之役恐甲未必申兵未必集终亦不得之数也然则此法终不可行乎臣曰何为不可行也臣忆嘉靖末寇入潮阳赖乡兵巷战堵出臣外祖黄良曾以乡兵而抗倭　臣族人林尾曾以乡兵而抗吴平臣邻乡溪东岐山二堡曾以乡兵而抗林道干臣令将乐时以保甲稽民善恶以民兵杂军操练数年之内盗不生发皆小试之验也今近畿州县不下百十有余即古称带甲百万之国有悲歌慷慨之风倘州县各练得一千上下亦可得数万兵而羡亦何不可行之有第臣又思河西一块土耳主之以经略恊之以巡抚猛将如云谋臣如雨十万之师闻风奔溃即黔首青衿且欲组化贞之颈奉　此何以故失民心耳昔宋儒有言曰莫柔于民心而不可以威刧莫强于民心而可以德感兹欲安民心以固神京愿皇上念畿辅百姓仅存皮骨将加派钱粮尽数蠲除又欲如诸臣议团练乡兵愿皇上慨发帑金数万照依各州县加派之额尽数分与以为团练乡兵之费可也葢乡兵有父母妻孥系又有比闾族党相维骨肉关心身家重念与援兵乌合而来者万万不同兵部诚能宣上德意印给守备札付每州县各一张许以冠带从事州县正官留心咨访如有好义任侠舆论攸归可为一方表率者即挈札付与之以一募十以十募百如结万人缘然一乡之中或膂力相当或技艺相等或意气相投听其自为队伍旗帜用布费省而坚器械或刀或棍或铳各随所长衣甲或绵或纸祗求结实有力者听其自备无力而人可用者官为给与东西南北分为四总得就近赴操一月以三操为率一日训练九日耕锄庶不妨本业守备量赀廪给给以官马骑坐以次遍及惟实心整旅无同儿戏每月既望毕赴州县教场比阅较艺奖赏有差仍每人给银数分以为饭食之需其有殷实具牛酒劳劳者官为籍记年终扁门或冠带以风厉鼓舞诸凡花费俱动帑银每季倒销不许藉称科敛自守备以及总哨免其杂差佐领仓巡不许营委点闸及责以勾摄挨查迎送等役致人疑畏团练而外有司务加意安辑保如婴儿将见闾阎折冲有寓兵于农之意行伍充满得有备无患之思百姓含哺鼓腹当击壤而歌曰我皇上蠲征省赋以恤我之苦复减膳解衣以卫我之生有君如此何忍负之或备野战或收城守所不执干戈以捍社稷臣不信也臣本书生不闲兵事自少诵法孔子而饥馑师旅之际犹能令其有勇知方则信乎雪耻除凶果在乎民心间也伏乞皇上穆然深思毅然发念知民心断不可失财帛俱属倘来敕下该部议覆将加派蠲免仍发帑金以练乡兵果练得实效较各州县称最者名色守备抚按不妨叙荐予以实授职官总哨以次升赏有司以边材纪绿超升如懒于任事独称难练者以不职论庶官官奋发处处皆兵而封疆自有盘石之安矣奉圣旨畿辅加派蠲免已有旨了余着该部覆行 

　　○参援辽将官疏 

　　太仆寺添注少卿臣林熙春谨题为援将启衅酿祸异常谨据目击亟请正法以靖封疆事臣奉钦命署理东路马政于十一月二十六日陛辞出巡点马沿县印烙十二月初一日抵玉田县离县五里许有巡捕典史吴世爵仓皇口禀称城内兵变似未可进臣询始末荅应不甚清楚乃询有县官在郊否可令一见以知情形庶便与兵诘问随有遵化县知县顾天宠丰润知县单明翊同来具言袁参将押带浙兵援辽途中逃走踰千始就天津招募凑数许以安家银两前路给与今至玉田又无以给始有此变在兵情亦可哀也臣遂驱车进城将入门间新兵满街拥戟露刃环列舆前喊吶请捄臣诘以余奉命点马尔等作此模样意欲何为兵云袁参将兵逃哄招我每凑数许以安家分毫无给某等穷寒敢望一救臣问尔等何处人具言某系武昌某系南昌总之皆东西南北之人也臣又问袁参将何名共称不识臣又问尔识彼名否彼识尔名否亦共称不识臣私叹兵不知将兵不知兵一团乌合将何纪律臣又云尔每要安家只要尔每心实与不实耳尔每果勇于援辽此中院道自有处分朝廷不吝千万金钱以捄残疆又何难怜恤乎尔勿再鼓噪甘为乱民法不尔宥也兵遂寂然臣入门至署尚在午未间未许各官谒见遂朱书一示大率宣布朝廷威德与面诘语意相同臣又思此时三县马匹毕集不散恐为兵资遂将遵化丰润之马忙忙点烙并令各县官率夫马先回虑外县人众招摇街巷忤触或有他变耳薄暮玉田县丁忧知县李春英来见始言新旧兵格鬪杀伤拆墙之事甚悉臣又问曾申抚台否答云己申李知县又云此时虽己解散犹团聚一阁恐夜有不测臣又云既申抚台当有牌到且余己许听院道处分是夜决然无哗臣达旦出署点马而抚臣大牌果至中问理谕法禁欲其东行也臣点马毕即往宝坻见其街巷兵列左右释戈徒手纯无一言臣私喜谓此岂一纸之力实抚台传檄而定者此后日远一日不闻消息至十三日途接邸报见抚臣李瑾疏且言初三之事其参将袁应兆之残虐尤甚也夫当抚臣传檄再到应兆果能乘令旗宣谕关门不远钱粮旦夕可入囊中即不然日给日粮资其朝夕好语相劝未必不俛首相从又不然即歼厥一二首恶令反侧子自安亦未为不可何至如抚臣疏云应兆乞哀旧兵藉其声势枭首二名打死二名捆打一百余名割耳三四十名又有死于街道死乎各家死乎四门外城濠内者七名打伤待毙者数十名顿令途鲜完人路有流血又大索编户殃及池鱼斗大畿邑何不幸而有此惨毒耶臣以为援兵骚扰到处为然而援兵鼓噪到处迭见未有如应兆之酿祸至此极也今应兆抚臣己参臣似可无言臣以为抚臣耳闻不如臣目击之为真敢悉数其当诛之罪以为将来者儆兵法千言万语无过智仁信勇义五字葢智以运谋亦以察奸援兵召募家属有保领里递有保领然后发行而途中且有迯逸奈何引聚一班无籍以为儿戏可谓智乎其当诛者一信为号令定如金石乃可服人万金安家谭何容易奈何哄出前途便谓了事可谓信乎其当诛者二义不苟取乃可称廉乃可生威惟将一介分明始可责兵不伤一草一木奈何人言啧啧科敛扣克结怨已深可谓义乎其当诛者三勇不顾身行不踰时始言主将奈何逗留两旬希免出关不思国家费尽财力购此血肉之躯何为可谓勇乎其当诛者四仁者之将兵食始食兵卧始卧问疾吊丧分甘释苦抚之如婴儿始可与赴深溪奈何屠戮卒伍喋血郊原为数十年未见之事可谓仁乎其当诛者五夫应兆负此当诛五罪倘犹谓卒难得人众无可驭稍从宽假戴罪立功则逗留无法残杀无刑恐援兵将领尤而效之将有甚乎应兆者伏乞皇上大奋干刚勑下兵部转行督抚查核淅中来文兵数若干迯走若干更查玉田折损若干需索若干就应兆家勘产赔还仍行经臣将应兆立殉赐剑将原兵另将统领或分拨各营附队操练庶纪法严肃而各处援将一意援辽无他外慕封疆未必无少补矣 

　　○荐举管马府佐疏 

　　太仆寺添注少卿臣林熙春谨题为荐举管马府佐官员以专责成事窃惟俵马地方虽有州县正官专理然千里辽阔鞭长不及马腹每府各设佐贰综核葢其重也岁终例有殿最更稽之本折完欠参之各官会册贤否颇详谨会同印马御史张慎言本寺卿丁懋逊据实为皇上陈之除顺天府通判郑之侨展骥邑遗去思参乘郡多来誉品题识朗劳苦功高真定府通判刘光普骥足初腾凤威已着力大思驰峻坂志清欲饮甘泉一系京衔一未及期不敢槩叙外如永平府同知刘嘉会敏识环转毂旋逸才过都历块一庭氷湛万井烟笼大名府通判张彩粹守拔尘真心捧璧著述渊源邹鲁敏迅驱策骅骝河间府通判张懋德禔躬一介不淄表属五花来贡声腾三辅治最列城保定府通判熊嘉兆驱驰不惮勤渠比心慎常怀儆策绩优数马节中和鸾山东东昌府通判张万目操莹白雪才利青萍佐郡朽索常严署邑乱丝立解河南开封府同知李恒茂气格轩然霞举才华沛若泉流节比羔羊品同神骏卫辉府同知邸宅抗珰浑身铁骨率属伟度金相蠹绝凭城骐多超乘彰德府同知张国光秉心塞渊长才逐电督浚殊多保障解纷卓有担当以上诸臣皆东路管马府佐官员之贤所当荐扬以备擢用者也内刘嘉会虽未及期然转自蓟州实东路臣属例得并荐郑之侨先令文安民有遗思近奔驰二路点检二旬臕息不爽分毫勤劳特冲风雪较各府佐尤为独苦至邸宅之判襄阳也气劲触珰志存报国齐车逮系数年之黑狱堪怜易网宽仁一寸之赤心可剖宜重千金之价以快万里之驰臣特表而出之葢非可以常格拘者伏乞勑下该部再加查访如果臣言不谬将诸臣分别擢用庶府佐竞劝责成而马政益饬矣奉圣旨该部知道 

　　○举劾畿省种马官员疏 

　　太仆寺添注少卿臣林熙春谨题为循例举劾种马地方官员以饬马政事臣闻马服而后求良士悫而后求智能马不服则为泛驾士不悫则为虗车虗车与泛驾等耳我朝马政广俵乎燕赵齐鲁河洛之间不啻千里而遥虽臣署事甫匝二月苐本折钱粮有前臣之案牍在而州县贤否不得之抚按则得之道府两者参阅而马政吏治如对千里就中殿最间有吏治不举则臣不收即马政不举则臣亦不收决不敢以泛驾虗车而溷之露章也今东巡竣事谨会同印马御史张慎言本寺卿丁懋逊据实为皇上陈之查得赵州知州蒋觐诚心可贯金石雅操足凛冰霜骥德空羣龙文映斗安州知州武之祯俨然乔岳穆如清风擘画无忝神君抚摩堪称良牧晋州知州王纲三尺霜锋独握一轮明镜高悬城社风清郊埛日蔼沧州知州蔡秉元雅度秋肃仁怀春温试观刍牧苦心益觇经纶玅手冀州知州乔可大气薄青霄才驰紫电惠政九方湛露颂声万户歌风真定县知县王昆美格朱霞映玉灵才赤水探珠士愿执鞭人多推毂清苑县知县张弘襟经纶运掌纷沓应心操刀豫似天闲下笔美称云锦滑县知县李胤华雄才千里名驹清品九皋瑞鹤一庭月皎两地春浓卢龙县知县刘诏循超汉谱器作周祯月明犬卧潘封日暖马蕃鲁野南乐县知县宋师襄敏若风鹏运海逸同天驷行空干济真才清修上品大名县知县蒋向荣美秀凤姿崚嶒骏骨真恳沟中起瘠迅敏几上销尘内黄县知县庞尚廉精莹魄兔横空敏练燃犀截水乘骢高步倚马逸才东明县知县顾其仁金辉玉润日丽风恬轩轩两地飞黄恳恳一腔保赤枣强县知县喻思恂操心执玉捧盈治剧驾轻就熟吏惮三尺民戴二天肥乡县知县周汝弼函牛大器倚马长才霜烈城狐遁迹风清庭鹤窥人南宫县知县张廷箴粹洁寒潭彻底剸割迅霹当空舆卫日闲骨相天授宁晋县知县吕一奏操严白璧誉播青天逸才皇路和鸾粹品朝阳鸣凤魏县知县陈序清韵琴鸣鹤友芳猷辔振龙媒清可告天仁同爱日浚县知县赵建极玉尺清操氷壶朗识历块天骧逐电发硎郢锷追风长垣县知县孔荣宗清洁蝉鸣秋树腾骧骥骤春衢冀北空羣畿南重望朿鹿县知县王永寿端凝气宇蹀躞才华月明独鹤随琴风迅双鳬飞舄清丰县知县陈此心操持饮雪餐氷展布肩鸿任巨千驷呈锦万户沐膏蠡县知县张其实金台逸骏玉圃祥麟春回比屋棠滋霜肃一庭槐冷深泽县知县张士元太阿出匣风裁明珠走盘朗照五花云锦千里霜蹄完县知县徐克让清修照彻穷檐剔蠹锋寒凭社一空凡马直儗游龙庆都县知县张应泰肫笃无欺清真不染绩懋循吏之轨名符君子之舆无极县知县王家征皎洁金波动色孤贞玉屑生香誉擅拊循歌腾騋牝盐山县知县王会图夙学天成敏才风迅驰骤必追上驷宰割若烹小鲜高邑县知县谢于阶触处宽髀自解骑来瘦骨独高四境甘霖一天化日鸡泽县知县张素裕骨本嶙峋器尤清远蕃息騑騑四牡剔厘凛凛一庭成安县知县马珍清贞秋水为神汪濊春流沛泽空羣天驷出世人龙山东除汶上县知县范文若心若履薄临深才堪理烦治剧声高百乘价重千金任浅不叙外如高唐州知州郭时斗三善雅堪镇俗九逸真足超羣望重专城声高列岳巨野县知县吕鹏云伟度宏襟修才妙品龙文九霄耀日骏足万里嘶风滕县知县朱舜年盘错斤斧独操张弛韦弦互佩周祯八骏仙品双鳬丘县知县赵延庆洁白褆躬威严驭下千里霜蹄耐雪万丈风翮横空德平县知县胡克开两地清风皎月一腔白雪严霜凤下德辉骥出夷路齐河县知县张应泰政袪害马节比县鱼月照闾阎之隐风清城社之奸莘县知县蒋克家皎洁一庭鹤影规恢三尺龙泉品出骊黄治夸卓鲁河南辉县知县陈必谦器宇海阔天高规恢云流石转无双奇骏第一神龙仪封县知县李鲁生才敏追风神闲历块三邑潘花常灿一天孙锦如云临漳县知县白贻忠粹品天球昆璧铦锋楚剑吴钩誉播漳南羣空冀北兰阳县知县江士英庭无鞭扑野有轻肥阳和春蔼兰芬风静云铺桺灿项城县知县王璟禀就才诚两合传来政学兼优龙马精神鸾凰丰采汲县知县董魁心有持衡政无委辔堂上月明似日阶前露湛连云以上诸臣皆东路种马有司之贤所当荐扬以备擢用行取者也内张其实今任虽浅然调自满城为东路臣属例当并荐臣再惟举刺并行功令常规而臣寺复命或遇大计之年间有举无刺臣窃以为不然葢朝廷既与以殿最之例岂可废其旌别之典况臣寺无权苟非藉此一线宠灵则三方寥阔有司何以磨砺臣谓抚按各差虽有紏劾亦当略存饩羊以示各官有多口之□而臣寺有众好之察也随据会册开载查得唐县知县梁彩廉隅不饬科敛有声钱粮偏重充囊原被概儗有力献县知县赵景星性既乖蹇志在苞苴赋税既加侵渔馈遗又且滥受藁城县知县赵魁体貌龙钟操持狼狈半年视事数日匹马扣及十金获鹿县知县杨凤翥家奴出淫门役内蛊俵马每多克削饮酒不分贱良城武县知县南文焕守非莹璧才类铅刀力量竭乎营私民瘼置之罔恤武城县知县王子鎜优柔成性近习为奸沉迷曲蘖之中罔念簠簋之饬安阳县知县李长春客气未融寅衷不协只马克银五两铺户索货大横考城县知县为衮性既粗浮识复短少借查地为科罚屡换帖而需求以上各官多经抚按各差参劾备计胪列甚详臣不敢再摭条款又查得濮州淇县三运马匹只解一运秋冬二运未到殊为非法苐署濮州者则本府通判杨方亨署淇县者则本府经历宗若愚二官考语亦有可观岂其摄事未久抑亦了不关心相应查明量罚臣于此各官非敢过为多求苐倘毅然改啚憣然悔悟则各官未为跃冶之金臣亦且为它山之石矣伏乞勑下该部再加查访如果臣言不谬将蒋觐等擢用行取梁彩等分别议处则贤者益劝不贤者知惩而于马政无不振饬矣奉圣旨该部知道 

　　○荐举东路寄养官员疏 

　　太仆寺添注少卿臣林熙春谨题为循例荐举寄养地方官员以饬马政事窃惟我朝马政自孳生而变为寄养皆在附近州县谓偶有缓急可旦夕而至意念深矣如今岁东事孔亟非储蓄有素安所从猝兑而猝集焉臣虽代庖未久而前臣之故牍可稽而核也况奉命巡历不惟课其马抑亦课其人而官评在目舆论在耳不啻详矣兹己竣事谨会同印马御史张慎言本寺卿丁懋逊据实为皇上陈之除大兴县知县李思敬核侵百蠹神明去汰一腔召杜无双良牧有数真才平谷县知县赵思睿才识敏练器度安详一心雅集归鸿百计惟厘害马一系京衔一系任浅不敢槩叙外如遵化县知县顾天宠丰标岳峙闿泽云流长驱万里嘶风独立九皋傲雪任丘县知县霍锳驭吏不加青眼牧民惟有赤心安问骊黄自知骐骥密云县知县王家楹驾轻就熟兼才濯汉流泓洁守九天雨露两地讴歌武清县知县李士元英标冠玉利器发硎褆躬无媿四知逸足堪腾千里宝坻县知县周诗雅粹品金相玉质宏猷甘雨和风冀北羣空畿东特出丰润县知县单明诩凌云爽气嚼雪清操威凤翩翩德辉神驹矫矫皇路静海县知县杨肇泰誉擅人龙才称天骥据案日无剩牍对衾夜可焚香文安县知县杨梦龙慈祥露缀春葩振刷风行秋箨才诚两合鞭□俱捐青县知县杨应震器度伟矣山凝操持莹然玉洁三载骏绩一路鸿猷以上诸臣皆东路寄养有司之贤所当荐扬以备擢用行取者也内王家楹周诗雅今任虽浅在王家楹调自三河周诗雅调自广平皆臣东路所属例得并荐其应刺官员臣惟养马者去其害马养民者去其害民果能时其刍粟节其劳逸则马政举能恤其饥寒问其疾苦则治政举今臣属州县贤者己登荐剡遗者亦无溺职独有永清县知县郝士遂会册开有制锦未成更弦有韵之语今己备计矣此外多履任未久臣岂敢法外吹求伏乞勑下该部查访如果臣言不谬将顾天宠等循资擢用行取庶贤者竞劝而马政益修矣奉圣旨该部知道 

　　○陈情疏 

　　太仆寺添注少卿林熙春为天恩有加臣心无己谨遵勑谕照例陈情以溥皇仁以广孝思事职广东海阳县人由癸未进士万历二十一年以将乐县知县选授户科给事中历升工科都给事中二十四年正月内皇祖因军政拾遗震怒陆续勾斥言官数十余人职不揣率同官合疏申救荷皇祖宽宥仅降级调外职自甘废弃躬耕田间为终焉之计不意皇上御登大宝起升职南京仪制司郎中随升光禄寺少卿不数月转升今职职自七月内从职光禄寺衙门请给诰命随蒙吏部题请给赠职父乔樌光禄寺少卿职母职妻俱赠封宜人是职以万死一生之身辱皇上沛以天高地厚之泽勿论存者顶踵欲捐即殁者亦环草欲报焉敢不自知足为得陇望蜀之求惟是职一念乌私有不能自己者职恭查泰昌元年九月初六日恩诏内一两京文臣一品至九品各给与应得诰勑钦此又恭查泰昌元年十一月十九日勑谕内一文官一品至九品仍与应得诰勑已经前诏颁给者应补各官候升任之日一体给与钦此又查天启元年八月初六日吏部申严诏谕题疏内起废一款凡起在勑谕之后题疏之前者给与诰命一次其在题疏之后者一槩寝阁不与职起在十月初二正在勑谕之前不在勑谕之后也向从职太仆寺衙门请给新衔诰命乃吏部慎重犹然未与职益皇皇计无复之惟□九回膓仰于乎圣慈而己缘职少贫苦向无受业从师只职父卯翼提警始有今日而职父又笃学笃行为德乎乡以故职十一学诸生佥呈督学批职父家敦曾史之行渠开郑白之利闇修无媿内省迯名不使人知檄祀瞽宗业己多年兹逢尧舜之世而不再邀丝纶之荣则职之报父反不如职乡之报职父矣臣尝读孝经曰立身扬名以显父母孝之终也夫孝自天子达于庶人无贵贱一也职见皇上于皇考皇妣恭上徽号不一而足是皇上之自为孝而诏谕之颁不论中外崇卑新旧显晦有请必俞无人不给皇上又教天下之共为孝今职蒙起田间躐跻清秩皇上不难予职以实又何难予职父母以名而成职之为孝况职起在九月初六以后所为首奉恩诏者惟职又在十一月十九以前所为得奉勑谕者亦惟职职虽不敢自附乎云龙风虎之会亦窃躬逄乎圣作物覩之期职不敢他引惟以职同官为例先职而升以光禄少卿新衔得诰者王佐涂乔迁郝名宦等是也后职而升以太仆寺少卿新衔得诰者何乔远等是也职虽不肖事例实与相同倘以职在勑谕之前与在勑谕之后者同类而共视之则题疏之时只宜云题疏以前只给一次不必云勑谕以后四字既揭出勑谕以后四字便是前有二诰之例在矣况洋洋圣言昭如日星而诸臣之成例在乎今后者一给而前者亦一给恐起废诸臣惟职一人向隅似亦非法之平也用是披沥血诚一字一叩呼吁乎君父之前伏乞皇上察职至情怜职孝思俯照诸臣例给与新衔诰命不惟职一人矢心致身自是以风励天下移孝用忠啚报皇上乎无穷矣奉圣旨准给与该部知道 

　　○运军顺　　　疏 

　　通政使司右通政臣林熙春谨题为广豫戎器护漕资兵两利三便以培命脉以固封疆事臣闻之易君子除戎器以戒不虞葢其豫也今虞在封疆且数年所矣勿论辽阳广宁继失戎器尽以与　即守山海以来业已自春徂秋而历阅诸臣条奏戎器犹未整备此何以故缘物料取之四方匠作亦自有限需之数月难以辏手宜其尔也臣因是而思国家漕粮岁入四百万以实京师漕艘一万漕卒十万统以勋帅协以把总指挥千百户分缕钤朿与出师之部伍何异而复以重臣总之豸史监之简书宪法不啻严矣在祖宗之意岂不知民粮民解得省旗甲需求民解民交亦见收支清楚而必寄之以戎运者诚谓粮行师行而江淮河济之间年有漕艘络绎道有漕卒更番倘剽掠偶侵可以随扑而灭都门彳卒变可以随召而来其法甚善而其意甚深远也不意妖贼突起粮艘被刦漕河几为梗塞追求其故祗是戎器不备空拳难以应敌耳臣查会典漕规纤悉具载正德六年令漕军果有余米令其自买随船弓箭鎗刀等件准其支销无奈因循不行至今仓卒张皇遂至此也自今筹策欲为护漕计又欲为资兵计诚思都中物料孰与乎南方之为平都中匠作孰与乎南方之为工即如去年应朝官员各造数件入京便至数万此足征矣但当时式样未见画一钱粮犹费措处运带犹费脚力此可为暂而不可为常也兹从长计议凡有漕粮省直该部移文抚按官查动料价或新饷银两责令府州县照依民间工料召匠制造每总粮船若干每只旗几竿盔几顶绵甲几张长鎗几枝鸟铳几把腰刀几把踼刀几把弓箭几副硝黄几斤铅几斤务使船无闲人人无空手无事则弓刀又敛勿试为有备无患之思有事则胆力可壮为折冲御侮之威比抵京也随粮投批务逐件而交割比入部也善藏待用听各镇以请求以是而护漕则漕可稳以是而资兵则兵可强臣之所谓两利者如此第其所谓三便者何也京师物料孰不取之南方今戎器既以附漕则京师省采办之苦其便一也南方转运不特铅铁重物跋踄万里即料价新饷亦苦脚费今既以器附漕则道途省盘解之苦其便二也先是盔甲王恭等厂无事亦足供应近且益以别厂犹然未足今既集四方而来则自此可减制造之苦其便三也说者曰今边事急矣倘待之四方又何捄于目前殊不知物料亦待之四方也欲捄目前虽为少缓然以备明年押运备将来恢复犹未为晚耳说者又曰南方既以苦漕奈何又以戎器益之臣谓民之所谓扰者皆以官价官工四字扰之也国家费千万金钱讨贼岂可与民争锱铢之利诚价仿民值工依民给而官吏无一毫扣克民自乐为输而乐为用周礼所云寓赈济于兴作此也惟在贤监司率作而抚循之不数月而一年之计毕矣葢以应解之银造急用之器于朝廷为有益于闾阎为不亏行之数年□□自灭若有赢余仍将原器回空以为来年之用未为不可也伏乞皇上勑下该部议覆如果臣言不谬即将历年式样并将纪効新书所啚盔甲鎗刀铳炮等器一一参酌绘画刊刻成书明注尺寸斤两于逐件项下分发各漕粮省直抚按行与各府州县就动料价或新饷银两如式制造务求精致坚实堪备战阵之用勿以设处病官勿以刻削病民勿藉言节啬而致滥恶勿借言宽恤而致冐破逐件凿钉某州县造以辩坚瑕仍一面申报抚按一面送府攒册逐件开明并用何项银两总批汇送把总把总分发各船无致短少无致浥露至京交总督三部照依省直收顿俟关镇申领给发如吏书勒索饱欲然后发批者听交人陈告坐赃重遣其上车起用不妨动支官银支销勿致偏累运军中间系料价攒造者归工部销算系新饷攒造者归户部销算庶军需完满神气充盈不惟万橹舳舻培亿姓之命脉抑且三军敌忾巩千载之封疆矣臣不胜悚息俟命之至奉圣旨运军顺带兵器极为两便着该部即覆行 

　　○□□通融疏 

　　太仆寺卿管京营少卿事臣林熙春谨题为　　己穷谨求通融之法以济国用以广孳生不至病国病民事臣去冬代庖东路马政业知俵解地方有采买之苦有解运之苦又有交纳之苦此苦人人知之亦不特齐梁燕赵受此苦者而后知也又知寄养地方有喂养之苦有倒瘦之苦又有交兑之苦此苦人人知之亦不特畿辅三十六州县受此苦者而后知也此时臣虽知之不过俵寄两端而寺中大较未甚详核又不数月而转通政遂不敢冐昧条议为暗中摸索日皇上不以臣为不肖擢臣今职于马政盈缩及库数出纳例得与闻因年终印烙查得五军等营见存马二万四千七百有零内损瘦五百六十二匹倒失至二千一百七十五匹矣本年库中收纳马价等银仅三十一万七千一十七两零而支放至六十七万八千九百九十九两零矣夫营马所费几经括闾阎膏脂而所失几半乎所兑冏库所收几经削南北骨髓而所出更倍乎所入此岂马尽天行之数而牧赀为不涸之源耶倘天厌　祸犹可支持万一鸱张如故不三年而马尽藏空计将安出易曰穷则变变则通通则久今正变通之时矣臣以为天地有自然之利奈何其闭之以自穷祖宗有可久之谟奈何其反之以自困臣有一得之愚私谓冏寺若欲裕财不必求之俵解之外而俵解之内亦可裕也冏寺若欲裕马不必求之寄养之外而寄养之内亦可裕也何也国家自户马而变为种马种马之时日生月长云锦成羣国富兵强夷虏不扰即行之万世可也驯至正统征驹解俵发畿寄养犹有遗意正德间令民买俵隆万间尽行变卖而孳牧遂绝志曰孳牧绝而马政亡圣人复起不易斯言矣今日欲骤复种马势亦不能臣查得齐梁燕赵每年俵解马二万匹每匹马价草料共三十两也三十六州县寄养马户共二万户每户免差地亩各州县顷数不同大约以七两二钱为率也近见行事例本色七分五厘折色二分五厘除折色十五万两外实征马一万五千匹非四十五万金不能办此也兹徐分为三年每一年分为三分第一年买骟马一万以备用买儿马一千骒马四千以孳生儿骒二匹只当骟马一匹可减存银七万五千矣以是儿骒五千寄养每年准得驹三千也第二年折色马五千骟马五千儿骒马五千折色存银十五万儿骒减存银七万五千矣以是儿骒五千并前五千同养每年准得驹六千也第三年折色马一万可存银三十万儿骒马五千可减存银七万五千矣以是儿骒五千并前一万同养每年准得驹九千也自此以后齐梁燕赵只征银四十五万两解寺所谓采买解运交纳之苦庶乎其可免矣如是而养户可少苏乎每户除地亩外以库中折色银帮叄两六钱可也如是而倒失可少苏乎追赔半是虚名限年而各酌其中可也如是而交兑可少苏乎量地达近量给折色以资守候或一两或八钱可也说者又谓昔之成规既以课驹而罢今之易辙复欲以课驹而起民固隐矣谁其稽之而儿骒亦可以操骑否岂知皇华四牡古人未尝不用儿马也騋牝三千古人未尝不用骒马也况先朝就马征驹就驹撘配原无赏赍今折色既多自当定为赏驹之法上驹六两中驹五两下驹四两生则报之州县籍记月日俟两路臣巡历视验而亲赏焉人岂不乐为报而忍为欺乎既验之后有司分发空户喂养工食每与前符总之每年经费散在养户者在十五万以内存在寺库者在三十万以外而原折十五万两不与焉倘二万户己足则老羸者发卖壮徤者发操万一有警取之存积采买裕如也臣愚若斯伏乞皇上勑下兵部复议如果一言可择赐之施行庶俵解省而寄养宽三方享和平之福畿辅销愁叹之声顺治威严在此一举矣封疆幸甚臣寺幸甚十二月二十九日奉圣旨马政紧要这所奏通融事宜该部酌议具覆 

　　○□□查参疏 

　　太仆寺卿管京营少卿事臣林熙春谨题为年终　　事竣查参怠玩官员以饬马政事臣惟国之大事在戎而戎非马何以折冲而制御故谓问国君之富数马以对此也我国家设五军等营内卫神京外护陵寝远以惊骄　而寒其胆其所系顺治威严不啻重矣况今　　披猖羽檄旁午□□失地千里山海仅隔一墙此乾坤何等时我皇上不爱生灵膏血俵采齐洛燕赵名马而羣牧于三辅郡邑之间解者养者峕无宁晷而又大捐帑金人人犒赉遣使四出市大宛购宣云以补其所不足则皇上之宵衣旰食推心置腹真笃挚无余所为督理各官果能顾山河而涕泪甘薪胆以捐糜自为简卒搜乘枕戈褁革以报主上恩私更宣布德威朝夕点阅提其衔勒丰其蒭糈恤其疲乏宽其任载岂不云锦充房骕骝布野为龙骧虎贲熊罴不二心之臣哉乃今官委其辔军失其调玩愒成风亏损日甚非惟骊黄变色抑且牝牡成灰可叹骅骝空余皮骨既不能闲舆卫而备驰驱尚安望寒毡裘而复封疆耶有官如此徒费军实害马良多伏读大明会典内一款京边例失马以百匹为率倒失马五匹者为上等免究十匹至十五匹者为二等千把总罚俸两月副参游守等官罚俸一月二十五匹为三等千把总降一级副参游守等官罚俸三月三十匹以上者为下等千把总降二级副参游守等官罚俸半年仍查追桩银八分以上方准开俸通行钦遵在卷今照天启二年年终例应印烙臣于十一月二十七日受事于二十八日会同户科给事中许可征兵部车驾清吏司员外闵之闻集乎射所照册点验目不停瞬手不停批其印烙过马三万四千七百四十八匹内瘦损五百六十二匹外倒毙二千一百七十九匹自今不惩前毖后三营之马当为乌有臣谨按籍造册奏缴其倒失马匹除任浅暂代情有可原者不敢苛求及分数未至太甚者臣照例另行戒饬外查得标兵左营坐营陈幼属中军把总千总陈如栋谷应选原管马四百一十八匹倒失七十一匹瘦损二十五匹三司把总苑国臣原管马三十三匹倒失一十匹瘦损二匹八司把总谢尔梅原管马三十一匹倒失五匹瘦损四匹九司把总李天爵原管马三十一匹倒失九匹瘦损四匹十司把总郑存住原管马二十八匹倒失六匹选锋把总高勋原管马一百零四匹倒失一十七匹瘦损八匹五军一营二司把总张吉先原管马五十六匹倒失一十匹瘦损一十一匹三司把总尚国忠原管马六十二匹倒失一十匹瘦损九匹七司把总施应登原管马六十一匹倒失一十一匹瘦损十匹八司把总杨守正原管马六十五匹倒失一十匹瘦损一十六匹九司把总侯光裕原管马六十五匹倒失一十一匹瘦损一十八匹十司把总王应科原管马六十八匹倒失一十三匹瘦损一十七匹二营三司把总俞忠原管马五十一匹倒失八匹瘦损一十匹五司把总蔡应奎原管马三十七匹倒失一十匹瘦损四匹六司把总杨礼原管马四十三匹倒失九匹瘦损六匹九司把总李化龙原管马四十一匹倒失七匹瘦损一十匹十司把总周应举原管马三十八匹倒失七匹瘦损五匹四营三司把总冯润原管马六十七匹倒失一十匹瘦损三匹五营三司把总梁应诏原管马三十七匹倒失八匹瘦损五匹六营三司把总袁豹原管马七十六匹倒失一十二匹瘦损一十八匹四司把总何承恩原管马七十三匹倒失一十二匹瘦损九匹五司把总赵光祖原管马八十一匹倒失一十五匹瘦损一十三匹八司把总姚梁原管马七十二匹倒失一十五匹廋损五匹七营头司把总陈鸣雷原管马六十九匹倒失一十三匹瘦损一匹四司把总鲁润原管马六十九匹倒失一十四匹瘦损五匹八司把总田贡国原管马七十五匹倒失一十三匹瘦损七匹八营二司把总李文魁原管马七十五匹倒失一十三匹瘦损四匹备兵营五司把总宋光裕原管马四十八匹倒失九匹瘦损七匹标兵右营头司把总赵萃瀛原管马三十二匹倒失六匹瘦损一匹六司把总柳遇时原管马三十七匹倒失八匹十司把总李应元原管马三十七匹倒失六匹瘦损二匹神枢一营头司把总高继登原管马六十匹倒失一十五匹瘦损八匹二司把总杜应干原管马四十七匹倒失九匹瘦损三匹三司把总蔼吉士原管马五十七匹倒失九匹瘦损六匹五司把总杜学诗原管马四十九匹倒失八匹瘦损八匹七司把总欧慎行原管马四十七匹倒失八匹瘦损一十八匹八司把总李文魁原管马四十四匹倒失一十匹瘦损二匹十司把总杨宝墀原管马四十九匹倒失八匹瘦损六匹二营四司把总张文照原管马四十五匹倒失八匹瘦损七匹七司把总叶如兰原管马五十五匹倒失一十一匹瘦损二匹九司把总吴孟育原管马五十一匹倒失八匹瘦损三匹十司把总彭永年原管马五十匹倒失八匹瘦损七匹三营三司把总刘盛祖原管马五十六匹倒失九匹瘦损六匹四营头司把总崔万春原管马六十二匹倒失一十三匹瘦损四匹四司把总刘天佑原管马六十匹倒失一十匹瘦损七匹五营头司把总邢■〈日上永下〉原管马三十六匹倒失九匹瘦损五匹二司把总金伦原管马三十三匹倒失五匹瘦损三匹六营二司把总李应登原管马七十二匹倒失一十二匹瘦损七匹三司把总蔡承恩原管马七十三匹倒失一十六匹瘦损四匹六司把总郭尚仁原管马六十八匹倒失一十四匹瘦损三匹八营五司把总王子忠原管马三十四匹倒失六匹瘦损四匹六司把总马正晓原管马三十七匹倒失一十匹瘦损一匹七司把总潘守仁原管马三十四匹倒失七匹瘦损六匹八司把总王忠原管马四十九匹倒失九匹瘦损二匹九司把总杨龙原管马三十二匹倒失九匹瘦损二匹十营二司把总安住原管马三十九匹倒失六匹瘦损八匹备兵营二司把总吕文龙原管马一十九匹倒失三匹瘦损一匹神机一营二司把总范世瞻原管马五十七匹倒失九匹瘦损九匹四司把总杨孝忠原管马五十一匹倒失一十匹瘦损七匹五司把总王承恩原管马五十三匹倒失一十匹瘦损九匹七司把总张显宗原管马四十六匹倒失七匹瘦损一十匹十司把总杜应元原管马四十五匹倒失八匹瘦损十三匹二营三司把总陈世禄原管马六十二匹倒失一十二匹瘦损十四匹四司把总李应奎原管马四十六匹倒失八匹瘦损六匹五司把总梁应元原管马四十七匹倒失九匹瘦损七匹六司把总陈三畏原管马五十四匹倒失一十二匹瘦损四匹七司把总孙世忠原管马四十六匹倒失一十匹瘦损十一匹九司把总郭应登原管马五十一匹倒失八匹瘦损一十九匹十司把总张国士原管马五十三匹倒失九匹瘦损一十一匹三营二司把总李承恩原管马三十三匹倒失七匹瘦损三匹四营头司把总尚登科原管马六十六匹倒失一十三匹瘦损二匹二司把总马继芳原管马七十一匹倒失一十四匹瘦损一匹六营五司把总强守德原管马七十七匹倒失十四匹六司把总杜茂卿原管马七十匹倒失一十一匹瘦损一匹八营头司把总杨汝缙原管马三十九匹倒失七匹巡捕东营东北头班把总陶承恩原管马二百二十七匹倒失三十匹瘦损二十二匹以上各官受直怠事不闲牧圉之方袭弊承偷坐耗腾骧之气秉心塞渊何在溺职罪状何辞均应降罚以示惩创者也他如报倒少而册倒多隐蔽即成诈冐计桩多而追桩少拖负亦是侵欺簿书视为虚文任其鲁鱼出入期会仅同儿戏听其进止去来即此卤莽因循安冀森严纪律容臣详查另行参处子马政未必无少补也伏乞敕下兵部再加查议将坐营陈幼属等照例分别降罚庶法纪严而怠玩知警马政实而捍御有资矣天启二年十二月二十一日具题二十四日奉圣旨该部知道 

　　○自陈疏 

　　太仆寺卿管京营少卿事臣林熙春谨奏为自陈不职乞赐罢斥以重计典事近该吏部具题考察在京官员臣叨三品例应自陈臣繇万历十一年进士本年授湖广岳州府巴陵县知县十四年丁母忧复除福建延平府将乐县知县二十一年行取选授户科给事中二十二年升礼科右给事中兵科左给事中二十三年升工科都给事中二十四年建言降调湖广长沙府茶陵州判官三十四年升广西平乐府贺县知县四十年丁父忧泰昌元年起升南京礼部仪制司郎中天启元年二月升光禄寺少卿八月升太仆寺少卿添注二年五月升通政使司右通政十一月二十五日升授今职窃思臣两令楚闽四年侍从拮据罔禆河工建白徒逢圣怒乃神祖待以再生之恩而皇上加以累次之擢既儗天地孰与高深奈戴德之心虽长而报国之才犹短贰光禄则节省之寸衷靡効署埛路则俵养之二苦难苏载宣帝命而通民情未杜谗说而销殄行凡此分猷佐政尚难委过辞■〈侃上言下〉况今以废弃余生轻腾骧之寄驽骀贱品滥膺厩圉之司印兑及三万四千精力自惭多敝臕息祗拔十得五品题岂尽中程简骏既己无能典牧终将有悞旷官如臣实不职之尤者伏乞敕下吏部将臣亟赐罢斥庶冏政可举愚分稍安而于计典为益肃矣臣不胜悚息待命之至奉圣旨林熙春着照旧供职吏部知道 

　　○亲郊登陛疏 

　　太常寺添注卿臣林熙春为圣驾亲郊登坛仪注互异乞赐裁议归一以光大典以宪万世事臣本竖儒不意叨陪礼乐之司幸遇皇上龙飞特举亲郊旷仪正所谓惟仁人为能享帝惟孝子为能享亲真千载一时也苐日见礼部题发仪注与本衙门太常纪所载多相符合祗有登坛一节礼部主登酉陛太常纪主登午陛此处关系不小臣窃疑之向未敢以请至本月二十三日臣合衙门同官前往演礼见午陛即中陛也郊庙一体臣随驾享庙有年见皇上俱从庙右门下辇从左门而行登左陛入庙拜位居中始终出入不犯中陛一步葢其慎也今圜丘正位在上配位居东倘就午陛升降恐进涉直冲退亦稍背何其与享庙异况立不中门孔子犹致谨于国君之门而此何地也上帝临汝太祖配天正一举足不敢忘帝一举足不敢忘亲时也合无驾入昭亨左门甫至坛前导者导登酉陛至二成转东而就拜位每一献俱从西上正位献毕转东献配位毕从东陛下而复拜位非惟不背上帝抑龙步东行亦且不背太祖也此不过一转移间耳夫行不可中矣而拜位又居中何也葢拜位乃对越之位与进退不同临之在上质之在旁如在其上如在其左右凡此皆对越之说也说者又谓二成左右各有从位帏幄陈设之前余地无几且系分献官行礼之次不便龙行则亦宜仿太庙中陛规式将圜丘中陛三层稍为增廓中镌云龙山水虚之不行惟左右各砌数级约宽六七尺以便圣驾升降三献俱从右级而上左级而下庶几一升一降俱于中道无犯或亦存敬天尊祖之精忱也由前之说则为礼之至当然犹恐地狭而难于行也由后之说则为礼之就简然犹恐时急而难于改也考之古礼圜丘实有八陛有八陛则有中亦有左右矣世庙中兴而当时议礼诸臣此一大节尚未议及至今犹有异同如此臣闻非天子不议礼今皇上尧舜之君也至敬格天大孝格祖倘自今日定之后世将取则焉所为建天地质鬼神考诸三王而不谬俟诸圣人而不惑者非皇上其奚属耶伏乞皇上敕下该部议妥施行 

　　○申饬法纪疏
  </div>
  <div class="pagination">
   <a href="林忠宣公全集.html">
    上一页
   </a>
   <a href="林忠宣公全集.html">
    1
   </a>
   <span class="current-page">
    2
   </span>
   <a href="林忠宣公全集_page3.html">
    3
   </a>
   <a href="林忠宣公全集_page4.html">
    4
   </a>
   <a href="林忠宣公全集_page5.html">
    5
   </a>
   <a href="林忠宣公全集_page6.html">
    6
   </a>
   <a href="林忠宣公全集_page7.html">
    7
   </a>
   <span>
    ...
   </span>
   <a href="林忠宣公全集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
