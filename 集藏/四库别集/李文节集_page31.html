<!DOCTYPE html>
<html>
<head>
    <meta charset="UTF-8">
    <title>李文节集 - 第 31 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 31 页/共 53 页</h1>
    <div class="content">　　贵治邻虏守而兼乎帅犹李牧雁门魏尚云中视内地独苦抑亦盘根错节可以别利器之区也努力为之荣名从此立矣 

　　○报李还素 

　　功名不在高第门人之彬彬不能掩举主之碌碌也何足动色相贺哉 

　　○报叶龙老 

　　自西贼藉戡定而三陲重负全以累门下之一身门下蒿目焦心运筹设画指麾调度可谓劳苦而功高比留卿邦士当宁等以缺斨破斧暂?优闲不欲令北山大夫有从事独贤之叹若计劳度器恐犹未足以称鸿巨而答劻勷讵知尚有求多于门下者彼所谓从旁论砭疽未知当者之难耳要之自有定评惟　帝念功自不为浮言动也 

　　○报宋芳麓 

　　绣斧行边文武吏尽属弹压指顾激扬之间山嵩摇形旌旗变色作用最为满志而以是明习疆场事如姚崇缘边屯成士马储械无不默记他日出而开府入而本兵处决无淹应答如响则今日为得力矣 

　　○报李还素 

　　武弁气麤彼忽方新之简书而争沿袭之抗礼丈以汪度包容之而请仪注以弹压之亦足关其口而服其心矣 

　　○与林近斋 

　　老丈曳裾王门是谓吏隐自可雍容闲燕处于不争之地而行乎无碍之途乃亦有白眼赤舌不风而波可见人间世太行羊肠瞿唐滟滪到处有之然何遽不能忍至鸣于当道窃谓负则体亵胜则忿滋惟有调停两解或可蹔使之革面耳高见以为何如 

　　○报姚罗浮 

　　绣斧廵行三郡使事将半想弭节海上尽收溟渤之观而自此西廵岱宗灵岩以及邹峄亦莫不登览即鹾台时旧游而輶轩重临山灵望幸自当有以■〈忄尉〉之 

　　○报董青芝 

　　世界原自缺陷德门百顺之后如朱明丽景芳菲烂熳乍经凉露梢觉稀疏然而芙蓉方开黄花独秀自足耀秋容而壮晚节与风霜相凌厉无衰歇也至于囷窌丰约之间门下本以能散为襟期汰冗为画筴要之自当有脱然者且古人不云祝融回禄之相吾子则安知生犊之祥失马之福不在于斯惟是放宽怀抱崇摄精神以送往事居持内御外此则所当十分加意耳 

　　○与边南亭 

　　下车有日毘陵人如赤子久离慈母一旦复入其怀旧悲新喜情景可画也 

　　○报黄仪老 

　　大疏至遂以得请不惟循陔为乐出处之际何明洁也今直需麻拜乃出视吾闽瑞气寰区禔福何如耳 

　　○报金省吾 

　　闽枵腹久矣窃计下车后业有调度以解倒悬独不识似此重灾亦可一闻当宁否即不敢过望自比于中州然孰非　上之赤子而不一赈救之也即不可得亦使　圣主知遐方有嗷嗷之民天之降割不独中州无亦宋李文靖日奏四方水旱意乎 

　　○报洪心庵 

　　参知膴仕又非有枘凿之阻俯仰不得巳之情人疑其胡然而乞身则并疑其胡然而罗阳又追疑其胡然而外徙丈固先张巳之弧而曰人之眼过不在人也巳矣勿复道朝中以赵惠文一疏之误角立锋起颠倒纷纭即公论甚明而夫听犹远不知如何结局坊翰之臣入而侍班出而修史守职而巳能置一喙其间哉 

　　○报杨恬庵 

　　士大夫既化为异物即有没世之思世态物情□自迁改此事之固然而时之不得不然者也后生辈久处卵翼之下犹然狃其故常遇一事之竞一语之侵即士大夫尚能包容而子弟輙以为外侮不能少降其气以下之或前人所为未妥今人乃得而求伸者而不能通方善处以为不可以当吾世而失前规必欲锱铢不捐勺合无损而后为世守为继述此之为见未必非佳公子也然亦泥而不知变矣贾年况善居乡公子贤明万无容虑然不佞愚见如此不知亦可质之公子否 

　　○与董汝立 

　　足下一女一孙沦丧能不伤情顾世界缺陷拂逆人所时有而□足下痛苦之甚至愦愦者两日而后苏此亦可谓爱孙而忘其祖怜女而失其父者矣想近来旧抱渐平新喜将至小僮北反必有德音以■〈忄尉〉达怀 

　　○报李临山 

　　近来惠文往往独行一意□□谒请不独以言为瑱方持而雌黄我故弟不敢关天下事久矣然治行甚高即以无先容而辍推毂则安用惠□□□ 

　　○报蒋元轩 

　　淮泗帝乡弓剑之藏汤沐之邑在焉河患□瘼在此时独殷想輶轩既至洒□□灾当有必然之画即河伯受约束无忧萌庶矣 

　　○报乐汝阳 

　　汉时循吏所居无赫赫名以奉法循职为高不佞尝谓不做好□不好寻好事做也不好贞不绝俗清畏人知斯足术也贵翰亹亹无一语不在民生足以观汝阳之政矣 

　　○报弋涞水 

　　花封虽迩动定无繇闻惟是政名常以口碑得之皷钟于宫声闻于外政不在援系间惟涞水不一字入长安故长安人咸知涞水耳 

　　○报何京兆 

　　涸鲋得斗水可活俟决海波当索之枯鱼之肆承教固救焚拯弱一良方也赤仄四文市胡饼十二足以无饥恐丐子不能得此数于市人是可教之彼不愿收坊或以叫可多得然竟不如一日五文之稳便且丐少则施多老弱残疾既收壮者可笞棰使也即啼号人不怜之第赤肤一节最急□□骇目衲为吃紧尝见有童丐而赤者可怜□□□壮丐亦不妨以一衲与之第与时须数语□戒而籍其名字年貌地方与给之日彼或惧查而重弃衲要之尽吾心耳矣心尽而后我与彼皆无恨也今日陌上所见较少可为善政之征幸更加意 

　　○报许葵台 

　　计部使君衔命而监一方之漕粟体重而事清有司自当承事惟谨而尊教乃云一揖外不相闻者此必惮北面而避折腰不足介意至于折礼则一麾而使君所以自处者巳得矣承教酒濯最是昨是袁州劾疏中有旧游语以此知今之论人者吹求无所不至而使君之体固亦不嫌于严也 

　　○报郭希所 

　　上督过言路一时惠文柱后几如黄台之瓜诸老投砭无功翻成沈痼始知曩时足下赐环真旷世事此来何以调燮之 

　　○报萧上舍 

　　留云一亭始不佞第欲稍□尽所遗之金而止而足下乃撤而新之骚然烦费皆从不佞□□虽足下不屑屑而私心有殊不安者然而亭之□□□知几何年所经达官贵人豪士狭客南北□□□陟其间觞酌流连见其朽蠹圯剥而不一动念即动念而徒低回太息移□□□又不知几何人而足下独以高谊而兴旷举■〈忄尉〉山灵之望而壮大江之观足下之名将与此山此亭相为不朽不独与恡啬自营糜其赀于第宅园林之奉者不侔视彼捐有用以作无益建浮图饰神宫者亦远过之独怪大记中以捐俸诬不佞不佞之愧将何以自赎也何时重续旧游当为此亭举觞谢足下耳 

　　○报吴惺初 

　　丈出处一节弟为系心窃见□迁诸公如某某皆未出其在仕路者如某某久滞百里犹然不迁也侧闻当事者之意以为既不能拔擢逐臣亦未敢抆拭迁客欲姑徐徐以待后人而其论则以为即或推动须急迁早转还其体面而后可了诸公之案如其未能而使久淹州县亦为无当也此其意非而论未为不是而弟之愚昧以身设处窃谓如丈者起家中秘列职西台□藩之体貌巳崇揽辔之威棱犹在又非有俯仰之累饥寒之忧既不为五斗折腰徒为一官屈膝带厌其金而以□为□盖恶其黄而以皂为华此不亦大径庭不□□□哉出处之际人所难言倘以为此从旁论砭疽不识痛痒者耳则自有劝驾之说料枌榆中人人能进之不待弟也 

　　○报王怀泉 

　　行后天威屡震台省风波满目揽辔诸公亦且不免公既远不在雷霆之下得以安位奉职一意为县官振刷鹾政展布四体于一方即此遭逢足征福曜不佞尸素无所建竖幸有二三君子表表一时既以分辉因而释愧所凭借多矣武林水乡与北地不同燥湿之宜倍加珍摄 

　　李文节集卷之十二 

　　●李文节集卷之十三 

　　晋江　九我李廷机着 

</div>
    <div class="pagination">
<a href="李文节集_page30.html">上一页</a><span>...</span><a href="李文节集_page26.html">26</a><a href="李文节集_page27.html">27</a><a href="李文节集_page28.html">28</a><a href="李文节集_page29.html">29</a><a href="李文节集_page30.html">30</a><span class="current-page">31</span><a href="李文节集_page32.html">32</a><a href="李文节集_page33.html">33</a><a href="李文节集_page34.html">34</a><a href="李文节集_page35.html">35</a><a href="李文节集_page36.html">36</a><span>...</span><a href="李文节集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
