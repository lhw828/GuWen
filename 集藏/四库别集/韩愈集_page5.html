<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 5 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 5 页/共 30 页
  </h1>
  <div class="content">
   【李花二首】   
　　（诸本作一首。此二诗也，自“当春天地争奢华”以下分焉，意义甚明，编者误合之。公元和初在江陵有《李花赠张十一》，又有《寒食日夜归酬张十一李花》之什，所谓“不忍千株雪相映”是也。至是元和六年，为县河南，而作此诗。自“夜领张彻投卢仝”而下，其所以状李花之妙者至矣。苏内翰《梅诗》举此云：“缟裙练玉川家，肝胆清新冷不邪。李争春犹办此，更教踏雪看梅花。”亦一奇也。）   
　　平旦入西园，梨花数株若矜夸。旁有一株李，颜色惨惨似含嗟。问之不肯道所以，（此暗使“桃李不言，下自成蹊”。事见《汉·李广赞》。老杜《哀王孙诗》：“问之不肯道姓名。”）独绕百匝至日斜。忽忆前时经此树，正见芳意初萌牙。（或作芽，《汉传》如“朱草萌牙”，“事有萌牙”，无用芽字。）奈何趁酒不省录，不见玉枝攒霜葩。（枝或作杖。）泫然为汝下雨泪，（《礼记》：夫子泫然流涕。泫，胡犬切。）无由反旆羲和车。东风来吹不解颜，苍茫夜气生相遮。冰盘夏荐碧实脆，斥去不御惭其花。（斥去或作片云，或作云去，或作斥逐。张衡《思玄赋》“斥西施而不御”，韩语原此。或本皆误也。1111　　）当春天地争奢华，洛阳园苑尤纷。（女加切，或作。董彦远云：从如，今人从奴，《唐韵》以为或体，非也。考相如《子虚赋》，王逸《九思》皆只作。今按：《说文》，（从奴，牵引也。从如，持也。古书作，盖通用。）谁将平地万堆雪，（将，方作堆。）剪刻作此连天花。日光赤色照未好，明月暂入都交加。夜领张彻投卢仝，（公《寄卢仝诗》云：“偶逢明月曜桃李。”想此时也。）乘云共至玉皇家。长姬香御四罗列，缟裙练无等差。静濯明妆有所奉，顾我未肯置齿牙。清寒莹骨肝胆醒，一生思虑无由邪。）1111　　【招扬之罘一首】   
　　（之罘，元和十一年进士。阁本作之杲，或作录之，字讹也。公为河阳令，之罘自中山来，从公问学。公惜其归，以诗招之。罘音浮。）柏生两石间，万岁终不大。野马不识人，难以驾车盖。柏移就平地，马羁入厩中。（时之罘犹未第，故公以诗招之。有柏马之喻，而后之工画者，遂作为柏石图，陈季常家藏之。苏内翰为之铭云：“柏生两石间，天命本如此。”又云：“韩子俯仰人，但爱平地美。”又云：“君看此槎牙，岂有可移理。”原公诗意，盖以喻之罘游从问学以成其才，故其下有“独学陋”，“不远复”之语，非谓以利迁也。若既槎牙而后移，则所谓时过然后学矣，览者无以为异。）马思自由悲，柏有伤根容。伤根柏不死，千丈日以至。（千或作百，日以或作不难，以或作已。）马悲罢还乐，（罢音疲。）振迅矜鞍辔。（迅或作顿，振迅字见《七月诗传》、鲍昭《鹤赋》。）之罘南山来，文字得我惊。馆置（(盖)）使读书，日有求归声。我令之罘归，失得柏与马。（失得，方作失待，或作实待，或作实失。今按：三本皆无理，唯嘉杭本作失得，似颇有理，而《举正》不收。盖其意曰：失得之计，观于柏马可见云尔。）之罘别我去，计出柏马下。我自之罘归，入门思而悲。之罘别我去，能不思我为。洒扫县中居，引水经竹间。嚣哗所不及，何异山中闲。前陈百家书，食有肉与鱼。（《史记·孟尝君传》：冯，迁之幸舍，食有鱼矣。《左传》：“肉食者鄙。”）先王遗文章，缀缉实在余。《礼》称独学陋，（《礼记》：“独学而无友，则孤陋而寡闻。”）《易》贵不远复。（《易》：“不远复，无祗悔。”）作诗招之罘，晨夕抱饥渴。   
　　【寄卢仝】   
　　（元和六年春公为河南令作。仝闭门不出，时洛阳有留守郑余庆，有尹李素，仝皆不见。水北谓石洪，水南谓温造，皆继往河阳幕。少室谓李渤。三人者，皆仝所不为也。）   
　　玉川先生洛城里，（仝居洛阳，自号玉川子。《选·放歌行》：“鸡鸣洛城里。”）破屋数间而已矣。一奴长须不裹头，一婢赤脚老无齿。辛勤奉养十余人，上有慈亲下妻子。先生结发憎俗徒，（结发谓少年时，犹李广言“结发与匈奴战”也。）闭门不出动一纪。至令邻僧乞米送，（令或作今，非是。）仆忝县尹能不耻？（尹一作令。）俸钱供给公私余，时致薄少助祭祀。劝参留守谒大尹，言语才及辄掩耳。水北山人得名声，去年去作幕下士。水南山人又继往，（谓洛水之南北也，在洛阳城中。水北石洪，水南温造。元和五年，乌重嗣为河阳三城节度使，辟石洪、温造为从事。）鞍马仆从塞闾里。（从或作夫。）少室山人索价高，（少，去声。）两以谏官征不起。（李渤字浚之，刻志于学，与仲兄涉偕隐庐山，久之徙少室山。元和元年以左拾遗召不至。四年，河阳尹遣吏持诏敦促，又不赴。公为河南令，遗渤书譬说，渤善公言，始出家东都。）彼皆刺口论世事，有力未免遭驱使。先生事业不可量，惟用法律自绳己。《春秋》三传束高阁，（三，方作五，或作左。今按：邹、夹《春秋》，世已无传，而当世见行三传。作五、左皆非也。晋杜、殷浩，并才名冠世，庾翼弗之重，语人曰：“此辈宜束高阁。”）独抱遗经究终始。（抱，方作把，非是。）往年弄笔嘲同异，（仝《与马异结交诗》云：“仝不同，异不异，是谓大同而小异。仝自同，异自异，是谓仝不往兮异不至。”）怪辞惊众谤不已。（怪，一作谤。谤，一作怪。）近来自说寻坦途，犹上虚空跨绿耳。（虚空或作青云，绿耳，今本二字皆从马。按《穆天子传》，《荀》、《列》、《史》、《汉》皆作绿耳。郭璞注《穆传》“犹魏时鲜卑献黄耳马”，是以耳色言也。此诗岂以重韵妄刊耶？）去岁生儿名添丁，（仝有《添丁诗》。）意令与国充耘耔。（《诗》：“或耘或耔。”耔，拥苗本，音子。）国家丁口连四海，（唐制：男子二十一为丁。）岂无农夫亲耒耜？先生抱才终大用，宰相未许终不仕。假如不在陈力列，（“陈力就列”，见《论语》。）立言垂范亦足恃。苗裔当蒙十世宥，（《左》襄二十一年：“犹将十世宥之。”）岂谓贻厥无基。（《诗》：“贻厥孙谋。”或作址，字见《汉·疏广传》。）故知忠孝生天性，洁身乱伦安足拟。（《论语》：“欲洁其身，而乱大伦。”）昨晚长须来下状，隔墙恶少恶难似。（《荀子》：“无廉耻而嗜乎饮食，可谓恶少者也。”）每骑屋山下窥阚，（或作瞰，苦滥切。）浑舍惊怕走折趾。凭依婚媾欺官吏，不信令行能禁止。先生受屈未曾语，忽此来告良有以。（《魏志》：文帝《与吴质书》云：秉烛夜游，良有以也。）嗟我身为赤县令，操权不用欲何俟？立召贼曹呼伍伯，（汉郡国有贼曹，主盗贼事。张敞为京兆尹，有贼曹掾。伍伯或作五百。今按：伍伯，见《古今注》，什伍之长也。《东汉·祢衡传》“令五百将出欲加”，注云：“五百，犹今之问事者。”）尽取鼠辈尸诸市。先生又遣长须来，如此处置非所喜。况又时当长养节，都邑未可猛政理。先生固是余所畏，度量不敢窥涯。放纵是谁之过欤？效尤戮仆愧前史。（襄三年《左氏》：“晋侯之弟杨干乱行于曲梁，魏绛戮其仆。”“二十一年，晋栾盈过周，周西鄙掠之。王曰：‘尤而效之，其又甚焉’。”）买羊沽酒谢不敏，偶逢明月曜桃李。先生有意许降临，更遣长须改双鲤。（《古乐府》云：“客从远方来，赠我双鲤鱼。”）   
　　【酬司门卢四兄云夫院长望秋作】   
　　（卢四，名汀，公诗有《和虞部卢四汀酬翰林钱七徽赤藤杖歌》，又有《和卢郎中寄示送盘谷子》诗，又有《和库部卢四兄元日朝回》，又有《早赴行香赠卢李二中舍》，又有《酬卢给事曲江荷花行》。云夫，贞元元年进士，《新、旧史》无传。以此数诗考之，历虞部司门、库部郎曹，迁中书舍人，为给事中，其后莫知所终矣。此诗元和六年秋所作，时公自河南令入为职方员外郎作。）   
　　长安雨洗新秋出，极目寒镜开尘函。终南晓望蹋龙尾，（终南，长安南山，《贾公谈录》：“唐龙尾道在含元殿侧。”白乐天诗云：“步登龙尾道，却望终南山。”）倚天更觉青。（徂衔切。）自知短浅无所补，（《汉·孔光传》：“智谋短浅。”）从事久此穿朝衫。归来得便即游览，暂似壮马脱重衔。（杜诗：“将军昔著从事衫，铁马驰突重两衔。”）曲江荷花盖十里，江湖生目思莫缄。（目思或作思自，或作思目，非是。）乐游下瞩无远近，（汉宣帝神爵三年，起乐游苑在杜陵西北，今呼为乐游庙。瞩音烛。）绿槐萍合不可芟。白首寓居谁借问？平地寸步扃云岩。（扃或作局，一作屈。）云夫吾兄有狂气，嗜好与俗殊酸咸。日来省我不肯去，论诗说赋相讠南讠南。（女咸切。）《望秋》一章已惊绝，犹言低抑避谤谗。（抑或作徊。）若使乘酣骋雄怪，造化何以当镌刂。（徂衔切。）嗟我小生值强伴，怯胆变勇神明鉴。（《商颂》：“天命降监。”元微之诗：“洞照失明鉴。”皆作平声。）驰坑跨谷终未悔，为利而止真贪馋。（利为利禄，言拘于利禄而不游此山，是为贪馋之人矣。馋音。）高揖群公谢名誉，远追甫白感至П。（《书》：“至П感神。”）楼头完月不共宿，（完或作见，或作皎。今按：《月蚀》诗有“完完上天东”之句，言月圆也，此亦同意，以下句“就缺”推之可见。）其奈就缺行扌々。（或作纤纤。扌，蜀音所咸切。《诗》：“掺掺女手。”《说文》与《石经》皆作扌々。）   
　　【谁氏子】   
　　（吕氏子炅，河南人，元和中弃其妻，著道士服，谢母曰：“当学仙王屋山。”去数月复出，见河南少尹李素，素立之府门，使吏卒脱道士服，给冠带，送付其母。公时为河南令，作此诗，有“愿往教诲”、“不从而诛”之语，至是素始归之。事见《李素墓志》。）   
　　非痴非狂谁氏子？去入王屋称道士。白头老母遮门啼，挽断衫袖留不止。翠眉新妇年二十，载送还家哭穿市。或云欲学吹凤笙，（方作皇，非是。）所慕灵妃媲萧史。（《列仙传》：“秦穆公时，有萧史善吹箫。公女弄玉好之，公以妻焉，遂教弄玉作凤鸣。居数十年，吹凤凰声，凤来止其屋，公为作凤凰台。夫妻止其上，一旦皆随凤凰飞去。”媲，匹谒切。）又云时俗轻寻常，力行险怪取贵仕。神仙虽然有传说，知者尽知其妄矣。圣君贤相安可欺，乾死穷山竟何俟！（太白诗：“乾死明月魂，无复玻璃魄。”）呜呼余心诚岂弟，愿往教诲究终始。（诲，方作悔。今按：作悔非是，大抵方意以奇为主，此类可见。）罚一劝百政之经，（《中说》：“杜如晦问政，子曰：‘赏一以劝百，罚一以惩众。’”）不从而诛未晚耳。谁其友亲能哀怜，写吾此诗持送似。（或作以，非是。）   
　　【河南令舍池台】   
　　（元和六年公为令时作。）   
　　灌池才盈五六丈，筑台不过七八尺。（七八或作六七。）欲将层级压篱落，未许波澜量斗硕。规摹虽巧何足夸，景趣不远真可惜。（景或作指。）长令人吏远趋走，已有蛙黾助狼藉。（藉从[A061]。《说文》曰：“草不编，狼藉。”今本从竹。《汉·陆贾传》“名声籍甚”。孟康曰：“狼藉甚盛。”盖古字如藉田皆只作，而从从竹，则沿义以生。此当以藉为正。）   
　　【送无本师归范阳】   
　　（即贾岛也。《刘公嘉话》云：“岛初赴举京师，一日于马上得句云：‘鸟宿池中树，僧敲月下门。’初欲作推字，练之未定，不觉冲尹。时韩吏部权京尹，左右皆至前。岛具告所以，韩立马良久，曰：‘作敲字佳矣。’遂与为布衣交。有诗曰：‘孟郊死葬北邙山，日月风云顿觉闲。天恐文章还断绝，再生贾岛在人间。’”又《摭言》云：“岛尝骑驴天衢，时秋风正厉，黄叶可扫，岛忽吟曰：‘落叶满长安。’卒求一联不可得。因唐突京尹刘栖楚。被系，一夕而释。”《新史》云：“岛字浪仙，范阳人。初为浮屠，名无本。来东都，愈教其为文，遂去浮屠，举进士。当其苦吟，及值公卿大夫，不知觉也。一日见京兆尹跨驴，尹诘责之，久乃得释。”其意与《摭言》合。而《嘉话》等集所云公与岛诗，东坡云：“世俗无知者所托，非退之语。”洪氏亦云：“按送无本，时退之为河南令，不应至是方相知。又岛初为浮屠，后乃举进士，此云后改名无本，乃传者之误也。”按：此诗元和六年冬作，而是年秋东野亦有诗与无本云：“长安秋声乾，木叶相号悲”云云。东野尚无恙，何以云死葬北邙山。即若以为公为京尹始识岛故云，则公为尹在长庆三年，而是年何以有此作也？）   
　　无本于为文，身大不及胆。吾尝示之难，勇往无不敢。蛟龙弄角牙，造次欲手揽。众鬼囚大幽，下觑袭玄。（《说文》：“，坎中小坎。徒感切。”）天阳熙四海，注视首不颔。（李本颔作钅页，《说文》：“钅页，低头也。”《列子》“巧夫钅页其颐”。今按：《说文》“钅页，五感切”，引卫献公钅页之而已为证，则与颔字自不同也。然《左传》今本只作颔，未详其说。或疑下有“&lt;咸页&gt;颔”字，此不当重押，则作钅页为是。然&lt;咸页&gt;颔字见《楚辞》。&lt;咸页&gt;，虎感、古湛二切。颔，户感、鱼检二切。食不饱，面黄貌。则亦与不颔义不同也。）鲸鹏相摩。（苏骨切。）两举快一敢。（徒敢切。）夫岂能必然，固已谢黯ホ。（《楚辞》：“尚黯ホ而有瑕。”黯，乌减切。ホ，徒感切。）狂词肆滂葩，低昂见舒惨。奸穷怪变得，往往造平澹。蜂蝉碎锦缬，（蜂蝉，或作风蝉，或作蝉翼。今按：此与下句不对，未详其说。）绿池披菡萏。（《尔雅》：“荷，芙蕖，其花曰菡萏。”披用荆公本定，或作垤，或作低，方从阁本作坏，皆非是。唯披坏声相近耳。菡，户感切，萏，徒感切。）芝英擢荒蓁，（或作榛。）孤翮起连。（《尔雅》：“，。”郭璞注云：“似苇而小。”连，丛苇也。，吐敢切。）家住幽都远，未识气先感。来寻吾何能，无殊嗜昌蜀。（昌蒲菹也。“文王嗜昌蜀，孔子闻而食之”，见《吕氏春秋》。又《左氏》：“享有昌蜀。”蜀，徂感切。）始见洛阳春，（元和六年春，公为河南令，始识岛洛阳。）桃枝缀红糁。遂来长安里，时卦转习坎。（公是年秋迁职方员外郎，遂来长安里，与之别十一月矣。坎，十一月，卦也。）老懒无斗心，久不事铅椠。（铅椠，事出《西京杂记》，详见上《赠张籍、张彻》诗。椠，在敢切。）欲以金帛酬，举室常&lt;咸页&gt;颔。（音见本篇不颔下注。《离骚》：“长&lt;咸页&gt;颔亦何伤。”王逸注：“不饱貌。”）念当委我去，雪霜刻以よ。（七感切。）狞飚搅空衢，（搅，一作摺。狞，犬恶也。）天地与顿撼。勉率吐歌诗，尉女别后览。   
　　【石鼓歌】   
　　（欧阳文忠《集古录》云：“石鼓文在岐阳，初不见称于世，至唐人始盛称之。而韦应物以为周文王之鼓，至宣王刻诗尔。韩退之直以为宣王之鼓。在今凤翔孔子庙。鼓有十，先时散弃于野，郑余庆始置于庙，而亡其二。皇四年，向传师求于民间得之，十鼓乃足。其文可见者，四百六十五，磨灭不可识者过半。然其可疑者四，退之好古不妄者，予姑取以为信耳。至于字画，亦非史籀不能作也。”文忠所跋如此，此歌元和六年作。石鼓文可见者，其略曰：“我车既攻，我马既同。”又曰：“我车既好，我马既。君子员猎，员猎员游。麋鹿速速，君子之求。”又“左骖幡幡，右骖建建。秀弓时射，麋豕孔庶。”又曰：“其鱼维何，维与维鲤。何以橐之，维杨与柳。”橐，符霄切。《说文》曰：“囊也。”《笔墨闲录》云：“此歌全仰止杜子美《李潮八分小篆歌》。“才薄将奈石鼓何”，即子美云“潮乎潮乎奈尔何。”“快剑斫断生蛟鼍”，即子美云“快剑长戟森相向”。）   
　　张生手持石鼓文，（张生即张籍。）劝我试作石鼓歌。少陵无人谪仙死，才薄将奈石鼓何！周纲陵迟四海沸，宣王愤起挥天戈。大开明堂受朝贺，诸侯剑佩鸣相磨。搜于岐阳骋雄俊，（搜，狩也。今岐山县，旧曰岐阳，《左氏》“成有岐阳之搜”。《左氏》言成王，公今言宣王，未详。）万里禽兽皆遮罗。（万或作百。）镌功勒成告万世，（或作盛。封岱勒成，《东都赋》语。）凿石作鼓隳嵯峨。从臣才艺咸第一，拣选撰刻留山阿。（拣或作简，撰或作讠巽。）雨淋日炙野火燎，鬼物守保烦呵。（或作诃。）公从何处得纸本，（处或作土。）毫发尽备无差讹。辞严义密读难晓，字体不类隶与科。（隶书，始皇时程邈所定也。科，谓科斗。《书》，鲁共王坏孔子宅，得《书》、《论语》、《孝经》，人不复知有古文，谓之科斗文字也。科字诸本皆同，方从蜀、粹作蝌。今按：蝌乃科之俗体，后人以重韵而误改耳。方知韩公不避重韵，乃疑于此何耶？）年深岂免有缺画，（或作划。）快剑斫断生蛟鼍。（《礼记》：“伐蛟取鼍。”此下皆状石鼓文如此。鼍，唐何切。）鸾翱凤翥众仙下，（《选》：“凤骞翥飞。”翥，章怒切。）珊瑚碧树交枝柯。（班固《西都赋》：“珊瑚碧树，周阿而生。”碧树或作幽碧。）金绳铁索锁纽壮，古鼎跃水龙腾梭。（《史记》：“宋大丘社亡，鼎沦于泗水彭城下。秦始皇二十八年过彭城，欲出鼎，使千人没水求之，弗得。”汉武帝得鼎于汾水。晋陶侃少时渔于雷泽，网得一梭，斟于壁。有顷，雷雨，化为龙而去。龙腾，一作腾龙。）陋儒编《诗》不收入，（收一作得。）二《雅》褊迫无委蛇。（上于为切，下音移，《毛诗协韵补》音蛇，唐何切，行貌。扬雄《反离骚赋》：“驾八龙之委蛇。”今协歌字韵，当从《补》音。蛇或作佗。）孔子西行不到秦，掎摭星宿贵羲娥。（摭或作拾。《选》：“刘季绪好掎摭利病。”掎音奇，又举绮切。摭，之石切。宿音秀。）嗟余好古生苦晚，（苏内翰《凤翔八观》诗，其一曰《石鼓》，其曰：“韩公好古生已迟，我今况又百年后。”则此歌所谓“好古生苦晚”也。）对此涕泪双滂沱。（《诗》：“涕泗滂沱。”）忆昔初蒙博士征，其年始改称元和。（元和元年，公自江陵召为国子博士。）故人从军在右辅，（右辅，谓右扶风，即凤翔府也。）为我量度掘臼科。（谓安石鼓处。）濯冠沐浴告祭酒，如此至宝存岂多？毡苞席裹可立致，十鼓只载数骆驼。（骆或作乇，依字当作橐。《汉书·匈奴传》云：“橐驼，言能负囊而驼物也。”）荐诸太庙比郜鼎，（《春秋》桓二年：“取郜大鼎于宋，戊申纳于太庙。”郜音告。）光价岂止百倍过。圣恩若许留太学，诸生讲解得切磋。（《诗》：“如切如磋。”）观经鸿都尚填咽，（汉灵帝元和元年二月，始置鸿都门学。熹平四年三月，诏诸儒正五经文字，命议郎蔡邕为古文、篆、隶三体书之，刻石于太学门外，使后生晚学咸取正焉。碑始立，其观见及摹写者，车乘日千两，填塞街陌。鸿都与观经盖二事，公并用之。）坐见举国来奔波。剜苔剔藓露节角，安置妥帖平不颇。（普禾切。）大厦深檐与盖覆，经历久远期无佗。中朝大官老于事，（官或作夫。）讵肯感激徒婀。（上音庵，下音阿，不决之貌。）牧童敲火牛砺角，谁复著手为摩挲。（《后汉》：“蓟子训至长安，摩挲铜人。”挲音娑。）日销月铄就埋没，六年四顾空吟哦。羲之俗书趁姿媚，（王得臣《麈史》云：王右军书多不讲偏旁，此退之所谓羲之俗书趁姿媚者也。）数纸尚可博白鹅。（《晋·王羲之传》：“山阴道士爱养鹅，羲之求市之，曰为写《道德经》，当举群相赠。羲之写毕，笼鹅而去。”）继周八代争战罢，（八代，谓汉、魏、晋、宋、齐、梁、陈、隋。自周而下，不啻八代，论其正统，又颇多说。今以石鼓所在言之，其秦、汉、魏、晋、元魏、齐、周、隋八代欤。）无人收拾理则那。（《左氏》宣二年：“犀兕尚多，弃甲则那。”）方今太平日无事，柄任儒术崇丘轲。（任或作用。）安能以此上论列，愿借辩口如悬河。（晋王衍曰：“听郭象语如悬河泻水，注而不竭。”）石鼓之歌止于此，呜呼吾意其蹉跎。   
　　【双鸟诗】   
　　（苏内翰作《李太白画像诗》有曰：“化为二鸟鸣相酬，一鸣一止三千秋。”或者遂谓此诗为李、杜作，非也。按：柳仲涂《双鸟诗解》云：“韩之为心忧夫道也，履行非孔氏者为夷矣，故垂言以刺之。释老俱夷而教殊，故曰双鸟。”又《石林诗话》云：“《双鸟诗》殆不可晓，尝以苏丞相子容云，意以是指佛老二学，以其终篇本末考之，或然。”又《笔墨闲录》云：“刘亻闲言《双鸟诗》为二氏作，予尝言其然，以其中有云：‘不停两鸟鸣，大决失九畴。周公不为公，孔丘不为丘。’颇似云二氏之言，乱周孔之教耳。”而朱文公谓公为己与孟郊，说见篇末考异注。）   
　　双鸟海外来，飞飞到中州。（来飞飞或作飞飞来。）一鸟落城市，一鸟集岩幽。（集或作巢。）不得相伴鸣，尔来三千秋。两鸟各闭口，万象衔口头。春风卷地起，百鸟皆飘浮。两鸟忽相逢，百日鸣不休。有耳聒皆聋，有口反自羞。百舌旧饶声，从此恒低头。（恒或作且，非是。）得不呻唤，泯默至死休。雷公告天公，百物须膏油。自从两鸟鸣，（或作聒。）聒乱雷声收。（诸本同，但蜀本声作光，阁本作“雷声三伏收”，皆误。而方独从唐本作“聒雷声伏收”，则不成文理矣。）鬼神怕嘲咏，造化皆停留。（化或作作。）草木有微情，挑抉示九州。虫鼠诚微物，不堪苦诛求。不停两鸟鸣，百物皆生愁；不停两鸟鸣，自此无春秋；不停两鸟鸣，日月难旋；不停两鸟鸣，大法失九畴。周公不为公，孔丘不为丘。天公怪两鸟，各捉一处囚。百虫与百鸟，然后鸣啾啾。（百鸟，方从阁、杭、蜀本作七鸟云：“柳、谢、荆公皆作七鸟，谓月令七十二候之虫鸟也。苏耆《闲谭录》亦见。”今按：百虫，即上文之虫鼠。百鸟，即上文所言皆飘浮者耳。与七十二候初不相关也。且使果为七十二候之鸟，而但云七鸟，则词既有所不备，又鸟既为七，而虫独为百，于例亦有所不通。今细考之，岂以草书百字有似于七而致误耶？初不必过为凿说也。）两鸟既别处，闭声省愆尤。朝食千头龙，暮食千头牛；朝饮河生尘，暮饮海绝流。还当三千秋，更起鸣相酬。（柳仲涂有此诗解一篇传于世，谓指释老也。然欧公《感二子诗》及东坡《李太白画像赞》考之，盖专为李、杜而作。今按：释老李杜之说，恐亦未然。旧尝窃意此但公为己、孟郊作耳。落城市者，己也。集岩幽者，孟也。初亦不能无疑，而近见葛氏《韵语阳秋》，已有此说矣，读者详之。）   
　　【赠刘师服】   
　　（服或作命。）   
　　羡君齿牙牢且洁，大肉硬饼如刀截。我今呀豁落者多，所存十余皆兀О。（或作О，又作杌陧。О音臬。）匙抄烂饭稳送之，合口软嚼如牛司。（《说文》云：“吐而噍。”《尔雅》：牛曰&lt;齿台&gt;，羊曰&lt;齿曳&gt;，牛食已久复出司嚼之曰&lt;齿台&gt;。与司同。《楞严经》：“桥梵钵提有牛司病。”司音痴。）妻儿恐我生怅望，盘中不栗与梨。只今年才四十五，后日悬知渐莽卤。（杭本作卤莽，卤莽本《庄子》“为政焉可卤莽”，然唐人多倒用之。柳子厚“沉昏莽卤”，又“食贫甘莽卤”；白乐天“养生仍莽卤”，“始觉琵琶弦莽卤”，所用同也。莽，莫补切。卤音鲁。）朱颜皓颈讶莫亲，此外诸余谁更数。忆昔太公仕进初，口含两齿无赢余。虞翻十三比岂少，遂自惋恨形于书。（比或作皆，或作此，今从蜀本云。太公两齿事，见古本《荀子》。虞翻《吴志》只载其上书，谓“臣年耳顺，发白齿落”。岂在当时犹有可考也耶。）丈夫命存百无害，谁能检点形骸外。（《庄子》：“申徒嘉谓郑子产曰：‘子与我游于形骸之内，而索我于形骸之外，不亦过乎。’”）巨缗东钓倘可期，与子共饱鲸鱼脍。（《庄子》：“任公为大钓巨缁，五十害以为饵，蹲乎会稽，投竿东海。”《广州记》曰：“鲸鲵长百丈，大亦称之。”东坡诗：“尝讥韩子隘且陋，一饱鲸鱼何足脍。”）   
　　【题炭谷湫祠堂】   
　　（欧本云：“在京兆之南，终南之下，祈雨之所也。《南山》《秋怀》诗皆见之。”陆长源《辨疑志》云：“长安城南四十里，有灵母谷，俗呼为炭谷。”宋敏求《长安志》则云：“炭谷在万年县南六十里。”又云：“澄源夫人湫庙，在终南山炭谷。”公所云炭谷湫不出此。公《南山》诗有云“因缘窥其湫”，即此。公时在京师作。湫，龙居也。）   
　　万生都阳明，幽暗鬼所寰。嗟龙独何智，出入人鬼间。不知谁为助，若执造化关。厌处平山水，巢居插天山。（湫本在南山平地，一日风雷移居于上。或云公《龙移》诗“天昏地黑蛟龙移”云云，即此也。）列峰若攒指，石盂仰环环。（《古乐府》：“四角龙子幡，环环当江柱。”）巨灵高其捧，（薛综《西京赋》注云：“华山首阳本一山，河神巨灵以手擘开其上。巨灵，神之有巨力者。”）保此一掬悭。（《诗·采绿》：“不盈一。”悭，丘闲切。）森沉固含蓄，（鲍明远诗：“铜溪昼森沉。”）本以储阴奸。（阴奸为龙，犹《南山》诗所谓“凝湛闭阴兽”也。）鱼鳖蒙拥护，群嬉傲天顽。（扬子云《羽猎赋》：“群嬉乎其间。”）栖禽，（扬子“朱鸟”。，许缘切。）飞飞一何闲。祠堂像侔真，擢玉纡烟鬟。群怪俨伺候，恩威在其颜。我来日正中，悚惕思先还。寄立尺寸地，敢言来途艰。吁无吹毛刃，（少陵诗：“匣里雄雌鸟，吹毛任选将。”又“突骑剑吹毛。”鲁季钦引《吴越春秋》：“干将之剑，能决吹毛游尘。”今《吴越春秋》无此语。）血此牛蹄殷。（《淮南子》：“牛蹄之涔。”《左》成二年：“左轮朱殷。”注：血深也。殷，鸟闲切。）至令乘水旱，鼓舞寡与鳏。林丛镇冥冥，穷年无由删。妍英杂艳实，星琐黄朱班。（妍或作研，琐或作锁。）石级皆险滑，颠跻莫牵攀。ζ区雏众碎，付与宿已颁。弃去可奈何？吾其死茅菅。（《诗》：“露彼菅芽。”菅音奸。）   
　　【听颍师弹琴】   
　　（颍师若是道士，则颍字是姓，当从水。是僧则颍字是名，当从禾。《西清诗话》云：“六一居士尝问东坡琴诗孰优，坡答以退之《听颍师琴》。公曰：‘此只是琵琶耳。’吴僧义海以琴名世，或以六一语问海。海曰：欧阳公一代英伟，然斯语误矣。‘昵昵儿女语，恩怨相尔汝’，言轻柔细屑，真情出见也。‘划然变轩昂，勇士赴敌场’，精神余溢，耸观听也。‘浮云柳絮无根蒂，天地阔远随飞扬’，纵横变态，浩乎不失自然也。‘喧啾百鸟群，忽见孤凤凰’，又见颍孤绝不同流俗下俚声也。‘跻攀分寸不可上，失势一落千丈强’，起伏抑扬，不主故常也。皆指下丝声妙处，惟琴为然。琵琶格上声，乌能尔耶？退之深得其趣，未易讥评也。”洪庆善曰：“或云浮云柳絮无根蒂云云，此泛声也，谓轻非丝，重非木也。喧啾百鸟群云云，泛声中寄指声也。跻攀分寸不可上，吟绎声也。失势一落千丈强，历声也。善琴者云，此数声最难工。文忠公以为听琵琶诗，东坡作听琴诗，恨文忠公不及见二公之论。”似未必然。方崧卿云，李贺亦有《听颍师琴歌》。）   
　　昵昵儿女语，（昵昵或作妮妮，或作呢呢。）恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。（古《木兰诗》：“赐物百千强。”少陵诗：“四松初栽时，大抵三尺强。”算家以有余为强。）嗟余有两耳，未省听丝篁。自闻颍师弹，起坐在一旁。（或作傍，或作床。）推手遽止之，湿衣泪滂滂。颍乎尔诚能，（乎或作师。）无以冰炭置我肠。（郭象《庄子注》：“喜惧战于胸中，固已结冰炭于五藏矣。”）   
　　【送陆畅归江南】   
　　（畅字达夫，尝著《蜀道易》诗，元和元年进士，董溪婿也。溪，丞相董晋第二子，贬死湘中，事见墓志。公尝佐董晋幕。）   
　　举举江南子，（唐人以举止端丽为举举。）名以能诗闻。（畅《贡举年对雪落》句云：“天人宁底巧，剪水作花飞。”《山斋玩月》云：“起来自擘书窗破，恰漏清光落枕前。”《经崔谏议林亭》云：“蝉噪入云树，风开无主花。”及登兰省，遇云阳公主下降，畅为傧相，有《咏帘》《咏行障》《催床》等作。内人以畅吴音，才思敏捷，以诗嘲之。畅酬曰：“粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。”观此可见其能诗矣。）一来取高第，官佐东宫军。（畅举进士，为皇太子僚属。）迎妇丞相府，夸映秀士群。（《礼记·王制》：“命乡论秀士升之司徒曰选士。”）鸾鸣桂树间，（鸾鸣或作鸣鸾。）观者何缤纷。人事喜颠倒，旦夕异所云。萧萧青云干，遂逐荆棘焚。岁晚鸿雁过，乡思见新文。践此秦关雪，家彼吴洲云。悲啼上车女，骨肉不可分。感慨都门别，丈夫酒方醺。我实门下士，力薄蚋与蚊。受恩不即报，（不即或作即不。）永负湘中坟。（《墓》云：“溪除名，徙死湘中。明年立皇太子，有诏令许归葬。元和八年，葬河南。”此云湘中坟，岂公作此诗时尚藁葬湘中耶。）   
　　【送进士刘师服东归】   
　　（元和七年夏，在京师作。）   
　　猛虎落槛阱，坐食如孤犭屯。（落一作知。食或作贪。荆公本如作茹。犭屯或作豚，方从阁本云：“此乃司马迁所谓猛虎在槛阱之中，摇尾而求食也。”今按：方说是也。然则坐当作求矣，但本皆作坐，故未敢改耳。）丈夫在富贵，岂必守一门。公心有勇气，公口有直言。奈何任埋没，不求自腾轩。仆本亦进士，颇尝究根源。由来骨鲠材，喜被软弱吞。低头受侮笑，隐忍兀冤。（侮笑或作笑侮，兀或作兀。《选·江赋》：“巨石而前却。”音聿，又勒没切。兀，王忽切。）泥雨城东路，夏槐作云屯。（《刘表传》：“云屯田马。”）还家虽阙短，（或作短阙。）指日亲晨餐。（束《南陔》诗：“馨尔夕膳，洁而晨餐。”）携持令名归，（《左氏》：“令名载而行之。”）自足贻家尊。（谢安问献之曰：“君书何如君家尊。”）时节不可玩，亲交可攀援。（音爰。）勉来取金紫，勿久休中园。）1111　　【嘲鲁连子】   
　　（鲁连，齐人，太史公亦有取焉。公嘲之之意，不悉其安在，意必有所讽于当时，后世有不得而窥者。）   
　　鲁连细而黠，（而，方作儿。）有似黄鹞子。（鹞音曜。）田巴兀老苍，（齐之辩者曰田巴，辩于狙丘而议于稷下，毁五帝，罪三王，一日而服千人。有徐劫弟子曰鲁连，谓劫曰：“臣愿当田子，使不得复说。”鲁往见田巴云云，巴于是杜口易业，终身不谈。兀一作无。陆机《叹逝》诗：“鸦发成老苍。”）怜汝矜爪觜。开端要惊人，（《淮阳王传》：“既开端绪，愿卒成之。”）雄跨吾厌矣。高拱禅鸿声，（禅音擅。）若辍一杯水。（辍或作啜。）独称唐虞贤，顾未知之耳。）1111　　【赠张籍】   
　　（此诗大意以其子之慧为喜焉耳。张籍后有祭公诗云：“坐令其子拜，常呼幼时名，”与诗意合。《蔡宽夫诗话》云：“旧说退之子不慧，读金根车改为金银。然退之《赠张籍》诗所谓‘召令吐所记，解摘了瑟亻闲’，则不应不识字也，不知诗之所称乃此子乎？”）   
　　吾老著读书，（诸本皆作嗜。著如“高士著幽禅”，“少年著游宴”之著。）余事不挂眼。有儿虽甚怜，教示不免简。君来好呼出，踉跄越门限。（《选》潘岳《射雉赋》：“已踉跄而徐来。”踉音郎。跄音锵，又七酱切。）惧其无所知，见则先愧赧。（《孟子》：“观其色赧赧然。”赧，乃版切。）昨因有缘事，上马插手版。（《隋志》曰：“笏，晋宋以来谓之手版。”《唐舆服杂事》曰：“八座尚书执笏，余执手版。”）留君住厅食，使立侍盘&lt;角戋&gt;。薄暮归见君，迎我笑而莞。（《论语》：“夫子莞尔而笑。”莞，胡版切。）指渠相贺言，此是万金产。吾爱其风骨，粹美无可拣。试将诗义授，如以肉贯[QF55]。（初限切。）开露毫末，自得高蹇产。（蹇或作蹇，产或作产。《选》：“连岗岩以蹇产。”屈原《九章》：“思蹇产而不释。”王逸曰：“蹇产，诘屈也。”）我身蹈丘轲，爵位不早绾。固宜长有人，文章绍编。感荷君子德，若乘朽栈。（朽，一作亏。《诗》：“有栈之车。”毛曰：“役车也。”，许往切。栈，仕版切。）召令吐所记，解摘了瑟亻闲。（《诗》：“瑟兮亻闲兮。”注：矜庄宽大也。亻闲，遐版切。）顾视窗壁间，亲戚竞觇{亦目}。（《说文》：“目{亦目}々也。”《前汉》：“{亦目}龙虎之文旧矣。”觇，丑廉切。{亦目}，战版切。）喜气排寒冬，逼耳鸣见。（《诗》：“见黄鸟。”见，胡显切。，户版切。）如今更谁恨，便可耕灞。（灞、，长安二水名。司马相如《上林赋》曰：“终始灞，出入泾渭。”音产。）   
　　【调张籍】   
　　（《笔墨闲录》曰：“退之参李、杜，透机关处，于《调张籍》诗见之。”）   
　　李杜文章在，光焰万丈长。（诸本焰作艳。《西京赋》：“光焰烛天庭。”）不知群儿愚，那用故谤伤。（魏道辅云：“公作此诗为微之发，盖云稹作李杜优劣论，先杜后李故尔。”黄鲁直云：“吾友黄介读李杜优劣论曰，论文正不当如此，予以为知言。”）蚍蜉撼大树，（蚍蜉音毗浮。）可笑不自量。伊我生其后，举颈遥相望。夜梦多见之，昼思反微茫。徒观斧凿痕，不瞩治水航。想当施手时，巨刃磨天扬。垠崖划崩豁，乾坤摆雷良。（垠，方作根。摆一作罢。良，首郎切。左思《吴都赋》曰：“{艹拉}扌雷良。”良，磕石声。郭璞《江赋》：“巴东之峡，夏禹疏凿，绝岸万丈，壁立霞驳。”又云：“&lt;谷敢&gt;如地裂，豁若天开，触曲崖以萦绕，骇崩浪而相。”诗意谓李、杜文章，如禹疏凿江峡，虽有迹可寻，而当时运量之巧，则今不可得而睹矣。）惟此两夫子，家居率荒凉。帝欲长吟哦，故遣起且僵。翦翎送笼中，（祢衡《鹦鹉赋》：“闲以雕笼，翦其翅羽。”）使看百鸟翔。平生千万篇，金薤垂琳琅。（《书》：“厥贡惟球琳琅”。萧子良古今篆隶书体有金错书，倒薤书，详见《岣嵝山》诗。）仙官敕六丁，（《道书》：“阳官六甲，阴官六丁。”谓六甲中丁神也。）雷电下取将。（《异人记》云：“上元中，台州道士王远知善《易》，知人死生祸福，作《易总》十五卷。一日雷雨云雾中，一老人语远知曰：‘所泄者书何在？上帝命吾摄六丁雷电追取。’”）流落人间者，（流或作留。孔毅父尝曰：“《汉·霍去病传》：‘诸将留落不偶。’今世俗皆作流落，如江总诗：‘流落今如此。’少陵诗：‘流落意无穷。’皆只作流落字。盖留谓迟留，流谓飘流，自不可拘以一义也。”）太山一豪芒。（豪，方作毫，云：李本作豪。按《孟子》《庄子》“秋豪之末”，班固《答宾戏》“锐思豪芒之内”，字皆作豪。然《楚辞》：“秋毫微而见容。”王逸曰：“锐毛为毫。”是毫字通。今按：毫，俗字，当作豪为正。）我愿生两翅，（一作愿生两翅翎。）捕逐出八荒。精诚忽交通，百怪入我肠。刺手拔鲸牙，（刺，刃之也。）举瓢酌天浆。（魏道辅云：“高至于酌天浆，幽至于拔鲸牙，其思赜深远如此，讵止于曹、刘、沈、宋之间耶？”）腾身跨汗漫，（《淮南子》：“若士与汗漫期于九垓之上。”）不著织女襄。（《诗》：“彼纤女，终日七襄。”襄，驾也。或作相，非是。著，陟略切。）顾语地上友，经营无太忙。乞君飞霞佩，（乞音气，《后汉》：“乞杨生师。”）与我高颉颃。（《诗》：“颉之颃之。”飞而上曰颉，下曰颃。颉，明结切。颃音航。）   
　　【卢郎中云夫寄示送盘谷子诗两章歌以和之】   
　　（两或作二，卢郎中，汀也。盘谷在孟州济源县太行山之南，李愿居之，因号盘谷子。贞元十七年，公送李愿归盘谷有序，此诗元和七年冬长安作，详诗意可见。又云“十年蠢蠢随朝行”。盖自贞元十九年癸未，为御史登朝，至元和七年壬辰，为十年矣。东坡云：“退之寻常诗，自谓不逮老杜，此诗独不减子美”云。）   
　　昔寻李愿向盘谷，正见高崖巨壁争开张。是时新晴天井溢，（天井，关名，在太行山上。《水经》曰：“天井溪出天井关，北流注白水，世谓之北流泉。”）谁把长剑倚太行。（水自天井倾泻而下，如长剑之倚山。宋玉曰：“长剑耿介倚天外。”行音航。）冲风吹破落天外，（破或作波，非是。《楚辞》：“冲风起兮水扬波”。）飞雨白日洒洛阳。东蹈燕川食旷野，（燕川，地名。）有馈木蕨芽满筐。马头溪深不可厉，（《诗·邶风》：“深则厉，浅则揭”。注云：以衣涉水为厉。马头，溪名。）借车载过水入箱。平沙绿浪榜方口，（榜音谤，进船。《楚辞·九怀》“榜舫兮不流”。方口与前所谓燕川，皆盘谷旁近小地名。公《盆池》诗：“恰如方口钓鱼时。”亦其地也。）雁鸭飞起穿垂杨。穷探极览颇恣横，（探音贪。）物外日月本不忙。归不辛苦欲谁为？坐令再往之计堕眇茫。（或作渺茫。）闭门长安三日雪，推书扑笔歌慨慷。（推，或作堆。魏武帝曰：“慨当以慷，忧思难忘。”《选》：“中矫厉而慷慨。”抑扬意气也。推，他回切。扑，弼角切。慷音康。）旁无壮士遣属和，远忆卢老诗颠狂。开缄忽睹送归作，字向纸上皆轩昂。又知李侯意不顾，方冬独入崔嵬藏。（《诗》：“陟彼崔嵬。”）我今进退几时决，十年蠢蠢随朝行。家请官供不报答，无异雀鼠偷太仓。行抽手版付丞相，（手版，见前篇《赠张籍》诗注。）不待弹劾还耕桑。（还或作归。）   
　　【寄皇甫】   
　　（字持正，睦州新安人，诗故云睦州吏。）   
　　敲门惊昼睡，问报睦州吏。（睦或作乃。）手把一封书，上有皇甫字。拆书放床头，涕与泪垂四。（或作泗，今从唐本及范、谢校本云。董令升编《严陵集》，亦定作四。垂四盖以涕与泪分言之，犹《石鼓歌》所谓“对此涕泪双滂沱”也。）昏昏还就枕，惘惘梦相值。悲哉无奇术，安得生两翅！   
　　【病中赠张十八】   
　　（张十八，籍也。贞元十四年，公佐汴州，籍为公所荐送，明年登第。又明年居丧，服除，补太常寺太祝。此诗谓“抱能未施邦”，岂籍未第时作，或既第而未仕时乎？欧阳尝评此诗，见《此日足可惜》注。）   
　　中虚得暴下，避冷卧北窗。不蹋晓鼓朝，安眠听逄逄。（诸本作逢逢，蜀本，音部江切，字当作逄。今按：潮本作逢。盖逢从，逄从┭，音义各异。然古书如逢蒙、逢丑父、关龙逢，字皆只作逢，而音蒲江反。疑逢有蒲红一音，而音蒲江者，由蒲红而孳也，当考。）籍也处闾里，抱能未施邦。文章自娱戏，金石日击撞。龙文百斛鼎，笔力可独扛。（《史记》：“秦武王与孟说举龙文之鼎。”扛音江。）谈舌久不掉，（张仪掉三寸舌。掉，徒吊切。）非君亮谁双。（亮或作谅。）扶几导之言，（几或作机。）曲节初。（此字从手，或作枞，枞从木。从手者，《博雅》云“撞也”。《子虚赋》“金鼓”。从木者，自木名也。）半涂喜开凿，派别失大江。吾欲盈其气，不令见麾幢。牛羊满田野，解旆束空杠。倾樽与斟酌，四壁堆[B124]缸。玄帷隔雪风，照炉钉明有。（《选·西都赋》：“金有衔璧。”注谓灯也。钉音定，又音订。有音江。）夜阑纵捭阖，（《鬼谷子》有《捭阖篇》。捭音摆。）哆口疏眉。（哆，昌者切。）势侔高阳翁，坐约齐横降。（郦食其，高阳人。田横立田广为齐王，身相之，以拒汉。高帝使食其说横，凭轼下齐七十余城。降，胡江切。）连日挟所有，形躯顿肛。（上匹江切，下许江切。）将归乃徐谓，（将归，方作归将，云“远于将之’，《毛传》“将，行也”。故古人以送将归为三事焉。今按：《楚辞》言秋之可悲，如在远行之处，而登山临水以送欲归之人，愈觉羁旅之牢落，故其意象惨戚而无聊耳。将字与《诗》，文同字异，安得强为一说，而谓送将归为三事乎？必为三事而可颠倒言之，则《楚辞》之与此诗，皆不复成文理矣。）子言得无ζ。（《管子》：“四民杂处，则其言ζ。”注：ζ，乱也。ζ音。）回军与角逐。（军或作君，非是。）所树收穷庞。（《史记》：“孙膑困庞涓，伏兵马陵道左，斫大树白而书之曰：‘庞涓死于此树之下。’”公始也扶机导籍使之言，且匿其麾幢，解旆束扛而示之弱。籍乃纵其捭阖，如郦生之下齐。既连日挟其所有，躯病语ζ，乃为公败，是犹孙膑之收庞涓也。庞，皮江切。）雌声吐款要，酒壶缀羊腔。君乃昆仑渠，籍乃岭头泷。譬如蚁垤微，讵可陵崆[QUXU]。（或作崆ヴ。字见《南都赋》曰：“其山则崆[QUXU]葛々。”蜀本苦江、五江二切。今本作ヴ，字书未见。）幸愿终赐之，（一作愿终赐之教。）斩拔与舂。（音蘖。亻面，株江切。）从此识归处，东流水淙淙。（籍既为公所败，乃自以为领头之泷，不足以方昆仑之渠；蚁蛭之微，不足以陵崆[QUXU]之山，愿终受教于公，而公所以导其所归也。淙，土江切。）   
　　【杂诗】   
　　（《文选》王粲、曹植皆有杂诗，李善谓“遇物即言，不拘流例”是也。或作《杂言》，非。此诗乃《离骚经》所谓离俗远逝，道夫昆仑，已而临睨旧乡，曰：“国无人莫我知兮，又何怀乎故都？”盖此意云。）   
　　古史散左右，诗书置后前。岂殊蠹书虫，（蠹书或作书蠹。）生死文字间。古道自愚，（陟降切，或作戆，或作蠢。）古言自包缠。当今固殊古，谁与为欣欢？独携无言子，共升昆仑颠。长风飘襟裾，遂起飞高圆。下视禹九州，（禹或作寓。）一尘集豪端。遨嬉未云乐，下已亿万年。向者夸夺子，万坟厌其巅。惜哉抱所见，白黑未及分。慷慨为悲咤，（陟驾切。）泪如九河翻。指摘相告语，虽还今谁亲？翩然下大荒，被发骑骐ら。（或作麒麟，古书如《战国策》，多用骐ら字，其义一也。东坡为公《潮州庙碑》终篇实取此意。）   
　　【寄崔二十六立之】   
　　（贞元四年，侍郎刘太真知举，放进士三十六人，立之中第。公尝为立之作《蓝田县丞壁记》，元和十年也。记所载立之战艺出人，及言事黜官，皆与诗意合。又有《赠立之》诗，乃在元和元年。而此云“别来就十年”，盖自元年后方相别，至是作诗为寄，亦当在元和十年也。）   
　　西城员外丞，（西城，谓蓝田。元和初，立之以前大理评事，言事黜官，再转为蓝田县丞。）心迹两屈奇。（谢灵运诗：“心迹双寂寞。”屈或作崛，或作倔。《淮南子》：“圣人无屈奇之服。”高诱曰：“屈短奇长也，言服之不中。”《汉·广川王》、《扬雄传》，《选·西征赋》，皆只用屈奇字。今按：《汉书·注》：“屈，奇异也，其勿反。”）往岁战词赋，不将势力随。下驴入省门，（唐进士皆骑驴，少陵诗有“骑驴三十载，旅食京华春”。公与孟东野诗亦曰：“骑驴到京国，欲和薰风琴。”）左右惊纷披。（纷或作分。）傲兀坐试席，（陶靖节诗：“兀傲差若颖。”王维诗：“兀傲迷东西。”惟公与李义山诗“傲殆逐戎旃”，皆作傲殆字用。）深丛见孤罴。文如翻水成，初不用意为。四座各低面，（一作回。）不敢捩眼窥。（捩音列，拗也。《苕溪诗话》云：音丽，琵琶拨也，谓左右窥。）升阶揖侍郎，归舍日未欹。佳句喧众口，考官敢瑕疵？（或作，避重韵而误改也。）连年收科第，若摘颔底髭。回首卿相位，通途无佗歧。（途或作逵，或作达。）岂论校书郎，袍笏光参差。童稚见称说，祝身得如斯。侪辈妒且热，喘如竹筒吹。老妇愿嫁女，约不论财赀。（约不或作不约，赀或作资，亦避重韵之误。此诗用二疵字，二斯字，不独此也。）老翁不量分，累月笞其儿。搅搅争附托，（搅搅或作扰扰。）无人角雄雌。由来人间事，翻覆不可知。安有巢中っ，（音寇。《选·陈琳檄文》：“譬犹っ卵，始生翰毛，而便陆梁放肆。”）插翅飞天陲。（陲，边也。《左氏》：“虔刘我边陲”。音垂。）驹は著爪牙，（は音迷。著音灼。）猛虎借与皮。汝头有缰系，汝脚有索縻。陷身泥沟间，谁复禀指。不脱吏部选，可见偶与奇。（古人以遇合为耦，不遇为奇。偶与耦通用，《霍去病传》：“诸将当留落不耦。”《李广传》：“卫青阴受上指，以为李广数奇。”颜曰：“言广命只，不耦合也。”奇，居宜切。）又作朝士贬，得非命所旅。客居京城中，十日营一炊。逼迫走巴蛮，（鲍明远诗：“逼迫聚离散。”）恩爱座上离。昨来汉水头，始得完孤羁。桁挂新衣裳，（周庾信《对烛赋》：“灯前桁衣疑不亮。”桁音行，又下浪切。）盎弃食残糜。苟无饥寒苦，那用分高卑。怜我还好古，宦途同险。（虚宜切。）每旬遗我书，（遗，以醉切。）竟岁无差池。（《左传》：“何敢差池。”差，楚宜切。）新篇奚其思，风幡肆逶迤。（幡或作燔。）又论诸毛功，劈水看蛟螭。（劈或作擘。）雷电生ㄦ，（ㄦ音闪，音释。二字或从日，说见《永贞行》。）角鬣相撑披。（或作枝，亦以重韵而误改也。）属我感穷景，抱华不能ゼ。（蜀本作把笔不能ゼ。不能或作能不。方从杭本云：“班固《答宾戏》‘ゼ藻如春华’。盖公得崔诗，正当冬月，故感穷景而不能ゼ发其春华耳。上文诸毛乃谓笔也。既隐其词，则此不应又直言之，故作把笔者，亦非也。”今按：方本及说皆是，但其词有未足者，故今略为补之。论诸毛功必是为《毛颖传》而发，但蜀本之误，不待以此为辨而自明耳。）倡来和相报，愧叹俾我疵。又寄百尺彩，绯红相盛衰。巧能喻其诚，（巧或作功，方从唐、蜀本云：“《列子》：“矜巧能，修名誉。”今按：巧能喻其诚，言崔遗我书，并新篇彩帛，巧于能达其意，犹言工于某事云尔，非以巧能为二字相连，如《列子》之意也。方说误矣。）深浅抽肝脾。（鲍明远诗：“肝心尽崩抽。”）开展放我侧，方餐涕垂匙。朋交日凋谢，存者逐利移。子宁独迷误，缀缀意益弥。举头庭树豁，（头或作颈。）狂飚卷寒曦。迢递山水隔，何由应埙篪。（《诗·何人斯》：“伯氏吹埙，仲氏吹篪。”注：土曰埙，竹曰篪。）别来就十年，君马记骊。（《诗》“骊是骖。”注云：黄马黑喙曰。《说文》：“骊，马深黑色。”音瓜。骊音离。）长女当及事，谁助出缡。诸男皆秀朗，几能守家规。文字锐气在，辉辉见旌麾。摧肠与戚容，（或作居，或作眉。居当为容字之讹也，眉特以意定耳。戚作蹙亦通，《孟子》“其容有蹙。”）能复持酒卮。我虽未耋老，（僖公九年《左氏》：“伯舅耋老，无下拜。”耋，谓年七十也。）发秃骨力羸。所余十九齿，飘尽浮危。玄花著两眼，视物隔。（上所宜切，下吕支切。方云：“离，毛羽初生貌，字本《海赋》。然离字字书无从衣者，惟王维诗有独立何。嵇康《琴赋》作离，《古乐府》作离。陆羽《茶经》作{丽}，义皆通。今此作，岂古连绵字或可倒用。不然字自入韵，岂传者误耶。姚令威曰：唐本作视物剧隔，不知谢本何以不出。”今按：所见谢本实校作剧隔，下注澄字，然义亦未通，恐当作视剧隔。物字乃剧字之讹，而又重出，遂去字，以就五言耳，然亦无据。不如且从方说，徐更参考。）燕席谢不诣，游鞍悬莫骑。敦敦凭书案，（敦敦或作孜孜，今从阁、杭本作敦，音都回切。）譬彼鸟黏&lt;黍离&gt;。（丑知切，用以黏鸟。宋《幽明录》：“多买&lt;黍离&gt;以涂壁。”）且吾闻之师，不以物自隳。（自一作相。）孤豚眠粪壤，（眠一作服，或作伏。）不慕太庙牺。（《庄子》：“或聘于庄子，应其使曰：‘子见夫牺牛乎，衣以文绮，食以萏菽，及其牵而入于太庙，虽欲为孤豚，其可得乎？’”）君看一时人，几辈先腾驰。过半黑头死，阴虫食枯&lt;骨此&gt;。（&lt;骨此&gt;，残骨，音疵。）欢华不满眼，（欢或作权。）咎责塞两仪。（魏人章疏云，福不盈眦，祸将溢世。退之则曰：“欢华不满眼，咎责塞两仪。”盖工于前也。）观名计之利，（或作实。今按：此句难晓，窃意计犹校也，言观其所得之虚名，而校之以实利，不足相补也。）讵足相陪裨。仁者耻贪冒，受禄量所宜。无能食国惠，岂异哀癃罢。（《史记》：“臣不幸有罢癃之病。”上音隆，下音皮。）久欲辞谢去，休令众睢睢。（《说文》：“睢，仰视也。”《汉·五行志》：“万众睢睢，惊怪连日。”）况又婴疹疾，（又或作自。《选》：“思百忧而自疹。”注：疹，疾也。《集韵》：“疹&lt;疒尔&gt;三字通用。”丑刃切。）宁保躯不赀。（《后汉书》：“不足以偿不赀之身。”赀，即移切。）不能前死罢，内实惭神祗。旧籍在东都，茅屋枳棘篱。还归非无指，灞渭扬春冫斯。（流冰为冫斯，从水非。《离骚·九歌》：“流冫斯纷兮将来下。”）生兮耕吾疆，死也埋吾陂。（也一作兮。）文书自传道，不仗史笔垂。（不或作奚，《选·典论》：“古之作者寄身于翰墨，见意于篇籍，不假良史之辞。”）夫子固吾党，新恩释衔羁。去来伊洛上，相待安え。（《尔雅》：“鱼罟谓之え。”江东呼小笼为。《诗》：“施畈え。”鱼网也。，亦取鱼器。上音孤，下音插。）我有双饮&lt;角戋&gt;，其银得朱提。（朱提，汉县名，属犍为郡，县有朱提山出银纲。汉朱提银八两为一流，直一千五百八十，他银一流直一千，是为银货二品。朱音殊，提音时。）黄金涂物象，雕镌妙工亻垂。（《庄子》：“工亻垂旋而盖规矩。”注云：亻垂，尧时巧人也。音垂。）乃令千里鲸，幺麽微螽斯。（班彪曰：“幺麽不及数子”。《诗·螽斯》注：蚣胥也，蝗类，以股鸣。言工人之巧，能使千里鲸鱼小如螽斯也。麽，忙果切。螽，之中切。）犹能争明月，摆掉出渺イ。（渺イ，大水貌。《选》：“渺イ氵炭漫”。上弭沼切，下音眉。）野草花叶细，不辩ペべご。（《离骚》：“经ペべご以盈室。”王逸注：ペ音咨，蒺藜也；べ音绿，王刍也；ご音施，耳也。）绵绵相纠结，状似环城陴。（音脾，城上垣也。）四隅芙蓉树，擢艳皆猗猗。鲸以兴君身，（或作兴居状，或作状兴居，皆非是。荆公本作状君身近之，唐本作兴君身，乃得其正。盖兴犹比也，君指崔立之而言。）失所逢百罹。（《诗》“逢此百罹”，百忧也。）月以喻夫道，亻黾亻免莫亏。（莫或作其。）草木明覆载，妍丑齐荣萎。（丑或作臭。）愿君恒御之，行止杂燧Δ。（杂或作亲，或作新，皆非是。但洪本云：“澄作杂。燧Δ，见《内则》，言当常御此&lt;角戋&gt;，杂于所佩燧Δ之间也”。此乃得之。）异日期对举，当如合分支。（《通鉴》：“元魏熙平元年，立法，在军有功者，行台给券，当中竖裂。一支给勋人，一支送门下，以防伪巧。”今人亦谓析产符契为分支帐，即此义也。公以双&lt;角戋&gt;之一赠崔，故末句如此。）   
　　【月蚀诗效玉川子作】   
　　（李本无诗字。或谓馆中本效作删，汪彦章本同。陈齐之曰：“退之《效玉川子月蚀诗》，乃删卢仝冗语耳，非效玉川也。韩虽法度森严，便无卢仝豪放之气。”）   
　　元和庚寅斗插子，月十四日三更中。（四或作五，此元和五年十一月十四日夜也，作五非是。）森森万木夜僵立，（森森或作临临，殊无义理。按：卢诗乃作森森，盖自森转而为林，自林转而为临也。今改作森。）寒气顽无风。（《选·西京赋》：“巨灵。”，平秘切；，虚器切。，诸本作，或作。方云卢诗虽作，然公多不用。卢本语用力貌，，壮大貌。《诗传》不醉而怒谓之，其义尤长。今按：诸本不同，未知孰是，姑两存之。）月形如白盘，（李白诗：“少时不识月，唤作白玉盘。”）完完上天东。（诸本作貌貌，或作，今从杭、范、荆公本作完。今按：完字说见《酬卢云夫望秋》诗，洪本亦云：“古书完多误作”，此又转写为貌耳。）忽然有物来敢之，不知是何虫？如何至神物，遭此狼狈凶。（《神异经》“狈无前足，附狼而行”。《选》：“亦狼狈而可ê。”狈音贝。）星如撒沙出，攒集争强雄。（撒，方作扌杀云：“侧手击也，卢诗作撒，今本从之，非也。”今按：侧手击沙，于义不通。公于卢语固有损益，然改此字却无文理，当只作撒。）油灯不照席，是夕吐焰如长虹。（如长或作长如。）玉川子，涕泗下，中庭独行。（独下或有自字。）念此日月者，为天之眼睛。此犹不自保，吾道何由行。尝闻古老言，疑是虾蟆精。径圆千里纳女腹，（《白虎通》曰：“日月径千里。”）何处养女百丑形。杷沙脚手钝，（杷或作爬，音义同。）谁使女解缘青冥。黄帝有四目，（诸本黄作皇，方从杭本云：《帝王世纪》，谓黄帝用力牧、常先等，分掌四方，各如己视，故号黄帝四目。一曰李贤《后汉注》：汉人书黄多作皇。皇字亦通。洪以皇帝为尧，则非也。）帝舜重其明。（《淮南子》曰：“舜二瞳子，是谓重明。”）今天只两目，何故许食使偏盲。尧呼大水浸十日，（十日事见《淮南子》。）不惜万国赤子鱼头生。女于此时若食日，虽食八九无名。（或作馋。）赤龙黑鸟烧口热，（黑鸟未详，或谓日中三足乌也，鸟一作乌。）翎鬣倒侧相搪撑。婪酣大肚遭一饱，（《楚辞》：“众皆竞进以贪婪。”注：爱财曰贪，爱食曰婪。婪与忄林同，卢含切。）饥肠彻死无由鸣。后时食月罪当死，天罗磕匝何处逃女形。（磕匝，或作&lt;匚盍&gt;匝。磕或作&lt;合勹&gt;，或作&lt;厂盍&gt;。或无女字。）玉川子立于庭而言曰：地行贱臣仝，（或作今。汪本云：同字当句断，亦与卢诗合。）再拜敢告上天公。（上天或作天上。）臣有一寸刃，可刳凶蟆肠。无梯可上天，天阶无由有臣踪。寄笺东南风，天门西北祈风通。丁宁附耳莫漏泄，薄命正值飞廉慵。（《吕氏春秋》云：“风师曰飞廉。”《汉书音义》云：“飞廉能致风。”）东方青色龙，牙角何呀呀。从官百余座，（此下或有从应二字，荆公删去。）嚼啜烦官家。月蚀汝不知，安用为龙窟天河赤鸟司南方，尾秃翅&lt;角者&gt;沙。（&lt;角者&gt;或作&lt;角屠&gt;，陟加切，角上张也。字亦作&lt;角奢&gt;，作&lt;角屠&gt;讹。）月蚀于汝头，汝口开呀呀。（或作&lt;齿牙&gt;々，齿不正也。音牙，与开口义不合，此当音呼加切。《唐韵》“呀，张口貌也”。今详或改此字，亦避重韵而误也。）虾蟆掠汝两吻过，忍学省事不以汝觜啄虾蟆。於菟蹲于西，（《左氏》：“楚人谓虎为於菟”。於音乌，菟音徒，蹲音存。）旗旄卫毵{沙毛}。（上音参，下音沙。）既从白帝祠，又食于礻昔礼有加。（《礼记》：“天子大蜡八。迎虎，谓其食田豕。”礻昔，助驾切，亦作蜡。）忍令月被恶物食，枉于汝口插齿牙。乌龟怯奸怕寒，缩颈以壳自遮，终令夸蛾抉女出，（《列子》：“帝命夸娥氏二子负二山。”注：夸娥，盖有神力者也。蛾或作娥，今从《列子》校。抉或作扶，非是。）卜师烧锥钻灼满板如星罗。此外内外官，（《汉·天文志》：“经星常宿中外官百一十八名，七百八十三星。”）琐细不足科。臣请悉扫除，慎勿许语令啾哗。并光全耀归我月，盲眼镜净无纤瑕。（全或作金，瑕或作霞，皆非是。）弊蛙拘送主府官，（弊或作毙。今按：弊蛙，犹卓茂言敝人也。不然，则当改从毙字。盖此时蛙虽未毙，而其罪已当死矣。）帝箸下腹尝其皤。（或作蹯。皤，腹下白处也，蹯，足也，当作皤。《左氏》宣公二年：“皤其腹。”皤音婆。）依前使兔操杵臼，玉阶桂树闲婆娑。（《酉阳杂俎》：“月中有桂，高五百丈。”）恒娥还宫室，（方作堂。）太阳有室家。（《礼记》：“君之与后，犹日之与月。”盖室家之义也。）天虽高，耳属地，感臣赤心，使臣知意。（臣知或作知臣。今按：下文云“虽无明言，潜喻厥旨”，则此句乃谓天感悟臣心，使臣默知天意耳。诸本多作使知臣意，非是。其下所云“有气有形”，以下即天意也。）虽无明言，潜喻厥旨。（明或作口。）有气有形，皆吾赤子。虽忿大伤，忍杀孩稚？（大或作天。）还女月明，安行于次。尽释众罪，以蛙磔死。（磔音责。方云：“卢诗《新史》以为讥元和逆党，然稽之岁月不合。盖元和初宦官已横恣，故讥之，非为逆党也。”今按：卢、韩二诗，必有所为而作，但未有以见其所指为何人何事耳。《新史》固谬，方说恐亦未必然也。）1111　　【孟生诗】   
　　（诸本孟下有先字。此诗以篇首二字为题，作孟先生非。《东野志》云：“年几五十，始以尊夫人命来京师从进士试。”而《登科记》，东野及第，在贞元十二年。此诗未第前作，以其下第，送之谒张建封于徐也。贞元四年，建封镇徐州，李习之常以书荐东野，有曰：“郊将为他人所得，而大有立于世。与其短命而死，皆不可知。二者将有一于郊，佗日为执事惜之。”其后韦庄请追赠不及第人，郊在其中。而《摭言》谓庄以郊为不第者为误，且曰：“郊贞元十二年及第，佐徐州幕卒。”则东野果为建封所用矣。今考《新、旧史》，及公所志东野墓，尝佐郑余庆于东都。余庆镇兴元，奏为从事，辟书下而卒，未尝佐徐也。《摭言》误耶？将用之未及，而为余庆所得耶？卒如习之所料耶？按史，建封卒以贞元十六年，而东野后建封十四年卒。或者建封将用之，未及而已卒，亦未可知也。时东野亦有《答韩愈李观别因献张徐州》诗，有“富别愁在颜，贫别愁销骨”云云。）   
　　孟生江海士，（生一作郊。）古貌又古心。尝读古人书，谓言古犹今。（尝或作常。）作诗三百首，默咸池音。（《庄子》：“黄帝之乐曰咸池。”诸本作冥，李习之与张建封书引公此语，亦用字。）骑驴到京国，欲和薰风琴。（《家语》曰：“舜弹五弦之琴，曰南风之薰兮。”）岂识天子居，九重郁沉沉。（王维《哀词》：“连金华与玉堂兮，宫阁郁其沉沉”。）一门百夫守，无籍不可寻。（籍者为二尺竹牒，记其年纪名字物色，县之宫门，按省相应，乃得入也。）晶光荡相射，（《前汉》：“太阳之晶。”晶，亦光也。射，食亦切。）旗戟翩以森。迁延乍却走，（《汉·王商》：“单于仰视，迁延却退。”）惊怪靡自任。（如林切。）举头看白日，泣涕下沾襟。来游公卿，（竭音揭。）莫肯低华簪。谅非轩冕族，应对多差参。（《艺苑雌黄》云：“古诗押韵，或有语颠倒，而理无害者，如退之以参差为差参，以玲珑为珑玲是也。”《汉皋诗话》云：“韩愈、孟郊辈才豪，故有湖江白红慨慷之句，后人亦难仿效。”）萍蓬风波急，桑榆日月侵。奈何从进士，此路转岖。（王褒《洞箫赋》：“岖岿崎。”音区钦。）异质忌处群，孤芳难寄林。（颜延年《吊屈原文》：“物忌坚芳，人讳明洁。”太白诗：“群沙秽明珠，众草凌孤芳。”）谁怜松桂性，竞爱桃李阴。朝悲辞树叶，夕感归巢禽。顾我多慷慨，穷檐时见临。（檐或作阎，考《荀子》、《史记·子贡传》，阎字为正。）清宵静相对，发白聆苦吟。（聆或作耻，或作怜。）采兰起幽念，（束《南陔》诗：“言采其兰。”采兰，言念亲思归也。起或作赴。）眇然望东南。（望或作思。）秦吴修且阻，（秦，长安。吴，东野所居。）两地无数金。我论徐方牧，（张建封也。方一作州。）好古天下钦。竹实凤所食，（《诗义疏》曰：“凤非梧桐不栖，非竹实不食。”）德馨神所歆。（《书》：“黍稷非馨，明德惟馨。”）求观众丘小，必上泰山岑。（《孟子》：“孔子登太山而小天下。”岑，锄簪切。）求观众流细，必泛沧溟深。（《孟子》：“观水有术，必观其澜。”竹实、德馨、泰山、沧溟，皆言建封也。溟或作海。）子其听我言，可以当所箴。既获则思返，无为久滞淫。卞和试三献，（《琴操》：“卞和得玉，献楚怀王，遭刖；献平王，又刖；平王之子立，复献之。中果有玉，封陵阳侯。”）期子在秋砧。   
　　【射训狐】   
　　（《唐·五行志》：“鸺留一名训狐。”或曰训狐其声，因以名之。此诗贞元中作。时德宗以强明自任，倚裴延龄、韦渠牟等，商天下事，自谓明，而卒陷不明。士之浮躁甘进者，争出其门。诗意端有所讽也。《梅圣俞集》有《拟韩吏部射训狐》诗，亦各有所寓意云耳。）   
　　有鸟夜飞名训狐，（名或作呼。）矜凶挟狡夸自呼。乘时阴黑止我屋，声势慷慨非常粗。安然大唤谁畏忌，（唤或作唳。曹子建《鹞雀赋》：“不肯首服，列颈大唤。”）造作百怪非无须。聚鬼征妖自朋扇，摆掉ㄆ桷颓涂。（桷或作角，《选》：“栾拱夭矫而交结。”《书》：“惟其涂茨。”摆，补买切。掉，徒吊切。音洎。）慈母抱儿怕入席，那暇更护鸡窠雏。我念乾坤德泰大，卵此恶物常勤劬。纵之岂即遽有害，斗柄行拄西南隅。谁谓停奸计尤剧？（尤或作犹。）意欲唐突羲和乌，（羲和，日御。《五经通义》：“日中有三足乌。”）侵更历漏气弥厉，何由侥幸休须臾。咨余往射岂得已，候女两眼张睢盱。（《列子》：“而睢睢，而盱盱。”上音虽，下香于切。）枭惊堕梁蛇走窦，（枭音绕。走一作入。）一夫斩颈群雏枯。（夫，馆本作矢，方云：“或谓矢何以能斩颈也？鲍明远诗‘黄间潜彀卢矢直，刎绣颈，碎锦翼’，诗人之语，顾随所用耳。”今按：方说有理。然以诗考之，似只是公亲往射，而枭惊堕梁，故佐之者得以刀斩其颈耳。不必改字强说也。）   
　　【将归赠孟东野房蜀客】   
　　（蜀客，名次卿。）   
　　君门不可入，势利互相推。借问读书客，胡为在京师？举头未能对，闭眼聊自思。倏忽十六年，终朝苦寒饥。宦途竟寥落，鬓发坐差池。（晋陶侃曰：“老子婆娑，正坐君辈。”坐字原此也。坐或作生。）颍水清且寂，箕山坦而夷。（嵇康《高士传》曰：“许由字武仲，尧舜欲让以天下，由乃遁耕于中岳颍水之阳，箕山之下。”此即公《祭老成文》云“当求数顷之田于箕、颍之上”之意也。）如今便当去，咄咄无自疑。（《后汉》：“咄咄子陵。”《晋史》：“殷浩为温所废，终日书空作‘咄咄怪事’四字。”疑或作痴，亦通。一作女无痴，则误矣。）   
　　【答孟郊】   
　　（《东野集》有别公诗，此篇疑公所以答也。公贞元十二年七月，佐董晋于汴州。）   
　　规模背时利，（模或作谟，或作谋。）文字觑天巧。（此效东野。《酬樊宗师》云：“梁惟西南屏，山厉水刻屈。”此效宗师。鲁直云：“子瞻诗妙一世，乃云效庭坚体。”盖退之戏效孟郊、樊宗师之比，以文滑稽尔。觑，七虑切。）人皆余酒肉，子独不得饱。才春思已乱，始秋悲又搅。（古巧切。）朝餐动及午，夜讽恒至卯。名声暂膻腥，肠肚镇煎刍。（初爪切。杭本刍作舀，俗字也。）古心虽自鞭，（鞭字盖《庄子》“从其后而鞭之”者也。）世路终难拗。（张衡《浑仪》“拗去其半”。於绞切。）弱拒喜张臂，猛拿闲缩爪。见倒谁肯扶，从嗔我须&lt;齿交&gt;。（《选》“口&lt;齿交&gt;霜刃”。此联公志子厚墓所谓“落陷阱，不一引手救，反挤之，又下石焉”者是也。&lt;齿交&gt;，五巧切。）   
　　【从仕】   
　　（贞元十七年，公始从调京师。）   
　　居闲食不足，从仕力难任。两事皆害性，一生恒苦心。黄昏归私室，惆怅起叹音。（惆一作怊。）弃置人间世，（或作事。汉张子房：愿弃人间事，从赤松子游尔。）古来非独今。   
　　【短灯檠歌】   
　　（本或作灯檠。姚令威曰：古诗“灯檠昏鱼目”，读檠为去声。《集韵》：“檠，渠映切，有足，所以几物。”又檠音平声，榜也。非灯檠字。韩诗“墙角君看短檠弃”，亦误也。按：“灯檠昏鱼目”，乃唐彦谦诗，李商隐诗亦有“九枝灯檠夜珠圆”，是唐人固以去声读也。然白乐天诗有“铁檠移灯背”，自注曰：檠，去声读。则知唐人本二声通用。古檠只用檠字，晋宋诸人集尚可考。）   
　　长檠八尺空自长，短檠二尺便且光。黄帘绿幕朱户闭，风露气入秋堂凉。裁衣寄远泪眼暗，搔头频挑移近床。太学儒生东鲁客，二十辞家来射策。夜书细字缀语言，两目眵昏头雪白。（眵音蚩。）此时提携当案前，（携，方作挈。）看书到晓那能眠。一朝富贵还自恣，长檠高张照珠翠。（高张或作焰高，珠或作朱。）吁嗟世事无不然，墙角君看短檠弃。（苏诗有云：“免使韩公悲世事，白头还对短灯檠。”苏时谪于黄，其侄安节下第远来，故云。）   
　　【送刘师服】   
　　（公诗有《赠刘师服》，至是又有《送刘师服》。按：《石鼎联句》，元和七年十二月，道士轩辕弥明自衡山来，旧与刘师服进士衡湘中相识。将过太白，知师服在京，夜抵其居宿。则此诗与前《送进士刘师服东归》，其八年夏作欤？然考《登科记》，无有刘师服。集中又有刘师命者，岂其兄弟欤？）   
　　夏半阴气始，淅然云景秋。（淅或作晰，亦作，又作，明也。之世切。《高唐赋》“晰兮若姣姬，扬袂障日而望所思。”晰与同，故今本讹为淅也。今按：淅为淅沥凄凉之义，晰为明义，此诗上云阴气始，下云云景秋，则与晰义不相应，而宜为淅沥之意矣。盖由淅而误为晰，又因晰而转为也。）蝉声入客耳，惊起不可留。草草具盘馔，不待酒献酬。（待，方作持。）士生为名累，有似鱼中钩。（中，陟仲切，见一卷《赴江陵途中寄三学士》诗。）赍财入市卖，贵者恒难售。（汉宣帝每买饼，所从买家辄大雠。雠与售同。）岂不畏&lt;焦页&gt;。（《选》：“顾仆夫之&lt;焦页&gt;。”上音樵，下音悴。或作久憔悴。）为功忌中休。勉哉耘其业，以待岁晚收。   　    　          　    　 
●卷六·古诗六 
【符读书城南】 
　　（城南，公别墅，符，公之子。孟东野有《喜符郎》诗，有《游城南韩氏庄》之作。按：公墓铭及《登科记》，公之子曰昶，登长庆四年进士第，符岂昶之小字耶？元和十一年秋作。）   
　　木之就规矩，在梓匠轮舆。（《孟子·尽心》：“梓匠轮舆，能与人规矩，不能使人巧。”）人之能为人，由腹有诗书。诗书勤乃有，不勤腹空虚。欲知学之力，贤愚同一初。（同一或作一同，非是。）由其不能学，所入遂异闾。两家各生子，提孩巧相如。（提或作啼，非是。巧或作两。）少长聚嬉戏，（少读如多少之少，《汉·贾谊、匈奴、东平王传》三见，公此诗与刘统军、李虚中志亦三用。）不殊同队鱼。（山谷次韵高子勉有云，“忽作飞黄去，顿超同队鱼。”皆用公语也。）年至十二三，头角稍相疏；二十渐乖张，清沟映渠；三十骨骼成，（骼音格。《记》：掩骼埋。）乃一龙一猪。飞黄腾踏去，（《选》张景阳《七命》：“整顿云辂骖飞黄。”）不能顾蟾蜍。一为马前卒，鞭背生虫蛆；（鞭背或作背上，非是。）一为公与相，潭潭府中居。（陆唐老曰：“退之不绝吟六艺之文，不停披百家之编。招诸生立馆舍，敕励其行业之未至，而深戒其责望于有司，此岂有利心于吾道者。《佛骨》一疏，议论奋激，曾不以去就祸福回其操。《原道》一书，累千百言，攘斥异端，用力殆与孟轲氏等。退之所学所行，亦无愧矣。惟《符读书城南》一诗，乃骇目潭潭之居，掩鼻虫蛆之背，切切然饵其幼子以富贵利达之美，若有戾于向之所得者矣。”）问之何因尔？（或作耳。）学与不学欤。金璧虽重宝，费用难贮储。学问藏之身，身在则有余。（则或作即。）君子与小人，不系父母且。（《诗·巧言》：“悠悠昊天，曰父母且”。且，语助也。且，子鱼切。）不见公与相，起身自犁Θ。（阁本作“不见公与汝，幸免自犁Θ。”今按：阁本之谬，有如此者，它可尽信邪？）不见三公后，寒饥出无驴。（《荀子》：“虽王公大夫之子孙也，不能属于礼义，则归之庶人。庶人之子孙也，积文学，正身行，能属于礼义，则归之卿相士大夫。”）文章岂不贵，经训乃畲。（《易》：“不畲。”《尔雅》：“田一岁曰，三岁曰畲。”吕原明《杂记》云：“少陵诗云：‘文章一屑，于道未为尊。’文者载道之器，安得谓之屑，顾所用如何耳。韩退之诗曰，‘文章岂不贵，经训乃畲’，此说有可取焉。”畲音淄予。）潢潦无根源，（《左氏》：“潢污行潦之水。”潢，胡光切。潦音老。）朝满夕已除。人不通古今，（或作今古。）马牛而襟裾。行身陷不义，况望多名誉。（音欤。）时秋积雨霁，（方作开。）新凉入郊墟。灯火稍可亲，简编可卷舒。岂不旦夕念，为尔惜居诸。（居诸，谓日月。《诗》：“日居月诸。”）恩义有相夺，作诗劝踌躇。（鲁直尝书此诗，跋其后曰：或谓韩公当开后生以性命之学，不当诱之以富贵荣显。涪翁曰：“熙宁、元丰间大儒之过也，又何学焉？孔子曰：‘齐景公有马千驷，死之日，民无得而称焉。伯夷、叔齐饿于首阳之下，民到于今称之。’韩公之言，其于劝奖之功，异趋而同归也。”）   
　　【示爽】   
　　（《谱系》，公子侄无名爽者，疑为韩湘小字。湘登长庆三年进士第。）   
　　宣城去京国，里数逾三千。念汝欲别我，解装具盘筵。日昏不能散，起坐相引牵。冬夜岂不长，达旦灯烛然。座中悉亲故，谁肯舍汝眠。念汝将一身，西来曾几年？名科掩众俊，（名科或作科名。）州考居吏前。今从府公召，府公又时贤。时辈千百人，孰不谓汝妍。汝来江南近，里闾故依然。（汝来或作此来，故或作固。）昔日同戏儿，看汝立路边。人生但如此，（但或作得，）其实亦可怜。吾老世味薄，因循致留连。强颜班行内，（行，胡郎切。此诗当是知制诰时作。）何实非罪愆。才短难自力，惧终莫洗湔。（音笺。）临分不汝诳，有路即归田。   
　　【人日城南登高】   
　　（《荆楚岁时记》：“正月七日为人日”。董勋《问礼俗》：“正月一日为鸡，二日为狗，三日为猪，四日为羊，五日为牛，六日为马，七日为人。”城南，公别墅所在，以故新交子侄来为人日之集也。）   
　　初正候才兆，涉七气已弄。霭霭野浮阳，晖晖水披冻。圣朝身不废，佳节古所用。亲交既许来，子失亦可从。（失或作至。）盘蔬冬春杂，樽酒清浊共。令征前事为，（东汉贾景伯有《酒令》九篇，今不传。刘贡父云：“唐人饮酒，喜以令为罚，今人以丝管歌讴为令，即白傅所谓‘醉翻衤阑衫抛小令’是也。其举故事物色为令，即所谓‘令征前事为’是也。”令去声。）觞咏新诗送。扶杖凌圮，（或作址。）刺船犯枯葑。（《庄子》：“渔父言：吾去子矣。乃刺船而去。”葑，菰根，江东有葑田。梁庾肩吾诗：“墨米生菰葑。”刺，七亦切。葑，方用切。）恋池群鸭回，释峤孤云纵。人生本坦荡，（《论语》：“君子坦荡荡。”）谁使妄倥偬。（《楚辞》：“愁倥偬于山陆。”注，倥偬，犹困苦也。上音控，下音粽。）直指桃李阑，幽寻宁止重。（幽寻或作寻幽。）   
　　【病鸱】   
　　（《说文》：“鸱，鸢也。”鸟之贪恶者，其性好攫而善飞。公意盖有所讥也。）   
　　屋东恶水沟，有鸱堕鸣悲。青泥扌两翅，（扌或作淹，又作氵。）拍拍不得离。（《东方朔传》：“击之拍拍”。）群童叫相召，瓦砾争先之。计校生平事，杀却理亦宜。夺攘不愧耻，饱满盘天嬉。晴日占光景，高风送追随。（或作恣追飞。）遂凌紫凤群，肯顾鸿鹄卑。（遂或作拟，紫或作鸾，鸿鹄或作鹄雁。今按：紫鸿是假对。）今者运命穷，遭逢巧丸儿。中汝要害处，汝能不得施。于吾乃何有，不忍乘其危。丐汝将死命，（丐或作救，又作与。丐兄弟死命，《寇恂传》语。）浴以清水池。朝餐辍鱼肉，暝宿防狐狸。自知无以致，蒙德久犹疑。饱入深竹丛，饥来傍阶基。亮无责报心，（亮或作谅。）固以听所为。昨日有气力，飞跳弄藩篱。今晨忽径去，（径或作劲。）曾不报我知。侥幸非汝福，天衢汝休窥。京城事弹射，竖子岂易欺。勿讳泥坑辱，泥坑乃良规。（良或作汝，非是。）   
　　【华山女】   
　　街东街西讲佛经，撞钟吹螺闹宫庭。广张罪福资诱胁，听众狎恰排浮萍。（资或作恣。狎恰，唐人语，白乐天《樱桃》诗：“洽恰举头千万颗。”或作恰似，非是。）黄衣道士亦讲说，座下寥落如明星。华山女儿皆奉道，欲驱异教归仙灵。洗妆拭面著冠帔，白咽红颊长眉青。遂来升座演真诀，观门不许人开扃。不知谁人暗相报，訇然振动如雷霆。（訇音轰。）扫除众寺人迹绝，骅骝塞路连辎。（《后汉》“辎曜日。”音萍。）观中人满坐观外，后至无地无由听。抽钗脱钏解环佩，堆金叠玉光青荧。（诸本青作晶，字本《西都赋》。）天门贵人传诏召，六宫愿识师颜形。玉皇颔首许归去，乘龙驾鹤来青冥。豪家少年岂知道，来绕百匝脚不停。云窗雾阁事慌惚，重重翠幔深金屏。仙梯难攀俗缘重，浪凭青鸟通丁宁。（《汉武帝故事》：“七月七日，上于承华殿斋正中，忽有青鸟从西方来集。上问东方朔，朔曰：‘此西王母欲来。’有顷，王母至，有三青鸟如乌，夹侍王母旁。”诗意盖取此。青或作三云。三鸟王母使，见《山海经》、《楚辞·九叹》、江文通《杂诗》。今按：陶诗云三青鸟，则青字亦未为无据也。或怪公排斥佛老，不遗余力，而于华山女独假借如此，非也。此正讥其姿色假山灵以惑众，又讥时君不察，使失行妇人得入宫禁耳。观其卒章豪家少年，云窗雾阁，翠幔金屏，青鸟丁宁等语，亵慢甚矣，岂真以神仙处之哉！）
  </div>
  <div class="pagination">
   <a href="韩愈集_page4.html">
    上一页
   </a>
   <a href="韩愈集.html">
    1
   </a>
   <a href="韩愈集_page2.html">
    2
   </a>
   <a href="韩愈集_page3.html">
    3
   </a>
   <a href="韩愈集_page4.html">
    4
   </a>
   <span class="current-page">
    5
   </span>
   <a href="韩愈集_page6.html">
    6
   </a>
   <a href="韩愈集_page7.html">
    7
   </a>
   <a href="韩愈集_page8.html">
    8
   </a>
   <a href="韩愈集_page9.html">
    9
   </a>
   <a href="韩愈集_page10.html">
    10
   </a>
   <span>
    ...
   </span>
   <a href="韩愈集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
