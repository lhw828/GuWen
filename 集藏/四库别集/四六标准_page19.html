<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 19 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 19 页/共 28 页
  </h1>
  <div class="content">
   司臬罔功躐陞雉正【臬法也尚书汝陈时臬事】发函得教似是马曹【呉质书发函伸纸教犹令也张敞传使主簿持教又并编敞教王徽之传为车骑桓冲骑兵参军冲问卿署何曹对曰似是马曹又问管几马曰不知马何由知数又问马比死多少曰未知生焉知死东坡诗微官似马曹】归斯受之告者过也恭惟某官抱负甚伟扬厯益深酌别驾一杯之清【隋书循吏传赵轨河南洛阳人也少有行检为齐州别驾有能名在州四年考绩连最持节使者郃阳公梁子恭状上高祖嘉之征轨入朝父老相送者各挥涕曰别驾在官水火不与百姓交是以不敢以壶酒相送公清如水请酌一杯水奉饯轨受而饮之】试舂陵二三之防【山谷磨崖碑诗臣结舂陵二三防臣甫杜觞再拜诗安知忠臣痛至骨世上但赏琼琚词】伫观骥展防即雄飞【后汉书赵温字子柔为京兆郡丞叹曰丈夫当雄飞安能雌伏遂弃官去】某久觉龙钟又共鸠僝【竝见前】甲兵之问不至乃所愿闻【韩文钱谷甲兵之问不至于庙堂】山林之味更长奚其不去
　　代回黄通判【荦○亦代月湖】
　　题别驾之坐君子宜之【诗左之左之君子宜之右之右之君子有之】恋属车之尘老夫髦矣【司马相如传犯属车之清尘注尘谓行而起尘也左传老夫髦矣无能为也】鼎来邮问益仞隣光【鼎益卦名】恭惟某官早防名躔寖仪华路文章尔雅犹存元祐之故家【儒林传文章尔雅训辞深厚师古曰言诏辞雅正而深厚也】风采老成不减贞元之朝士【黄霸传风采不及丙魏于定国元稹诗屈指贞元旧朝士几人同见太和春】小淹骥展伫即雄飞某密托枌榆既凋蒲栁【竝见前】荣钧天之一饷续梦无多【史记扁鹊传我之帝所甚乐与百神游于钧天广乐九奏万舞不类三代之乐饷式谅切说文饟也一饷言不久韩诗虽得一饷乐李后主词梦里不知身是客一饷贪欢东坡诗钧天一饷梦中荣唐诗马上续残梦】及崦日之半规告归已决【释名晷规也如规画也谢灵运诗密林含余清延峰隠半规隋孟康咏日诗洛浦全开镜衡山半隠规山谷诗新月吐半规】小须驿召犹或郊迎
　　回李通判【铨】
　　叹峨峰之客子旧尝缀于金台【史记范睢传谒君得无与诸侯客子俱来乎曹丕诗弃置勿复陈客子常畏人徐陵诗关山三五月客子忆秦川杜诗客子入门日杲杲上谷郡图经金台在易水东南十八里傅毅述游赋出北蓟厯良乡登金台顾武阳选诗岂伊白璧赐将起黄金台李诗燕昭延郭隗遂筑黄金台又洒扫黄金台招邀广平客又如登黄金台遥谒紫霞仙又侍宴黄金台传觞青玉案又何人更扫黄金台杜诗扬眉义结黄金台又黄金台贮俊贤多罗隠诗百尺黄金郭隗台栁诗燕有黄金台逺致望诸君元周公谨癸辛杂志云郭隗史记止云筑宫而师事之初无台字而李白诗有何人为筑黄金台之语吴虎臣漫录以此为据按新序通鉴皆云为筑宫不言台也然李杜及栁子厚诗皆有黄金台之语唐人承用甚多不特本于白也又按唐皇甫松有登郭隗台诗梁任昉述异记云郭隗台在幽州故城中则实有此台矣孔文举论盛孝章书曰昭王筑台以尊郭隗然皆无黄金字鲍昭放歌行云岂伊白璧赐将起黄金台然则黄金之名始见于此】懐石林之主人今获依于玉树【世说魏明帝使后弟毛曽与夏侯共坐时人谓蒹葭倚玉树谢传如芝兰玉树欲使生于阶庭隋炀帝诗轻举金台上高防玉树墟】所愿拜一盂之水乃先飞五朶之云【竝见前】恭惟某官世载其英【蜀都赋江汉炳灵世载其英】学优则仕绳其祖武合薰班马之香【诗昭兹来许绳其祖武】裕乃父功宜踵韦平之躅【平淮西雅皇曰咨愬裕乃父功平当传汉兴唯韦平父子至丞相】况是一门叔父之贵【世说一门叔父则有阿大中郎详见前】新领三军元帅之权雪夜鹅鸣亦识西平之有子【李愬传夜半至悬瓠城雪甚城旁皆鵞鹜池愬令击之以乱军声平淮西雅蔡人率止唯西平有子】风声鹤唳倚须幼度之平戎【谢传字幼度淝水之防坚众奔溃闻风声鹤唳皆以为王师互见前】讵容全材更淹半刺式观挺挺之风烈【魏謩传赞详见前】克称衮衮之公侯【杜诗吾知徐公百不忧积善衮衮生公侯】时来为之【张嘉贞传宰相者时来即为岂能长据详见前】风斯下矣【庄子故九万里则风斯在下矣】某朅来通义【朅丘谒切发语辞吕氏春秋胶鬲见武王于鲔水曰西伯朅来无欺我也眉州唐天宝初为通义郡】正幸依仁【杜诗此邦今尚武何处且依仁】所恨五色之迷【东坡诗平生漫说古战塲过目终迷日五色】有负六王之毕【摭言崔偃试进士东都吴武陵谓偃曰公方为天子求竒才敢献所益因出袖中书读之乃杜牧阿房宫赋坐客皆惊武陵曰牧方试有司请以第一人处之偃谢已得其人至第五偃未应武陵勃然曰不尔宜以赋见还偃曰如教牧果异等】同姓同业也底劳叙元礼之通家三熏三沐之尚拟迎盖公而避舍【竝见前】
　　回绵州程通判【植○绵州已见】
　　化闼礼闱不隔公堂之雾【杜诗公堂宿雾披】廉泉逊水久暌缇屏之星【廉水在绵州彰明县北平地出泉宋书范柏年初见明帝因言及广州有贪泉帝问卿州有此水否对曰梁州唯有文川武乡廉泉让水又问卿宅在何处曰臣所居在廉让之间帝善之屏音丙通作箳车蔽当也车上竹席障尘者箳篂刺史车非特别驾今专用之别驾者误见后汉书孔恂传】伻来以书仆感且悚恭惟某官器资冲逺徳业硕肤崛然岷峨之高皜乎江汉之濯发硏游刃已知立解于千牛【竝见前】按辔徐驱亦觉坐空于万马【周亚夫传天子乃按辔徐行】不谓九垓之汗漫【淮南子吾与子汗漫游于九垓之上】尚从半刺之翺翔【杜诗半刺已翺翔】然富乐之山固有富乐之实【富乐山在巴西县东五里刘备自荆州入蜀刘璋延之于此山望见蜀之全盛饮酒乐甚故得富乐之名唐子西诗富乐之名谁所留建安年中刘豫州拥兵入蜀万貔貅孱璋送国来迎头军中酿酒椎千牛炙如巴山酒如涪酒酣握手登高丘极目紫芋蹲春畴富乐之名此其由君闻此说还信不当时兵起四十秋折屋不足供诛求生灵嗷嗷鼎中油山中胡为乃尔优想今富乐万倍刘端能容我逃穷愁山僧笑言客罢休】佐磊落之府正须磊落之人【杜诗緜州州府何磊落显庆年中越王作韩诗尔雅注虫鱼必非磊落人】岂有不之封侯【庄子宋人有善为不手之药客买其方百金以说吴王越有难吴王使之将冬与越人水战大败越人裂地而封之】而忘无蟹之监郡【东坡诗拟向君王乞符竹却忧无蟹有监州详见前】某罔功龙邸【谓荣州】洊试蟇津【谓眉州俱详见前】无以我公归兮试问萧朱之好【诗无以我公归兮无使我心悲兮萧育传少与陈咸朱博为友着闻当世往者有王阳贡禹故长安语曰萧朱结绶王贡弹冠言其相荐达也】事其大夫贤者尚修程李之风【灌夫传程李俱东西宫衞尉注李广为东宫程不识为西宫又今日斩头宂匈何知程李】
　　代回吴通判【昌裔】
　　对月半轮何不厌平分之破【李诗峨眉山月半轮秋东坡词风月平分破详见前】观风一道乃遽叨进寸之除【唐贞观八年分遣萧瑀李靖等巡省天下观风俗得失韩文寸进尺退卒无所成破除相对用建除体】感曳履以见临且鸣谦而加贲【履临谦贲四卦】恭惟某官清标山立【礼记山立时行】奥学渊停【石崇楚妃叹矫矫庄王渊停岳峙】濮阳朱丝之桐洗尽人间之筝笛【东坡听贤师琴诗归家且覔千斛水净洗从前筝笛耳东坡诗话欧阳公尝问仆琴诗何者最佳余以退之听颖师琴诗答之公言此诗固竒丽然自是听琵琶诗非琴诗国史补于頔令客弹琴其嫂知音曰三分中一分筝声二分琵琶全无琴韵唐段安节乐府杂录筝者蒙恬所造笛羌乐也傅琵琶赋序云世本不载作者故老云汉送乌孙公主念其行道思慕使知音者于马上作之史记黄帝使伶伦伐竹于昆谿斩而作笛吹之作凤鸣】豫章白羽之扇留为世上之舟航讵容蟇頥久淹骥足【见前】颇哀老子【马援传颇哀老子使得遨游】夙托年家【东坡诗通家不隔同年面】嘘枯吹生络绎寄声于员峤【郑太传孔公绪清谈高论嘘枯吹生络绎往来不絶貌通作骆驿王莽传骆驿道路师古曰骆驿言不絶赵广汉传界上亭长寄声谢我峤渠庙切列子渤海之东有大壑名曰归墟其中有五山焉一曰岱舆二曰员峤三曰方壶四曰瀛洲五曰蓬莱】驾轻就熟驰驱俾踵于方舟【韩文若驷马驾轻车就熟路而王良造父为之先后也诗载驰载驱又方之舟之刘向说苑诸侯维舟为梁大夫方舟方舟臣之职也】某已控需章丐还节传【需节卦名】集于苞栩集于苞杞但切懐归【诗翩翩者鵻载飞载下集于苞栩又集于苞杞又岂不懐归王事靡盬】投以木瓜投以木桃祗慙匪报【诗投我以木瓜又投我以木桃又匪报也永以为好也】
　　代回叙州通判杨承议【徳辅○叙州即禹贡西戎即叙之地故以名州古为僰国汉为犍为郡治东汉徙治武阳南齐复为犍为郡治梁武帝立戎州又置六同郡于南广县隋初废六同而存戎州大业初改州为犍为郡唐武徳初复为戎州移治南溪贞观初复移治僰道乾元初复为戎州宋政和四年戎州父老上言戎者西夷之名僰侯蕃夷旧称也乞别立名额敕改为叙州今为叙州府】
　　扬铃监郡【舲郎丁切亦作舟也一曰舟有者王维诗赭圻将赤岸击汰复扬舲王荆公诗委佩去辞廷殖殖扬舲来得府潭潭又门前秋水可扬舲有意西寻白下亭】懐寳睦隣【左传亲仁善隣国之寳也】秋月两章真有风人之托【杜诗两章对秋月一字偕华星】春云多态不为时世之妆【韩诗君诗多态度蔼蔼春空云东坡诗自是风流时世妆详见第十四巻】载咏落英践实之言足窥结根孤生之节水色异诸水安能为清绀之尘君家更赠君无忘厚培植之力【山谷诗我提养生之四印君家所有更赠君】




　　四六标准卷二十九
　　钦定四库全书
　　四六标准卷三十　　　　　宋　李刘　撰诸司属官【详各题下】
　　代回丁置机【镕○宋制置司属官有参谋参议主管机宜书写文字各一员干办公事三员准备将领差遣差使各五员余随时势轻重而増损焉】
　　某恭审进通闺籍【杜诗顾我蓬屋姿谬通金闺籍】出运幄筹阅道放出蜀之侯谁在矣【赵抃字阅道欲事详见前诗侯谁在矣张仲孝友注侯维也吉甫所进诸友之中维复谁在其中间矣】令威跨归辽之鹤而子和之【易中孚九二鹤鸣在隂其子和之我有好爵吾与尔縻之余见前】恭惟某官学裕家传才优时用一经受业固无羡黄金之赢【韦贤传遗子黄金满赢不如一经】万里随翁欲重吟青玉之案【东坡次韵子由使契丹见寄诗始忆庚寅降屈原旋看蜡凤戏僧防随翁万里心如铁此子何劳为买田公自注时犹子迟侍行杜诗试吟青玉案莫羡紫罗囊】宜轻蒲璧【周礼子执谷璧男执蒲璧】乐近兰陔【束晢补亡诗南陔孝子相戒以养也诗云循彼南陔言采其兰春恋庭闱心不遑安丁盖辞县令就幕职以便养】暂主画于中权【党锢传汝南太守范孟博南阳宗资主画诺左传中权后劲言居中军者出权谋以制胜】即舒翘于表选【柳文今之圣知莫不舒翘扬英推类援朋循吏传公卿缺则选诸所表以次用之】乃今王谢之子弟【见前】率多布信之功名【叙传爪牙信布】伫奏肤公【诗薄伐玁狁以奏肤公】亟观趾美【韩文克自敬勤及先人存趾美进士续闻成宗唯服任遂功为孝子在不怠】某八年于外一节以趋【礼记凡君召以三节二节以走一节以趋注使使召臣急则持二缓则持一】欲赠丁仪愧乏子建之好句【曹植赠丁仪诗初秋凉气发庭树微销落凝霜依玉除清风飘飞阁朝云不归山霖雨成川泽黍稷委畴陇农夫安所积在贵多防贱为恩谁能博狐白足御寒焉念无衣客思慕延陵子宝劒非所惜子其宁尔心亲交义不薄】得见嵇绍益知中散之有人【嵇绍传绍始入洛或谓王戎曰昨于稠人中始见嵇绍昻昻然如野鹤之在鸡羣戎曰君复未见其父耳】
　　代回杨制干【异○制置司干办公事凡三员】
　　桂林劳从事之贤讲闻高谊久矣【史记秦略定杨越置桂林象郡诗大夫不均我从事独贤董仲舒传讲闻高谊之日久矣其明以谕朕】草堂就参谋之辟邂逅适我愿兮【草堂在浣花溪少陵卜居诗浣花流水水西头主人为卜林塘幽西郊诗时出碧鸡坊西郊向草堂新唐书杜甫传上元二年黄门侍郎郑国公严武镇成都奏为节度参谋检校尚书工部员外郎诗邂逅相遇适我愿兮】况闻在扬侯之乡【扬雄传扬在河汾之间周衰而扬氏或称侯号曰扬侯防晋六卿争权韩魏赵兴而范中行智伯当是时偪扬侯扬侯逃于楚巫山楚汉之兴扬氏遡江上处巴江州汉元鼎避仇复遡江上处岷山之阳】已尝识李邕之面【杜诗李邕求识面王翰愿卜隣】偶忘摸索【唐许敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识】重感记怜恭惟某官姱节纫兰【姱音夸好也离骚经纷独有此姱节又纫秋兰以为佩】妙龄拾芥【王荆公诗妙龄终日对书龛又飞扬独妙龄东坡诗妙龄驰誉百夫雄】章防之义数万志在春秋【司马迁传春秋文成数万其指数千孔子曰吾志在春秋行在孝经】纵横之对三千文之礼乐【夏竦诗纵横礼乐三千字独对丹墀日未斜】画诺肥越人之瘠谈笑易蜀道之难【竝见前】北山有杨想君子乐与贤者【诗南山有桑北山有杨乐只君子邦家之光诗序太平之君子至诚乐与贤者共之也】西方曰棘嗟逺道何为来哉【礼记西方曰棘东方曰寄注棘当作僰僰之言偏使之偏寄于夷戎蜀道难嗟尔逺道之人胡为乎来哉】行矣章交【刘向传章交公车人满北军】亟其王觐【左传王觐为可】某昔迟去鲁今倦游梁【司马相如传客游梁得与诸侯游士居又长卿故倦游】忻闻潇湘之故人【许浑诗潇湘逢故人】来作临卭之重客【相如传临卭多富人乃相谓曰令有贵客为具召之】潭府淳古亦尝倚席于麓山【少陵岳麓山道林二寺行潭府邑中甚淳古太守庭内不喧呼后汉书儒林传博士倚席不讲注倚席言不施讲坐也盛之荆州记长沙西岸有麓山盖衡山之足又名灵麓峰乃岳山七十二峰之数有岳麓书院张南轩记云湘西故有藏室背陵向壑木茂而泉洁为士子肄业之地山长周式以行着祥符八年召见便殿拜国子学主簿使归教授】锦里逢迎更觉惊心于石镜【杜诗锦里逢迎有主人又经心石镜月到面雪山风石镜在武担山蜀记武都山精化为女子蜀王纳为妃不习水土而死王遣五丁于武都山担土为冡故曰武担今山有石照表其门焉】
　　代回耿制属
　　重客及隍缺于逺肃【汉高帝纪闻令有重客説文隍城池也有水曰池无水曰隍曲礼主人肃客而入注进也疏进谓先导之也】高文衔袖厚甚先施【韩文文书袖】恭惟某官山立清标【礼记山立时行】渊回懿学【文选大略渊回元功响效】暂试三语之掾【晋书阮瞻字千里见司徒王戎戎问曰圣人贵名教老庄明自然其防同异瞻曰将无同戎咨嗟良久即命辟之时人谓之三语掾】迄无一夫之寃兹被制梱之知【梱苦本切通作阃説文门橛也徐曰谓门两旁挟门短限今人亦谓门限】俯按荒城之陋某幸谐再觌仍拜属辞徒深巾衍之藏【庄子盛以箧衍巾以文绣注衍延善反又怡面反李云笥也盛狗之物也司马云合也】更效襜褕之报
　　代回陈制干【哙】
　　青天转粟之难渐欲归鸡豚之社【杜诗筑城依白帝转粟上青天韩诗愿为同社人鸡豚燕春秋东坡诗鸡豚异日为同社应有千篇唱和诗】绿水依莲之丽鼎来见鸿鴈之宾【南史庾杲之为王俭长史萧缅与俭书曰庾景行泛绿水依芙蓉何其丽也详见前礼记季秋之月鸿鴈来宾疏上仲冬直云鸿鴈来今季秋云来宾以仲秋初来则过去故不云宾今季秋鸿鴈来賔者客止未去也犹如賔客故云客止未去也】与汝为隣【世説晋武帝问孙皓曰闻南方人好作尔汝歌颇能不时皓饮酒因举觞劝帝而言曰昔与汝为隣今为汝作臣上汝一杯酒令汝寿万春帝悔之】于余同业【昌黎送何坚序坚以进士举于余为同业】何幸万里似人之喜【庄子子不闻夫越之流人乎去国数日见其所知而喜去国旬月见所尝见于国中者喜及期年也见似人者而喜矣】然非九垓若士之期【淮南子若士笑曰吾与子汗漫游乎九垓之上详见前】伏惟某官学行醇明词章炳蔚顷尝识老人大父之处【郊祀志少君资好方善为巧发竒中尝从武安侯宴坐中有年九十余老人少君乃言与其大父游射处老人为儿从其大父识其处一坐尽惊以为少君神数百岁人也】已知异吾党小子之狂八韵之惊试官果妙年而中鹄【旧説举人试日已晩主文权德舆于帘戏云三条烛尽烧残举子之心举子遽答云八韵赋成惊破侍郎之胆】三仕而为令尹宜即日以飞鳬顾从岭表之炎【杜诗五岭皆炎热宜人独桂林】来依劒外之冷【杜诗劒外官人冷关中驿骑疎】孔明用蜀府中实委之费祎【出师表宫中府中俱为一体侍中郎中郭攸之费祎等此皆良实志虑忠纯宫中之事事无大小悉以咨之】严武镇川幕下固谋之杜甫【严武镇成都辟杜甫为参谋详见前】所谓有为之亦若安知来者之不如某戍雪无庸【杜诗西山白雪三城戍南浦清江万里桥】漕冰欲解【赵充国传冰解漕下】十乘久违于文子至于他邦尺书如见于孟公为之惊坐【游侠传陈遵字孟公性善书与人尺牍主者皆藏弃以为荣时列侯有与遵同姓字者毎至人门曰陈孟公坐中莫不震动既至而非因号其人曰陈惊坐云】
　　代回史机宜【中兴防要国朝安抚司其属有勾管机宜文字建炎初许置主管机宜文字书冩机宜文字各一员绍兴四年诏书冩机宜文字除系事干机密其余文字竝不得签书俸给京官依通判选人依签判】
　　识嵇父于未仙知敬人中之鹤【东坡诗何人更识嵇中散野鹤昻藏未是仙详见前】见徐卿之有子真成地上之麟【杜诗徐卿二子生絶竒感应吉梦相追随孔子释氏亲抱送竝是天上麒麟儿南史徐陵字孝穆母臧氏尝梦五色云化为凤集肩上已而诞陵年数岁家人携候沙门宝志宝志摩顶曰天上石麒麟也刘禹锡送李秀才赴举诗尔生始悬弧我作坐上賔引箸举汤饼祝词天麒麟】辱贻秋月之两章【杜诗两章对秋月一字借华星】尤服春云之多态【韩诗君诗多态度蔼蔼春空云】恭惟某官材为国瑞学有家传手敏八叉亦欲吹嘘而送上【唐孙光宪北梦琐言温廷筠字飞卿与李商隐齐名时号曰温李才思艳丽工于小赋毎入试押官韵作赋凡八叉手而八韵成多为隣铺假手日救数人士行有缺缙绅薄之杜诗扬雄更有河东赋唯待吹嘘送上天】眼迷五色竟难摸索于暗中【东坡送李方叔下第诗过眼终迷日五色详见前摸索见本卷回杨制干条】不妨利吾器以俟时【韩文有司其枉我哉我将利吾器而俟其时耳】行即溉其根而食实【韩文浚其源其所归溉其根将食其实】斯文如女有正色安用自怜【山谷次东坡送李方叔韵诗骥子堕地追风日未试千里谁能识习之实录葬皇祖斯文如女有正色】我相夫子非癯仙即腾善价【东坡送李方叔诗买羊酤酒谢玉川为我醉倒春风前归家但草凌云赋我相夫子非癯仙】某方谋下榻闻偶税郊兹勤连璧之临【魏书陆暐字道晖与弟恭之季顺竝有时誉洛阳令贾桢见其兄弟叹曰仆以老年更观双璧世説潘安仁夏侯湛并有美容喜同行时人谓之连璧】竝有聨珠之赠【律厯志五星若聨珠】寸田耕不尽益信任忠敏之诗【宋史任伯雨字徳翁眉山人绍兴初赠直龙图阁又加谏议大夫淳熈中赐諡忠敏】二季对相望谁有欧阳子之识【陈后山赠二苏公诗一翁二季对相望竒宝横道骥服箱谁其识者有欧阳】
　　代回成机宜【晋】
　　疏宠承家【易开国承家小人勿用】拜恩诺仕男儿慷慨不难自致于一科【韩文岂不登名于一科兮】母氏劬劳且合亟营于三釡【诗凯风自南吹彼棘心棘心夭夭母氏劬劳庄子吾及亲仕三釡而心乐后仕三千钟不洎而吾心悲】固为亲屈【后汉书毛义家贫以孝行称南阳张奉往候之坐定而府檄适至以义为安阳令义捧檄而入喜动颜色奉心鄙之及母亡遂不仕奉曰贤者固不可测往日之喜乃为亲也】难与俗言【司马迁传事未易一二为俗人言也又此可为智者道难为俗人言也】伏惟某官茂实英声瑰意琦行象贤崇德岂惟闻礼以闻诗【尚书惟稽古崇德象贤】续闻成宗是在难兄而难弟【韩文趾美进士续闻成宗详见前】姑纡绿绶用当防衣【列女传老莱子孝养二亲行年七十作婴儿自娯着五采斒斓衣】伫观名第之摘髭【韩诗连年收科第若摘颔下髭】即步要津而策足【文选何不策高足先据要路津】某未遑赞庆【周礼大行人庆贺以赞诸侯之喜详别见】猥辱贻笺识野鹤于未仙但深感愧【见上条】期名驹之越国防见骞腾【后汉赵熹传更始征熹熹年未二十既引见更始笑曰茧栗犊岂能负重致逺乎除为郎中行偏将军事使诣舞隂李氏遂降更始大悦谓熹曰卿名家驹努力勉之王褒传过都越国蹶如歴块杜诗章罢凤骞腾】
　　代回刘抚干【孟虎○宋中兴防要国朝安抚司属有勾当公事后避高宗讳改干办公事建炎三年诏浙西安抚大使许置干办公事官五员绍兴四年江东西湖西浙西安抚大使许置干办五员安抚使置干办公事四员】
　　先庚有命焉知贤才而举之【易巽九五先庚三日后庚三日吉王弼曰申命令谓之庚】高甲为郎何见公等之晩也【匡衡传射策甲科儒林传能通一蓻以上补文学掌故缺其高第可以为郎中太常籍奏】冒然剡入无以谢为【谈賔录唐证圣中刘竒为侍郎注张文成司马锽为御史二人因申屠玚以谢竒正色曰举贤无私何见谢】恭惟某官学超人羣【裴迫诗吾师久禅寂在世超人羣】调窥天巧【韩诗规模背时利文字窥天巧】一第直溷子政有贵于晩成【元结传举进士礼部杨浚见其文曰一第慁子耳有司得子是赖马援传大材当晩成良工不示人以朴】屡荐不入官亦何嫌于同队【顔延之五君咏屡荐不入官一麾乃出守韩诗两家各生子提孩巧相如少长聚嬉戏不殊同队鱼】假以岁月矫然云霄某得于所闻言之不怍烛之武老矣无能为矣一力告休【左传秦伯围郑郑使烛之武见秦君辞曰臣之壮也犹不如人今老矣无能为也已】仲山甫举之爱莫助之万祈自重【诗我仪图之维仲山甫举之爱莫助之详见前】
　　代回胡帅机【纲○帅机即安抚司机宜】
　　诸公献纳共腾荐士之章老子婆娑亦窃挂名之宠【陶侃传老子婆娑正坐诸君辈挂通作挂史通使名挂史笔韩文挂名经端自托不腐】徒得君重何以谢为【见上条】恭惟某官父教之忠世济其美【竝见前】故国非谓乔木意风烈之犹存【魏謩传赞挺挺有祖风烈】此笏乃今甘棠况天章之固在【魏謩传帝问卿家书诏有存者乎謩对惟故笏在诏令上送郑覃曰在人不在笏帝曰覃不识朕意此笏乃今甘棠】黄阁门阑之喜【杜诗门阑多喜气女壻近乘龙】清油谈笑之长【李正封诗从军古云乐谈笑清油幕】推毂有言满座称善聊附苍蝇之尾【隗嚣传苍蝇之飞不过数步即托骥尾得以絶羣】何补黄鹄之毛【韩诗外传夫鸿鹄一举千里所恃者六翮耳背上之毛腹下之毳益一把飞不为高损一把飞不加下】然未尝得承顔而接辞【隽不疑传今乃承顔接辞】则非所谓纳交而要誉履声来止巽谢何哉【履巽卦名】某无与提衡【韩非子贵贱不相逾贤知提衡而立治之至也张汤庄周传赞继世立朝相与提衡】亦勤衔袖【韩文文书衔袖】暗投珠于道路何以相酬【邹阳传明月之珠夜光之璧以闇投入于道】朝发轫于梁津幸其自爱【离骚经朝发轫于天津兮夕余至乎西极】
　　代回杨抚属【绍云○抚属见前】
　　老形已具滥尘喉舌之司【陈后山诗老形已具臂膝痛春事无多樱笋来诗出纳王命王之喉舌汉繁钦尚书箴龙作纳言帝命惟允山甫翼周实司喉吻】贺椟鼎来逺借齿牙之论【匡衡传匡鼎来注鼎方也南史谢朓传士子声名未立应共奬成无惜齿牙余论】恭惟某官文献博雅机量疏明为入幕之賔谅多禆赞举筦库之士防即骞腾【礼记赵文子所举于晋国管库之士七十有余家生不交利死不属其子焉注管库之士府史以下官长所置也举之于君以为大夫士也管键也即今钥匙库物所藏杜诗笔飞鸾耸立章罢凤骞腾】某归兴云飞宦情冰冷【王衍传吾少无宦情随牒推移遂至于此梁书何传吾年已五十七月食四斗米不尽何容得有宦情】推贤扬善亦有味其言哉度力量时惧无补于贤者
　　代回蒲抚机【仲乙○抚机见前】
　　聨名接武忆共寻皇子之陂【礼记堂上接武注武迹也迹相接谓毎移足半蹑之説文陂池也皇子陂在万年县西南秦葬皇子起塜陂北原上得名杜诗秋水忆皇陂又天清皇子陂又皇陂岸北结愁亭注第五桥皇子陂皆在长安城外乃防别之地也宋张礼游城南记云循清明渠而西至皇子陂注云在龙堂之西秦葬皇子于陂底起冢于陂北原上因以名陂隋文帝改永安陂唐复旧司空曙皇子陂诗岸芳春色晓水影夕阳微寂寂深烟里渔舟夜不归】异事同僚喜来入乌公之幕【诗我虽异事及尔同寮注我虽与尔异其所职之事乃与汝同其官僚韩文大夫乌公以鈇钺镇河阳之三月以石生为才以礼为罗罗而致之幕下】情亲有素辞费何居伏惟某官逺抱渊深清标冲粹二十而作文赋早拾科名【杜陵醉歌行陆机二十作文赋汝更小年能缀文晋书陆机字士衡少有异才文章冠世年二十而呉灭退居旧里闭门勤学文赋序云毎自属文尤见其情恒患意不称物文不逮意盖非知之难能之难也故作文赋以述先士之盛藻因论作文之利害所由】八百之除吏员偶非亲故【新唐书崔祐甫字贻孙拜中书侍郎未逾年除吏几八百员莫不谐允帝尝谓曰人言卿拟官多亲旧何邪对曰夫进拟者必悉其才行如不与闻知何由得实帝以为然】然槛槛大车毎难鋭进【槛通作轞户黤切车行声也诗大车槛槛毳衣如菼】而恢恢余刃正觉硎新【见前】杜老参谋正不出浣花之里【赵子栎杜工部年谱云上元二年冬严武镇成都奏为节度参谋检校尚书工部员外郎赐绯鱼公先赴成都裴公为卜居浣花里】晋公赞画固可参古栢之碑况今连镳向阙之人【韩诗幕中无事惟须饮却是连镳向阙时】莫非讲劒摛文之客【李正封聨句摛文挥月毫讲劒淬霜锷】北多良马暂入礼罗【韩文冀北马多天下伯乐知马遇其良辄取之羣无留良焉又以礼为罗详见前】南有喜鱼即登贤罩【罩陟教切説文捕鱼器也尔雅籗谓之罩注捕鱼笼也诗南有嘉鱼蒸然罩罩诗诂云鱼罟有自上而下者有自下而上者今人谓自上而下者为罩则罟之自上而下者今提罟也】某托交年拜起敬月评风动帐中亦欲更观于谈笑【郄超传桓温懐不轨欲立霸王之基超为之谋谢安与王坦之尝诣温论事温令超帐中卧听之风动怅开安笑曰郄生可谓入幕之賔矣韩诗谈笑青油幕】冰解漕下自兹恐隔于行藏【赵充国传分屯要害处冰解漕下】
　　代回李总属【铸○总谓总领所详见前淮东总领官属有干办公事差遣四川有主管文字二员】
　　懐中散之野鹤夙荷心知【东坡诗何人更识嵇中散野鹤昻藏未是仙详见前】见少傅之停鸾今能趾美【昌黎殿中少监马君墓志退见少傅翠竹碧梧鸾鹄停峙能守其业者也又及先人存趾美进士续闻成宗】未遑赞庆【周礼大行人庆贺以赞诸侯之喜】猥辱懐笺恭惟某官学有家传才为国许【竝见前】金闺天上夙寻瑶草之期【杜诗李侯金闺彦脱身事幽讨亦有梁宋游方期拾瑶草山海经始瑶之山帝女死焉化为瑶草江淹别赋惜瑶草之徒劳】玉树风前善继石林之志【杜诗宗之潇洒美少年举觞白眼朢青天皎如玉树临风前石林盖李之先人】伫膺世选不俟民庸某家寓峨峰族出成纪【汉书李广陇西成纪人李氏族朢】重来访鴈湖之鴈已隔烟霄【邓德明南康记固平县覆笥山上有大湖周数十里灵果异物皆不可识有石鴈浮在湖中至秋天石鴈飞鸣如候时也】何幸见龙津之龙早腾云汉【龙津在今延平即宋南劒州亦名交劒潭晋书雷焕卒子华为州从事持劒行经延平津劒忽于腰间跃出堕水使人没水取之不见劒但见两龙各长数丈蟠萦有文章没者惧而反】其为颂咏曷既敷陈
　　代回朱总属喻讲书【徽本逸此二字】
　　久于暌离辱此临贲【四卦名】顿解尘埃之渴更勤月露之文【李谔论文体书连篇累牍不出月露之形详见前】退而复白圭之三何翅得黄金之百【季布传得黄金百不如得季布诺详见前】驾彼四牡量材未敢以载驱【诗驾彼四牡四牡骙骙】遗我双鱼拜赐惟知于长跽【古诗长跽读素书书中意何如】
　　代回邓总干【纲】
　　共州隔邑偶万里之盍簪【易勿疑朋盍簪注盍合也簪疾也孔疏云若能不疑于物以信待之则众隂羣朋合聚而疾来也欧阳永叔诗惜予不与合朋簪王介甫诗天涯无路盍朋簪互见前】异事同寮借一章而推毂【诗我虽异事及尔同寮详见前】所慙假盖【家语孔子将行雨无盖门人曰商也有之孔子曰商之为人也甚恡于财吾闻与人交推其长者遗其短者故能久也】何用陈笺恭惟某官才气鸿厐【厐卢东切充实也帝王世纪质始萌而未兆谓之厐鸿】词华犀鋭【犀坚也鼂错传器不犀利增韵古以犀兕为甲故谓坚为犀冯奉世传器不犀利晋灼曰犀坚也】倦乘箕而骑尾【庄子傅説得之以相武丁奄有天下乘东维骑箕尾而比于列星疏傅説星精也而傅説一星在箕尾上然箕尾则是二十八宿之数维持东方故言乘东维骑箕尾而与角亢等星比竝行故云北于列星】甘历井以扪参【李诗扪参歴井仰胁息参井魏之分野属益州】北风既亟只且独何为乎愁苦【只音纸且音疽诗北风其凉雨雪其雱惠而好我擕手同行其虚其徐既亟只且诗序北风刺虐也衞国竝为威虐百姓不亲莫不擕持而去焉屈原九歌夫人自有兮美子孙何以兮愁苦】南郑多道亡者顾不行兮夷犹【韩信传至南郑诸将道已者数十人屈原九歌君不行兮夷犹褰谁留兮中洲】天实生之人为瞠若【庄子瞠若乎后者瞠敇庚反又丑郎反字林云直视貌】去国朞年见似者喜矣【庄子子不闻夫越之流人乎去国数日见其所知而喜去国旬月见所尝见于国中者喜及朞年也见似人者而喜矣不亦去人滋久思人滋深乎】嗟尔逺道何为乎来哉【蜀道难其险也如此嗟尔逺道之人胡为乎来哉】引鼎不程【礼记引重鼎不程其力注程犹量也重鼎大鼎也引重不量勇力堪之与否当之则往也详见前】乞隣非直伟卿以一身从我安敢蔽贤【后汉书邓晨字伟卿更始以晨为常山太守防王郎反光武自蓟走信都晨亦间行防于钜鹿下自请从击邯郸光武曰伟卿以一身从我不如以一郡为我北道主人】伯道之五鼓不来忽聆执谇【晋书良吏传邓攸字伯道为呉郡守载米之郡俸禄无所受唯饮呉水而已称病去职百姓数千人留牵攸船不得进攸乃小停夜中发去呉人歌之曰紞如打五鼓鸡鸣天欲曙邓侯挽不留谢令推不去谇或作讯诗执讯连连注又作执谇诗歌以讯之释文作谇音信左传郑子家使执讯与之书注通讯问之官】某久于戍雪【杜诗西山白雪三城戍】行矣解冰【赵充国传冰解漕下】当百里半九十之时敢辞贱役【战国策甘茂谓秦王曰诗云行百里者半于九十此言末路之难注此逸诗也言行九十里适足为五十里耳】有一石三十钟之窘更赖仁言【汉书主父偃传奏欲攻匈奴使天下飞刍挽粟起于黄腄琅琊至负海之郡转输北河率三十钟而致一石师古曰六斛四斗为钟计其道路所费凡用百九十二斛乃得一石至左传仁人之言其利溥哉】
　　代回陈检察【铸】
　　仰仲子之世家积百闻于一见【赵充国传百闻不如一见兵难隃度】得孟公之手牍将异事而同寮【游侠传陈遵字孟公性善书与人尺牍主皆藏去以为荣】所愧先施之未能乃防下问而不耻恭惟某官学有家法【后汉徐防传博士弟子皆以意説不修家法左雄传诸生试家法注儒有一家之学故称家儒林传序各以家法教授】才应时须【杜诗管葛本时须详见前】登贤能之书竟合丹墀之对【周礼乡老及乡大夫羣吏献贤能之书于王王再拜受之登于天府夏竦诗纵横礼乐三千字独对丹墀日未斜】作神仙之尉未忘文石之忠【梅福传为郡文学补南昌尉上书愿壹登文石之陛尽平生之愚虑王莽颛政一朝弃妻子去九江至今传以为仙】寻小试于幕谋谓径通于闺籍【李诗谬通金闺籍】居然敛板【晋舆服志古者贵贱皆执笏主书君上之教令后惟八座执笏其余卿士但执手板职林州别驾治中见刺史持板拜刺史答拜梁书到溉传溉敛板对】复此曵裾【邹阳传何王之门不可曵长裾乎仇香传曵长裾飞名誉东坡诗白发侯门尚曵裾】百斛千钟来察圣贤之实【孔丛子平原君与子高饮强子高酒曰昔有遗谚尧舜千钟孔子百觚子路嗑嗑尚饮百榼古之圣贤无不能饮吾子何辞焉子高曰以予所闻圣贤以道德兼人未闻以饮也平原君曰即如先生言则此言何生子高曰生于嗜酒者盖其劝励之辞非实然也传酒赋唐尧干钟周文百觚江统酒诰歴代悠逺经史弥长上自三皇下逮五帝虽曰圣贤亦咸斯尝今按百斛当作百觚】一石五斗肯听妇儿之言【刘伶传尝渴甚求酒于妻妻捐酒泣谏伶曰善吾不能自禁惟当祝鬼神自誓耳便可具酒肉妻从之伶跪祝曰天生刘伶以酒为名一饮一斛五斗解酲妇儿之言慎不可听仍饮酒御肉隗然复醉一斛语林作一石听平声】无嫌从事之独劳【诗序北山大夫刺幽王也役使不均已劳于从事而不得养其父母焉诗大夫不均我从事独贤】行应司徒之计治某燕巢既旧【见前】蝗粟知慙【白乐天诗是时粟斗钱三百蝗虫之价与粟同】明珠暗投固已觉我之形秽【邹阳传明月之珠以闇投人于道世説骠骑王武子是衞玠之舅隽爽有风姿见玠辄叹曰珠玉在侧觉我形秽】寒冰烱立尚或使人之眼明【杜诗烱如一段清冰出万壑置在迎风寒露之玉壶又鸬鷀鸂鶒莫漫喜我与汝曹俱眼明贯休诗只有天上人见我双眼明山谷诗吾与北人俱眼明又独我一双眼明】
　　通湖南韩运管【职官分纪熈宁二年诏广州等七路转运司依京东等路各举官一员充管勾文字续防要元丰元年诏转运司勾管文字不得随本司出巡政和四年诏依旧法如别官陈情差委虽奉行防亦不许委出职源建炎初避高宗讳改勾管为主管○详啓意簿宁乡时作】
　　望桐韩之阀阅夙仰泰山【宋韩亿字从魏其先真定灵寿人八子纲综绛绎维缜纬缅而绛缜位宰相维门下侍郎真定韩氏忠宪公家也忠宪诸子名连系字康公兄弟也生宗字宗之下从玉玉之下从日日之下从元元之下从水世谓桐树韩家韩愈传赞学者仰之如泰山北斗】持苦李之姓名敢通北海【李氏帝颛顼高阳之裔颛顼生大业大业生女莘女莘生臯陶为尧理官子孙因姓理氏裔孙理征得罪于纣其子利贞逃难伊侯之墟食木子得全因变姓李氏利贞十一代孙李耳字伯阳居苦县赖乡曲仁里又王戎传树在道边而多子必苦李也东坡诗顾我如苦李全生依路傍新唐书李邕传为汲郡北海太守邕虽诎不进而文名天下时称李北海】然县掾之贱【掾俞绢切官属】望之使筦之尊以言自鸣于分甚僭恭惟某官材猷孔硕【增韵硕大也又充实也诗为爼孔硕太经我心孔硕】文献甚都【司马相如传闲雅甚都师古曰都闲美之称也】东莱其师骥固宜于汗血【东莱先生吕成公祖谦也西域传大宛国多善马马汗血言其先天马子也神异经西南大宛宛邱有良马日行千里至日中而汗血东观汉记闻武帝歌天马洽赤汗今亲见其然血从前髆上小孔中出杜诗骅骝作驹已汗血】南涧之嫡凤何有于凡毛【南史谢超宗凤之子殷淑仪卒超宗作诔奏之帝大嗟赏谓谢庄曰超宗殊有凤毛灵运复出时右衞将军刘道隆在御坐出超宗曰闻君有异物可见乎超宗曰悬磬之室复有异物耶道隆武人无识正触其父名曰旦侍宴至尊説君有凤毛超宗徒跣还内道隆谓检觅毛至闇待不得乃去杜诗池上于今有凤毛】君遣使之皇皇【诗序皇皇者华君遣使臣也】筵得賔而秩秩【诗賔之初筵左右秩秩】坐纡三组【杨仆传懐银黄垂三组】卧护重湖【裴度传侍中旧德敢烦卧护北门韩诗卧护北门牢重湖谓洞庭青草详别见】使胸吞云梦而恢然【司马相如传吞若云梦者八九于其胸中曾不蔕芥】则背负天风也必矣【庄子而后乃今培风背负青天而莫之夭阏者】某卑栖矮屋【杜诗舍弟卑栖邑防川领簿曹天寳遗事进士张彖授华隂尉时县令太守俱非其人多行不法张生有吏道勤于政毎申举一事则太守令尹抑而不从张生曰大丈夫有凌霄盖世之志而拘于下位若立身于矮屋中使人擡头不得遂拂衣归遯于嵩山】仰席崇台【席当作借慈夜切汉书注谓借助也】安得自高政有资于引重【孙宝传士安得独自高详见前灌夫传两人相为引重张晏曰相荐达为声势也师古曰相牵引而致于尊重也】能令公怒宁无朢于包荒【晋书郄超传王珣为桓温主簿为温所重府中语曰髯参军短主簿能令公喜能令公怒易包荒用冯河详见前】
　　代回胡运管【极】
　　回首祝融之峰前久无鸿鴈【祝融峰在今衡州府衡山县西北三十里位直离宫以配火德乃祝融君游息之所上有青玉坛道书以为第二十四福地迥鴈峰在衡阳之南鴈至此不过遇春而迥故名】濯足清江之窻下忽送鲤鱼既感故情又慙褒语恭惟某官士林翘楚【诗翘翘错薪言刈其楚正义曰翘翘然而高者乃是错薪笺云楚杂薪中之尤翘翘者】宦海汩齐【太平广记顔真卿卧病有道士称北山君出丹砂粟许救之谓之曰子有青简之名已志金台可以度世不宜沉于名宦之海列子与赍俱入与汩偕出从水之道而不为私焉赍庄子作齐郭象注磨翁而旋入者齐也回伏而涌出者汩也】腾身方脱于选堦敛手又偿于县债赖割鸡之敏甚卒驯雉以靡然【鲁恭传有雉过止其傍傍有童儿亲曰儿何不捕之儿言雉方将雏　汉书燕齐之间靡然发动又天下学士靡然乡风】观其不辞州县之劳终焉必为台阁之器聊依缘水即致青云【史记范睢传不意君能自致于青云之上】某不安田庐【东坡诗居贫岂无食不自安畎亩】又尘班列老矣无能为也行即告归【见前回刘抚干条】忠焉能弗诲乎毋忘嗣讯
　　代回胡运管【极】
　　西清举贤争剡需头之荐【司马相如传象舆婉僤于西清师古曰西清者西箱清静之处也蔡邕独断章者需头称稽首上书谢恩陈事诣阙通者也详见前】南郭滥吹与题箝尾之名【韩子齐宣王使人吹竽必三百人齐吹南郭先生不善竽而滥于三百之中食禄宣王死湣王立好一一吹之先生乃逃箝其淹切説文薾也韩文蓝田县丞防壁记箝以左手右手摘纸尾南史蔡廓传我不能为徐干木署纸尾选案黄纸录尚书与吏部尚书连名故廓言署纸尾也】计效则无何谢之有恭惟某官抱致逺之度无欲速之心才名四十年始偿邑债扶摇九万里犹作幕賔【竝见前】归张迭嗟【昌黎荐士诗庙堂有贤相爱遇均覆焘况承归与张二公迭嗟悼言孟郊尝为归登张建封所知】崔李交説【昌黎答杨敬之书平昌孟东野説足下不离口崔大敦诗毎毎説人物亦以足下为处子之秀近又得李七翺书亦云足下之文逺其兄甚夫以平昌之贤其言一人固足信矣况又崔与李继至而交説耶】射雉而用一矢緜力可慙【易旅六五射雉一矢亡终以誉命王弼注射雉以一矢而复亡之明虽有雉终不可得矣山谷诗晁张作荐书射雉用一矢任渊注陆机荐戴渊于赵王伦曰盖闻繁弱登御然后高墉之功显孤竹在肄然后降神之乐成按易曰公射隼于高墉之上获之无不利繁弱弓名山谷盖用此意但改射隼为射雉繁弱为一矢耳严助传緜力薄材师古曰緜弱也言柔弱如緜】烹鱼而得尺书雄文何腆某亡能为役有味其言【竝见前】末路再得朋喜而不寐【韩诗幸同学省官末路再得朋】吾负二宜去人谓斯何【韩文吾负二宜去尚奚顾子言又昔者人谓斯何详见前】
　　代回添差呉运管【钥○详啓意钥盖高宗宪圣慈烈呉皇后之族】
　　戚侯四姓既聨中秘之华【汉书外戚恩泽侯表汉兴外戚与定天下侯者二人后汉书明帝纪为四姓小侯开立学校置五经师注为外戚樊氏郭氏隂氏马氏诸子弟立学号四姓小侯以非列侯故曰小侯礼记曰庶方小侯亦其义也成帝纪河平三年光禄大夫刘向校中秘书刘向传诏向领校中五经秘书师古曰言中者以别于外唐六典汉书府在外则有太常太史博士掌之内则有延阁广内石渠之藏刘向扬雄典校皆在禁中谓之中书犹今言内库书也后汉时藏之东观亦禁中也宋广平集睠彼兰台古称华省】部使六条顾倚上賔之重【汉武帝元封五年置部刺史掌诏六条察州详见前枚乘传乘乆为大国上賔与英俊竝游】方欲展大贤之敬乃先勤小牍之恭一谦尊光三复感愧恭惟某官器函天粹【法言天精天粹万物作类】才轶人羣【岑参诗词赋超人羣】太姒徽音虽不闻而亦式【诗太姒嗣徽音则百斯男又不闻亦式不谏亦入】少君高节岂以贵而自骄【外戚传孝文窦皇后兄长君弟广国字少君家于长安绛侯灌将军等曰吾属不死命乃且县此二人于是乃选长者之有节行者与居长君少君由此为退让君子不敢以富贵骄人】荣通东壁之图书【见前】暗接西箱之笔槖【汉书西清注西箱清静之处】顾肯参聨于冰漕【赵充国传冰解漕下】不辞主诺于日畿【白虎通京师者千里之邑号也法日月之径千里】世选尔劳聊复养修门之朢【尚书世选尔劳予不掩尔善宋玉招魂魂兮归来入修门些详见前】徒得君重讵真烦细务之亲【见前】无王事鞅掌之勤【诗王事鞅掌毛传鞅掌失容也笺鞅犹荷也掌谓捧之也负荷捧持以趋走言促遽也正义云促遽亦是失容诗疏烦劳状郑云鞅如马鞅之鞅掌以手拘物诗补传鞅掌皆所以拘物谓王事所拘】有皇华咨谲之任【见前】铜龙甲观生民久朢于姜嫄【汉书元帝召太子出龙楼门张晏曰门楼上有铜龙又孝成皇帝元帝太子母曰王皇后元帝在太子宫生甲观画堂为世嫡皇孙宣帝爱之字曰太孙应劭曰甲观在太子宫甲地师古曰甲者甲乙丙丁之次也元后传言见于丙殿是其例也诗厥初生民时维姜嫄】路马乘车褒赏谁如于申伯【诗王遣申伯路车乘马我图尔居莫如南土锡尔介珪以作尔宝往近王舅南土是保诗序崧高尹吉甫美宣王也天下复平能建国亲诸侯褒赏申伯焉按路马乘车当作乘马路车】某凄其纷白复此依红【见前】蛙以墟拘岂是缘青防之脚【庄子并鼃不可以语于海者拘于墟也夏虫不可以语于冰者笃于时也曲士不可以语于道者束于教也昌黎月蚀诗尝闻古老言疑是虾蟇精把沙脚手钝谁使女解缘青冥】鱼于川泳尚或同白水之心【昌黎节度使防壁记志同而气合鱼川泳而鸟云飞也左传所不与舅氏同心者有如白水】
　　代回许运干【仪○职官分纪国朝熈宁三年诏诸路转运司奏举京朝官知县资序二人充本司勾当其京东西淮南西浙各许举一员职源元祐中除三路外竝罢后复置建炎初避高宗讳改勾当为干办】
　　枉驾临存【严助传使重臣临存师古曰存谓省问之】属辞贲重【临贲卦名】今作禁门键敢当百年几见之称【陈后山送东坡知杭州诗一代不数人百年能几见昔如马口衔今为禁门键详见前】君如双井茶防赴众口一尝之愿【陈后山诗君如双井茶众口愿一尝】恭惟某官气嘘海岱【韩文龙嘘成云尚书海岱唯青州】文耀虹霓【祢衡传扬声紫微垂光虹蜺】罗致幕中信一第之直溷子【见前】宝横道侧乃屡荐而不入官【韩文诚不忍竒宝横弃道侧顔延之五君咏屡荐不入官】今归张之迭嗟又崔李之交説【俱见前】敢爱其力【韩文吾岂有爱于力乎哉】而隐于言惟是日夕之牛羊防且归矣【诗日之夕矣牛羊下来又防且归矣】瞻彼月明之乌鹊爱莫助之某有味推贤无能为役【竝见前】然前驱弩矢固余力之不任【司马相如传县令负弩矢先驱师古曰导路也韩文固孰知余力之不任】若旁噪鼓旗或此心之可效【寇恂传士马四集幡旗蔽野恂乃令士卒乘城鼓噪六一居士集安得二子接挥锋两交铓我亦愿助勇鼓旗噪其旁】
　　代回奚运干【祝】
　　题鴈塔之名夙有同升之幸【见前】依骊驾之漕兹叨聨事之荣【寇恂传时军食急乏恂以辇车骊驾转输前后不絶注骊驾并驾也击车人絶行也】愧削牍之未遑【原陟传削牍为疏注牍木简也】感飞笺之先辱恭惟某官岿然地望【庄子岿然而有余王廷夀灵光殿赋岿然独存北史公孙表传鴈门李氏地望悬隔】隽甚天姿手决世科不用懐绷之簪笏【法言须以发策决科韩诗爵勲逮僮簪笏曰懐绷绷悲萌切束儿衣汉书襁褓注即今小儿绷或作绷】力行家学固求竹帛之功名【邓禹传垂功名于竹帛详见前】便当正奚仲之车【续汉书舆服志奚仲为车正具物以时六材皆良谯周古史考黄帝作车引重致逺少昊时略加牛禹时奚仲加马】何用主李悝之籴【杜氏通典魏文侯相李悝曰粜甚贵伤人甚贱伤农人伤则离散农伤则国贫故甚贵与甚贱其伤一也是故善平籴者必谨观岁有上中下熟大熟则籴三而舍一中熟则籴二下熟则籴一使人适足价平则止行之魏国国以富强】湟中四百万石暂倚经营【説文湟水出金城临羌县塞外至允吾东入河史记平准书下河漕度四百万石及官自籴乃足赵充国传金城湟中谷斛八钱吾谓耿中丞籴二百万斛谷羌人不敢动矣耿中丞请籴百万斛乃得四十万斛耳】广内一百三家卽行校理【汉书艺文志六经凡一百三家详见前】某偶攀末甲复托同寅自揣头颅犹是五侯之宾客【西京杂记五侯不相能賔客不得往来娄护丰辩传食五侯间各得其懽心竞致竒膳护乃合以为鲭世称五侯鲭以为竒味焉汉书河平二年上悉封舅王谭为平阿侯商成都侯根曲阳侯逢时高平侯立红阳侯五人同日封故世谓之五侯】视如手足亦惟四海之弟兄【后汉书袁谭欲攻尚别驾王脩曰兄弟者左右手也譬人将鬬而断其右手曰我必胜若是者可乎老泉集兄弟之情如足于手山谷诗鬼门关外莫言逺四海一家皆兄弟】
　　代衞内机回新任赵运干【师秀】
　　内幕主书滥窃机谋之禄【宋安抚司其属有管勾机宜文字晦庵集张忠献公宣抚都督诸军事奏以栻书冩机宜文字是时年甫二十内赞密谋外参庶务夙夜懔懔以君父之责为已忧】外台赞画鼎来礼乐之英【叙传河间贤明礼乐是修为汉宗英晋书陈頵刺史衔命国之外台】盍修同寅之恭适坐旁午之冗【一从一横曰旁午犹言交积也霍光传使者旁午注分布也学林云古篆五字为义象隂阳六爻之义午字亦取此义周礼壶涿氏掌除水虫若欲杀其神则以牡橭午贯象齿而沉之郑氏注故书橭为梓午为五交互贯于梓木之上也史言旁午者四方八达皆通亦从横交五之义也】高情厚甚下问煜然恭惟某官杰立宗标焯为儒倡【焯通作灼説文明也韩愈传赞以六经之文为诸儒倡】麟振振而一角【诗麟之角振振公族毛诗义疏麟一角角端有肉春秋感精符麟一角明海内共一主也孙氏瑞应图一角兽者六合同归则至汉书终军传从上幸雍获白麟一角五蹄】凤翽翽以九苞【诗凤凰于飞翽翽其羽哕音讳毛传翽翽众多也郑笺羽声也余见前】太乙吹灯岂特传五行之学【王子年拾遗记刘向校书天禄阁夜有老人植青藜杖扣阁而进见向暗中独坐读书乃吹杖端烂然大明因以照向向因受五行洪范之文向问其姓名云我是太乙之精刘向传向见尚书洪范箕子为武王陈五行隂阳休咎之应向乃集合上古以来至秦汉符瑞灾异之记着其占验比类相从各有条目凡十一篇号曰洪范五行传论】长庚吐焰固宜光万丈之文【李阳冰草堂集序惊姜之夕长庚入梦故生而名白以太白字之世称太白之精得之矣韩诗李杜文章在光焰万丈长】吾道非耶【家语吾道非乎奚为至于此】公等安在【主父偃传公皆安在何相见之晚也】既低飞于枳棘【言为簿】又屡泛于芙蓉【南史庾杲之传王俭用杲之为衞将军长史安陆侯萧缅与俭书曰盛府元僚实难其选庾景行泛录水依芙蓉何其丽也时人以入俭府为莲花池故缅书美之言为幕职】辍天堑之元僚【天堑谓长江于湖居士集流柹投鞭规济天堑详见前】佐星轺之计吏栋帘云雨似闻曾驻于襜帷【王勃滕王阁诗序详见前】庭户湖山复见重来之宾佐【韩文滕王阁记详见前】聊副皇华之咨度即登清切之司存【杜诗献纳司存雨露边地分清切任才贤】某濩落束书【庄子瓠落无所容注瓠音濩濩落犹廓落也韩诗始我来京师止擕一束书】参差一第【参初林反差楚宜切参差不齐也説文乱丝貌参相参为参两相参为差亦作防差甘泉赋曾宫防差元结传一第慁子耳】不狩不猎岂能谈笑于青油【诗不狩不猎胡瞻尔庭有县貆兮张正封诗从军古云乐谈笑青油幕】为箕为裘聊戏斓斑之防服【礼记良冶之子必学为裘良弓之子必学为箕斓郎于切色不纯也斑逋还切説文驳文也列女传老莱子孝养二亲行年七十作婴儿自娯着五防斒斓衣尝取浆上堂跌仆因卧地为小儿啼或弄雏鸟于亲侧杜诗防服日向庭围趋】薾然薄陋【庄子薾然疲役注薾音捻防貌】安所依归异事同僚傥怜草木之吾味【左传今譬于草木寡人在君君之臭味也又譬诸草木吾臭味也而何敢差池余见前】百闻一见当为珠玉之修容【赵充国传百闻不如一见礼记曾子与子贡入于其廐而修容焉】
　　代回曾运干【准】
　　射雉而用一矢緜力可慙【见前代回胡运干条】烹鱼而得尺书雄文甚宠初无足谢何过乎恭恭惟某官殖学精深【左传夫学殖也不学将落】摛辞钜丽【司马相如传君未覩夫巨丽也师古曰巨大也丽美也呉质与东阿王书奉所惠贶发函伸纸是何文采之巨丽而慰谕之绸缪乎】一读阿房之赋信凡马之皆空【见前】再歌泮水之诗知祝螟之速肖【诗思乐泮水法言螟之子殪而逢蜾羸祝之曰类我类我乆则肖之矣速哉七十子之肖仲尼也】仰赞星轺之画盍归天网之收【老子天网恢恢疎而不漏魏文帝典论设天网以该之顿八纮以掩之山谷诗天恢猎德网日饎养贤鼎】某老矣缀班阙然报国徒得君重辄剡牍于公车【见前】何以文为更归恩于私室【羊祜传拜爵公朝谢恩私门吾所不取】不办七襄之报姑容十袭之藏【竝见前】
　　代回新成都赵帐干【益○宋熈宁诏诸路漕司始置属官元祐诏运司管勾文字除三路外竝罢其职掌帐司兼管后复故】
　　计幕借材鼎来主诺邮筒闻报方欲贡书猥勤下问之光殊感高情之厚恭惟某官世济其美父教之忠【竝见前】材刃有余解全牛而不顿【庄子三年之后未尝见全牛也贾谊传屠牛坦一朝解十二牛而芒刃不顿注顿读曰钝】智囊无底洗凡焉而可空【史记樗里子名疾滑稽多智秦人号曰智囊晁错传太子家号曰智囊师古曰言其一身所有皆是智算若囊槖之盛物也鲁防传祖父匡有权数号曰智囊干宝晋书桓范出赴曹爽司马宣王谓蒋济曰智囊往矣济曰驽马恋栈豆爽必不能用也王充论衡刘歆汉朝智囊笔墨渊海高僧传支谦月支人游汉境博览经籍时人为之语曰支郎眼中黄形躯虽细是智囊白氏六帖云樗里子瘿多智号曰智囊又云杜预多智人号智囊释常谈云患瘿者谓之智囊史记樗里子瘿而多智时人号为智囊又杜预亦有瘿也今按史记樗里子传止言滑稽多智不言患瘿晋书杜预亦无智囊之目但云呉人知预病瘿惮其智计以瓠系狗颈示之惟新唐书李义府传云王德俭瘿而智岂指瘿为智囊耶晋书载记慕容垂欲伐慕容永曰吾投老叩囊底智足以尅之列子渤海之东有大壑焉实惟无底之谷山谷诗书囊无底谈未了】是宜即复于青氊不谓尚淹于墨绶惟兹漕軵【軵乳勇切音与冗同説文推车令有所付也淮南子軵车而饷冯奉世传再三发軵如淳曰推也】正重宾筵惠然肯来协赞皇皇之辔【诗惠然肯来又皇皇者华又六辔如濡】出其所学行丰暴暴之财【荀子上得天时下得地利中得人和则财货浑浑如泉源汸汸如河海暴暴如邱山注暴暴卒起之貌言物多委积高大如邱山也】不俟章交【刘向传章交公车】防应召用某冒焉行险甫此依仁【杜诗此邦今尚武何处且依仁】及同君子之僚亶为幸防【韩文留守无事多君子僚】所媿小夫之牍不尽倾期【见前】
　　代回唐提干【元龄○详啓意盖代月湖○中兴防要建炎四年诏诸路提刑司除武臣提刑添置干办公事官许存留文臣一员】
　　夏辟三千参聨无补【言为刑侍】冬官六十摄长可慙【言为工书】何勤执讯之来【讯音信説文问也尔雅疏讯问以言也诗执讯连连左传郑子家使执讯而与之书注执讯通讯问之官】更辱徽言之宠【尚书予旦已受人之徽言徽美也】恭惟某官摘髭名第【韩诗连年收科第若摘颔底髭】策足英游【古诗何不策高足枚乘传与英俊竝游】暮拔其尤久幕中之罗致【韩文暮取一人焉抜其尤又罗而致之幕下】岁计其入如地上之钱流【刘晏传自言如见钱流地上】行交公车之章【见上注】当为清庙之器【新唐书李珏传珏以数谏不得留出为下邽令武昌牛僧孺辟掌书记荐为殿中侍御史宰相韦处厚曰清庙之器岂击搏才乎除礼部员外郎】某不能者止乃分之宜【韩文投闲置散乃分之宜】方鸠僝功忘以年之当废【尚书共工方鸠僝功孔传鸠聚僝见也僝仕简反晋武帝纪时张贵人有宠年几三十帝戏之曰汝以年当废矣】我既厌知曷月之还归【诗我既厌不我告猷郑注卜筮数而凟灵厌之不复告其所图之吉凶也言虽得兆繇不中也诗懐哉懐哉曷月予还归哉】
　　代回陈提干【伯震○详啓意亦代月湖】
　　明诏选贤争抗需头之荐【蔡邕独断章者需头称稽首上书谢恩陈事诣阙通者也详见前】老夫涉笔但深遯尾之慙【左传老夫髦矣无能为也韩文涉笔占位署惟谨易遯尾厉勿用有攸往孔氏正义云遯尾厉者为遯之尾最在后者也自谦去位之晚】幸而得君可以报国恭惟某官摘髭名第策足俊游【俱详上条】人叹老而嗟卑急于速化【昌黎答陈生书足下求速化之术不于其人乃以访愈又速化之术如是而已】士任重而道逺当在晚成【马援传大材当晚成】欲功名留久逺之看信温饱非平生之志【竝见前】日诸公之暗摸【唐许敬宗见人多忘之或谓其不聪曰卿自难记若遇何刘沈谢暗中摸索亦可识】露尺牍以明扬【尚书明明扬侧陋】今犹待诏于公车【东方朔传令待诏公车师古曰公车令属衞尉上书者所诣也】底用谢恩于私室【见前】某随人作计为役无能感北山之移文逝将命驾【宋周颙字彦伦初隐北山后为山隂令秩满入京复经此山孔德璋代此山移文以絶之逝逮也诗逝不古处通作噬诗噬肯适我毛传逮也】观东閤之竒士更幸改辕【朱云传且留我东閤可以观天下竒士】
　　代回防路马提干【已】
　　二年满戍鹢回首以东归【集韵鹢首天子舟也淮南子龙舟鹢首浮吹以虞此游于水也方言船首或谓之阁又谓之鹢首注今江东贵人船首作青雀是其象也子虚赋浮文鹢扬旌栧】再命触藩蟇朶頥而西顾【易羝羊触藩不能退不能遂蟇頥山在眉州东七里自象耳山连峰壁立西瞰玻瓈江五十余里至此磅礴蹲踞形类蟇頥故名陆务观入蜀记云嘏蟆培水品所载第四泉是也虾蟆在山麓临江头鼻吻颔絶类而背脊疱处尤逼真造物之巧有如此者自背上深入得一洞穴石色绿润泉泠泠有声自洞出垂虾蟆口鼻间成水帘入江】本欲潜深而伏隩顾使出幽而迁乔欲罢不能不知所贺恭惟某官岷峨擢秀江汉养源淬剸犀之锋驰骋不难于万里【王褒传巧冶铸千将之朴清水淬其锋越砥敛其锷水断蛟龙陆剸犀革驾齧防骖乘旦纵驰骋骛忽如景靡周流八极万里壹息】赋射熊之馆吹嘘亦在于九天【黄图长杨宫有射熊馆在厔地理志秦昭王起元帝纪永光五年冬幸长杨宫射熊馆布车骑大猎扬雄传雄从至射熊馆还上长杨赋以风杜诗扬雄更有河东赋惟待吹嘘送上天】若为二纪之尘埃良负两科之冠劒【隽不疑传不疑冠进贤冠带櫑具劔门下欲使解劒不疑曰劔者君子武备所以衞身不可解】方江涛之如此觉人物之然【俱见前】勳业终伏波之归【杜诗勲业终归马伏波详见前】图画勉凌烟之继【唐太宗纪贞观十三年图功臣于凌烟阁阁在西内太极宫三清殿侧】某滥竽榜下【韩非子齐宣王使人吹竽必三百人齐吹南郭先生不善竽而滥于三百之中食禄】曵尾泥中【庄子吾将曵尾于泥中矣详见前】推毂有味其言心乎爱矣【郑当时传其推毂士及官属丞史诚有味其言也诗心乎爱矣遐不谓矣】引鼎不程其力人谓斯何【礼记引重鼎不程其力韩文昔者人谓斯何今者人谓斯何】
　　代回新班李茶干【镒○宋宣和间置茶盐提举属官一员名茶盐提举司干办公事】
　　白发强顔洊叨乘障黄尘眯目未暇见贤敢图宗家之英辱贻记室之牍【竝见前】恭惟某官人门第一【新唐书李揆传揆美风仪善奏对帝叹曰卿门第人物文学皆当世第一信朝廷羽仪乎东坡诗单于若问君家世莫道中朝第一人】材气无双【李广传数与匈奴战典属国公孙昆邪为上泣曰李广材气天下亡双自负其能数与虏确恐亡之】麒麟地上已通籍于烟霄龙鹤山中难窥斑于雾雨【世説王献之数岁时尝看诸门生摴蒲见有胜负因曰南风不竞门生辈轻其小儿乃曰此郎亦管中窥豹时见一斑魏志注论者之言一似管窥虎刘向列女传陶答子化陶三年名誉不兴家富三倍其妻谏曰妾闻南山有豹雾雨七日不下食者欲以泽其衣毛而成其文章故藏以逺害藏隐也谢朓诗虽无豹姿终隐南山雾】切闻三史六经之学【诗书礼乐易春秋为六经诗书春秋为三史又史记及前后汉书为三史唐谏议大夫殷侑言三史为书劝善惩恶亚于六经比来史学多废至有身处班列而朝廷旧章莫能知者于是立史科及三传科】欲追一翁二季之踪【陈后山诗一翁二季相对朢谓三苏】行膺纶綍之招何待弦歌之试某夙同鱓谱【鱓疑当作蝉扬雄传有周氏之蝉嫣兮或鼻祖于汾隅注蝉嫣连也自言系出周氏】近倚龙门【李膺传膺独持风裁以声名自高士有被其容接者名为登龙门辛氏三秦记河津一名龙门水险不通鱼鼈之属莫能上江海大鱼薄集龙门下数千不得上上即为龙也】所恨室迩而人遐未由展觌【诗其室则迩其人则逺陈后山诗室迩人则逺燕黙劳者歌梁书阮孝绪传御史中丞任昉欲造而不敢朢而叹曰其室虽迩其人甚逺为名流所钦尚如此】敢谓礼逾而情过更费属辞【韩文茍来者吾斯进之而已矣乌待其礼逾而情过乎】感锲惟深【锲苦结切集韵刻也】铺棻曷既【班固西都赋桑麻铺棻】
　　代回提干监镇扬修职【填】
　　问一得三夙服名驹之誉【赵熹传卿名家驹努力勉之详见前】骈四俪六兹窥汗马之功【韩文骈四俪六锦心绣口萧何传未有汗马之劳】得非所防【陈后山诗呼我过其庐所得非所防】窃愿有复【礼记侍坐于君子若有告者曰少问愿有复也】恭惟某官岷峨毓秀江汉濯英挺有祖风固合间于两社【魏謩传赞挺挺有祖风烈左传间于两社为公室辅礼记注鲁之外朝在库门内东亳社西国社朝廷执政之处故曰间于两社】裕乃父烈宁当久于诸侯【柳文皇曰咨愬裕乃父功】兹耿耿以发硎【诗耿耿不寐钱氏曰耿耿小明李贺诗元精耿耿贯当中】已累累其缀组【汉书印何累累详见前】芝兰庭下子弟正欲自佳【谢传谢安戒约子侄因曰子弟亦何豫人事而正欲使其佳曰譬如芝兰玉树欲使其生于庭阶耳互见前】槐棘班中公侯必复其始【左传合而能固安而能杀公侯之卦也公侯子孙必复其始毕万毕公高子孙言当复为公侯也】某辱崇世契见顾邦交老欲荷锄归问南山而种荳【陶渊明诗种荳南山下草盛豆苗稀晨兴理荒秽带月荷锄归】古来和鼎相期东阁之观梅【山谷诗古来和鼎实杜诗东阁官梅动诗兴】
　　代回许知县【鸿祖】虞判院提干【垚】袖贺
　　屣履迎门获解尘埃之渴【屣所倚切通作躧説文舞履也徐曰足根不正纳履也史记跕躧履舞者足跟不正纳也隽不疑传躧履起迎师古曰履不着跟曰躧躧谓纳履未正曵之而行言其遽也王符传衣不及带屣履出迎互见前】文书袖辱贻月露之篇【韩文文书袖贾岛诗袖有新诗隋李愕上书连篇累牍不出月露之形】所慙先施之未能又觉成章之匪报【诗虽则七襄不成报章又匪报也永以为好也】惟感千金之赠特深十袭之藏
　　代回防路常平马提干【已荣○宋熈宁六年改提举常平司主管官为干办公事依漕属例】
　　偏城守土曾微牧御之庸一道观风猥被将输之命【竝见前】亟控循墙之避【左传三命而俯循墙而走墙谓公门循墙不敢安行也】但期接淅而行敢意鸣谦【易鸣谦贞吉】只深自讼【谦讼卦名】恭惟某官铜标气槩【汉马援既平交趾立铜柱为汉界相传在钦州古森洞上有援誓云铜柱折交趾灭新唐书马总字防元系出扶风迁安南都护獠夷安之建二铜柱于汉故处劖着唐德以明伏波之裔日南郡西有西屠夷国援尝经其地亦植二铜柱表汉界及北还留十余户于柱下至隋乃有三百余户悉姓马】绛帐文章【马融传达生任性不拘儒者之节常坐高堂施绛纱帐前授生徒后列女乐弟子以次相传鲜有入其室者】早收杨叶之功【史记楚有养由基者去柳叶百步而射之百发百中杜诗旧穿杨叶真自知白乐天喜弟敏中及第诗桂折一枝先许我杨穿三叶尽惊人】寻擢桂林之第【郤诜传诜对武帝曰臣举贤良对策为天下第一犹桂林之一枝昆山之片玉帝笑】全材孔硕迅步何稽罗而致幕中逆占颖脱【竝见前】争令出门下行即章交【韩文诸公要人争欲令出我门下交口荐誉之】伫轩翥以砉然【翥章恕切音与着同説文飞举也楚辞鸾鸟轩翥而翔班固传三足轩翥于茂树砉霍虢切皮骨相离声或作騞庄子奏刀騞然又騞然而过】知乘除之必尔【呉赵达九宫一算之术头乘尾除父子不相语韩诗声名相乘除注厯象有增减率迟速积故有乘除之法梦溪笔谈云算法多门皆不离乘除唯增成一法稍异其术多不用乘除但补缺就盈而已假如欲九除者增一便是八除者增二便是但一位一因之若位数少则颇简捷位数多则愈烦不若乘除之有常】某滥叨小节甚愧同升【节升卦名】两科文武之英幸获恩于下拜三川人物之论亦窃服于旦评所愧匹雏无力之人莫旅万牛回首之送【杜诗万牛回首邱山重】区区之悃【见前】续续以言【陈后山诗声问应须续续来】
　　代回詹书监【渊○盖代月湖】
　　庶狱哀矜参聨弗绩【尚书皇帝哀矜庶戮之不辜】五材饬化率属罔功【周礼或审曲面势以饬五材以辨民器又颁职事十有二于邦国五曰饬材七曰化材】过辱高情更勤下问恭惟某官有志于世用力斯文俨素韠之倚庐【韠音毕诗庶见素韠兮我心蕴结兮扬雄传结以倚庐孟康曰在倚庐行服三年也应劭曰汉律以不为亲行三年服不得选举师古曰倚庐倚墙至地而为之无楣柱倚于绮反】耿丹心之恋阙范希文之守服必通时相之书【洓水纪闻范文正公服中上宰相书言朝政得失及民间利病凡万余言王曾见而伟之时晏殊亦在京师荐一人为馆职曾谓殊曰公知范仲淹舍不荐而荐斯人乎详见前】富彦国之从权宜有天子之诏【东坡富郑公神道碑公丁秦国太夫人忧诏为罢春宴故事执政遇丧皆起复公以谓金革变礼不可用于平世仁宗待公而为政五遣使起之卒不从命天下称焉韩文无疾其驱天子有诏】不然暮召【主父偃传朝奏暮召入见】宜在朝祥【礼记鲁人有朝祥而莫歌者子路笑之】某久玷宪曹【唐天宝中改司刑太常伯为宪部】又共事典【周礼六曰事典以富邦国以任百官以生万民】防且归矣所愿为圣人之民【诗防且归矣无庶予子憎】爱莫助之犹幸惜天下之宝【王坦之传初谢安爱好声律朞功之惨不废妓乐坦之苦谏之安遗以书坦之答曰天下之宝故为天下所惜天下之所非何为不可以天下为心乎互见前】
　　代回詹书监【渊】
　　八年一别瞠若可惊【瞠抽更切直视也庄子瞠若乎其后】千里尺书跫然有喜【顔氏家训书奏尺牍千里眉目跫虚容切人行声又喜貌庄子闻人足音跫然而喜】只慙善颂未免过情恭惟某官叉手成章【唐温庭筠才思艳丽工于小赋毎入试押官韵凡八叉手而八韵成多为隣铺假手日救数人】摘髭取第【韩诗连年收科第若摘颔下髭】民曹补掾已小试十二牛之刀【隋开皇三年改度支为民部曾南丰制民曹上卿贾谊传屠牛坦一朝解十二牛而芒刃不顿详见前】词学问津又将垂五十犗之饵【犗音界説文騬牛也广韵犍牛也增韵凡畜健强者皆曰犗庄子任公子为大钩巨缁五十犗为饵】不虞衔恤【诗无父何怙无母何恃出则衔恤入则靡至疏无父母出门则以中心衔忧旋来入门则堂宇空旷不复覩见如行田野无有所至】犹郁交章少须弹琴之成声【礼记子夏既除丧而见予之琴和之而不和弹之而不成声作而曰哀未忘也先王制礼而弗敢过也子张既除丧而见予之琴和之而和弹之而成声作而曰先王制礼不敢不至焉】防见积薪之居上【汲黯传陛下用人如积薪后来者居上东坡诗青衫莫厌百僚底白首上有千薪积详见前】某强顔于此视防几何【説文防草隂也又隂景曰防左传赵孟视防】寻有味推毂之言老夫髦矣【见前】持受羮反锦之意执事谅之【左传衞人使屠伯馈叔向羮与一箧锦叔向受羮反锦】
　　代回饶殿干【时亨】
　　贰职详刑罔功犴狱误恩率属遂长雉工视防几何取数多矣【竝见前】恭惟某官素材孔硕清德不腓【腓符非切避也诗小人所腓毛传避也】醉面春风之和良多行乐宦情秋光之薄还动出机【东坡送潞都曹诗序乖崖公在蜀有录事参军老病废事公责之曰胡不归明日求去留诗为别其略曰秋光都似宦情薄山色不如归意浓公留而慰荐之庄子万物皆出于机入于机】有赫宝储行观干裕【易干父之蛊又裕父之蛊注蛊者事也能承先轨和裕其事】某宜燕居息而鸠僝功【见前】某水某邱所钓游防且归矣【韩文某水某邱吾童子时所钓游也余见前】在阡在陌可来往亦有意与【韩文亲戚之不仕与倦而归者不在东阡在北陌可杖屦往来也】
　　代回饶殿干【时亨】
　　头颅如此甚慙朝夕之论思【班固两京赋序朝夕论思日月献纳】足音跫然真成亲戚之謦欬【庄子夫逃虚空者藜藿柱乎鼪鼬之迳踉位其空闻人足音跫然而喜矣而况乎昆弟亲戚之謦欬其侧者乎謦苦顶切又音罄欬苦爱切一音器注謦欬喻言笑也但呼闻所好犹大悦况骨肉之情欢之至也】輙因陈谢并贺新除恭惟某官家食甚都【易大畜不家食吉彖曰不家食吉养贤也王弼注有大畜之实以之养贤令贤者不家食乃吉也司马相如传雍容闲雅甚都师古曰都闲雅之称也】宦情未愸【王衍传吾少无宦情随牒推移遂至于此南史王微传微素无宦情梁书何传吾年已五十七月食四斗米不尽何容得有宦情文选谢灵运诗序徐干少无宦情有箕颍之心憖疑仅切尔雅强也诗不憖遗一老笺云心不欲自彊之辞晋语憖庇州犁焉注愿也】里门养朢久倦游紫枢之庭【李寻传紫宫极枢通位帝纪注紫宫天之北宫极天之北极枢是其旋转者】册府办严将司存白玉之牒【穆天子传癸巳至于羣玉之山先王所谓策府也呉汉传毎当出师朝受诏夕即引道初无办严之日注严即装也避明帝讳故改之后汉书祭祀志用玉牒书藏方石牒厚五寸长尺三寸广五寸有玉检时以印工不能刻玉牒欲用丹漆书之防求得能刻玉者遂书书秘方石中命容玉牒】不妨游戏【东坡诗退之仙人也游戏于斯文】防在荐扬某宜在挂冠又此持槖聊复尔耳姑出应于俗缘【阮咸传未能免俗聊复尔耳东坡僧圆泽传俗缘未尽慎勿相近】归去来兮犹可寻于情话【归去来兮辞悦亲戚之情话】


　　四六标准卷三十
　　钦定四库全书
　　四六标准卷三十一　　　　宋　李刘　撰教官【宋初有四书院庐山白鹿洞嵩阳岳麓应天府未建州学也乾道元年兖州守臣孙奭私建学舍聚生徒乞请太学助教杨光辅充本州讲从之余镇未置学也景祐四年诏藩镇始立学他州勿听也宝元元年颍州守臣蔡齐请立学时大郡始立学而小郡犹未置也庆厯四年诏诸路州军监各令立学学者二百人以上许吏置县学于是州郡不置学者鲜矣又置教授以三年为一任以经术行义训导诸生掌其课试之事而纠正其不如规者委运司及长吏于幕职州县官内荐教授或本处举人举有德艺者充当时虽置教授或用兼官或举士人委于漕司而未隶朝廷也熈宁六年诏诸路学官竝委中书门下差选至是教授始命于朝廷矣元丰元年州府学官共五十三员诸路惟大郡有之军监盖未尽有也元祐元年诏齐庐宿常等州各置教授一员自是以后列郡多有教官矣】
　　通武冈陈教授【震】
　　造托湘流疑已就碧油之幕【贾谊传造托湘流兮敬吊先生师古曰造至也言至湘水而因托其流也造十到反方于诗问津求拜碧油幢欧阳詹诗十万貔貅拥碧油】延缘巫水乃闻还绛帐之纱【庄子延缘苇间柳文武冈铭黔山之巑巫水之磻马融传常坐高堂施绛纱帐前授生徒后列女乐详见前】愧执讯之已稽【诗执讯连连详见前】盍通名而告至恭惟某官学探千载文擅一家【司马迁传究天人之际通古今之变成一家之言】声摩殿前皆三诵阿房之赋【李贺诗殿前作赋声摩空余见前】礼罗幙下顾载歌泮水之诗兹闻章交行即陛觐【竝见前】紫皇好学正尔恢天网之收【晋天文志紫宫为帝皇之居又紫微大帝之座天子之常居也又紫微宫中钩陈一星曰天皇大帝传咸天地赋帝皇正坐于紫宫山谷诗紫皇访问富春秋又天恢猎德网日饍养贤鼎魏文帝典论设天网以该之】黄阁招贤防亟劝露门之讲【公孙传开东阁以延贤人周书武帝平齐幸熊安生第拜露门博士保定中置露门学沈重于露门馆讲论语详见前】州县徒劳人耳【梁竦传州县之职徒劳人耳】将相宁有种乎【史记陈涉世家王侯将相宁有种乎】某垂老无闻甚愚不肖向者诲诸生于馆下要是牛溲【韩文晨入太学招诸生立馆下诲之曰云云又牛溲马勃败鼓之皮】兹焉试别驾之治中亦非骥足【蜀志鲁肃遗先主书曰厐士元非百里才也使处治中别驾之任始当展其骥足耳】不曰丞哉之余负【韩文丞哉丞哉余不负丞而丞负余】亦惟善者之吾师【左传郑人游于乡校以论执政然明曰毁乡校何如子产曰其所善者吾则行之其所恶者吾则改之是吾师也若之何毁之】傥谐半面之期【谢承书应奉年二十时尝诣彭城相袁贺贺时出行闭门造车匠于内开扇出半面视奉奉即委去后数十年于路见车匠识而呼之北齐书杨愔聪记强识半面不忘元稹诗半面契终始陈后山诗平生天上张公子尚记门间半面人】亦胜交臂之失【庄子吾终身与女交一臂而失之史记西南事秦交臂而服汉书交臂受事屈膝请和】监州无蠏恐非直杯水之官【东坡诗欲问君王乞符竹但愁无蟹有监州隋书赵轨传为齐州别驾诏征入朝父老挥涕曰公清如水请酌一杯水奉饯详见前】广文有氊幸或作数旬之客【杜诗广文到官舍系马堂阶下醉即骑马归颇遭官长骂才名二十年坐客寒无氊赖有苏司业时时与酒钱旧唐书韦思谦传左肃机皇甫公义检校沛王府长史引思谦为同府仓曹谓思谦曰公岂池中之物屈公为数旬之客以望此府耳】
　　回武冈连教授【嵘】
　　补黔中之上佐问字茫然【新唐书王忠嗣传明日见责不失一金吾羽林将军归宿衞不者黔中上佐耳详见前扬雄耆酒好事者载酒从之问竒字东坡诗未许中郎得异书且与扬雄説竒字】闻稷下之诸生迎师幸甚【史记齐稷下学士复盛且数百千人刘向别录齐有稷门城门也谈説之士期防于稷下也索隐曰齐地记曰齐城西门侧系水左右有讲室趾往往存焉盖因侧系水故曰稷门古稷侧音相近耳又虞嘻曰齐有稷山立馆其下以待游士亦异説也春秋传曰莒子如齐盟于稷门是也】未遑执讯【见首条】先辱鸣谦【易上六鸣谦注上六最处于外不与内改故但有声名之谦此断章取义】恭惟某官正学纯明【儒林传公孙子务正学以言】懿文炳蔚一门三秀聨翩千佛之题【新唐书杜正伦传隋世重举秀才天下不十人而正伦一门三秀才皆高第为世歆美详见前】六馆十年卓荦诸儒之倡【韩文卓荦为杰新唐书韩愈传赞以六经之文为诸儒倡】顾栖鸾于矮屋【仇览传署考城王簿王涣曰枳棘非鸾凤所栖开元天宝遗事张彖为华隂簿为守令所抑叹曰大丈夫拘于下位若立身矮屋之下使人擡头不得】又系马于堂阶【见上条】君子所乐三在得英才而教育天下达道五正须师席之琢磨【荀子人之于文学也犹玉之于琢磨也】伫令巫水之磻【见上条】咸识沂风之咏遄班玉笋【山谷诗谁怜旧日青钱选不立春风玉笋班】遂讲金华【汉书上方向学郑寛中与张禹朝夕入説尚书论语于金华殿中诏班伯受焉】某典午非材【韩诗长慙典午非材识得就闻官即至公】同寅何幸君来重席底虞坐客之无氊【谢承后汉书戴凭字次仲世祖正旦朝贺令羣臣説经更相难诘义有不通辄夺其席以益通者慿遂重坐五十余席杜诗坐客寒无氊】丞未全聋尚听讲经之有笥【黄霸传长吏许丞年老病聋边韶传腹便便五经笥】
　　代回武冈何教授【谈】
　　老形已具久欲挂神武之冠【陈后山诗老形已具臂膝痛南史陶景传家贫求县令不遂脱朝服挂神武门上表辞禄诏许之】族姓未寒幸不冷广文之席【此啓盖代月湖故云】有来双鲤如对三鳣【杨震传有三冠雀衔三鳣鱼飞集讲堂前都讲取鱼进曰虵鳣者卿大夫服之象也数三者法三台也注鳣音善鳣鱼长者不过三尺黄地黑文故云卿大夫服之象此音张连切】恭惟某官挺特令名飞腾茂实圜桥策足振鬛先登方策蟠胸摘髭独晚【并见前】邂逅泮林之集【诗集于泮林】颉颃蓬岛之游某急景凋年【鲍昭舞鹤赋穷隂杀节急景凋年李商隐诗急景倐云暮頽年浸已衰】闲官窘步【韩诗得就闲官即至公离骚经何桀纣之昌披兮夫唯捷径以窘步窘急也】闭蕃于六馆之空舍其亦有施乎【昌黎何蕃传蕃纯孝人也闵亲之老不自克一日揖诸生归养于和州诸生不能止乃闭蕃空舍中于是六馆之士言于阳先生城请谕留蕃又譬之水川者高泽者卑高者流卑者止天将雨水气上无择于川泽之高下然则泽之道其亦有施乎】识坚也十年为故人将贺其鸣已【昌黎送何坚序其识坚也十年为故人又吾闻鸟有凤者恒出于有道之国当汉时黄霸为颍川是鸟实集而鸣焉若史可信坚归吾将贺其见凤而闻其鸣也已】
　　回白教授【酉中】
　　举尔所知期不辱贤材之实与我共理亦惟赖庠序之申【循吏传与我共此者其惟良二千石乎】何勤防谦【易无不利防谦注指防皆谦动合于礼】更加巽谢恭惟某官器能肤敏学问纯明问一得三子职早深于学礼喝五作六甲科共徯于为郎【晋书刘毅于东府聚樗蒲余人并黑犊以还唯刘裕及毅在后毅次掷得雉大喜谓同座曰非不能卢不事此耳裕恶之曰老兄试为卿答既而四子俱黑其一子转跃未定裕厉声喝之即成卢焉五木经注雉为二枭为六卢为四儒林传岁课甲科四十人为郎中乙科二十人为太子舍人丙科四十人补文学掌故云】兹暂憩于冷氊合亟膺于温綍某爱莫之助情见乎辞【系辞圣人之情见乎辞】系马阶前切勿羡诸公之衮衮衔鳣堂上正须效夫子之循循【俱见前】
　　回白教授【酉中】
  </div>
  <div class="pagination">
   <a href="四六标准_page18.html">
    上一页
   </a>
   <span>
    ...
   </span>
   <a href="四六标准_page14.html">
    14
   </a>
   <a href="四六标准_page15.html">
    15
   </a>
   <a href="四六标准_page16.html">
    16
   </a>
   <a href="四六标准_page17.html">
    17
   </a>
   <a href="四六标准_page18.html">
    18
   </a>
   <span class="current-page">
    19
   </span>
   <a href="四六标准_page20.html">
    20
   </a>
   <a href="四六标准_page21.html">
    21
   </a>
   <a href="四六标准_page22.html">
    22
   </a>
   <a href="四六标准_page23.html">
    23
   </a>
   <a href="四六标准_page24.html">
    24
   </a>
   <span>
    ...
   </span>
   <a href="四六标准_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
