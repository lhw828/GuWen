<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 24 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 24 页/共 54 页</h1>
    <div class="content">
　　○夜宿龙南山居闻梵

　　寒林禅室数灯悬清梵纔闻客未眠去远依然归夜静来迟犹自恋香烟性灵微触经衣上僧散余鸣遶壁间听满未方何所碍修行谁证耳根圆

　　○送王君入监读书 【新建应袭】 

　　绣裳赤舄事征东麟阁曾经论武功　圣主何心收印绶遗孤今日大山中过辞家庙貂蝉在独上关河雨雪融寄语伯禽多自爱成王原不忘周公

　　○殷孝子诗 【盗将刃其父奔代之数言而解】 

　　心上经纶元皎皎眼前图牒总班班若令死父于人手何用生身在世间一念未萌看恻隐片言排难见机关因之忽忆移忠事不信诸君不汗颜

　　○送李县赴调 【养虚公】 

　　好将宠辱付浮沤公道于今何处求谁谓一春淹别驾又飞双舄向神州秋归远水行应杳夜发轻舟挽不留楚璞由来天下宝不妨　明主再三投

　　○送新昌某学师谕告致还南康

　　绛帐中横半席青邻庠犹自识先生传经乡国闻朱陆并马吾师是弟兄汉室尚须垂白召明时何事拂衣行试教别后从西望还有春风到小亭

　　○次日复酌于邻舍登飞来山访浮峰上人

　　瑶榭琼台望转深红云穿日散轻阴天留霁雪教人赏地放寒梅要客寻阅岁巳知频改易逢时何处不登临悟来自笑浑多事何用题诗在碧岑

　　○赠李辽东

　　十载棠阴满郡中更惭桃李倍春工江南高枕新司马辽左长城旧总戎笳吹闲飞芦渚月楼船时泛锦帆风太平坐致今如此犹费深筹尽烛红

　　○登滕王阁

　　南浦雄州开水上高台积翠遶天涯匡庐地远连秋树荆楚山长入晚霞新阁不巢唐幕燕莫林多下汉江鸦归船便取章门路西去郊原日易斜

　　○人日立春

　　年来日日风清日今日风清更可人遥献美汤怜送节更闻金胜簇新春烟添柳色看犹浅鸟踏梅花落自频有致东阁早时闻一曲却令和客不胜新

　　○每过兖辄拟谒阙里辙阻追赋三首（前刻其一）

　　明珠不解舍衣边日祷骊龙枉自虔借问儒家怀阙里何如佛子慕西天片香几买经过日万木终悬会葬年只尺翻来一不至是谁骑马倩谁鞭

　　其二

　　约如一竖牧千羊博取三坟览百王谁越殷周征夏礼独余江汉写秋阳孙枝岁久龙鳞暗翁仲霜浓马鬣长不用今朝愁不至年年此路自堂堂


　　其二

　　令威絮氅不胜痂辽海羁雌别怨赊半取氷纨欹箧扇双遮铁柱插江沙悠悠一念终铭石扫扫孤檐且落花安得征君三百字暮潮秋雨洗龙蛇

　　○闻有赋坏翅寉者予尝伤事废飡羸眩致跌有臂骨脱突肩臼昨冬涉夏复病脚软必杖而后行兹也感仙癯之易贼羡令威而不皆横榻哀吟辄得十一首（前刻其五）

　　兼兼借比未能双尽日鸳鸯戢在梁丘伯易占何相薄卢生难胶卷鮹僵年来罗网浑巫蛊尔辈疮痍尚稻梁骚简半为鱼所尽泪痕多是吊鸾凰

　　其二

　　令威絮氅不胜痂辽海羁雌别怨赊半取氷纨欹箧扇双遮铁柱插江沙悠悠一念终铭石扫扫孤檐且落花安得征君三百字暮潮秋雨洗龙蛇

　　○陆子寄饼

　　饼饵枚枚旨且柔老龈呼钝也馊馊菜园此日来羊脚蔗尾何年到虎头醉倚西邻招禴祭戏将南面问骷髅因之忽忆而翁睡一觉今年三十秋

　　○史甥以十柑饷

　　黄柑久矣断衢州甥也何来十颗投照酒影中陪皱正无盐腮畔落粗瘤小儿塞上甞宁得病老床头渴正求我欲为侬添一传大苏先许拜穰侯 【穰侯见大苏黄相传】 

　　徐文长逸稿卷之四终

　　●徐文长逸稿卷之五

　　山阴张汝霖肃之父　王思任季重父　评选　张维城宗子父较辑

　　五言排律

　　送张子荩会试 
　　赠钱生 
　　方氏子园并蒂王瓜四予顷亦稍圃 
　　予寓圃亦产双瓜方稺如琴轸为人落之 
　　芷斋号篇 
　　挽某君之配蒋 
　　送通府熊公 
　　元夕先一日诸君俯屐小饮联句盘中枣既各散去余隐括其剩隽而东阳袖珍不胜仿悍此后当咋指　多多益善又能市人使战真诗中淮阴也 
　　中秋发舟越溪将游天目同韩达夫门人吴系马策联句 

　　○送张子荩会试 【正月十七日】 

　　春雪作花日题纨送子都悬灯当歇夕卜采诧摴蒱杯涛宕椒碧酒胆与人麄身伴棘墙鼠心摇芳艹途不得双握手惟听只呼卢看君将笔赌一掷万青蚨

　　○赠钱生 【善琴疗书及莳花药】 

　　越有钱生思亲得令名片兰如惜宝一恸欲崩城绿绮横长石青囊挟内经栽花文士集悟艹担夫争儒雅衣堪把真诚意可倾莫教忘两字忠孝旧家声

　　○方氏子园并蒂王瓜四予顷亦稍圃 【年七十】 

　　老去圃能便艰难七十年坏轳牵远井破屋接邻烟脱帽当茶灶持锹掘笋鞭忽来新莫逆喜拜旧忘年盛指蔬篱外遥垂筱架边瓜虽非五色蒂却是双圆杵极体物之工向秋砧挂旒当晓纩县娇黄浓鬓钿嫩黑橛针绵莫问三眠柳那论并萼莲孪胎咽对纽蜼尾鼻俱穿灾正牲圭尽 【时旱甚】 权难雨露专客欢浮白赏妇□红缠花落知谁后藤升是孰先墙蜗分队篆野鼠别曹缘女取持双髟?冗孙犹轸二弦霜时宜畵卷月令好书传杨尹歌成帙 【昨杨县长衙亦如此刋诗旅帙】 柳州笺数联 【亦瓜也见柳集】 他年收外史并此入头编骈拇从来贱重曈自昔怜冯渠闲估较何处定媸妍

　　○予寓圃亦产双瓜方稺如琴轸为人落之

　　未可充三棒 【详考祢生参挝今三棒鼓也】 惟堪轸七弦 【承上首句】 尽持挝孟德莫去恼师延 【承上二句】 合并支苛雾商量摆酷烟长腰双鹄卵大茧八蚕缠 【自此以后俱预拟其壮时当亦如方圃而今惜其夭也】 翠叶遮难满黄臕映自妍远藤香结字近水脆生涎内履愁无地悬匏苦在天 【天有瓠瓜星】 同心思苏小 【双也】 匹骑走杨坚国岂无双士军元有两甄邵平闻恨晚武瞾摘还怜鰕蠏睛丫海麖麋角聚颠行排鸿入汉齿露象埋田夜夏啼周日 【叔夜叔夏】 麒麟哭鲁年 【不过言伤瑞也】 投梭贤母误 【此下并言误也】 避杖走儿獧钩吻黄精贼蟛蜞紫甲权出蓝书未熟 【出蓝即荀子劝学篇首句】 本艹注徒笺庆吊俱迂尔蓍龟亦莽然下帘翁巳矣谁为跌三钱

</div>
    <div class="pagination">
<a href="徐文长先生佚稿_page23.html">上一页</a><span>...</span><a href="徐文长先生佚稿_page19.html">19</a><a href="徐文长先生佚稿_page20.html">20</a><a href="徐文长先生佚稿_page21.html">21</a><a href="徐文长先生佚稿_page22.html">22</a><a href="徐文长先生佚稿_page23.html">23</a><span class="current-page">24</span><a href="徐文长先生佚稿_page25.html">25</a><a href="徐文长先生佚稿_page26.html">26</a><a href="徐文长先生佚稿_page27.html">27</a><a href="徐文长先生佚稿_page28.html">28</a><a href="徐文长先生佚稿_page29.html">29</a><span>...</span><a href="徐文长先生佚稿_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
