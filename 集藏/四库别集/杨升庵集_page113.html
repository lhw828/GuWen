<!DOCTYPE html>
<html>
<head>
    <meta charset="UTF-8">
    <title>杨升庵集 - 第 113 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 113 页/共 140 页</h1>
    <div class="content">古书觧者多失其义遂害于理尚书注怪石之贡以为奇怪之石若后世灵壁太湖嵌空玲珑以供戏玩世人以为上之二言不失清雅下之两句殊为鲁朴何哉周汉世远事已成古魏晋年近言犹类今也己古即谓之文犹今乃惊其质作者乃怯书今语勇□昔言不亦惑乎 

优孟为孙叔敖 

滑稽传优孟为孙叔敖衣冠抵掌谈语岁余像孙叔敖左右不能别也庄王置酒优孟为寿王大惊以为叔敖复生欲以为相刘子玄讥之曰人心不同有如其面非由效效俾有迁革又况叔敖之殁时日已久岂有一见无疑遽欲加于宠荣复其禄位者哉予按此传以滑稽名乃优孟自为寓言云欲复以为相亦优孟自言如今人下尽发科打诨之类岂可真以为王欲复相之事乎 

冥火悬火 

文选冥火夜火也楚辞悬火今之提灯也六韬云火施于云梯之上者 

弭仲叔 

张伯英称弭仲叔曰仲叔高德羙名命世之才非弭氏小族所当有新豊瘠土所当产时以为名言愚谓称人之贤必本其家世推其乡里厚也伯英之言不足以重仲叔而祗以自薄也夫 

车渠鹦武 

梁简文帝集云车渠屡酌鹦鹉骤倾车渠鹦鹉皆指酒杯俗传车渠为杯注酒满过一分不溢尝试之信然 

伪书 

省心录乃沈道原作非林和靖也指掌图非东坡所作李卫公问对阮逸伪作文中子元经关子明易皆逸伪作龙城录王性之伪作子厚叙事何等笔力此记衰弱之甚皆寓古人诗文中不可晓者于其中凡伪书皆然予闻之朱子云 

封堠之始 

拾遗记曰禹治水所穿凿处皆有泥封记使玄龟升其上此封堠之始又山海经黄帝游幸天下有记里皷道路记以里堆则堠起轩辕时也 

罗泌路史 

太平总类载龙逢谏桀之言曰臣尝观君冕非其冕也而冕危石君之屦非其屦也而屦春氷未有冕危石而不厌蹈春氷而不陷者也此为六朝文士拟作无疑罗泌路史收之盖亦贪慱而忘精者 

牛耕 

困学纪闻论牛耕不始于赵过引冉耕字伯牛是也但未有明证按山海经曰稷之孙曰叔均是始作牛耕王伯厚岂亦未考及此邪 

文章似歇后 

文章有似歇后语处如渊明诗再喜见友于杜诗友于皆挺拔野鸟山花吾友于南史到荩从武帝登楼赋诗受诏即成帝谓其祖蔇曰荩实才子却恐卿文章得无假手于贻厥乎又称兄弟为在原天属称故乡为维桑之里称师曰在三之义称子曰则百之祥皆是类也 

枫天枣地 

张文成大卜判有枫天枣地之语初不省所出后见唐六典三式云六壬卦局以枫木为天枣心为地乃知文成用此也 

天门地户 

河图括地象曰西北为天门东南为地户注天不足西北是天门地不满东南是地户 

饐瓜亭 

吕蒙正父龟图多内宠与其母刘氏不恊并蒙正出之颇沦踬窘乏刘誓不嫁及蒙正登仕乃迎二亲同堂异室奉飬之近世传奇饐瓜亭亦缘此附会也 

刘锜善射 

刘锜善射水斛满以箭射拔箭水注随以一矢窒之人服其精或言此即古剡注法也 

陈愧斋 

隋刘臻为仪同与刘讷同官退朝欲谒讷谓前驱曰识刘仪同家乎从者以为臻欲引归至家坐堂中呼曰刘仪同可出矣其子出臻曰汝亦来此乎今人传以为陈愧斋事亦好事者取此而易其名耳 

金海玊海千万字文 

梁武帝撰金海王应麟撰玉海周兴嗣撰千字文隋满徽撰万字文 

央渎 

荀子入其央渎注中渎也今人家出水沟则如今称出水窦曰央沟亦有本也太平御览引庄子逸篇羊沟之鸡称羊沟不知何觧俗作阳沟云对阴沟之称但未见所出耳 

郡朝 

郡守厅事古亦称朝后汉刘宠传山谷鄙生未尝识郡朝是也吏民谒郡守亦曰朝任延临龙丘苌殡不朝三日是也 

附近 

俗语附近古作傅近仲长统昌言宦竖傅近房卧之内交错妇人之间 

卫绾 

汉丞相卫绾奏郡国所举贤良或治申商韩非苏张之言乱国政请皆罢武帝可之绾之相业他无闻焉而此一节加于萧曹一等矣史称武帝之羙曰罢黜百家绾之功可少哉 

漏点 

夜漏五五相逓为二十五唐李郢诗二十五声秋点长韩退之诗鸡三号更五点是也至宋世国祚长短谶有寒在五更头之忌宫掖及州县更漏皆去五更后二点又并初更去其二以配之首尾止二十一点非古也至今不改焉 

转喉触讳 

柳文转喉触讳本汉食货志摇手触禁之语 

仍字 

老子曰攘臂而仍之又仍无敌攘无臂汉蓻文志据行事仍人道仍训因也古文中亦鲜用仍字 

纪元 

古者天子诸侯继立踰年而始称元年终天主为一元未有一主而再称元者也汉文帝信新垣平之言再称后元自后武帝更十数纪元历代皆然俗谚有乱主年年改号穷士日日更名之讥然予观长历云秦惠文十四年更为元年则其谬不始于汉文矣又晋惠大安二年长沙王义事败成都王颖改年为永兴是一岁而二号齐欝林王改元隆昌海陆王改元延兴明帝改元建武是一岁而三号史册书法混淆俗谚云乱诚是然则 本朝之制□不度越汉唐哉 

嫁殇 

曹操幼子苍舒死求邴原死女合葬史以为讥余观周礼地宫禁嫁殇者注谓生时非夫妇死而葬相从嫁殇嫁死人则此俗古巳有之今民间犹有行焉而无禁也 

矢?见影徭赋 

</div>
    <div class="pagination">
<a href="杨升庵集_page112.html">上一页</a><span>...</span><a href="杨升庵集_page108.html">108</a><a href="杨升庵集_page109.html">109</a><a href="杨升庵集_page110.html">110</a><a href="杨升庵集_page111.html">111</a><a href="杨升庵集_page112.html">112</a><span class="current-page">113</span><a href="杨升庵集_page114.html">114</a><a href="杨升庵集_page115.html">115</a><a href="杨升庵集_page116.html">116</a><a href="杨升庵集_page117.html">117</a><a href="杨升庵集_page118.html">118</a><span>...</span><a href="杨升庵集_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
