<!DOCTYPE html>
<html>
<head>
    <meta charset="UTF-8">
    <title>慈湖遗书 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慈湖遗书 - 第 2 页/共 14 页</h1>
    <div class="content">汪文子请书 
文子界纸求书所欲言某思古学字为孝孝即今孝字本音孝借音学于此见古者造字本旨以为学者孝而已矣自孝之外无他道后世始加两羽之习又加冖象学舍焉孔子曰夫孝天之经地之义民之行然则晨省昏定出告反面无非道者即天之经地之义也适父母之所下气怡声视食问衣燠寒无非道者即天之经地之义也父母杖屦祗敬之无敢近巵匜非馂无敢用无非道者即天之经地之义也应唯敬对不敢哕噫咳欠伸不敢唾咦痒不敢搔无非道者即天之经地之义也学者不知道往往求道扵孝之外孔子曰孝弟之至通扵神明光扵四海无所不通以此事君则忠以此事长则顺以此扵夫妇则有礼以此与朋友交则信以此使下则惠一以贯之闻文子于事亲之间有省焉敬之敬之兢兢孜孜毋忽 
詹亨甫请书 
论语谓孔子每每教学者忠信今学者当思其旨圣人岂姑以浅者教人哉曰主忠信谓忠信者主本也答樊迟问仁曰居处恭执事敬与人忠答子张问行曰言忠信行笃敬所谓非扵忠信之外复有其道也即是心而已矣是心之不欺罔谓之忠信是心之不放肆谓之敬不放肆之心即不欺罔之心乃庸常平正之心古先圣人深明此心之即道故曰中庸庸常也又曰庸德之行庸言之谨又曰王道平平初无髙深幽逺孔子又谓是忠信笃敬立则见其参扵前在舆则见其倚扵衡呜呼至哉兹所见者岂思虑之云乎忠信笃敬不欺罔不放肆而已矣不假思虑而后能荡荡平平融融混混大禹谓之安女止非止之也人之心本自静止也喜怒哀乐变化云为如四时之错行如日月之代明其事亲名曰孝其从兄名曰弟其恭敬曰礼其羞恶曰义其是是非非曰智其虽千变万化而常明曰仁百姓日用而不知不省庸常正平之即道离心求外去道及逺殊可惜也千尤万过皆生扵离心而起意谓之安女止谓之忠信谓之笃敬谓之时习之学谓之中庸子思谓之至诚夫忠信即诚实而已矣殆不必加至之一字加至一字则是扵平常诚实之外有又至焉者无乃不可乎是犹未信百姓日用之即道子思贤者之言也孔子圣人之言也胡不观孔子曰夫孝天之经地之义民之行夫孝事亲而已人往往不信其为天经地义惟自信本心之虚明无限际天者吾之髙明地者吾之博厚日月四时吾之变化万物吾之散殊而后自信吾之事亲即天之经地之义吾之忠信即天下之大道而非有未至焉者而后信孔子曰吾道一以贯之而曽子谓之忠恕忠即忠信恕即恕物先儒乃曰忠譬则流而不息恕譬则万物散殊是犹未信忠信寛恕之即道未信忠信寛恕自广大通融故为是譬喻推广之说呜呼忠信之心无精粗无本末无内外无所不通但微起意即失之矣亲家詹亨甫以象轴累纸命某书所欲书某谨书某日用进学之大畧愿与同志者共讲 
絶四记 
人心自明人心自灵意起我立必固碍塞始丧其明始失其灵孔子日与门弟子从容问答其谆谆告戒止絶学者之病大畧有四曰意曰必曰固曰我门弟子有一于此圣人必止絶之毋者止絶之辞知夫人皆有至灵至明广大圣智之性不假外求不由外得自本自根自神自明微生意焉故蔽之有必焉故蔽之有固焉故蔽之有我焉故蔽之昏蔽之端尽由扵此故每每随其病之所形而止絶之曰毋如此毋如此圣人不能以道与人能去人之蔽尔如太虚未始不清明有云气焉故蔽之去其云气则清明之性人之所自有不求而获不取而得故中庸曰诚者自成也而道自道也孟子曰恻隠之心人皆有之羞恶之心人皆有之恭敬之心人皆有之是非之心人皆有之仁义礼智非由外铄我固有之也何谓意微起焉皆谓之意微止焉皆谓之意意之为状不可胜穷有利有害有是有非有进有退有虚有实有多有寡有散有合有依有违有前有后有上有下有体有用有本有末有此有彼有动有静有今有古若此之类虽穷日之力穷年之力纵说横说广说备说不可得而尽然则心与意奚辨是二者未始不一蔽者自不一一则为心二则为意直则为心支则为意通则事事有条理得已即已不得已则知微知彰知柔知刚一一中节矣人心即道日用不知因物有迁至丧亲而复始纯一不杂 
永嘉张直翁求居处恭发挥数语 
直翁见告以居处恭至难且求其说某曰直翁恭愿其察之也久岂直翁燕居亦不敢申申夭夭邪观圣言当通其道恭言大槩至燕居申申夭夭非不恭也殆直翁求之过也此心至灵惟无放逸或恭恭或申申变化神明不可度思矧可射思 
日本国僧俊芿求书 
日本俊芿律师请言于宋朝着庭杨子杨子举圣人之言而告之曰心之精神是谓圣此心虚明无体象广大无际量日用云为虚灵变化实不曽动不曽静不曽生不曽死而人谓之动谓之静谓之生谓之死昼夜常光明起意则昏则非 
赠陈伯量 
都昌陈伯量主平阳簿同寅几两周星从容话别次复求数语以行某深知忠信正直大戴记孔子之言忠信大道主簿亦已自信乎孔子又尝告子张以言忠信行笃敬立见其叅于前在舆见其倚扵衡所见者何状耶每每念曰此忠信笃敬忠信之时心无他意笃敬之时心亦无他意所见非意象昭明有融荡荡平庸学者往往率起意求说不思圣人每每戒学者毋意忠信笃敬即道心人皆有之而不自知不自信惜哉 
与张元度 
临川张元度以郷举至礼部持陆先生书踵门就见接其辞气已知其诚确可敬及复见益知其笃志已学盖夜则收拾精神使之扵静某曰元度所自有本自全成何暇更求视听言动不学而能恻隠羞恶恭敬是非随感辄应不待诏告清明在躳广大无际精神四发不疾而速不行而至收之拾之乃成造意休之静之犹是放心学问之道无他求其放心而已矣吾心本无妄舍无妄而更求乃成有妄故曰无妄之往何之矣元度犹自以为未能无过某曰有过恶即改元度精神何罪而收拾之元度既以为然矣告别复求书数语以归某索之胷中实无说足以称塞来意辞之不获乃叙其略而又告之曰元度好贤乐善孜孜如不及某坚谓元度自贤自善何所更疑而犹待他人为淳熈丁未正月二十二日书于寳莲山官舍 
赠毛谊夫 
画画皆妙点点皆妙小学家日用其妙而不自知毛谊夫克承先志研精修润余二十年比年相亲近忽自知是知匪思是知匪知知及之敬之敬之 
书遗项吉甫 
吉甫既有觉善养毋怠荒匪思匪为澄然有光是为用力[阙]非助长非忘 
送子之官 
[阙]舜禹皆圣人犹相告以执中又曰惟精惟一又曰安女止而况扵后学乎女既扵道有觉又嗜欲淡薄不以死生为畏甚不易得皋陶犹曰兢兢业业女切冝克艰以守中庸此守非思虑言语所及可惜可惜敬之敬之兢业不兢业即祸福荣辱之枢机 
赠钱诚甫 
诚甫逺访从容近月问答亦详矣将归侍复求言孔子曰天有四时春秋冬夏风雨霜露无非教也地载神气神气风霆风霆流形庶物露生无非教也诚甫领斯教矣毋或昏 
孔子曰心之精神是谓圣又曰改而止谓过即改止无复他求易曰变化云为又曰百姓日用而不知 
颜渊问仁子曰克己复礼为仁克能也能以已复我本有之礼礼非私意皆道心之变化[已上甲藁] 

慈湖遗书巻四宋杨简撰祝文 
谒宣圣文 
具位杨某敢释菜于至圣文宣王某观戴德所记先圣谓忠信大道某不胜其喜且慰以某自幼而学壮而始觉觉此心澄然虚明无体广大无际日用云为无非变化乃即日用平常实直之心即大道而不敢轻以语人惧其不孚且笑侮及观戴德所记圣言以为证曰乃今可以告学者矣学者亦因是多觉此先圣如天之大惠布流四方益传诸后兹分牧东嘉又将以告东嘉人士当有觉者觉者自觉觉非外取即日用平常实直之心事亲自孝事君自忠扵夫妇自别扵长幼自序扵朋友自信日用万变自无适而不上当天心下合人心此先圣如天之大惠言之不可尽质颂之不可尽者也敢告尚飨 
谒先圣文 
祗惟梦奠两楹垂光万世天有四时春秋冬夏风雨霜露孰非先圣之教地载神气神气风霆风霆流形庶物露生孰非先圣之教道不逺人人之为道而逺人心之精神是谓圣圣训昭明某觉此笃信此兹分牧东嘉将以此告东嘉人士以日用庸常即大道惟毋动意立知如兴云气自翳其光明当有觉者某内外亲故二十年来亦多觉者亦盛矣敢告 
先圣祝文 
某洪惟先圣之道广大昭明无所不包统无所不贯通在天为干在地为坤在日月为明在四时为变通在万物为生在某为心心者某之所自有而先圣之道在焉实广实大实昭明实无所不包贯顺而逹之万善毕随支而离之百非斯集某敢不敬养敬保以敬事先圣寡过诚难况扵某又况扵为今之邑必有缪差惟明神惠相之 
绍兴府元日释菜先圣 
大哉一元洞贯三极在干资始在坤资生在时为春在辰为寅在日为正月之吉在人心为仁君以此尊臣以此卑父以此坐子以此立兄弟以此友夫妇以此别举天地之间非此不能以生活一郡之政非此不能以行此某本心之所自有而先圣先得我心之所同某敢不夙夜勉勉守之以敬罔敢怠忽益谨其所自出以求全夫喜怒哀乐未发之前 
先师兖国公 
永惟人心之危可惧可畏一失其御瞬息千里先师从容终日如愚至于三月曽莫之违偶有过焉不及于贰偶有怒焉不至于迁此心微动不逺而复此后来学者之所以不可及而某中心之所依归战战兢兢如临深渊如履薄氷惟恐内负此心上负先师 
先师邹国公 
某少时读公之书首见何必曰利亦有仁义之论口诵心惟叹息玩乐谓他日可以举而措之天下筮仕以来惊世变之不同嗟流弊之非一日欲尽革之而难扵亟欲循循焉又扵心中不安惟公英灵百世不泯何以惠相于我后学使此心无愧于古之人无愧于天地 
祖象山先生辞 
某所以获执弟子之礼于先生门下四方莫不闻矣某所以获执弟子之礼于先生门下四方实未之知岂惟四方之士未之知虽前乎此千万世之已往后乎此千万世之未来盈天地两间皆髙识深智之士竭意悉虑穷日夜之力亦将莫知又岂惟尽古今与后世髙识深智之士莫能知虽某亦不能自知壬辰之歳冨春之簿廨双明阁之下某本心问先生举凌晨之扇讼是非之答实触某机此四方之所知至扵即扇讼之是非乃有澄然之清莹然之明匪思匪为某实有之无今昔之间无须臾之离简易和平变化云为不疾而速不行而至莫知其郷莫穷其涯此岂惟某独有之举天下之人皆有之为恻隠为羞恶为恭敬为是非可以事亲可以事君可以事长可以与朋友交可以行扵妻子可以与上可以临民天以是覆而髙地以是厚而卑日月以是临照四时以是变通鬼神以是灵万物以是生是虽可言而不可议可省而不可思孔子曰吾有知乎哉无知也文王顺帝之则亦自不识不知况扵某乎况扵四方之士乎故圣人遏絶学者之意以有意则有知遏絶学者之必以有必则有知遏絶学者之固以有固则有知遏絶学者之我以有我则有知愈知愈离愈思愈逺道不逺人人之知道而逺人不可以知道不知犹逺而况扵知乎故夫先生平日之论非学者之所知非某之所知虽然先生之道亦既昭昭矣何俟乎知仰观乎上先生确然示人易矣俯察乎下先生隤然示人简矣垂象着明者先生之着明寒暑变化者先生之变化书者先生之政事诗者先生之咏歌礼者先生之节文春秋者先生之是非易者先生之变化学者之所日诵百姓之所日用何俟乎复知何俟乎复思勿思勿知不可度思矧可射思今先生释然而化矣又岂学者之所知某闻先生之讣恸哭既絶而复续续而又絶絶而又复续不敢伤生微声竟哭亟欲奔赴病质岌岌度不可支循循歴时荒政方殷今也略定气血微强矧闻襄大事之有期求檄以来庸畅中肠之悲一奠祖行荐以此辞先生之道不可思此哀亦不可思 
代李伯诚祭象山先生文 
某扵象山先生文安公受罔极之恩片言顿觉如脱桎梏清明光大到于今日用云为变化夫人之丧承讣后时今既襄奉既祥禫矣兹敢敬致三献之礼于文安公暨夫人几筵之前日月迁流斯觉未尝流死生虽异斯觉未尝异言辞有极斯觉无极欲报之德昊天罔极 
奠徐子宜辞 
别去辞色惟十五年谓当合并可以从容奉话言胡为寝疾继以讣传传讣惟审某当哭于寝门之外时疾作不可如志呜呼哀哉子先我觉导我使复亲象山以学某即从教自是亦小觉虚明静莫变化云为不可射度知及仁守圣训具在某尚欲与子冝共讲仁守之力道阻且长而遽永寂哭以遣奠匪迩匪逺 
奠髙处约辞 
同舍弟朝请郎行秘书省著作佐郎兼权兵部郎官杨某谨奉奠于故同舎兄处约髙公运干哀哀处约盛廨近在闗外而自坤徂艮亦既数里初不知处约有疾作近莫俄承讣于邑子念即奔赴而轿卒已散去度再集不可往返哀哀处约某与处约同斋舎又同州里某被命此来甚久不知处约官于此纳谒既晚嗣勤报访自是一获再奉周旋而处约遽至于此哀哀处约幽明判矣德性虚灵曩岂生今岂死一奠告哀斯哀至矣 
祭孙元礼尊人 
维绍熈四年岁次癸丑二月戊戌朔奉议郎知饶州乐平县杨某谨遣致一奠之礼于故明仲孙君至契嗟我明仲生长富春之山谷间曰龙门富春人士絶少国家三歳举士能秉笔具文者不踰五十其能务实不务文求诸内不求诸外有志扵道者吾扵龙门见二人焉曰明仲又明仲之尊行曰孚器其子弟从其教烝烝于善盛哉可谓难得矣而明仲纯恪进德有证闻执事敬之一言日夜[阙]至右以运用其左犹拱其专如此如此者阅两旬忽大喜喜止又骤悲悲止而泰然和平矣自是发言顿异曩时及其为里正也公移方急尝曰出入阡陌奔走应办忧劳苦辛则甚矣而实未尝微动某至于今犹识明仲斯言明仲方日进不已忽焉大化天地间失此贤哲诚可痛嗟千里寓诚此诚不隔明仲清明终不可殒灭当闻某此言尚飨 
祭沈叔晦文 
友弟宣教郎新差知饶州乐平县主管劝农公事杨某谨以清酌庶羞致奠于故友人沈兄叔晦通判国録呜呼念哉朋友道丧为日久矣吾叔晦倡之切思义起某未离膝下时知有先训而已出门逐逐不闻正言窃意世间不复有朋友之义及入太学首见吾叔晦始闻正论且辱告曰此天子学校四方英俊所萃正当择贤而亲不可固闭某遂从求其人遂得从其贤逰相与切磨讲肄相救以言相观而善皆吾叔晦之赐今弃我而往矣呜呼痛哉呜呼念哉其所以得门外之助不负先训勉勉于今未至于自弃吾叔晦之力也岂不念哉岂不痛哉叔晦之贤岂吾一乡所可得而私盖天下共之世方习谀波頺不可起叔晦不然如底柱中流而峙正色立朝不肯靡靡学官发策无所回畏虽不旋踵而罢而亦足以起士大夫萎薾不振之气呜呼念哉某自闻先训大舜从人禹拜昌言由喜闻过改过明白先君则然何止内讼尽以告人自怨自艾至扵泣下至扵自拳出门泛观大难其人而叔晦亦尝闻过伏义笔书而口宣某由是益服叔晦之髙念叔晦之贤孝友天资敬恭粹然处他人之所甚难独从容乎周旋善言善行奚可悉数威仪文词诚足以称雄一世某窃以为由中而发当观叔晦之中不当徇叔晦之外三十年相与相切之情三十年相与相切之义遵制之官不得执緫而从柩一奠哭别呜呼哀哉呜呼痛哉 
祭袁之屏文 
白首如新倾盖如故迹若不至甚洽而其心则甚亲者某与之屏之谓也吾人义以为质惟义之为亲全体忠信坦然而无藏□有如之屏海内几人先圣明忠信之为主本某亦深信质直之即道爱之屏之有此深敬深念曷物喻之何啻扵已获希世之寳所恨异邑不得朝夕从容相与周旋乎仁义道德之妙中道而往何去我之谓哉向如此今亦如此欲观之屏之正体自之屏不能以自知而况扵他人岂可以心而思耳而听目而视 
祭舒元英文 
从政郎浙西安抚司干办公事杨某迪功郎新邕州教授髙宗商谨致奠于故友人元英舒兄呜呼元英不谓元英之往如此遽也相望数百里不闻知疾状昨晨家仆以书来转得之陈氏姑谓元英往矣和仲兄谓转闻多失实尚须审问既而应朝相访道子约之语亦然呜呼元英果往矣元英果往也耶元英居明之奉化某官浙西应朝又自越来同哭于此此吾三人者之形也非吾三人者之性也元英果往也耶元英得此必蒙养而存之矣万物转移此心不动日月迁流此心弗改庶几乎复性中道而徃呜呼元英乡曲子弟从元英学善心感动亹亹可观使元英得志行之天下其感动当益广而今往矣呜呼元英事职有守奔赴不可望哭东南于黒龙潭呜呼元英必飨此奠 
祭赵子钦辞 
具衘四明杨某谨再拜遣致一奠之礼于故友人赵兄子钦节推之灵呜呼念哉子钦天族贤行推髙岂曰为异由道而行惟行乎庸众所不能之中故人咸敬舆论崇褒一见之亟及易爻虽转旋曲折乎阴阳九六之间难疑问答徐而听之而亦有所谓[阙]而非思行而无劳孔子没道学不明杂说羣嗷千载而下又转而为文辞之靡靡窃假绚饰可闵可叹何啻乎杯坳有如子钦窥见执中之几于陶唐氏之尧矧着之履践异礼义之哨哨匪徒说之呶呶某既获戾去国不得从子钦于闲暇之日奉朱弦疏越之音扵寂寥忽曰子钦往矣哭几扵号道阻莫诣缄辞神交不可度思孰谓夫果有数百里之遥 
奠吕子约辞 
承议郎杨某谨遣致一奠之礼于故友人吕兄子约寺丞天地之间声同者相应气同者相求心同者相知夫人生而有耳目鼻口四肢者必其皆同恻隠同羞恶同恭敬同是非而独谓必心同而后相知此有其故人性自善人心自同惟气禀异所教习异枝分派流始有不可胜穷之同哀哀子约我心则同问学虽畧异大致则同所同谓何其好善同见义忘利同学不以口而以心同夫天下惟有斯义而已矣是故子约诚意笃志深知乎某之心某敬子约敬子约不以利夺其义之胸中夫是以承讣望哭如对清明之神雅正之容病质莫奔缄辞写衷中间合离如风转蓬不复多述惟哭某同此同万古无穷此哀亦万古无穷 
奠舒元质辞 
承议郎杨某谨致于故友人元质舒兄通判呜呼昔孔子没既葬他日子夏子张子游以有若似圣人欲以所事孔子事之夫有子能使同门诸友敛袵而师之其贤可想而知已而曽子独不可曽子断断乎非好为已胜者裼裘之失言出祖而失礼速贫速朽之失旨诸贤知之曽子亦自知曽子何所见扵此而独异哉皜皜之论曽子自言曽子自知他人安能尽知他人寥寥乎千载之下知曽子者有几知自信者有几吾元质亦庶乎自知自信矣而知元质者有几元质岂有以异乎人哉亦不过不失孔子所谓忠信之主本而已矣忠信人所自有而自知其为主本者无几元质之朋友则知元质矣亦安能尽知新安从游之士蒙被元质之启佑闻亦有知元质者矣亦无几平阳之民感元质抚字之爱服元质恻怛之诚矣知元质者为谁吾乡万口一辞曰吾元质忠信士也吾乡多士知元质者亦屡见其人矣而自万众言之则亦无几尔呜呼已矣某独念不获与元质俱终其学俱进其发愤忘食之笃念以缉熈于光明呜呼已矣元质享某之奠元质之心惟某知之呜呼元质呜呼元质[已上甲藁] 

慈湖遗书卷五宋杨简撰行状 
象山先生行状 
先生姓陆名九渊字子静其先伪姓至齐宣王少子元侯讳通始封平原般县陆乡因以为氏曽孙讳烈为吴令子孙遂为吴郡吴县人自吴令四十世为唐宰相文公讳希声是为先生八世祖七世祖讳崇六世祖讳德迁五代末避地于抚州金溪髙祖讳有程曽祖讳演并以学行重扵乡里祖讳戬父赠宣教郎讳贺生有异禀端重不伐究心典籍见扵躬行酌先儒冠昏丧祭之礼行之家家道之整着闻州里母孺人饶氏生六子先生其季也先生幼不喜弄静重如成人三四岁时常侍宣教公行遇事物必致问一日忽问天地何所际宣教公笑而不答遂深思至忘寝食角总经夕不脱衣履有敝而无壊韈至三接手甲甚修足迹未尝至庖厨常自扫洒林下宴坐终日立于门过者驻望称叹以其端荘雍容异常儿也五岁读书纸隅无卷折六岁侍亲会嘉礼衣以华好却不受季兄复斋年十三举礼经以告先生乃受与人粹然乐易然恶无礼者读书无苟简外视虽若闲暇而实勤扵考索伯兄总家务常夜分起必见先生秉烛检书伊川近世大儒言垂于后至今学者尊敬讲习之不替先生独谓某曰丱角时闻人诵伊川语自觉若伤我者亦尝谓人曰伊川之言奚为与孔子孟子之言不类初读论语即疑有子之言支离先生生而清明不可企及有如此者他日读古书至宇宙二字解者曰四方上下曰宇往古来今曰宙忽大省曰宇宙内事乃已分内事已分内事乃宇宙内事又尝曰东海有圣人出焉此心同也此理同也西海有圣人出焉此心同也此理同也南海北海有圣人出焉此心同也此理同也千百世之上有圣人出焉此心同也此理同也千百世之下有圣人出焉此心同也此理同也干道八年登进士第时考官吕祖谦能识先生之文扵数千人之中他日谓先生曰未尝欵承足下教仅得之传闻一见髙文心开目明知其为江西陆子静也其始至行都一时俊杰咸从之逰先生朝夕应酬荅问学者踵至至不得寐者余四十日所以自奉甚薄而精神益强听其言兴起者甚众还里逺迩闻风而至求亲炙问道者益盛先生既受徒即去今世所谓学规者而诸生善心自兴容体自荘雍雍于于后至者相观而化猗欤盛哉真三代时学校也有一生饭次微交足饭既先生从容问之曰汝适有过知之乎生畧思曰已省先生曰何过对曰中食觉交足虽即改正亦放逸也其严如此先生深知学者心术之微言中其情或至汗下有懐扵中而不能自晓者为之条析其故悉如其心亦有相去千里素无雅故闻其大槩而尽得其为人尝有言曰念虑之不正者顷刻而知之即可以正念虑之正者顷刻而失之即为不正有可以形迹观者有不可以形迹观者必以形迹观人则不足以知人必以形迹绳人则不足以捄人又曰今天下学者唯有两途一途朴实一途议论呜呼至哉足以明人心之邪正破学者之窟宅矣尝攻切问者之疵问者不领恶声輙至旁观不能堪而先生悠然从容乃及他事淳熈元年授迪功郎隆兴府靖安县主簿未上丁继母太孺人邓氏忧服阕调建宁府崇安县主簿八年少师史公浩荐先生之辞曰渊源之学沈粹之行辈行推之而心悟理融出扵自得得旨都堂审察升擢不赴九年侍从复上荐除国子正诸生叩请孶孶启谕如家居教授感发良多十年冬迁勅命所删定官同志之士相从讲切不替僚友多贤相与问辨大信服先生自少时闻长上道靖康间事慨然有感扵复雠之义至是遂访求智勇之士与之商确益知武事利病形势要害人物短长十一年当轮对期迫甚独未入思虑所亲累请久乃下笔缮写甫就厥明即对上屡俞所奏修寛恤诏令书成有旨改承奉郎十三年转宣义郎亲朋谓先生久次冝求去先生曰往时面对粗陈大义明主不以为非然条贯靡竟统纪未终思欲再望清光少自竭尽以致臣子之义距对五日除将作监丞后省疏驳得旨主管台州崇道观先生既归学者辐辏愈盛虽乡曲老长亦俯首听诲言称先生先生悼时俗之通病启人心之固有咸惕然以惩跃然以兴每诣城邑环坐率一二百人至不能容徙观寺县大夫为设讲坐扵学宫听者贵贱老少溢塞涂巷从游之盛未见有此贵溪有山实龙虎之本冈先生登而乐之结茒其土山髙五里其形如象遂名之曰象山自号象山翁四方学徙复大集至数百人从容讲道咏歌怡愉有终焉之意扵是人号象山先生十六年词秩满今上登极除知荆门军是年转宣教郎又转奉议郎绍熈二年九月初领郡事吏以故例白内诸局务外诸县必有揭示约束接宾受词分日先生曰安用是延见僚属如朋友推心豁然论事惟理是从先生家书有云每一同官禀事众有所见皆得展其所懐辩争利害扵前太守唯黙听俟其是非既明乃从赞叹以养其徇公之意太守所判僚属却回者常有之先生教民如子弟虽贱徒卒亦谕以理义接宾受词无早暮下情尽逹无壅故郡境之内官吏之贪廉民俗之习尚忠良材武与猾吏暴强先生皆得之扵无事之日往时郡有追逮皆特遣人先生唯令诉者自执状以追以地近逺立限皆如期即日处决轻罪多酌人情晓令解释至人伦之讼既明多使令元词自毁之以厚其俗唯怙终不可诲化乃始断治详其文状以防后日反复久之民情益孚两造有不持状唯对辩求决亦有证者不负自至问其故曰事久不白共约求明或既伏俾各持其状去不复留案尝夜与僚属坐吏白有老者诉甚急呼问之体战言不可解俾吏状之谓其子为群卒所杀先生判翌日呈僚属难之先生曰子安知不至是凌晨追究其子盖无恙也人益服先生之明有诉遭窃脱而不知其人先生自出二人姓名使捕至讯之伏辜尽得所窃物还诉者且宥其罪使自新因语吏曰某所某人尤暴吏亦莫知翌日有诉遭夺掠者即其人也乃加追治吏大惊郡人以为神初保伍之制州县以非急务多下检核盗贼得匿藏其间近邉尤以为患先生首申严之奸无所蔽有刼僧庐邻伍遽集擒获不逸一人至是群盗屏息荆门素无城壁先生以为此自古战争之场今为次邉在江汉之间为四集之地南捍江陵北援襄阳东护随郢之胁西当光化夷陵之冲荆门固则四邻有所恃否则有背胁腹心之虞由唐之湖阳以趋山则其涉汉之径已在荆门之胁由邓之邓城以涉汉则其趋山之道已在荆门之腹余有间途浅津坡陁不能限马滩瀬不能以濡轨者所在尚多自我出竒制胜徼敌兵之腹胁者亦正在此虽四山环合易扵备御义勇四千强壮可用而仓廪蔵库之间麋鹿可至累政欲修筑子城惮重费不敢轻举先生审度决计召集义勇优给佣直躬日劝督役者乐趍竭力工倍二旬讫筑初计者拟费缗钱二十万至是仅费缗五千而土工毕后复议成砌三重置角塙増二小门上置敌楼冲天渠荷叶渠护险墙之制毕备纔费缗钱三万又郡学贡院客馆官舍众役并兴初俗习惰人以执役为耻吏唯好衣闲观至是风一变督役官吏布衣杂役夫佐力相勉以义不专以威盛役如此而人情晏然郡中恬若无事荆门两县置垒事力绵薄连歳困于送迎藏库空竭调度倚办酒税先是日差使臣暨小吏伺商人于外检货给引然后至务务唯据引入税出门又入视官收无几而出入其费已多初谓以严禁榷杜奸弊而门吏取贿多所藏覆禁物亦或通行商苦重费多由僻途务日入缩先生罢去之或曰闗讥所以防奸列郡行之以为常一旦罢废商冒利必有至务者先生曰是非尔所知即日揭示俾径至务复减正税援例是日税入立増有一巨商已遵僻途忽闻新命复出正路廵尉卒扵岐捕之先生诘得其实劳而释之巨商感涕行旅闻者莫不以手加额誓以毋欺私相转告必由荆门旁观者诘其故商曰罢三门引减援例去我辈大害不可不报德税收増倍酒课亦如之荆门故用铜钱后以近邉以铁钱易之铜钱有禁而民之输扵公者尚容贴纳先生曰既禁之矣又使之输不可即蠲之又减钞钱罢比较不遗人诣县给吏札置医院官吏民咸悦而郡亦贫而乐狱卒无以自给多告罢先生以僚属访察得其实遂廪给之朔望及暇日诣学讲诲诸生郡有故事上元设斋醮黄堂其说曰为民祈福先生于是会吏民讲洪范敛福锡民一章以代醮事发明人心之善所以自求多福者莫不晓然有感扵中或为之泣湖北诸郡军士多逃徒视官府如传舍不可禁止缓急无可使者先生病之乃信捕获之赏重奔窜之刑又数阅射中者受赏役之加佣直无饥寒之忧相与悉心弓矢逸者絶少他日兵官按阅独荆门整习他郡无所先生平时按射不止扵兵伍郡民皆得而与中亦同赏荐举其属不限流品尝曰古者无流品之分而贤不肖之辨严后世有流品之分而贤不肖之辨畧先生之家居也乡人苦旱郡祷莫应有请于先生乃除坛山巅除已云交及至祷太雨随至荆门亦旱先生每有祈必疎雨随车郡民异之治化孚洽久而益着既踰年笞棰不施至扵无讼相保相爱闾里熈熈人心敬向日以加厚吏卒亦能相勉以义视官事如其家识者知其为郡有出扵政刑号令之表者矣诸司交章论荐丞相周公必大尝遗人书有曰荆门之政于以验躬行之效三年冬十一月语女兄曰先教授兄有志天下竟不得施以没女兄尽然又尝谓家人曰吾将死矣或曰安得此不祥语骨肉将奈何先生曰亦自然又告僚属曰某将告终先生素有血疾居旬日大作实十二月丙午越三日疾良已接见属僚与论政理如平时晏息静室命扫洒焚香家事一不挂齿庚戌祷雪辛亥雪骤降命具浴浴罢尽易新衣幅巾端坐家人进药先生却之自是不复言癸丑日中奄然卒郡属棺敛竭诚哭哀甚吏民哭奠充塞衢道各有辞以叙陈痛恋之情柩归门人奔哭会塟以千数郡县扵其讲学地为立祠先生遗文诸生已次第编纪先生生于绍兴九年二月乙亥享年五十有四娶吴氏封孺人二子持之循之女一明年十有一月壬申塟于乡之永兴寺山距妣饶氏孺人墓为近先生之道至矣大矣某安得而知之惟某主富阳簿时摄事临安府中始承教于先生及反富阳又获从容侍诲偶一夕某发本心之问先生举是日扇讼是非以荅某忽省此心之清明忽省此心之无始末忽省此心之无所不通某虽凡下不足以识先生而扵是亦知先生之心非口说所能赞述所畧可得而言者日月之明先生之明也四时之变化先生之变化也天地之广大先生之广大也鬼神之不可测先生之不可测也欲尽言之虽穷万古不可得而尽也虽然先生之心与万古之人心一贯无二致学者不可自弃绍熈五年二月十有六日门人奉议郎知饶州乐平县主管劝农公事杨某状[出甲藁] 
墓志铭 
铭张渭叔墓 
越之新昌张渭字渭叔某之为国子博士以言事罢归也韩侂胄方用事时论诬善类曰伪学举子文字由是大变不敢为理义之言如某见谓伪学之尤者而渭叔不逺数百里与其兄弟皆至愿抠衣焉从容数月未尝一语及举子事业某扵是信其人与之语无他说大旨惟本孔子之言曰心之精神是谓圣孟子仁人心也人心即道故舜曰道心日用平常之心即道故圣人曰中庸庸常也扵平常而起意始差始放逸渭叔领会无疑今其季汾清叔曰渭叔盖顿有觉焉后移书曩所师寺丞吕先生先生甚善其有觉贺先君有子先生讳祖俭渭叔弱冠有俊誉富户欲妻之渭叔笑不顾以为论财夷虏之道后知玉牒赵共甫贤遂聘其兄之子虽甚窭安焉亲故洪雨若之亲丧未举告渭叔命其室人倾囊周之众人咸以为难笃于好善勇于改过朋友之所共敬得年仅三十七而不禄实嘉定元年二月望日哀哉越三月而赵氏产男名坚老将以庚午正月戊戌塟于其乡之董墺渭叔之父讳汝弼某已尝铭其墓今又铭渭叔墓铭曰人心虚明变化云为不可度思渭叔觉斯 
宋母墓铭 
宋母者严陵王氏秘丞庭坚之曽孙吾友宋修叔之母节行一世罕俪四方士友尊而称之曰宋母某事象山陆先生于今几四十年矣近四五年始识修叔修叔澹然修洁亦承事陆先生冡子伯微亦言其澹然修洁修叔遽丁其母忧既葬持其所自记母王氏之行实再拜又再拜而请铭扵某某观其四岁丧母哀事继母杜宜人以孝闻宜人爱同已出及礼如成人归金华郴守宋子华之子沆字叔子三十而寡长子甡纔十有二次林即修叔生五岁而有一月而朋始生既久或告以岁月尚賖何恃能自守王氏泣曰女不读礼乎信妇德也一与之齐终身不改夫死不嫁古志甚明甡年十有五六较艺郡庠数居前列王氏诲之曰女父无恙时讲道于家未尝强以语人而就问者众每使学者熟味论语学而时习一章所学果何学所习果何习是弗之思讵可效举子习小技角胜负止于科第而已耶一日具冠帔请扵舅乞择大儒俾就学时吕太史祖谦名动一时遣之从逰大见称许其舅欲以致事任甡王氏请曰传长法也恐难以卑踰尊况孤寡之人越受恩荣万一不克负荷则上孤慈祖之恩下失孀母之望不若听其修身俟命后甡登绍熈龙飞进士科以及禄养甡字茂叔不幸蚤死吕子约哭之为恸王氏通诗礼史传不为辞章见世之妇若女以文章笔札传于人者以为非处逆顺事泰然喜愠其家三世衣无常主爨无别膳少长良贱不闻忿争皆王氏化之后居隆兴开禧三年冬十有二月己巳以疾终寿七十有四明年嘉定改元冬十有二月壬申葬隆兴之新建县桃花乡白鹭岭孙男九自适自道自逄自迪自述自逊自逹自逺自逸四明杨某铭曰宋母节义秉心不贰此心即道学子疑贰 
半亭髙祖墓记 
朝请郎权发遣温州军州兼管内劝农公事杨某字敬仲之髙祖考九府君讳论居于明州今为庆元府之奉化县之忠义乡之半亭殁而塟焉西子伯与季及其子孙多环而居之叔子无嗣仲子讳宗辅即某之曽祖考独徙而居鄞故曽伯祖考及曽叔祖考之子孙从而徙焉者亦间有暨先大夫始又自鄞而徙慈溪先大夫干道中尝命仲兄甃九府君墓刻石为望屋其门今门圮北赴东嘉奠拜墓下感复兴懐思复修兴而食指众新俸无几方坎坎忽半亭曽伯祖下族兄百六府君之子子才子富子祥合计恊力作新门墙邑里改观又族兄名居立石使亿以书来欲某识其事某祗惟髙祖府君本性清明无体量广大无际畔万善本备不假造为日月运行云雷风雨霜露即吾髙祖府君之变化也草木林生山川峙流人物羣居父慈子孝兄良弟弟夫义妇聴长惠幼顺即吾髙祖府君之变化也有孔子之言为证曰心之精神是谓圣孟子亦道性善此万古人心之所同五世介孙朝请郎权发遣温州军州兼管内劝农事杨某不胜兴敬兴慕以书于永嘉郡斋 
蒋秉信墓铭 
舜曰道心明心即道动乎意则为人心孔子语子思曰心之精神是谓圣孟子亦曰仁人心也心可言不可思孔子知门弟子必多以孔子为有知明告之曰吾有知乎哉无知也知即思又曰天下何思何虑周公仰而思之夜以继日即思非思孔子临事而惧好谋而成即惧非惧即谋非谋如鉴之照大小美恶往来参错具有而实无如日月之光万物毕照入松穿竹歴歴皎皎而日月无思曽子曰皜皜谓此也日至非果有所至不动乎意澄然昭然一日之外或动乎意故曰日至自古到今知道者千无一万无一故学者以知道为至圣人与人群居不得不因人为言月至亦非有所至澄然昭然一月之外或动乎意故曰月至颜子三月不动乎意故曰三月不违仁某得之先兄和仲曰同舍蒋秉信因闻歌朝中措之词而忽有觉某厥后屡奉秉信周旋灼见秉信之果有觉非学者所知今其云亡其子行中求言以发其幽光秉信之光非幽所可间秉信讳存诚自其上世居四明郡城中小湖之西南曽祖讳俊明金紫光禄大夫祖讳琚大学谕父讳从儒者秉信幼不好弄母滕氏钟爱之曰当成大器娶任氏尽以奁具助嫁诸妹全身布衣见人所行当扵理必赞必誉有违乎理必告必戒嘉定三年三月寝疾故旧访问必谢曰萃聚许久今告违矣母哭母讶七日而殁实壬寅十有一月丙申葬于韩溪之青嶂呜呼秉信之善人所共知秉信之心人所未知人皆有此心多不自知友人杨某书 
宋舒子德彰墓碣 
道之不明乎天下不知其几世于兹矣道无不明人自不明孔子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫又曰禹吾无间然矣此三者苟其志于善亦皆可能也而圣人称禹之善何也道不离乎日用平常而已矣而学者率求之过率作意孔子又曰舜其大知也与好问而好察迩言隠恶而扬善人情率厌常而喜新翫平夷而尚竒伟此自古学者通患圣人知学道者率求之髙深幽逺特曰中庸庸常也平常也洪范曰王道平平圣诲谆谆听者藐藐某之为乐平也舒同年之弟扬字德彰所居伊迩节朔相过暨某拜国子博士之命也延某于其别圃而饯焉于今几二十年其子纶以讣告卒之日嘉定元年季春己丑塟之日是年十有一月甲辰墓在长城乡饶娥庙冡之右麓新权知兴国军许公锡状其行曰孝友曰睦婣曰任恤曰文雅与乡贡虽未仕而道无穷通无精粗无本末一以贯之纶请铭其墓某虑学者复扵孝友睦婣任恤之外求道铭曰德彰之行平夷大道之妙在斯百姓日用乎平常大道之中而不自知顾舍之而慕竒 
邹鲁卿墓铭 
某为乐平首得邹梦遇某字之曰元祥元祥自有觉某从而涤其滓元祥之叔祖居徳兴名近仁字鲁卿又来访道某与语从容翼日又与语良久忽觉厥后数欵语益信其果觉嘉定二年春至行都又从容累累归未几而疾作仲夏癸卯忽盥手振衣而坐召子曽曰吾心甚明无事可言尔辈修身学道则为孝矣言讫而瞑元祥以讣来予哭于寝门之内曽不惮修途至通名予意鲁卿之子巳而问之果然予哭曽哭而拜予答拜唁问既久留终日知曽因元祥而又觉曽请铭其父墓在龙田山之阿鲁卿祖讳圣徙嘉州文学父讳孟登进士科初尉建徳后隆兴録参鲁卿质直不事文饰以孝闻恶衣菲食穷居而乐和而敬或干以非义则介焉弗受告以有过则敛袵谢服所当为虽强御弗畏以特恩为静江法曹再调龙阳丞娶董氏长子峄次曽铭曰孔子殁月至日至者又殁谁其嗣之孟入圣域濓溪明道似之象山陆子则有之鲁卿同之 
邹元祥碣 
饶之乐平邹梦遇字符祥四明杨某之宰乐平也梦遇与乡贡自是相与从容后某以职事至兰若梦遇见次言近觉某叩之知其觉矣而犹不无阻随通之自是益澄明后又得梦遇之叔祖近仁字鲁卿与之语厥明再语而顿觉末得比邑余干之曹夙字叔达叔达留县庠昼忘食夜忘寝旬有四五日而忽觉呜呼盛哉自孔子殁学者率陷溺扵文辞论议丧其本灵而事意说寥寥二千载其自知自信者有几若三子者可谓自知自信孔子曰心之精神是谓圣人皆有是心百姓日用而不知三子知之鲁卿之子曽字伯传比年亦觉呜呼盛矣元祥事亲至孝笃爱诸弟尝语人曰事亲从兄之际不思不勉无非实地变化云为弛张阖辟宇宙在吾手又曰浑然之中品节条理粲然以列又曰人皆以兀坐端黙为静 
吾独以步趋应酬为静人皆以步趋应酬为动吾独以兀坐端黙为动其舅谓元祥色温言约神定气和喜愠不形动容周旋荘肃闲泰其处事一扵义理不可夺别后进德厥效乃尔久欲来见嘉定四年春赴礼闱罢而疾作不可来归而畧平孟夏三日命二子扶坐艮斋自谓气虽微而神则嘉时斋明喜甚哦曰嘉木扶疎兮乌鸣闗闗暑风舒徐兮庭中间间起视天宇兮浩乎虚澄还中堂与家人茗饮罢就寝而殁讣至永嘉哭于燕堂遣奠腊月其子自得使弟自厚来某对哭自厚再拜塟有日请志其墓铭之曰 
人心至灵自通自明元祥无能有所増唯不动乎意不昏其本灵 
邹德祥尊人墓铭 
某自微省而灼知人皆有至善至灵至神至明之性与天地同与古圣贤同及为乐平尤欲使举吾邑之人皆为贤为哲矧凡学者尤所属意开其所自有明其所自有相向相信者甚众而其自信而不复疑通逹而无阻留者亦寡矣金山之桐林有邹生梦遇者初听予言虽不违察其神听其辞气未以发绍熈四年秋予视旱过其乡接语稍异于曩矣予从而剔其翳刮其垢涣然通贯他日留县斋益欵益验益信于益喜某以所教养斯邑之民功效仅仅独扵邹生自谓其庶几梦遇自此无逸无间无杂则进扵日至月至南野居士讳雯字德显者其父也虽弗获接其辞色以气类推之冝有善德今考所状行知其孝于亲友于兄弟居丧毁瘠哀敬虽功缌亦素服终月数里俗鲜俪祀其先必斋三日临祭夕不寐与朋友交恭而忠淡而亲居乡惠和不失一夫欢心有干以非义亦弗受闻人之善不啻扵已有有启益者跃如行之唯恐弗及告以有过敛袵谢服且觊其继与人无尊贱一用吾情不虞人之欺人感其诚亦自不欺尝有言曰正吾此心万理毕见顺理而出万事自行不假调停了无滞碍日进而久愈熟以安贤哉冝其有子如梦遇也所居之南治圃日涉林壑清邃牓曰南野自号南野居士淳熈初庆朝锡类封初品绍熈三年十有二月十有二日以疾终享年九十妻洪氏亦以庆典封孺人梦遇将以绍熈五年十有二月庚申奉帷荒塟于诏原之司徒山求某铭其墓铭曰 
人性自善众德自备无之斯阙有不为异故夫南野之德之美皆非自外至维彼蔽焉而阙者众而后斯之为贵 
冢妇墓铭 
新除将作监杨子字敬仲之冡妇恪之妻冯氏名媛安字婉正孝友笃至静专无故不出户衣服不事华侈口不言财利寛厚慈惠知过能改明白不藏袭病久常情不堪婉正语其子埜曰我虽病实未尝病生如死死如生嘉定六年夏六月十有七日安然而瞑无一言越明年祖奠遣奠而归里至二月丙申葬于象山县之崇仁里至西溪之玉峯之阿子三埜□墓女湘铭曰 
呜呼冯氏死生一致至哉斯言自古儒宗学子不知其几千万觉此者有几不谓妇人而有此 
叶元吉请志妣张氏墓 
某之至契叶元吉名佑之之母孺人张氏讳景昭故将作监丞讳允恭之女孺人孝敬明悟自幼不独治女工常亲书史事亲竭情备养有孝女之称后归司农寺簿讳大显字仲谟有异质尝亲薛士龙郑景望官居守正民悦湖海羣冦仲谟每有韬畧用事者虽不行其策而舆论谓善孺人以夫家司计者倜傥广费孺人长虑亟出玩服治田太湖上厥后祖业果告罄而孺人所治之田遂为祭祀伏腊之需祖姑适台倅孙君老而无子女子之子曰传或疑其名孺人曰是出乐天之诗留与子孙传孙君大惊他皆类此平居亦不切切读诵过目輙记元吉谓其虚明静一如鉴中象自然毕照未尝作文章曰非妇人所当为从寺簿歴官中外言不及政曰非妇人所当为太湖之田虽不多孺人铢积寸累调度有方日需不阙酰醢殽核备具宾客至不知其为事姑如母惟所欲不问难易常储以供而自奉甚约岁时佐寺簿羞馈祀必躬以严必丰以洁如是者二十有四年姑殁独春秋之事勤劳怵惕如初他皆付幼子米盐靡密则二女为之曰他日为妇人亦所当知孺人言必端荘事必谨审髙明而色柔严正而气和尊者不以贫贱废礼卑者不以贵盛降意奴婢不笞困乏必恤二女择配甚严或以为太过曰不然是家故尝有了斋陈公为壻不可使俗壊其素风士之有学愿请者令诸子与之逰而逺其张皇虚憍者虽或以科第进每以为戒故元吉曰佑之由是不敢苟专试业闭门不妄交某至吴元吉来访执礼甚恭自言弱冠志扵学而未得其方凡先儒所视者依而行所诃者必戒如是者十有七年然终未相应中间得先生子絶四碑一读知此心明白广大异乎先儒缴绕回曲之说自是读书行已不敢起意后寐中闻更皷声而觉全身流汗失声叹曰此非皷声也如还故乡终夜不寐夙兴见天地万象万变明暗虚实皆此一声皆佑之本体光明变化固已无疑而目前若常有一物及一再闻先生警诲此一物方泯然不见元吉弱冠与贡孺人不以为喜闻声而大警悟孺人虽未喜而至扵甚及元吉见某后归道某言且谓若不见先生止扵半途扵是喜甚某访元吉孺人已疾病命二女听扵屏间尽记某之言以告孺人举手曰幸甚吾儿得此扵先生也吾死无憾矣垂絶神气清明无一语之差时嘉定十有一年十有一月乙未终于正寝卜以明年正月庚午祔于吴县至德乡陆公原寺簿之墓子五男佑之辅之涣之二殀四女二殀其一许嫁迪功郎新台州宁海县尉陈自牧孙男一潜元吉泣血请志铭扵某遂为之铭铭曰 
孺人张氏识髙行懿孝敬至矣众善兼美子顿悟觉常情大喜孺人虽喜以其微蔽逮其蔽除始不胜喜精明若此古今鲜俪 
钱子是请志妣徐氏墓 
某扵淳安钱子名时字子是至契子是已觉惟尚有微碍某刬其碍遂清明无间无内外无始终无作止日用光照精神澄静某深所敬爱后遣冢子槱奉书至并其妣徐氏家传纪其孝敬烛疑事如见族人事有难决就问一言而定闺阃不严而治岁大歉数日杵米给邻里有生子贫不举者急谕止之给以酒米其捄活饿死不可殚纪棺梧野殀捐地数亩为蒿里其夫号筠坡翁字晦仲吴越文穆王九世孙夫妇德同行合子是起敬请志铭其墓某与子亦尝为至契铭其亲墓今思孔子书呜呼有吴延陵季子之墓异乎后世繁辞某已戒子孙我死后毋为志铭子是欲其考妣之善誉垂扵不朽子是之子槱字诚甫亦近扵嘉[阙] 
文 
永嘉劝农文 
古者舜大圣人也而耕伊尹圣人也而耕耕者常情之所贱君子之所敬尤为本朝列圣之所敬故守令皆以劝农系衘今争田之讼累累岂有田而不肯耕然大患有二其一风俗好奢故虽耕而终贫其二风俗好争以好争故虽耕而终扵贫人情岂恶富而喜贫哉风俗之所习尚举一世皆以奢侈为美为荣父子兄弟意向州闾邻里意向无不趋扵奢无不羞扵俭今欲改奢而为俭其势固难但奢则坐见贫困邻里罕能救虽至亲亦罕能救审思至此则泛泛羞俭喜奢之浮毁誉何足顾恤颜子箪瓢垂芳万世崔烈虽富人谓铜臭愿父老训谕子弟勿循羞俭喜奢之浮毁誉自取贫困颜子有负郭之田六十亩尚箪食瓢饮今田家未必人人有田岂可不计度孔子曰君子无所争老子曰天道不争而善圣人情率喜争岂以争为美德私意作于中好已胜而耻扵下人故争不思争则非君子争则为小人争则违天道上帝所不与祸灾随之故好争者多败家遭刑愿父老训谕子弟切勿争败家遭刑自取贫困自陷于小人之域戒之戒之小人以求己胜为荣君子以求己胜为辱以求己胜者小人也天道亏盈而益谦人道恶盈而好谦鬼神害盈而福谦谦即不争谦反尊而光今不与尊光而取亏害利害甚明愿父老从容暇日审思详虑与子弟共议切勿以奢为荣当以颜子箪瓢为荣切勿以好争为荣当以不争退逊为荣勿以老太守谆谆为虚文非真情此实老太守爱汝辈切至之实情 
讲义 
吴学讲义 
人心自正人心自善孩提之童无不知爱其亲及长无不知敬其兄不学而能不虑而知人皆有恻隠之心皆有羞恶之心皆有恭敬之心皆有是非之心孔子语子思曰心之精神是谓圣人人皆与尧舜禹汤文武周公孔子同人心非血气非形体精神广大无际畔范围天地发育万物何独圣人有之人皆有之时有古今道无古今形有古今心无古今百姓日用此心之妙而不自知以其意动而有过故不自知孔子曰改而止谓学者改过即止无外起意无适无莫蒙以养之孔子曰吾有知乎哉无知也文王不识不知孔子每每戒学者毋意意态有四必固我皆意也如蒙如愚以养其正作圣之功 
跋 
跋汪尚书达古字碑刻 
</div>
    <div class="pagination">
<a href="慈湖遗书.html">上一页</a><a href="慈湖遗书.html">1</a><span class="current-page">2</span><a href="慈湖遗书_page3.html">3</a><a href="慈湖遗书_page4.html">4</a><a href="慈湖遗书_page5.html">5</a><a href="慈湖遗书_page6.html">6</a><a href="慈湖遗书_page7.html">7</a><span>...</span><a href="慈湖遗书_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
