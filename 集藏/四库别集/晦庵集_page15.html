<!DOCTYPE html>
<html>
<head>
    <meta charset="UTF-8">
    <title>晦庵集 - 第 15 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 15 页/共 166 页</h1>
    <div class="content">　　宿梅溪胡氏客舘观壁间题诗自警二絶
　　贪生莝豆不知羞腼面重来蹑俊游莫向清流浣衣袂恐君衣袂涴清流
　　十年湖海一身轻归对黎涡却有情世路无如人欲险几人到此误平生
　　择之所和生字韵语极警切次韵谢之兼呈伯崇
　　不是讥诃语太轻题诗只要警流情烦君属和增危惕虎尾春氷寄此生
　　再答择之
　　兢惕如君不自轻世纷何处得闗情也应妙敬无穷意雪未消时草已生
　　十一月二十六日宿苹乡西三十余里黄花渡口客舍稍明洁有宋亨伯题诗亦颇不俗因録而和之
　　鼎足炉邉坐陶然共一樽道心元自胜世味不湏论安稳三更睡清明一气存虽无康乐句聊尔慰营魂二十七日过毛山铺壁间题诗者皆言有毛女洞在山絶顶问之驿吏云狐魅所为耳因作此诗
　　人言毛女住青冥散发吹箫夜夜声却是邮童觧端的向侬说是野狐精
　　次择之韵聊纪秦事
　　不知四海已汤汤舞殿歌台乐未央五帝威神等牛马六王子女尽嫔嫱仙心久已攀姑射辨口从教泣华阳行客讵明千古意虚疑霞佩响琳琅
　　雪梅二阕奉懐敬夫【二阕合次乐府以有后诗仍旧编附此】
　　云垂幕隂风惨淡天花落天花落千林琼玖一空鸾鹤征车穿华薄路迷迷路増离索增离索剡溪山
　　水碧湘楼阁
　　梅花发寒梢挂着瑶台月瑶台月和羮心事履霜时节野桥流水声呜咽行人立马空愁絶空愁絶为谁凝
　　伫为谁攀折
　　题二阕后自是不复作矣
　　久恶繁哇混太和云何今日自吟哦世间万事皆如此两叶行将用斧柯
　　次韵择之听话
　　语道深惭话一塲感君亲切为宣扬更将充扩随钩索意味从今积渐长
　　次韵伯崇自警二首
　　十载相期事业新云何犹叹未成身流光易失如翻水莫是因循误得人
　　诵君佳句极优柔未得明彊是所忧若悟本来非木石保君毅不能休
　　奉答择之四诗意到即书不及次韵
　　为闵人疲上马行此时消息尽分明更怜跣足无衣苦充此直教天下平
　　君看灞桥风雪中南来北去莽何穷想应亦有还家客使尔讥诃恐未公
　　东头不见西头是南畔唯嫌北畔非多谢圣门传大学直将絜矩露天机
　　安肆真同鸩毒科君言虽苦未伤和觧嘲却是生囘互政恐纷纷事转多
　　答择之
　　长言三复尽温纯妙处知君又日新我亦平生伤褊廹期君苦口却谆谆
　　次韵择之见路傍乱草有感
　　世间无处不阳春道路何曾困得人若向此中生厌斁不知何处可安身
　　到袁州二首
　　马蹄今日到袁州山木萧槮四面愁多谢晚来风力劲朔云寒日共悠悠
　　袁州刺史防何人韩李流芳独未泯道防时危今日意九原遗恨一时新
　　十二月旦袁州道中作
　　今朝已是腊嘉平我独何为在逺行白发倚闾应注想青山聫骑若为情
　　同林择之范伯崇归自湖南袁州道中多奇峰秀木怪石清泉请人赋一篇
　　我行宜春野四顾多奇山攒峦不可数峭絶谁能攀上有青葱木下有清冷湾更怜湾头石一一神所剜众目共遗弃千秋保坚顽我独抱孤赏喟然起长叹
　　赋归云洞
　　人生信多患吾道初不穷云何感慨士伏死嵁岩中宜阳古道周窍石何嵌空穷幽歴肺腑履坦开房栊颇疑有畸人徃昔寄此宫歳月讵云防井灶无遗踪我来记清秋归涂渺穷冬兴懐重幽讨永啸囘长风风囬云气归洞口春蒙蒙信美非人境出门吾欲东
　　人言石乳洪羊之胜不及徃游作此
　　人道归云未足夸洪羊石乳更谽谺连环入梦难纡轸囘首西风又日斜
　　分宜晚泊江亭望南山之胜絶江徃游将还而舟子不至择之刺船径渡呼之予与伯崇伫立以俟因得二絶
　　寒水受晚风轻舠来徃思无穷何妨也向溪南去徙倚空林暮霭中
　　一棹翩然唤不囬两笻江畔久徘徊早知君有如神技同下中流亦快哉
　　新喻西境
　　北岭苍茫雨欲来南山腾踯翠成堆穉杉绕麓千旗卷野水涵空一鉴开客路情懐元倥偬今晨逰眺却徘徊自然触目成佳句云锦无劳更剪裁
　　道间厌苦泥淖思亟还家安坐讲习用择之韵呈二贤友
　　客路泥涂正所忧可堪云物更油油向来结友轻千里此去还家且一丘妙处自应从我得躬行肯使叹吾犹两贤定许相提挈厚意何胜杂佩酬
　　再和油字韵
　　楚山黄落正离忧喜见寒杉卷碧油倦客今年真白发羽人何日定丹防奇兵防出吾当避狭路争先子不犹个里竟能无一语应慙二鸟起相酬
　　次韵择之懐张敬夫
　　徃时聨骑向衡山同赋新诗各据鞍此夜相思一杯酒囘头犹记雪漫漫
　　别韵赋一篇
　　踏雪凌霜眼界新举鞭遥指玉嶙峋回头此日成千里横槊思君少一人
　　宿新喻驿夜闻风铎
　　倦枕欹眠到五更却嫌风铎久悲鸣恍疑絺绤南邻夜寒铁丁东客梦惊
　　题野人家
　　茒檐竹落野人家只麽悠悠阅歳华田父把犁寒雨足牧儿吹笛晚风斜
　　题万安野馆
　　身似孤云去复还投装犹记此窗间只应烟雨苍茫外即是当时万叠山
　　万安遇长沙便欲附书不果
　　长沙一别两悠悠梦想清湘带橘洲欲寄行人数行字行人不作置书邮
　　不见梅再用来字韵
　　旧歳将除新歳来梅花长是雪毰堆如何此日三洲路不见寒葩一树开野水风烟迷惨澹故园霜月想徘徊夜窓却恐劳幽梦速把新书取次裁
　　赋水僊花
　　隆冬凋百卉江梅厉孤芳如何蓬艾底亦有春风香纷敷翠羽帔温靘白玉相黄冠表独立淡然水僊装弱植愧兰荪高操摧氷霜湘君谢遗楪汉水羞捐珰嗟彼世俗人欲火焚衷膓徒知慕佳冶讵识懐贞刚凄凉栢舟誓恻怆终风章卓哉有遗烈千载不可忘
　　清江道中见梅
　　今日清江路寒梅第一枝不愁风嫋嫋正奈雪垂垂暖热唯须酒平章却要诗他年千里梦谁与寄相思
　　临江买舟
　　征骖聊驻近江楼南市津头问买舟共説明朝乘雪水长歌一日到洪州
　　芗林
　　东臯溅寒水西崦饶清隂南埭奎璧丽北垞静且深入门流緑波竹树何箾槮积石象云壑髙堂杳沉沉左通云水区右径梅杏林沼沚共囘薄观台郁差参纷吾千里游发轫南山岑过门得嘉赏慰此夙昔心懐企疏翁歳晚投冠簪婆娑此涧谷俯仰成古今嗣德世有人闻道我所钦相见无杂语晤言写胸襟懐旧复惆怅命酒聊同斟饮罢我当去握手清江浔【冠簪一作华簪】
　　过樟木镇晚晴二首
　　朝晴遣我看芗林顷刻浮云万里隂拂袖凌风二十里依然寒日照长吟
　　飞云极目疑梅岭落日囘头梦橘洲从此不愁东路永祗应西望转悠悠
　　赤冈头望逺山作
　　晓起清江防小舟晚风吹过赤冈头逺峰自作修眉敛万里那知客子愁
　　次韵择之发临江
　　千里烟波一叶舟三年已是两经由今宵又过丰城县依旧长江直北流
　　次韵择之漫成
　　落日晴江更逺山逺山犹在有无间不须极目伤懐抱且看渔船近徃还【船一本作舠】
　　竹节滩
　　船下清江竹节滩长烟漠漠水漫漫人家断岸斜阳好客子中流薄暮寒
　　舟中晚赋
　　长风一万里披豁暮云空极浦三年梦扁舟二子同离离浮逺树杳杳没孤鸿若问明朝事西山晻霭中
　　次韵择之将近丰城有作
　　老矣身如万斛舟长风破浪若为收江山若有逄迎意到处何妨为少留
　　过丰城作
　　渺丰城县囬头忆旧游晴江罗逺树宿莽乱中洲寳劒今鳞甲神光尚斗牛他年还记得此夜一扁舟舟中见新月伯崇择之二友皆已醉卧以此戏之
　　舟中见新月烟浪不胜寒与问醉眠客岂知行路难残阳犹水靣孤鴈更云端篷底今宵意天邉芳歳阑
　　次韵择之舟中有作二首
　　一江烟水浩漫漫昨夜扁舟寄此间共向船头望南北不知何处是家山
　　一席三人抵项眠心知篷外水如天起来却怪天如水月落乌啼浦树邉
　　自东湖至列岫得二小诗
　　孺子髙风何处寻东湖台观水云深生刍一束人如玉此日凄凉万古心
　　昨日来时万里隂长江雪后玉十岑苍茫不尽登临意重对晴天豁晚襟
　　列岫望西山最正殆无毫发遗恨滕王秋屏皆不及也因作此诗二首
</div>
    <div class="pagination">
<a href="晦庵集_page14.html">上一页</a><span>...</span><a href="晦庵集_page10.html">10</a><a href="晦庵集_page11.html">11</a><a href="晦庵集_page12.html">12</a><a href="晦庵集_page13.html">13</a><a href="晦庵集_page14.html">14</a><span class="current-page">15</span><a href="晦庵集_page16.html">16</a><a href="晦庵集_page17.html">17</a><a href="晦庵集_page18.html">18</a><a href="晦庵集_page19.html">19</a><a href="晦庵集_page20.html">20</a><span>...</span><a href="晦庵集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
