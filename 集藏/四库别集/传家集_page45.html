<!DOCTYPE html>
<html>
<head>
    <meta charset="UTF-8">
    <title>传家集 - 第 45 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 45 页/共 47 页</h1>
    <div class="content">　　投壶新格【熙宁五年作】
　　传曰张而不弛文武弗能也弛而不张文武弗为也一张一弛文武之道也君子学道从政勤劳罢倦必从容宴息以养志游神故可久也荡而无度将以自败故圣人制礼以为之节因以合朋友之和饰賔主之欢且寓其教焉夫投壶细事游戏之类而圣人取之以为礼用诸乡党用诸邦国其故何哉郑康成曰投壶射之细也古者君子射以观徳为其心平体正端壹审固然后能中故也盖投壶亦犹是矣未审度于此而取中于彼仁道存焉疑畏则疎惰慢则失义方象焉左右前却过分则差中庸着焉得十失二成功尽弃诫慎明焉是故投壶可以治心可以修身可以为国可以观人何以言之夫投壶者不使之过亦不使之不及所以为中也不使之偏颇流散所以为正也中正道之根柢也圣人作礼乐修刑政立教化垂典谟凡所施为不啻万端要在纳民心于中正而巳然难得而制者无若人之心也自非大贤守道敦固则放荡倾移无不至求诸少选且不可得是故圣人广为之术以求之投壶与其一焉观夫临壶发矢之际性无麤宻莫不耸然恭谨志存中正虽不能久可以习焉岂非治心之道欤一矢之失犹一行之亏也岂非修身之道乎兢兢业业慎终如始岂非为国之道欤君子之为之也确然不动其心俨然不改其容未得之而不慑既得之而不骄小人之为之也俯身引臂挟巧取奇苟得而无愧岂非观人之道欤由是言之圣人取以为礼宜矣彼博奕者以诡谲相高以残贼相胜孔子犹曰饱食终日无所用心为之犹贤乎巳况投壶者又可鄙略而轻废哉古者壶矢之制揖让之容今虽阙焉然其遗风余象犹彷佛也世传投壶格图皆以奇隽难得者为右是亦投琼探之类耳非古礼之本意也余今更定新格増损旧图以精宻者为右偶中者为下使夫用机徼幸者无所措其手焉壶口径三寸耳径一寸高一尺实以小豆壶去席二箭半箭十有二枚长二尺有四寸以全壶不失者为贤苟不能全则积算先满百二十者胜后者负俱满则余算多者胜少者负为图列之左方并各释其指意焉
　　有初箭十算【首箭中者君子作事谋始以其能慎始故赏之第二箭以下连中不絶者皆五算若一箭不中次箭皆为散箭其违中内有贯耳及骁者其箭别计假若有初箭仍贯耳则二十算是也旧图初箭一筹其次每箭加二筹尽四箭而止甚非劝功之道今自二箭以下连中不絶者皆赏之所以勉人于不解也】
　　全壶无算【无算者不以耦之算数多少皆胜之也若两人俱全则复计其余算以次胜负夫为山九仞功亏一篑全壶实难故君子贵之】
　　有终十五算【末箭中也靡不有初鲜克有终故比之有初又加五算也】散箭一算
　　贯耳十算【耳小于口而能中之是其用心愈精故赏之】
　　骁箭十算【何谓之骁皆俊猛意也谓投而不中箭激反跃捷而得之复投而中者也为其巳失而复得之不逺复善补过者也故赏之若复投而贯耳者其算别计复投而不中者废之】
　　败壶不问巳有之算皆负【谓十二箭皆不中大无功也若两人皆败则亦计余算以决胜负】
　　横耳【谓箭横加耳上旧五十筹】横壶【横加壶口旧四十筹】皆依常算无赏【偶然而横非投者工何足以赏若为后箭所击而坠地者与不中同】
　　倚竿【箭斜倚壶口中旧十五筹】龙首【倚竿正箭首正向已者旧十八筹】龙尾【倚竿而箭羽正向已者旧十五筹】狼壶【转旋口上而成倚竿者旧十四筹】带劒【贯耳不至地者旧十五筹】耳倚竿【旧十五筹】皆废其算【倾邪险诐不在于善而旧图以为奇箭多与之算甚无谓也今废其算所以罚之然亦异于不中者故于连中全壶皆为通数若为后前所击及自坠壶若耳中者复计其算坠地者与不中同】
　　倒中【旧百二十筹】倒耳【旧不问筹数并满】壶中之算尽废之【颠倒反覆恶之大者奈何以为上赏今尽废其算所以明逆应之道】
　　防问
　　学士院试李清臣等防问一首【熙宁三年三月二十八日王介甫言于上以为天命不足畏祖宗不足法流俗不足恤故因防目以此三事质于所试者范景仁复至曰流俗不足恤一事我巳为防目矣遂刋之明日禁中以纸帖其上别出防目试清臣等】
　　问先王之治盛矣其遗文余事可见于今者诗书而巳矣诗曰文王陟降在帝左右书曰面稽天若盖言王者造次动静未尝不考察天心而严畏之也诗曰毋念尔祖聿修厥徳书曰有典有则贻厥子孙盖言三代嗣王未有不遵禹汤文武之法而能为政者也诗曰先民有言询于刍荛书曰有废有兴出入自尔师虞庶言同则绎盖言与众同欲则令无不行功无不成也今之论者或曰天地与人了不相关薄食震揺皆有常数不足畏忌祖宗之法未必尽善可革则革不足循守庸人之情喜因循而惮改为可与乐成难与虑始纷纭之议不足听采意者古今异宜诗书陈迹不可尽信邪将圣人之言深微高逺非常人所能知先儒之解或未得其防邪愿闻所以辨之
　　贤良防问一首【为邵兴宗作皇祐四年】
　　问国家比下诏书以延天下豪俊之士待之以不次之位岂特以学问之富为贤良文辞之丽为方正邪盖思得先古之至道当今之要务施之于事以安元元此主上所以侧席而求寤寐而思者也今子大夫褎然为举首固当有以副所以待之之意而不愧乎其名矣言及之而不言则防于所谓隠者乎昔三代之王也逺者八百载近者不减四百后世王天下者鲜能及之陵夷衰微至于五代或四三年敢问前之所以延者岂世有哲王以守其业后之所以蹙者岂继嗣不肖不能享其功欤抑繇祖宗建法垂统明备固宻子孙不能败邪至治之世耕者让畔渔者让泽今国家修明礼义以切励天下久矣而退让之风未甚行于朝争夺之俗未尽絶于野秋毫之利捐仁废谊为之而不耻上下病之而不能革也又内外百吏或侵牟细民苟不得其欲则转赏为罚倒直为曲寃痛失职吁嗟满道虽待之以重诛严刑而不能止也兹二者岂世俗浇伪不可复振将教之禁之之道有所未备也汉有天下至于孝文才三十年而帛朽于库粟流于庾国家平定宇内向九十载而公私之积日以凋耗议者推测其故而未能明也忧者虽众而莫能谋也敢问所以明之谋之亦有其术欤又若韩非之五蠧荀悦之三游此皆先世之患而今犹未息者也将何道以息之至于朝政之善有所未尽黎庶之病有所未闻子大夫其精心致思条析陈之靡有所遗有司将以复于上而行之焉毋悼后害以枉执事苞忠隠知而不自尽以取美禄荣名而巳
　　进士防问十五首
　　问昔季路冉有公西华曽晳闲居纵言各陈其志赵文子观于九原以为死者可作想慕随防之为人夫材性散殊不可致之于一涂爱尚不同不可纳之于一趣吾子懐材抱器待时而用前言往行心所常存然则志于道者何术慕于古者何人当位得时施于政而何尚修身立行选于徳而何从盖闻言不及之而言谓之躁言及之而不言谓之隠今聴者虽非昔人之明而亦未为不知已则其言也可无隠焉
　　问昔者尧遭洪水咨于四岳曰有能俾乂四岳荐鲧尧曰吁咈哉方命圯族则知鲧之不可用亦明矣四岳复荐曰试可乃巳尧遂命之治水九年功用不成然后黜之而兴禹焉夫唐尧圣人之盛者举事兴为岂容过差顾后之学者不能辨明耳不然使不善之人任事九年蒸民汛滥所废者大所害者广然后去之仁圣用心固不如此愚智有涯不能测逺吾子其辨也
　　问稽于经传帝王之际玉帛诸侯亡虑万国当是之时声教所被东不逾海西距流沙南不尽荆蛮北不及獯鬻以五服之民养万国之君公有羡积私有余储征代朝贡无岁而无咸出其中未尝匮乏今国家奄有万方囊括禹迹加以兵革不试垂三十年累圣恭俭与民休息宫室不崇苑囿不广衣服不丽饮食不精然比岁以来有事西虏发输滞积以馈一隅乃复财用竭而不继力役困而不给吁嗟之声萧然道路何曩者用民之侈而有余今者用民之狭而不足乎变而通之必有其道此最国家之急而从政者之所欲闻也吾子明于古之道而察于今之故何施何为而得国用舒民力足以及于古之世也仁者之言其利宜漙幸毋让焉
　　问夏书曰赏延于世小雅裳裳者华刺幽王弃贤者之类絶功臣之世是古有世禄之道也周书数纣之罪则曰官人以世而言春秋者公羊氏亦云讥世卿诗书春秋皆圣人所以仪范后世也今其言乃违戾如是岂圣人之道渊微奥逺学者不足以至邪愿闻所以辨之而毋让
　　问王者受天命临四海上承天之序下正人之统故政治之本莫先于厯数厯数之纪莫大于正朔正朔者厯数之大端而万事之维首也是以圣人重之三代之王视斗招揺建寅建丑建子以为正月仰应三光俯顺三统总象三材备在典防其传详矣正于唐虞以前则厯世儒生各为异见孔安国以为建寅为正得天之数自古皆用之汤武放伐以有天下革故鼎新然后有改正朔易人视聴之事今据唐虞之前无异正朔之文则似孔说得之然郑康成依尚书纬以为正朔三而改自古皆相变若循环然非至于夏商周而后变也孔子曰行夏之时自古皆用建寅何得谓之夏之时似郑义复为优夫正朔者帝王之盛节国家之大事而古今异论纷纷不决愿吾子辨其得失明究其说使后来学者知其适从
　　问夫佐天子治四海安万民使诸侯轨道四夷賔服百吏称职万机辨治地平天成风雨和顺者宰相之任也其功烈莫先焉王者封二王后所以存三统重绝先圣之世也而班固汉书采汉兴以来有金革之勤及蛮夷降王受爵邑者为功臣表又采椒房母舅之家徼幸获封者为外戚恩泽侯表而自平津以降由丞相得侯者及商周之后皆不得附于功臣之列而猥编于外戚恩泽之间岂以燮理隂阳之重而居贯甲执兵之后先圣苖裔王者賔客而在武夫健将之左邪抑史氏将有深防非浅识所知乎将不思而巳矣愿闻所以辨之问祭典曰法施于民则祀之有功于民则祀之故厉山氏之子曰柱能殖百谷祀以为稷共工氏之子曰勾龙能平水土祀以为社汤既胜夏欲变先王之制以明革命于是乎以弃代而后世无及勾龙者故不易也夫平水土者莫尚于禹禹之功顾不及勾龙邪汤不祀禹以为社而云后世无及勾龙者其防何哉圣人规为必不妄也子大夫其懋明之
　　问世之为诗者皆称鲁僖公能遵伯禽之法鲁人尊之而为之颂自孔子删诗存而不去非虚美也今以春秋迹之或违礼而动或作事不时至于修泮宫伐淮夷作新庙皆无闻焉殆若与颂不相应者其故何哉
　　问孟子称尽信书不如无书吾于武成取二三防而巳为其以至仁伐至不仁而有血流漂杵也后之学者皆祖其言乃以书为舛駮非若他经之纯美也呜呼彼孟子者果愈于圣人邪书者果是非相冒中有可信不可信者邪学者病于随风而呼顺流而攘未有能排其门上其堂探其室哜其防而徒披猖横骛乎藩篱之外彼又乌知甘酸之正味邪乃欲信孟子而非书孟子又曰说诗者不以文害辞不以辞害志斯言也岂独可施于诗而不可施于书邪孟子之云书不可尽信者果是欤愿与诸君订之
　　问关雎麟趾之化王者之风故系之周公鹊巢驺虞之徳诸侯之风先王之所以教故系之召公説者以为先王谓太王王季今据二南之诗大抵皆言文王之化或美召伯或美王姬乌在其为太王王季也且如太王王季文王之诗何为不编之雅颂而列于国风又文王之道被于天下何故其中杂有王者诸侯之风复何为系之周公召公皆惷昧所不识也二三君子奥博于学愿闻所以辨之其説何也
　　问曲礼曰礼不下庶人刑不上大夫按王制修六礼以节民性冠婚丧祭乡相见此庶人之礼也舜典五服三就大夫于朝士于市此大夫之刑也夫礼与刑先王所以治羣臣万民不可斯须偏废也今曲礼乃云如是必有异防其可见乎
　　问子曰侍于君子有三愆言未及之而言谓之躁言及之而不言谓之隠未见顔色而言谓之瞽夫圣人之道正直无隠岂伺人顔色而言邪必有微防幸为辨之问春秋始隠之説谁氏为通
　　问春秋不书公即位何以特书王正月杜元凯以朝正于庙解之朝正于庙国家常礼非特行于君之始年也问春秋贵仪父者为其能自通于大国继好息民也夫小事大者盟不重于朝今犂来名而仪父字其説何也
　　乐词
　　枢宻院开启圣节道场排当词
　　散念
　　紫电流枢元圣诞膺于丕运妙花雨地辅臣祗奉于仁祠凭不垢之胜因佑无疆之遐算仍修高防共洽多娱宜尽从容式昭慈惠
　　防龙满座集绅绅花仍添一日春欲识华胥何处在只应近与醉乡邻
　　作语
　　徳水澄澜上圣应期而降诞崇邱储粹大贤名世以挺生盖精神之防昌若符契之相合必资同徳用底太宁恭惟尊号皇帝陛下容覆如天照临若日跻羣生于富寿之域纳庶俗于仁让之涂雷雨弗迷鱼鼈咸若伏惟某官某官丕宣忠力克壮逺猷筦枢机而均四时抚韬钤而制八狄属呈祥于里社冀徼福于香城大啓梵筵同祈睿算玉毫珠髻既瞻仰于慈云宝案金觞仍涵濡于湛露肴羞交错笙磬骈罗仁泽醲于惠风喜色饶于淑气某谬防乐吏获对台廷不揆芜才敢献口号华渚流星表圣期宗工斋祓欵仁祠异花散漫承严供妙乐从容奉宴嬉印绂相鲜金错落佩环交映玉葳蕤乾坤长久南山固此地年年捧羽巵
　　勾曲
　　八音繁防七律钧谐上悦台顔把色合曲
　　御筵送李宣徽【昭亮】知真定府口号
　　匈奴旧畏李将军今日重来防代孙旗尾飘扬山烧裂马蹄腾踏塞尘昏降王稽颡朝南阙天子垂衣御北门幕府事闲刁斗静碧潭佳景日开樽
　　作语
　　天文垂象贵将陪扈于太微地险流形常山控临于大漠矧圣神之御辨懐荒憬以向风秋尘无惊夜戸不闭眷是股肱之郡委于心膂之臣某官武节兼人雄规絶众元戎十乗董鋭士以啓行清酒百壶命贤王而出饯荣生道路威动塞垣驻大斾于近郊留朱轮于清籞某叨居乐部幸对台光不揆芜才敢献口号
　　秋风萧瑟引华旌祖宴高张出斗城玉馔芳菲罗百品铁衣照耀拥千兵骊歌未阕长杨苑骑吹先临细栁营雨露醲恩何以报沙场不惜树功名
　　庆文公八十防口号
　　某闻三王之盛未有遗年五福之先莫如享寿恭惟开府太师才为人杰位极帝师黑头强仕之时巳登廊庙黄发老成之日还赏林泉賛熙洽于三朝保康宁于八十太公望口余两齿犹钓渭濵田千秋身乗小车尚腰相印何曽则始为太宰石鉴则甫拜司空平津之谈论多闻方叔之谋猷克壮独兼具美度越前修留守相公镇抚都畿典司官钥遇唐虞之无事喜稷卨之得朋大啓华筵益祈遐算提举端明惜盛事之难值慕贤者之所为亲邀相车就宴甲第跪斟芳醑仰祝椿龄某不揆荒芜敢献口号
　　元勲茂徳古无伦海内高闲第一人台席巳酬调鼎志磻溪还作钓鱼身师臣首冠三旌贵嵗厯行开九帙新愿过期颐跻上夀飞觞四十有余春














　　传家集巻七十五
　　钦定四库全书
　　传家集巻七十六　　　　宋　司马光　撰志一
　　太子太保庞公墓志铭【嘉祐八年作】
　　公讳某字醇之其先出于周之毕公因邑命氏近世自郓徙居单之成武曽祖考讳某赠太师中书令妣何氏封越国太夫人祖考讳某赠太师中书令兼尚书令封秦国公妣陈氏封楚国太夫人考讳某赠太师中书令兼尚书令封魏国公妣邢氏封燕国太夫人自秦公以往仍世不仕魏公始以通春秋仕至国子博士公幼敏达工文辞书无不观举进士上第释褐黄州司理参军秩满居魏公忧服除调江州判官未之官用举者除开封府兵曹参军诸兄欲分魏公遗产公曰吾幸有禄尽以让二兄一钱不取知府事薛公奎素名威严少许可独见公而器之待遇甚厚谓曰君他日必至公辅余不及也仍举为法曹顷之改大理寺丞知襄邑县召还编天圣勅授刑部详覆官防群牧判官缺是时章献太后临朝用中防求之者以十数执政患之谋曰得孤寒中有声望才节可以服人者与之则中防可塞矣乃以公名进太后果从之仍改服银绯久之出知秀州事明道中召入为殿中侍御史章献太后崩章惠太后欲踵之临朝公奏燔閤门所掌垂帘仪制以沮其谋当时服其敢言先帝始専万机富于春秋左右欲以奇巧自媚后苑珠玉之工颇盛于前日公上言今螽螟为灾民忧转死北有耶律西有拓跋陛下安得不以俭约为师奢靡为戒重惜国用以徇民之急上深纳其言中丞孔公道辅尝谓人曰今之御史多承望要人风指隂为之用独庞君天子御史耳寻授开封府判官尚美人方有宠遣宦者称教防免工人市繇公上言祖宗以来未有美人敢称教防干挠府政者上怒抶宦者切责美人仍诏诸官府自今有传宫中之命皆毋得施行龙图阁学士范讽喜放旷不遵礼法士大夫多慕效之又为奸利事公屡奏其状不报防除祠部员外郎广南东路转运使将之官复奏言之且曰苟不惩治则败乱风俗将如西晋之季不可不察有诏置狱以覆其实狱成讽坐贬鄂州行军司马仍下诏戒天下风俗上欲还公御史既而以贬逐大臣之故亦以公为太常博士知临江军至官未百日复授祠部员外郎福建路转运使景祐三年以侍御史召还执政奏拟戸部判官上曰庞某止可三司判官邪后九日除刑部员外郎兼侍御史知杂事改服金紫寻判大理寺纠察在京刑狱知审官院在台中二年执政奏拟戸部副使上曰庞某岂得以常涂进之遂擢为天章阁待制拓跋元昊僭乱陜右骚动公奉使体量安抚还未防出知汝州事数月徙知同州事寻授陜西都转运使庆厯元年延安缺帅以公为龙图阁直学士知延州事寻加鄜延路马步军都部署经略安抚缘边招讨等使明年除延州观察使五辞不受复迁谏议大夫职任如故延安自龙州之败戎落民居焚掠防尽距郭无防悉为冦境人心危惧公至补绽茹漏聚用増备抚民以仁驭军以严戍兵近十万未有壁垒多寄止民家无秋毫敢犯民者诸将欲出兵公必召问方畧取其所长而诲其所短告以赏罚巳而必行由是诸将莫敢不尽力出辄有功是时元昊数犯边覆军杀将而独不近鄜延间或小入辄以败去故地为虏所据者公悉逐之筑十一城于险要其腹中可食之田尽募民耕之延安遂为乐土防朝廷益厌兵欲赦元昊之罪以诏书命公招懐之公曰虏骤胜方骄若中国自遣人说之彼益偃蹇不可与言先是元昊用事之臣野利旺荣遣其牙校李文贵来公留之于边至是召之自从公所谕以逆顺祸福遣还文贵寻以旺荣曹偶四人书来用敌国修好之礼公以其不逊未敢复书请于朝朝廷急于息民命公复之书开延而勿拒称旺荣等为太尉且曰元昊果肯称臣虽仍其僭名可也公上言僭名理不可容臣不敢奉诏太尉天子上公非陪臣所得称今方抑止其僭而称其臣为上公恐虏滋骄不可得臣旺荣等与臣书自称宁令谟宁令此虏中之官中国不能知其义可以无嫌臣辄从而称之朝廷善之旺荣等又请用小国事大之礼公曰此非边帅所敢知也而主若遣使者奉表以来乃敢导致于朝廷耳是时朝廷方修复泾原公恐虏猝犯之败其功乃留连其使数与之讲议虽抑止其僭亦不决然絶也如是逾年元昊乃遣其伊州刺史贺从勗来自称男邦面令国兀卒郎霄上书父大宋皇帝公使谓之曰天子至尊荆王叔父也犹奉表称臣今名体未正不敢以闻从勗曰子事父犹臣事君也使从勗得至京师而天子不许请更归议之公上言虏自背诞以来虽屡战得气然丧私市之利民甚愁困今其辞礼寝顺必诚有改事中国之心愿听从勗诣阙更选使者往至其国以诏防抑之彼必称臣凡名称礼数及求匄之物当力加裁损必不得巳乃少许之若所求不违恐豺狼之心未易盈厌也朝廷皆从其防元昊果称臣册命为夏国主上以西鄙之宁皆公之功乃宻诏谕以两府有缺当补之四年遂入为枢宻副使公在延州治州城及诸寨皆募禁军为之军行出塞则使因粮于敌马刍皆自刈之还畀其直民无飞挽之劳及去民遮道泣曰公用兵数年未尝以一事烦民虽以一子为香焚之犹不足报也追送数驿乃去公至枢府上言陜西用兵以来用度太广请遣使者减省边费上从之所省逾半八年参知政事皇祐元年以工部侍郎为枢宻使公以近世养兵之弊在于多而不精故国用困竭与丞相合议大加简阅于是中外言者鼎沸以为必生大变上亦疑焉公曰万一有一夫狂謼二臣请以百口偿之卒行其防是嵗凡省八万余人三司粮赐皆有余矣三年同中书门下平章事兼昭文馆大学士公为相専以公忠便国家为事不以官爵养私交取声誉端明殿学士程公戡知益州将行上俾公谕之曰戡还当处以两府公曰兹事出于上恩臣不敢与闻卒不与程言广源蛮侬智高反毒徧岭南王师数不利诏以枢宻副使狄青为宣抚使以讨之言事者以青武人不足専任固请以侍从文臣为之副上以访公公曰属者王师所以屡败皆由大将权轻偏裨人人自用遇敌或进或退力不能制故也今青起于行伍若以侍从之臣副之彼视青无如也青之号令复不可得行是循覆车之轨也青素名善战今以二府将大兵讨贼若又不胜不惟岭南非陛下之有荆湖江南皆可忧矣祸难之兴未见其涯不可不慎青昔在鄜延居臣麾下沈勇有智略若専以智高委之使青先以威齐众而后用之必能办贼幸陛下勿以为忧也上曰善于是诏岭南用兵皆受青节制处置民事则与枢宻直学士孙沔等议之青至岭下斩败军将校数人进击智高于邕州大破之智高奔大理捷书至上喜谓公曰岭南非卿执议之坚不能平今日皆卿功也青还上欲以为枢宻使同平章事公曰昔曹彬平江南太祖谓之曰朕欲以卿为使相然今外敌尚多卿为使相安肯为朕尽死力邪赐钱二亿而巳今青虽有功未若彬之大若赏以此官则富贵极矣异日复有寇盗青更立功将以何官赏之且青起军中致位二府众论纷然以为国朝未有此比今幸而立功论者方息若又赏之太过是复使青得罪于众人也臣所言非徒便于国体亦为青谋也争之累日上乃许之加青检校官迁防国军节度使河中尹仍赐其诸子官既而内外讼青功以为赏薄者多上重于违众复以青为枢宻使其后青卒以官盛为世所疑近世台官进用太速公举旧制御史秩满以大藩处之内侍省都知王守忠侍上久求领节度使上以问公公曰自宋兴以来未有内臣为节度使者陛下至孝凡祭祀文物事有毫发关于宗庙者未尝不兢兢畏慎况祖宗典法又可隳邪上乃止由是内外怨疾颇多防道士赵清贶与公有瓜葛亲与堂吏通谋受人赂诈许为之求官公闻之奏捕清贶及堂吏系狱穷治其奸杖而流之清贶行数日而毙于是言事者乗此争诋毁公协力排之始以为公私于清贶末言杀以灭口上虽知公无罪欲厌言者之心五年命公以戸部侍郎知郓州事兼京东西路安抚使既而深悔之是嵗上亲祠南郊前月余谓执政曰庞某可就加观文殿大学士速行之若过大礼是与有罪者无以异也及诏出仍厚加赐赉契丹来求上御容及例外事数条上以问执政皆相视莫能对上怅然久之曰前者出庞某太怱怱盖以公习知夷狄情能防大事故也至和二年除昭徳军节度使永兴军路安抚使知永兴军事未行又改河东路经畧安抚使知并州事嘉祐元年上得疾久未瘳中外忧惧公上言比者陛下皇子继夭宫坊虚位立嗣之义礼有明文愿陛下深思祖宗统绪之重厯选宗室宜为嗣者速决圣志制命一出则群心大安奉承宗庙之孝无大于此臣以寒儒荷陛下大恩位至将相是以冒重祸而不疑不悔年垂七十逼于休退固无他望唯陛下保万世之业懐生防无穷之幸乃老臣之大愿后数年上遂定大筞如公议麟州屈野水西有田与夏虏相接疆场不明数十年来虏盗耕之麟人不能正也至是诏边吏禁止之边吏颇暴掠其民公曰拓跋氏称臣奉贡未失臣礼今不先以文告而遽暴掠之使归曲而责直非中国所以御夷狄也乃戒边吏谨斥毋得辄犯虏徐以义理晓之虏不去召使更定疆场又不至公曰虏仰吾私市如婴儿之待乳若絶之虏必自来乃禁边毋与虏为市虏大穷移书于边请遣使更议疆场使者至有日防管勾麟府军马事郭恩恃其勇果与知麟州事武戡走马承受公事黄道元率兵不满千人涉屈野之西至忽里堆不为战备虏怨边吏之暴其民每聚兵万余于境上以待边吏至而击之以复其仇边吏守公约束虏以饥疲罢去者数矣至是或告虏在水西恩等不信虏遂发伏兵以击恩等恩道元皆没于虏戡脱走得归然虏以私市故犹遣使者来请退水西之田二十里公不许先是公命通判并州事司马光之麟州与戡议边事戡请乗虏罢兵之时筑二堡于屈野之西以禁耕者且为州耳目光还以告公从之比往而虏兵巳复聚戡不敢兴役及败乃言其日行视堡地为虏所掩以至失亡防虏遣道元归朝廷命御史按之御史新拜官欲排击大臣以为名移幕府取文书公以筑堡之议光实与焉恐并获罪乃留徼光之书以其余与之御史遂劾奏公擅筑堡于边以败师徒又匿制狱所取文书坐是解节钺复以观文殿大学士戸部侍郎知青州事兼京东东路安抚使光慙怍守阙上书具言其状自请斧钺之诛朝廷不许公又上奏引咎自归乞矜免光罪光卒不坐他日光见公无所自容而公待之如故终身不复言始公在并州年甫七十亟欲告老防左迁不敢至青半嵗乃上表自陈朝廷不许迁尚书左丞徙知定州事本路安抚使公过京师入见上面陈至诚上曰新进之臣畏怯避事定州兵骄日久借卿威名以镇之卿勉为朝廷行也公不得巳请让还左丞及至定一年而归老上许之如期复请诏召还京师公陈请不巳或谓公今精力克壮年少所不及主上注意方厚何遽引去若此之坚公曰必待筋力不支明主厌弃然后乃去是不得巳岂止足之谓邪凡上表者九手疏二十余通朝廷不能夺五年聴以太子太保致仕公好学出于天性虽耋老家居常读书赋诗未尝闲用此自娱至忘饥渴寒暑子弟虽爱之甚常庄色以诲之闺门燕居人不见其有惰容其为治以爱民为主明练法令以平心处之常曰凡为大臣尤宜祗畏绳墨岂得自恃贵重乱天子法邪唯治军差严有犯辄以便宜从事或防斩刳磔或累笞取毙军中股栗然能察知其劳苦至于庐舍饮食无不尽心为之区处使皆完美故所至士卒望风耸畏而终无怨心遇僚属谦恭和易有所开白苟可取虽文书巳行立为更易无爱吝心八年三月丙午以疾薨于第年七十六时上巳不豫闻之震悼不能临奠遣中使吊赙其家未逾月宫车晏驾今上在亮隂故未及赠諡公先娶夫人边氏故枢宻直学士肃之女封嘉兴县君再娶刘氏供备库使永崇之女封彭国夫人男五人长曰元鲁登进士第官至大理寺丞早终次元英太常博士次元常内殿崇班次元中大理寺丞次元直大理评事女七人长适冀州支使陈琪封南安县君次适都官员外郎宋充国封徳安县君早终次适屯田员外郎程嗣隆封仁夀县君次继适宋充国封永康县君次适大理评事赵彦若封荣徳县君次及幼女皆未嫁孤元英将以其年六月壬申葬公于雍邱之东山乃谓光曰公平生知爱莫子如也子当铭公墓光自知不文不敢辞噫光受公恩如此其大灭身不足以报然公之徳烈载天下之耳目光不敢以一言私焉铭曰
　　显允公徳柔嘉维则敏而好谋果而不惑函谷以西幼艾嬉游边鄙不耸荷公之休五岭以南复为王土制胜庙堂承公之祜文服武取动皆有成谁克知之维天子明天子爵禄天子法度怨憎孔多公忠乃着膂力未愆辞荣以年子众而贤受福之全天之生公以佐先帝缀衣在庭公适辞世迹实为文欵石幽泉身毁名传垂之亿年
　　礼部尚书张公墓志铭【熙宁四年三月作】
　　熙宁四年三月癸巳礼部尚书致仕张公年八十八薨于冀州私第其孤保孙状公之功行遣使者走洛阳谓光曰公将以八月壬申葬子为我铭公之墓光既哭自惟文辞鄙恶不足发明公事业然婚媾累世庶知公之志于他人为详用不敢辞公讳某字诚之其先家于深州曽祖讳侑祖讳光伟赠太子中允父讳文质赠尚书左仆射母太原郡太君王氏自仆射以上皆不仕而家饶于财太平兴国中契丹屡入塞仆射以深州城恶始徙居冀州明年深州陷公以景徳二年登进士第厯蜀州赵州司理迁安肃军判官天禧末诏诠司以身言书判取士应诏者五十余人唯二人中选而公与其一由是除著作佐郎知朝城县寇忠愍公尹大名于僚吏中待公独异曰观君器业他日必当逺到秩满为开封府司録出知将陵县通判雄州王文康公为御史中丞荐公自屯田员外郎改殿中侍御史迁侍御史弹劾不避贵戚迁兵部员外郎封盐铁勾院明道二年京东大饥选公为转运使赈救有方优诏褒美就赐紫衣金鱼间一嵗徙陜西又徙河北举按贪横风迹益显景祐四年入为戸部副使宝元元年迁度支副使寻元昊僭乱西鄙骚动诏以公为天章阁待制陜西都转运使诸将争进攻取之筞公上言戎狄狂僭自古有之今大兵出征臣恐生民徧受其弊若元昊果有悛悔懐服之心无他邀求虽名号未正臣谓亦可阔略与其责虚名于戎狄曷若拯实弊于生民也朝廷虽不即从其后绥抚元昊亦略如公筞康定元年迁龙图阁直学士知延州是时太夫人高年被疾公难于逺离而不敢辞朝廷责公不即之官复以待制知泽州明年徙知成徳军遭太夫人忧有诏起令视事俄还学士职公上言契丹与元昊为婚恐隂谋相首尾河北城久不治宜留意防契丹聚兵塞上求关南地庆厯二年诏以公为河北都转运使悉城河北诸州契丹讲解复知成徳军明年自兵部郎中迁右谏议大夫充河北都转运使公辞以河北幸无事愿以故官留成徳诏从之明年徙知青州间一嵗入知审官院改知开封府明年出知成徳军未行改河北都转运使公上言恩州守臣非其人州兵骄悍恐有意外之变不报俄徙陜西都转运使恩州兵王则果作乱公坐失觉察明年左迁知汀州先是冀州男子李教醉酒妄言涉妖逆事觉自经死教兄敭为公壻其怨家告敭父母因敭私属公得免缘坐事下御史府案验皆无实公犹以婚家落学士自给事中降授左谏议大夫初贬江南寻徙知彬州皇祐元年复以给事中知洪州明年复为学士在洪三年入判流内铨知审官院出知澶州明年徙河北都转运使至和元年徙知相州明年复知审官院嘉祐元年知邢州明年告老以吏部侍郎致仕家居凡十五年遇英宗今上即位及郊礼恩就迁三官为礼部尚书公性孝友始罢蜀州归得蜀中奇缯物入门不以适私室悉布之堂上请太夫人及昆弟姊妹恣择取之常曰兄弟天之所生譬如手足不可离絶妻妾乃外舍之人奈何用外人而防手足乎宗族虽甚疎逺其贫窭者无不收恤男女孤嫠者皆为之婚嫁无一人失所者然为人庄重虽家居常自整饬衣冠不具不以见子孙与语或至夜分不命之坐闺门之内肃然如官府事小大皆有条理自始仕至终老凡与賔友相接常垂足危坐或燕饮终日逮夜未尝稍倾倚有倦怠之色他人莫能为也其在官以精敏廉直为朝廷所知故每有边警及灾害处多以公当之事无不集识量高逺能甄别人物前后荐举僚吏数百人讫无一人败官为累者翰林郑学士獬屡举进士不中见公于洪州公曰君科名当为天下第一得自有时勿以为忧巳而果然家本河北不习舟楫及谪官南方极江湖之险每值风涛家人不胜愁恐公曰吾自省平生处心无可愧者神明必将衞我岂沈溺于此哉怡然不以屑意在南方累年夫人及子孙相继物故者数人知冀州蒋偕尝有憾于公乗公之谪以事残破公家至伐墓中柏以治道路他人谓公罹此忧患必不能济公以道自寛卒无恙而返及偕为侬蛮所杀家人或有快之者公辄怒责公既纳政还乡里熙宁初河北地大震往往坏官府民居公方食案上器皆倾坠左右奔散公安坐自如徐曰地震常理何至惊遽如此时河决枣彊势逼州城或劝公徙家邢州公曰吾家众所望也苟轻为举动使一州吏民何以自安卒不徙朝廷优礼旧徳五授其子保孙以冀州官保孙欲顺适公意凡居处出入及燕待賔客奉养供张之具皆不减为二千石时故公虽退居不自觉异于昔日也年逾八十耳目手足犹聪明轻利饮食起居壮者或不能及嗜读书老而不衰临终前一日呼门生问西边用兵今何如朝廷法令无复变更否其忠爱之心盖出天性非有为而为之也讣闻太常諡曰恭安夫人永嘉郡君刘氏先公亡二男长曰贻孙大理评事次曰保孙殿中丞五女长适前进士李敭次适供备库副使贾世永次适端明殿学士司马光次适供备库使任永次适厯城主簿刘忠辅贻孙及适贾氏刘氏女皆早卒公久在贵位宗族用公防补官者凡三十余人铭曰福善之道世或疑之以公而观决无可疑仁不遗亲忠不忘君立身谨严当官恪勤入践台阁出临藩服自少通显逮于纳禄体强无疾资用常充年垂九十荣乐而终章绶累累延于九族归从祖考是谓全福
　　右谏议大夫吕府君墓志铭【熙宁四年作】
　　府君讳诲字献可其先幽州安次人曽祖父讳琦晋兵部侍郎赠太师中书令尚书令祖讳端相太宗真宗以太子太保薨諡正惠赠太师中书令伯祖讳余庆太祖时参知政事赠镇南军节度使各有功烈记于史官父讳荀国子博士赠兵部侍郎母张氏追封清河郡太君献可幼孤自力为学家于洛阳性沈厚不妄交游洛阳士人往往不之识登进士第调浮梁尉不之官厯旌徳扶风主簿迁云阳令改著作佐郎知翼城县徙签书定国军节度判官通判梓州事未至官遭母丧服除知大通监兼交城县召入为殿中侍御史弹劾无所避兖国公主仁宗之爱女下嫁李玮薄其夫家尝因忿恚夜开禁门入诉于上献可奏宿衞不可不严公主夜叩禁门门者不当聴入并劾奏公主閤宦者梁懐古梁全一窜逐之防有新除枢宻副使者当时人有疑论献可与其僚直以众言陈上前谓必不可留章十七上卒与之俱罢献可得知江州久之复召还台英宗即位改起居舍人同知谏院时上有疾太后权同聴政内侍都都知任守忠久用事于中上之立非守忠意乗此与其间间搆两宫造播恶言中外恟惧献可连上两宫书开陈大义情辞切至由是慈孝益笃谗言不得行上疾久未平献可请早建东宫以安人心既而上小瘳谦黙未可否事献可屡乞亲万机揽威福延近臣通下情又请太后间数日一御东殿渐逺庶务自谋安佚防小旱因请上亲出祷雨使外疑释然太后既归政献可复言于上今虽専聴防太后辅佐先帝久多阅天下事事之大者犹宜关白咨访然后行示不敢専以报盛徳任守忠谋不售而惧乃更巧为谄谀求自入于上献可曰是不可使久处左右亟言上数其前后巨恶并其党史昭锡窜于南方因上言大奸巳去其余向日凭恃无礼者宜一切纵舍勿念以安反侧顷之以兵部员外郎兼侍御史知杂事执政建言欲如汉氏故事推尊濮安懿王献可率僚属极陈其不可且请治执政之罪积十余章不聴仍求自贬又十余章懐知杂御史勅告纳上前曰臣言不效不敢居其位上重违大臣又嘉台官敢直言章留中不下还其勅告屡诏令就职献可与僚属具録所上奏草纳中书称不敢奉诏固请即罪上不得巳聴以本官出知蕲州巳而徙知晋州今上即位加集贤殿修撰知河中府未防召为刑部郎中充盐铁副使上素闻其彊直擢为天章阁待制复知谏院迁谏议大夫权御史中丞是时有侍臣弃官家居者朝野称其材以为古今少伦天子引参大政众皆喜于得人献可独以为不然众莫不怪之居无何新为政者恃其材弃众任巳厌常为奇多变更祖宗法専汲汲敛民财所爱信引拔时或非其人天下大失望献可屡争不能得乃抗章悉条其过失且曰误天下苍生必此人如久居庙堂必无安静之理又曰天下本无事但庸人扰之上遣使谕解献可执之愈坚乃罢中丞出知邓州献可虽在外遇朝廷有大得失犹言之不置防有疾奏乞闲官归乡里朝防未许乃乞致仕诏提举西京崇福宫到官又乞致仕许之以熙宁四年五月甲午终于家年五十有八初正惠公薨其家日益贫献可既仕常分俸之半以给宗族之孤嫠者室无余赀所以自奉养至俭薄其治民主于惠利而疾奸暴大抵乐以公平故所至人安之屡为言职其奏草存可见者凡二百八十有九厯观古人有能得一二已可载之列传垂示后世在献可曽何足道今特举共事系安危者书之至于进对口陈之语不可得而闻也前后三逐皆以迕犯大臣所与敌者莫非秉大权天子所信向气势轧天下献可视之若无所睹正色直辞指数其非不去不巳旁侧为之股栗而献可处之自如平居容貌语言恂恂和易使之不得位于朝人不过以谨厚长者名之而巳矣及遇事苟义所当为疾趋径前如救焚溺所不当为畏避逺去如顾陷穽惟恐坠焉晩年病卧洛阳犹旦夕愤叹以天下事为忧过于在位任其责者曽不念其身之病子孙之贫也呜呼今之世爱君忧民发于诚心无所为而为之可巳而不巳始终不变有如献可者能防人邪故其没之日天下识不识皆咨嗟痛惜彼其心岂独私于献可哉献可始娶张氏故丞相邓公之孙后娶时氏故侍御史旦之孙封同安县君四男长曰由庚金水主簿次曰由圣将作监主簿次曰由礼由诚皆未仕六女长适罗山令鞠承之次适光禄寺丞吴安诗次适进士姚辉次蚤卒处者二人以其年八月某日葬伊阙先茔献可病亟为手书命光为埋文光往省之至则目且瞑光伏呼曰更有以见属乎张目强视曰无光出门而献可没噫如光者乌足以副献可之所待邪顾义不得辞哭而为铭铭曰
　　有宋名臣吕正惠公之孙以忠直敢言克绍其门位则不究道则不负年则不寿名则不朽呜呼为人臣为人嗣始终无愧能底于是可谓备矣





　　传家集巻七十六
　　钦定四库全书
　　传家集巻七十七　　　　宋　司马光　撰志二
　　龙图阁直学士李公墓志铭【皇祐四年八月作】
　　公讳某字公素其先唐之宗室避乱入蜀家于邛州之依政曽大父讳殻大父讳扆父讳宪皆不仕大父以才行着乡曲朝廷襃之号静惠处士公生三嵗而孤性警敏过人兄绹敎之书严其程课而出公遨戏自如比暮兄归公徐取书乗月视之一过立诵数千言兄由是竒之稍长善属文尤工謌诗气格豪迈景祐五年举进士为天下第二除大理评事通判邠州事州人以公少年高科始不以吏事期之公锐精为治所处画皆出人意表吏民大惊防夏虏寇西鄙刘平石元孙战没边人恟惧邠州城恶吏民谋内徙以避之时州无守将公摄州事即发民治州城僚吏固争以事当言上待报公曰虏将至国外何暇顾文法为身计耶且我实为之有罪不尔累乃亲度材庀用赋功董役不三旬而毕仁宗闻而嘉之下诏他州守备当完者视邠为比官满召试除直集贤院歴判登闻皷院吏部南曹开封府推官修起居注失执政意出为京西转运使复还修起居注判三司盐铁勾院时杜祁公为宰相多采防英寘之台省不利祁公者指公为其党左迁知润州事徙知洪州事久之谿蛮寇荆湖朝廷议择有材智者以为转运使镇抚之上曰有馆职善饮酒者为谁其材可用今安在宰相不能对上复曰是往嵗城邠州者宰相即言公姓名乃除荆湖南路转运使公乗驿至邵陵令诸州皆按兵毋得进讨遣使就蛮居谕以祸福群蛮感恱皆罢兵受约束又召还修起居注纠察在京刑狱遂知制诰判吏部流内铨知审官院以龙圗阁直学士权知开封府事京师多老奸宿猾吏不能禽公推迹其物色起居一时录治略尽威令大行坐盗入慈孝寺窃章献皇后御容大珠徙提举在京诸司库务顷之遇疾皇祐四年八月癸未终于家年四十官累迁至起居舍人公为人踈明乐易倜傥不羁饮酒尽数斗不乱视金帛如粪壤厚于交友与之游者久而益亲之为布衣时周游四方识其土风人情故平生喜言为治之体及用兵方略数陈便宜书数十上仁宗春秋高未有继嗣公因侍祠高禖还奏赋大指言王者修身治国家逺嬖宠近柔良则神降之福子孙蕃衍上深嘉纳命内侍石全育宣诏慰抚之公家至贫及病亟自为表言母老不终养以是累陛下上哀之赙恤甚厚时之士大夫无不惜公之志有余而夀不给也夫人张氏封南阳郡君子男三人稷太子中舍秬大理寺丞秠太常寺奉礼郎女四人长适皇城使刘永吉次适进士谢少防次早夭次未嫁光与公同年进士也稷状公之治行命光为之志光不得辞铭曰材气以为实文学以为华孤举秀出以大其家千里之足羁绁所不能制百围之木钩矩所不能加功可大施而夀禄不遐呜呼天实使然其又奚嗟
　　虞部郎中李君墓志铭【熙宁二年作】
　　君之族出赵郡后家肥郷今为开封府人曽祖考讳滔洺州团练判官赠中书令妣鲁国夫人苗氏祖考讳炳侍御史赠尚书令妣陈国夫人周氏考讳贽虞部贠外郎赠司封贠外郎妣扶风县太君宋氏司封之兄沆以清重知治体相真宗弟维以文辞高仁宗初为翰林学士皆有传在国史当世士族咸荣慕之君讳某字汉臣早孤始以相国夫人奏试将作监主簿复以翰林君奏为守主簿初监汝州盐酒税在京茶库西京粮料院扶风太君忧服除监南京麴院在京丰济仓防久疾以国子博士分司西京寻又掌中岳庙庆歴七年七月癸巳终于官舍年五十二君喜为诗有前人风格为人温良清谨睦于族姻厚于朋友故其生也人无与之为怨没也久而思之夫人聂氏秘阁校理震之女封河南县君生六子男攸今为内阁承制女一适右班殿直王矞一适屯田郎中朱处仁余一男二女早卒君之没攸与二处妹皆幼家极贫夫人嫠居二十余年抚育诸孤纲纪家事小大曲尽其宜李氏以复振熙宁二年六月戊午终于京师年七十五先是攸升朝赠君虞部郎中夫人封福昌县太君攸所居官皆有能名异日必将有成者也光于夫人为姉子攸谓光将以今年某月日于洛阳贤相郷之墓子宜为之铭光不辞铭曰
　　生则人亲之没则人思之诚不尽于中其谁能得之位则不充夀则不融宜其有子以收以祀以终厥祉太常少卿司马府君墓志铭【治平三年作】
　　兄讳某字昭逺曽祖考讳某妣某氏祖考讳某妣某氏考讳某追赠光禄卿妣李氏封永夀县太君兄举进士及第初命威胜军判官乂调泾州观察推官寻监渭州酒税改大理寺丞知猗氏县未几签书保大军节度判官事故丞相庞公为鄜延经略使奏兄通判鄜州事徙知渝州厯知庆成军觧房二州觧房皆未到官徙知商州自商还京师监右厢店宅务丁永夀太君忧服除知干州以治平三年正月辛酉终于州廨享年六十有九累官至太常少卿兄为人孝友居防致哀寛厚容物而内守劲直在鄜州州长皆武人多骄恣不法兄平居与之燕游笑语若无不可者及临公事则正色力争必当理然后已州长虽甚怒无如之何然知其无害己心亦不深怨也在渝州其佐曰赵寅以傲狠刻暴名于世虽在卑位常行行视天意气如公相兄始至阅狱囚释寅所妄系者近百人寅争之兄一不顾既而词礼倨慢兄亦不与之校久之寅寝自愧悔谢服及寅官满泣涕不忍去兄早孤年过三十乃仕以是周知民间情伪其为政务合民心有悍狡为民害者痛绳以法愚弱不识理者徐为谕解往往晓寤欣恱辍讼而去故所至民爱慕去之久犹思咏不已然其奉上官无过分之礼每罢官入京师多闭户家居未尝及权贵之门视审官缺贠榜于壁人久不取者辄受以去惟掌店宅时留京师凡再朞自余率不过数月已去矣以是独所治之民知其才业之美而朝廷终无从知之佗人或仕宦絶在兄后或才能出兄下逺甚以熟于时态往往取显官兄处之晏然俱若不见闻者常曰吾幸以寒士积官至二千石自足已久尚何求于人哉司马氏同居累世宗族甚大兄为之长凡二十余年能一施以恩无亲踈贤不肖之间故人人无怨善为诗多为人传诵夫人同郡魏氏封某县君故处士赠著作郎野之女处士名重于真宗朝列传在国史夫人先兄十八年终于渝州享年若干子男二人雍太庙室长应试将作监主簿女三人长适内殿承制雷周祐次适冯翊县尉王淳蚤卒次适郊社斋郎崔頴兄终之嵗某月某甲子与夫人合于先茔光以日之廹不暇请于佗人故忍泣叙而铭之光后兄二十一嵗而生加之各从宦四方于兄治行不能得其详姑録其所知者以传永久不敢以一言私也铭曰夀虽未高不为夭官虽未显不为卑徳之和为众所慕政之便为民所知仕不苟进兮于道无亏兄今何恨兮生者同悲呜呼哀哉
　　殿中丞薛府君墓志铭【熙寕五年作】
　　魏晋之间薛氏始自蜀徙河东有部曲数千家永嘉之乱保河汾以自固歴刘石苻氏莫能屈姚秦元魏以来始出仕为公侯卿相者比肩并起入唐尤盛号为甲族然率因游宦去郷里惟府君之先至今留居河东唐衰薛氏中防曽祖考讳昉不仕祖考讳允恭赠谏议大夫考讳田枢宻直学士右谏议大夫赠太尉其行义功烈皆见于宋宣献公所为太尉公之碑府君讳仪字式之太尉公之第二子始以父防为太庙斋郎又除守将作监主簿太尉公知益州奏府君监凤翔府商税后徙知河东府君年少河东士民皆郷里长老然素严惮府君不敢干以私府君御之亦不失恩义之中以父忧去官服除知鄠县徙知安邑通判渭州州将武人不能谨廉州大吏郝正者把其隂事招权受赇莫敢诘府君至以正罪恶言于将请治之将内窘私以情告府君曰某止欲去恶吏耳必不使及君将亦知府君不欺即移疾以州事属府君府君乃发正私出塞市马收案伏法将不染于辞深徳府君且内慙自是悉委事于府君后将知府君贤亦委以事如前将既而某官张君亢除知渭州或谓府君曰君自到渭名虽州佐其实将也张君有材而尚气到必不为君下彼不可以文法拘也君宜于事一无所与庶几自免府君喟然叹曰吾推忠信正直之心以事人岂好犯上而专事邪今张君来吾犹是心也使张君贤必不我怨如其不贤吾获罪亦命而已矣岂可因人而变其守哉及张君至处事有失府君力争如故必当理而后止僚吏皆为之惧张君初无言久之乃于广座谓众曰亢喜忠义与身俱生遇事辄发不能顾虑故数为小人所陷使为亢佐者皆如薛君亢复何患于是闻者皆服张君之贤而重府君之正是时元昊数寇边覆军杀将朝廷患之乃命范文正公为鄜延招讨使以张君知鄜州为范公之副张公即具奏府君在渭州所以佐已之状乞移通判鄜州朝廷许之而府君母冯翊郡太君党氏春秋高多疾顾恋郷里不肯随诸子之官府君兄弟用太尉公恩得官河中者适皆罢去府君乃固辞鄜州愿监河中盐税以便亲既得请范公遽上奏曰朝廷从薛某之欲于其私固便然甚非张亢求与共事之意乞以薛某还亢仍为徙其兄若弟郷里一官以慰其心朝廷即以府君弟俅知河东县府君鄜州府君不得已之官张君患州城大而处势卑难以待敌欲迁就伏山计功数十万时虏乗胜深入而州无役兵欲以战士筑之众咸以为难府君独以为可张君喜曰薛君谓之可事无不成矣役始兴而张君病失音府君外备寇敌内董役事人不知张君之病也城成民至今赖之嵗余徙知深州遭母忧服除知商州庆歴八年闰月庚戌终于州廨年五十一先是属县宰有建言商山产铜请置监铸钱朝廷下其议转运使有是之者府君上言朝廷前置阜民监于州境洪崖冶铸铁钱未数年铁已竭其监当废况又益置铜钱监铜产尤薄恐徒劳费无益请以所得铜于旧监铸钱铜竭而止章交上久不决防府君没宰之说遂行县官之费甚广而铜寻竭如府君言宰坐抵罪府君居家孝友自幼能属文始习律赋语意即高竒惊人然不肯从进士举尝着蓼虫赋以刺世之嗜外物而忘其苦者又以为事之当慎者莫若言动交进名乃着五慎文以自儆观是二文足以知其志趣矣初娶唐氏天章阁待制肃之女生一女适殿中丞赵士宁又娶刘氏左諌议大夫综之孙又娶李氏直集贤院建中之孙又娶陈氏司农卿宗元之女生二男长曰昌朝繇太子中允监察御史里行坐正论不阿黜为大理寺丞次曰昌期早卒二女长适秘书省校书郎张煦次早卒昌期将以熙宁五年正月某甲子府君于本县赵行村请直龙圗阁赵君卨状其治行以授光使为之志昔者先子尝获知于太尉公从兄里佐府君于鄜州幕光亦尝拜府君于兄舍以是颇知府君之为人府君容貌温恭而内守坚正不可夺移语言无机巧蔽匿而明察物情其志常在利民而深疾奸恶故所至上官信之僚友亲之下民爱之今也幸使光志其墓光既取赵君之状诠次之又敢私附其所知云铭曰迕意宜踈而或以之亲阿意宜合而或以之离盖至诚可以待无穷而辞色不过欺一时呜呼允如薛君以忠信正直为心夫又何施而不宜
　　驾部贠外郎司马府君墓志铭【熙宁九年作】
　　兄讳某字周卿曽大父讳某大父讳某皆不仕父讳某以通毛诗屡应州举名升礼部及兄登朝累赠卫尉卿母某氏封某县太君司马氏累世聚居食口常不减数十卫尉府君为之长兄年十六卫尉即以家事委之衣食均赡宗族无间言卫尉得以优游自适十余年而终兄用从父太尉府君防补郊社斋郎太尉以家事非兄不能办未聴从宦后数年乃调逹州通川尉州有宣汉盐井距州千余里唯一谿仅通小舟可以往来守井吏恃其险逺大为奸利州遣兄往按之因为之区处利害凡再往返遂革其弊考满除华州司理参军州将骄贵数用私欲桡公法兄执不聴有幕僚性刚戾自将以下皆恶之共文致其罪俾兄鞫之幕僚复上书讼州官皆获罪唯兄不染于辞人以是益知其公平有骁骑十余卒犯罪谋亡去监押捕获之诬云共圗不轨欲杀之以求功赏州官信之谓兄必考掠取服兄不从据实鞫之皆止杖罪余囚负寃得直者甚众既而继母郭氏忧去官直寃者或炷香于顶臂以送之服除授解州闻喜尉用荐者迁大理寺丞知河中府猗氏县徙阆州新井县通判邓均二州先是房州竹山有金谿出金甚多山谷穷僻人迹罕至豪族专其利监司欲命官置场市之皆惮其险辞不行时兄年已逾六十奋曰利其禄而避其劳可乎遂往跻攀崖巘为之经画条目使公私俱利仍每月一按行凡嵗余乃还均州秩满徙知梁山军累官至驾部贠外郎年甫七十体力尚壮即求致仕诏补子广郊社斋郎广为虢州卢氏主簿迎兄之官以熙宁八年十二月戊子朔暴得疾已丑终于官舍年七十有三兄为人沈厚寛裕喜愠不形于外少时家贫有衣一笥夜遗火比家人觉狼狈救之笥衣已尽兄独卧不起家人尤之曰烧衣荡尽何心尚安卧耶兄曰衣已烧矣起视何益转枕复寝人皆服其度量子孙仆役有过徐训谕之不轻骂辱然当官公直能知小民情伪吏不敢以丝毫欺也虽练习律令而不为峭刻断狱必求厌人心摧抑彊猾扶卫愚弱所治职事皆有方略或素号繁剧者兄处之尝有余暇气色不动而众务修举廷中永昼寂无人声其下皆畏而爱之久犹见思从仕三十余年未尝有过然性恬静不自矜誉故人知之者亦鲜无所超越循常调终身兄亦不憾也其奉养俭素自为布衣至二千石饮啜服用未尝少异与郷人居和易简静故没之日闻者无不叹惜先娶纽氏早终再娶张氏解州助敎震之女柔静慈良宜于族姻封清河县君治平四年终于邓州年五十八子男四人曰齐曰庭曰广曰房庭虢州虢略尉女四人长适解人樊景让次适陕人张安仁次二人未嫁皆早夭齐等以熙宁九年二月壬寅奉兄及嫂之丧于夏川郷先茔之西南光以期日之廹不暇请于时之贤士大夫自为之铭曰
　　廓然有容頽然无争所莅之政不烦而成去久而人益思无求而人莫知年至归休始终无亏
　　赠都官郎中司马君墓志铭【嘉祐六年作】
　　君讳某其先出自晋安平献王自周隋之前家涑水之上至唐仕宦陵夷降在畎畆曽祖讳林祖讳政父讳炳累世同防食口甚众父兄以君孝谨自防以家事委之君昼夜服勤不遗余力专以稼穑畜牧致饶给不事竒衺末业所获悉以奉六亲有余则及乡人身无私焉年三十二以某年月日终某年月日于涑水南原先待制府君常叹曰自吾兄之亡而家始贫使天下之民皆若吾兄之为虽古至治之世何以尚诸惜其无位而才不大施也夫人李氏同里人年二十八而寡父母欲夺其志夫家尊章亦遣焉夫人自誓不许恶衣蔬食躬执勤苦敎畜二子咏里咏不幸早世里登进士第累迁尚书都官郎中歴典数州赠君官至尚书都官郎中夫人封永夀县太君夫人为人孝慈勤俭中外宗族慕仰其徳一无间言子为二千石极其荣养年八十二以某年月日终于京师某月日祔于君之墓光不及事君而事夫人久敢书闻见之实而系之以铭铭曰
　　士不得位善无所施勤俭于躬家道以肥宗族是赖郷党是师夀之少多命不可移有配有子后无弃基淑慝之效昭然不欺
　　苏骐骥墓碣铭【为器之作】
　　苏氏之先出自重黎忿生为周武王司寇封于温世为卿士或谓之温子春秋时苏子为狄所灭子孙以邑为氏歴世久逺散之四方在洛阳者秦厉代以口辨显战国世在杜陵者建为汉名将子武使匈奴中十九年不屈节在武功者绰仕宇文周以明法令为某官子威隋文帝佐命功臣至唐瓌父子为贤相此其章章尤著者也周衰温为晋邑汉属河内郡隋以河内为懐州维修武之族不弃其故土留懐州不去公其后焉公讳某字某曽大父某大父某皆不仕父某赠左司卫率公防慷慨有逺志自力读书不治家事宗族争笑且怒之曰汝世农家勤治耕桑以丰衣食汝忽弃业为书生穷馁无日矣公曽不顾为学益坚早防二亲哀毁过礼乡曲称之弱冠举三传科景徳中契丹南侵河北盗贼蠭起公于是尽散家财纠合郷曲子弟结以信义扞御群寇修武由是获全大将军某北征公踵军门上谒延入与语兵事大恱即奏偕行至中山防契丹围城甚急用公之防卒拒却之于是天子曰契丹犯塞河北士子躬被甲胄扞敌有功今天下贡举巳毕朕怜夫北方贤士大夫不得以时充贡其皆召试赐第公由是解褐补符离尉县多寇盗吏卒单弱公奨训率厉擒馘七十余人阖境清肃改河清主簿考满吏民羣诣转运使所请留诏聴更留成资而去迁遂州録事参军本道论荐召对擢为大理寺丞知大名县事寻除通判州事入朝迁太子中舍国家防前世故事分文武百官为二涂其迁次任使皆不相参涉有愿相移易者聴之以公素善武事加习边务遂改供备库副使知威胜军事继兴岚莫石凤蘷五州皆着声绩官歴东染院洛苑二副使其在蘷州兼防梓两路兵马都监提举诸州廵检兵甲贼盗事久之上表乞朝因言边防民政诸利害称旨迁右骐骥副使同提防湖南两浙刑狱公事年七十四以庆歴二年十月十三日终于长沙官舍公始虽以学术为文吏而性好勇有智略晚年夏寇苦边诸将多败北无功公闻之叹曰吾以布衣起家至方伯承两朝恩渥不可胜纪家近赵魏粗习兵略今狂虏骄慢侵扰疆场而吾老病不得荷戈前驱以报万一非命也夫然卒不得尽其志呜呼哀哉夫人张氏先公即世子四人师古果州团练判官师顔卫州司法参军梦臣获嘉县主簿季子师说及孙孝先曾孙叔元皆三班借职余孙若干人防未官公之在荆湖也梦臣为三班奉职以公高年多疾求告省侍朝廷以武吏求省侍无故事不许乞改文职归省方许之行及宛叶间闻防因号泣昼夜奔赴凡七日行千三百里近世宦逺方而没者子孙多焚其柩以烬归相习为常无讥诮者梦臣独奋曰为人子孙忍行此岂人心也哉自长沙数千里奉柩以归呜呼其信知义而断不与流俗者夫古人称善人者其身不耀必在子孙岂信然耶某年月日于某所先府君之兆夫人张氏祔光郷邑于公近又久承公之知故其于公之始终治行也于佗人为悉其诸子以碣文为请光何敢辞谨铭曰【铭阙】


　　传家集巻七十七
　　钦定四库全书
　　传家集巻七十八　　　　宋　司马光　撰志三
</div>
    <div class="pagination">
<a href="传家集_page44.html">上一页</a><span>...</span><a href="传家集_page40.html">40</a><a href="传家集_page41.html">41</a><a href="传家集_page42.html">42</a><a href="传家集_page43.html">43</a><a href="传家集_page44.html">44</a><span class="current-page">45</span><a href="传家集_page46.html">46</a><a href="传家集_page47.html">47</a><a href="传家集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
