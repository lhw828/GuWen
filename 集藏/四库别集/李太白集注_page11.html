<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 11 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 11 页/共 36 页
  </h1>
  <div class="content">
   李太白集注巻十二
　　钦定四库全书
　　李太白集注巻十三
　　钱塘　王　撰
　　古近体诗共二十五首
　　安陆白兆山桃花岩寄刘侍御绾【一作春归桃花岩贻许侍御太平寰宇记白兆山在安州安陆县西三十里一统志白兆山在徳安府城西三十里下有桃花岩及李太白读书堂绾乌板切弯上声】
　　云卧三十年好闲复爱仙蓬壶虽冥絶鸾凤心悠然归来桃花岩得憩云眠【一作防采紫房谈早爱沧溟仙心迹颇相误世事空徂迁归来丹严曲得憩青霞赋】对岭人共语饮潭猿相连时升翠防上邈若罗浮巅两岑抱东壑一嶂横西天树杂日易隠崖倾月难圆芳草换野色飞萝摇春烟入逺构石室选幽开山田独此林下意杳无区中縁永辞霜台【一作绣衣】客千载方来旋【鲍照诗云卧恣天行拾遗记蓬壶蓬莱也埤雅猿不践土好上茂木渇则接臂而饮尔雅翼猿好攀援其饮水辄自髙崖或大木上累累相接下饮饮毕复相収而上翠微者山未及顶上而在旁坡陀之处详见十巻注太平寰宇记广州增城县东有罗浮山浮水出焉是为浮山与罗山并体故曰罗浮非羽化莫有登其极者崄尖之峰四百四十有二同归于罗山上则三峰争竦各五六千仭其穴冥然莫测其极北通句曲之山茅君内传云第七洞名朱明耀真之天璿房瑶室七十冇二崿穹窿自然云竦尔雅山小而髙岑邢昺疏山形虽小而髙嵚崟者名岑也韵会嶂山峰如屏障者谢灵运诗缅邈区中縁张凤翼注区中世间也縁尘縁也霜台御史台也详十一巻注】
　　淮南卧病书怀寄蜀中赵徴君蕤【唐书地理志淮南道夀州夀春郡本淮南郡天寳元年更名唐书艺文志赵蕤字太宾梓州人开元中召之不赴有长短要术十巻北梦琐言赵蕤者梓州盐亭人博学钤韬长于经世夫妻俱有节操不受交辟撰长短经十巻王霸之道见行于世四川志赵蕤盐亭人隠于梓州郪县长平山安昌岩博考六经诸家同异着长短经十巻明王霸大畧其文亦申鉴论衡之流凡六十三篇又注关朗易传明皇屡徴之不就李白甞造其庐访焉】
　　吴防一浮云飘如逺行客【一作万里无主人一身独为客】功业莫从就嵗光屡奔迫良图俄弃捐衰疾乃绵剧古琴藏虚匣长劔挂空壁楚怀奏钟仪越吟比庄舄【二句一作卧来恨已久兴发思逾积又萧本上句作楚冠怀钟仪】国门遥天外乡路逺山隔朝忆相如台夜梦子云宅旅情初结缉【一作如结骨】秋气方寂歴风入松下清露出草间白故人不可见幽梦谁与适【一作故人不在此而我谁与适】寄书西飞鸿赠尔慰离析【魏文帝诗西北有浮云亭亭如车葢惜哉时不遇适与飘风防吹我东南行行行至吴防潘岳诗人居天地间飘若逺行客左传晋侯观于军府见钟仪问之曰南冠而絷者谁也有司对曰郑人所献楚囚也使税之问其族对曰泠人也公曰能乐乎对曰先父之职官也敢有二事使与之琴操南音范文子曰乐操土风不忘旧也杜预注南音楚声王粲登楼赋庄舄显而越吟详见九巻赠崔侍御诗注初学记王褒益州记曰司马相如宅在州西笮桥北百步许李云市桥西二百步得相如旧宅今海安寺南有琴台故墟太平寰宇记益部耆旧传云相如宅在少城中笮桥下北百余步是也有琴台在焉今为金花寺成都志相如琴台在城外浣花溪之海安寺南今为金花寺元魏伐蜀下营于此掘堑得大瓮二十余口葢所以响琴也太平御览成都记曰成都县南百步有扬雄宅今草亭遗迹尚存太平寰宇记子云宅在益州少城西南角一名草堂一统志扬雄宅在成都府城内西南内有草堂及墨池今成都县治即其地也江淹诗寂歴百草晦李善注寂歴凋疎貌谢灵运诗路阻莫赠问云何慰离析何晏论语注不可聚防曰离析】
　　寄弄月溪吴山人
　　尝闻厐徳公家住泂【萧本作洞】湖水终身栖鹿门不入襄阳市夫君弄明月灭影清淮里髙踪邈难追可与古人比清扬杳莫覩白云空望美待我辞人间防手访松子【后汉书厐公者南郡襄阳人也居岘山之南未甞入城府夫妻相敬如宾荆州刺史刘表数延请不能屈乃就之后携其妻子登鹿门山因采药不反章怀太子注襄阳记曰司马徳操年小徳公十嵗兄事之呼作厐公故俗人谓厐公是徳公名非也鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山也泂湖事无所考证孟浩然诗亦有闻就厐公隠移居近泂湖之句按郦道元水经注蔡洲大岸西有洄湖停水数十畆长数里广减百步水色常緑杨仪居上洄杨颙居下洄与蔡洲相对在岘山南广昌里云云与后汉书岘山之南相合岂泂湖即洄湖之讹欤然道元不言洄湖为徳公所居而以渔梁洲为徳公所居则又未敢据也谢灵运山居赋广灭影于崆峒许遁音于箕山傅咸诗岂不企髙踪麟趾邈难追诗国风有美一人清扬婉兮毛苌传清扬眉目之间松子赤松子也详见六巻注又抱朴子赤松子以虫血渍玉为水而服之能乗烟上下真诰我之所师南岳松子松子为太虚真人左仙公】
　　秋山寄卫尉张卿及王徴君【卫尉卿见九巻注】
　　何以折相赠白花青桂枝月华若夜雪见此令人思虽然剡溪兴不异山隂时明发怀二子空吟招隠诗【沈约诗月华临静夜夜静灭氛埃晋书王徽之甞居山隂夜雪初霁月色清朗四望浩然独酌酒咏左思招隠诗忽忆戴逵逵时在剡便夜乗小船诣之经宿方至造门不前而反人问其故徽之曰本乗兴而来兴尽而返何必见安道耶明发犹明早也详见二巻注】
　　望终南山寄紫阁隠者【史记正义括地志云终南山一名中南山一名太乙山一名南山一名橘山一名楚山一名秦山一名周南山一名地肺山在雍州万年县南五十里图书编终南乃关中南山西起陇鳯东逾商洛绵亘千里有余其南北亦然随地异名总言之则曰南山耳西安志紫阁峰乃终南山之一峰也详见五巻注】
　　出门见南山引领意无限秀色难为名苍翠日在眼有时白云起天际自舒巻心中与之然托兴每不浅何当造幽人灭迹栖絶巘【后汉书昔人之隠遭时则放声灭迹巢栖茹薇张协七命发絶巘遡长风张铣注絶巘髙峰也　巘语蹇切年上声】
　　夕霁杜陵登楼寄韦繇【元和郡县志杜陵在京兆府万年县东南二十里胡三省通鉴注自汉宣帝起杜陵邑至后汉为县属京兆隋迁京城并杜陵入大兴县唐改大兴曰万年】
　　浮阳灭霁景万物生秋容登楼送逺目伏槛观羣峰原野旷超缅关河纷错【萧本作杂】重清晖映竹日【一作水竹】翠色明云松蹈海寄遐想还山迷旧踪徒然迫晚暮未果谐心胷结桂空伫立折麻恨莫从【一作采菊竞谁举游兰恨莫从】思君达永夜长乐闻疎钟【张协诗浮阳映翠林吕向注浮阳日光也谢灵运诗浮阳灭清晖楚辞坐堂伏槛临曲池些王逸注槛楯也鲍照诗绮肴纷错重楚辞结桂枝兮延伫王逸注延长也伫立也结木为誓长立而望也楚辞折疏麻兮瑶花将以遗兮离居谢灵运诗行觞奏悲歌永夜继白日徐陵玉台新咏序厌长乐之疎钟三辅黄图长乐宫本秦之兴乐宫也髙皇帝始居栎阳七年长乐宫成徙居长安城三辅旧事宫殿疏皆云兴乐宫秦始皇造汉修饰之周回二十里】
　　秋夜宿龙门香山寺奉寄王方城十七丈奉国莹【萧本作营】上人从弟防成令问【河南通志龙门山在河南府城西南三十里两山对峙东曰香山西曰龙门石壁峭立伊水出其间故又名伊阙左氏传晋赵鞅纳王使女寛守阙塞服虔谓南山伊阙是也杜预注洛阳西南伊阙口也而今谓龙门矣壁间石佛大小数百皆后魏及唐时所凿香山寺在龙门山上后魏时建白居易修香山寺记洛阳四郊山水之胜龙门首焉龙门十寺游观之胜香山首焉唐山南东道之唐州有方城县】
　　朝发汝海东暮栖龙门中水寒夕波急木落秋山空望极九霄迥赏幽万壑通目皓沙上月心清松下【一作里】风玉斗横【一作生】网戸银河耿花宫兴在趣方逸欢余情未终【一作咫尺世喧隔防冥真理融】凤驾忆王子虎溪怀逺公桂枝坐萧瑟【一作销歇】棣华不复同流恨【一作浪】寄伊水盈盈焉可穷【刘琨诗朝发广莫门暮宿丹水山枚乗七发南望荆山北望汝海李善注汝称海大言之也郭璞山海经注汝水出南阳鲁阳县大盂山东北至河南梁县东南经襄城颍川汝南至汝隂褒信县入淮梁简文帝诗夕波照孤月九霄即九天也详见明堂赋注玉斗即北斗色明朗如玉故曰玉斗纲户门扉上刻为方目如罗网状若今之隔亮也楚辞网户朱缀刻方连些详见明堂赋注初学记天河亦曰银河谢朓诗秋河曙耿耿吕延济注耿耿明净也花宫佛寺也佛説法处天雨众花故诗人以佛寺为花宫何逊诗鳯驾啓千羣王子谓仙人王子乔一统志虎溪在九江府城南晋僧恵逺送客过此虎輙鸣号因名道书以虎溪山为七十二福地之一鲍照诗容华坐销歇棣华详见七巻注王子以喻王方城逺公以比国上人棣华谓幼成令问二弟水经注伊水出南阳县西蔓渠山东北过伊阙中又东北至洛阳县南北入于洛元和郡县志伊阙山在河南府伊阙县北四十五里两山相对望之若阙伊水流其间故名古诗盈盈一水间脉脉不得语】
　　春日独坐寄郑明府
　　鷰麦青青逰子悲河堤弱栁郁金枝长条一拂春风去尽日飘扬无定时我在河南别离久那堪对此当【萧本作坐此对】牖情人道来竟不来何人共醉新丰酒【邢昺尔雅疏蘥一名雀麦一名燕麦本草云生故墟野林下苗似小麦而弱实似穬麦而细在处有之本草纲目燕麦野麦也燕雀所食故名宗奭曰苗与麦同但穂细长而疎唐刘梦得所谓莬葵燕麦揺荡春风者也河堤弱栁郁金枝言弱柳之枝似郁金之黄也本草郁金生蜀地及西戎苗似姜黄花白质红末秋出茎心而无实其根黄赤梁元帝诗试酌新丰酒遥劝阳台人】
　　寄淮南友人
　　红顔悲旧国青嵗歇芳洲不待金门诏空持寳劔防海云迷驿道江月隠乡楼谁作淮南客因逢桂树留【陈子昂春台引迟美人兮不见恐青嵗之还遒杨齐贤曰青嵗犹青春也汉书东方朔传待诏金门稍得亲近三辅黄图东方朔主父偃严安徐乐皆待诏金马门淮南王招隠士词桂树丛生兮山之幽攀援桂树兮淹留】沙丘城下寄杜甫【杨齐贤曰赵有沙丘宫在钜鹿此沙丘当在鲁按在钜鹿者乃沙丘台赵于其地作宫故有沙丘宫非沙丘城也太平寰宇记莱州掖县有沙丘城殷纣所筑始皇崩处夫纣所筑始皇崩处古今皆指在钜鹿者是不云在莱州乐史所证亦误据此诗而约其地当与汶水相近唐书杜甫字子美襄阳人少贫不自振客吴越齐赵间李邕竒其才先往见之举进士不中第困长安天寳十三载宗朝献太清宫飨庙及郊甫奏赋三篇帝竒之使待制集贤院擢河西尉不拜改右卫率府胄曹参军至徳二年拜右拾遗出为华州司户参军严武节度劔南东西川表为参谋检校工部员外郎】
　　我来竟何事髙卧沙丘城城邉有古树日夕连秋声鲁酒不可醉齐歌空复情思君若汶水浩荡寄南征【庄子鲁酒薄而邯郸围谢朓诗婵娟空复情一统志汶水其源有三一发泰山之旁仙台岭一发莱芜县原山之阳一发莱芜县寨子村至泰安州静封镇合马名曰堑汶西南流与徂徕山之阳小汶河合又西南流注洸河入济按水经有五汶北汶嬴汶柴汶浯汶牟汶名虽有五而其流则同】
　　闻丹丘子于城北山【箫本缺山字】营石门幽居中有髙凤遗迹仆离羣逺怀亦有栖遁之志因叙旧以寄之
　　春华【一作弄】沧江月秋色碧海云离居盈寒暑对此长思君思君楚水南望君淮山北梦魂虽飞来防面不可得畴昔在嵩阳同衾卧羲皇緑萝笑簪绂丹壑贱岩廊晚涂各分析乗兴任所适仆在雁门关君为峨嵋客心悬万里外影滞两乡隔长劔复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园【古诗同心而离居忧伤以终老礼记予畴昔之夜郑注畴发声也昔犹前也嵩阳嵩山之阳羲皇犹云自谓是羲皇上人鲍照诗妍容逐丹壑汉书防于岩廊之上文颍曰岩廊殿下小屋也晋灼曰廊堂边庑岩廊谓岩峻之廊也韵防岩廊殿旁髙庑也太平寰宇记雁门关在宪州东南六十里属天池县雁门乡其关东临汾水西倚髙山接岚朔州一统志雁门关在山西马邑县东南七十里东西山岩峭拔中有路盘旋﨑岖絶顶置关南通代州元和郡县志峨嵋山在嘉州峨眉县西七里蜀都赋云抗峨眉于重阻两山相对望之如峨眉故名此山亦有洞天石室髙七十六里吴均诗陌上何喧喧匈奴围塞垣谢灵运诗脱冠谢朝列潘岳诗长啸归东山】故园恣闲逸求古散缥帙久欲入【一作寻】名山婚娶殊未毕人生信多故世事岂惟一念此忧如焚怅然若有失闻君卧石门宿昔契弥敦方从桂树隠不羡桃花源髙风【缪本作凤】起遐旷幽人迹复存松风清瑶瑟溪月湛芳樽安居偶佳赏丹心期此论【徐陵玉台新咏序开兹缥帙散此缃编后汉书向长字子平隠居不仕建武中男女娶嫁既毕敕防家事勿相关当如我死于是遂肆意与同好北海禽庆俱防五岳名山不知所终沈约诗早欲寻名山期待婚嫁毕谢灵运诗中饮顾宿心怅焉若有失淮南王招隠士桂树丛生兮山之幽桃花源见二巻注刘孝绰诗华茵借初卉芳樽散绪寒　湛牀减切巉上声澄也又直禁切沈去声投物水中也又子禁切音浸浸也】
　　淮隂书怀寄王宋城【一作宗城缪本作宗成　唐书地理志淮南道楚州淮隂郡有淮隂县河南道宋州睢阳郡有宋城县】
　　沙墩至梁苑二十五长亭大舶夹双艪中流鵞鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情复此亲懿防而增交道荣沿洄且不定飘忽怅徂征暝投淮隂宿欣得漂母迎斗酒烹黄鸡一餐感素诚予为楚壮士不是鲁诸生有徳必报之千金耻为轻缅书羁孤意逺寄棹歌声【按通典宋城县即汉睢阳县其地有汉梁孝王兎园平台雁鹜池长亭即斥堠也古制十里一长亭二十五长亭则二百五十里矣唐书释音舶大舟艣与橹同鵞鹳鸣谓舟人喧防有似鵞鹳之声耳王乔舄详见十一巻注后汉书婉娈龙姿章懐太子注婉娈犹亲爱也谢庄月赋亲懿莫従李善注亲懿懿亲也左氏传富辰曰兄弟虽有小忿不废懿亲杜预曰懿美也沿逆流而上也汨顺流而下也陆机诗驾言逺徂征漂母事已见六巻注按太白因在淮隂故用淮隂古事为喻所谓楚壮士者正指韩信而言杨氏以淮隂侯传中辱信少年当之未是史记叔孙通使徴鲁诸生三十余人谢庄月赋羁孤逓进李善注羁孤羁客孤子也西京赋纵棹歌李善注棹歌引棹而歌也　舶音白娈音恋】
　　闻王昌龄左迁龙标遥有此寄【唐书王昌龄字少伯江寜人第进士补校书郎又中宏辞迁汜水尉不防细行贬龙标尉以世乱还乡里为刺史闾丘晓所杀昌龄工诗绪密而思清时谓王江宁云汉书周昌传吾极知其左迁顔师古注是时尊右而卑左故谓贬秩位为左迁唐书地理志黔中道叙州潭阳郡有龙标县】
　　杨花落尽【一作扬州花落】子规啼闻道龙标过五溪我寄愁心与明月随风【缪本作君】直到夜郎西【通典五溪一辰溪二酉溪三巫溪四武溪五沅溪今黔中道谓之五溪又云五溪中地归汉以后列代开拓今播州涪川夜郎义泉龙溪溱溪等郡地】寄王屋山人孟大融【河南通志王屋山在懐庆府济源县西北九十里接山西平阳府垣曲县及泽州阳城县界山有三重其状如屋或曰以其山形如王者车葢故名或曰山空其中列仙居之其内广阔如王者之宫也其絶顶曰天坛山峰突兀即济水发源处常有云气覆之轮困纷郁雷雨在其下相传古仙灵朝防之所其东峰曰日精其西峰曰月华道书谓之清虚小有洞天唐司马承祯修道于此】
　　我昔东海上劳山飡紫霞亲见安期公食枣大如瓜中年谒汉主不惬还归家朱顔谢春晖白髪见生涯所期就金液飞步登云车愿随夫子天坛上闲与仙人扫落花【太平寰宇记莱州即墨县有大劳山小劳山按郡国志云吴王夫差登之得灵寳度人经晏谟齐记云太山虽言髙不如东海劳昔郑康成领徒于此山髙二十五里周廻八十里在县东南三十八里山东通志劳山在莱州府即墨县东南六十里海滨山有二其一髙大曰大劳山其一差小曰小劳山二山相聨又名牢盛山秦始皇登牢盛山望蓬莱即此处顔延年诗本自餐霞人李周翰注餐霞仙者之流真诰九华真妃曰日者霞之实霞者日之精君惟闻服日之法未知餐霞之精也夫餐霞之经甚秘致霞之道甚易此谓体生玉光霞映上清之法也史记李少君曰臣常防海上见安期生安期生食巨枣大如瓜抱朴子金液太乙所服而仙者也合之用古秤黄金一斤并用明龙膏太乙旬首中石氷石紫防女水液金化石丹砂封之百日成水真经云金液入口则其身皆金色郭璞诗翘手攀金梯飞步登玉阙洛神赋载云车之容裔刘良注神以云为车】忆旧游寄谯郡元参军【唐时所称谯郡即亳州也隷河南道】
　　忆昔洛阳董糟丘为余天津桥南造酒楼黄金白璧买歌笑一醉累月轻王侯海内贤豪青云客就中与君【一作与君一见】心莫逆回山转海不作难倾情倒意无所惜【天津桥在河南县北洛水上详见二巻注蜀都赋乐饮今夕一醉累月庄子子桑户孟子反子琴张三人相与为友曰孰能相与于无相与相为于无相为孰能登天防雾挠挑无极相防以生无所终穷三人相视而笑莫逆于心遂相与友】我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声银鞍金络到【萧本作倒】平地汉东太守来相迎紫阳之真人邀我吹玉笙飡霞楼上动仙乐嘈然宛似鸾凤鸣袖长管催欲轻举汉中太守醉起舞【一作汉东太守酣歌舞】手持锦袍覆我身我醉横眠枕其股当筵意气凌九霄星离雨散不终朝分飞楚关山水遥余既还山寻故巢君亦归家度渭桥【淮南王招隠士攀援桂枝兮聊淹留李善文选注凡草木花实荣茂谓之明枝叶凋伤谓之晦早延年诗银鞍何煜爚陌上桑古辞骢马金络头唐时汉东郡即随州也山南东道汉中郡即梁州也本名汉川天寳元年始更名汉中山南西道紫阳先生于随州苦竹院置飡霞楼详见三十巻紫阳碑铭毛苌诗传自旦及食时为终朝史记索隠渭桥有三所一在城西北咸阳路曰西渭桥一在东北髙陵路曰东渭桥其中渭桥在故城之北】君家严君勇貔虎作尹并州遏戎虏五月相呼渡太行摧轮不道羊肠苦行来北凉【当作京】嵗月深感君贵义轻黄金琼杯绮食青玊案使我醉饱无归心时时出向城西曲晋祠流水如碧玉浮舟弄水箫鼔鸣防波龙鳞莎草緑兴来携妓恣经过其若杨花似雪何红【一作鲜】糚欲醉宜斜日【一作如花落】百尺清潭写翠娥翠娥婵娟初月辉美人更唱舞罗衣清风吹歌入空去歌曲自绕行云飞【周易家人有严君焉父母之谓也书牧誓朂哉夫子尚桓桓如虎如貔如熊如罴于商郊陆玑诗疏貔似虎或曰似熊一名执夷一名白狐其子为□辽东人谓之白罴唐书百官志开元十一年太原府置尹及少尹以尹为留守少尹为副留守旧唐书开元十一年改并州为太原府史记正义抬地志云太行山在怀州河内县北二十五里有羊肠坂又云羊肠坂道在太行山上南口怀州北口潞州李善文选注羊肠其山盘纡如羊肠魏武帝诗北上太行山艰哉何巍巍羊肠坂诘屈车轮为之摧北凉即张掖郡按汉武帝始置张掖郡魏晋时凉州及沮渠防逊立国于此号为北凉以凉州五郡张掖在其北也唐时为甘州又谓之张掖郡然上文言并州太行下文言晋祠中间忽言北凉不合当是北京之讹耳葢天寳之初号太原为北京也张衡诗何以报之青玉案李善注玉案君所凭依刘良注玉案美器可以致食扬升庵曰古诗青玉案即盘也今以为桌非矣孟光举案即举盘也若桌安事举乎琦案周礼玉人案有十二寸史记髙祖过赵赵王自持案进食万石君对案不食皆指棜禁之类而言不谓几案也元和郡县志晋祠一名王祠周唐叔□祠也在太原府晋阳县西南十二里山西通志唐叔虞祠在太原府太原县西南十里悬瓮山之麓乃晋水发源处今谓之晋祠叔虞始受封为唐侯后改国号曰晋祠亦以名魏地形志云晋阳有晋王祠即此水经注山海经曰悬瓮之山晋水出焉今在县之西南昔智伯之遏晋水以灌晋阳其川上后人踵其遗迹蓄以为沼沼西际山枕水有唐叔虞祠水侧有凉堂结飞梁于水上左右杂树交防希见防景至有淫朋密友羁防宦子莫不寻乐契集用相娱慰于晋川之中最为胜处汉武帝秋风辞箫鼓鸣兮发棹歌潘岳诗滥泉龙鳞澜埤雅夫须莎草也可以为笠又可以为簔疎而无温故字从沙广韵婵娟好恣态貌髙唐赋更唱迭和赴曲随流列子秦青抚节悲歌声振林木响遏行云　貔音近皮】此时行【一作欢】乐难再遇西游因献长杨赋北阙青云不可期东山白首【一作髪】还归去渭桥南头【一作渭水桥南一作涡水桥南】一遇君酂台之北又离羣问余别恨今【萧本作知】多少落花春暮争纷纷【一作莺飞求友满芳树落花送客何纷纷】言【一作情】亦不可尽情【一作言】亦不可极呼儿长跪缄此辞寄君千里遥相忆【扬雄从成帝至射熊馆还上长杨赋详见一巻大猎赋注汉书萧何治未央宫立东阙北阙顔师古注未央殿虽南向而上书奏事谒见之徒皆诣北阙公车司马亦在此焉是以北阙为正门陶潜诗帝乡不可期太平寰宇记酂县汉县属沛郡古今地名即酂亭是也舆地志云魏以酂县属谯郡汉封萧何为酂侯茂陵书云何封国在南阳姚崇曰两县同作酂字南阳酂音赞沛郡酂音嵯班固泗水亭髙祖碑云文昌四友汉有萧何序功第一受封于酂以韵而言则非南阳者音赞也锦绣万花谷酂有二县音字多乱其属沛郡者音嵯属南阳者音赞此所云酂台者属于谯郡当作嵯音读　唐仲言曰歴叙旧防之事凡合而离者四焉在洛则我就君防适淮则君随我往并州戎马之地而携妓相遇西防落魄之余而不忘晤对叙事四转语若贯珠絶非初唐牵合之比】
　　月夜江行寄崔员外宗之【崔宗之事见十巻注】
　　飘飖【萧本作飘飘】江风起萧飒海树秋登舻美清夜挂席移轻舟月随碧山转水合青天流杳如【一作然】星河上但觉云林幽归路方浩浩徂川去悠悠徒悲蕙草歇复聴菱歌愁岸曲迷后浦沙明瞰前洲怀君不可见望逺增离忧【江总诗海树一边出鲍照诗登舻眺淮甸李善注李斐曰舻船前头刺櫂处也谢灵运诗挂席拾海月广韵瞰视也楚辞思公子兮徒离忧　瞰音勘】
　　宿白鹭洲寄杨江宁【太平御览丹阳记曰白鹭洲在县西三里隔江中心南边新林浦西边白鹭洲洲上多聚白鹭因名之唐书地理志江南东道有上元县本江寕县肃宗上元二年更名上元升州江宁郡】
　　朝别朱雀门暮栖白鹭洲波【一作沙】光揺海月星影入城楼望美金陵宰如思琼树忧徒令魂作【萧本作入】梦翻觉夜成秋緑水解人意为余西北流因声玉琴里荡漾寄君愁【六朝事迹晋咸康二年作朱雀门新立朱雀浮航在县城东南四里对朱雀门南渡淮水亦名朱雀桥地志云朱雀门北对吴都城宣阳门相去六里又云朱雀门晋都城南门也按晋作新宫立三门于南面正中曰宣阳与朱雀门相对吴均诗思君甚琼树不见方离忧】
　　新林浦阻风寄友人【一作金陵阻风雪书懐寄杨江寜　景定建康志新林浦在城西南二十里阔三丈深一丈长十二里源出牛头山西七里入大江秋夏胜五十石舟春冬涸一统志新林浦在应天府西南二十里一名新林港】
　　潮水定可信天风难与期清晨西北转薄暮东南吹以此难挂席佳期益相思【一本作洄防颇淹迟其下又多使索金陵书又叨贤宰知歌止过客惠化闻京师四句】海月破圆【一作团】景菰蒋生緑池昨日北湖梅开花已满枝【一作昨日北湖花初开未满枝】今朝【一作防】白【萧本作东】门栁夹道垂青丝嵗物忽如此我来定【一作复】防时纷纷江上雪草草客中悲明发新林【一作板桥】浦空吟谢朓诗【潮水昼夜再来其大小早晏依期而至不爽时刻故人谓之潮信艺文类聚日将暮曰薄暮谢灵运诗挂席拾海月楚辞与佳期兮夕张谢灵运诗图景早已满梁书渎中并饶菰蒋尔雅翼菰者蒋草也生水中叶如蔗荻江东人呼为茭草刈以饲马甚肥其苗有茎梗者谓之菰蒋至秋则为菰米徐爰释问晋大兴三年始创北湖筑长堤以壅北山之水东自覆舟山西至宣武城六里宋元嘉中有黒龙见因改名武湖江南通志武湖在江宁府太平门外一名蒋陵湖晋元帝始名北湖宋文帝改名习武湖元嘉中又名武湖白门栁详见四巻杨叛儿注庾信诗岸栁被青丝诗小雅劳人草草毛传云草草劳心也谢朓有之寅城出新林浦向板桥浦诗】寄韦南陵氷余江上乗兴访之遇寻顔尚书笑有此赠【唐时江南西道有南陵县宣州宣城郡唐书肃宗即位顔真卿拜工部尚书兼御史大夫乾元二年拜浙西节度使】
　　南船正东风北船来自缓江上相逢借问君语笑【一作声】未了风吹断闻君携妓访情人应为尚书不顾身堂上三千珠履客瓮中百斛金陵春恨我阻此乐淹留楚【一作此】江滨月色醉逺客山花开欲燃春风狂杀人一日剧三年乗兴嫌太迟焚却子猷船梦见五柳枝已堪挂马鞭何日到彭泽长【一作狂】歌陶令前【身犹我也魏晋后多自称曰身史记春申君客三千余人其上客皆蹑珠履金陵春酒名也唐人名酒多以春杜子美诗云闻道云安麴米春韩退之诗且须勤买抛青春刘梦得诗鹦鹉杯中若下春白乐天诗注云杭州酿酒趁梨花时熟号为梨花春国史补云酒则有荥阳之土窟春富平之石冻春剑南之烧春裴铏传竒有松醪春之类诗国风一日不见如三嵗兮王子猷乗船访戴安道陶渊明宅邉有五栁树及为彭泽令俱己见前注】
　　题情深树寄象公
　　肠断枝上猿泪添山下樽白云【萧本作虎误】见我去亦为我飞翻【格物论猿性急而肠狭哀鸣则肠俱断而死】
　　北山独酌寄韦六
　　巢父将许由未闻买山隠道存迹自髙何惮去人近纷吾下兹岭地闲諠亦冺门横羣岫开水凿众泉引屏髙而在云窦深莫能准川光昼昏凝林气夕凄于焉摘朱果兼得养牝坐月观寳书拂霜弄瑶轸倾壶事幽酌顾影还独尽念君风尘游傲尔令自哂【一作安知世上人名利空蠢蠢　韵防将与也偕也世説支道林就深公买印山深公曰未闻巢由买山而隠南史刘虬以江陵西沙洲去人远乃徙居之説文岫山穴也殷仲文诗风物自凄米果谓果中之米色者耳萧注以为火枣异名未是老子谷神不死是谓牝牝之门是为天地根河上公注天也在人为鼻牝地也于人为口夫五炁从鼻归五藏出入于口也江淹诗寳书为君掩李善注道学传曰夏禹撰真灵之要集天官之寳书李周翰注寳书真经也琴下系之柱谓之轸或以玉为之故曰瑶轸陶潜诗倾壶絶余沥又饮酒诗序偶有名酒无夕不欢顾影独尽忽焉复醉　岫音就】
　　寄当涂赵少府炎【当少府俱见八巻注】
　　晚登髙楼望木落双江清寒山饶积翠秀色连州城目送楚云尽心悲胡雁声相思不可见回首故人情
　　寄东鲁二稚子【在金陵作】
　　吴地桑叶緑吴蚕已三眠我家寄东鲁谁种龟隂田春事已不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我泪下如流泉小儿名伯禽与姐亦齐肩双行桃树下抚背复谁怜念此失次第肝肠日忧煎裂素写逺意因之汶阳川【蚕将蜕輙卧不食古人谓之俯荀卿蚕赋三俯三起事乃大己是也后人谓之眠本草蚕三眠三起二十七日而老是也水经注龟山北即龟隂之田也春秋定公十年齐人来归龟隂之田是也太平广记李白自防好酒于兖州习业平居多饮又于任城县构酒楼日与同志荒宴客至少有醒时邑人皆以白重名望其里而加敬焉刘琨诗据鞍长叹息泪下如流泉刘桢诗起坐失次第一日三四迁郑康成礼记注素生帛也顔师古急就篇注素谓绢之精白者即所用写书之素也汶水已见本巻注】
　　独酌清溪江【似缺一祖字】石上寄权昭夷【清溪江租石俱在池州注见八巻秋浦歌下】
　　我携一樽酒独上江祖石自从天地开更长防千尺举杯向天笑天回日西照永愿【萧本作赖】坐此石长垂严陵钓寄谢山中人可与尔同调【苏武诗我有一尊酒欲以赠逺人严陵钓台详见二巻注】禅房怀友人岑伦【太白自注时南防罗浮兼泛桂海自春徂秋不返仆旅江外书情寄之　一统志罗浮山在广东惠州府博罗县西北三十里即道书十大洞天之一昔有山浮海而来博于罗山合而为一故曰罗浮又曰博罗南越志山髙三千六百丈周回三百余里岭十五峰三十二其峰之秀者曰飞云玉鹅麻姑仙女防真防仙锦绣玳瑁洞之幽者曰金沙石白朱明黄龙朱陵黄猿水蝴蝶大小二石楼登之可望沧海楼前一石门方广可容几席二山相接处有石磴状如桥梁名曰铁桥桥端两石柱亦曰鐡柱人迹罕到又有跳鱼石伏虎石阿耨池夜乐池卓锡泉皆兹山之竒胜唐六典注桂水出桂州临源县歴昭富梧三州界入郁水江淹诗文轸薄桂海李善注南海有桂故曰桂海是以南海为桂海太白所云桂海虽袭其文而实则指桂州之桂水也亦犹枚乗七发称汝水为汝海其义一也】
　　婵娟罗浮月揺艶桂水云美人竟独往而我安能羣一朝笑语隔万里懽情分沉吟防霞没梦寐羣【缪本作琼】芳歇归鸿度三湘逰子在百越【萧本作粤】边尘染衣劔白日凋华髪春气【萧本作风】变楚关秋声落吴山草木结悲绪风沙凄苦顔朅来已永久頽思如循环飘飘【一作飘飖】限江裔想像空留滞离忧毎醉心别泪徒盈袂坐愁青天末出望黄云蔽目极何悠悠梅花南岭头空长灭征鸟水阔无还舟寳劔终难托金囊非易求归来傥有问桂树山之幽【广韵婵娟好恣态貌三湘见一巻悲清秋赋注通典自岭而南当唐虞三代为蛮夷之国是百越之地亦谓之南越古谓之雕题汉书髙帝纪从百粤之兵服防注非一种若今言百蛮也谢灵运诗览物起悲绪何逊行经孙氏陵诗朅来已永久年代暧防防蜀都赋殆而朅来相与刘渊林注朅去也韵防朅去也又发语辞长门赋遂頽思而就牀李善注頽怀也淮南子注喙江裔髙诱注裔邉也汉书太史公留滞周南不得与从事楚辞思公子兮徒离忧诗国风行迈靡靡中心如醉鲍照诗安能行叹复坐愁楚辞目极千里兮伤春心南岭即大庾岭在广东南雄府其上多梅亦曰梅岭史记髙祖使陆贾赐尉陀印为南越王尉陀赐陆生槖中装直千金宋之问诗不求汉使金嚢赠葢用其事也淮南王招隠士桂树丛生兮山之幽　朅邱谒切音近掲】






　　李太白集注巻十三
　　钦定四库全书
　　李太白集注巻十四
　　钱塘　王　撰
　　古近体诗共二十六首
　　庐山謡寄卢侍御虚舟【太平寰宇记庐山在江州南髙三千三百六十丈周回二百五十里其山九叠川亦九派郡国志云庐山叠嶂九层崇岩万仭山海经所谓三天子鄣亦曰天子都也周武王时匡俗字子孝兄弟七人皆有道术结庐于此仙去空庐尚存故曰庐山李华三贤论范阳卢虚舟防真质方而清贾至有授卢虚舟殿中侍御史制云勅大理司直卢虚舟闲邪存诚遯世颐养操持有清亷之誉在公推干蛊之才可殿中侍御史云云殆其人也】
　　我本楚狂人凤歌笑【一作哭非】孔丘手持緑玉杖【一作枝】朝别黄鹤楼五岳寻仙不辞逺一生好入名山游庐山秀出南斗旁屏风九叠云锦张影落明湖青黛光金阙前开二峰长【缪本作帐】银河倒挂【一作泻】三石梁香炉瀑布遥相望回崖沓嶂凌【一作何缪本作崚】苍苍翠影红霞映朝日【一作照千里】鸟飞不到吴天长登髙壮观天地间大江茫茫去不还黄云万里动风色白波九道流雪山好为庐山谣兴因庐山发闲窥石镜清我心谢公行处苍苔没【一作緑萝开处悬明月】早服还丹无世情琴心三叠道初成遥见仙人防云里手把芙蓉朝玉京先期汗漫九垓上愿接卢敖逰太清【髙士传陆通字接舆楚人也好养性躬耕以为食楚昭王时通见楚政无常乃佯狂不仕时人谓之楚狂孔子适楚接舆防其门曰凤兮凤兮何如徳之衰也来世不可待往世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避己乎己乎临人以徳殆乎殆乎画地而趋迷阳迷阳无伤吾行却曲却曲无伤吾足山木自冦也膏火自煎也桂可食故伐之漆可用故割之人皆知有用之用而不知无用之用也孔子下车欲与之言趋而避之不得与之言楚王闻陆通贤遣使者持金百镒车马二辆徃聘曰王请先生治江南通笑而不应使者去夫负釡甑妻载絍噐变名易姓防诸名山食桂栌实服黄精子隠蜀峨眉山夀数百年俗传以为仙云湖广通志黄鹤楼在武昌府城西南隅黄鹤矶上周省齐曰宋陈令举庐山记旧志云汉武帝过九江筑羽章馆于屏风叠下临相思涧今五老一峰叠石如屏嶂葢其故地水经注庐山之北有石门水水出岭端有双石髙竦其状若门因有石门之目焉水导双石之中悬流飞瀑近三百步许散漫数十步上望之连天若曳飞练于霄中矣寻阳记曰庐山上冇三石梁长数十丈广不盈尺杳然无底查晦余曰元李洞言三石梁在开先寺西崱言在五老峰上或云在简寂观及上霄紫霄二峰间桑乔庐山记事则竟以为无如竹林之幻境众説纷然莫知所指今三叠泉在九叠屏之左水势三折而下如银河之挂石梁与太白诗句正相脗合非此外别有三石梁也后人必欲求其地以实之失之凿矣释慧逺庐山记其山大岭凡七重□基周回垂五百里其南岭临宫亭湖下有神庙七岭防同莫有升之者东南有香炉峰防气笼其上氤氲若香烟西南有石门山其形似双阙壁立千余仭而瀑布流焉其中鸟兽草木之美灵药芳林之竒所称名代扬齐贤曰庐山记山南山北瀑布无虑十余处香炉峰与双劔峰在瀑布之旁水源在山顶人未有穷者或曰西入康王谷为水东为开先禅院之瀑布杨炯诗重岩窅不极叠嶂凌苍苍尚书九江孔殷孔安国注江于此州界分为九道尚书音释九江溽阳记云一曰乌白江二曰蜯江三曰乌江四曰嘉靡江五曰畎江六曰源江七曰廪江八曰提江九曰箘江张须元缘江□云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙堤江九曰廪江参差随水长短或百里或五十里始于鄂陵终于江口会于桑落洲太康地记曰九江刘歆以为湖汉九水入彭蠡泽也太平寰宇记浔阳记云九江在浔阳去州五里名白马江是大禹所疏防于桑落洲上下三百余里合流昔秦皇汉武并登庐山以望九江也按太史公曰予南登庐山观禹疏九江淮南子曰禹凿江而通九路应劭曰江自寻阳分为九郭璞江赋曰流九派于寻阳自西汉迄东晋皆言大江至寻阳分为九江寻阳记缘江图又备列其名而朱子九江辩独辟之不从其説林少颖曰九江之名与地势久逺不可强通然各自别源而下流入江则可以意臆也当由水道通塞离合古今各异之故斯言当矣艺文类聚宫亭湖邉旁山间有石数枚形圆若镜明可以鉴人谓之石镜太平寰宇记石镜在东山悬崖之上其状团圆近之则照见形影一统志石镜峰在南康府西二十六里有一员石悬崖明净照人见影隠见无时谢灵运诗攀崖照石镜即此谢灵运有登庐山絶顶望诸峤诗抱朴子还丹服一刀圭百日仙也朱鸟鳯凰翔覆其上玉女至旁广明集烧丹成水银还水银成丹故曰还丹黄庭内景经琴心三叠舞胎仙梁丘子注琴和也叠积也存三丹田使和积如一枕中书元始天王在天中心之上名曰玉京山山中宫殿并金玉饰之淮南子卢敖逰于北海经乎太隂入乎阙至于防谷之上见一士焉深目而鬓涙注而鸢眉丰上而杀下轩轩然方迎风而舞顾见卢敖慢然下其臂遯逃乎碑下卢敖就而视之方倦龟殻而食蛤梨卢敖与之语曰惟敖为背羣离党穷观于六合之外者非敖而已乎敖防而好逰至长不渝周行四极惟北隂之未□今卒覩夫子于是子殆可与敖为友乎若士者□然而笑曰吾与汗漫期于九垓之外吾不可以久驻若士举臂而竦身逐入云中髙诱注卢敖燕人秦始皇召以为博士使求神仙亡而不反汗漫不可知之也九垓九天之外　瀑音仆】
　　下寻阳城泛彭蠡寄黄判官【唐时浔阳郡即江州也江南西道元和郡县志彭蠡湖在江州都昌县西六十里按彭蠡湖今江西之鄱阳湖是也在南昌府城东北一百五十里饶州府城西四十里南康府城东五里九江府城东南九十里四州诸水皆入焉周围四百五十里春水涨时茫无涯畔足配洞庭又北歴星子都昌徳化湖口注于大江】
　　浪动灌婴井寻阳【一作吾知】江上风开防入天镜直向彭湖东落影转疎雨晴云散逺空名山发佳兴【三句一作返影照疎两轻烟澹逺空中流得住兴】清赏亦何穷石镜挂遥月香炉灭彩虹【一作瀑布洒青壁遥山挂彩虹】相思俱对此举目与君同【元和郡县志江州城古之溢口城也汉髙帝六年灌婴所筑建安中孙权经此城自标井地令工掘之正得古井铭曰汉六年颍隂侯开卜云三百年当塞塞后不满百年当为应运者所开权以为己瑞井极深大江中风浪井水輙自动陆放翁入蜀记泛彭蠡口四望无际乃知太白开帆入天镜之句为妙彭湖即彭蠡湖也石镜香炉俱见上首注】书情寄従弟邠州长史昭【唐书地理志关内□邠州新平郡义宁二年折北地郡之新平三水置邠故作豳开元十三年以字类幽改长史详见七巻注】
　　自笑客行久我行定防时緑杨已可折攀取最长枝翩翩【一作翻翻】弄春色延伫寄相思谁言贵此物意愿【一作厚】重琼蕤昨梦见惠连朝吟谢公诗东风引碧草不觉生华池临玩忽云夕杜鹃夜鸣悲怀君芳嵗歇庭树落红滋【楚辞结幽兰以延伫延伫长立也陆机诗玉顔侔琼蕤张铣注琼蕤玉花也钟荣诗品谢氏家録云康乐每对惠连輙得佳话后在永嘉西堂思诗竟日不就寤寐间怱见惠连即得池塘生春草故常云此诗有神助非吾语也楚辞蛙黾逰乎华池王逸注华池芳华之池也埤雅杜鹃一名子规苦啼啼血不止一名怨乌夜啼逹旦血渍草木凡鸣皆北向啼苦则倒悬于树説文所谓蜀王望帝化为子嶲今谓之子规是也华阳风俗録杜鹃大如鹊而羽鸟声哀而脗有血春至则鸣临海异物志杜鹃至三月鸣昼夜不止芳嵗犹芳春也鲍照诗泉涸甘井竭节徙芳嵗残】
　　寄王汉阳【唐时江南西道有汉偒县沔州汉阳郡】
　　南湖秋月白王宰夜相邀锦帐郎官醉罗衣舞女娇【缪本作骄】笛声諠沔鄂歌曲上云霄别后空愁我相思一水遥【此诗是泛沔州城南郎官湖之后所作王宰谓汉阳令王公郎官谓尚书郎张谓详见二十巻诗序后汉书郎官上应列宿出□百里唐之沔州即汉阳郡今为汉阳府唐之鄂州即江夏郡今为武昌府二郡相对中间隔江七里】
　　春日归山寄孟浩然【缪本作孟六浩然　胡震亨曰玩诗意乃偕一显者游禅寺和诗疑题有误按孟六浩然恐是孟赞府之讹】
　　朱绂遗尘境青山谒梵筵金绳开觉路寳筏渡迷川岭树攒飞栱嵒花覆谷泉塔形标海日【萧本作月】楼势出江烟香气三天下钟声万壑连荷秋珠已满松密葢初圆鸟聚疑闻法龙参若防禅媿非流水韵叨入伯牙【朱绂详见十一巻注陈子昻诗山水开精舎琴歌列梵筵法华经国名离垢琉璃为地有八交道黄金为绳以界其侧法苑珠林涉迷津于识防尘之数易穷返觉路于初心僧祗之期难满翻释名义功徳施论云如欲济川先应取筏至彼岸己舍之而去韵防筏説文海中大船广韵大曰筏小曰桴方言□谓之筏编竹木浮河以运物南土名篺北土名筏三天即三界也谓欲界色界无色界玉防记千嵗松四邉起上杪不长望而视之有如偃葢法苑珠林舍衘国祗树精舍众集之时猕猴飞鸟羣类数千悉来聴法寂寞无声事竟即去各还所止犍椎适鸣已复来集吕氏春秋伯牙鼓琴钟子期聴之志在流水钟子期曰善哉乎鼓琴汤汤乎若流水骆宾王诗成风郢匠斵流水伯牙　瀛奎律髓云太白负不羁之才乐府大篇翕然变化而律诗工夫缜密如此与杜审言宋之问相伯仲别有赠浩然诗曰醉月频中圣迷花不事君虽飘逸不如此诗之端整】
　　流夜郎永华寺寄浔阳羣官
　　朝别凌烟楼暝投永华寺贤豪满行舟宾散予独醉【缪本作朝别凌烟楼贤豪满行舟暝投永华寺宾散余独醉】愿结九江流添成万行泪写意寄庐岳何当来此地天命有所悬安得苦愁思【凌烟楼宋临川王造鲍照凌烟楼铭序云伏见所制凌烟楼栖置崇迥延澉平寂即秀神皇因基地势东临吴甸西眺楚关奔江永写鳞岭相葺重树穹天通原尽日九江己见本巻注湛方生诗彭蠡纪三江庐岳主众阜吕氏春秋晏子曰鹿生于山命悬于厨今婴之命有所悬矣】
　　流夜郎至西塞驿寄裴隠【西塞驿当在西塞山边元和郡县志西塞山在鄂州武昌县东八十五里太平御览江夏风俗记曰西塞山髙一百六十丈周廻三十七里峻崿横江危峰断岸长波阻以东注髙浪为之西翻袁宏东征赋云沿西塞之峻崿是也】
　　扬帆借天风水驿苦不缓平明及西塞已先投沙伴回峦引羣峰横蹙楚山断砯冲万壑防震沓百川满龙怪潜溟波【许本作俟】时救灾旱我行望雷雨安得霑枯散鸟去天路长人愁【缪本作悲】春光短空将泽畔吟寄尔江南管【裴隠疑亦当时逐臣故用贾谊投沙事谢灵运诗投沙理既廹详见十巻赠崔秋浦诗注广韵砯水击山岩声也国语水之怪曰龙罔象韦昭注龙神兽也非常所见故曰怪曹植诗天路安可穷楚辞屈原既放游于江潭行吟泽畔顔色憔悴形容枯槁谢朓诗要取洛阳人共命江南管　砯披氷切音烹】
　　自汉阳病酒归寄王明府
　　去嵗左迁夜郎道琉璃砚水长枯槁今年敇放巫山阳蛟龙笔翰生辉光圣主还聴子虚赋相如却欲【萧本作与】论文章愿扫鹦鹉洲与君醉百啸起白云飞七泽歌吟渌水动三湘莫惜连船沽美酒千金一掷买春芳【史记周昌传髙祖曰吾极知其左迁索隠曰地道奠右右贤左贱故谓贬秩为左迁演繁露古人得罪下迁者皆曰左迁太白无官而用左迁字葢借作窜逐字用史记通夜郎道为置吏甚易徐陵玉台新咏序琉璃砚匣终日随身通典防州巫山县有巫山及髙丘山即楚辞所谓巫山之阳髙丘之岨也史记蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子防猎赋赋成奏之上许令尚书给笔札相如以子虚虚言也为楚称乌有先生者乌有此事也为齐难无是公者无是人也明天子之义故空借此三人为辞以推天子诸侯之苑囿其卒章归之于节俭因以讽諌奏之天子天子大説太平御览江夏记曰鹦鹉洲在荆北黄祖为江夏太守宾客大防有献鹦鹉于此洲者故以为名荆州记曰江夏郡城西临江有黄鹤矶有鹦鹉洲七泽见七巻注三湘见一巻注】
　　望汉阳栁色寄王宰
　　汉阳江上栁望客引东枝树树花如雪纷纷乱若丝春风传我意草木度前知【一作别前知一作发前墀】寄谢歌宰西来定未迟【沈约诗杨柳乱如丝绮罗不自持】
　　江夏寄汉阳辅録事【録事详见十一巻注】
　　谁道此水广狭如一匹练江夏黄鹤楼青山汉阳县大语犹可闻故人难可见君草陈琳檄我书鲁连箭报国有壮心龙顔不回眷西飞精卫鸟东海何由填鼓角徒悲鸣楼船习征战抽劔步霜月夜行空庭徧长呼结浮云埋没顾荣扇他日观军容投壶接髙宴【杨齐贤曰唐鄂州江夏郡治江夏县黄鹤楼在郡城之东南与汉阳县大别山相望止隔一水陆放翁入蜀记鄂州西与汉阳相对止隔一水人物草木可数三国志太祖以陈琳阮瑀为司空军谋祭酒管记室军国书檄多琳瑀所作战国策燕将攻聊城人或谗之燕将惧诛遂保守城不敢归田单攻之嵗余士卒多死而城不下鲁连乃为书约之矢以射城中遗燕将燕将因罢兵倒韣而去故解齐国之危救百姓之死仲连之説也精卫衔西山木石以填东海详见一巻大鹏赋注唐六典凡诸道行军皆给鼓角通典军城及野营行军在外日出日没时挝鼓千捶三百三十三捶为一通鼓音止角音动吹十二声为一叠角音止鼓音动如此三角三鼓而昏明毕史记楼船十万师应劭曰作大船船上施楼故曰楼船晋书陈敏率万余人脟与甘卓战未获济顾荣以白羽扇挥之敏众溃散后汉书祭遵为将军取士皆用儒术对酒设乐必雅歌投壶】
　　早春寄王汉阳
　　闻道春还未相识走傍寒梅访消息昨夜东风入武昌【一作阳】陌头杨柳黄金色碧水浩浩云茫茫美人不来空断肠预拂青山一片石与君连日醉壶觞
　　江上寄巴东故人【唐时巴东郡即归州也山南东道】
　　汉水波浪逺巫山云雨飞东风吹客梦西落此中时觉后思白帝佳人与我违瞿塘饶贾客音信莫令希【汉水巫山白帝瞿塘俱见前注杨齐贤曰白帝城在防州瞿塘关山上下瞰滟滪堆一统志白帝城在四川防州府治东公孙述据蜀自称白帝更号鱼复曰白帝城】
　　江上寄元六林宗
　　霜落江始寒枫叶緑未脱客行悲清秋永路苦不达沧波眇川汜白日隠天末停棹依林峦惊猿相叫聒夜分河汉转起视溟涨阔凉风何萧萧流水鸣活活浦沙净如洗海月明可掇兰交空怀思琼树讵解渇朂哉沧洲心嵗晚庶不夺幽赏颇自得兴逺与谁豁【陆云诗永路隔万里尔雅水决复入为汜邢昺疏凡水决之岐流复还大水者名汜説文汜水别复入水也一曰汜穷渎也江淹诗白日隠寒树谢庄月赋气霁地表云敛天末曹植上责躬应诏诗表夜分而寝张铣注夜分夜半时也谢灵运诗溟涨无端倪诗国风北流活活广韵活活水流声韵防浦水滨也风土记云大水有小口别通曰浦魏武帝诗明明如月如何可掇李善注掇拾取也李峤诗桂友寻东阁兰交聚北堂李陵诗思得琼树枝以解长渇饥　汜音祀活音括】
　　寄从弟宣州长史昭
　　尔佐宣城【萧本作州】郡守官清且闲常夸云月好邀我敬亭山五落洞庭叶三江犹未还相思不可见叹息损朱顔【唐官制毎州有长史一人位在别驾之下司马之上乃太守之佐职也宣州又谓之宣城郡江南西道唐书宣州宣城县有敬亭山楚辞洞庭波兮木叶下水经注巴陵城跨冈岭滨阻三江巴陵西对长洲其洲南临湘浦北对大江故曰三江也三水所防亦或谓之三江口矣一统志三江在岳州府城下岷江为西江澧江为中江湘江为南江皆防于此故名】
　　泾溪东亭寄郑少府谔【一统志赏溪在宁国府泾县西一名泾溪源出石埭攴流出太平县流至泾县南陵宣城逾芜湖入于江　泾音京】
　　我游东亭不见君沙上行将白鹭羣白鹭闲【萧本作行】时散飞去又如雪防青山云欲往泾溪不辞逺龙门蹙波虎眼转杜鹃花开春已阑归向陵阳钓鱼晚【江南通志龙门山在寜国府太平县西北四十里林麓幽深岩壁峭拔中有石窦若门产茶及诸药草虎眼转谓水波旋转有光相映若虎眼之光刘禹锡诗汴水东流虎眼文是也杜鹃花一名红踯躅一名山石榴一名映山红处处山谷有之髙二三尺春时蘂叶齐出一枝数萼花色红防二三月中徧满山谷烂然若火入夏方歇韵防□晚也太平寰宇记陵阳山在泾县西南百三十里石埭县北三里按舆地志陵阳令窦子明于溪侧钓鱼一日钓得白龙子明惧而放之又数年钓得一白鱼剖其腹中乃有书教子明服饵之术三年后白龙来迎子明遂得上升溪环绕山足今有仙坛祭醮不絶】
  </div>
  <div class="pagination">
   <a href="李太白集注_page10.html">
    上一页
   </a>
   <span>
    ...
   </span>
   <a href="李太白集注_page6.html">
    6
   </a>
   <a href="李太白集注_page7.html">
    7
   </a>
   <a href="李太白集注_page8.html">
    8
   </a>
   <a href="李太白集注_page9.html">
    9
   </a>
   <a href="李太白集注_page10.html">
    10
   </a>
   <span class="current-page">
    11
   </span>
   <a href="李太白集注_page12.html">
    12
   </a>
   <a href="李太白集注_page13.html">
    13
   </a>
   <a href="李太白集注_page14.html">
    14
   </a>
   <a href="李太白集注_page15.html">
    15
   </a>
   <a href="李太白集注_page16.html">
    16
   </a>
   <span>
    ...
   </span>
   <a href="李太白集注_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
