<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 91 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 91 页/共 115 页</h1>
    <div class="content">
    （上应抚郑公书） 
    谦益以辛巳春为白岳之游，于时土贼窃发，金正希馆丈督率乡里丁壮，腰刀帕首，身编行伍，捍御桑梓。已而贼退解严，亲见正希食粗粝，衣大布，朝齑暮盐，如苦行头陀，奋臂横身，让夷急难，心窃壮之重之，以为士大夫尽如正希，朝廷尚有人，天下事尚可为也。不意有黔师之役，牵连诖误，横罹法网，又窃壮之惜之。 
    祈门之事，甚易明也。襄、汉陷没，兵民奔溃。而黔兵突入徽境，风雨奔骤，声势汹涌，安知其为兵乎寇乎？抑亦寇而冒兵，兵而冒寇乎？当此时，有能统众捍御，使片马不入，四境按堵，将以为功乎罪乎？有捍御，不能无格斗；有格斗，不能无杀伤；有杀伤，不能无卤获。主兵者亦安得而禁之乎？魏勃有言：“失火之家，岂暇先言大人后救火乎？”此切喻也。凤督有事征剿，方思投醪挟纩，以鼓三军之气；黔师之歼也，安得不拊膺痛哭，呼愤告哀，庶几慰死者而励生者。恐庙堂未知本末，重有处分。徽人以御寇获罪，正希以任事受恶。海内摇手，相戒以聚乡兵保乡里为祸首，而首鼠两端之徒，开门揖盗者，反有以籍口。良可虑也。窃谓明公宜据实抗疏，为主上别白言之，善为调齐，用以平凤督之气，服黔人之心，解徽人之祸。中朝必听然叶应，而凤督亦降心以相从，则此事了矣。《诗》不云乎：“王于兴师，修尔干矛。岂曰无衣，与子同仇。”今之所仇者，东奴也，闯与献也。凤督之募黔也，徽人之杀黔也，同为臣子，同事师旅，皆有同仇之谊焉，敢为赋《无衣》之诗以告于下执事。伏惟采择，可胜瞻望。 

    （回金正希馆丈书） 
    比年流氛披猖，所至陷没，虽守土者之不职，亦由士大夫里居者，绳营狗苟，彼此顾望，以致一败涂地，载胥及溺，而莫可如何也。春夏之交，风鹤震惊。流闻黟、祁间杀贼差强人意。卧病委顿，为跃然投袂而起。不意乃有杀黔索偿之事，牵连诖误，议论锋涌，良可为三叹也。 
    尝观元末盗起汝、颍，而襄、汉、蕲、黄应之。蕲、黄之贼既陷江州，旋略南康、鄱阳，即由婺源犯休宁，一夕而陷徽州，由是而陷昱岭关，破杭州，蔓延吴兴、延陵，江南之涂炭从此始。当时克复徽、杭，杀妖彭、项奴诸盗魁，遏楚贼方张之势。虽董抟霄、三旦八辈督师剿御，而汪同、程国胜、俞茂结集民兵，誓死血战，恢复城栅，其功尚多。不肖见吴中士大夫如处堂燕雀，每谈及捍御乡井，辄努目诅詈，以为妖言怪物。而楚之贺对扬以阁臣居会府，一筹莫展，投身江流，虽曰死忠，与鱼鳖何异？衰残病废，仰屋叹诧。每思新安土风高坚，士气猛犷，忠义感激，遗风尚在。每欲举黟、祁之役，以激劝当世之首尾缩恧，甘以都邑身家拱手而奉贼者。今举事一参错，而吏议随之。吴中之鄙夫懦人，争摇首闭目，以新安为戒。天下有事，谁复敢奋臂为国家出死力者？此不惟新安之忧，实重为国家虑之也。凤督慷慨誓师，灭献、闯而后朝食。此事不愤盈执奏，何以谢黔人？何以鼓舞三军，壮式蛙避螳之气？使其设身易地，深知徽人之捍御如此，祁战之本末如此，同为臣子，同为国家，宁有不相怜相恤，降心以相从者乎？ 
    仁兄纯忠大谊，鬼神所知。圣天子拊髀颇、牧，朝锒铛而暮节钺，往往有之。此行也，必且大用，用必有为也。吾敢为天下执左券矣。区区所祝者，更望仁兄平心易气，以天下事处天下事，念督、抚担荷之苦，思师旅召募之艰，深惟愤盈执奏者之出于不获已，以同舟遇风，胡、越相救为心，则一切葛藤口语，俱可一刀斩断。此封疆之幸，国家之福也，非调人贱媒之私语也。伏承来命，信笔奉复。寒暄慰唁之词，皆未敢阑及。万惟照鉴。不宣。 

    （永丰詹京兆七十寿帐词） 
    伏以五百年有名世，见堂构之相仍。七十岁为古稀，祝期颐之未艾。瑞征南极，庆在本朝。恭惟某官阁下，道叶先知，照邻几庶。凛若大河之一断，裁不留，巍然象鼎之万均，表仪斯重。坚持素节，不事浮华。虑囚以平反为能，如于定国之在廷尉，出守以清净为治，继汲长孺之牧淮阳。褰帷致蛮蛋之赆琛，泽流岭海；削牍柱貂之庙貌，霜肃秦川。乃陟月卿，晋除日尹。玉衡冰壶之誉，方蔼清时；岫晃云关之思，弥深晚节。臧孙有后，范氏世家。羔羊本洁白之风，骢马继澄清之志。惟兹小岁，正值大年。对冰水之如渑，香浮；倚玉山而列俎，光映傀俄。席长筵以祝延，举寿觞而相属。金章紫绶，照耀清尊；绿鬓方瞳，辉煌黄发。江梅破白，比韩圃之晚香；岸柳催青，启陆家之夕秀。家传忠孝，是先师无尽之灯；心养和平，即仙家不老之药。益也纪、群辈行，孔、李通家。八千岁为春，八千岁为秋，恭纪冥灵之历；周公拜乎前，鲁公拜乎后，式瞻桥梓之荣。投我以桃，何以报之青玉案；既醉以酒，我姑酌彼黄金。调《瑞龙吟》，征普天乐： 
    长筵绕，争看待腊春回，试花梅早。千年函启樵阳，龙沙期会，依然又到。 
    华颠老，赢得西清钟寂，东华尘杳。天家乞得闲身，霜筠雪竹，相将寿考。 
    膝下儿童鹊起，留台簪笔，鸡栖焚草。携取后湖春波，遥送清票。绿章白简，频寄朝天表。停杯问、蓬莱烽偃，台阶星坼，笑指冰山倒。合樽列坐觥筹了。沧海尘多少？寰区内、浑如樽平好。光华日月，尧天清晓。 

《牧斋集》 
初学集卷八十一 

    ○疏（五台山募造尊奉钦赐藏经宝塔疏） 
    五台山普济、法云等寺，各有尊奉藏经，皇明弘治、万历两朝先后钦赐者也。洪惟我孝宗敬皇帝，奕世肆德，天下归仁。迨及我神宗显皇帝，久道化成，轨迹夷易。是以琳宫宝塔，移兜率于人间；玉轴琅函，遍山川为海藏。观五台之颁赐若此，则四海之尊崇可知。盖我佛尘刹现身，实为二圣；故斯世捞笼被化，远及百年。惟丰亨豫大之靡常，致奴虏寇盗之交作。兵燹缠绵于赤县，干戈旁午于灵山。崇祯六年九月，流寇入焉。七年七月，逆奴入焉。奴则旋去而复来，寇则久踞而后遁。赤麋辫发，更番选佛之场；蚁贼羯胡，蹂践清凉之国。搜金剔玉，腥秽佛身；碎锦剥绫，毁伤法宝。飞灰荡烬，惨凄经雷火之轮；雨血风毛，恍惚洒人天之泣。比丘妙象，感是因缘，誓欲庋此残经，镇以宝塔。将谘谋于介众，乞唱导以一言。余惟万历全盛之时，正三宝昌明之运。北胡削衽，受戎索于法王；西虏扣关，回狼心于佛乘。肆我皇风之宣，弥增佛日之光明。劫运渐开，风流滋下。斗诤之祸国，种彼刀兵；贪黩之殃民，惨于杀掠。岛夷冒帝释之名号，魔民倒龙象之刹竿。凡兹孽之萌芽，皆是氛之征兆。欲跻昭夏，应仰慈恩。山僧之誓愿聿坚，我佛之鉴观斯在。所建之塔非塔，即诸佛之全身；所藏之经非经，乃诸佛之慧命。一旦浮图建竖，雀离涌见于虚空；从此多宝辉煌，龙藏何殊于半满。显惟列圣，御宝刹以周天；佑我圣皇，乘金轮而柱地。威神炬烛，则犬羊戎马，投戈聆替戾之音声；慈照灯明，则南户左言，率土现波之影像。弥天宝网，修罗永遁于藕丝；匝地金绳，震旦尽登于莲界。卜年卜世，比国祚于尘沙；圣子神孙，巩皇图于法界。如上功德，资广长以证明；若欲称扬，书海墨而难罄。崇祯十年九月，常熟钱谦益谨疏。 

    （西方莲社小引） 
    愈光上人，梵行精严，住持畿南之永圣寺，海内学士大夫过斯地者，靡不停骖解鞍，参礼扣击，信宿而后去。丁丑初夏，余被急征，抵新城，去上人所居不一舍，有感于杜子美宿大云寺赞公房之事，申旦不寐，枕上成四诗。及抵寺，而上人已赴碧云讲席，洞门深院，梵放钟残。咏子美“沃野尘沙”之句，与其徒伫立久之，徘徊悒怏而去。所作四诗，不复缮写，亦不复省记为何语矣。戊寅秋，余解狱南归，上人顺世已逾年。枉道出高阳，不复过高桥拜上人影堂，殊以为恨。今年，其上首弟子龙访余山中，奉上人遗命，将纠合宰官居士，结西方莲社于寺中，请余一言以为唱导。嗟夫！斯寺也，当神京之要路，居扶风之上游。马足尘飞，车轮雾合。当其戒徒御，骋轩，纶阁阙员，延英促对，往往望招提而掉臂，听梵呗而攒眉。一旦权失宠衰，时移物换，汉相忧养牛之赐，秦市思逐兔之游。政事堂中，览州图而悸悼；夕阳亭畔，仰药碗以流连。当斯时也，顾欲羡山寺之高眠，听禅堂之粥鼓，其可得乎？若乃刀兵劫起，刑狱政烦。白骨青磷，犹入深闺之梦；单衣苇席，半为通籍之人。嗟玉石之俱焚，感蕙芝之互叹。丁兹杀运，哀我生民。不空门之归也，不乐邦之往也，将安往乎？将安归乎？愈光运无缘之慈，流宿因于没世；龙发广大之愿，传遗钵于师门。唱此胜缘，共延法侣。将使天涯道路，转盼西方。宦海风波，回头彼岸。春明门外，无非觉路津梁；王舍城中，尽是华严楼阁。不独同登宝筏，受佛敕于再来；抑可长护金轮，报国恩于无尽。余也菰芦长物，草土余生。以是因缘，遥为赞叹。欲忏锒铛之业债，聊舒笔墨之光明。常寂光中，知上善必为印可；尘沙劫里，仗诸佛共赐证明云尔。 

    （化城寺重建大殿疏） 
    双溪化城寺者，径山兴福万寿禅寺之下院也。接待之工，经始于佛日；化城之号，肇锡于宁宗。岁月滋深，坏成相续。牛眠马鬣，兆域族于宝坊；鸟革飞，寻斧纵乎行树。断碑欲泐，遗础仅存。嗟像教之式微，盖人天之有待。今兵部右侍郎总督蓟辽本如吴公，最初承紫柏之付嘱，身任金汤；既而作牧伯于斯邦，大弘誓愿。爰有尊宿，号曰铠公。实惟仔肩，罔惜肤发。于是机缘辐辏，摄折双施。革面革心，非焦瑕之设版；我疆我理，若汶阳之归田。形胜顿还，灌莽斯辟。琅函贝叶，咸有庋栖；军持漉囊，于焉至止。禅诵不改，像设有严，名曰化城，实则宝所矣。铠公草昧伊始，规画方新，逝将大建法幢，重构宝殿，忽焉顺寂，时不待人。其法嗣曰慈门德公，念本师之云亡，慨坠言之犹在。矢志绍述，努力经营。吴公乃自蓟门诒书某曰：“吾子德公之族姓，而铠公之雅游也。无靳一言，以告四众。”余惟吴公身连重镇，道栖空门。铃柝相闻，而钟鱼互答；夕烽传报，而禅灯湛然。故能视空有为一如，融理事而无碍。且公护塔庙如头目，则何忍三韩之故土，陷彼犬羊；悯众生如里毛，则何忍辽海之遗黎，没于汤火。运慈悲为神武，借挞伐为捞笼。则白山可夷，黑水可塞，腥膻可以为净土，椎髻可以为佛奴。以是机缘，炽然建立。竖浮图于云际，固将譬彼聚沙；移兜率于人间，又复何殊折草哉！斯言也，尘沙诸佛，大千劫内，自应弹指证明；紫柏诸公，常寂光中，亦有合掌赞叹云尔。 

    （一树庵募造佛殿疏） 
    崇祯庚午孟冬，余与孟阳共栖拂水山居，太空上人过而访焉。于时霜枫未落，秋潦始清。停车则千林放红，晏坐则万顷韵碧。上人顾而乐之。留连旬月，然且别去，乃踵门而请曰：“性融所居一树庵，在新安黄罗山中，偕同衣性智，经营滋久，庵庐一新。住持有严，禅诵不绝。惟此如来之像设，尚无殿阁以庄严。敢祈一言，以告四众。”余惟能仁之慈愿，历河沙而不穷。象教之冥搜，书海墨而未了。况兹庵缔构之终始，与上人履历之因缘，孟阳所叙次，缘起备矣，余复何言哉！ 
    余尝谓坏空成住，上观千岁，则尘沙之器界历然；报应果因，近考目前，则昆明之劫灰如在。惟兹徽郡，昔号繁雄。旋观寅卯之间，几成百六之会。虎入邑而傅翼，择人以磨牙。绛帕黄旗，布地有模金之尉；朱提赤仄，倾家无避债之台。﹃辱横及于妻孥，屠杀不免于鸡狗。乱将作矣，闵孰甚焉？一旦天晶日明，波恬浪息。仰父俯子，无虞瓜蔓之抄；户诵家弦，尽脱苇笥之籍。黄白之山林无恙，金银之气色如新。凡此皇恩，谁非佛力？当知昔年之水火，并众生之业识所招；则今日之清宁，正我佛之光明所被。诚欲迎和而避杀，无如植福以种因。况此邦之人，夙饶物力。结构则丹楹刻桷，上薄云霄；宴会则而鳖隽凫，下穷水陆。捐华屋一椽之直，省玉筵一金之需，用以回向佛门，庀治精舍，聚沙可以建塔，累土可以为山。两上人无著、天亲，业已现身而应化；诸善信慈悲法喜，何难弹指而落成哉！上人曰：“善哉！融等将奉此木铎，开彼金绳。子他日腰包扣访，乐观厥成可也。” 

    （径山募造大悲阁疏） 
    双径山中，有一比丘，名曰大舟，发大愿心，愿于此山起大楼阁，作大悲菩萨像，建大悲忏坛，誓愿利益有情，绍隆三宝。俾此山中，祖师代兴，重规叠矩，炽然建立，如唐、宋时。走五百里，踵居士门，愿得一言，以为昌导。居士合掌赞叹而语之曰：大悲观世音以八万四千母陀罗臂，八万四千清净宝目，遍入微尘国土，拯拔一切有情，离诸苦恼，种种善巧方便，现身说法，必以时节因缘为主，如《华严》《普门品》所陈是也。佛言一切国土，种种灾难起时，当造千眼大悲像，诵持《大悲心陀罗尼神咒》，能使敌国归降，雨时若。百官万民，皆行忠赤。诸龙鬼神，靡不拥护。今圣天子在宥天下，具正等觉，乘转轮位，谓非大悲菩萨现身不可也。然而东虏游魂，尚在海内，奸宄间作，宵衣旰食，四顾而未舍然。是岂山川鬼神有不率俾，而百官万民有未尽忠赤者与？成祖文皇帝御制《大悲经咒序》曰：“如来化导，首重忠孝。”忠臣孝子，跬步之间，即见如来。如其不然，转盼之间，即成地狱。末法众生，造孽深重，不忠不孝，上干天地之和，下结山川之，故水旱刀兵之劫，起而应之。当此时节因缘，化导忠孝，消疵疠以还太和，牢笼拔济，人王法王之愿力，均有赖焉。文皇帝之心，其即今皇帝之心，亦即大悲菩萨之心也欤！山僧野衲，麻鞋草食，无蒿目当世之志，以何因缘，弘发誓愿？岂非尘沙诸佛所护念，而文皇帝之灵实式凭之者欤？大舟勉之。吾知吴、会之间，金钱布地，飞楼杰阁，如兜率天宫下移人世，在一弹指间而已。 

    （天台山天封寺修造募缘疏） 
    佛法之有宗教律也，譬之一鼎三足，不可阙一者也。然而权实隐显，开遮历然，各视其时节因缘以为唱导。譬之医王，因病发药，寒热温凉，君臣佐使，用得其当，即乌头狼毒，皆可以疗病。苟为不然，则用参苓以杀人，与毒药何异哉！ 
    万历年中，诸方有三大和尚，各树法幢：紫柏以宗，云栖以律，憨山以教。三家门庭稍别，而指归未尝不一。譬之近世名医，其亦犹东垣、河间、丹溪之诊治，不执一方，而能随方疗病者欤？三老既没，魔外烦兴。上堂下座，戏比俳优。瞎棒盲拳，病同狂易。聋瞽相寻，愈趋愈下。师巫邪说，施符咒枣，亦皆借口参禅，诳惑愚昧。邪师恶道，下地狱如箭射。良可悲也！良可惧也！长夜将旦，台教聿兴。鬼神为之唱缘，人天为之呵护。唤迷头者必资明镜，刮眯目者必仰金篦。攻台教以治狂禅，庶几废疾可兴，膏肓可砭。立方疗病，其莫先于此乎？ 
    天台寺万历某年不戒于火，比丘某发大誓愿，励志修复，而乞余言以告四众。嗟乎！寺之火也，火于正教将之时；比其修也，修于狂禅渐息之日。天火之以示戒，而人修之以显法。除旧布新，扶衰革弊，其亦有因缘时节示现于其间乎？我知斯寺炽然建立，智者大师现身佛刹，如宝罗网，岂待余言为赞叹哉！ 

    （华山寺募缘疏） 
    吴郡华山寺者，晋支公遁拥锡地也。灵峰郁起，青牛垂度世之文；古涧奔流，白马著飞山之迹。莲花一瓣，六时之刻漏交传；鸟道千寻，七宝之树声竞奏。云栋风窗，信物外灵真之宅；残灯仄壁，岂人间香火之宫。自榛芜载辟于千年，而谣诼仅存其一亩。禅诵不改，衣衤戒之巢暂惊；云树依然，洗钵之孤猿乍返。居士既惟力以护持，名僧乃应机而至止。演四十九年之法，笑比拈花；剖一百八句之宗，头能点石。印以息心，似化人之语幻；参必了义，犹谷响之答泉。可谓释网重维，灵山生色者已。然而班荆布席，茂草尚深于法堂；捉麈谭经，天花仅散于丈室。将草崇基，依岩表刹。功德譬之河沙，唱导先乎只字。余惟今代像教凌夷，波旬放恣。济空山而设版，逐法王为逋客。攘臂仍之，恬不为怪矣。今夫高岸为谷，屈指已移；劫火洞然，大千俱坏。何况功名舟壑，薤上之露易；第宅沧桑，局内之棋不定。一旦金穴既圮，银海不飞。碧血化为鬼磷，黄肠穿为兔穴。而空门之钟磬，映玉匣以传声；古殿之灯火，拂金蚕而流照。魂游知愧，灰冷何堪？人皆为佛法而拊心，余则愍斯人而雪涕。且土固有宜，物各有主。即使佞佛匪福，谤法无邮。而经像烟销，改精舍为甲乙之第；梵呗响绝，鞠花宫为禾黍之场。兰宇揽悲，松岩献诮。是可忍也，谁能说之？嗟乎！佛法无诤，象法有为。凡具信心，各发弘誓。使殿阁相望，丹青并勒。金姿宝相，三身璀璨于中天；白足赤髭，四花照曜于万品。则揭慧日于昏衢，在我不徒自利；而扇凉风于火宅，使彼亦复无他。苟能赞叹于斯言，即可回向乎诸佛。 

    （重修虎丘云岩寺募缘疏） 
    虎丘云岩寺之毁于火也，盖八年于此矣。丙子二月，相国茂苑公，投簪海岸，邀野老以来游；载酒松关，偕同人而至止。于时风物骀荡，花柳芳妍。相与纵览云山，俯仰今昔。香楼金道，无复旧观；架壑梯岩，仅存遗址。天荒地老，悲昆明之劫灰；鬼烂神焦，怅陆浑之新火。琅函宝笈，仰惟英庙之奎章，尚尔腾辉于草木；金凫白虎，缅想中吴之地脉，能无寄旺于林皋？灵山遭灰墨之刑，同罹一劫；福地具庄严之相，终免三轮。山僧既袒右而告哀，群公咸虚左而授简。资其固陋，俾为乘韦之先；相此机缘，用作布金之导。余观吴下，长安之甲第，错列阶衢，雒阳之名园，弥望阡陌。然而土木日广，工作滋兴。役鬼神而不休，靡金钱而无算。其于兹山，则未闻有咄嗟檀施，欢喜经营者，亦独何欤？夫燥湿暑寒，宜有阖庐之辟；歌哭聚族，岂无轮奂之称？若乃广厦典旃，制逾北第；右平左戚，僭拟西都。故知传舍之阅人，亦惧高明而瞰室。一旦金还车子，梦醒役夫。朱户丹青，俄为外厩；黄衫步辇，忽降中堂。玉盏金杯，取次资为口实；斫椽砻石，宁渠写入券书。嗟何及矣！不亦愚乎？有白傅之文章，斯可以居履道之亭馆；有晋公之勋业，斯可以治集贤之池台。怪石奇峰，远搜磐固之苗裔；丹楹绮户，近抚威远之家园。方谓奥突风楼，并攒一室；更诧十洲三岛，幻出人间。何待高倾而曲平，早已壑讥而峰诮。袁广汉之花木，移置上林，何将军之山林，鞠为茂草。固其所也，又何叹乎？若能省彼钱刀，惜其物力。追昔贤舍宅之意，今日兴复之工。以名山为园林，园林莫佳焉；以古寺为第宅，第宅莫甲焉。以青山白社为主人，则主人常在，不须悲更易于王侯；以高人胜流为徒侣，则徒侣不孤，无事戒伤残于草木。东西二寺之名胜，固将焕发千年，、珉二王之风流，何难接踵后世哉！若夫绍兴之经藏，修佛事于戎马倥偬之时，则张魏公逗机而说法；永乐之兴修，表佛刹于神圣雍熙之日，则杨文贞顺化而铺文。凡我龙象之伦，并了金汤之义。愿力坚固，一切如来所证明；因果弘多，无烦穷子为唱导者也。崇祯九年三月，虞山老民钱谦益疏。 

    （募修开元寺万佛阁疏文） 
    我太祖乘金轮以御世，尝称佛氏之教，幽赞皇纲，列圣继承，崇奉不替。三百年来，华夏安，戎狄宾服。华严世界，涌现于阎浮提，何其盛也！神庙之末，泰西狡夷，窜入中夏，蚁聚蜾传，久而益滋。士庶惑其教者，敢于背违祖训，毁弃佛像，甘为左食侮言之徒。未几而羯奴叛，莲妖兴，生民涂炭。王师在野，刀兵之祸，迄今未艾。辛有兴嗟于被发，邵氏致感于闻鹃。西教之来，识微之君子，不能不为之三叹也。今年奴越畿辅，躏山东，血肉狼籍，骸骨撑柱。盖燕、赵、齐、鲁之间，旁趋倒植，背佛乘而崇西教者多矣，宜其及也。开元寺僧海能慨寺后万佛阁久圮，以修复为己任。吴君子张异度、徐九一皆感其精诚，为之唱导，而属余以一言先之。 
    余惟今天下奴寇交讧，淮海震动，而吴中独不受兵，此圣天子之福力也，亦佛力也。然西教之浸淫阑入，亦有年矣。衅生而孽互，不可以不备。开元建自赤乌，石佛因缘，宣布于震旦。于斯地也，作危楼杰阁，供养诸佛，为人天之眼目。士庶瞻礼，见像起信，其必能仗金刚力，堕弥戾车，我知西教不崇朝而灭熄矣。于以仰祝万寿，宁风旱，弥刀兵，俾吴中永为乐邦佛国，而海内重睹金轮之盛，岂不休欤！昔伪吴张氏，改易开元卧佛为立佛，吴中脊脊不宁。国初重建卧佛，有时和年丰之瑞。开元居郡治之坤方，其兴圮修废，于郡国形胜，不可谓无关也。余愿吴之君子，慨然布金，俾不日成之可矣。 

    （北禅寺兴造募缘疏） 
    吾郡之北禅寺，即唐之乾元寺。皮、陆集中所云戴宅，盖戴逵与其子舍宅为之。宋祥符中，赐名大慈讲寺。其详见于顾逋翁、赵子昂记中。本朝兴圮不一，隆庆、万历之间，三空恩公，量虚惠公，野怀果公相继住持。三公之后，有熙远胤公，深修五定，净持七支，尽力宏护，以起废接众为事，而属余为唱导之文。 
    余惟今世法幢倒折，魔外盛行。波旬之属，俨作导师。师子之虫，推为龙象。聋聚聋而击鼓，瞽扶瞽以拍肩。黎丘之奇鬼，杀人子而不疑；西土之迷夫，失己头而狂走。佛法之凌夷，可谓至于斯极者矣。惟兹古寺，肇自乾元，是法、法藏二公之所以阐台教也，是净梵法主之所以演《法华》也，是东屏、澄诸老之所以弘讲席也。居今之世，而欲树末法之津梁，救众生之狂易。非反经明教，遵古德之遗规，其道无繇也。夫佛法如大地之载众生，从地倒者须从地起。经教为药草之疗百病，中药毒者还用药攻。知假子之非真，则真子故在，黎丘之鬼祸自销；识迷头之非我，则明镜了然，若多之狂性立止。穷冬凛冽，咸借庇于复陶；俭岁馑饥，均待命于良稷。胤等发愿兴复，意在斯乎！意在斯乎！凡我善信，共蒇胜缘。风楼月殿，溯寂公禅坐之时；金磬贝书，似皮、陆谈经之日。重耀昏衢之烛，尽隳弥戾之车。不惟、梵诸老，衣钵常新；抑亦灵山一会，俨然未散矣。 

    （募建表胜宝恩聚奎宝塔疏） 
    兹塔之建也，故观察观复萧公，大发誓愿，力任仔肩。自哲人有摧木之嗟，而宝地乏布金之助。经始垂及廿载，量工仅逾四成。厥维艰哉！呜呼唏矣！原夫观察之造塔，愿力固归元于佛事，缘起实发因于形家。语佛法殆书海墨而不穷，论形家乃留更仆而可数。盖邑之有来脉也，自沙山而顾山而虞山，而县治结焉。邑之有朝水也，自曹湖而宛山而华荡而州荡，而环流聚焉。兑龙结则巽维之体势宜高，客水朝则城口之关阑欲紧。乃今平沙铺展，分支径落，马鞍流派，奔腾顺势，直趋娄水。县治已结，无层拱叠卫之形；水口长流，寡磅礴萦纡之势。山自西来者，既抱我而复去；水之东下者，欲顾我而不留。是以К有所钟，我不能审其所会；而支有所止，彼反得乘其所来。屹彼浮图，奠兹巽位。内可以朝揖县治，外可以拦截众流。移主客反背之情，成龙虎回抱之局。在昔东西、涧，卜雒所以契龟；阴阳流泉，居岐于焉相宅。又况托因缘于像教，表福德于法轮者哉！乃者畚筑弛工，登冯辍响。树网侵凌于鸟鼠，雕角穿穴于雨风。未能符仪凤之祥，抑且犯青乌之忌。何也？巽为文章之府，塔有卓笔之形。人言卓笔无锋，当主文星缺陷。且入城而瞻塔，犹坐堂而神槛。朽木枝撑，举目则睹戈予之状；积ㄆ断烂，观象则应破碎之占。是谓势吉而形凶，法当趋全而补缺。年来白茆淤塞，七浦奔趋。昔犹或却而或前，今则有泻而无折。譬如千帆竞鹜，万马横驰。违蜿蜒翔舞之经，犯帘劫箭割之谶。水局既汗漫莫锁，龙身将斗泄无余。陵谷之变如斯，桑梓之忧曷已。矧斯邑夙称富庶，久际升平。黑白之业横陈，人物之多有。而讹言屏息于邑屋，奸宄敛迹于郊圻。凡我邦国之敉宁，孰非佛力之加被？惟兹塔庙，号曰支提。用以表胜而报恩，亦能灭恶而生善。祥云盖覆，故知劫火不焚；净土庄严，定使三灾永息。役鬼神而周沙界，有若微尘；宁风旱而弭灾兵，何殊影响？此又人天交赞，事理同符者矣。谦益往睹胜因，曾参末议。久惭病废，莫效涓埃。爰有老人，粤惟戴氏。甲子齿逾于绛县，晨昏行比于缁衣。载感ㄧ容，屡占异梦。趣斯塔亟宜建竖，不啻三令而五申；嘱谦益力为导扬，几于辟耳而提耳，嗟乎！方今绂冕鹤列，俊飞。卿大夫翘首而分王国之忧，都人士拭目而观用宾之利。惟此比闾之有事，宜属版籍之老民。古称谋及庶人，亦曰询于介众。管仲求识道于老马，田单拜小卒为神君。斯佛敕所以下及刍荛，在凡夫何敢仰辞笔舌。伏望巨公大人，善男信女。睹形览胜，知鄙言之不为无稽；揆果察因，信佛说之历然有据。共矢宏愿，大施净财。俾雀离之浮图一新，乌目之地形增胜。三轮涌地，何须玄度重来？七宝现前，即是育王出世。从上诸佛，当共证聚沙之缘；庶我愚公，亦允叶移山之愿。天启七年岁在丁卯八月朔日，聚沙居士钱谦益疏。 

    （书西溪济舟长老册子） 
    庚辰之冬，余方咏《唐风蟋蟀》之章，修文宴之乐，丝肉交奋，履舄错杂，嘉禾门人以某禅师开堂语录缄寄，且为乞叙。余不复省视，趣命僮子于蜡炬烧却，扬其灰于溷厕，勿令污吾诗酒场也。献岁舟游武林，泊蒋村，策杖看梅，遍历西溪、法花。憩郑家庵，济舟长老具汤饼相劳。观其举止朴拙，语言笃挚，宛然云栖老人家风也。口占一诗赠之，有“频炷香灯频扫地，不拈佛法不谈诗”之句，不独倾倒于师，实为眼底禅和子痛下一钳锤耳。师以此地为云栖下院，经营数载，未溃于成，乞余一言为唱导。 
    余惟今世狂禅盛行，宗教交丧，一庵院便有一尊祖师，一祖师便刻一部语录。吟诗作偈，拈斤播两，盲聋喑哑，互相赞叹。架大屋，养闲汉。展转牵劝，慧命断绝，同陷于泥犁狱中，披毛载角，宿业未艾，良可悯也！良可哀也！师能守云栖家法，持戒护生，专勤净业，肯堂肯构，为云栖荷担儿孙。当魔外猖披之日，隐然为正法长城。天龙鬼神，所共护念。区区下院，一茅盖头，于建立乎何有？或谓云栖立法平稳，门头稍弱，其后人未必有竖起脊梁，负荷大事因缘者。余以为不然。譬如人家，祖父创业，重规叠矩，子孙懦下，不失为乡里善人，不至为恶劣败类灭门绝户也。为云栖之弱子，犹愈于为魔外子狂儿也。君子创业垂统，为可继也。书之以为下院募缘序，并以谂于世之为末法金汤者。辛巳仲春，聚沙居士书于蒋村之舟次。 

    （追荐亡友绥安谢耳伯疏） 
    同志曰友，谊本结于三生；今也则亡，悲益深于一旦。辄陈微悃，仰渎慈尊。亡友太学生绥安谢兆申，少能振奇，壮而学道。疲精竹素，诚艺林之劳人；矢志金汤，信法门之争子。乃以命运之蹇，兼之疾之凶。一领青衫，不分生埋于场屋；半生白骨，终然死客于道涂。嗟戢身之一棺，何殊牖下；叹藏舟于半夜，已隔生前。麈尾剧谈，寻味齿牙之论；蝇头细字，摩娑箧笥之书。陈迹依然，新吾安在？伏念兆申负气壮往，种性多闻。惟其以侠而兼儒，未免借嗔而作佛。舍身布发，固肯为法而忘躯；努目信眉，亦多轻死而重气。心依莲漏，久已种净土之因缘；身入藕丝，或恐作修罗之眷属。在凡夫何从何去？惟如来悉见悉知。敢以未了之交情，仰证无遮之法会。恭惟大觉，早赐证明。放常寂光，摄旅魂于孤圆之白月；入无生忍，销客气于方炽之红炉。誓愿刹尘，穷劫报恩于无量；圆融净秽，它生受敕以重来。 

    （为卓去病募饭疏） 
    农山先生，学本真儒，仕为廉吏。有包函宇宙之大志，而盖头仅存其一茅；有饥寒沟壑之深心，而量腹不充其数口。三旬自笑，一饱无时。原宪之固穷，贫也非病；潘岳之用拙，信而有征。哿矣富人，谁与指道旁之？伤哉贫士，终然泣泉下之珠。敢告同人，共思周急。或授餐致弟子之养，岂必万钟；或扣门送卖文之钱，何妨满陌。无令方朔，长羡饱于侏儒；如彼渊明，亦衔恩于冥报。向仁祖而索食，故自农山之素心；效微生之乞醯，抑亦我辈之能事。谨疏。 


初学集卷八十二 
    ○赞偈 

（佛母大准提王菩萨赞（赞缺））（关壮缪侯画像赞） 
    惟壮缪侯，虎臣国士。王封帝号，崇我明祀。羯奴蛾贼，盗贼之靡。游魂未灭。惟帝之耻。都山铁刀，东沸黑水。长沙铜柱，肃镇南纪。阴护金绳，阳玉玺。佑我皇明，亿万年只。 

    （憨山大师真赞） 
    昔人悼君子之殁，以谓如深山大泽，龙亡虎逝，则变怪百出，舞鳝而号狐狸。师之化去，一纪于斯。盲子据狻猊之坐，魔民称人天之师。聚盲导瞽，居之不疑。自紫柏、云栖辞世，而师继之。法门龙象，靡有孑遗。则所谓鳝狐狸者，何怪其群聚而族啼？呜呼！巍巍堂堂，俨如王之气宇；慈颜威相，恍月满而云披。绎微言于将绝，念记之在兹。刹竿倒却，谁与柱耆？拜公遗像，能无颜厚而忸怩也耶？ 

    （清源好德何氏历世画像图谱赞） 
    昔我登朝，迨事司空。金声玉色，穆如清风。退朝多暇，步さ相过。酌酒切脯，寤言永歌。我怀司空，蔼蔼元气。公叔矫时，徐公不二。峨冠委佩，国有典刑。抠衣缓带，《兔园》老生。皤皤黄发，萋萋宿草。有子竞爽，蔚为国宝。乃辑谱像，乃装卷轴。九京一堂，聚此尺幅。我获拜观，退而耸然。如见眉目，如闻话言。人亦有言，七世观德。惟兹世家，譬彼故国。原庙再修，寝园或毁。展如斯册，图像有炜。猗与司空，源远流长。龟山之谣，百世有庆。在汉征和，祥刑格天。帝锡符策，以授比干。我颂好德，亦天所予。作赞代简，敬告策府。 

    （王氏世德赞） 
    客游吴，入阊门，游尘市嚣与高楼阁道相上下，其中无逸民高士之居也，望而知之。出阊门可三四里。去彩云桥百步，有宅一区。黄土筑墙，蓬蒿缀屋。夹窗疏，明净可数。有人补衣苴履，读书咏歌，声出金石者，王人鉴德操也。余过访德操，读吴参议文仲所述《世德叙》。德操四世一身，皆持斋断肉，泊然如老僧，卜隐于斯者百有余年矣。余闲居访求吴中旧事，胜国时有俞琰先生，隐居南园，著书读《易》。而琰之子仲温，仲温之子桢，桢之孙嗣之，皆隐居尚志。桢为都昌令，未期月，解官食贫，盖亦范史云之流也。今王氏亦四世矣。后之人有习于吴之故者，其亦可以附俞氏之后与？余观俞氏家集，名人遗老若陈子平、郑明德、陈叔方、于寿道诸公之诗文，皆备载焉。而王氏之序世德者，则文仲一人而已。今吴中所谓文章家者，坛坫相望，干谒走其门，碑版照四裔，往往而是。文仲前辈名家，诗笔尔雅，吴人以为东家丘，未尝过而问焉。德操表著先德，不走集世之焰焰者，而惟文仲之求，斯可感也。唐人有赍持金帛求牌版于王缙者，昏夜扣摩诘之门。摩诘笑应之曰：“大作家在彼。”繇昔视今，亦可为一笑。文仲序述后，又二十年，而德操属余继为之赞。赞曰： 
    皋庑不存，乐圃已荒。天随往矣，杞菊不芳。太原四世，石涧七叶。德园并游，竹素相接。吴俗嚣嚣，吴文靡靡。巢车载尘，缃帙盛矢。萧然斯编，如水中月。文心道韵，千秋可掇。 

    （郑仰田高士真赞） 
    其为人也，蓬头突鬓，垢面跣足，行及奔马，健如黄犊。藐王公如僮儿，视礼法如桎梏。其为术也，杂物撰德，节解钩连。东方之射覆，管辂之占候，赵达之算箸，隗之书版，纵横穿穴于一点一画、形声指意之间。呜呼仰田！今其逝矣。有谪而来，限满而去。化白以小别，乘青牛而暂驻。谢缑氏之时人，宴幔亭之亲故。为我寄空中之书，安知其不旦暮遇之也？ 

    （张元长真赞） 
    与之居，隐几而引镜，不见天日；与之行，拍肩而扶杖，不辨径术。尝试与之布席而坐，更仆而语。其深谭雄辨，可以照秦宫而烛水府也；其微词妙义，可以察毫楮而视悬虱也。揽世界于一掌，围八极于寸眸。虽有离朱之明，固将爽然而自失也。斯人也，韩子所谓盲于目而不盲于心。以天眼观之，其殆无目而视，证入圆通之室者与！ 

    （张┆度真赞） 
    张世伟┆度，吴郡松陵。少负雄骏，好直言危行，几陷罗网，以此有声。被服儒素，栖迟泌水，自命为老生。公车辟召，称疾不就，屏贵遗荣。郡国有大事，就而问焉，其言明且清。葑门之教授，南园之著述，庶矣齐名。友人钱谦益，称其风节，足继东京。年七十余，岿如鲁灵光，为乡先生。 

    （刘西佩僧相赞） 
    以为非僧，僧相宛然。以为是僧，僧在谁边？儒衣僧帽，笔床应器。一弹指顷，现去来世。破琴无弦，瓮书有迹。梦中了了，觉时已失。君往求之，谁与证者？覆蕉之中，古松之下。 

    （御史族兄汝瞻画像赞） 
    昂昂，应钟大吕。不吴不敖，不茹不吐。斯其执法西台，巡方齐、楚，横秋风于铁冠，肃霜威于绣斧者与？委委佗佗，开颜舒眉。倦扶灵寿，醉倒接。斯其投老自放，天解羁，穷园林之胜事，乐钟鼓于清时者与？望之如雾雨之豹，即之如晴天之鹤。轩豁呈露，谭笑大噱。愁人为之解颐，病者可以已疟。余每当左弦右壶，辄忾然而三叹，恨斯人之不可作也。 

    （瞿元立画像赞（有序）） 
</div>
    <div class="pagination">
<a href="牧斋初学集_page90.html">上一页</a><span>...</span><a href="牧斋初学集_page86.html">86</a><a href="牧斋初学集_page87.html">87</a><a href="牧斋初学集_page88.html">88</a><a href="牧斋初学集_page89.html">89</a><a href="牧斋初学集_page90.html">90</a><span class="current-page">91</span><a href="牧斋初学集_page92.html">92</a><a href="牧斋初学集_page93.html">93</a><a href="牧斋初学集_page94.html">94</a><a href="牧斋初学集_page95.html">95</a><a href="牧斋初学集_page96.html">96</a><span>...</span><a href="牧斋初学集_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
