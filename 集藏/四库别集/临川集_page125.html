<!DOCTYPE html>
<html>
<head>
    <meta charset="UTF-8">
    <title>临川集 - 第 125 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 125 页/共 155 页</h1>
    <div class="content">　　【二】

　　某顿首：自足下之归，未得以书候动止而以慰左右者之忧。乃辱书告以所不闻，幸甚。如见誉，则过其实甚矣，告者欺足下也。其尤显白不可欺者，县之狱，至或历累月而无一日之空。属民治川，苟自免以得罚者以十数，安在乎民之无讼而服役之不辞哉？且某之不敏，不幸而无以养，故自縻于此。盖古之人有然者，谓之为贫之仕。为乘田，曰“牛羊蕃而已矣”；为委吏，曰“会计当而已矣”。牛羊之不蕃，会计之不当，斯足以得罪。牛羊蕃而已矣，会计当而已矣，亦不足道也。唯其所闻，数以见告，幸甚。

　　【答张几书】

　　张君足下：某常以今之仕进为皆诎道而信身者，顾有不得已焉者。舍为仕进则无以自生，舍为仕进而求其所以自生，其诎道有甚焉，此固某之亦不得已焉者。独尝为《进说》以劝得已之士焉，得已而已焉者，未见其人也，不图今此而得足下焉。足下耻为进士，贵其身而以自娱于文，而贫无以自存，此尤所以为难者。凡今于此，不可毋进谒也，况如某少知义道之所存乎？今者足下乃先贬损而存之，赐之书，词盛指过，不敢受而有也。惟是不敏之罪，不知所以辞，敢布左右，惟幸察之而已。

　　【答杨忱书】

　　承赐书，屈欲交之，不知其为惧与愧也，已又喜焉。闻君子者，仁义塞其中，泽于面，浃于背，谋于四体，而出于言，唯志仁义者察而识之耳。然尚有其貌济其言匮、其言济其实匮者，非天下之至察何与焉。某尝穷观古之君子所以自为者，顾而自忖其中则然。又思昔者得见于足下，俯数刻尔，就使其中有绝于众人者，亦未尝得与足下言也。足下何爱而欲交之邪？或者焯然察其有似邪？夫顾而自忖其中则然，其为貌言也，乃有以召君子之爱，宜乎不知其为惧与愧也。然而足下自许不妄交，则其交之也，固宜相切以义，以就其人之材而后已尔，则某也甚有赖，其为言也可以已邪？

　　【答陈尼书】

　　某启：伏蒙不遗不肖，而身辱先之，示之文章，使得窥究其所蕴，又取某所以应见问者序而存之，以宠其行。足下之赐过矣，不敢当也。某懦陋浅薄，学未成而仕，其言行往往背戾于圣人之道，摈而后复者，非一事也。自度尚不足与庸人为师，况如足下之材良俊明，安能一有所补邪？虽然，足下过听，所序而存者，或非某所闻于师友之本指也，则义不得默而已。庄生之书，其通性命之分，而不以死生祸福累其心，此其近圣人也。自非明智，不能及此。明智矣，读圣人之说，亦足以及此。不足以及此，而陷溺于周之说，则其为乱大矣。墨翟非亢然诋圣人而立其说于世，盖学圣人之道而失之耳。虽周亦然。韩氏作《读墨》，而又谓子夏之后，流而为庄周，则庄、墨皆学圣人而失其源者也。老、庄之书具在，其说未尝及神仙，唯葛洪为二人作传以为仙。而足下谓老、庄潜心于神仙，疑非老、庄之实，故尝为足下道此。老、庄虽不及神仙，而其说亦不皆合于经，盖有志于道者。圣人之说，博大而闳深，要当不遗馀力以求之。是二书虽欲读，抑有所不暇。某之所闻如此，其离合于道，惟足下自择之。

　　【答余京书】

　　某行不足以配古之君子，智不足应今时之变，窃食穷县，而无势于天下，非可以道德而谋功名之合也。今足下贬损手笔，告之所存，文辞博美，义又宏廓，守而充之，以卒不迁，其至可量邪？顾告之非其所，推褒之语，不以实称，类有以不敏欺足下者。孔子曰：“不患人之不己知，患己不知人也。”此亦足伤足下知人之明，独愧而已，不敢当也。

　　【答王景山书】

　　某愚不量力，而唯古人之学，求友于天下久矣。闻世之文章者，辄求而不置，盖取友不敢须臾忽也。其意岂止于文章耶？读其文章，庶几得其志之所存。其文是也，则又欲求其质，是则固将取以为友焉。故闻足下之名，亦欲得足下之文章以观。不图不遗，而惠赐之，又语以见存之意，幸甚，幸甚。书称欧阳永叔、尹师鲁、蔡君谟诸君以见比。此数公，今之所谓贤者，不可以某比。足下又以江南士大夫为能文者，而李泰伯、曾子固豪士，某与纳焉。江南士大夫良多，度足下不遍识。安知无有道与艺，闭匿不自见于世者乎？特以二君概之，亦不可也。况如某者，岂足道哉？恐伤足下之信，而又重某之无状，不敢当而有也。孔子曰：“十室之邑，必有忠信如丘者。”圣人之言如此，唯足下思之而已。闻将东游，它语须面尽之。 
　

　




　

　
●卷七十八
◎书
　　【答郏大夫书】

　　承教，并致令嗣埋铭、祭文，发挥德美，足以传后信今，感恻岂可胜言！衰疾倦于人事，惟顷见令嗣数邀请之，心所爱尚，不知应接之劳也。不图奄忽，遂隔生死，言及于此，只伤慈念。然寿夭有命，悲痛无补，惟当以理自开释耳。无缘会晤，千万良食自爱！

　　【与章参政书】

　　自闻休命，日与贤士大夫同喜。承诲示，重以感愧，又喜动止多福。某外尸荣禄，幸可以小忄曷而痞喘稍瘳，即苦瞀眩。投老残年，况不复久。唯祝公为时自爱，勉建功业，称明主眷遇而已。书不逮意，想蒙恕亮。

　　【与王宣徽书三】

　　某顿首再拜：阻阔门墙，浸弥年月，向往，岂可胜言。某屏居丘园，衰疾日婴，阙于修问，想蒙矜恕。北都衙校偶至北山，得闻比日动止康豫，深慰鄙情也。南北辽阔，无缘进望履舄，惟冀为时倍保崇重，无任祷颂之至。某惶恐再拜留守宣徽太尉台座。谨空。

　　【二】

　　某顿首再拜留守宣徽太尉台座：久远言侍，岂胜瞻仰。山川阻阔，修问旷疏。窃惟尊体动止万福，门内吉庆。新正，伏冀为国自重，下情祷颂之至。不宣。

　　【三】

　　某惶恐再拜：伏承屡求自佚，圣上贪贤，想必未遂高怀。无缘造诣，岂胜企仰。某衰疾日积，待尽丘园，每荷眷记，但深感切。

　　【与彭器资书】

　　某启：数得会晤，深以慰释。遽当乖阔，岂胜系恋！衰疾，无缘追路，且为道自爱。谨勒此以代面叙。

　　【与程公辟书】

　　某启：比承故人远屈，殊以不获从容为恨。更烦专使，贶以好音，岂胜感怅！阴晴不常，寒暄屡变，尤喜跋涉动止安豫。平字韵诗，不敢违指，聊供一笑。集古句亦勉副来喻，不足传示也。尚此阻阔，可知，千万自爱，以副情祷也。不宣。某再拜正议公辟老兄。

　　厚之康强，必数相见。久欲致书未果，幸因晤语，为道也。

　　【与李修撰书（复圭）】

　　某启：比得奉馀论，殊以不从容为恨。忽复改岁，岂胜思仰！乃烦枉教，慰感何可复言。尤喜动止多福。日冀别膺休命，复得展晤于丘园。未间，良食自寿。不宣。某启上审言修撰阁下。

　　【与徐贤良书】

　　某叩首：罪逆苟活，向蒙贤者不以无状，远赐存省，区区哀感，所不可言。自后日欲修问，而乃重烦手教，先加抚慰，重以愧恻也。从是北征，计在旬月，过润去此甚近，以几筵之故，无由一至京口奉候，瞻向之情，可以意知也。自别后不复治《礼》，亦时时体中疾病，诸非面见，何可言也。千万自爱。数以书见及，幸甚。尊兄支福，不及别削也。

　　【与杨蟠推官书二】

　　某顿首推官足下：辱手笔，所以见教者过当，不敢当也。某不为通乎道者，曰有志乎道可也。方当求正乎人，其敢正人乎哉？读足下之文，但知畏之而已。足下固尝得贤人者而师之，愿造请所闻焉，以私故未遑，谨奉手启。不宣。

　　【二】

　　某顿首：区区之意，已白左右，卒不见亮，而相责望加焉。夫岂敢有爱哉？特无以当所欲耳。虽然，得间将试进其疑者，亦冀足下或有以闻之。不宣。

　　【与孟逸秘校手书九】

　　某顿首仲休兄足下：自京师奉别，于今已八九年。事物之役，少休息时，不得驰问，但增勤企。忽得书，乃知尚滞下邑，幸得会合，欢慰固无量。顾忝一日之雅，而以公函见赐，窃惭怍，不知所谓也。拜见在近，千万自爱，他留面陈。

　　【二】

　　某顿首：昨日以旱事奉报，既而且以书抵王公，言今旱者皆贫民，有司必不得已，不若取诸富民之有良田、得谷多而售数倍之者，贫民被灾，不可不恤也。度治所已接状矣。然民既为使者所沮，得无贫懦、力不能复自诉者乎？唯念之。屯田必已入城矣，前治宿松事，何其详也！锦鸡更求两雌，不欲忤物性耳。秋凉，自爱。

　　【三】

　　某顿首：数日得奉谈笑，殊自慰。别后怀渴殊深，伏惟动止万福。鹇已领得，感怍。当有元给之直，幸示下！不然，则鲁自是不赎人矣。按田良苦，惟宽中自爱。两日稍寒矣，尤宜自爱。

　　【四】

　　某顿首：到郡匆匆，欲一诣邑奉见，尚未果。伏惟动止万福。岁饥如此，幸得贤令君相与为治，宜不至有失所者。然闻富室之藏，尚有所闭而未发者。窃以谓方今之急，阁下宜勉数日之劳，躬往隐括而发之，裁其价以予民。损有余以补不足，天之道也。悠悠之议，恐不足恤，在力行之而已。不知鄙见果可行否，幸一报有以见教，幸甚幸甚。屯田尊候万福，不及上状。不知端州何时可以到此？欲及其将至，使人以书迓之，幸一为致问示及。不久得奉见，未尔，自爱。

　　【五】

　　某顿首：某不肖，学不得尽意于文章，仕不得行其所学，苟居窃食，动辄愧心，而世之同好恶者已云少矣。遇足下于此，最为相尽，义不得讳。其不腆之文，过蒙推褒，非所望也。朋友道丧之日久矣，以某之不肖行于前而悔之于后，自已为多矣，况足下之明邪！每望教督，而终未蒙。惟足下不遗，以朋友之义见存，不胜幸甚。更数日遂东去。千里自爱，不胜思怀也。此文已见卷七十六《谢张学士书》
</div>
    <div class="pagination">
<a href="临川集_page124.html">上一页</a><span>...</span><a href="临川集_page120.html">120</a><a href="临川集_page121.html">121</a><a href="临川集_page122.html">122</a><a href="临川集_page123.html">123</a><a href="临川集_page124.html">124</a><span class="current-page">125</span><a href="临川集_page126.html">126</a><a href="临川集_page127.html">127</a><a href="临川集_page128.html">128</a><a href="临川集_page129.html">129</a><a href="临川集_page130.html">130</a><span>...</span><a href="临川集_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
