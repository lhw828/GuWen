<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 21 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 21 页/共 30 页
  </h1>
  <div class="content">
   毕氏出东平，（毕氏，本毕公高之后，其后世为东平须昌人。）历汉魏晋宋齐梁陈，士大夫不绝。（晋有毕湛，中书郎。湛子卓，字茂世，太兴末为吏部郎。《北史》毕敬众子元宾，父子相继为衮州刺史。元宾六子，祖亏、祖髦、祖归、祖旋、祖荥、祖晖。祖归子义畅。祖荥子义允。义允子僧要。祖晖子义勰、义云。）入国朝有为司卫少卿、贝邢庐许州刺史者曰憬。（入或作人，属上句。憬，河南偃师人，武后时，为司卫少卿。）憬之子构，（一作称，非是，构字隆择。）累官至吏部尚书，卒赠黄门监，是为景公。（《新旧史》有《毕构传》。终于户部尚书。《世系表》亦作户部，然《旧史·毕П传》乃称吏部。）景公生抗，为广平太守，抗安禄山，城陷，覆其宗，赠户部尚书。（生抗，杭本抗作炕。《世系表》作杭。《传》作炕。而世系官职亦不同。覆其宗，或作“其宗覆焉”。）尚书生垌。家破时，垌生始四岁，（四或作七。）与其弟增以俱小，漏名籍，得不诛，为赏口贼中。宝应二年，河北平，宗人宏以家财赎出之，求增不得。增长为河北从事，兼官至御史中丞。垌既至长安，宏养于家，教读书，明经第。（“明经第”一句，当有脱字。今按：明上或经下，当有中字或登字之类。）宏死，垌益壮，始自别为毕氏。历尉临涣、安邑、王屋。年六十一，以元和六年二月二日，卒于官。   
　　初罢临涣，徐州节度张建封，慕广平之节死，（或作死节。）闻君笃行能官，请相见，署诸从事，（请上或有以币字。署上或有遂字。按：诸字疑衍。）摄符离令四年。及尉王屋，徐之从事有为河南尹者，闻君当来，喜谓人曰：“河南库岁入钱以千计者五六十万，（入钱或作出入。）须谨廉吏，今毕侯来，吾济矣！”继数尹，诸署于府者，无不变，（诸或作请。）而毕侯固如初。竟以其职死。君睦亲，善事过客，未尝问有无。既卒，家无一钱，凡棺与墓事，（墓或作葬。）皆同官与相识者事之。   
　　娶清河张氏女，（女下或有子字。女子字，疑皆因下文误入。）生男四人：曰镐、钚、、锐；女子三人，其长学浮屠法，为比丘尼；其季二人未嫁。以其月二十五日，从葬偃师之士娄。铭曰：   
　　上古爱民，为官求人。苟可以任，位加其身。其后喜权，人自求官。退而缓者，身后人先。故广平死节，而子不荷其泽。王屋谨廉，而神不福其谦。呜呼！天与人，苟无伤其穴与坟！   
　　【试大理评事胡君墓铭】   
　　胡之氏，别于陈；（周武王封胡公满于陈，其支子自称胡氏。）明允先，（允或作元。）河东人。世勤固，（或作国。）戴厥身；（戴或作载。）籍文谱，进连伦。惟明允，加武资；力牛虎，柔不持。吏夏阳，（同州属邑。）有施为；去平阳，（晋州郡名。）民思悲。河东士，河陆原；宜兹人，肖厚完。（或作后昆，或作省厚宽。今按：厚完二字见《晋语》。）五十七，不足年；孤儿啼，死下官。母弟证，秩大夫；（秩或作秋。胡弟证，元和九年以御史大夫帅振武，十三年召还。此下又云：“友韩愈，司马徒。”岂十二年从征淮西时邪？然则秋当为秩，明矣。）摭君遗，哭泣书。（摭或作石。）友韩愈，司马徒；（公时为行军司马，从裴度平蔡，故云司马徒。或谓公是时为太史，司马徒谓司马迁父子耳。以志无年月日，故二说不同。）作后铭，系序初。   
　　【襄阳卢丞墓志铭】   
　　（或有“唐故”字。）   
　　范阳卢行简，（卢下或有君字。）将葬其父母，乞铭于职方员外郎韩愈，曰：吾先世世载族姓书。（世世或作五世。卢植，字子干，涿郡涿人，后汉北中郎将。子毓，字子家，魏司空容城侯。毓子，字子笏，泰山太守。子志，字子道，军咨祭酒。志子谌，字子谅，司空从事中郎。谌子偃，慕容氏营丘太守。偃子邈，范阳太守。邈子玄，字子真，后魏中侍郎。玄子伯源，字汤乌，秘书监。伯源子道将，字租业，燕郡太守。道将子怀仁，字子友，弘农太守。）吾胄于跖拔氏之弘农守；守后四代吾祖也，（怀仁子彦卿，东宫学士。彦卿孙敫。）为沂录事参军；（沂下或有州字。）五世而吾父也，为襄阳丞。始吾父自曹之南华尉，历万年县尉，（万年二字或作三。）至襄阳丞，以材任烦，能持廉名。去襄阳则署盐铁府，出入十年，常最其列。（府下或有职字。十下或有五字。）贞元十三年，终其家，年六十七，殡河南河阴。（南下或有县字。县字或在河阴下。）吾母敦煌张氏也。王父，为衮之金乡令。（之或作州。）先君殁而十三年，夫人终，年七十三，从殡河阴。（或殁下无而字。年下有而字。）生子男三人：居简，金吾兵曹；行简则吾，其次也，大理主簿，佐江西军；其幼可久。女子嫁浮梁尉崔叔宝。将以今年十月，自河阴启葬汝之临汝之汝原。（葬下或有于字。临汝下或有县字。汝原上或有临字。）   
　　吾曰：阴阳星历，近世儒莫学，独行简以其力余学，能名一世；舍而从事于人，以材称；葬其父母，乞铭以图长存。（或作“图久长存”。）是真能子矣，可铭也。遂以铭：（今按：此与后篇《张圆志》文体特为横逸，与诸篇不同，亦其文之变也。但此篇中称吾者皆述卢语，而最后一吾字，乃韩自吾，似少分别耳。）   
　　弘农讳怀仁，沂讳敫，襄阳讳某。今年实元和六年。（沂下或有州字。）   
　　【唐河中府法曹张君墓碣铭】   
　　（李肇《国史补》云：张圆佐韩弘。《旧史》：弘初秉节，事无小大委之，后乃奏贬。圆多怨言，及量移，诱至汴州，极欢而遣之。行次八角店，白日杀之。然此《志》言：“遇盗死途中”。亦未曾略及贬谪之意。则《国史补》未必可信也。葬以元和五年二月庚午。据《唐历》二月无庚午，若曰庚午，则正月晦也。）   
　　有女奴抱婴儿来，致其主夫人之语，曰：“妾，张圆之妻刘也。（刘下或有氏字。）妾夫常语妾云：吾常获私于夫子。且曰：‘夫子天下之名能文辞者，（或无夫子字，非是。）凡所言必传世行后。’今妾不幸，夫逢盗死途中，（逢或作遇。）将以日月葬。妾重哀其生志不就，恐死遂沈泯，（或作名。）敢以其稚子汴见先生，将赐之铭，（汴下或有儿字，或无将字。）是其死不为辱，而名永长存。所以盖覆其遗胤子若孙，（胤下或有若字。）且死万一能有知，将不悼其不幸于土中矣！”又曰：“妾夫在岭南时，尝疾病，泣语曰：‘吾志非不如古人，（或无人字。）吾才岂不如今人，而至于是，而死于是邪！若尔吾哀，必求夫子铭，是尔与吾不朽也。’”愈既哭吊辞，遂叙次其族世名字事始终而铭曰：（吊下或有即字。今按：既辞而遂叙其事，盖一辞而许，所谓“礼辞”者也。）   
　　君字直之。祖ん，父孝新，皆为官汴宋间。君尝读书，为文辞有气；有吏才，尝感激，欲自奋拔，树功名以见世。初，举进士，再不第，因去事宣武军节度使。得官至监察御史，坐事贬岭南；再迁至河中府法曹参军，摄虞乡令，有能名；进摄河东令，又有名，遂署河东从事。绛州阙刺史，摄绛州事，能闻朝廷。元和四年秋，有事适东方，既还，八月壬辰，死于汴城西双丘，年四十有七。明年二月日，葬河南偃师。（日或作庚午。考《唐历》二月无庚午。葬下或有于字。）妻彭城人，世有衣冠，（或无有字。）祖好顺，泗州刺史；父泳，卒蕲州别驾。女四人，男一人，婴儿汴也。是为铭。   
　　【太原府参军苗君墓志铭】   
　　君讳蕃，字陈师。（汉有陈蕃，故蕃字陈师。）其先楚之族大夫，亡晋而邑于苗，世遂以苗命氏。（楚若敖熊仪生子曰斗伯比，伯比生子良，子良生越椒，字伯棼，以罪诛。其子贲黄奔晋，晋邑之苗，后以为氏。）其后有守上党者，惠于民，卒，遂家壶关。（县名，属潞州。）曾大父延嗣，（延嗣父袭[B196]，高蹈不仕，赠礼部尚书。）中书舍人；大父含液，（延嗣二子：含泽、含液，皆登第。）举进士第，官卒河南法曹；父颖，扬州录事参军。   
　　君少丧父，受业母夫人。举进士第，（贞元十一年，登进士第。）佐江西使有劳；三年使卒，（贞元十一年八月，以路寰为江西观察使，蕃佐其府。十三年九月，寰卒。）后辟，不肯留，（后使李巽，辟蕃，蕃辞。）独护其丧葬河南。压太原参军，（河东节度严绶，表佐其府。）假使职，狱平，货滋息，吏敛手不敢为非。年四十有二，元和二年六月辛巳，暴病卒。其妻清河张氏，以其年十二月丙寅，（以历推之，丙寅为其月十九日。）葬君于洛阳平阴之原。男三人：执规、执矩、必复。其季生君卒之三月。   
　　君同生昆弟姊凡三人，皆先死。四室之孤男女，凡二十人，皆幼。遗资无十金，（汉以前，以镒名金。汉以后，以斤名金。镒者二十四两，斤者十六两。诸史传中，或言百金，或言万金，皆以一斤为一金。十金者，十斤金也。）无田无宫以为归，无族亲朋友以为依也。（宫或作家。为依或无为字。樊汝霖云：“按《世系表》。苗袭[B196]生延嗣，延嗣生含液，含液生颖，颖生蕃，蕃生著，著生、恽、恪。生台符，恽生延义。又按《登科记》，长庆二年，恽大和五年，恪八年，台符大中八年，延义乾符三年，皆相踵登第。然有可疑者：《世系表》以、恽、恪为蕃之孙，《志》谓蕃卒于元和二年，男女皆幼。自元和二年至长庆二年，甫十五年，岂遂有孙登第耶？然则《世系表》蕃之下所谓著者，误矣。疑、恽、恪，即蕃之子，而执规、执矩、必复者，蕃死时，幼而未名，特其小字云尔。其后遂名、恽、恪也。呜呼！蕃死时其困如此，其后子孙之盛则如此。为善者，可无怠矣！）天将以是安施耶！铭曰：   
　　有行以为本，有文以为华。恭以事其职，而勤以嗣其家。位卑而无年，吁其奈何！   　    　          　    　 
●卷二十六·碑志三 
【唐朝散大夫赠司勋员外郎】 
　　孔君墓志铭（或无“郎”字。孔君名戡，孔子三十六世孙，时与公偕分司东都，卒，公为作此铭。）   
　　昭义节度卢从史，有贤佐曰孔君，讳戡，字君胜。（昭义军，潞州也，在河东，今为昭德军。贞元二十年八月，以卢从史为昭义节度使，表戡为书记。）从史为不法，君阴争，不从，则于会肆言以折之。从史羞，面颈发赤，（颈一作颜。）抑首伏气，（伏或作吐。方云：“《叔孙通传》所谓‘伏抑首’者也，作吐非。”今按：《汉》传言“伏抑首”，言伏地而抑首也。此言伏气，犹言屏气耳。与《汉》传语异。）不敢出一语以对，立为君更令改章辞者，前后累数十。坐则与从史说古今君臣父子道，顺则受成福，逆辄危辱诛死，曰：（曰上或有且。）“）公当为彼，不得为此。”从史常耸听，喘汗。（常或作当，非是。）居五六岁，益骄，有悖语，君争，无改悔色，（或作意，亦通。作也非是。）则悉引从事，空一府往争之。从史虽羞，退益甚。君泣语其徒曰：“吾所为止于是，不能以有加矣！”（以有或作有以。）遂以疾辞去，卧东都之城东，酒食伎乐之燕不与。当是时，天下以为贤，论士之宜在天子左右者，皆曰：“孔君，孔君”云。（或无者字。“皆”上阁本有“唯”字。或无复出“孔君”字。或复出“云”字。）   
　　会宰相李公镇扬州，（元和三年九月，以宰相李吉甫为淮南节度使。）首奏起君，君犹卧不应。（犹或作独。）从史读诏，曰：“是故舍我而从人耶！”即诬奏君前在军有某事。上曰：“吾知之矣！”奏三上，乃除君卫尉丞，分司东都。诏始下，门下给事中吕元膺封还诏书。上使谓吕君曰：“吾岂不知戡也？行用之矣。”明年，元和五年正月，将浴临汝之汤泉；壬子，至其县，食遂卒，年五十七。公卿大夫士相吊于朝，处士相吊于家。君卒之九十六日，诏缚从史送阙下，数以违命，流于日南。（元和五年四月，镇州行营招讨使吐突承璀，缚从史送京师。贬欢州司马。欧文忠《书从史祷聪明山记》曰：“阅从史《官属题名》，见孔戡与乌重裔俱列于后。而退之记戡事云：戡屡谏不听，卒为重裔所缚。呜呼！祸福成败之理甚明。先事而言，则罕见从，事至而言，则不及。自古败乱，未始不由此。”）遂诏赠君尚书司勋员外郎，盖用尝欲以命君者信其志。其年八月甲申，从葬河南河阴之广武原。（南下或有府字。阴下或有县字。广武原或作某地，云：“唐河南府无河阴县。”今按：《元和郡国志》，河南府有河阴县。）   
　　君于为义若嗜欲，勇不顾前后；于利与禄，则畏避退处，如怯夫然。始举进士第，（士下或有及字。）自金吾卫录事为大理评事，佐昭义军。（下或有帅字。）军帅死，（贞元二十年六月，昭义节度使李长荣卒。）从史自其军诸将代为帅，（或无自其字。）请君曰：“从史起此军行伍中。凡在幕府，唯公无分寸私，（分或作方，非是。）公苟留，唯公之所欲为。”君不得已，（君或作居。）留一岁，再奏自监察御史至殿中侍御史。从史初听用其言，得不败；后不听信，恶益闻，君弃去，遂败。   
　　祖某，某官，赠某官；父某，某官，赠某官。（诸本作：“祖如圭，皇海州司户，赠工部员外郎。父岑父，皇著作郎，赠驾部员外郎。”方从蜀本云：今本所纪父祖官职，多误，盖后人续增。公诸志皆载二世，此只言父祖已非。考《世系表》及《孔志》，此以如作如圭，郎中作员外郎，著作佐郎为郎，又非也。驾部乃戡赠官，此以为其父所赠，又非也。今按：此姑从方本，无大利害。但方诋诸本止载二世，为不入例，而其所据之本，此志亦只载二世。云驾部乃戡所赠官，而戡实赠司勋，皆非是。《世系》、《志》，与此志文，亦未知其孰为得失。恐皆未足以判其是非也。）君始娶弘农杨氏女，卒；又娶其舅宋州刺史京兆韦屺女，皆有妇道。凡生一男四女，皆幼。前夫人从葬舅姑兆次。卜人曰：“今兹岁未可以。”从卜人言不。君母兄，尚书兵部员外郎；母弟戢，殿中侍御史，以文行称朝廷。将葬，以韦夫人之弟前进士楚材之状授愈曰：“请为铭。”铭曰：   
　　允义孔君，兹惟其藏。更千万年，无敢坏伤！（方从杭本，无伤字。今按：伤字，诸本皆有，文理音韵，皆无可疑。方氏特以杭本脱漏，遂不之信，宁使此铭为歇后语，而不肯以诸本补之，甚可怪也。）   
　　【故中散大夫河南尹杜君墓志铭】   
　　（或无散字。君或作尹。杜君名兼，史有传。公与兼皆尝佐张建封于徐州。至是，兼死河南尹，而公为都官员外郎，为铭。）   
　　杜氏自戴侯畿始分。戴侯之子恕，为幽州刺史，今居京兆诸杜，其后也。（畿字伯侯，京兆杜陵人。魏河东太守，丰乐戴侯，有三子：恕、理、宽。恕字务伯，弘农太守，幽州刺史。）其季宽，孝廉、郎中。宽后三世曼，为河东太守，葬其父洹水之阳。（或无之阳字。宽，字务叔，举孝廉，为郎中。曾孙曼，仕石赵，为从事中郎、河东太守。洹水出汲郡隆卢县。洹，胡端切。）其后世皆从葬洹水。（下或有之阳字。）及正伦为太宗宰相，（曼玄孙君赐。君赐子景，字宣明，州府交辟，不就。景子裕，字庆延，仕隋乐陵令。四子：正玄、正藏、正仪、正伦。高宗显庆元年三月，以正伦同中书门下三品，三年十一月罢。今云太宗，误也。）犹封襄阳公；（显庆二年九月，封襄阳郡公。）太宗始诏葬京兆。襄阳公无子，以兄正藏子志静后，遂嗣襄阳公。（或复出“嗣襄阳公”字。）生侨，为怀州长史，弃官老沁水上，为富家，卒葬怀州武陟。长史生损，为左司郎中，卒赠少大理。（或作大理少卿。）大理生е，（大理或作少卿。）为郑州录事参军，死思明乱，赠吏部郎中。   
　　公讳兼，字某，郎中第三子。（е三子：曾，左金吾兵曹参军；冀，太学博士；少即兼也。）举进士第。（建中元年，兼第进士。）司徒北平王燧，战河北，掌书记，累官至监察御史。其后佐徐泗州军，（贞元四年十一月，张建封为徐泗濠节度使，表佐其府。）遂至濠州刺史。（《本传》载兼刺濠州日，诬劾韦赏、陆楚二人。以罪杀之。而子厚《杜兼对》，乃取其在濠州，能摈钟离令之谗。今二事《志》皆不载，岂以其善不足以掩恶，故略之耶？抑《志》与《传》异，故叙其族出、历官、卒之年月日，与夫生娶而已也？）徐泗州军乱，以兵甲三千人，防淮道不绝，（晁本如此。诸本“甲三千人”四字，皆在下文“金鱼”之下，而“鱼”下复有“兵”字，殊无理。“甲”字亦疑衍，或当在兵字上，姑阙，以俟知者。）有功，加御史中丞，赐紫衣金鱼。入为刑部郎中，以能官拜苏州刺史。既辞行，上书曰：“李且反，必且奏族臣。”上固爱其才，书奏，即除吏部郎中，（或无中字。）遂为给事中，出为商州刺史、金商防御使，改河南少尹，行大尹事；半岁，拜大尹。元和四年十一月二十二日，无疾暴薨，年六十。明年二月甲午，从葬怀州。   
　　夫人常山郡君张氏，彭州刺史赠礼部侍郎{艹既}之女。（{艹既}音既。）生子男三人：柔立为天长主簿，词立为寿州参军，谊立为顺宗挽郎。女一人。（顺上或无为字。）将葬，公之母兄太学博士冀，与公之夫人及子男女谋曰：“葬宜有铭，凡与我弟游而有文者谁乎？”遂来请铭。铭曰：   
　　杜氏大家，世有显人；承继绵绵，以及公身。始为进士，乃笃朋友；及作大官，（及作，或作乃作。）克施克守。纂辞奋笔，涣若不思；公牒盈前，笑语指麾。禄以给求，食以会同；不畜不收，库厩虚空。事在于人，（在于，一作不在。）日远日忘；何以传之，刻此铭章。   
　　【唐银青光禄大夫守左散骑常侍致仕上柱国襄阳郡王平阳路公神道碑铭】   
　　（“夫”下一无“守”字。“仕”下诸本无“上柱国襄阳郡王”七字。“平阳”或作“阳平”，从石本。考《唐世系表》当从“平阳”。“碑铭”或作“碑文”。今按：此篇多从石本。按石本，其首云：“朝议郎守国子博士上骑都尉韩愈撰，银青光禄大夫守吏部尚书上柱国荥阳县开国侯郑余庆书，将仕郎右拾遗内供奉赐绯鱼袋陈岵篆额。”其后云：“元和七年，岁次壬辰，十月丙子朔，十五日庚寅建云。”此可以补刊本之阙。字有异同，今附于下。）   
　　惟路氏远有代序，自隋尚书兵部侍郎，讳衮，四代而至冀公。（代，或并作世。石本，衮，或作充，阁、杭本、《世表》作兖。衮封阌乡公。兖子文升，平、爱、秦三州刺史，封宜城县公。升子元η，榆次令。元η子太一，太原令。）冀公讳嗣恭，以小邑萧关令发闻，（令下或有问字。）开元受赐更名，（赐，或作锡。嗣恭其初名剑客，以世荫为邺尉，席豫黜陟河朔，表为萧关令，徙神乌、姑臧二县，考绩上上，为天下最。玄宗以为可嗣汉鲁恭，因赐今名，字懿范。）书于太史，治行灵州，（治，或作始。永泰元年闰十月，嗣恭由户部侍郎为朔方节度使。）终功南邦，（大历七年正月。以嗣恭为江西观察使。八年九月，循州刺史哥舒晃反，杀岭南节度使吕崇贲。十月，以嗣恭兼岭南节度，往征之。十一月，克广州，斩晃。）享有丕祉，绍开厥家。官至兵部尚书，封冀国公，（以平岭南功，转检校兵部尚书。）薨赠尚书右仆射司空。（或无司空字。）   
　　公讳应，字从众，冀公之嫡子。（嗣恭二子，恕、应。）用大臣子谨饬，擢至侍御史、著作郎。选刺虔州，（选，或作迁。贞元初，以应为虔州刺史。）割余雩都，作县安远，以利人属。（余或作隶。人或作民。下同。）凿败滩石，以平赣梗。陶甓而城，罢人屡筑。诏嗣冀封，又加尚书屯田郎中，进服色，遂临于温，筑堤岳城横阳界中，二邑得上田，除水害。（上田，或作上苗。）拜尚书兵部郎中，兼御史中丞、淮南军司马；改刺庐州，又甓其城，人不岁苫。（人，或作民。苫，或作苦。）入为尚书职方郎中，兼御史中丞、佐盐铁使，使江东有功，用半岁，历常州，迁至宣歙池观察使，（永贞元年十二月，自常州除观察使。）进封襄阳郡王。（或作公，非是。）至则出仓米，下其估，半以廪饿人。蜀辟诛，（蜀辟。或作刘辟。或蜀下别出刘字。）行军千五百人于蜀。李将反，以闻，置乡兵万二千人；反，命将期以卒救湖常，坐牢江东心。以无助败缚。作响山亭，营军于左右，权丞相善之，其说响山石。（响山，宣州山名。）居宣五年，以疾去位，校其仓得石者五十万余，（或无者字。）府得钱千者八十万。公之为州，逢水旱，喜贱出与人；（人或作民，下同。）岁熟，以其得收，常有赢利，（赢。或作余。）故在所人不并，而官府畜积。   
　　元和六年，天子悯公疾，不可烦以职，即其处拜左散骑常侍，以其禄居。其岁九月望，薨于东都正平里第，年六十七。（岁上或无其字。年上或有享字。）明年，葬京兆万年少陵原，夫人荥阳郑氏。既其子临汉县男贯与其弟赏、贞谋曰：“宜有刻也。”（既下或有而字。）告于叔父御史大夫坊丹延观察使恕，因其族弟进士群，以来请铭，遂以其事铭曰：   
　　冀公之封，维艰就功；襄阳继大，启庆自躬。于虔洎温，厥绪既作；以及职方，遂都邦伯。朝夕人事，（人或作民。）下完上实；师于其乡，邻寇逼屈。营军响山，墙屋修施；（修，诸本皆然。方弃不录，而直作循字。）褒功刻表，（功或作嘉。）丞相之辞。受代而家，叙疏及迩；不能廷，食禄卒齿。凡代大家，（凡代，一作凡世。）维难其保；既显既愿，（或作硕。）戒于终咎。伊我襄阳，克慎以有；延畀后承，（或作丞。）莫不率守。有墓于原，维树在经；（在或作有。）以告无期，博士是铭。（博士，或作传世。按：公是时正为博士，或本非是。）   
　　【乌氏庙碑铭】   
　　（乌重胤之父也。许孟容尝作神道碑。）   
　　元和五年，天子曰：“卢从史始立议用师于恒，（元和五年三月，成德节度使王士真卒，其子承宗自留为后。上欲革河北世袭之弊，从史时为昭义节度使，遭父丧，因左军中尉吐突承璀说上，请发本军讨承宗，由是复起从史，委其成功。十月，诏削夺承宗官爵，以承璀为招讨宣慰使，命恒州四面藩镇，各进兵共讨。）乃阴与寇连，夸谩凶骄，出不逊言，其执以来！”其四月，中贵人承璀，（七罪切。）即诱而缚之。其下皆甲以出，操兵趋哗，牙门都将乌公重胤当军门叱曰：“天子有命，从有赏，（从下或有者字。）敢违者斩！”于是士皆敛兵还营，卒致从史京师。壬辰，诏用乌公为银青光禄大夫、河阳军节度使，兼御史大夫，封张掖郡开国公。（重胤自昭义都知兵马使、潞州左司马，拜银青光禄大夫、怀州刺史、河阳三城怀州节度使，兼御史大夫。）居三年，河阳称治，诏赠其父工部尚书，且曰：“其以庙享。”（其以，或作以其。）即以其年，营庙于京师崇化里。军佐窃议曰：“先公既位常伯，（谓工部尚书。）而先夫人无加命，号名差卑，于配不宜。”语闻，诏赠先夫人刘氏沛国太夫人。八年八月，庙成，三室同宇，祀自左领府君而下，作主于第。（“三室同宇”，《史记》：“渭阳五帝庙同宇。”韦昭曰：“谓上同下异也。”宇，一作牢，非。今按：后汉以来，公私庙制，皆为同堂异室。）乙巳，升于庙。   
　　乌氏著于《春秋》，谱于《世本》，（《世本》十五卷，录黄帝以来帝王诸侯洎卿大夫系氏名号。）列于《姓苑》，在莒者存，（《左氏》昭二十三年：“莒子庚舆虐而好剑，乌存率国人逐之。”）在齐有余枝鸣，皆为大夫。（齐下或有者字。余下或有有字。《左氏》襄二十四年：齐人城郏之岁，其夏齐乌余以廪丘奔晋。昭二十一年冬十月：齐乌枝鸣戍宋。一本云：在齐有余枝鸣者，为大夫。）秦有获，为大官。（《史记》：“秦武王时。力士任鄙、乌获，皆为大官。”）其后世之江南者，家鄱阳；处北者，家张掖；（乌氏，后魏乌洛侯之裔，国邑在汉东二千余里。贞观初，贡献内属，代为功臣，因官徙地，今为张掖人。）或入夷狄为君长。唐初，察为左武卫大将军，实张掖人。其子曰令望，为左领军卫大将军。孙曰蒙，为中郎将；是生赠尚书，讳承，字某。（赠下或有工部字。或作洽。《新史》承有传，字德润。《重胤传》亦云：承子也。《温公考异》，尝加辨正。宋樊本皆作承，盖许孟容尝为承碑，石本犹传于世，《新传》盖本此也。）乌氏自莒齐秦大夫以来，皆以材力显；及武德已来，始以武功为名将家。   
　　开元中，尚书管平卢先锋军，属破奚、契丹。（属或作屡。今按：属亦连属之意。北狄有五：一契丹，二奚，三室韦，四黑水，五渤海。）从战捺禄，走可突干。（诸本多作突于，或作汗干，今从许碑定从干云。可突干，契丹之勇将也。《新传》：奚契丹入寇，承破于捺禄山，又战白城，承按队出其右，斩首万计。可突干奔北。捺，奴葛切。）渤海扰海上，（或无扰海字。）至马都山，吏民逃徙失业；（樊汝霖云：或谓破走可汗于渤海上，追之至马都山，吏民逃徙失业。盖因可突干入寇而然，止是一事。今按：许孟容作《乌承洽神道碑》云：“渤海王武艺，出海滨，至马都山，屠陷城邑。公以本营士马，防遏要害。”则是捺禄走可突干，而马都山拒武艺。二事不同。或者之论过矣。《新史》据孟容《神道碑》及公《庙碑》而作。司马温公《考异》，以《新史》为误，恐《考异》未见孟容碑刻耳。）尚书领所部兵，塞其道，堑原累石，（累或作垒。）绵四百里，深高皆三丈，寇不得进，民还其居，岁罢运钱三千万余。黑水、室韦，以骑五千，来属麾下，（黑水、室韦，二国名。黑水，即。）边威益张。其后与耿仁智谋，说史思明降；（至德二载，安庆绪兵败，走保邺郡。史思明判官耿仁智，说思明归唐，思明然之，以所部十三郡及兵八万来降。十二月，以思明为归义王，范阳节度使。）思明复叛，尚书与兄承恩谋杀之。事发，族夷，尚书独走免。（许碑：承恩，承之从父兄也。）李光弼以闻，诏拜“冠军将军”，守右威卫将军，检校殿中监，封昌化郡王、石岭军使。（石岭或作左领。杭、蜀、《粹》与许碑、《新传》皆作石岭。）积粟厉兵，出入耕战。以疾去职。贞元十一年二月丁巳，薨于华阴告平里，年若干，（许碑：年九十六。）即葬于其地。二子：大夫为长，（大夫重胤。）季曰重元，为某官。铭曰：   
　　乌氏在唐，有家于初；左武左领，（或作右领。）二祖绍居。中郎少卑，属于尚书；不偿其劳，乃相大夫。授我戎节，制有墟；（制有或作有其。或作疆。）数备礼登，（方无数字，登下有字。今按：“数备礼登”数字，乃“名位不同，礼亦异数”之数。言制数既备，礼亦增崇也。《袁氏庙碑》所谓“数以立庙”，亦是此意。若如方本，即上句已言授节，不应至此始言登坛。况登坛又与立庙不相关乎？）以有宗庙。作庙天都，以致其孝；右祖左孙，（蜀本《文苑》作左祖右孙。今按：庙制，以西为上，方本为是。）爰飨其报。云谁无子，其有无孙；（其有，或作孰其。）克对无羞，（克或作光。）乃惟有人。念昔平卢，为艰为瘁；大夫承之，危不弃义。四方其平，士有迨息；来觐来斋，以馈黍稷。   
　　【唐故河东节度观察使荥阳郑公神道碑文】   
　　河东节度使赠尚书右仆射郑公，葬在荥阳索上。（今郑州荥阳有索水，即汉高帝与项羽战于京索者也。）元和八年六月庚子，太史尚书比部郎中护军韩愈刻其墓碑曰：   
　　司马氏迁江南，有郑豁者，仕慕容垂国，为其太子少保。（豁字君明，魏将作大匠浑五世孙。仕垂，为太常少卿。）其孙简，当拓拔魏为荥阳太守。（豁子温，燕太子詹事。生三子：晔号北祖，恬号中祖，简号南祖。）后简者号其族为“南祖”。南祖之郑入唐，有为利之景谷令者，曰嘉范，（简生季，子丙，丙四世孙嘉范。）于公为曾祖；是生抚俗，为泗之徐城令；徐城生公之父曰洪，卒官凉之户曹参军。（凉之，或作凉州。）   
　　公讳儋，少依母家陇西李氏，举止异凡儿，其舅吏部侍郎季卿，谓其必能再立郑氏。（季或作李。谓下或有曰字，或谓作曰。其必作必其。）稍长，能自课学，（课或作谋。今按：《蜀志·出师表》“自谋字”。《文选》，亦作“自课”，恐公用此语。）明《左氏春秋》，以进士选为太原参军事。（大历四年第。）对直言策，拜京兆高陵尉。考府之进士，能第上下，以实不奸。樊仆射泽，以襄阳兵战淮西，公以参谋留府，能任后事。（兴元元年正月，以樊泽为山南东道节度使，泽奏儋为参军。）户曹殡于凉，凉地入西戎，自景谷、徐城，三世皆未还荥阳葬。公解官，举五丧为三墓，葬索东。徐城墓无表，公能幼长哀感，（公能下或有使字。或无哀字，云：“自少而长，求之不置也。”今按：心字当属下句。）心求不置，以得旧人，指告其处。其后为大理丞、太常博士，迁起居郎、尚书司封、吏部二郎中，能官举其名。德宗晚节储将于其军，以公为河东军司马，能以无心处嫌间，卒用有就。（间或作问，非是，或无卒字。有就或作其说，非是。）贞元十六年，将说死，即诏授司马节，节度河东军，（考《严绶传》：将说，李说也。或无即诏字。马下或无复出节字。）除其官为工部尚书、太原尹，兼御史大夫、北都留守。（贞元十六年十月，河东节度使李说卒，儋自本军行军司马，除检校工部尚书，充太原尹、北都留守、河东节度使。）   
　　公之为司马，用宽廉平正，得吏士心；及升大帅，（升或作升。帅或作师。）持是道不变。部将有因贵人求要职者，公不用；用老而有功，无势而远者。削四邻之交贿，省夸嬉之大燕，（夸（或作夸。）校讲民事，（校讲或作讲校。）施罢不俟日。用能以十月成政，氓征就宽，（氓或作赋，或作民。）军给以饶。十七年，疾废朝夕，八月庚戌薨，享年六十一。天子为之不能临朝者三日，（或无能字。）赠尚书右仆射。即以其年十月辛卯，葬索上。疾比薨，医问交道，比葬，吊赠赐使者相及。凡河东军之士，与太原之氓吏，（军下或无之字，或作之军。氓或作民。）及旁九郡百邑之鳏寡，（河东节度府，管汾、辽、沁、岚、石、忻、代、宪，凡九州。）外夷狄之统于府者，闻公之薨，皆哭曰：“吾其如何！”   
　　公与宾客朋游饮酒，必极醉，（与或作为。）投壶博弈，穷日夜，若乐而不厌者。（若或从阁、蜀本作苦。）平居帘阁，据几，终日不知有人。别自号“白云翁”。（令狐楚尝为太原从事，《唐志》有表奏十卷，自号“白云孺子”，盖以媚儋也。）名人魁士，鲜不与善；好乐后进，及门接引，皆有恩意。（与善属上句，好乐属下句。蜀本以善为其，而连好乐为句。又云：“名人魁士”，《吕氏春秋》语。）   
　　始娶范阳卢氏女，生仁本、仁约、仁载，皆有文行。二季举进士，皆早死；仁本为后子独存，不乐举选，年三十余，始佐河阳军。後娶赵郡李氏，生三女。二夫人凡三男五女。长女嫁辽东李繁，繁亦名臣子，有才学。遗命二夫人各别为墓，不合葬。系曰：   
　　士常患势卑，（常或作尝，下同。）不能推功德及人；常患贫，（患下或有势字。）无以奉所欲得。若郑公，勤一生以得其位，而曾不得须臾有焉。虽然，观其所既立，其可知已。呜呼哀哉！   
　　【魏博节度观察使沂国公先庙碑铭】   
　　（或有“田氏”字。欧阳公曰：“自天圣以来。学者多读韩文，而患集本舛讹，惟予家本更校，时人共传，号为善本。及后集录古文，得韩文之刻石，如《罗池》、《黄陵庙碑》之类，以校予家集本，舛谬犹多。若《田弘正碑》尤甚。盖由诸本不同，往往妄加改易。今以碑校印本，初未必误，多为校雠者，妄改易之。乃知文字之传，久而转失其真者多矣。则校雠之际，决于取舍，不可不谨也。”今各参注于下。石刻后题云：“朝议大夫安定胡证书并篆额。”京兆府廨有此碑。）   
　　元和八年十一月壬子，上命丞相元衡、（武元衡。）丞相吉甫、（李吉甫。）丞相绛，（李绛。）召太史尚书比部郎中韩愈至政事堂，传诏曰：“田弘正始有庙京师，朕惟弘正先祖父，厥心靡不向帝室，讫不得施，乃以教付厥子。维弘正衔训事嗣，朝夕不怠，（事嗣或作嗣事。嗣下或有于字。此篇今亦从方氏所据石本。）以能迎天之休，显有丕功。维父子继忠孝，（弘正父廷，大历中为沧州刺史。恒州李宝臣、幽州朱滔，联兵攻击，欲兼其土宇，廷固守，卒能保全。朝廷嘉之，迁洛州，改湘州。建中初，田悦领魏博节度使，志图凶逆，召廷为副，盖悦父承嗣，与廷为从昆弟也。及悦奸谋败露，廷曰：“尔藉伯父遗业，可守朝廷法度，坐享富贵；何苦与恒郓同为叛臣？若狂志不悛，可先杀我。”乃谢病不出。三年愤郁而卒。）予维宠嘉之。是以命汝愈铭。钦哉！”惟时臣愈，承命悸恐。明日，诣东上ト门，拜疏辞谢，不报。退，伏念昔者鲁僖公能遵其祖伯禽之烈，周天子实命其史臣克，作为《》、《必》、《泮》、《》之诗。（必音亻必。）使声于其庙，以假鲁灵。（假音格。）今天子嘉田侯服父训不违，用康靖我国家，（服上或有能字。靖或作静。）盖宠铭之，所以休宁田氏之祖考。而臣适执笔隶太史，（或无隶字。）奉明命其可以辞？   
　　谨案，魏博节度使、银青光禄大夫、检校工部尚书，兼魏州大都督府长史、御史大夫、沂国公田弘正，（州或作博。或无兼字。元和七年十月，以弘正为银青光禄大夫、检校工部尚书、魏州大督府长史，兼御史大夫、上柱国、沂国公，充魏博等州节度、观察、处置、支度、营田等使。）北平卢龙人。故为魏博诸将，（弘正始名兴，季安时为衙内兵马使。）忠孝畏慎。田季安卒，（季安高祖，平州人，官都水使者。二子：守义、延恽。延恽安东都护府司马。守义二子：承嗣、廷琳。承嗣子绪，绪子季安，季安子怀谏。延琳子悦。延恽子廷。元和七年八月，季安卒，）其子幼弱，用故事代父，人吏不附，迎弘正于其家，使领军事。（季安卒，怀谏自知军务，时年十一，以弘正为都知兵马使。怀谏幼弱，军政皆决于家僮蒋士则，数以爱憎移易诸将。诸将愤怒，咸曰：“兵马使吾帅也。”即诣其家迎之。弘正拒之，不可。）弘正籍其军之众，与六州之人，还之朝廷，悉除河北故事，比诸州，故得用为帅。已而复赠其父故沧州刺史兵部尚书，母夫人郑氏梁国太夫人，得立庙，祭三代：曾祖都水使者府君，祭初室；祖安东司马赠襄州刺史府君，祭二室；兵部府君，祭东室。其铭曰：   
　　唐继古帝，海外受制。（此据石本。外或作内。受或作臣。）狎于太宁，（狎或作洽。）燕盗以惊。群党相维，河北失平。号登元和，大圣载营。风挥日舒，咸顺指令。{で未}{で未}魏土，婴儿戏兵；（婴儿，谓怀谏。）吏戎愁毒，莫保腰颈。（或作领。）人曰田侯，其德可倚；叫噪奔趋，乘门请起。田侯摄事，奉我天明；（天或作王。《左传》：“范氏、中行氏反易天明。”注：“言不事君也。”又云：“二三子顺天明。”公语出此。）吏缚弓戈，考校度程；提疆籍户，（提或作堤。）来复邦经。帝钦良臣，曰维锡予；嗟我六州，始复故初；告庆于宗，以降命书。（于宗，或作宗庙。以降，或作降以。）旌节有韬，豹尾神旗；兜戟纛，（或作橐。蜀本作。石本同，但省人耳。今按：谓弓服。橐乃囊之无底者，非兵仗也。当从石本。）以长魏师。田侯稽首，臣愚不肖；迨兹有成，祖考之教。帝曰俞哉，维汝忠孝。予思乃父，追秩夏卿；媲德娠贤，梁国是荣。（媲，配也。言梁国配兵部之德。娠，孕也。《左氏》：“后缗方娠。”娠贤，谓生田弘正也。媲，匹诣切。娠，之刃切，又音身。）田侯作庙，相方视址；见于蓍龟，祖考咸喜。暨暨田侯，（暨暨，果毅也。《礼》：“戎容暨暨。”暨音忌。）两有文武；讫其外庸，可作承辅。（承或作丞。）咨汝田侯，勿亟勿迟；觐飨式时，尔祖尔思。（飨或作向。“尔祖尔思”，或作“祖考之思”，或作“尔祖之思”。）   　    　          　    　 
●卷二十七·碑志四 
【刘统军碑】 
　　（公尝志统军刘昌裔墓矣，今又铭其碑。此篇并从方所据石本为正。可疑者别见。诸本作“唐故右龙武统军刘公墓碑”。）   
　　唐故陈许军节度使，金紫光禄大夫、检校尚书左仆射，兼御史大夫、右龙武统军、彭城郡开国公，食邑二千户，赠潞州大都督，刘公讳昌裔，字光后，（许下或无军字。方从石本。）薨，既葬，（元和八年十一月，昌裔卒。九年九月，葬河南。）将反机于京，舍于墓次。（机或作柩，或作几，或作主。京下有师字。）故吏文武士门人，送客讫事，会哭将退，咸顾恋牵连，一口言曰：“自我公薨至葬，凡所以较德焯勤者，（焯。之药切，明也。一作悼，一作卓。）莫不粗完。隐卒崇终，有都督之诏。（昌裔卒，有诏赠潞州大都督。）日事时功，以著不可诬，（可下或有以字。）有太史之状、太常之状，（太常上或有有字。）有谥，（昌裔谥威公。）有诔，有幽堂之铭。又如即外碑刻文，以显诗之，其于传无已，岂不益可保？”于是相许诺，以告其孤纵。（昌裔四子，纵其长也。）纵哭，（或无哭字。）舍杖拜曰：“纵不敢违。”则相与刻铭。文曰：   
　　刘处彭城，本自楚元。（汉高帝季弟楚元王交之后。）阳曲之别，由公祖迁。（昌裔会祖承庆，为朔州刺史。祖巨敖，为太原晋阳令，乐其土俗，遂占籍为太原之阳曲，曰：“自我为此邑人，可也。何必彭城。”）公曾祖考，为朔州守。祖令太原，仍世北边。乐其高寒，弃楚不还。逮于公身，三世晋人。（赵德夫云：石本“三世”作“再世”。上文“祖令太原”，作“考令太原”。然其篇首既言“阳曲之别，由公祖迁”，则为晋人，非再世矣。碑当时所立，不应差其世次，莫可晓也。今按：刘《志》在后卷。所述世次尤详，与再世之云皆不合，亦石本不足信之一验也。）   
　　公生而异，魁颜钜鼻；幼如舒退，少长好事。西戎乘势，盗有河外；公虽家居，为国喑噫；（上于金切，下乌界切。）来告边帅，（或作师。）可破之计。杨琳为横，巴蜀靡；（考代宗大历三年，泸州刺史杨子琳反。昌裔说子琳事，《通鉴》亦可考。《新书》作杨惠琳，误矣。）公由游寄，单船谕招；（《尔雅》：“士特舟。”注：单船。）折其尾毒，（其尾毒，或作旗纛尾。）不得动摇。琳后来降，公不有功；终琳之已，还卧民里。（昌裔说边将不售，去入三蜀。杨琳之乱，蜀人苦之。昌裔单船往说琳。大历四年二月，琳遣使诣阙谢罪，以琳为峡州团练使，以昌裔为从事，从琳客死河朔间。）盖古有云，“人职其忧”；无事於职，而与国谋。   
　　德宗之始，为曲环起；奋笔为檄，强寇气死；（建中初，曲环为陇两军都知兵马使。其收濮州也，辟昌裔为判官。为环檄李纳，剀晓大义，环上其藁，德宗异之。）决败算成，效于屈指。环有许师，（贞元二年七月，环自陇行营节度拜陈许节度使，昌裔从府还。）公遂佐之；苏民轧敌，（轧或作战，或作朝。）多出公画。累拜郎中，进兼中丞；虽在陪贰，天子所凭。蔡卒幸丧，围我许郛；新师不牢，将逋。（，急走貌，又遽也。，曲羊切。，如羊切。）公为陈方，（或作力。）应变为械；与之上下，寇无所赖，（方云：或云“此当脱一句”，非也。今按：此篇文体整齐，无奇句为韵者，或说是也。不然，则衍“与之上下”一句，未知果孰是也。石本之不足信，此又显然。前亦屡辨之矣。）遂至遁败。（贞元十五年八月，环卒，淮西吴少诚遣兵掠临颍。陈州刺史上官说知陈许留后，遣大将王令忠将兵救之，皆为少诚所虏。丙午，以说为陈许节度使。少诚遂围许州，说欲弃城走。昌裔时为营田副使，止之曰：“城中兵足以办贼，但闭城勿战，贼气自衰，吾以全，制其敝，蔑不克矣。”昌裔募勇士千人，凿城出击，大破之，城由是全。）以功迁陈，实许之半。（许州围解，昌裔以功拜陈州刺史。）声驾元侯，以势自惮。（贞元十六年七月，少诚进击，蔡州行营招讨使韩全义败于氵殷水，与诸道兵皆走，保陈州求舍。昌裔登城谓曰：“天子命公讨蔡州，何为来陈？且贼不敢至我城下，君其舍外，无恐。”明日，从十余骑，持牛酒，抵全义营劳军。全义不自意，迎拜叹服。）复入居许，为军司马。（贞元十八年，以昌裔为陈许行军司马。）脱权下威，士心益归。卒嗣环职，（贞元十九年六月，说卒，以昌裔检校工部尚书，兼许州刺史，充陈许节度使。）弃恶从德。乃与蔡通，涂其榛棘。稚耋嬉遨，）连手歌讴；上无可怨，外无与仇。   
　　既长事官，峻之大夫；（峻，诸本作浚。今按：此一字亦可疑，未详其说。）其偿未塞，仆射以都。（封彭城郡公，再加检校尚书右仆射。偿或作赏。以或作已。今按：上句有未字，此当作已。然此集二字通用者亦多，姑从旧。）及癸巳岁，秋涌水出；流过其部，破民庐室。（元和八年五月，许州大水，坏庐舍，漂溺居人。六月，征昌裔还京师。）公即疏言，此皆臣愆；防断不补，渍民于泉。（渍或作偾。）臣耄且疾，宜即大罚。上曰甾害，（甾或作。今按：“甾害灭除”字，本秦刻。）大臣其来；允余之思，其可止哉？驿隶走呼，有中使来；公迎于驿，遂行不回。六月隆热，上下；（或作歆。，大赤也。字见《楚辞·大招》。。许极切。）公鞭公驱，去马以舆。公病日恶，不能造阙；仆卧在宅，（始宪宗恶昌裔自立，欲召之。宰相李吉甫曰：“陛下乘人愁苦，可召也。”六月，以东都留守韩皋代之，诏昌裔还京师。至长乐驿，知帝意，因请归私第，许之，称风眩。）闵有加锡。命为统军，龙武之右；兼官左相，百僚长首。（昌裔至，天子以为恭，即其家拜检校尚书左仆射，兼右龙武统军，知军事。）   
　　冬十一月，日将南至；公遂薨殂，年六十二。奏闻怛悼，俾官临吊；悲不听朝，赠督潞州。存殁之赉，于数为优。明年九月，东葬金谷。公往有命，匪后人卜。   
　　【衢州徐偃王庙碑】   
　　（徐偃王事，见《史记》、《后汉书》、《博物志》、《元和姓纂》。然《后汉书》云：“楚文王灭之。”《楚辞》亦云：“荆文寤而徐亡。”按：周穆王时，无楚文王。春秋时无徐偃王。辨见于《楚辞补注》中。石刻云：“朝议郎守尚书考功郎中知制诰昌黎韩愈撰，福州刺史元锡书，元和十年十二月九日立。”）   
　　徐与秦俱出柏翳，为嬴姓，（《史记·秦本纪》：大业之子曰大费，是为柏翳。舜赐姓嬴氏。柏翳二子：大廉之后为秦，若木之后为徐。是为俱出柏翳也。嬴。余轻切。）国于夏殷周世，咸有大功。（《秦本纪》又曰：大廉玄孙孟戏中衍，殷帝大戊以为御而妻之。自大戊以下，中衍之世，遂世有功，以佐殷国。故嬴姓多显，遂为诸侯。若木玄孙费昌，当夏桀之时，去夏归商，为殷御，以败桀于鸣条，是有大功也。殷或作商，今从石本。此篇内同，疑者别见。）秦处西偏，专用武胜；（中衍曾孙曰戎胥轩，轩生仲。生飞廉，廉生恶来，来生女防，防生旁皋，皋生大几，几生大骆，骆生非子。周孝王以为附庸，邑之于秦，是为处西偏也。）遭世衰，无明天子，遂虎吞诸国为雄；（国或作侯。）诸国既皆入秦为臣属，秦无所取利，上下相贼害，卒偾其国，而沉其宗。（偾，犹亡也。《尔雅》云：“偾，僵也。”《庄子》：“一偾一起。”沉其宗，谓灭其族。偾，方运切，又甫运切。）徐处得地中，文德为治，（文，或作又。今以上文秦“用武胜”者推之，此宜作文。）及偃王诞当国，益除去刑争末事，凡所以君国子民待四方，一出于仁义。当此之时，周天子穆王无道，意不在天下，（穆王名满，《左传》昭十二年云：“穆王欲肆其心，周行天下，将皆必有车辙马迹焉。”）好道士说，得八龙，骑之西游，（《列子》曰：“周穆王驾八骏之乘，西征昆仑。八骏：骅骝、绿耳、赤冀、白羲、渠黄、俞轮、盗骊、山子。”）同王母宴于瑶池之上，歌讴忘归。（《穆天子传》云：穆王见西王母，觞于瑶池之上。母为天子谣曰：“白云在天，山陵自出。道理悠远，山川间之。将子无死，尚能一来。”天子答曰：“予归东土，和理诸夏。万民均平，吾顾见汝。比及三年，将复而野。”石本无宴字。今按：无宴字不成文，以它本补。）四方诸侯之争辩者，无所质正，咸宾祭于徐，（祭。方从杭作寮，云：“今庙中有传刻，庆历中石本亦作寮。”今按：“宾寮”无理明甚，况庆历石本，非当时物，尤不足据。而《左传》有“宾祭”字，当从诸本作“祭”为是。）贽玉帛死生之物于徐之庭者，三十六国；得朱弓赤矢之瑞。（《博物志》云：偃王欲舟行上国，乃通沟陈蔡之间，得朱弓赤矢，以为得天瑞，遂因名为弓，自称偃王。江淮诸侯服从者三十六国。朱弓，一作象犀。）穆王闻之恐，遂称受命，命造父御，（造父，穆王御，飞廉玄孙也。造，七到切，父音甫。）长驱而归，（《史记·秦本纪》：造父以善御幸于周穆王，得骥温骊骅骝绿耳之驷，西巡狩，乐而忘归。徐偃王作乱，造父为穆王御，长驱归周救乱。）与楚连谋伐徐。（以《史记·世系表》考之，穆王所与连谋伐徐者，殆楚熊胜也。）徐不忍斗其民，北走彭城武原山下，百姓随而从之，万有余家。偃王死，民号其山为徐山，凿石为室，以祠偃王。偃王虽走死失国，（失下或有其字。）民戴其嗣为君如初。驹王、（《礼记》曰：邾娄考公之丧，徐君使容居来吊含，曰：先君驹王西讨。驹王，徐之先也。）章禹，（《左氏》昭三十二年，吴灭徐，徐子章禹断其发以奔楚。章禹，宗十一世孙。）祖孙相望；自秦至今，（秦或作奉。）名公巨人，继迹史书。（史或作文。）徐氏十望，其九皆本于偃王；而秦后迄兹无闻家。天于柏翳之绪，非偏有厚薄，施仁与暴之报，自然异也。   
　　衢州故会稽太未也。（太末，春秋时姑蔑也，至汉改焉。唐号曰龙丘。《越绝书》：“姑末，今太末。”《后汉》：“吴有龙丘苌者，隐居太末。”太音闼。）民多姓徐氏，支县龙丘有偃王遗庙，或曰：偃王之逃战，不之彭城，之越城之隅；弃玉几研于会稽之水。（《选》：“绿苔{髟沙}乎研上。”《南越志》：“生研石上。”注：研与砚同。）或曰：徐子章禹，既执于吴，徐之公族子弟，散之徐扬二州间。（公或作宗。）即其居立先王庙云：   
　　开元初，徐姓二人，（徐坚字元固，徐峤字巨山。）相属为刺史，帅其部之同姓，改作庙屋，载事于碑。后九十年，当元和九年，而徐氏放复为刺史。放，字达夫；前碑所谓今户部侍郎，其大父也。春行视农，至于龙丘，有事于庙，思惟本原，曰：“故制粗朴下窄，（粗，仓胡切，或作桷。）不足以揭虔妥灵。（揭音羯，又丘杰切。）而又梁桷赤白，多剥不治，（《选》：“期不也多。”多，坏落也。多，池耳切，又徒可切。）图像之威，&lt;黑&gt;昧就灭。（&lt;黑&gt;音饩，《玉篇》云：深黑也。）藩拔级夷，庭木秃。（或作缺。今按：缺正字，俗体，然唐人多用之，姑从其旧。）祈日慢，祥庆弗下；（日，方云：洪以石本定作由。今按：由义未详，姑从诸本作日。）州之群支，（群支或作支郡，或作群吏。皆非是。）不获荫庥。余惟遗绍，而尸其上，不即不图，以有资聚，罚其可辞！”乃命因故为新，众工齐事，惟月若日，工告讫功，大祠于庙，宗卿咸序应。（卿或作御。）是岁，州无怪风剧雨，民不夭厉，谷果完实，民皆曰：“耿耿祉哉，（耿耿祉哉，或作祉哉祉哉。方从阁本无祉字，而不言石本之有无。又云：耿当读从炯，今从诸本。）其不可诬！”乃相与请辞京师，归而之于石，辞曰：   
　　秦杰以颠，徐由逊绵。（逊或作邈。）秦鬼久饥，徐有庙存。婉婉偃王，（婉音苑。）惟道之耽。以国易仁，为笑于顽。自初擅命，其实几姓。历短詈长，（詈或作言。）有不偿亡。课其利害，孰与王当。（与，方从洪氏石本作尝，今从诸本。）姑蔑之墟，太末之里。（今衢州有姑蔑城，《左传》哀公十三年：越伐吴，王孙弥庸自泓上观之，见姑蔑之旗，曰：“吾父之旗也。”杜预注：“姑蔑，越地。”）谁思王恩，立庙以祀。王之闻孙，世世多有。唯临兹邦，庙上实守。坚峤之后，达夫廓之。王殁万年，如始时。王孙多孝，世奉王庙。达夫之来，先慎诏教。尽惠庙民，不主于神。维是达夫，知孝之元。太末之里，姑蔑之城。庙事时修，仁孝振声。宜宠其人，以及后生。嗟嗟维王，虽古谁亢。（古或作死，亢协韵，若郎切。）王死于仁，彼以暴丧。（暴，方作常，而不言石本。今从诸本。）文追作诔，刻示茫茫。（示或作石，方云：“石本如此，而不敢从。”今亦不敢从也。）   
　　【袁氏先庙碑】   
　　（袁滋履历，并详《本传》，《碑》特其概耳。《唐书新传》，以滋为袁范之后，则又误矣。）   
　　袁公滋既成庙，明岁二月，自荆南以节朝京师，（岁或作年，方云：“考之史，袁滋以元和十一年朝京师。”或作旌。）留六日，得壬子春分，率宗亲子属，用少牢于三室。既事退，言曰：“呜呼传哉！维世传德，袭训集余，乃今有济。今祭既不荐金石音声，使工歌诗载烈象容，其奚以饬稚昧于长久？唯敬系羊豕幸有石。（即所谓丽牲之碑，《祭义》云：“祭之日，君牵牲入庙门，丽于碑。”丽，系也。）如具著先人名迹，（著或作者。）因为诗系之语下，于义其可。虽然，余不敢，必属笃古，而达于词者。”遂以命愈，愈谢非其人，不获命；则谨条袁氏本所以出，与其世系里居；起周历汉魏晋拓拔魏周隋，入国家以来，（或作已来。拓音托。拔，蒲拨切。注见廿卷《集贤院校理墓志铭》。）高曾祖考，所以劬躬焘后，委祉于公；公之所以逢将承应者。有概有详，而缀以诗。   
　　其语曰：周树舜后陈，（语或作诗。树或作封。后下或有为字。）陈公子有为大夫食国之地袁乡者，其子孙世守不失，因自别为袁氏。春秋世，陈常压于楚，与中国相加尤疏，袁氏犹班班见，可谱。（或作“可见于谱”。）常居阳夏，（陈阳夏，汉世淮阳国，《前汉》“发兵拒之阳夏”。注：今亳州。夏音贾。）阳夏至晋属陈郡，（或无郡字。）故号陈郡袁氏。博士固，（辕固。）申儒遏黄，（汉儒辕固，齐人。窦太后好老子书，召问固，固曰：“此家人言耳。”太后怒曰：“安得司空城旦书乎？”辕固以治《诗》，孝景时，为博士，与黄生争论景帝前；黄生曰：“汤武非受命，乃弑！”固曰：“不然，夫桀纣虐乱，天下之心，皆归汤武，汤武不得已而立，非受命为何？”）唱业于前。至司徒安，怀德于身，（袁安，后汉时仕终司徒。）袁氏遂大显，连世有人；终汉连魏晋，（终或作纷，非是。）分仕南北。始居华阴，为拓拔魏鸿胪；鸿胪讳恭，生周梁州刺史新县孝侯讳颖。（新下或有安字。颖或作频。）孝侯生隋左卫大将军讳温，去官居华阴，武德九年，以大耋薨，始葬华州。（耋或作耄。）左卫生南州刺史讳士政。南州生当阳令讳伦，于公为曾祖。当阳生朝散大夫石州司马讳知玄；司马生赠工部尚书咸宁令讳晔，是为皇考。袁氏旧族，而当阳以通经为儒，位止县令；石州用《春秋》持身治事，为州司马以终；咸宁备学，而贯以一，文武随用，谋行功从，出入有立，不爵于朝。比三世，宜达而窒，归成后人，数当于公。公惟曾大父、大父、皇考比三世，存不大夫食，（或无再出大父字，有公字，大父或作大夫。比或作妣，皆非是。）殁祭在子孙。唯将相能致备物，世祢远，礼则益不及；在慎德行业治，图功载名，以待上可。无细大，无敢不敬畏；无早夜，无敢不思。成于家，进于外，以立于朝。自侍御史历工部员外郎、祠部郎中、谏议大夫、尚书右丞、华州刺史、（贞元十六年二月，自尚书右丞出刺华州。）金吾大将军，（贞元二十一年三月，召拜。）由卑而钜，莫不官称；遂为宰相，以赞辨章；（便章也，《史记》：“便章百姓。”即平章耳。）仍持节将蜀、滑、襄、荆：（永贞元年十月，以滋为西川节度使；元和元年十月，徙义成军节度。八年正月，自户部尚书出为山南东道节度。九年九月，徙荆南节度。蜀谓西川，滑谓义成，襄谓山南东道，荆谓荆南。）略苞河山，秩登禄富，以有庙祀，具如其志。又垂显刻，（或作烈。）以教无忘，可谓大孝。诗曰：（诗下或有文字。）   
　　袁自陈分，初尚蹇连。（或作连连。）越秦造汉，博士发论。司徒任德，忍不锢人。（忍一作思。汉明帝时，安为河南尹，未尝以赃罪鞫人。尝曰：“凡学仕者，高则望宰相，下则希牧守，锢人于圣世，所不忍为。”方云：“博士辕固，司徒袁安也。按《左传》陈有辕涛涂，又有袁侨，汉有辕固、辕丰，又有袁安，盖两姓也。杜预谓：袁侨，涛涂四世孙。不知何以至汉，复出两姓。”今按：欧公《集古录》、《汉三老袁良碑》亦云：涛涂立姓为袁，盖辕、袁古字通用，袁盎又通作爰，亦非别为一姓也。）收功阙后，五公重尊。（安，章帝时为司徒，二子京、敞。京子汤，字仲河，桓帝时太尉。汤子逢，字周阳，灵帝时司空。逢弟隗，字次阳，献帝时太傅。京弟敞，字叔平，安帝时司空。凡四世五公焉。）晋氏于南，来处华下。鸿胪孝侯，用适操舍。南州勤治，取最不懈。当阳耽经，唯义之畏。石州烈烈，学专《春秋》。懿哉咸宁，不名一休；趋难避成，与时泛浮。是生孝子，天子之宰；出把将符，群州承楷。（把或作祀，或作持。群或作郡。）数以立庙，（数或作教。说见《乌氏庙碑》。）禄以备器；由曾及考，同堂异置；柏版松楹，其筵肆肆。（筵或作业。）维袁之庙，孝孙之为；顺势即宜，以诹以龟；以平其，屋墙持持。孝孙来享，来拜庙庭；陟堂进室，亲登笾。（或作钅开。）肩白骼，（，臂节也。《礼记》：“其礼太牢，则以牛左肩臂折九个。”《仪礼》：“臂肫骼白胁也。”《仪礼》：“两白脊肺，设扃骼。禽兽骨也。”四者皆所荐之羞。，奴报切，又女朱切。白音粕。骼音格。）其樽玄清；降登受胙，于庆尔成。（尔或作示，非是。）维曾维祖，维考之施；于汝孝嗣，以报以祗。凡我有今，非本曷思；刻诗牲系，（或作系牲。）维以告之。   
　　【清河郡公房公墓碣铭】   
　　（房启之死及葬，志皆不载年月日。启以贞元末为容管帅，在容九年，迁桂管，坐中使事，贬虔州死，元和十年也。）   
　　公讳启，字某，河南人。其大王父融，王父，仍父子为宰相；融相天后，事远不大传；相玄宗、肃宗，处艰难中，与道进退，薨赠太尉，流声于兹。父乘，（三子：宗偃，御史中丞；次乘；幼孺复，容州刺史。）仕至秘书少监，赠太子詹事。   
　　公胚胎前光，生长食息，不离典训之内，目扌需目染，（扌需或作濡，或作揣。方云：扌需，亦染也。今按：扌需，而遇切，字见《仪礼》，然作濡亦通。）不学以能。始为凤翔府参军，尚少，人吏迎观望见，咸曰：“真房太尉家子孙也。”不敢弄以事。（或无观字。）转同州澄城丞，益自饰理，同官惮伏。（理或作治。）卫晏使岭南黜陟，（建中元年二月，遣黜陟使洪经纶、柳冕、卫晏等一十人，分行天下，晏使岭南。）求佐得公，擢摘良奸，南土大喜，还进昭应主簿。（进或作迁。）裴胄领湖南，表公为佐。（贞元三年闰五月，以国子司业裴胄为湖南观察使，胄字胤叔，河东闻喜人。）拜监察御史，部无遗事。胄迁江西，又以节镇江陵，公一随迁佐胄，（又或作胄，非是。佐胄或作为佐。）累功进至刑部员外郎，赐五品服，副胄使事，为上介。上闻其名，征拜虞部员外，在十籍，迁万年令，果辨忄敫绝。（辨或作办。忄敫音激，疾也。）   
　　贞元末，王叔文用事，材公之为，举以为容州经略使，（贞元二十一年五月，以启为容州刺史，兼御史中丞、容管经略使。）拜御史中丞，服佩视三品，管有岭外十三州之地。（州下或无之字。容管所隶：容、辨、白、牢、钦、岩、禺、汤、、古等州。）林蛮洞蜒，（当作，南方夷也。蜒音诞。）守条死要，（伊消切，约誓也。）不相渔劫，税节赋时，公私有余。削衣贬食，不立资遗，以班亲旧朋友为义。（朋或作为，非是。）在容九年，迁岭桂州。（元和八年四月，以启为桂管观察使。）封清河郡公，食邑三千户。   
　　中人使授命书，应待失礼，客主违言，征贰太仆。（启除桂州，州邸赂吏部主者，私得官告，飞驿以授启。既而宪宗自遣中使持诏赐启，启畏使者邀重赂，即曰：“先五日已得诏。”使者绐请视，因持之归以闻。七月，贬启太仆少卿。）未至，贬虔州长史，而坐使者。（启自陈献使者南口十五，帝怒，杀中使。启未至京师，贬虔州长史。始诏五管福建黔中道，不得以口馈遗，罢腊口等使。九月丙午，中官季建章坐受启赂，杖一百，处死。癸未，贬启虔州长史。启先赂建章口十五人，既怨其发官告事，乃具上言，帝既杀建章，并黜启。）以疾卒官，年五十九，其子越，能辑父事无失，谨谨致孝。既葬，碣墓请铭，铭曰：   
　　房氏二相，厥家以闻；条叶被泽，况公其孙。公初为吏，亦以门庇；佐使于南，（谓佐卫晏。）乃始已致。既办万年，命屏容服；功绪卓殊，氓獠循业。（獠，张绞切。）维不顺随，（不顺中使。）失署亡资；非公之怨，铭以著之。（非公或作非君。）   
　　【唐故银青光禄大夫检校左散骑常侍兼右金吾卫大将军赠工部尚书太原郡公神道碑文】（或无“尚书”以上二十八字。）   
　　公讳用，字师柔，太原人，庄宪皇太后之弟，（顺宗后弟。）今天子之舅，（宪宗舅。）太师之子，太尉之孙，司徒之曾孙。（王用父曰子颜，生顺宗后，后生宪宗，宪宗元和元年赠太师。用祖曰难得，元和元年赠太尉。用曾祖曰思敬，元和元年赠司徒。）元和元年，上朝太后南宫，大褒外氏，自外高王父而下，至外王父，咸册登公师，事载之史。（高王上或有祖字。）皇太后昆弟，唯公一人，（子颜二子：重荣官至王傅，次即用也。）于是特拜银青光禄大夫、太子少詹事。（特或作时。）未三月，因迁大詹事，赐勋上柱国，爵封郡公，国于太原，益掌厩苑之事。   
　　公起外戚子弟，秩卑年少，岁余超居上班，官尊职大，朝夕两宫；而能敬让以敏，持以礼法；不挟不矜，宾接士大夫，高下中度；（士下或无大字。）兴官耆事，滋久愈谨。（兴或作与。耆或作嗜。方云：耆音指，致也。《诗》：“耆定尔功。”《国语》：“嗜其服肱，以从司马。”今按：耆，或疑即嗜字，更详之。）由是朝廷推贤，所处号治，转少府监，太子宾客，别职仍初。（仍或作如。初，方从馆、杭本作。今按：仍即如也。字无理明甚，可以见阁、杭本之谬矣。）迁左散骑常侍，兼右金吾大将军，皆以选进，不专为恩。（专下或有于字。）   
　　十一年秋，将以八月葬庄宪太后。（元和十一年三月，太后崩；八月葬丰陵。）前一月壬甲，以疾告薨，春秋四十有七。上罢朝二日，为位以哭，赠工部尚书。十一月壬申，葬于万年县落女原。（落女或作乐安。）夫人河南胡氏，号太原郡夫人。有子六人，女子一人。葬得日，公之市婿京兆尹李，（或作修，考《旧史》当作。）谓太子右庶子韩愈曰：“子以文常铭贤公卿，（常或作章。）今不可以辞。”应曰：诺。而为铭曰：   
　　有乔氏国，实出炎轩。（按《史记》：轩辕黄帝娶西陵之女，曰螺祖，为黄帝正妃，生二子：曰元嚣，曰昌意。元嚣生乔极。《晋语》云：少典娶于有乔氏，生黄帝、炎帝。有乔，古之诸侯也。乔音乔，又音矫。）蜀涂莘挚，（《史记》：黄帝之子昌意，娶蜀山氏之女，生高阳，有圣德，立为帝，是为颛帝。禹者，皇帝之玄孙，颛帝之孙也，娶涂山氏之女，生启。《书》曰：娶于涂山。季历娶太任，盖挚国任氏之中女。《诗》曰：挚仲氏任。子昌立，是为西伯。西伯曰文王，娶莘国之长女。曰太姒，《诗》曰：“命此文王，于周于京，缵女维莘。”《列女传》：“汤妃有莘氏之女，生仲任外丙。”又云：“太任，文王之母，挚仲氏之中女，王季娶以为妃。”挚音至，莘一作华，非是。）正妃之门；孰丰其川，不羡其源。王氏周胄，（王氏，周灵王太子晋之后。）官封继继；（上继字，或作相，非是。）实生圣女，以母唐帝。公惟后季，天子吾甥；（吾或作其，非是。）卑躬慎德，不与宠横。方年未老，后哀犹新；如何不惠，而殒其身。刻文兹石，久载攸存。（攸，方作犹。今按：文理当作攸。又上句已有“犹新”字，不应重出也。   　    　          　    　 
●卷二十八·碑志五 
【曹成王碑】 
　　（《曹成王碑》造语，法子云也。退之性不喜书，然尝云：“凡为文词，宜略识字。”如此碑中用剜、鞣、钅发、掀、撇、掇、、此等字是也。）   
　　王姓李氏，讳皋，字子兰，谥曰成。其先王明，以太宗子国曹，绝复封，传五王，至成王。（永隆元年十月，明从与太子贤通谋，降封零陵王，徙黔州，都督谢逼杀之。二子：俊，嗣王，南州别驾；杰为黎国公。垂拱四年，并遇害。神龙初，以杰子胤为嗣曹王，胤叔备自南州还，诏停胤封，而封备。备卒，开元十二年，复封胤。胤卒，子戢嗣，位左卫率府中郎将。子皋嗣，是为成王。）成王嗣封在玄宗世，盖于时年十七八。绍爵三年，而河南北兵作，天下震扰，王奉母太妃逃祸民伍，得间走蜀从天子。（或无得字，或无蜀从二字。）天子念之，自都水使者拜左领军卫将军，（卫下或有大字。）转贰国子、秘书。（自都水监使者三迁至秘书少监。）   
　　王生十年，而失先王，（开元二十一年，父戢卒。）哭泣哀悲，吊客不忍闻。丧除，痛刮磨豪习，（痛下或有自字。）委己于学。稍长，重知人情，急世之要，耻一不通。侍太妃从天子于蜀，既孝既忠；持官持身，内外斩斩。（持身或作将身，斩斩或作渐渐，非是。）由是朝廷滋欲试之于民。上元元年，除温州长史，行刺史事。江东新刳于兵，（谓为兵所刳割也。刳，空胡切。）郡旱肌，民交走，死无吊。（交或作皆，今按：唐人语多用交字。如《陆宣公奏议》云：“交骇物听”，“交下不存者”之类，意犹曰：“即今”云尔。）王及州，不解衣，下令掊锁扩门，（掊音剖。扩，苦莫切；扩，一作横。）悉弃仓食与民，活数十万人。（活下或有者字，或无十字。）奏报，升秩少府。（或无报字。府下或有监字。时大饥，有官粟数十万斗，皋欲行赈救，掾吏叩头，乞候上旨，皋曰：“人日不再食，且死，安暇禀命？若我一身活数千人命，利莫大焉。”于是开仓尽散之。以擅贷之罪，飞章自劾。天子嘉之，答以优诏，就加少府监。）与平袁贼，（宝应元年八月，台州人袁晁反，诏河南道副元帅李光弼讨之。四月，晁平。与，及也。《易·系辞》：“其孰能与于此。”与音预。）仍徙秘书，兼州别驾，部告无事。（兼，方作处，云：考《旧传》合。今按：成王本以温州长史行刺史事，今两奏功，而得处州别驾，又不行州事，则于地望事权，皆为左降矣。以事理推之，不应如此。疑方本误，而诸本作兼者为是。盖以旧官仍兼本州别驾以宠之尔。下文又云：“部告无事”，则谓温州前此旱饥，而今始无事也。又云：“迁真于衡”，则是自行刺史事，而为真刺史也。其间不应复有处州一节明矣。《旧史》亦承集误，不足为据。）   
　　迁真于衡，（真或作镇。）法成令修，治出张施，（或作弛。）声生势长。（上声。）观察使噎冒不能出气，（时辛京杲为湖南观察使。噎，乌结切。冒音墨、冒、寐三音。）诬以过犯，御史助之，（助或作劾。）贬潮州刺史。杨炎起道州，相德宗，迁王于衡，（或无于字。大历十二年四月，贬吏部侍郎杨炎为道州司马。十四年五月，德宗即位。八月，召炎为相。炎迁皋于衡。）以直前谩。（或无前字。）王之遭诬在理，念太妃老，将惊而戚，（理或作治。）出则囚服就辩，入则拥笏垂鱼，坦坦施施。（《诗》：“丘中有麻，将其来施。”施，注：舒行也。）即贬于潮，以迁入贺，及是然后跪谢告实。初，观察使虐，使将国良往戍界，（方云：阁、杭、蜀本察使下有残字，而无国字。将国良，王国良也。马大年所得柴氏善本，无残字，良下有往字。以虐字属下句，云：“良不愿往，而辛强使之也。”然按《旧史》云：“前使贪残。”《新史》亦云：“前帅贪虐，国良以富获谴。”则马说为非是。国良只称良，犹南霁云只称云，李光颜只称颜也。下文亦可并考。今按：文势，则马说为是。虐使亦古语，《新史》所载，疑亦以碑语料其如此耳。今从马说。但国良初见，当全书二名，其后乃可单出，如霁云、光颜，亦先全书，后乃单出也。）良以武冈叛，戍众万人。（戍或作成。）敛兵荆黔洪桂伐之。二年，尤张，于是以王帅湖南，（建中元年四月，以皋为湖南观察使。）将五万士，以讨良为事。王至，则屏兵投良以书，中其忌讳。良羞畏乞降，狐鼠进退。（羞或作为。狐，史作首。鼠，或作疑。）王即假为使者，从一骑踔五百里，（踔，敕教切。）抵良壁，鞭其门大呼：“我曹王，来受良降，良今安在？”良不得已，错愕迎拜，（愕或作迕。方云：《集韵》：“愕，逆各切，相遇惊也。”或作遄，隶作&lt;辶Ф&gt;。《后汉·寒朗传》：“二人错愕不能对。”《新旧史》亦谓“愕眙不敢动”。则此用愕字为正。）尽降其军。太妃薨，王弃部随丧之河南葬，及荆，被诏责还。（责或作遣。）会梁崇义反，王遂不敢辞，以还。（建中二年，皋丁母艰，奉丧至江陵。二月，山南东道节度使梁崇义反，乃授皋起复左卫大将军，复还湖南。）升秩散骑常侍。（或无常侍字。）   
　　明年，李希烈反，（或无李下四字。）迁御史大夫，授节帅江西，以讨希烈。（建中三年十月，淮宁军节度使李希烈反，以皋为江西观察使，兼御史大夫。）命至，王出止外舍，禁无以家事关我。裒兵大选江州，群能著职。（江，方作洪，州或作南，方云：考《新旧史》皆作洪。今按：洪州，即江西帅治所，若只大选洪州，乃是未曾出门一步，无足书者。选兵江州，盖为北向进讨之势，故其下文，遂攻蕲州，道里亦便。史承集误不足据，当从诸本，作江为是。不然，则以州为南，犹胜作洪州也。著，直略切。）王亲教之抟力、勾卒、嬴越之法。（抟，《新书》作团，方作抟。嬴或作羸。方云：樊泽之马大年皆曰作羸，非是。嬴，谓泰也；越，谓勾践伐吴之兵法也。今按：抟，徒官切，团也。《楚辞》云：“圜果抟兮。”古字通用，而《新书》从今字也。然《秦纪》、《越语》、《世家》，皆无“抟力勾卒”之文，不知诸家之说何所据。唯苏氏《古史》见之，则恐或是反用此碑语也。抟或疑是&lt;立&gt;字，亦未有据。但抟力无理，其误无疑耳。或：疑杜牧之有“以力抟力”之语，然杜后出，韩公不当用其语也。今参考《姚令威集》注云：《商子·农战篇》：“凡治国者，患民之散，不可抟也，是以圣人作一以抟之。”又曰：“抟民力以待外事，然后患可以去，而王可致。”则抟力知其为秦法也。《左传》哀公十七年：“越子伐吴，吴子御之笠泽，夹水而阵，越子为左右勾卒。”杜预注云：“勾卒，钩伍相著，别为左右屯。”则勾卒知其越法也。）曹诛五畀。（五或作伍，畀或作卑。方云：曹、五字，见马融《广成颂》“曹伍相保”是也。马大年云：“曹诛五畀，败则诛及其曹，有获则分畀其伍。”樊泽之云：“畀，凡数音。如字，贱也；音脾，偿也；音俾，使也；音婢，形下大也；音班，水名。或云音舁，然《集韵》所无。”《新书》：“皋自将五百人，教以秦兵团力法，联其赏罚，弛张如一。”即约此碑语而为文也。）舰步二万人。（舰，御敌（船）。《释名》：“上下重板曰舰，”音槛。）以与贼&lt;辶Ф&gt;。（吾故切，遇也。义见二十二卷《祭张员外文》。）嘬锋蔡山，踣之，（嘬，谓一举尽脔。《礼记》：“无嘬炙。”踣，僵也。时希烈兵栅广济之蔡山，不可攻。皋声言西取蕲州，引舟师沂流而上。贼闻以羸师保栅，悉军行江北，与皋直，西去蔡山，三百余里。皋遣步士悉登舟，顺流而攻蔡山，拔之。嘬，楚快切。踣，蒲墨切。）剜蕲之黄梅，（皋既拔蔡山，间一日，贼救至，遂大败，乃取蕲州。降将李良又攻黄梅，杀贼将韩霜露。黄梅，蕲州县名。剜，乌丸切。）大鞣长平；（鞣，《说文》云“软也”。长平，地名。鞣，如又切，一音柔。）钅发广济，（《说文》：钅发，两刃木柄，可以刈草。广济，蕲州县名。钅发，普活切。）掀蕲春，（掀，举也。蕲春，亦蕲州县名。掀音轩。）撇蕲水，（撇，击也。《选》：“撇波而济水。”蕲水，亦蕲州县名。撇，普灭切，或误作扌敞。）掇黄冈，（黄冈，县名，属黄州。）汉阳，（《广韵》：“，箸也，针箭具。”汉阳，县名，属沔州。，古业切，又音夹。）行此氵义川，（此，蹋也。《庄子》：“此黄泉而登大皇。”氵义川，县名，属沔州，今汉阳地。氵义水岐流也。此，音紫。氵义，侧驾切。氵义川，一作汶水，非是。）还，大膊蕲水界中；（或无中字。《左》成二年：“杀而膊诸城上。”注：膊，磔也，音博，又音粕。）披安三县，拔其州，斩伪刺史；（拔或作诛，或作株。马本作诔，《左传》云：“又披其邑。”安三县，安州三县也。其州，安州也。兴元元年七月，皋遣伊慎、王愕，将兵围安州，州城阻，水为固，攻之累不下。希烈遣甥刘戒虚以步骑八千援之，皋命李伯潜分师迎击于应山，俘之，遂下安州，斩其刺史王嘉祥。）标光之北山。（光州有光山县，无北山，恐误。标，匹遥切。）&lt;舌沓&gt;随光化，（&lt;舌沓&gt;，大食也，《说文》云：“ヱ也。”随、光化，二县名，并属隋州。&lt;舌沓&gt;，他合切。）扌告其州，（扌告或作牿。《广成颂》：“散毛族，牿羽群。”李贤曰：“扌告，古酷切，字从手，即古搅字。”）十抽一推，（《后山谈丛》云：“唐令：民二十成丁，以下为推。”宋次道云：推，稚也，避高宗讳而阙耳。吕缙叔云：推者，椎也，独髻为椎。盖传写误耳。唐人初不讳嫌名也，陈以吕说为是。按：《史记》、《汉书》、《陆贾传》有结字，注读为椎髻，故《唐令》以椎为未冠之称。此云十抽一推者，十椎而取其一以为兵。即杜诗所谓无丁而选中男者也。然《唐志》但云十六为中，而无椎字，《会要》亦然，未详其说。）救兵州东北属乡，还开军受降。（属或作厉。今按：厉乡，当属亳州，去安州尚远，当作属。）大小之战，三十有二，取五州十九县。（五州，谓蕲黄安沔隋也。《旧史》云：“凡下州四，县十七。”按《地理志》：蕲四县，安六县，黄三县，隋四县，凡十七县。《传》止书其取蕲安黄隋，故云四州十七县。公又书沔州汉阳、氵义川二县，故云五州十九县。县下一有之字。）民老幼妇女不惊，市买不变；（民下或有之字。）田之果谷，下无一迹。加银青光禄大夫、工部尚书，改户部，再换节临荆及襄，（贞元元年四月，以皋为荆南节度使；三年闰五月，以皋为襄州刺史、山南东道节度使。）真食三百。王之在兵，天子西巡于梁，（兴元元年二月，车驾幸梁州。）希烈北取汴郑，（建中四年十二月，希烈陷汴州。）东略宋围陈，西取汝，薄东都。（薄或作亳，非是。）王坐南方北向，落其角，距贼死咋，不能入寸尺，亡将卒十万，尽输其南州。（亡或作士，非是。咋，仄革切，声大也。）   
　　王始政于温，终政于襄，恒平物估，贱敛贵出，民用有经，一吏轨民，使令家听户视，奸宄无所宿。（一吏，方从杭蜀本作吏一，云：一当如“壹民而得威”之壹。“吏一轨民”，用吉日辰良体也。使令，疑衍一字。宿上或无所字。非是。今按：方说，一字是也，但因沈存中说“吉日辰良”一句，遂更不问是非，每有讹舛，悉以迁就。如此以一吏为吏一，则无理之尤耳。宄或作冗。）府中不闻急步疾呼，治民用兵，各有条次，世传为法。任马彝、将慎、将锷、将潜，偕尽其力能。（任至潜九字，或作“任马彝伊慎王锷将”。方云：“潜，李伯潜也，时马彝掌幕府，故不言将。”今从之。“偕尽其力能”，一作“偕能尽其功。”偕上或有王字。其力，方作力其，非是。今按：能字，合在尽字上。）薨，赠右仆射。（贞元八年三月卒，赠右仆射。）元和初，以子道古在朝，更赠太子太师。   
　　道古进士，司门郎。（贞元五年，道古登第。宪宗即位，以道古为司门员外郎。进士上或有中字，下或有第迁字。）刺利、随、唐、睦，征为少宗正，兼御史中丞，以节督黔中。（元和八年十月，自宗正卿除御史中丞，充黔中观察使。）朝京师，改命观察鄂、岳、蕲、沔、安、黄。（元和十一年，道古自黔中朝京师，以为六州都团练观察使。）提其师以伐蔡，且行，泣曰：“先王讨蔡，实取沔、蕲、安、黄，寄惠未亡。（寄或作其。）今余亦受命有事于蔡，（受或作授。）而四州适在吾封，（州或作邑，四州谓沔蕲安黄。）庶其有集。先王薨于今二十五年，吾昆弟在，（皋三子：象古、复古、道古。）而墓碑不刻无文，其实有待，子无用辞！”乃序而诗之。（诗或作请。或无之字。皆非是。）辞曰：
  </div>
  <div class="pagination">
   <a href="韩愈集_page20.html">
    上一页
   </a>
   <span>
    ...
   </span>
   <a href="韩愈集_page16.html">
    16
   </a>
   <a href="韩愈集_page17.html">
    17
   </a>
   <a href="韩愈集_page18.html">
    18
   </a>
   <a href="韩愈集_page19.html">
    19
   </a>
   <a href="韩愈集_page20.html">
    20
   </a>
   <span class="current-page">
    21
   </span>
   <a href="韩愈集_page22.html">
    22
   </a>
   <a href="韩愈集_page23.html">
    23
   </a>
   <a href="韩愈集_page24.html">
    24
   </a>
   <a href="韩愈集_page25.html">
    25
   </a>
   <a href="韩愈集_page26.html">
    26
   </a>
   <span>
    ...
   </span>
   <a href="韩愈集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
