<!DOCTYPE html>
<html>
<head>
    <meta charset="UTF-8">
    <title>海忠介公全集 - 第 7 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海忠介公全集 - 第 7 页/共 20 页</h1>
    <div class="content">
　　瑞误蒙　主知滥叨重任才不建明不及有之然心力则竭尽矣百所经营自谓期月后可见成就未见其不可行亦未见其不得行也纷纷口舌何自而来哉何自而来哉覩思时事平生用世百念灰矣老母今年八十有一闻子风波日有忧恐不能贻亲之安贻亲以危可以为人子哉欲具苦悰讷不及尽惟公细加体察少假赞襄使得脱蓰而行惟罪惟休无不可也公之赐也心迹具见揭中兹不赘生当今日非特二宜去五不可留而已虽百恳而　皇上百不见允焉情不可止也万惟明公怜焉瑞幸

　　○再启阁部高中玄诸公

　　区区竭尽心力正欲为江南立千百年基业酬　上恩报佑巳也纷纷口舌何自而起且如散兵一节比岂小事瑞亦日夕拳拳私访公问科本先后事绝无影响可怪可怪此事从古有之不平之恨一笑而散矣但生百疾举发是实不能再当官事林下何曾见一人日夕念之家乡万里老母年八十一能将之而去又能将之而来耶是以一向不敢言疾今则万万不得已矣恳之　君父惟明公少加赞成人情世态天下事亦止是如此而巳矣能有成乎母子天性熙熙山林舍此不为而日与群小较量是非万求一济何益何益生去意已决惟公成就本内别有余说诸事垂成中止不得其平而言非悻悻见颜面也惟公勿以为讶不宣

　　○复严飬斋阁老

　　长者赐不敢辞勉拜领矣使回特此附谢生二次请休南归指日过此则万里而通问请益俱无日矣知已之恩徒为结草之念柰何柰何呈阁部诸公柬录览天下事果不可与俗人为之耶明公以为何如

　　○与锺心瞿督学御史

　　元年一别至今不一通候顽惰之罪可胜言哉然亦恃在爱下料公不我深罪也督学有　旨喜偷风靡习得公可一变也冀乘便面及而今不可得矣于吴鹏峯处拜领华札过丹徒又承厚惠何感如之何感如之兹便特此附谢高明之见事行有不俟人言而知者惟执守而行不止曰校文一事遂谓为职分之尽则善羙兼之矣生引帆南归入山之深入林之密纷纷事不复请正期后此一毫世变不入胷中也诸惟台鉴不宣

　　○复余斗南御史

　　留都别后以冗缠未及修候罪甚罪甚仰慕之私无日忘之方幸　新命可少遂也偶尔失调寒病沉重衰年得此绝无用世之念矣老母八十有一原非臣子事君之日今日亦事相凑合也事与心背柰之何柰之何百凡经理垂成中止可惜可恨然此从古有之不足为怪承谕不必介怀生已置不言矣从此入山之深入林之密更复有何可介怀念耶人便谨此奉复不一

　　○复谭次川尚书

　　冯司训赍华札至知公动止日益康裕爱我念我无殊曩昔也何感如之何感如之前者渡岭渴想颜面及有请于下执事也至今为歉矣柰何柰何谢绝冗俗清心颐神在公自是一道生抵家用公为法觉得此身此心在我腔子日与群小较论是非虽曰我镇定也而不免逆心动气矣于人必有所济所济几何耶乃知古人达可行于天下而后行之良有以也周柳塘莅琼仅数月作用矩矱圣贤非俗吏也前守未之有焉竟以上人忌言罢去南科道论止贵府赃迹琼人誉不容口矣若贵府则未知实何如也乞详示诸凡可为瑞益者统祈下及诗云母金玉尔音而有遐心

　　次川复书云

　　承问周柳塘公此公守雄兴学造士节用爱民举行乡约敦崇礼教当于古循吏中求之莅雄一月生即北行相与之日虽浅而地方受惠实多窃尝太息以柳塘之操守乃不免于多口以柳塘之作用乃不究其所施不知造物者竟何意也同时复冯司训书云柳塘之清风善政雄人喜之吾辈颂之此执事之所知也愚奚容赘附记于此

　　○与周一阳主事

　　闻二子父产鬻之一空不觉骇痛今人之遗其子孙者计长远则置田宅房屋谓此有根着比之钱银随手便于花费不同也苏子谓议及田宅势必不能复振今一败而鬻鬻之至于尽矣贤亲体死恤生必有善为之谋者但前日卖屋银伍十余两卖那买政田银一百两巳无之矣今之所卖又未必不如前之所为也寒族人未至死绝小儿四次鬻产全无一人与闻其事有是理哉伯父老年得婿自谓顶天立地终世维持及幼子今日有此亲友纷如见利为谤叔侄翁婿其亲亲者生不得辞其责矣执事抑何以为之耶维今善后当是何如统乞详示

　　○复周一阳主事

　　来札以不敢一毫肥巳自誓执事之疑误矣卖者以执事为名人可乐就买者以执事为说人必无辞此人情常事生非以见利疑执事也二子之所亲者生与执事此与执事图之耳往者不可谏来者犹可追此执事分也执事责也若谓恐外人有意度之谤一切不与且不能止之不卖则不惟忍生者之无依且辜死者之负托我虽不杀伯仁伯仁由我而死执事终得以辞其咎耶二老有灵今拳拳于浮土之下矣执事念之

　　○启岑小谷给事

　　年丈行以未任有碍咫尺间不一面而别后会又未可知也至今往来于怀为歉为歉科中独年丈张胆论事为南都除去百年来积害舍贪而廉去奢从俭德声满人心口出守大郡无乃天假以此欲节用爱人不止托之空言者见年丈身耶今人做官自有俗套论做官别有一俗论了知不入胸次矣但举目尽此俗人事有难为之者一入于道一出于道杂雅兼俗半执半通是亦差步年丈何以为之耶何以为之使朝吾行之夕及天下耶韩昌黎之颂伯夷曰敢于非圣人而不顾特立独行穷天下亘古今瑞于此不胜惓惓

　　○回按院张惺宇

　　生承乏大方惶惧间诸缙绅盛称执事名号谓可相与有成人物也以此不觉移惧为喜何幸何幸天下事同而成异而败生常痛历年积弊今人指为旧规相安行之不知其为非义也所赖我抚按一整肃之耳曾有初任事宜数端入火牌行之执事与生同一奉　命同一　朝廷礼法同一民生事务非如人之各自为家各自为祖为父而教法有异也火牌内事尚有当增入者时下即备具遣人会发天下事曾何彼此之间执事一加意焉而下可遵行矣至愿至愿闻苏松四郡水灾为甚生巳有文令各府县勘实报执事目覩之矣果若南都诸公之言或当会以蠲免请耶何如蒙差人远候感荷感荷人回特此申谢生数日间行矣不及尽者容面请

　　○复淳安大尹

　　使至承惠高篇遡流穷源曲尽今日利病令人仰服展省馆书疏义气凛凛如见乃知渊源有自非偶然也伊周之道得一县亦可小试亦淳安人今日之幸矣江西钱粮俱入一条鞭法小民既知一定之数官亦得通融缓急应觧两便尊议独少此耳余皆至当无疵驳捧诵再三因知拙刻滥称政事旧令尹之政必以告新令尹者尚缺然未备也时事近稍清明人尚苦节交际之礼指为贿赂比之先年贿赂之私借名交际不同自今期与公高下议论有见辄尽意附便相示彼此有益若仪物分毫不必见赐亦彼此心安也恨与公相得晚特此惓惓致私愿并候兴居心诚求之虽不中不远矣诸不及者惟台鉴

　　○复吴悟斋操江都院

　　承教累数百言莫非相爱至意我辈相与如是然后可称三益而不入于损也感荷铭心可时日尽耶其中有不敢面以为是者过客一节也孟子谓我欲行礼子敖以我为简今人居官舍职分事日逐奔走于外　祖制不出郭迎送乃过客又出之耶事有司存不必身亲奔候然后谓之不忘宾旅也水路夫有余裕矣陆路夫马张笔翁见教区区及之生亦疑人品不同若用少则今数有余若用多者则今数诚不足非如水路一船而载可一定也兄未言及不知今数尚可少增否乎小柬说及存翁生无此意人言之讹勿听之可也此处钱粮乱如乱丝今似稍有头绪若田赋则尚未得彼所以为之之端倪也鄙意必欲行之兄前札未及下手功夫今有以教我乎日不暇给诸凡俱未能做成片段可恨忙中尊差回谨此复惟少进切望

　　○复徐五台都宪

　　令侄至拜诵华章兼闻福履日臻起居嘉胜天佐吉人为国家储才待用诚如是也卜居二计披札即如得之生死骨肉感荷何尽宗依大方初念甚壮七月内天降祸谴妻妾继亡每一思及百念灰矣即欲援例扶柩归虑冦中止初之所以烦公依公者今又在狐疑往来间也柰何柰何今日较前五六年天渊矣若论太平亦天渊也何时可待诚如来谕敝省事今亦孺子日入于井时节矣乍见宁无怵惕恻隐之心耶恐公不能木石其心也今人不徒木石且挤之又下石焉国家平日养许多秀才费了许多廪禄如斯而巳矣非徒无益又害之可恨可笑人便特此奉复玄湖白石惟不负言切望

　　○复李石麓阁老

　　承谕谦虗大德蔼如见之仰服仰服今天下事靡靡不立病坐当事人因循苟且日挨一日去此成彼一担当之而事无不济矣原非时有所难为势有不可为也天下以此日切仰望公以此自处而天下之事集矣复何言复何言散兵巳有处无劳尊虑今可忧者水荒之后无从取米饥民汹汹未知善后之为策耳改折二十余万石计无所出不得巳而恳之　君父之前也惟公力为主张使浚河济饥一举两得为幸为幸存翁近为群小所苦太甚产业之多令人骇异亦自取也若不退之过半民风刁险可得而止之耶为富不仁有损无益可为后车之戒公非如此如此者承教及口头说话姑谈及之区区欲存翁退产过半为此公百年后得安静计也幸勿以为讶诸凡言不及尽高明察之

　　○复梁浮山中书舍人

　　腊月初陈确庵自北而归赉到　封诰四轴举家光荣稽首　万岁　皇上天高地厚之恩反已茫思正不知将何以为补报地也然迟之二年饥始完事执事成全之力大矣感激并之何可言尽千里重托料执事亦悬悬然念不舍置兹人便特此奉告并附谢外条约二册呈览粗帕将意统祈鉴亮

　　○复徐存斋阁老

　　至松江日满领教益惟公相爱无异畴昔也殊感殊感近阅退田册益知盛德出人意表但所退数不多再加清理行之可也昔人改父之政七屋之金须臾而散公以父改子无所不可区区意促装上道不及尽惟谅酌之幸甚

　　○复张笔峯侍郎

　　承札教足占厚爱陆路巳如命量加夫及马矣外此不可再加何如何如苏州府蔡知府因觧户被各衙门人掯索改而官觧百姓如出水火北觧亦然各府县有申请者生已令通如蔡知府议行矣近日贵部误听各衙门之言过称银不足秤觧官转回官封官印万无不足之事也此事于各衙门人诚不利于百姓则为甚利贵部一担当之而百年困苦一朝可苏息矣托爱谨奉恳觧户生不改复矣决矣万惟留意

　　○复侯星吾潮州知府

　　生性苦直率好贤如渴见一善必曲为回护加意申奖汲汲然恐其不得贯通显明达之天下也况在执事人中尤不易得神交气合先有一日之雅者耶中心藏之何日忘之非浪说也生前岁以人言归入境访问得不征钱粮违道干誉之说又得铺逓保状借名于人出执事笔之说此皆上人口语若士民则颂德如一较在南都日无异闻矣夫士君子立巳行政宁必人之我誉哉邦家无怨不过因人自考道之一端尔非以无怨之言尽人之道也推其极不如乡人之善者好之不善者恶之亦曰视皆好皆恶则不如于此尔亦非曰善者好恶者恶自考之道尽于是也守巳方人孔门自有成法恤人言亦不恤人言君子尽其在我人言不足入吾心为轻重意矣但今士大夫皆奔走仕途人物洗心不清百凡举止顾毁誉计得丧间杂私意论德理日月至焉而巳矣官则尊矣身心何益况假不胜真终必为累执事朗朗烈烈人也此不足为执事言之矣诗云他山之石可以攻玊借人所言反观省察勉其未周防其或误又非垒土师保进德养心之一助也耶恩平王邑慱琼会同人也仆人赉华札及厚贶旋马谨此附谢并致愿私惟台鉴

　　○复史方斋琼分廵道

　　执事造福于琼计七载矣一旦言别人情之常虽不容无恋恋不满之意士君子期在启发成德济天下事不在是也赠文二首承乏为之不足以榆扬羙政则既知之矣诵公将来之病未竟之忧系留既去之语不觉大加感叹夫士君子职分所到万物一体之义俱之若必传舍职掌秦越天下去则过矣而不留焉有仁人之心者忍之乎人之知已莫若已之自知人之责我莫若我之自责克去任性之偏大加涵泳之力充所未周勉所未及广业崇功润泽天下万物一体之下琼人与焉则□在公发扬之而已推广之而已琼海万里京师较之中土地方情态为别尊驾渡海之后吏治民青骇人观听系留于既去之后又第一义也何以计之乎处之乎区区言别不敢更为寒暄夸毗说也

　　○复徐继斋尚宝少卿

　　纪网法度今被此老坏尽其说盖谓织造查盘自改先日之　诏宦官　温旨今日作俑为之不能执礼处已不能执礼处人也此等处大是差步人人不满小人欲行私意必即公议为之今日归曲直责意虽不善其所指则正义严辞不可破也党与即此抑扬遂有有用无用之说所幸　遗诏功深寡不敌众彼为奸横识者不之与耳易六五童蒙吉正其时也无故惊疑自称沮抑然则必俟君为尧舜然后可以行吾志耶窃意投几之会当即出视事一则身为障蔽得以回狂势于方倒之初一则反为担当得以善补过于方坏之始得君则有时首事则有权人心归向扶者尚众功烈一入焉一出焉孟子云不为也非不能也今之谓矣首权在我我乃避人独非怯乎畏首畏尾自动中官之惧独非惑乎事由中发尊翁动以调停国手自许然调停处得之者少调停处失之者多人情好谀惮不为直况在首相门下耶谀人满前不分所长别所短伊傅周召动而誉之内自生疑不能执外不闻过无由改有由然矣今日奸人得有借口吾与之借复何咎哉复何咎哉区区愤懑不平言语竭尽乞一一达之有别说母吝封示尤幸

　　○启谭次川侍郎

　　生得北通政自谓职掌闲寂无多事旦晚得趋门下领教益也如愿未几暌违继之　新命外补乐可图报然失良师友远诲益未始不怅然恨焉事之不能两全类如此曾恳禄米诸用不知公信而革之否生今日廵抚江南言涉有为第掀扫爬斗箩筛不收板席量减歇家脚子通关诸费节为裁革乃生管仓日所行非今日也虽板榜初定熙斋笔峯不见允行然生亦未尝不委曲区处从省减焉江南粮长十人而九人破家仁人君子之所隐也如榜所行置之无用之地及官攒侵用之需何益何益尤不可通者旧例小米用细席以其漏也大米用方席细席比方席价增五倍禄米亦大米也乃用细席漕粮歇家壹两贰钱禄米乃壹两伍钱禄米加箩与筛皆工价高者漕粮半折色半本色廒无砖铺本色足用禄米全用本色宽一分民受一分之赐生先日已畧行之非今日官于其地而始私之也惟公谅之外余同麓封诰文未就统祈留意

　　○启密云凌洋山兵备

　　湾中承教九边事如目见之昔之人人以为难者今坦然为易事矣然尚恨纤微未尽与闻一时过耳久难记忆正候鸿便求之适有　新命承乏大方公乃走使直言谆诲从前富庶称第一荒芜乃至于是骇人闻听汉以力田设科农桑急务也非公详悉言之生几乎不勉于行事失先后次第矣何幸何幸使回特此附谢二事尚有进于是者尤惓惓至愿也

　　○启刘带川两广军门

　　鲁仲连论田单所以破燕曰将军有死之心士卒无生之气兵法又云人皆欲将勇不知将勇恃兵法中千百之一言相反而实相通皆是也两广韩襄毅王阳明外独推二叶二叶不能亲戎马冐矢石公骑射绝人直前倡士先浙后闽倭熖炽天身自当之经难多虑患孰是公又高出二叶之上十余年巨冦一扫而平无难事矣地方何幸地方何幸拨乱世而反之正诚非公无能也但君子论事在探其本君子行事在养其原昔人谓元气一虗百邪袭之今日之冦百邪中之一若不调摄元阳壮基固本外邪今日去明日又来今日一邪去明日别有一邪又至去邪用发散剂每发散元你不兑少随发散而动发散之功日多真元之气日薄医经称急则治其标然治标之时未尝不参一二味固本之剂纵阳气下陷立可死亡乌头附子全治摽矣气苏后又未尝不汲汲日用和平丸散觧酷毒镇元阳也今日果可荡平土著吾兵土著吾民严贪吏法起倡卒风除害安民急事也窃谓疾急治标疾缓疾急皆当固本用兵安民并行不悖如其不然今年曰急以治标明年亦曰急以治标日日发散其于真元之气何如哉骑射绝人直前倡士拨乱世而反之正瑞不敢为公许之矣范云忽感寒疾恐不预九锡之庆徐文伯诊视不得已如云言治之翌日果瘳云喜甚文伯曰不足喜也政恐后不复起耳越二年果卒区区意愿公为地方立千百年业不愿公为一时赫赫功圣人复起固本还元不可易也

　　○复朱镇山尚书

　　昔宦游南平公百端维护瑞知公出世俗外别为一等人物久矣河役劳瘁言者纷纷今日反归功焉事久论定振古如兹非今日也仍领部事左右廊庙大行其道有机会矣公私诎乏何足为念我　祖宗建官工部居四民时地利今日错认做一个木匠头犹之户部错认做钱粮收头是以时论虽有称说好官自我为之百姓国家了无补焉君子不取也凡百又有从权济道之说究竟道不能济　朝廷纪纲国家命脉始一线终滔天遂为大坏昔人谓事未有不失之于且止者从权之谓矣昔者成我之恩与生我等爱公报公不愿一等而下人物也使归敬布私惟台鉴

　　○复沈万川会昌大尹
</div>
    <div class="pagination">
<a href="海忠介公全集_page6.html">上一页</a><span>...</span><a href="海忠介公全集_page2.html">2</a><a href="海忠介公全集_page3.html">3</a><a href="海忠介公全集_page4.html">4</a><a href="海忠介公全集_page5.html">5</a><a href="海忠介公全集_page6.html">6</a><span class="current-page">7</span><a href="海忠介公全集_page8.html">8</a><a href="海忠介公全集_page9.html">9</a><a href="海忠介公全集_page10.html">10</a><a href="海忠介公全集_page11.html">11</a><a href="海忠介公全集_page12.html">12</a><span>...</span><a href="海忠介公全集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
