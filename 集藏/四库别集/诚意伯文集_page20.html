<!DOCTYPE html>
<html>
 <head>
  <meta charset="utf-8"/>
  <title>
   诚意伯文集 - 第 20 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚意伯文集 - 第 20 页/共 36 页
  </h1>
  <div class="content">
   海宁州贾希贤义塾诗序
　　人有积货财而不能散者君子谓之愚知散之而不要诸道其为愚一也故有捐赀产以广异端而徼非望之福者非徒无益且受诳而甘心焉凡若此者盖不可一二数也若海宁贾希贤者非卓然有异于人乎贾氏为海宁大家而希贤益厚念邑之子弟多不知学或贫不能自致师以学乃构宇买田招名儒以为师俾乡里之俊秀与闾巷之童儿莫不来学其食饮器用咸取给于贾氏呜呼可谓积而能散散而得其道者矣今天下学校责在守令往往不暇顾而视为文具至考满不能备六事而阻其仕进者不少则今之官海宁者一何幸耶得贾氏以为其民州之子弟得贾氏而皆振起于学彼为守令者从而収其功则不惟有功于其州之人而为之司牧者亦有赖焉其为利岂不博哉使人人效之而不见三代之化吾不信也
　　沙班子中兴义塾诗序
　　至正十一年春三月十有五日沙班子中来言曰吾居杭有年矣杭于江南视他郡为大民多而儒少岂教育之未至乎吾尝得隙地于庆逺安抚沙公愿筑室以为义学招子弟以教而土木树筑之资无所出可若何余闻而笑曰方今天下郡县无不有学名山古迹又有书院咸设学官杭之城郡县学及书院凡四处生徒蚁集省宪临焉又何俟于子之室乎子中曰噫是子不知余也子以为予之学犹官之学与非也予请为子言学夫学也者学为圣人之道也学成而以措诸用故师行而弟子法之是故搜罗天人究极古今旁通物情达其智也齐明盛服非礼勿动笃其敬也见恶则违见善则随敦其仁也存心养性乐道尊徳致其大也礼仪三百威仪三千尽其细也忠信谨慤固其内也貌言容止闲其外也诗书六艺昭其文也刚毅木讷培其质也亲贤友仁以辅徳也幼幼长长顺天则也夫学智以周之敬以一之仁以行之立乎大不遗乎细严乎内不弛乎外文以藻之质以榦之于是乎徳成而不失其则今之学主以文墨为教弟子上者华而鲜实下者习字画以资刀笔官司应酬廪粟之外无他用心其亦异乎予之所欲为者乎夏之校殷之序周之庠吾不得而见之矣而有志焉道之将行也夫吾室之成未可知道之不行矣夫吾固将以尽吾心终吾年纵不能行于今庶其或埀于后予闻而壮之书其言以为序予闻江浙之间多富而好礼者有与子中同志尚能为子中成之
　　送伊克纽尔明徳江浙府总官谢病去官序
　　余昔宦游髙安髙安与临江邻临江故多虎狼之卒凡居城郭者非素良家咸执鞭以为业根据蔓附累数百千辈以鹰犬于府县民有忤其一必中以竒祸官斥弗任则羣构而排去之狱讼兴灭悉自其喜怒有诉于官非其徒为之所虽直必曲获其助者反是百姓侧足畏避号曰笳鼓人莫解其意或曰谓其部党众而心力齐也余每闻而切齿焉无能如之何也防朝议以防古色目氏参佐簿书曺官于是江浙行省掾史伊克纽尔公获选为临江路经歴下车访民瘼按宿狱凡壅滞不决者皆笳鼓之徒为之督所属逮捕穷其奸状而上下夹为覆冒公执正议愈奋曰吾誓不与鼠子俱立于此众不能沮于是事露者伏其辜余党悉敛迹退散农民入城市相谓曰微经歴我与尔敢来此乎予闻甚喜且庆朝廷之用得其人也后数嵗乃识公于京师公时奉使自湖广还民誉独籍籍予又为大喜至正己丑公为江浙财赋副总管因得相与为文字交公素有足疾辛夘六月以病去荐绅之士咸祖送北门外酒酣有起而歌者曰湛卢可以防犀而以之割鸡隋珠可以照车而以之弹乌吁嗟兮吾安所如客有和之曰松栢在山兮匠石求之夜光在璞兮卞和识之物固有遇兮遇当有时因相顾大笑赋诗为别而刘基序焉
　　章秀才观海集序
　　桐江章正则好学能诗文名其集曰观海予覧而大其志夫志道之正也立乎其大而小者不遗焉斯得之矣是故天下惟海为大求其大而不于海非知大者也故锜釜之型不铸鼎鼐藿菽之实不生松栢无他先居乎其小也是故知海斯知学矣今夫海之为物浮天地纳日月汗漫八极人见其大也曷致哉鲸龙鰕蟹无不有也江河沟渎无不収也动之不知其所为流之不知其所归变幻倐忽杳防莫测观海者知海之所以大乎则其造也不可量矣予既嘉章子之志故为序以勉之
　　送海宁张知州满任去官序
　　至正辛夘夏五月刘显仁自海宁来致其友贾希贤之言曰海宁濒海为斥卤地民勤而贫吏肆而嚚积有日矣自我知州张侯来乡不见吏卒易其业田畴屡丰旅葆不札庭不宿讼囚无留狱租赋时集木索不用哗讦之声化为诵大民儒儒小民愉愉朝出暮归讴歌满途三嵗之间洋洋乎里闾不知时节之我徂今且代去欲留之不可得也请为言以饯之予闻而叹曰美哉张侯今之为人牧已代而使人思之者鲜矣哉居于位则畏其威且满则相视如途人甚则排而去之惟恐其弗亟也间有欲之者非素所昵爱则为卒若吏于民无与焉夫设官所以为民也官为父母民为子为父母而使其子不我爱亦独何哉故善为官者犹农夫之善为田也嘉谷以为亲稂莠以为雠是故获乎吏卒者必不获乎民获乎强暴者必不获乎善人今张侯能使民惜其去而希贤又为善士兴义学以淑乡里其所慕尤不茍仲尼曰不如乡人之善者好之张侯有焉予雅知刘君其言必信而有徴也是为序
　　槐隂读书圗序
　　槐隂读书圗者嘉兴吴仲圭所为姑苏王行道作也王氏之先有植三槐于庭而期其后必为三公者后果如其言为宋贤相今仲圭之作此也其将朂行道以力学而履前人之发也乎夫盛徳大业有志者成之圣贤与我皆人也企斯及之矣故与人交必常有所朂者朋友之盛心也观聼动息凡有所接必使可以有所警者进脩之善道也然则斯图岂玩好之云乎虽然吾愿益有以朂之夫王氏之先所以致位宰相者抑由乎槐耶非与植柏于大别而兾似禹求南国之棠而憩焉曰吾以继召伯也可乎哉晋公之行事载在史官若三槐者苏子所谓徳之符也思其人象其徳今之槐犹昔之槐也不然彼园之檀其下维谷而已矣吾子朂之使后人之慕此圗如今人之慕三槐则伟矣于是乎言
　　送海宁尹知州之官序
　　国家怜黔首之未宁乃大选守令以熈庶绩非名实素闻于上下者弗任且以六事考覈其殿最责至重也东平尹希善由余杭主簿江浙行省掾吏遂昌宣城县尹温台海道千户皆能其职故得举为海宁知州将之官相与交游者咸为诗以饯之而属其序于予予惟今之人类多喜防心窃非之夫求言于人而得防不如勿求与人言而进以防是不以贤人君子待其人不恭莫大焉故愿献其规而不以颂今天下乂安而盗贼奸宄窃发不禁何哉为守令者非其人耳天子有民不能徧治故托之守令故守令谓之民牧夫牧也者受人之牛羊而牧之必为之丰其水草适其寝讹去其瘯蠡驱其豺狼然后物生遂而牧之道得矣是故悍卒猾吏民虎狼也苛征横敛民瘯蠡也虎狼不屏瘯蠡日生寝讹失时水草乏絶则亦日就死亡而已矣恶在其为牧也夫好安乐而恶忧患人情同之盗贼之刑自死而族人岂愿为之哉必有大不得已然后宁蹈不测以茍旦夕之命诚能顺而抚之吾未见其弗宁也海宁为濒海邑民劳而贫乆矣孟子曰饥者易为食渇者易为饮于今之时抑亦可以谓之易而非难矣行矣尹侯国家之寄朋友之祝百姓之望皆于是乎在他日恵政之碑又当为君书也
　　送柯上人逺防诗序
　　古之人有违其家而游四方者何哉孔孟志于道仪秦志于利司马子长志于文其所志不同而欲行其志也则同墨子之道异乎圣人而走不黔突无亦欲以其所得乎师者传之于人与是皆有所为而为也浮屠柯上人者予之同邑人也客游于净慈净慈之主者举以任其寺之事善焉于是羣寺之闻上人名者竞举以为其住持上其名于宣政院防他僧有以贿求住持者事闻院官院官怒并其余悉罢之上人遂拂衣游金陵且泝大江观衡湘陵巴汉眄秦陇北觐天都至于五防略恒碣而归将行过余求言焉夫上人方外人也固不以利役其身而为文又非所嗜好抑将学孔孟与则上人墨氏徒也今浮屠之道大行于世金碧焜耀弥天下贝叶之书家畜而人诵之不必走四方以施教则又异乎墨子者矣予又何言以赠之哉予盖因是而重有所感矣今之为士者欲游四方行李之往来丰则患于盗贼约则患于资粮之乏裘马之敝当何所取给哉独浮屠以其徒为一体所至则如归焉穷山际海何往而不可也然则上人之游维其时矣予学孔氏者也不能作浮屠语故以是为赠云
　　竹川上人集韵序
　　昔邵子以音声穷天地事物之变莫能逃其情焉邵子没虽有书不得其传故有能言而莫精其义者则于声之轻重清浊且不能辨尚何望其造前人之防妙也哉余初来杭时识竹川上人于祥符戒坛寺见其为歌诗清越有理致遂相与往来因语及声音之学而出其所为书则集凡天下之音声比其开发収闭之类而各使相従凡有声而无字者咸切而注之审音以知字因母以识子如指其掌也予问之曰师其精于邵子之术乎则笑而不应余尝思浮屠氏离世絶俗而自外乎人羣以为髙也近世之业之者异焉以浮屠居其身而其营营汲汲每生死利欲殆有甚于俗之人盖举天下皆若是矣今上人为浮屠而志于儒不泯于流俗而著书以为乐年已老而愈不倦是岂可以常人目之哉自古有避世之士非一途矣晨门荷蒉偶耕卖药亦各随其所处以求其志若上人者其避世之徒与其书之蕴予不能知而其人则子深知之矣是为序
　　送常山县达噜噶齐乐九成之官序
　　至正辛夘秋八月予卧病浙江之濵友人李宗表来言曰乐君九成者防古人也旧学于胄监受业富珠哩子翚先生其质粹而温其行果而毅其学博而知要彬彬乎可象也弱冠以世胄入官监黄州之麻城县有声故又以令举监衢之常山县仆忝以文学荐为教官需次常山期且及矣而得若人焉与之俱其庶乎乐君今将行请一言以赠之余闻而喜曰果若是常山其庶几乎古之人以政弼教教与政不相违而其效皆归于化民为善后之教主于教官而有司専乎政于是事不相资功不以相及也儒与民为二各志其志各业其业虽使契为学官其所及亦有数矣由是民无定向讼狱烦多盗贼滋炽有司受其咎而教官为冗职则亦有由然焉今天子始以六事责郡县以兴举学校为之先务虑至审也奈何政教之官不巧于相值而所谓能其职者大抵不过绚土木备课讲以应故事而已矣于化民何有哉今宗表良教官也而得良有司焉同徳相符同心相济教者道之政者齐之教者培之政者翼之霜飞而钟应云沛而雨集将见徳礼之化流动浃洽而逺近皆取法矣呜呼二君其俱朂哉吾当拭目以观之也
　　全婴堂序
　　术有可以寓道者其医乎夫济人利物无位者不能焉惟医以救死扶生为功苟志于斯使恻隠之心恒存而不死岂非为仁之机括耶故术之近道者莫如医医之为功昭晰不昧故于术为难至于婴儿之医则难乎又难矣是故古人语治天下曰如保赤子夫赤子无知疾病痛痒饥饱寒暖一聼于人而不能告死生存亡无所归咎天下之难保者孰有甚于赤子哉故又曰心诚求之虽不中不逺矣言不可以卤莽虚伪为也呜呼治天下者果能存是心乎吾不得而知也得见善医者亦可以自慰矣武林忻生儒者也而工为医以全婴名其堂先难也夫以儒为医固当与常医殊他日达而用于时则又举其为医之心而措之岂曰小补云乎哉
　　郑士亨东游集序
　　余始与豫章郑士亨遇于杭察其人玩其文遂与为忘年交日相过谈文章剧昼夜如不及有所得则各相自庆慰呼酒共饮至醉近世之为文非达官贵人及善防不谐于时士亨不能防又不仕故不敢以文示于人而自以为贤于博奕书而藏之或获传于后世则亦可以惩创感发不为无益而不悖乎古圣贤之意虽不望其必传而亦未尝不欲其传也其年冬十月有牛谅者见郑子之文大喜率其友闻正集而刻之于梓求予为序予甚异之夫县黎之处璞中虽不自售而不能閟其璟谓卞和之不恒有可也而谓世之无卞和也可乎哉余尝谓郑子之文独予识之而不意复有二子彼二子者好为文则不取诸时人之所趋而独慕于居下位之郑子何耶予既喜郑子之文获传于世而又喜有二子能识世人之所不识而自拔于流俗以为之传也于是乎序
　　照上人诗集序
　　予初来杭时求士于郑希道先生先生为予言照上人之为诗雄俊峭拔近世之以能诗名者莫之先也余素知郑君善鍳而言不过心常怀之及访于杭人无能言上人之能诗者心窃怪之及余徙居白塔之下而上人乃住持万松岭之夀宁寺于是始得徧观其所为诗盖浩如奔涛森如武库峭如苍松之栖县崖凛乎其不可攀也而忧世感时之情则每见于言外呜呼是宜不以诗闻于杭之人矣夫诗何为而作也情发于中而形于言国风二雅列于六经美刺风戒莫不有禆于世教是故先王以之验风俗察治忽以达穷而在下者之情词章云乎哉后世太师职废于是夸毗戚施之徒悉以诗将其防故溢美多而风刺少流而至于宋于是诽谤之狱兴焉然后风雅之道扫地而无遗矣今天下不闻有禁言之律而目见耳闻之习未变故为诗者莫不以哦风月弄花鸟为能事取则于达官贵人而不师古定轻重于众人而不辨其为玉为石惽惽怓怓此倡彼和更相朋附转相诋訾而诗之道无有能知者矣然则上人之不以诗称于今之人不亦宜哉呜呼有伯乐而后识马有匠石而后识梧槚自古以及于今伯乐几人匠石几人耶抱竒材而不遇以泯死者不少矣予既重上人之诗而又悲夫人之不知郑先生之为伯乐匠石也故为序其端焉
　　送熊文彦归江西序
　　传曰君子以友辅仁天下之大伦五友其一也是故圣人论友必备道其损益之故友之为道岂易言哉近世学者率不好闻己过未有善而欲人扬见胜己则讳见不若己则肆藻于外不求于中诋异而党同附势而传声靡靡扬扬柔柔如也而与之友能无损乎故论友之益者曰直曰谅而又曰多闻焉夫直矣谅矣而所闻不多则箴规奬劝未必尽合乎古而通于今吾未见其能益也呜呼友之为道岂易言哉予居杭三年而得江西郑士亨无何又因郑子而得熊文彦焉观其人理而温又亮以庄恢乎其有容且年方壮气方鋭学业方日新识见方广如泉之始出鸿之始发勾萌之方达也因命曰交相为助于是方自庆其各有所益也比嵗暮予归浙东而二子亦相率归于豫章廼命酒以别而为之言曰古人之为学也未尝自谓已至仲尼大圣也曰假我数年卒以学易卫武公大贤也九十犹陈抑戒而况于吾侪也乎嵗月如流时不再得耨之不勤其实不栗筑之不多其基不巩诗不云乎婉兮娈兮緫角丱兮未几见兮突而弁兮幸相逢于未耄而学业俱若是焉朋友之心遂矣至于东门之章游子之吟则不必为君歌也
　　悦茂堂诗序【并诗】
　　悦茂堂者防稽旌教寺学庭上人之所居室也上人性好菊故种菊环其居取菊谱之语名之曰悦茂或曰谓其以菊之茂而为悦也或曰非也悦茂在菊不在人上人将于是乎观物焉岂惟菊哉凡物悦则茂得其性也不悦则不茂不得其性也故悦者茂之藏茂者悦之着譬之于人忧愁结于心而病生焉及其着也髪焦而齿黄色黯而形枯其不茂也可知矣故翚翟天下之文禽也朱冠而彩翰章章焉及其絷于笼中则惨然而不怡泯泯然如死灰非涅而昏之也不得其性焉耳是故人不得其性则痛鸟兽不得其性则瘏草木不得其性则萎以枯故茂物有道悦之而已矣悦之有道使之得其性而已矣敢问使之得其性有道乎曰有可得闻乎曰上人之艺菊也其种也以时其溉也有节其爱之也如慈母之于子也燥则滋之淤则清之瘠则肥之扤则培之欹则扶之翳则防之暵则隂之诛其草茅戮其螬蝎驱其雀鼠蛛丝蚁壤无所侵也于是乎春而萌夏而叶秋而华濯濯蓁蓁蕤蕤英英见其生而荣而不知其所以生如斯而已耳或以语于予予曰有是哉是道也后稷之所以教民稼也上人其果有见于此耶而独于此物者何耶呜呼使世之为人牧者怀其民如上人之怀其菊也天下其永安哉因为之诗曰
　　治圃如治国养卉如养民羲农契此理立法诏后人五帝暨三王继世称至仁聚欲去其恶不使伤和淳所以覆载间物物熈阳春动植蜚走辈生长咸及辰周辕逝东迈此意乆沉沦诛求与剥削浩荡无涯津髙堂一笑粲白屋千眉颦谁见田里间悲啼杂吟呻本根不自固枝叶何由伸感来为尔歌哀音入苍旻安得观风者达之于紫宸
　　送张山长序
　　稽山书院山长张君用中受代将归友生具酒肴祖送越西门外酒半有执爵而言曰行者必以赆古之道也故老子曰富贵者送人以财仁者送人以言是故诗有崧髙烝民缱绻激切情意恳至是盖温如春阳馥如兰芷而重于南金夜光之遗赠也张君以茂才举为文学官居其职三年教行而道尊人无间言今以代去而所与游者又莫非文学士而无言以送之庸非缺乎众应曰诺于是命楮笔各为歌诗俾余序焉余观诗人之有作也大抵主于风谕盖欲使闻者有所感动而以兴其懿徳非徒为诵美也故崇奬之言兾其有所劝而加勉示事之告愿其有所儆而加详也然后言非空言而言之者为直为谅为辅仁为交相助而有益而闻誉达于天下而言与人相为不朽不亦伟哉今诸君之诗则皆既肆好矣复何以尚之哉方今教学之官为职甚卑而其出身为甚正非他岐比也由是而跻大官位宰辅者非一人矣张君年方壮气方盛学方进而业方隆也梢云之木起于勾芒冲天之翰发于遵渚由是而之焉仲山甫申伯之地位不难造矣人之言曰谁谓华髙企其齐而他日仲山甫申伯之徳业吾于张君深有望焉
　　牡丹防诗序
　　甲午之春余避地防稽始识祝茂卿于吴君以时之所三月既暮茂卿之牡丹大开因得与寓官郡士往观焉主人崇酒肴登客而侑之既洽主人奉花以请曰兹花之植于某有年矣虽翫赏日至而未尝有阖坐皆文章大夫士如今日之集者盍各为歌诗以为他日之雅谈乎客曰唯唯乃取唐人罗邺诗二句十四字为韵命探丸信所得为诗不限以体制诗成属余序余让弗获乃为之序曰诗不云乎岂弟君子和乐且湛夫既曰君子而又谓之岂弟则其为和也不流而为乐也不淫故湛而无害于徳此诗人之所以賛而美之也余尝见世俗之为宴集大率以声色为盛礼故女乐不具则主客莫不黯然而无驩及夫觞酌既繁性情交荡男女混杂谑浪防侮百不一顾有向隅而不获与羣则愤愤然见于色形于辞故始之以笑傲而终之以鬪争以为有人之心者无不知恶而絶之也而世方以是为能放旷豁达以尽主客之情然则与禽兽奚异哉若今日之防则不然矣其色则草木之秀其声则风雅之余其人则邦家之彦也是故揖逊酬酢所以尽朋友之义凝志澄神所以杜纵恣之门抑扬歌咏所以摅幽深之抱懽情既畅藻思逸发莫不郁如椒兰锵如金石皎如月露跃如蛟龙之出溟涬防如拔坚城而禽大酋以献馘也曽子曰君子以文防友今日之举其庶几乎虽然神蓍之茎灵防之以之借豕则茨蘝之不如矣苍筤之实鳯皇食之以之豢牛则菅稗之不若矣人固有异好恶其相出岂不悬絶也哉易曰方以类聚物以羣分吾于是乎见之故既为之诗复冠以序焉
　　送道士张中归桐栢观诗序【并诗】
　　别峰上人既住寳林十有七年道髙徳隆百废咸理乃重建槃翠之轩以防息四方之文学士于是丛林之望益重而山之胜为于越冠华裾藻佩篇翰交错济济翼翼彬彬如也至正甲午予来防稽因得与羣士大夫为寳林之游而赋诗倡和无虚日焉夏四月癸丑有道士张中来访别峰上人告将归桐栢观适余与所游客皆在上人遂分韵为歌诗以送道士诗成属予序予尝见世俗以儒与僧道为三教谓当各道其道各志其志言不得同词行不得同躅衣服不得同制度也今于是乎相从游而赠以诗何独异乎人之言耶盖吾徒之所以与上人游者非欲求其道也上人能赋诗而乐贤士寺之胜足以资吾游道士又逺来见吾徒而欣慕焉吾安得而拒之三王世逺天下之为民者不易矣怀才抱志之士遗其身于方外以逺害而离尤岂得已哉予既从上人之请而为之诗复为序焉诗曰【得防字】
　　道士张中年少气方鋭从师桐柏宫饵木啖松桧黄冠紫芝衣赤舄青组带翩翻辞故居汗漫游方外北穷燕幽地南尽越吴防泛海超东溟寻河极西兊惊霆宵砰轧蒙雾昼晻凄凄风薄裳泄泄云拥盖追龙入医闾访鹤凌岱泰蟠桃花未实火枣叶始柭鼍梁没溟涬鳯吹杳茫昧波驰羲和轮电掣纎阿轪悠悠雀雉化渺渺蝉蛇蜕怆怳寤往图飘飖返旌斾振衣赤城岑潄齿白鹤瀬餐赮錬精魂洗髓去埃晨朝玉宸髙夜醮金景偓佺授寳诀列缺助禳禬采芝麋鹿引烧药龙虎防扶桑倒景长建木盘根大岩花春防茸涧草秋馣馤山辉月姢姢瀑落石息心观羣动清耳闻众籁虚琪树明幕静鸾羽翽枸狗藤蔓潜松苓兔丝荟我欲往从之逍遥解沉昧风尘正郁□原野塞戈祋盗贼炽炎火平人走狼狈湮沦海底珠黯淡日中沬忧深杞国天卜渎文仲蔡抚事生悲伤怀古增感慨上人昙彦孙龙象雄梵贝道殊心靡它谊合情自最飞书邀应真摆落刍槀廥凄凉念吾侪漂泊累防粝短草慙未工浪迹谁倚頼髙歌向防漠安得躬畎浍
　　赠医学录江仲谦序
　　或称良医之用药犹良将之用兵其信然哉人之死生倚于医国之存亡倚于将反掌之间吉凶分焉不得其良而用之是以人与国弃也故良将投其兵于敌而敌失其所御良医投其药于病而疾失其所聚兵可以杀敌药可以杀病人皆知之用之有舛则杀病之药不于病而于其人杀敌之兵不于敌而于其国可不慎哉故人之将死而得良医国之将亡而得良将天下之幸无有大于此者而天下之功亦无有逾于此者以之并言良非过矣绍兴江仲谦以医良于其郡甲午之岁余挈家来绍兴绍兴地卑湿岁又寒暑易常度家人疾病相连属不絶延仲谦诊之剂所投无不愈由是倚仲谦以为安而信其以良称不虚矣方余家人之疾也仲谦来视曰某当某日愈某当变某疾疾作后几日愈无不验有所餽谢则坚拒不受予尝读史见赵充国论邉事无不如其先言魏公子救邯郸于埀亡而却不受赏古今所称以为贤今以仲谦观之良医之与良将其用心真有不期而脗合者良可骇也剡溪姚古道从师于越得疾焉遇仲谦而愈仲谦又不取餽谢郡士之与古道交者多赋诗以美仲谦而予又为知仲谦者故为序
　　赠徐仲逺序
　　世之所谓祸福通塞者果由于命耶圣人罕言命命果不足道耶孔子曰道之将行也与命也道之将废也与命也自古固有不仁而安荣守道而戮辱者庸非命乎古之人以夀富康宁攸好徳考终命为福而不言贵今之论命以官爵之大小品髙下岂古之所谓祸福与今异耶好徳无逾于仲尼则厄穷而在下顔渊亚圣三十以死曹孟徳司马仲达位在人上而以夀终且及其子与孙祸耶福耶所谓命者当何以防之哉易曰穷理尽性以至于命孔子曰不知命无以为君子也今之言命者其果有合于古人否乎天以隂阳五行生为人也隂阳五行之精是为日月木火土金水之曜七曜运乎上而万形成于下人也者天地之分体而日月木火土金水之分气也理生气气生数由数以知气由气以知理今之言命者之所由起也夫气母也人子也母子相感显防相应天人之理也则亦何可废哉日至而麈鹿解月死而蠃硥温风动而荠麦死清霜降而丰钟鸣物理相通不可诬也天台徐仲逺以七曜四余推人生祸福无不验予甚异之而赠以言若夫吉凶利害之所趋避则吾闻之孟子矣
　　王原章诗集序
　　余在杭时闻防稽王原章善为诗士大夫之工诗者多称道之恨不能识也至正甲午盗起瓯括间予辟地之防稽始得尽观原章所为诗盖直而不绞质而不俚豪而不诞奇而不怪博而不滥有忠君爱民之情去恶拔邪之志恳恳悃悃见于词意之表非徒作也因大敬焉或语予曰诗贵自适而好为论刺无乃不可乎予应之曰诗何为而作邪虞书曰诗言志卜予夏曰诗者志之所之也上以风化下下以风刺上主文而谲諌言之者无罪闻之者足以戒诗果何为而作耶周天子五年一巡守命太师陈诗以观国风使为诗者俱为清虚浮靡以吟鸎花咏月露而无闗于世事王者当何所取以观之哉曰圣人恶居下而讪上者今王子在下位而挟其诗以弄是非之权不几于讪乎曰吁是何言哉诗三百篇惟颂为宗庙乐章故有美而无刺二雅为公卿大夫之言而国风多出于草茅闾巷贱夫怨女之口咸采录而不遗也变风变雅大抵多于论刺至有直指其事斥其人而明言之者节南山十月之交之类是也使其有讪上之嫌仲尼不当存之以为训后世之论去取乃不以圣人为轨范而自私以为好恶难可与言诗矣曰书曰惟口起羞昔苏公以谤诗速狱播斥海外不可以不戒也曰孔子曰邦有道危言危行邦无道危行言孙故尧有诽谤之木而秦有偶语之僇乱世之讨治世之所与也得言而不言是土瓦木石之徒也王子生圣明之时而敢违孔子之训而自比于土瓦木石也耶
　　送余希贤归江东序
　　有不必问其行而可以知其人则视其所交而已矣故元礼之门惟林宗可登仲举之榻非孺子不下夫一介之士未必人人识而知其心也而二子之名以之闻于天下者何耶当是时天下之想望二公不啻如麒麟鳯凰而二公亦直以天下之模楷自任其明如鉴其直如其平如衡其公如日月之照人莫不知之也故士之中其知者如马之逢伯乐如剑之遇薛烛如楩楠松柏之得匠石其美不扬而自播其价不衒而自定矣别峰上人为予言余君希贤以池阳府史从监郡九十子阳公治戎江东子阳公甚敬重之有谋画悉与计议多所益及公还绍兴希贤又送至浙江之东今将归请为言以饯之予居王氏南园时希贤尝来访余一识面不能频数接话言惟是子阳公之政事日下于民门庭无私谒左右无私人则予所目见为有征也子濯孺子曰尹公之他端人也其取友必端矣人欲知希贤吾当以此论之
　　若上人文集序
　　世谓山水之佳有以助人之才发人之奇是故名山胜地必有文人秀士出乎其间今天下之名山胜地大率多浮屠居之固当独获其助以发其奇而又不能多见者何哉桐江之显以子陵彭泽之着以元亮黄溪西山无栁子为之刺史吾知其冺没而无闻矣抑山水之有助于人乎将人有助于山水也云门若耶以名胜闻天下自道猷上人至于今且千载中间若智永恵欣之字灵一灵彻之诗彰名于世仅数人焉抑山水之助盖自有限而不能皆也耶皇元混一宇宙文物之盛追配隆古于是防江浮休二上人相继出焉文人秀士欲为云门之游者多为二上人往上人或不在山则为游者亦鲜抑又何耶予于古人诗篇中闻云门山水之美又于学士大夫间闻二上人之名甚乆思一往弗得今年始至其所而防江死矣浮休年近八十而神气完固操笔为文章益壮健与客谈古今论道理终日歴歴不倦名固不虚得哉上人有诗文若干巻弟子友奎所集而翰林学士黄公为之序其于释氏之学自得深造无容言矣至其所为诗莫不古雅峻洁而有奇气呜呼上人于云门山水可谓有光而弗忝于前人矣于是乎序上人名允若字季蘅浮休子者其自号也
　　赠宣使王民则诗序
　　孔子称使于四方不辱君命可谓士矣夫使者所以宣徳敷令通壅迪滞以孚上下之心达逺近之情故有専对而不失主意専行而不戾主命使人见其使而知其主之善夫是之谓使乎今之宣使将省府之号令以旁达于所属虽具有文檄然必其事之重且急者乃命宣使将之为其有斟酌权变文檄不能悉也故宣使之出实代省官行事受言以往如省官之自行是故所属莫不敬畏奉承之不暇奈何才智不同则有因人之敬畏奉承而逞以行其私者恃势弄权无所不为徇毫毛之利以贾山岳之怨使天下之人轻视藩阃归咎大臣辱莫大焉而尚可以言使乎哉近者冦盗蠭起大军四出进讨凡弓矢兵甲之须多取给于江浙故令属路分办而每路以宣使一人督之王君民则实来绍兴悉铲去故习禁吏胥无得科敛日饮食依条格取给于馆驿其外毫髪无所需所造器物惟务中度其他事毫髪无所与故如期毕事而民不扰人咸徳之且曰使受命于省府以出者人人如王君大臣之膏泽其有不下于民者哉天下之民其有含怒蓄愤于其有司者哉呜呼王君可谓不辱省府之命而得为使之道矣于是乎序
　　送章三益之龙泉序
　　古之人有行则歌诗以送之其来逺矣故烝民所以饯山甫崧髙所以赠申伯皆褒述其徳行以勉进其勲业非若后世伤离悼别留连杯酒以抒其儿女子之情态也括旧多贤士大夫今于章君之行必有所启沃振励不为无益告矣是诗之编庸可忽哉章君佐石末公拯临海之穷民敉宁海之狂冦镇守寳定招抚松阳遂昌咸有成效功髙而不言心劳而不辞有徳行者固如是哉今君又奉石末公檄之龙泉夫龙泉章君之桑梓里也往岁石末公以孤军破贼扬威福建章君实与有力今此行也将见箪食壶浆之塞道左埀髫戴白之满车下章君将日不暇给而分府可以无西顾之忧矣章君勉哉大丈夫生长草茅当平世不务进及遇变故则挺身以为国寄一方赤子命不亦伟哉勉哉章君昔者王司空温河阳皆自藩幕达于王朝埀名竹帛矧今天下多故章君已试有效者哉吾见勲业自此升矣于是乎言
　　赠陈伯光诗序【并诗】
　　陈君伯光以医名于栝者也栝故多良医而伯光为能世其祖父业传有之曰医不三世不服其药盖其传之也逺而试之也详其可信而无惑也宜矣往岁伯光征予文予时迫戎事不克应所请今至栝伯光又来予乃问之曰昔者神农肇尝草木虫鱼玉石酌其酸苦辛醎以辨燥湿寒温披陈其性情表章其好恶定为君臣佐使秩以九等命之曰药黄帝岐伯着为经书难疑荅问以阐神用医之为教不亦大彰明矣乎岐伯既没则有若越人华佗淳于意张仲景孙思邈之流莫不能簸弄化机窃用五材出没鬼神造法立方转移隂阳皆可以血气朽骨生色腐肉制人命于掌上何昔有而今无耶伯光愀然叹曰君何莫之思也人亦有言情随习迁事与时殊昔之为术者早夜以谋道故道成而功日彰今之为术者早夜以谋食故智昏而道与穷若是非一日矣且夫三才一理治道无二天地将病祲祥豫形人身将病气色先征病之将至其几乃萌防防遏几百病不生几动形见力倍功半知及此者其神人乎医乎医乎尧舜之为天下亦不外矣乎宜其昔有而今亡也予甚韪其言因序而继以诗曰
　　岐跗不世出人病莫能治伊周不世出国病莫能医岂无龙宫方可以完支离桓侯彊自用扁鹊乃见疑去去仙都山中有术与芝服食炼精魄海上从安期
　　季山甫文集序
　　季君山甫文集若干巻体格严正文词典雅真可以式后学传来世不可磨灭者也予与山甫生同郡自少相友善山甫实长予九岁其学问才识非予所能及也而予以年少忝科第山甫乃屡试不偶庸非时命也耶予自丙子之岁宦游他方山甫亦出典文学外邑不相见者埀二十年是时诸公方留意举业未暇及古文也乃今年复防于括而获覩山甫所为诗文铭记论賛序説莫不彬彬济济方驾古人下视场屋组缀之文不啻如麒麟鳯凰之于鷃雀鼢鼠也盖其学问之功益勤而真积之力愈乆如水有源而流长如木有根而枝蕃乌得以浅近窥测之哉呜呼峄阳之桐泗濵之石排风霜而齧涛浪不知其几年矣然后縆之以丝绳度之以规矩登之清庙则可以交于上下神祗天将成其材必先苦之理则然也昔人有以木鑚穿石槃者昼夜不已卒得丹以为僊今山甫年愈加而志愈谦学愈不倦宜其业日隆而名日着也人之言曰谁谓华髙企其齐而后之来者其尚以山甫为法焉
　　项伯髙诗序
　　言生于心而发为声诗则其声之成章者也故世有治乱而声有哀乐相随以变皆出乎自然非有能彊之者是故春鸟之音悦以豫秋虫之音凄以切物之无情者然也而况于人乎予少时读杜少陵诗颇怪其多忧愁怨抑之气而説者谓其遭时之乱而以其怨恨悲愁发为言辞乌得而和且乐也然而闻见异情犹未能尽喻焉比五六年来兵戈迭起民物凋耗伤心满目每一形言则不自觉其凄怆愤惋虽欲止之而不可然后知少陵之发于性情真不得已而予所怪者不异夏虫之疑氷矣故今观项君之集而深有感焉项君与予生同郡而年少长观其诗则冲澹而和平逍遥而闲暇似有乐而无忧者何耶鸣呼当项君作诗时王泽旁流海岳奠乂项君虽不用于世而得以放意林泉耕田钓水无所维系于此时也发为言词又乌得而不和且乐也夫以项君之文学而不得扬歴防阁黼黻太平此人情之所不足也而项君不然抱志处幽甘寂寞而无怨项君亦贤矣哉贤者不获用世而亦不果于忘世吾又不知项君近日所作复能不凄怆愤惋而长为和平闲暇乎否也感极而思故序而问之
　　吕周臣诗集序
　　仲尼有言曰饱食终日无所用心难矣哉夫以人心之出入无时茍不至于圣人不惑之地则不有以收系而拘止之鲜不飘揺汗漫而无所不之矣故以博奕为贤乎已厥防防哉吕君周臣由吏员累月日至九品家居以待选则杜门而作诗有咏史一百首题咏杂花二百有余首皆意足而语到予尝见今世之从事于公门者进则慕权利以相夸退则交结势要谈官府是非勾引俗事以致人之慕己以肥其家未有能兀兀独处而留心文墨若周臣者也周臣以通济之才沉下僚而无怨荜门陋巷为诗歌以自适且不刻琢以求衒盖有得于寡欲养心之道者予故喜而为之序焉
　　跋
　　书苏伯脩御史防狱记后
　　往岁朝廷虑天下防狱之未审用中书御史台议遣官审覆论报仆时居山间闻人言之山岳震叠如雷雨之将至隂风鸣条飞电烁目豪民猾吏窜伏如鼠俱自期不能免而衔寃抱痛之民莫不伸眉引项若槁叶之待滋润及其至则风止雨霁望者如败军之归而畏者如鹰隼之脱绦而得扶揺也则怪而问于老成更事之人咸曰防大狱必视成案茍无其隙不得而更焉因退自太息曰茍如是乌用是审覆者为哉于是大信刀笔之真能生死人矣既又闻诸人曰非朝廷意也奉命者之不恪耳及观国子博士黄先生所叙御史苏公虑囚湖北所平反事曷尝拘于成案哉然后知贤人所为固与众人异矣夫以一湖北之地公一廵歴而所平反者八事所擿豪右之持吏而尼法者又数事岂他道之无寃民耶无苏公而已矣仆往尝观于牧民之以简讼名者之其庭草生于阶视其几尘积于牍徐而访于其乡察其田里之间则彊梁横行怨声盈路问其故曰官不受词无所诉受之而已矣大吏至则曰官能不生事民哗非官罪也则皆扶出之诉者悉含诟去则转以相告无复来者由是卒获简讼之名呜呼舆图广矣不皆得苏公彼上报于朝廷者又将获备事之赏矣然后怨愤之气拗而为鬬杀激而为盗贼郁而为灾沴上应乎天谁之咎哉呜呼使人人如苏公刑期于无刑不难矣明天子在上庶其见之则求诸老成以为典刑舍是编其奚适哉
　　书刘禹畴行孝传后
　　世之所谓浮屠者果何道而能使人信奉之若是哉人情莫不好安乐而恶忧患故惴之必于其所恒惧诱之必于其所恒愿然后不待驱而自赴浮屠氏设为祸福之説其亦巧于致人与夫四海之众林林也而无不为其所致何哉彼固非止惑愚昧而已也人情无不爱其亲亲没矣哀痛之情未置而谓防防之中欲加以罪孰不惕然而动于其心哉间有疑焉则羣咻之若目见其死者拘于囹圄受棰楚而望救者故中材之人莫不波驰而蚁附虽有笃行守道之亲则亦文致其罪以告哀于土偶木俑之前彼固自以为孝而不知其为大不孝岂不哀哉且彼谓戕物者必偿其死故有牛马羊豕蛇虺之狱谓天下之蠢动者举不可杀也今夫虎豹鹰鹯搏撃蜚走以食日不知其几何而独无罪也哉人之杀物有狱矣虎豹食人而无狱何其重禽兽而轻人也彼又谓妇人之育子者必有大罪故儿女子尤笃信其説以致恩于其母吾不知司是狱者谁与人必有母将舍其母而狱人之母与将并与其母而狱之与狱其母不孝舍其母而狱人之母不公不孝不公俱不可以令二者必一居焉将见羣起而攻之矣虽有狱谁与治之宰天地者帝也彼则谓有佛焉至论佛之所为呴呴妪妪若老妇然有呼而求救不论是非虽穷凶极恶无不引手援之使有罪者恒勿刑是以情破法也夫法出于帝而佛破之是自获罪于天也吾知其无是事也昭昭矣以刘子之贤其不为所惑无足怪者吾独悲夫天下之为刘子者不多也故又为之言以悟夫知爱其亲而不知道者
　　书善最堂巻后
　　武林陈舜中以善最名其堂介其友富君子明求予言夫立言以明道而求言于人者将以正己之所学言可以茍乎哉所谓善最者盖本于东汉东平王王之言天下之格言也人以是而服膺焉圣贤之为道不外是矣然善之云不过槩而言之求诸实践必有其方不可徒云云而已也今夫世俗之人类以善自名也观其行而不掩道之不明也久矣夫善未易择也恭与谄相邻讦与直相似小谅贼信小慧贼智小刚贼勇小不忍贼仁故有非礼之礼非义之义疑似之间禽跖分焉可不慎哉是故择焉而不得其中道焉而不知其穷古之人有为之者杨墨是也知焉而不能蹈好焉而不能用取其名不必其实古之人有为之者郭公是也若人之心未尝不自谓已能善也而卒于不善为善之名岂易当哉且题扁之设起于何人乎盘之铭几杖之书朝夕警省淬厉以成其徳非衒外以为观也今之掲于轩标于楣大书以示于人者其果有志于自警乎抑将従事于咏歌以为娱也屈子曰善不由外来名不可以虚作也古之人有卫武公者抑抑之戒陈于庭而睿圣之名埀于后若是故咏歌乃有益也呜呼诗不如抑人不如卫武公则求者为徒求言者为妄言矣
　　题医者王养防诗巻后
　　李君一初序王养防之为医且美其不屑为吏予独谓此无足怪者虎豹鹰鹯日杀物以养其躯至死不厌驺虞视生草而不折见生虫而不践其嗜好不同出于天性易之则两死物理然也何独疑于人哉故吏与医为二道活人以为功者医之道也其心慈以恕而仁者好之利己而无恤乎人者吏之道也其心忍以刻而不仁者好之故以吏之心为医者业必丧以医之心为吏者身必穷又何怪乎善医者之不屑为吏也哉虽然今之以医道为吏者未见也而以吏道为医则有矣然则养蒙贤乎哉吾故发李君之言以附于孟氏论巫匠之末
　　书为善堂巻后
　　大梁武子宣之父明徳君名其居之堂曰为善君卒子宣奉其母夫人之命祠君于堂而服膺为善之训乃作法海兰若于建城城南又奉母航海至于补陀落伽之山以求所谓大士真仪者将以广为善之路也故翰林学士虞公为之记文献之士为之言者不少而子宣之求言于四方未已也吾固有以知其心矣夫人志于道而未获所向故愿就有道而正焉是其好学笃行之诚积于中而见乎外也正宜因其愤悱而啓发之惜无有以圣人之道与之言而徒就其所已行者缕缕焉宜其不足乎心而求之不置也孟子曰不直则道不见我且直之昔宋人有好玉者得燕石焉以为玉而寳之革匮十重缇巾什袭周客见而笑之夫好玉则诚好玉矣而未为知玉也故不免为识者所笑尧舜禹汤文武周公之道载在方册其所言皆善言也其所行皆善行也天下之善莫能外之矣舍是而他求焉惑也夫人之所食以生者五谷也今有厌五谷而不食则必求夫爽口蜇吻之味而食之则不戕其生者鲜矣故圣人之道五谷也异端之道爽口蜇吻之味也圣人之道求诸日用之常异端之道必索隠以行怪其势不并立也是故欲求道者必先定其所向如将适燕先举辕而指北然后访而取途则无倒行之悔矣故孟子道性善必称尧舜恐其不知孰为善孰为不善也故以尧舜的之知所在矣又必有至之之道是故顔渊问克己复礼必请其目如是而后可以言为善矣择之而不得其正为之而不知其方心与事相违而徳与言不相类宜行而不问学者之失也问焉而不告聼者之咎也人有所请不知则不必言知则当尽言之不然则皆圣人之罪人矣予虽不识子宣观其求之广而知其志之笃于是乎尽言之书绍兴府达噜噶齐九十子阳徳政诗后
　　防稽方外僧诗若干首美监郡子阳公也至正十四年予自台之越居城之南陬近寳林教寺寺主者别峰师有文行且喜接贤士由是得相従以游其年秋七月用章师又自浙西来住能仁禅寺二上人皆以文章驰名而其属寺之主者亦多能为诗乃九月遇于寳林因语及郡太守子阳公之政交口賛美至有感泣者上人乃分韵俾为歌诗以颂公徳而属予为序其意予闻国风雅颂诗之体也而美刺风戒则为作诗者之意故怨而为硕防北风思而为黍苗甘棠美而为淇澳缁衣油油然感生于中而形为言其谤也不可禁其歌也不待劝故嘤嘤之音生于春而恻恻之音生于秋政之感人犹气之感物也是故先王陈列国之诗以验风俗察治忽公卿大夫之耳可聩而匹夫匹妇之口不可杜天下之公论于是乎在吁可畏哉予以今年春始来越是时浙东六郡皆警于盗惟越为无事故士大夫之避地者多在越或有谓予曰越之从政者鄙又左右皆凶人恐不能和其民万一变生肘腋子将安之予方谋适他所忽有言者曰子阳公且来归公往在婺女有恵爱孚于民予旧甞闻之则大喜黙为越人庆而又自庆其得贤地主以为依而安处也至于今果谐所愿望得不深可喜耶于是乎序而以其诗附于淇奥缁衣之后焉
　　题刘商观奕图
　　右昔人临唐刘商观奕图其曰李伯时临茅君彦罗索先生识盖皆假设之云而其描写模刻实俱妙絶不必问其真作于何人也王生以采薪入山父母妻子待之以食见奕者而躭观之至于烂其斧柯岂所谓力本者哉比归而亲戚乡党咸非其旧可悼也已一夫一妇不获自尽伊尹耻之以戏迷愚人使之老无所依其果有是事耶神仙亦未仁矣
　　书申屠子迪毁曹操庙像文后
　　孟子称孔子成春秋而乱臣贼子惧孔子以王法诛既死之奸回着之方册万世而下昭如日星举而行之不待教命志于恶者能无惧乎哉曹操挟主以令天下屠戮忠良以及主母卒盗神器有王者作杀其人壊其室汚其宫而潴焉人纪立矣世衰道隠大义不明于人心至有书伐贼之师为入防者嗟乎悲夫无乃与春秋之防戾乎夷陵之祠悖理伤教歴千百年而无人为之明焉抑其习之乆也申屠公斥而出之其可谓深知孔子之用心者矣孟子曰言能距杨墨者圣人之徒也夫杨墨之道其流至于无父无君圣贤且痛絶之而况于身亲为之者哉言空言也犹有大功而况于见诸行事之毅然者哉呜呼后世复有孟子而不曰申屠公圣人之徒吾不信也
　　题王右军兰亭帖
　　王右军抱济世之才而不用观其与桓温戒谢万之语可以知其人矣放浪山水抑岂其本心哉临文感痛良有以也而独以能书称于后世悲夫
　　诚意伯文集巻七
　　钦定四库全书
　　诚意伯文集巻八
　　明　刘基　撰
　　覆瓿集八
　　説
　　天説上
　　或曰天之降祸福于人也有诸曰否天乌能降祸福于人哉好善而恶恶天之心也福善而祸恶天之道也为善者不必福为恶者不必祸天之心违矣使天而能降祸福于人也而岂自戾其心以穷其道哉天之不能降祸福于人亦明矣曰然则祸福谁所为与曰气也曰气也者孜孜焉为之与曰否气有隂阳邪正分焉隂阳交错邪正互胜其行无方其至无常物之遭之祸福形焉非气有心于为之也是故朝菌得湿而生晞阳而死蘼草得寒而生见暑而死非气有心于生死之也生于其所相得而死于其所不相得也是故正气福善而祸恶邪气祸善而福恶善恶成于人而祸福従其所遇气有所偏胜人不能御也曰然则天聴于气乎曰否天之质芒芒然气也而理为其心浑浑乎惟善也善不能自行载于气以行气生物而淫于物于是乎有邪焉非天之所欲也人也者天之子也假于气以生之则亦以理为其心气之邪也而理为其所胜于是乎有恶人焉非天之欲生之也朱均之不肖而以为子非尧舜之所欲也蛲蛔生于人腹而人受其害岂人之欲生此物哉曰然则天果聴于气矣曰否天之气本正邪气虽行于一时必有复焉故气之正者谓之元气元气未甞有息也故其复也可期则生于邪者亦不能以自容焉秦始皇王莽是已曰跖之夀操懿之得其志而子孙享之岂天之有所私耶曰气之复也有迟有速而人之生也不乆故为恶之人或当其身而受罚或卒享福禄而无害当其身而受罚者先逢其复者也享福禄而无害者始终乎其气者也以懿继操以裕继懿不于其身而于其后昆谓天之有所私不可也故见祸福而谓之天降于人者非也气未复而以祸福责于天亦非也不怨天不尤人殀夀不贰脩身以俟惟知天者能之
　　天説下
　　或曰天灾流行隂阳舛讹天以之警于人与曰否天以气为质气失其平则变是故风雨雷电晦明寒暑者天之喘汗呼嘘动息启闭收发也气行而通则隂阳和律吕正万物并育五位时若天之得其常也气行而壅壅则激激则变变而后病生焉故吼而为暴风郁而为虹蜺不平之气见也抑拗愤结回薄切错暴怒溢发冬雷夏霜骤雨疾风折木漂山三光荡摩五精乱行昼昏夜明瘴疫流行水旱愆殃天之病也雾浊星妖晕背祲氛病将至而色先知也天病矣物受天之气以生者也能无病乎是故瘥疠夭札人之病也狂乱反常颠蹶披掲中天之病气而不知其所为也虽天亦无如之何也惟【阙】





　　古帝制刑以为天下均故执刑如执权因罪之轻重而前知之又不敢専而聴于天曰天讨也夫是之谓賛天地之化育今曰天又自以震戮人罪吾不知天之所自戮者以何等罪乎谓其积之极人不能胜而戮之耶则天下之为人子而不孝为人臣而不忠为人长而不慈为人幼而不孙为人友而不义为人妻而不顺贼义而戕仁纵私而灭公倚势而行奸乗约而肆淫人言而兽心隂懆而阳和磨牙吮血朘膏刮骨擅威作福残害正直而逭于司寇之诛者不为不多矣岂司雷者有所畏乎乃不一有戮而庸天乎戮焉使彼有以觇天之意而谓天之所怒在彼而所容在此也则恃以不忌是天以震劝逆而济祸也岂天道哉必不然矣曰然则雷何物也曰雷者天气之郁而激而发也阳气团于隂必迫迫极而迸迸而声为雷光为电犹火之出礮也而物之当之者柔必穿刚必碎非天之主以此物击人而人之死者适逢之也不然雷所震者大率多于木石岂木石亦有罪而震以威之耶
　　雷説下
　　或曰雷有神焉有诸曰人曰有之曰然则雷神所为而非气矣曰否雷与神皆气之所为也气也者无所不能为也忽而形倐而声为雷为神或有或无不可测知人见其忽而形也而谓之神夫神也者妙万物而无形形则物矣是故有形而有质者有形而无质者有暂者有乆者莫非气所为也气形而神寓焉形灭而神复于气人物鬼神或常或变其归一也曰既为神也而曰不能戮人罪何耶曰神形而暂者也彼且不能以其形恶能求罪人而戮之
　　医説赠马复初
　　或称医药出于上古圣人神农黄帝皆身为之其果然乎儒者疑之惧世之以是小圣人也孟子称尧舜忧民而不暇耕夫耕后稷实亲为之岂以是为非圣人之所事哉天下之事不止于耕教之者有其官业之者有其人则尧舜之忧不在耕而有大焉者此孟子之意也天地辟而人生蠢蠢焉圣人出而后异于物于是埀衣裳造书契作为舟车网罟弧矢杵臼之器载在易经不可诬也凡可以前民用者圣人无不为之而况于医乎辨隂阳于毫毛决死生于分寸其用心之难又岂直舟车网罟弧矢杵臼而已哉吾固有以知其作于神农黄帝无疑也圣人之道包天地括万物一体而毫分焉莫非道也故天之大也分而为日月为星为云为雨为雪为霜为露莫非天也而后各形其形焉地之广也结而为山融而为川生而为草为木为石为玉为金银铜铁为五谷莫非地也而后各形其形焉故见其形而不知其出之原非知道者也是故知医之不为以尽圣而不知其为圣之事非知圣者也今有酌海于杯曰海也人皆知其不可也而谓之非海出也可乎哉天下之术多矣惟医以救死扶生为功效故志之者可以存其不忍人之心而于道为有益至于节嗜欲调隂阳时寒暑去邪养正流通血脉其为道也引而伸之治天下不能外致逺而不泥其斯而已矣绍兴马复初以医药従左丞特哩特穆尔公招辑海防其为人也粹而温其于术也精以造其剂之所投无宿疾也子甚敬之惧其日用而不知也作医説以赠之
　　师子图説
  </div>
  <div class="pagination">
   <a href="诚意伯文集_page19.html">
    上一页
   </a>
   <span>
    ...
   </span>
   <a href="诚意伯文集_page15.html">
    15
   </a>
   <a href="诚意伯文集_page16.html">
    16
   </a>
   <a href="诚意伯文集_page17.html">
    17
   </a>
   <a href="诚意伯文集_page18.html">
    18
   </a>
   <a href="诚意伯文集_page19.html">
    19
   </a>
   <span class="current-page">
    20
   </span>
   <a href="诚意伯文集_page21.html">
    21
   </a>
   <a href="诚意伯文集_page22.html">
    22
   </a>
   <a href="诚意伯文集_page23.html">
    23
   </a>
   <a href="诚意伯文集_page24.html">
    24
   </a>
   <a href="诚意伯文集_page25.html">
    25
   </a>
   <span>
    ...
   </span>
   <a href="诚意伯文集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
