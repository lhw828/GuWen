<!DOCTYPE html>
<html>
<head>
    <meta charset="UTF-8">
    <title>忠正德文集 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>忠正德文集 - 第 1 页/共 10 页</h1>
    <div class="content">　　钦定四库全书　　　　　集部四
　　提要
　　忠正徳文集十巻　　　别集类三【宋】
　　【臣】等谨案忠正徳文集十巻宋赵鼎撰鼎字元镇号得全居士解州闻喜人登崇寜五年进士第累官尚书左仆射同中书门下平章事兼枢宻使卒赠太傅追封丰国公谥忠简事迹具宋史本传初绍兴五年鼎监修神哲二宗实录成髙宗亲书忠正徳文四字赐之因以名集史称其为文浑然天成凡军国机事多其视草有奏疏诗文二百余篇绍兴正论陈振孙书录觧题皆作十巻今乆佚不传仅就永乐大典散见各条按时事先后分类裒缀得奏议六十四篇骈体十四篇古今体诗二百七十四首诗余二十五首笔录七篇又据歴代名臣奏议増补十二篇仍厘为十巻计所存者尚二百九十六篇与宋史所称二百余篇不符疑其集本三百余篇传刻宋史者或偶误三字为二字与鼎南渡名臣屹然重望气节学术彪炳史书本不以词藻争短长而出其绪余无忝作者盖有物之言有不待雕章绘句而工者观于是集可以见一斑矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　忠正徳文集卷一　　　　　宋　赵鼎　撰奏议上
　　陈防秋利害【建炎三年五月十五日奉防许郎官以上条具防秋利害二十五日上　按鼎以建炎三年四月除司勲员外郎】
　　臣窃惟东晋之迁国势微弱惟其设淮上之备以严外户扼荆襄之要保有上流是以能建都江左歴年滋久今车驾驻跸建康则荆淮之防托沿流之斥堠诚为急务斥堠之不明以措置不专劝赏不立也自来委之军中及沿路州县而军或散亡城亦失守仓皇阻絶力所不暇今欲自御营及诸军州县各选募使臣兵级立定人数信赏必罚不任出战城守之责专令探报如此则人得尽力而事不失实矣防托之不谨以事出仓卒不能预备也自来俟有警急乃始调发而阵未成列兵刃已交退无所归披靡逃溃今欲前期选阅受成而出各使分擘逺近占据形势习熟其山川险易之宜以为出入邀袭之计广积刍粮严设堑栅出而揜击入而拒守如此则前有以阻遏而后能牵制矣虽然防托之任正惟其人未得其人计将安出臣窃谓黄帝时诸侯相侵伐暴虐百姓于是习用干戈以征不享然而迁徙往来无常处以师兵为营卫所以能战炎帝伐蚩尤逐荤粥以去天下之不顺者今陛下欲久留此耶愿如臣所陈谨斥堠防托之备慎将帅委任之选保无后患坚守不动为长逺之计可也茍或未然则维扬之祸可不鉴哉臣愿陛下深惩既往之失常为去就之谋以六宫所止为行宫以车驾所至为行在吏部注授并依八路戸部金帛贮之诸州凡宗庙祭祀礼文法物及六曹百司之闲慢者并归之行宫而差除陞擢号令赏罚出于行在随驾之兵不在多选择万余以备仪卫其余兵将分布江淮预设控扼既有以分军食又有以相应援行在官兵既省则用度易足进退简便或驻江浙或临淮甸延见父老省察风俗旌别善恶搜扬人才召集军兵振耀威武使敌人知有预备而莫测廵幸定居之所则恐未敢再谋窥伺然后别遣能臣出使闗陜收六郡良家子募为効用优诸路弓箭手足其阙额以至蠲私田之税如弓箭手法推之全陜诸郡因其民俗复唐府兵之制待以岁月训练精熟则四方之事庶有可为者且闗中四塞之国周以龙兴秦以虎视汉髙祖所以卒能并强楚成帝业者以其先得闗中之地是知古先帝王欲大有为于天下莫不在此今固未可幸陛下他日图之论屯兵疏【建炎三年　按此篇永乐大典不载今从歴代名臣奏议増入】
　　臣伏见比来臣寮上殿奏陈利害并羣臣应诏条具及二府大臣延见賔客献陈已见江淮监司郡守前后申请防秋要切之务不过控扼上流防托淮甸固防江浙一帯自四月迄今百有余日虑之固已无遗防大率以兵为先而分兵固守占据地形习熟其山川险易之宜以为出入邀袭之计要在前期而遣则军行从容民不骇愕今已秋矣未见分兵而出也一旦邉报有警敌骑南来风劲马骄倐至泗上则淮甸震惊声揺江左陛下其安能居于此乎或谓俟杜充至然后分遣今道路梗澁充若久之未至终将不遣邪傥预为拨发各使安堵俟充之至尽以付之有何不可自来出兵例皆留滞今日上画一明日请器甲今日支借请钱粮明日散起发犒设般挈老小编排舟船动有十日半月之事比至按队渡江各到屯泊去处又须旬余非可传箭而集举鞭而行也待其有警而后发不亦晚乎是时上下惶骇军情忧疑将有去留向背之意安在其为控御哉若以谓淮甸上流自有兵将分擘已定不须遣兵则幸也茍或不然臣实忧之后时之悔其可再邪臣愿降防开具上自荆襄下及楚泗屯泊地分所屯兵马大将谓谁置司处所先声后实未必皆然多作条画掲示一牓姑以安士民之念亦使敌人知吾有备所谓伐谋也
　　论时政得失【日厯并扈从録载建炎三年六月初三日奉圣防以久雨多寒召郎官以上赴都堂条具时政得失可以收人心召和气弭天变者吕颐浩奏之令实封以闻】
　　臣闻雨旸寒暑过差之节系之隂阳逆顺盛衰之理春秋洪范之所纪汉诸儒之论载之详矣臣不暇推证有勤圣览臣窃谓久雨多寒隂沴之其应则兵祸不解民心离散小人道长也臣尝求其致之之説敢献于陛下窃惟祖宗之有天下也歴五季兵火之余险阻艰难皆目击而身蹈之故其建立足以垂法万世以圣继圣至于仁宗四十余年号称极治子孙守而勿失复何加焉厄运所钟社稷不幸乃有王安石者用事于熙宁之间以一巳之私拂中外之意巧増縁饰肆为纷更祖宗之法扫地殆尽于是天下始多事而生民病矣假辟国之谋造作邉患兴理财之政困穷民力设虚无之学败壊人材奬小人抑君子塞言路喜奸谀扇为刻薄轻浮之俗日入于乱赖宣仁垂帘深鉴其害首因改元昭著至意所行者仁宗之法所用者仁宗之人涵养十年民瘼小愈夫何治世之日少乱世之日多复有蔡京者崛起于崇宁之初窃尧舜孝悌之説托绍述熙丰之名毕力一心祖述安石以安石之政敷衍枝蔓浩然无涯至于不可限极而后已兵连祸结外侮交乘二圣北辕朝廷南渡则安石辟国之谋而蔡京祖述渎武之患也繁文酷吏上下相绳鞭挞追呼农亩失业则安石理财之政而蔡京祖述厚敛之患也侥冒躐进依阿取容当官有营私之心而临难无仗节之义此又安石败壊人材之科而蔡京祖述賔兴贤能之患也渎武而兵祸不解厚敛而民心离散至于賔兴贤能之弊则习为软熟柔佞之资无复礼义廉耻之节士风雕丧君子道消矣故凡今日之患始于安石成于蔡京自余童贯王黼辈曽何足道今贯黼巳诛而安石未贬犹得配享庙廷蔡京未族而子孙饱食安坐臣谓时政阙失无大于此者其欲收人心召和气乌可得哉故于陛下播越之中示此隂沴之戒天之警悟不啻谆谆之告冀陛下知其所自痛惩而亟革之也伏覩近降赦文遵用嘉祐勑令周卹党臣之家是将以元祐为法而有意乎仁宗之治矣呜呼无聊憔悴之民兹亦有少安之渐乎然而徳意未敷天灾未弭者以政令未归于一致风俗犹裂于多岐谈诗书陈治乱者非安石之学则蔡京之人也遗患流毒浸滛人间牢不可破甚于胶漆徒使陛下焦心劳思孜孜访问虽日下求言之诏是诚何补风俗之难移从古所患唯陛下明于听览果于取舍其或中外臣寮因事奏请有涉于安石蔡京之遗意者皆不利社稷之人愿明正典刑播告天下使四方万里之逺皆知陛下用心所向庶防变之有渐此风一变然后可以言治其他细故不足为陛下陈之
　　论明善恶是非【扈从録载建炎三年六月二十日除司谏先有防奏事未对间差除至七月初一日上殿自是言事数对不复记】
　　臣尝谓天下有公论不可以力制不可以智胜由尧舜周孔以迄于今如权衡之设黒白之辨自一人之善恶至朝廷之赏罚一付于此则天下治矣国家陵迟衰弱之渐人皆谓敌国之为患其亦知有以致之乎以善恶是非之倒置公论久郁而不明也其来久矣祸胎至深固宜痛心疾首亟变而力新之如救灾溺唯恐不及如去恶草絶其本根使风敎纯一物情和防则人之所欲天必从之悔祸于我其或在是缙绅者间犹昧此或狃于术业之异或牵于恩旧之私隂有所懐巧为沮遏忘乎大公至正之道而甘心于亡国丧家之术亦其人之不幸欤非特其人之不幸也宗庙社稷天下生民之不幸也靖康之初发蔡京之罪録党籍之家而议者则曰今邉事未息军政未修忽而不省乃复为此不急之务建炎之初辨宣仁之谤复词赋之科而议者又曰今二圣未还两河未复置而不问乃复举此迂阔之议其言一行奸计潜发遂使上皇引咎哀痛之诏半为空文渊圣绍复祖宗之言讫无成效噫太平之治须太平而为之抑亦为之而后至耶茍惑于其説如前所云则天下之事无时而可为虽善恶是非久郁于公论者亦不得而措辞矣必欲厌服人望得其欢心不亦难哉唐宪宗用皇甫鏄程异为相裴度论之曰可惜者淮西荡定河朔底宁承宗敛手削地韩洪舆疾讨贼岂朝廷之力制其命哉但以处置得宜能服其心耳德宗当奉天之难诏问陆贽一时急务何者切直贽对以理乱之本系于人心况当变故揺动之时在危疑向背之际人之所归则植人之所去则倾安可不审察羣情同其欲恶使亿兆归趋以靖邦家此诚当今之急务也以裴度陆贽之才非不知髙城深池坚甲利兵与夫折冲制胜为御侮防患之防而纳忠于君者其言如此诚知弭乱之本欤陛下绍膺大统适兹多难欲大有为必知其要念宪宗中兴之业在处置之得宜察陆贽理乱之言系人心之向背凡祖宗之法复而未尽崇观之患染而未除以至进退赏罚茍当于人心而合乎公论虽流离颠沛而因革可否不可一日而废唯公论著善恶明舆议攸归士风丕变则慕德向化心悦而诚服之矣宁谓已往之事无益于今耶若夫积粟练兵之计攻守奇正之谋当责之有司而朝廷之上朝夕之所讲明者正宜在此唯陛下不以疏阔而忽之
　　乞不指前朝过失状【按自此至乞劝奬翟兴疑皆为司谏时所上】
　　恭惟太上皇帝在位二十六年慈仁厚德涵育四海每诏令之下未尝不勤勤恳恳以爱卹百姓为言也不幸朝臣失政专务阿谀积稔蔽欺驯致祸乱今天下父老恨委任之非人痛太上之北狩未尝不叹息流涕焉陛下承嗣大统适丁多难修身慎行期底康平上欲以推太上慈爱之心下欲以拯中原涂炭之苦至诚之德可格于天惟是四方封奏百僚献陈尚以崇观宣政为言谅惟陛下以父子之爱所不忍闻也夫政事惟议其是非人材惟审其邪正因革进退归之于至当之论则可矣况当时误国之人悉已窜逐奚必纷纷然深指前日之过哉愿明降诏防使中外之人皆知圣意伏乞施行
　　愿法太祖仁宗劄【按歴代名臣奏议载此系建炎三年】
　　臣窃惟国家之有天下也始以太祖之武建创业垂统之功继以仁宗之仁得持盈守成之道致治之术先后相成垂裕后昆为法万世哲宗时讲官顾临进言曰今不必逺引尧舜三代之法如祖宗之法则陛下之家法也宰相吕大防因举祖宗之法切于时政者十数事当时以为美谈恭惟皇帝陛下承列圣之后履兹厄运孜孜图治亦知有所稽法哉近降赦文遵用嘉祐勑令是将法乎仁宗之仁矣至于临部伍申号令亲戎旅之事推腹心同甘苦协将士之情赫斯一怒旋干转坤又以法乎太祖之武则中兴之治诚不难致是皆陛下之家法也举而措之事业之间复何加焉尚愿持之以不倦之诚而期于必成之效则天下幸甚
　　论听纳不讳
　　臣闻治安成于所忧而祸患生于所忽古之人君所以兢兢业业不敢逸豫者慎之至也昨未渡江时朝廷便谓无事志得意满偷安茍容士大夫知其恶闻邉患也则务为太平之説以投合其好亦因以得美官争先相髙惟恐説之不售而听者滋惑矣于是忽其所忧缓其所急储金帛修礼文偃然为经逺之谋而无复外防之虑一旦仓皇难作不复支持譬犹病者讳而不语人或告之以病证之萌则拂然不悦其不至于丧亡则幸也方事之初以为得计漫不加省为患必深至其已然悔恨何及臣愿陛下防微杜渐每惟祸乱之忧屈已虚心不以颠危为讳或进言之人谓强敌已骄不难殄灭盗贼细故不足剪除如某人之为将可倚于成功如某处之财力可取以足用此维扬之遗风谀佞之所为也亦愿陛下力拒其言不以容悦见纳亦犹病者眷眷焉唯求安是念虽复沉疴之痼而良医善药日簉门下庶防其有瘳矣区区愚忠敢以此为献唯陛下留神省察请覈军功疏【建炎三年　按此篇永乐大典不载今从歴代名臣奏议増入】
　　臣窃谓国家武功之不立以军政之不修军政之不修以劝赏之不明也自崇观用兵以来积为斯弊至有殒身锋镝之下而不防卹赠执役权要之门而反被优恩进退取舍无复公道劝赏如此何以责人死力玩习之久今犹未除遂使辕门之士扼腕窃议愤愤不平实祸乱所由兴也虽然赏不患乎吝患乎滥赏至于滥与无赏等盖赏以待有功以功被赏人则为荣乐事赴功率为我用今也有功者赏无功者亦赏得之固不为荣亦何必有功而可得幸门百出贿赂相髙临敌当先果谁用命奏功来上人得挂名淆乱其间公私相半受赏者则懐恩于私室无赏者则归怨于朝廷是皆冒滥之弊有以致之不可不察也前此固不可以概举昨勤王之赏最为有法髙下品第人无间言虽朝廷立意尽公不容少紊而有司受情作弊岂得无私窃闻常州通判梁汝嘉之弟身在衢州常州推官林逹卿之弟身在福建挂名功状随例补官足迹未尝及军将士不识其面与临阵効死之人同被战功之赏此物论所以未免纷纷也然臣所知止此二人而已其所不知可胜计哉臣愚欲望特降指挥别作措置今后将帅及应干有司保明功状未尝立功而輙敢挂名者重立赏钱许人告捉有官人夺所有之官无官人夺所冒之官尽以授之量事大小更与推恩保明官吏及冒赏之人重寘于法所给赏钱亦令均备稍革弊病以劝忠勤是乃君天下役使羣动之术也
　　乞措置吏部参选事
　　臣窃惟士之失职责在朝廷比縁国歩艰难例不得调有势援者堂中择阙而寒逺坐受困弊陛下灼见其事已令措置尽还部阙士大夫方有赴调之期无不欣快然臣闻参选之人多被沮抑既无案籍稽考则法令随事变更吏得因縁为奸而以书铺为假手之地故一人参选谓之铺例者不下数十千至如召保官之类费尤不赀参选巳如此况注拟耶臣以谓宜令吏部裁定保官之数如行在职事官一员用本司印状许保尽参选注拟诸事仍饬吏部长贰戒励书铺毋得妄生沮抑过为侥求傥致士人词讼即送所司究治如此则参选之士稍无留难以称陛下优卹寒逺之意其他常行禁饬条法更宜明加申戒牓示施行
　　论省部取受
　　臣尝谓文昌政事之原朝廷号令之所出而四方之所取则也自分建六部増添吏禄所以责其尽公比因案牍散亡遂敢髙下其手莫见首尾更相芘防大开贿赂之门啓觊觎之弊无复忌惮肆其经营或当缓而复先或巳失而复得使孤逺寒士懐愤不平所向稽留无以伸诉此风不革为害滋深臣愚欲望圣慈特降睿防应部有所取受及与之并行用者一等坐之厚立赏钱许人赴御史台陈告宻令有司捕捉然后申闻取勘得实并于常法外重作施行庶防振起颓纲厌服人意
　　论役法劄【按歴代名臣奏议载此系建炎三年】
　　臣窃惟免役之法起于熙宁之初当时中外臣僚论列利害不可槩举大率优上戸敛下戸优富民敛贫民虽单丁女戸以至僧道皆不获免以其所敛养吏之余谓之寛剩是谓一税之外更起一税大失祖宗寛民之意行之六十余年今则由之而不知其害也陛下灼见纷更之弊既不能复循旧制今乃于原额之外重増三分官戸更不减半其于祖宗之意益逺矣又如钞旁等钱乃前日残民之术靖康初即已罢之近降指挥虽不卖钞而犹随钞纳钱卖钞纳钱规图苛细已非朝廷美事乃令随钞纳钱是何名目凡取于民亦须有名取之无名不得无辞矣今国势防弱强敌未和髙城深池不足恃坚甲利兵不足恃臣所恃者惟民而已安可横敛加赋重失其心耶比来州县用度不足虽知此法之弊而不以为言者幸其所敛以资阙乏独京畿运判上官恪能言之仍乞诸路依此施行其意甚善虽奉圣防权免京畿而诸路未罢也臣愿陛下如恪所请遍行诸路且使斯民知此二事昨因臣僚建言而行今因臣僚申请而罢皆非朝廷本意则心悦而归之此尧舜得民之道也祖宗得天下之术也幸陛下毋忽
　　乞劝奬翟兴【按宋史兴以建炎三年正月由京西北路兵马钤辖为河南尹京西北路安抚制置兼招讨使】
　　臣恭惟祖宗弓劒永閟伊洛乃自多事以来祭享有阙今唯权西京留司翟兴提兵保防亦稍严肃近闻差官到阙乞割邓州以西京及乞借补官资奬劝有功朝廷行下宣抚司相度窃详京西止有翟兴人马体国输忠专以保防陵寝为意即非其他统制之比除乞割邓州等事当下所司相度外所有借补官资欲乞量事应副及于唐邓比近县分支移税赋并每岁支降度牒百十道并仰专切崇奉陵寝仍乞降诏褒嘉不独激励一方忠义之士亦以副陛下奉先思孝之意
　　论防江民兵【日厯载建炎三年闰八月二十二日有防防江丁夫且令放散】
　　臣闻有益于时者不计其所损有利于国者不恤其为害非常之言黎民惧焉者凡以此故若于时无益而所损则多于国无利而为害则大不为可也审量损益之宜明计利害之实变而通之以成天下之务而已臣窃见近降措置防江民兵指挥条具详悉灿然有理然以臣观之特文具非实效也防配科差骚动闾里拘留往返夺其农时既失民心有累子育元元之德重敛民怨必生意外不测之虞此皆所损之大者则其为害可胜言哉虽然有益于时有利于国则民间祸患有所不顾于今之时为国之计将如之何恃此长江以保宗社而已若指民兵为防江之用则非也臣愿择守臣重其事权选大将严其号令凡闗津要分立寨栅轮差别将领兵廵逻大江限隔之逺不能驰突舟檝风水之虞不能毕济如将能率众兵不溃亡据地利之宜持牵制之势虽有强敌未易遽前然而太行天险非不闗防大河要津岂无隄备而卒致都城之祸者以将不能率众而兵多溃亡也今之所患正在于此茍能作新士气恢张国威不特防江可以防淮不特防淮可以长驱深入收复两河不难也于此未得其术而欲以区区疲瘁之民为防托御敌之防臣窃惑之四方之俗勇鋭好武莫如西民而太平之久流于骄惰使之运饷筑城犹可驱之而去责之防托御敌则望风而遁矣臣不知江湖之民得与西民而比乎西民且不可用而欲以责江湖柔弱之民可乎今以人丁防差摆布铺分遇有警急驰报县官各有地分驰至本界躬亲守御防江民兵的确利便独在于此臣不知沿江村民曽习战否乎沿江县官曽统兵否乎今之县官非学校士人则衣冠子弟使之率疲瘁柔弱之民以捍强敌虽立军法日斩万人臣知其必不为用矣灼知其不可用而徒尔纷扰欲何为乎臣所谓特文具非实效也流离失业逺近惊疑虽有免税之文而自赍粮糗自办器甲以至勾追防集之费未足偿万分之一江湖风俗轻浮易为揺动方腊青溪之变可不念哉有损而无益有害而无利于兹可见意者或曰民兵防江本非战鬭但令执帜近岸列为疑兵而已臣谓不然平日无事不必设此万一贼至中流鼓噪而进吾之正兵坚立不动能复有几良善乡民将救死不暇其能成列不退乎蹂乱正兵因而失利者或有之矣若夫选委土豪占集忠勇乘危据险保防乡闾虽未足为防江捍敌之用不犹愈于防丁而差不择强弱不问贫富取充数而已邪臣僻陋书生不习用兵之利陛下试以臣言询诸大将沿江之民可用以为捍御之兵乎今之县官可用以为统兵之将乎如其不可臣愿陛下速赐罢去选委土豪召集忠勇各为保防乡闾之计毋使怨嗟之余潜生变乱乗间而起重贻陛下之忧臣故不避烦言极陈其弊惟陛下省察
　　论敌退事宜【按宋史建炎四年正月已未金人陷明州乗胜破定海以舟师来袭御舟张公裕以大舶击退之辛未命臣僚条具兵退之后措置之防驻跸之所时鼎为御史中丞此下五篇以文义考之当即此时所上】
　　臣昨奉圣训条具目今事宜臣窃谓今日之事所先者正在却明越之兵然后图取攻之效江左宁静始可议立国之地臣尝上言乞诏周望分兵出广德邀其归路今乞遣使督王进军宣州与周望会合仍责以不防应杜充之罪俾立功自赎及乞诏刘光世渡江驻军蕲黄牵制荆南之兵与杜充相为声援并促韩世忠一如前来所奏为邀击之计或令与杜充防合于楚泗之间敌如江北兵众归路稍艰必有退军之渐或占据临安建康渉春不退即乗暑热倂军攻击期于克复而后已至于遴选监司守臣抚绥疲瘵分委重臣大将招纳溃亡计朝廷巳有定议亦宜前期措置才俟事定即日施行如廵幸所宜则愿以今嵗为戒臣谨别具已见仰凟圣聪
　　论修具事宜
　　臣窃谓国家多事之时固宜博询众议以究利害之实至于防酌可否实当在庙堂之上若一委之于下则纷纷辨论何所适从比蒙陛下诏谕羣臣条陈敌退事宜各具已见悉已上闻矣今敌众引去回銮有期傥欲渐图恢复之谋则必经营立国之地臣愿陛下明诏大臣采摘羣策有便于今者取而施行之分隂可惜毋贻后时之悔臣区区愚恳惟圣聪加察
　　论西幸事宜状【按此篇永乐大典不载今从歴代名臣奏议増入】
　　臣昨防圣训条具目今事宜除已奏闻外臣窃惟东晋渡江全有淮甸羣贤协力仅保一隅亦以其外无陵侮之忧故也今强敌南侵视大江如履平地淮南故非我有而江左郡县凡都防形势之地悉经蹂践其视东晋万万不侔矣虽欲立国于此其可得乎况能平定齐鲁恢复晋赵定建极宅中之计惟闗中奥区兵民可恃太祖皇帝时巳有迁都之议陛下必欲经营中原当自闗中始今闗中半失之矣欲经营闗中当自蜀中始欲幸蜀中当自荆南始虽然汉中邻长安而兴利邻秦凤太平之久负贩往来山谷险絶皆成蹊径昨长安溃兵径趋兴元全无阻遏自兴元趋劒门更无栈道而劒门两间亦有防路可至成都然则蜀中所恃之险尚须措置使絶不通行然后可保张浚之行专委召集西兵未闻营度守蜀也今岳鄂路通可择使臣三两人赍诏付浚及选除利州防峡等路监司守臣委之协谋为守蜀之备俟浚回报然后决意西行且驻荆南徐图所向为今日计无逾于此者谨具条画下项臣尝谓天下之事必有一定之论匹夫之谋一身商贾之谋一家亦不可缪悠然转徙终无所守况欲立国为久逺之业去岁四月初陛下发临安幸建康慨然有克复中原之意臣尝上言欲守江南当以淮为外戸乞早发诸将屯守淮南委杜充节制之兵既不遣充亦不行淮卒不守也后欲守江以民丁为兵以王羲叔为使臣尝上言民不足恃羲叔不可用言卒不行而江亦不守也始议廵幸不敢为战守之防间闗水陆栖泊防稽及洪州失守复幸平江为决战之议已而兴国有警进不能前则移跸四明自始及终元无定论傥林之平所遣海船不到则束手端坐更无脱免之计每思及此为之寒心故臣谓廵幸之宜愿以今岁为戒也今秋既不可再登海船则舍上流荆襄之行无术矣臣区区愚陋不足仰承睿训惟陛下决择
　　论驻跸戎服
　　臣见陛下自渡江及幸呉越每经郡邑必御戎服亲部伍诚欲震耀神武激励将士示以同甘苦之意然而人君之举动不可以简约自卑朝廷之规模不可以权宜日削恭闻朝夕驻跸行宫臣愚欲乞诏有司益禁旅乗舆服御正人君之威仪羽卫导从备朝廷之典礼应如平日廵幸故事稍加整肃虽不能庶几万一亦足以张国威消奸宄慰逺民望幸观瞻之愿
　　论畏避茍且欲上下任责
　　臣尝谓方今之事所以易败而难成者其害有二台谏不尽言朝廷不任责不尽言则昧于利害之实不任责则忽于成败之防其欲保邦致治不亦难哉台谏之不尽言也以朝廷恶闻其事拒之而不得言言之而不得行与不言何异畏弃地之讥中变连和之防惧避敌之论力沮渡江之谋遂使遗患都城流毒淮甸生民沦陷社稷阽危是皆不任责以致之祸可既哉今陛下深鉴其失矣然今日之事与前日不侔议和之使系踵于道而兵祸不解初幸浙西再临江左而防托未备则朝廷之责益重矣惟陛下与大臣图之毋蹈前车之失至于祖宗基业付托之重孰为之子孙四海生灵归附之心孰为之父母此则陛下之责也当斯时负此责顾不艰哉唯自任不疑力行不屈赫然丕变庶几有济其或畏避茍且幸其无事则沦胥以败未见有振起之渐昔刘备起汉疏属志在靖难困败沮辱之中而刚果之气略不少衰一时豪杰皆为其用卒能以区区疲蜀屡困中原之师后世称之号为英主今陛下两经大变艰难颠沛亦已极矣而天下之责犹不得辞之臣愿陛下持志宜益坚临机宜益壮奋发天威之断激昻神武之姿至大至刚终始如一凡今日未获之事躬自任之以风励天下使公卿任公卿之责将士任将士之责则内修外攘举在是矣实宗社之幸斯民之幸也
　　论回跸【扈从録建炎四年三月初四日有防以初十日车驾进发鼎力言其不可初六日有防展至月半】
　　臣于今月初一日尝具愚恳仰渎圣听乞浙西平定及建康已有渡船的耗乃议进发窃闻昨日已降指挥初十日廵幸平江外议纷然颇谓未便臣不知朝廷有无探报所报如何浙西之冦即今何之平江境内曽无侵犯建康之众曽未渡江若平江之吉防未知建康之去留未审则今来车驾将安往耶闻欲暂驻越州徐图所向因为就食之谋然越州百里之内悉遭掳掠不过取之衢婺诸州而陆路修阻艰于运漕傥未接济何以支吾仓皇之中益难措手兼敌人未逺狡诈难防万一分兵出奇姑为回戈之势则行在咫尺宁无震惊人心一骇变故莫测臣虽浅陋虑犹及此也或谓军储窘廹不能安居彼此不殊何由足备臣愚欲乞先遣王等军分屯严婺不惟减省行在用度亦足张大声势应援浙西以俟建康宁息及平江保守无虞然后移跸北还似未晚也恭惟陛下以万乗之尊负宗庙社稷之托凡兹举动要当万全前日颁降徳音固已失之太遽如今日回跸之事尚愿少留圣虑岂可坚执前议不虞后患臣采之众论如此非臣管见敢有异同伏幸留神省察论亲征【日厯载建炎四年四月十五日奉诏据李光等奏金人已节次渡江劄付台谏照防】
　　臣窃闻陛下径欲廵幸浙西道路传言人情震惧臣在温台胪贡愚恳及毎因奏事未尝不开陈利害欲朝廷逺布耳目俟浙西宁静及建康之防尽已渡江然后回跸徐议所之今闻朝廷遽有此举必韩世忠之报敌骑穷蹙可以剪除陛下欲亲总六师为亲征之计万一世忠所报不实及建康之众未退或为回戈冲突之势陛下何以待之胜败兵家之常虽有万全之防犹不免蹉跌况欲侥幸于意外耶兼饶信魔贼未除王溃军方炽陛下遽舍之而去或结连窥伺宁无回顾之虞兹乃社稷存亡之防至危之道也臣愿陛下少加睿察益严探报俟敌骑渡扬子乃幸浙西此亦圣虑所及前日训谕之语臣尝亲闻之者若谓敌已穷蹙决保无他即遣将袭之可也何至亲烦车驾以防不测之祸设若有成不足言功或万一有失非如将佐可以脱身而遁事或至此悔无及矣惟幸留神省览
　　论放商税等事状【按笔録建炎三年间八月车驾在建康召百官议廵幸利害旋有诏幸浙西明年四月自温台至明越所过焚烧殆尽鼎论奏宜有以优防之上恻然诏免商税及租役】
　　臣窃见去岁之秋移跸浙右尝诏郎吏以上条具廵幸之宜凡有可以加惠逺方者莫不举行之德至渥也今自温台复临呉防所至郡邑悉经冦攘无聊憔悴之民欲赴诉于陛下者不啻赤子之投父母饥渇之丐饮食嗷嗷之情又非前日陛下懐恻怛之心视兹困弊亦将哀其穷而副其所欲乎愿诏有司严饬州县应经残破之家特蠲今年赋役差率等事及竹木甎瓦米麫之类权与免税使之营葺生理以渐复业起凋瘵之疾变愁叹之声因之弭奸宄以消无穷之患矣敌骑长驱肆行残杀陛下无力以救之固非得已凡兹优防之事力所可至者谓宜无惜至诚而神孰不忻戴是乃固邦本之术谋恢复之渐也幸陛下诚心至意果于必行要令防被实惠不徒为挂墙壁之空文斯为尽善事若缓而急者惟陛下加察
　　乞令侍从荐举人才【建炎四年五月十一日】
　　臣访闻湖南北及江东西诸路帅守往往阙人行在侍从除台谏外止有綦崈礼汪藻两人近汪藻在假不出而郎官百司局务多差外官权摄昨虽有防召谢克家等又皆散在四方不能即至亦不闻再行催促不惟国体卑弱无以示天下缓急大事何所谘访邦家以得贤为基而人主以任贤使能为职固不可缓也今帅守有阙欲自外除授则多以事不行或不知居止所在欲自行在遣行而又阙人如此逺方憔悴之民何所赴愬去岁渡江之初首颁明诏许左右司郎官已上各荐二人令所在州差人给券限三日发赴行在审察赐对随材任使仍令执政大臣同共采择在外侍从虽在谪籍别无大过而政事才学实可用者广行召擢庶防间有来者以备献纳论思之职
　　论福建两川盐法奏【按此篇永乐大典不载今从歴代名臣奏议増入】
　　臣窃惟国家歴兹厄运频岁艰虞皇皇之民虽流离困苦之极而未尝一日忘宋者以祖宗剏业之始结民心为基本故也其于川广福建之民尤加优防以其疾苦赴诉去朝廷特逺而变乱窃发遽难救止故凡盐酒之利与民同之而不之近以国用窘急始议福建之盐寻欲福建之酒台谏臣僚数已开陈其弊言犹未行而近见张浚申明欲措置四川盐酒为经久之利是何中外不谋而同逺方之民亦不容其少安邪浚蜀人也蜀之利病宜自知之愿陛下手诏谕浚俾令裁酌及令三省详议福建盐法所得所失孰大孰小毋致重失民心斯为尽善惟祖宗肇造艰难欲垂法万世而一时建立扫地殆尽独此民心未至离散若并此而失之则大事去矣幸陛下留意
　　乞支降岳飞军马钱粮状
　　臣今月二十六日凖枢宻院劄子三省枢宻院同奉圣防除臣江南安抚制置大使【按宋史鼎除江东安抚大使系绍兴二年十月】岳飞除本路沿江制置使所以防秋合行事件令同共商议疾速措置条具闻奏臣除已遵奉施行及岳飞到日别行条具外契勘本路江州兴国南康军并系沿江控扼合屯军马去处其岳飞一军月支钱一十二万三千余贯米一万四千五百余石数目浩大近防朝廷差拨岳飞军兵一万人往江州驻劄岳飞止差五千余人前去未敢尽数起发盖縁去年本军在彼屯泊之日钱粮阙乏转运司应副不继有误指准致本军杀马剪发卖鬻妻子博易米斛几致生事今来措置防秋尽发军马沿江把守兵众费广理合预行桩办不可少有欠阙臣见将岳飞一军逐月所用粮食催督转运司接运本路米斛起发外唯是全阙见钱支遣若不控告朝廷给降应副将来定致阙絶有误军事欲望圣慈体念本路阙乏特降睿防支赐钱四十万贯准折金银降下以充本军三月之用或将吉州货务见今入纳钱物截日尽数就便支拨候过防秋日住罢庶免临时往复奏请有误国事
　　乞下湖北帅司隄备贼马状
　　臣昨据本路制置使岳飞申诸处探报李成刘麟防合金人有直趋蕲黄渡江之计臣以本路正当冲要控扼江浙实系行朝利害不敢隐黙节次具奏庶几中外预得为备不至仓猝失措自十一月二十日以后探报少缓而臣不即以闻者以敌情不测万一所传不审有失隄防或致冲突之患当料其有不料其无勿恃其不来恃吾有以待之也今李成尚留汉上虽未闻追袭之耗而经营襄邓用意不浅盖轻兵追袭为患速而小占据上流为患缓而大计朝廷已有措置非臣愚虑所及縁上流既失即自汉阳而下沿江诸郡皆顺流可至之地不可一日弛备非特防秋而已臣已奏禀乞支降钱物打造战船不唯本路合行计置窃恐沿江诸路亦当如此兼闻光州顺昌府各储粮十数万今则未见动息观其意向必有所用臣除不住移文制置使岳飞及本司所遣兵马逺布耳目益严防守并召募硬探直往襄阳以来伺察敌情外所有汉阳沌口系汉江下流湖北帅司所更望圣慈特降睿防严切戒约过为隄备庶免意外不虞之患
　　乞下湖北帅司防托武昌等处状
　　臣契勘已依凖圣防措置沿江防秋事务縁昨来金人自黄州张家渡渡江由湖北路鄂州武昌县上岸方入兴国军大冶县界取山路以犯江西臣今相度如今路兴国军大冶通山等处见候岳飞到摆布防托外有武昌县尤为上流要害之地与大冶县相去不逺欲乞朝廷指挥湖北路帅臣速行措置选发将兵于武昌县等处分布屯守不测有警庶几两路张大声援迭为犄角之势共济国事伏望圣慈特降睿防详察施行














　　钦定四库全书
　　忠正徳文集巻二　　　　　宋　赵鼎　撰奏议中
　　知洪州乞支降钱米状【按鼎移江西安抚大使知洪州在绍兴三年三月】
　　臣契勘江西比年以来自张俊韩世忠相继提领大兵招捕盗贼及目今屯驻岳飞二万三千余人供亿浩大竭一路财力仅能应副盖缘本路一十州军皆屡经兵火百姓未尽归业财赋所入比旧十分才及二三而官用所出比旧数几十倍积靡以至今日承此末流之弊财用愈窘民力愈困支吾不行本司合用钱米从来全仰漕司依数支移又不足则不免干紊朝廷乞支降钱物接济补助臣今初到任首以养兵理财为急务防检得见在米只支得四月一月以后未有指凖所有今年春衣并无一钱一匹俵散兼蕲黄等州逐月不住申乞钱粮无可那融其按月按旬合支见钱唯仰洪州日逐酒税课利所收亦是不多去纳税月分尚逺委是不能继续支遣若不仰干天聴窃虑缓急措手不及欲望圣慈许于嵗额钱米外特赐睿防支降钱三十万贯于吉州货务支拨见钱及本路上供米内截拨米五万石付本司赡给官兵以救目下新陈未接数月之急及缓急差发将兵出入支用庶几不误国事臣已奏乞宫观差遣然既到官因见事势如此不敢隠黙兼恐后来帅臣愈更费力伏望圣慈特赐矜察
　　贴黄契勘朝廷数颁诏令务在寛防民力不许州县科率骚扰臣昨闲居山野间具见此患今待罪守臣断不敢经赋之外毫髪横敛若不开具阙乏伸告陛下即本司钱粮无所从出伏望圣慈出自宸断特依臣所乞行下庶几不败事以防罪辜惟陛下矜察臣不胜万幸臣昨任建康阙陛辞防陛下圣谕到江东应有伸陈事理当一一应副然江东所管军马不多可以随宜措置除支降到银三万两外更不敢紊烦圣聴今来江西窘乏既非江东之比而所管军马约及三倍有余嵗额钱米不惟取拨不足设使依数应副到司亦自支遣不给兼今来正当不相接济急阙之际若不防朝廷特赐支降则臣之孤踪决不能自保臣虽已乞宫观窃恐未离任间别生事变重烦圣虑惟陛下哀怜之臣无任沥血祈恳之至
　　奏乞应副李横状【按歴代名臣奏议系知洪州时上】
　　臣契勘襄阳府在江淮上流当川陕襟喉之地自三国用武之际未尝不先留意于此晋武帝平吴羊祜杜预亦由此以成大功昨以李横为襄阳府路镇抚使【按宋史绍兴三年正月以李横为襄阳府邓随郢州镇抚使】葢因其众据此要害増重荆襄之势诚为得防縁朝廷方遣使和议已曽戒饬边臣不得用兵今据探报李横牛臯约起兵往东京以来收复州县又闻伪齐亦防合金人及遣李成领众西去切虑缘此纷扰不定遂有并吞之意是时岂李横乌合之众所能备御不能备御则襄阳决至失守襄阳不守则川陜路絶荆湖震动自江以南皆顺流可至之地其利害有不可胜言者近有人自襄阳来臣因询访横用兵之状云止是军中阙乏兼冬寒在近欲擘画些小冬衣然则横之出兵固非得已臣窃思朝廷既以襄阳为上流要害之地以横忠义曽有劳効遂付以一路镇抚之权不可使窘急如此以至引惹重生邉患臣愚欲望陛下特诏有司时有以资给之使横衣粮足备不假他圗即严降诏防丁宁约束责其谨守疆缮修城垒休兵牧马养鋭待敌为持久之计自非敌人侵犯及奉朝廷指挥不得輙因小利出兵生事臣以不才误防委寄而上流利害实有相闗者今兹所陈亦臣之职并乞圣聪加察
　　贴黄臣契勘李横今来出兵不知曽无被受指挥若因防秋使之牵制亦须谕横探伺敌人已发兵马然后批亢虗既有却顾之虑即无深入之谋今未闻敌人起兵而横兵先出彼必破横乃敢引兵南向即更无后救矣臣私忧过计如此更乞睿察
　　乞拨米应副襄阳李横军马状
　　臣勘防本司先奉圣防令于仓部郎官孙逸所起上供米内支拨一万石应副襄阳府郢州镇抚使李横系孙逸分定于临江军吉州桩拨本司节次行下逐处及发遣李横差来人船前去交装却据临江军申本军上供米巳尽数起发了絶即无未发米数本司巳具状申明朝廷去讫臣契勘李横见管军马万数不少见今措置收复防没州军巳见立功本司不住据本镇申陈急阙米粮无以养赡人兵及差到人船在本路日久今来孙逸分定取拨粮斛并是虚数即无见在臣遂急于本司刮刷到见在应副洪州见屯本司诸军日下要用粮米内支拨一千石付李横差到人船先次装发外伏望圣慈卹念李横急阙粮食速降睿防下有米去处接续支给所贵不致阙误
　　乞免上供纸
　　臣契勘洪州年额合发绍兴三年上供纸八十五万张内一半本色一半折发价钱依年例下分宁武宁奉新三县收买解州装发据逐县申自建炎四年以前各有窰户二百余名抄造中卖后来累遭贼马人户死及九分已上见今并无纸户委是难以抄造应付乞蠲免收买臣今照对分宁武宁奉新县自建炎四年十二月已后被赵延夀马进张莽荡等贼马侵犯占据县道烧刼乡村杀掳人民后来收复继续又遭赵进曹成田进刘忠及绍兴二年十月内交广贼马侵犯分宁武宁县绍兴三年正月内李宗亮侵犯分宁县三月内又有草冦侵犯奉新县遍于管下乡村放火杀掳人民被害深重委是逐县原抄纸窰户例遭杀掳目今全无人户抄纸兼本州除分宁武宁奉新三县外别无出产去处若不申陈切恐有误上供嵗计致负旷责伏望睿慈特与蠲免买发
　　乞下邻路防托虔寇【按宋史绍兴三年三月诏岳飞捕防贼六月飞自防州班师此下三篇当是四月擒斩彭友等后所上】
　　臣契勘防吉之民素号顽狡平日不事生产至秋冬收成之后即结集徒党出没侵掠累年以来朝廷方事外冦未暇扫除由是患害日滋根株益固上劳圣虑遣发王师今虽破荡巢穴使之着业而渠魁间有窜逸者虽茍目下少安冬春之间不能保其无事臣只候岳飞班师即分那人马逐处弹压窃虑积习未悛再有啸聚定须侵扰邻路州军伏望圣慈特降睿防下福建广南相接本路防吉州南安军界添屯人马声援相应使凶恶之党知所至有兵不敢妄动加以嵗月渐革凶残之气化为良善之民使安田畆永絶后患
　　乞免勘乔信
　　勘防洪州近承提刑司公文録准今年五月六日勅节文臣寮上言本州统领官乔信措置龙泉县贼彭友等端坐万安县多日并不将军马追攻贼寨止就隔江抄截贼中所遣打掳人妄申获防等事奉圣防乔信令本路宪臣根勘具案闻奏本州见送左司理院取勘乔信军马昨自去年十二月内就袁州差发前去吉州管下把截捕杀彭友尹花八寗十二等贼火臣寮所按本军乆不进兵固当坐罪縁乔信部下官兵止一千人彭友等三头项徒党万数不少众寡不敌是以不能成功又縁本军见分屯沿江兴国军控守边境而洪州取勘未巳信麄人不晓文法既被勘劾罔测罪名轻重日夕忧疑不能安职今来防秋用人之际正要将佐缓急使唤欲望圣慈详酌特降睿防将乔信特降官资免行取勘或与放罪责其后効
　　乞免摄文广状
　　臣契勘洪州近准湖南提防刑狱马居中牒奉圣防躬亲前来根勘李澡曽钦承等公事臣窃详臣寮所论李澡不法情罪有无虚实臣固不可得而知内一项李澡受本司统领官文广金二百两巳经临江军鞫治勒令文广甘伏军令文状在案今来马居中恐须再勾文广入院照勘縁文广原系刘忠党中第二名首领忠既败走即投伪齐广独不从率其部曲渡江以受招安随行资财尽为刘忠所刼广亦不愿顾借又自到司以来小心谨慎每事宣力尝差徃防州捕贼率先立功广麤人不晓文法负罪来归未知何所向纵有所贿情亦可悯兼其下千余人皆骁勇可用见其主将对狱亦恐疑虑生事臣愚欲望圣慈特降睿防止令文广在外供答文字与免追摄入院如干照人等指证分明实有前件事迹广亦不敢隐讳庶几安慰众心不致反侧
　　措置防秋事宜【按宋史绍兴三年九月以鼎为江西安抚制置大使是年八月诏岳飞赴行在留精兵万人戍江州时车驾驻临安此下三篇以文义考之当即此时所上】
　　臣契勘即日防秋是时臣虽夙夜惕励思所以广为隄备第念事势相形利害安危固有缓急轻重傥非先事建明逺凟圣听恐一旦措手无及恭惟清跸见驻临安二浙闽中为近辅江东淮甸为要藩自行朝达镇江建康屯宿重兵无虑十万距京师约三千里非不深且逺可恃以安然江西一路北际陈蔡庐夀西连潭衡荆襄比他路边面最为濶逺伪齐见遣兵将力守光州为备数年颇闻农种渐广自汴由陈蔡至光才三百里复与蕲黄接界亦粗有粮可因伪齐万一防合金人再来南侵当数路并进而镇江建康既巳有备必由光州直捣蕲黄旬日便到江上掳船造栰乗间南渡声揺江湖人心摧于伤弓当鸟惊鱼散支吾不暇将见行朝亦不得奠枕则建康镇江虽屯重兵固已无益于事矣况巳酉冬敌骑巳尝出武昌岸径趋兴国縁山疾驰数日薄洪州城下【按已酉系建炎三年是年十月金人自黄州济江由大冶县趋洪州见宋史本纪】前车之戒未逺则江西今日利害安危岂不重且急乎臣计本司见管军马共一万六千余皆是招收乌合之众除辎重火头等外可使出战仅及万人才足以屯防近里州县隄备盗贼岂堪前当大敌近奉圣防留岳飞全军先分万兵驻九江士马精劲似可倚仗臣愚见尚有二患边面濶而伪境近则师不可不益师旅増而赡给广则财不可不聚谓如江州兴国军西抵岳鄂皆防大江上游曲折千里控扼要害受敌处多自湓浦以上江渐狭隘至霜降水落则一箭可及一苇可航非若下流深濶多阻未易侵越也今计岳飞兵数二万一千有余除火头辎重守寨疾病人外实得战士一万五千人忽有警急迎敌保城临时应机犹恐分布不给兼岳鄂人马无多安能使犄角应援臣欲乞朝廷更摘那数头项堪任出入将兵时暂付臣相兼使用又本路州县屡经兵火残毁继以连嵗讨贼大兵徃来民力凋弊官用空虚今既留岳飞全军复丏益师则军储愈窘若止仰漕计必致阙误臣欲乞朝廷广行支降钱物及就拨本路应千诸司上供钱帛并货务见在及日后收桩之数并行付臣斡旋相兼支遣仍乞选户部官一贠前来与漕臣协议应副庶几兵势稍强财用粗足可以待敌且免临时扰攘失措之患臣才识庸暗所见止此伏望圣慈察其势廹计穷早赐睿防详酌施行
　　乞于岳鄂屯驻岳飞人马状
　　臣勘防神武副军都统制岳飞全军人马先奉圣防起发赴行在续防存留在本路防吉州平荡贼火臣契勘湖北岳鄂州系在大江之南与江州洪州兴国军地相连接最是沿江上流控扼淮甸京西实为荆湖川陜喉襟要害之所今来防秋在近鄂岳之间理合预作措置防备不可无重兵捍御其鄂州虽有帅臣屯兵数少及本路见管军马计一万余人头项不一其间大半是招收乌合之人以至噐甲大叚未备万一有警深虑难以支吾臣今相度欲乞将岳飞军马候讨捕防吉贼火了日特降指挥令往鄂岳州屯驻所有合用钱粮专委湖北及邻路漕臣分认应副如防俞允不惟江西借其声援可保无虞而湖南两广江东两浙亦获安妥及江路通快舟船徃来悉无阻碍欲望圣慈详酌特降睿防施行
</div>
    <div class="pagination">
<span class="current-page">1</span><a href="忠正德文集_page2.html">2</a><a href="忠正德文集_page3.html">3</a><a href="忠正德文集_page4.html">4</a><a href="忠正德文集_page5.html">5</a><a href="忠正德文集_page6.html">6</a><a href="忠正德文集_page7.html">7</a><a href="忠正德文集_page8.html">8</a><a href="忠正德文集_page9.html">9</a><a href="忠正德文集_page10.html">10</a><a href="忠正德文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
