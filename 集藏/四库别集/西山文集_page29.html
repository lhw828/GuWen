<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 29 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 29 页/共 41 页
  </h1>
  <div class="content">
   回李漳州啓
　　名聮鴈塔矧同父母之邦恩锡菟符更邻兄弟之国所遭幸矣何喜如之恭惟某官松劲玉刚渊渟山峙源流甚逺夙分仙李之根辞采独髙焕发儒林之藻匪但着文章之箓更兼长政事之科繇汉奉常二周太府倘少留于鹓序已径上于鸡翘惟防学壮行之心本于及物故难进易退之节卓尔过人若时漳濵夙称道院民醇事简本几太古之风时异世殊浸改承平之观分九重之忧顾息千里之呻吟侧闻下车以来顿收奠枕之效儒者美俗固所宜然刺史为公行且见矣
　　回泉州教授啓
　　伏以泉山缺守猥及陈人頖水有师夙称名士所遭幸矣何嘉如之某曩自乗轺来叨分竹仅守孔门节爱之训曽防汉吏牧养之材二千石之分忧昔已惭于理效十六年而申命今复被于恩光当民生憔悴之余与郡计殚残之后刃恢恢而余地犹费支吾技断断以亡他若何经理倘非頼僚友多闻之益未易副圣明使过之求伏惟某官直谅之资通明之识必有讲画以助设施社禝人民正欲观于为学文章政事勿自限于殊途
　　谢黄南劒乐语啓
　　伏以申命泉山再续十六年之旧经行劒水适逢二千石之贤平时素切星凤之瞻一见遽谐胶漆之好罗羞水馆极既醉既饱之欢谕意伶工陈善颂善祷之语顾惟不敏岂所克堪
　　通福建王帅啓
　　恭审锡之旄钺寄以藩垣天子惠顾全闽肆辍西清近臣之贵元戎肇开幕府聿新南郊逺服之瞻麾帜精明鼔角欢亮恭惟某官清明荘栗博大魁闳接河汾夫子之传未殊源考防稽先贤之传可嗣风流蚤以材大夫而为真御史晁生有志欲复井田之遗孟子陈言首明经界之略恩被玺书之一札泽流宝婺之万年孔门惟有冉求可使治赋唐世独称行俭名曰知人亦既兼擅其能谓当亟付以政三山非他镇比系国重轻九重俾我公行问民疴痒观临遣光华之特盛盖寻常牧守之所无淑旂绥章式重韩侯之锡精金古器庸贲竒章之贤倚颁一日之寛条立召八州之和气赤子潢池之盗方幸晏寕黄头辑櫂之师久稽整饬狐兎虽空于狡宂鲸鲵时掉于惊波要当无事之时豫戒不虞之备澄清一道皆由枕席上之安张皇六师更頼帷幄中之画某颓然暮景来此旧邦属政苛猛虎之余有泽竭无鱼之叹吏称其职民安其业自媿未能实告于府情信于州方将有待仰帅牙之俶建与儿齿以均欢公其肯效越人安视秦人之瘠我亦自同晋国愿分楚国之波徯望良深名言不足
　　贺郑丞相
　　御紫宸朝登黄阁老人主师宜为宰相用尊传道之功政事本实在中书允頼佐王之学四门肃穆八表靖夷盖闻国之将兴皆好臣其受教时则有伊尹成汤所以格皇天吾不如子房髙祖所以成帝业惟今爰立眡昔匹休恭惟某官河岳英姿泗沂正蚤事初九潜藏之始已兆半千遇合之期六鼇负圎峤之山屹惊涛而不动五龙夹虞渊之日升层汉以大明伟运量宇宙之材参谋謩廊庙之寄宻勿尽言而几弗露从容应变而道不穷当雷霆已蛰之余有入地重开之象坐黼扆而亲聴断如古哲王用金瓯而覆姓名维予旧学夜刻博山之印朝宣文德之麻信宿未逾规橅立变进贤去佞几如庆厯之颂诗剔蠧濯污快哉元祐之条贯和气回而天为飞雪贪风息而人乐饮氷闾阎知苏醒之期朝野起升平之望致君于尧舜之上郑公固所优为行政若管晏之卑孟子岂其或比尽抒硕画丕蔚岩瞻某滥窃州符久陶化冶方登崇于百揆首超擢于十连但防公道之伸敢矜私己之遇虽莫陪东阁竒士少禆康济之谋当敬率南方诸侯恪奉作新之诏拳拳甚笃缕缕奚殚
　　除福帅谢丞相
　　公道天开适登庸于上相全闽地大俾承乏于元戎责重负山惧深临谷伏念某衡茅孤学頴小材两朝三纪之遭逢久尘华近一节四麾之敡厯洊试剧烦秋毫未报于上恩霜鬓已催于暮景重临作屏甫幸及期郡计殚于囊括席巻之余若为支拄民力困于泽竭林焚之后曲费拊循顷防祠牒之嵗颁粗给宗藩之月禀遂力蠲于苛敛期少裕于罢甿虽生意之浸还曽初心之未究敢谓浮云蔽日之久忽闻迅霆奋地之鸣羣枉杜众正开内既新于黜陟长官平太守好外亦妙于选抡乃于斯时有此殊渥青衫幕府犹忆旧游白面书生安知戎事顾属郡创夷之未复考比年俶扰之所繇政茍安和宁有骇舆之马吏无侵枉谁为游釡之鱼虽幸胜之所伤多矣非疢疾已廖之可贺而根元尚惫之宜忧身为列郡之凖程大作斯民之保障职虽当勉力恐难胜兹盖恭遇某官以厚重镇国家以公忠安社禝力禆一圣英明之断尽洗厯年贪浊之风元凯举而去凶人奚惭于古裴韦相而无债帅其始自今兴怀遐逺之邦欲均休息之泽而某以乡闾为之牧当子弟视其人素志茍行讵有禁闼淮阳之间遗风可仰愿惟頴川渤海之师皦然丹如此白日
　　回杨知军啓
　　伏以愽采风謡喜有循良之守询求名阀知为忠义之门悠然长怀肃若兴敬慨念炎运中微之际歘有裔夷南牧之师奉贼称臣者有之杀身成仁者寡矣缅怀风烈畴若忠襄正女不嫁二夫若王蠋全齐之节狂贼当磔万段有段公击泚之心视身同一羽之轻使国増九鼎之重曩备秣陵之使尝谒睢阳之祠百世闻风莫不兴起九原可作吾谁与归恭惟某官学本传家政先泽物祥云甘雨蔼然气象之可亲烈日秋霜凛若声猷之未逺有是心故有是政非此祖安得此孙辱顾邮亭获观世録太尉逸事发挥何待于柳州甄逄得书期望但同于韩子
　　代外舅制参谢丞相啓
　　索米仙台甘老渔樵之社泛莲制幙乃依衮绣之乡渐收闲散之踪可卜生成之意伏念某才疏且戆命薄而穷半生甘蠖屈之防一第际龙飞之盛念圣门之仕期于行义而君子之学贵在及人始尉桐川不惮捐身以驱猛兽迨官严邑罔辞敛怨以抑奸民然而患生于计虑之疎祸产于语言之易故赋籍之定虽以惠穷氓而有力者则尤其非便郡政之禆志于报公上而当事者则嫉其多言退循颠踣之由来孰非惷防之自取不戮幸矣求免得乎仰頼清明之朝务崇寛大之论虽朱繙皂葢靡容假守之行而丹丘赤城屡续真祠之奉方媮安于寓里遽攽命于公朝石处士望着一时起从节度杜少陵诗髙千古老作参谋顾某何人乃称兹选兹盖恭遇某官一德以辅圣明本心而运造化【阙】
　　代外舅谢丞相转官啓
　　上印归田已就休官之列赏功试邑遽陞元士之班不自意于退闲尚徼荣于采录恩惟天造感极涕零某沗绍煕太学之诸生溷庆元奉常之一第自徒劳于州县顾何有于智能妄学弦歌丁时凋瘵以官民之交病将革弊端若谷禄之不平孰为仁政新版籍于片纸不存之后复经界于歴年久废之余精神方耗于一身怨谤已腾于众口逮小缀觚棱之迹而洊分江海之麾除目虽频骇机俱发青油谈笑暂容覔句于杜陵乌府纪纲又俾挂冠于神武归迯空谷细数流年朝拄笏以看山暮脱巾而漉酒欵乃和渔翁之唱扊扅聴桑妇之歌得与幸民共陶圣化俄坠隰鸦之字下流罗雀之庭谓二九年前首效均赋度田之役于十一人后可无赐褒増秩之恩遂令还辕之余亦拜衍租之宠丘山施重渊谷惧深恭惟某官躬不世出之资佐大有为之治杜群枉开众正将驯致于太平恢长治建久安已坐销于外侮惟公则无所不取惟大则自能有容必能起斥逐以风四方讵肯守拘挛而废一士某宦情已薄爵齿未盈把镜频看敢仍有功名之志踞鞍自请幸庶几躩铄之翁或可以使过而使愚亦粗能效忠而效死收桑榆于短景傥容吹晩节之芗出芝菌于枯株重有頼大钧之赐












　　西山文集巻三十九
　　钦定四库全书
　　西山文集巻四十
　　宋　真德秀　撰
　　文
　　泉州科举谕士文
　　某治郡无堪已叨易地尚兹需代遂及见秋闱之盛举顾念此邦英才辈出为士者各知以礼自将向来旁郡间有以场屋喧嚣而坐殿罚者独此邦素所未闻士习之美于斯可见今某区区犹欲少伸谕告者盖以平时自爱之心推之以及士友惟幸听之无忽盖闻四民之中莫贵于士而士之所守莫先于礼是以圣经垂训足容欲重手容欲恭进退步趋必中规矩非独自贵其身使人知所敬亦以气之与志相为主宾未有气安静而志不宁气劳扰而志不动者也故曰志壹则动气气壹则动志今夫蹶者趋者是气也而反动其心此乃治心之格言修身之至要学者平时间有讲不及此涵养之功既无其素一旦就试遂以勇士赴敌场自比而不知战鬬所恃者勇力场屋所恃者心思战虽尚气犹有再衰三竭之惧况于文章者精神之所发见者也和平其心清明其气犹恐心手未能相应况于喧哗噭噪奔走顿撼之余精神气血交扰于内非终日不能以定而欲下笔之际词采焕然义理条达难矣尚忆某少时屡更较艺颇知深自爱惜每每缓步徐行于众人之后既坐试席他人之胷喘肤汗者未能遽定而我已安坐凝神运笔缔思矣逸劳静扰十倍不同故虽学力甚疎犹能连收科目其效往往由此今愿七邑之士父兄友朋交相劝勉以静重安徐为先以喧呼躁扰为戒则发之于文必将大有可观者非特文字流传四方学者皆以为法而士风之美尤足以冠絶一时岂不伟哉至于试院之所措置无非深为士友之地尚虑其间或不相察辄煽浮言亦愿老成有识之士开晓镌谕俾皆释然无惑幸甚
　　劝学文
　　窃惟方今学术源流之盛未有出湖湘之右者盖前则有濂溪先生周元公生于舂陵以其心悟独得之学着为通书太极图昭示来世上承孔孟之统下启河洛之传中则有胡文定公以所闻于程氏者设教衡岳之下其所为春秋传专以息邪説距诐行扶皇极正人心为本自煕宁后此学废絶公书一出大义复明其子致堂五峯二先生又以得于家庭者进则施诸用退则淑其徒所著论语详説读史知言等书皆有益于后学近则有南轩先生张宣公寓于兹土晦庵先生朱文公又尝临镇焉二先生之学源流实出于一而其所以发明究极者又皆集诸老之大成理义之秘至是无复余蕴此邦之士登门墙承謦欬者甚众故人材辈出有非他郡国所可及今二先生虽逺所着之书具存皆学者所当加意而南轩之论孟説晦庵之大学中庸章句或问论孟集注则于学者为尤切譬之菽粟布帛不容以一日去者也颇闻迩来士子急于场屋科举之业往往视为迂缓置不复观殊不知二先生之书旁贯羣言博综世务犹髙山巨海瑰材秘寳随取随足得其大者固可以穷天地万物之理知治己治人之方至于文章之妙浑然天成亦非近世作者所能彷佛盖其本深末茂有不期然而然者学者诚能诵而习之则于义理之精防既有所得发之于文亦必意趣深长议论精确以之应举直余事尔若徒讽咏肤浅之文掇拾陈腐之语见闻既陋器识可知虽使幸而获选其不能大有所立必矣今秋试之期尚逺羣居暇日正当培养义理之源务求有用之实自今以始学校庠塾之士宜先刻意于二先生之书俟其浃洽贯通然后博求周程以来诸所论著次第熟复而温公之通鉴与文公之纲目又当参考而并观焉职教者以时叩击验其进否上中二旬当课之日则于所习之书擿为问目俾之援引诸儒之说而以己意推明之末旬则仍以时文为课如此则本末兼举器业日充上足以追续先贤之正脉次足以为当世之实用异时英髦接武追迹于前闻人岂不盛哉顾念迂疎滥尘师帅之任新美士习盖其责也辄不自揆敢述其所闻惟同志相与勉之
　　谭州谕同官咨目
　　某猥以庸虚谬当阃寄朝夕怵惕思所以仰答朝廷之恩俯慰士民之望惟赖官僚叶心同力庶克有济区区辄有所怀敢以布于左右盖闻为政之本风化是先潭之为俗素以淳古称比者经其田里见其民朴且愿犹有近古气象则知昔人所称良不为过今欲因其本俗廸之于善已为文谕告俾兴孝悌之行而厚宗族邻里之恩不幸有过许之自新而毋狃于故习若夫推此意而达之民则令佐之责也继今邑民以事至官者愿不惮其烦而谆晓之感之以至诚持之以悠久必有油然而兴起者若民间有孝行纯至友爱着闻与夫恊和亲族赒济乡闾为众所推者请采访其实以上于州当与优加褒奬【其详见于荀文】至于听讼之际尤当以正名分厚风俗为主昔密学陈公襄为仙居宰教民以父义母慈兄友弟恭而人化服焉古今之民同一天性岂有可行于昔而不可行于今惟毋以薄待其民民将不忍以薄自待矣此某之所望于同僚者也然而正已之道未至爱人之意不孚则虽有教告而民未必从故某愿与同僚各以四事自勉而为民去其十害何谓四事曰律己以廉【凡名士夫者万分廉洁止是小善一防贪污便为大恶不廉之吏如防不洁虽有他美莫能自赎故此以为四事之首】抚民以仁【为政者当体天地生万物之心有一毫之惨刻非仁也有一毫之忿疾亦非仁也】存心以公【传曰公生明私意一萌则是非易位欲事之当理不可得也】涖事以勤是也【当官者一日不勤下必有受其弊者古之圣贤犹且日昃不食坐以待旦况其余乎今之世有勤于吏事者反以鄙俗目之而诗酒游宴则谓之风流雅此政之所以多疵民之所以受害也不可不戒】何谓十害曰断狱不公【狱者民之大命岂可小有私曲】听讼不审【讼有实有虚听之不审则实者反虚虚者反实矣其可茍哉】淹延囚系【一夫在囚举室废业囹圄之苦度日如嵗其可淹久乎】惨酷用刑【刑者不获已而用人之体肤即已之体肤也何忍以惨酷加之乎今为吏者好以喜怒用刑甚者或以关节用刑殊不思刑者国之典所以代天纠罪岂官吏逞忿行私者乎不可不戒】泛滥追呼【一夫被追举室皇扰有特引之需有出官之费贫者不免举债甚者至于破家其可泛滥乎】招引告讦【告讦乃败俗乱化之原有犯者自当痛惩何可勾引今官司有受人实封状与出榜召人告首隂私罪犯皆系非法不可为也】重疉催税【税出于田一嵗一收可使一嵗至再税乎有税而不输此民户之罪也输已而复责以输是谁之罪也今之州县盖有已纳而钞不给或钞虽给而籍不销再追至官呈钞乃免不胜其扰矣甚至有钞不理必重纳而后已破家荡产鬻妻卖子往往由之有仁心者岂忍为此】科罚取财【民间自二税合输之外一毫不当妄取今县道有行科罚之政与夫非法科敛者皆民之深害也不可不革】纵吏下乡【乡村小民畏吏如虎纵吏下乡犹纵虎出柙也弓手士兵尤当禁戢自非捕盗皆不可差出】低价买物是也【物同则价同岂有公私之异今州县有所谓市令司者又有所谓行户者每官司敷买视市值率减十之二三或不即还甚至白着民户何以堪此】某之区区其于四事敢不加勉同僚之贤固有不竢丁宁而素知自勉者矣然亦岂无当勉而未能者乎传曰过而不改是谓过矣又曰谁谓德难厉其庶而贤不肖之分在乎勉与不勉而已异时举刺之行当以是为凖至若十害有无所未详知万一有之当如拯溺救焚不竢终日毋狃于因循之习毋牵于利害之私或事关州郡当见告而商确焉必期于去民之瘼而后已而又某之所望于同僚者也抑又有欲言者夫州之与县本同一家长吏僚属亦均一体若长吏偃然自尊不以情通于下僚属退然自默不以情达乎上则上下痞塞是非莫闻政疵民隐何从而理乎昔诸葛武侯开府作牧首以集众思广忠益为先某之视侯无能为役然虚心无我乐于闻善盖平日之素志自今一道之利病某之所当知者愿以告焉某之所为有不合于理不便于俗者亦愿以告焉告而适当敢不敬从如其未然不厌反复则湖湘九郡之民庶乎蒙赐而某也亦庶乎其寡过矣敢以诚告尚其亮之幸甚
　　潭州谕俗文
　　太守叨蒙上恩擢守湘土深惟朝廷委寄之重非特责以有司常务而已布宣德化廸人心实守臣之事顾此邦风俗初未详知今以天性人伦之大者与夫迁善改过之方首为尔民告名之曰谕俗三事今具于后一古者教民必以孝悌为本其制刑亦以不孝不悌为先盖人之为人异乎禽兽者以其有父子之恩长幼之义也诗云父兮生我母兮鞠我继之曰欲报之徳昊天罔极此言父母之恩与天同大为人子者虽竭其力未足以报也今乃有亲在而别籍异财亲老而供养多阙亲疾而救疗弗力亲没而安厝弗时不思此身从何而有罔极之报当如是乎至于兄弟天伦古人谓之手足言其本同一体也今乃有以唇舌细故而致争锥刀小利而兴讼长不防幼卑或陵尊同气之亲何忍为此潭湘旧俗素称淳厚如前数者未必有之太守此来欲以义理训民未免预陈劝戒已行下州城及十二县自今民间有孝行纯至友爱着闻者采访得实具申本州当与优加旌赏以为风俗之劝或其间有昧于礼法之人为不孝不悌之行乡里父老其以太守之言曲加诲谕令其悛改昔后汉陈元为母所讼亭长仇香亲到其家教以人伦大义遂为孝子北史清河之民有兄弟争财者郡守苏琼告以难得者兄弟易得者田宅遂感悟息讼同居如初况此邦之人本来易化以理开晓必无不从若上违太守之训言下拒父老之忠告则是败常乱俗之民王法所加将有不容己者一陷刑戮终身不齿虽悔何及尔民其思之毋忽
　　一古人于宗族之恩百世不絶盖服属虽逺本同祖宗血脉相通岂容闲隔至于邻里乡党虽比宗族为疎然其有无相资缓急相倚患难相救疾病相扶情义所闗亦为甚重今人于此二者往往视以为轻小有忿争辄相陵犯词愬一起便为敌雠有一于斯皆非美事昔江州郑氏累世同居聚族至七百余口前代常加旌表至今称为义门近者吉州孙进士以惠施一乡诸司列奏防恩特免文解士夫以为美谈江湖之间境土相接岂有江西之人能为义举而此独不能今请逐处老成贤徳之士交相劝率崇宗族之爱厚邻里之欢时节往来恩义浃洽小小乖忤务相涵容不必轻啓讼端以致结成怨隙若能和恊亲族赒济里闾为众论所推亦当特加褒异如其不体教训妄起讼争惩一戒百所不容己尔民其勉之无忽
　　一官之与民谊同一家休戚利害合相体恤为有司者不当以非法扰民为百姓者亦不当非理扰官太守平时以爱人利物为心不啻饥渴视事之始切切讲求已转牒州县官各以四事自勉而为民除其十害何谓四事律己以廉抚民以仁存心以公涖事以勤是也何谓十害断狱不公听讼不审淹延囚系惨酷用刑泛滥追呼招引告讦重叠催税科罚取财纵吏下乡低价买物是也十者有无所未详知万一有之当如拯溺救焚不俟终日务令田野安帖愁叹不生或民间有公共利病太守所未及知许明白具状前来陈述但不许匿名实封讦人私过言而有理即当详酌以次施行尔民亦宜体太守此心更相劝戒非法之事勿妄作【如豪强凶横吞谋贫弱奸狡诈伪欺骗良善教唆词讼托属公事聚众鬬殴开坊赌博居停盗贼屠宰耕牛沽卖私酒兴贩禁物如此之类皆系非法】无理之讼勿妄为【如事不干已辄讼行告讦撰装词类夹带虚实如此者皆是无理】或日前所为未免害义若能幡然悔悟去恶从善如汤沃雪旧迹都消人谁无过改之为贵周处三害终为名贤父老其以此意为乡闾子弟反复解説必若教之不悛则国家有法官司有刑太守虽欲从寛不可得尔民其幸听之毋忽
　　右谕俗三事开具在前太守之于尔民犹父兄之于子弟为父兄者只欲子弟之无过为太守者亦只欲尔民之无犯故于到任之初以诚心实意谆谆告谕其不识文义者乡曲善士当以俗説为众开陈使之通晓庶几人人循理家家畏法田里无追呼之迹公庭无鞭扑之声民情熙然化为乐土岂不美哉故今榜示各宜知悉
　　劝立义廪文
　　太守到任以来无一念不在斯民近因祷雨思所以为邦人久逺之计在城则置惠民仓储米数万石嵗嵗出粜在诸县则广置社仓储糓数万石嵗嵗出贷其为虑悉矣又念社仓贷糓止及末等有田之人而细民无田者不得预也复请于常平司以今嵗义米附纳社仓为赈粜之备然义米有限而贫民至多岂能均及于是又以居乡之日所为义廪规约以劝有力之家盖欲公私叶力共济斯民使无饥荒流离之害夫人之贫富虽有不同推其由来均是天地之子先贤有言凡天下之疲癃残疾惸独鳏寡皆吾兄弟之颠连而无告者也我之与彼本同一气我幸而富彼不幸而贫正当以我之有余而济彼之不足自古及今能以惠防为念者其子孙必贤其门户必兴盖困穷之民人虽忽之天地之心则未尝不悯之也我能惠防困穷则是合天地之心合天地之心则必获天地之佑此以理言者也若以利害计之无饥民则无盗贼无盗贼则乡井安是富家之利也况义廪云者非捐所有以与之特出所有以粜之而已于富家初无损而于贫民实有益且每嵗劝分出于官司岂能无攘今举行义廪使上中之户自相推排随力出备官司不计产强敷之也自置粜场自收粜钱官司不遣吏监临之也价直髙下视时稍损官司不抑令痛减也况常嵗艰食悉仰劝分今州郡既立社仓又粜义米则与尔富民分任其责者为不少矣其可不体官司美意相率而乐从哉今去秋成不逺已委诸县官各行劝谕期以十月终逐都结成规约申闻于县县以闻于州其能率先为倡者当加褒赏或谓潭人未易告谕诸县劝粜自有成式何以义廪为哉为是説者是以薄待吾民也十二邑之广岂无好义乐善之君子且两嵗劝分亦有欣然出粟为数颇多如长沙之贾熊袁简湘隂之邓居中毛以大攸邑之武当世浏阳之龙世永李天觉罗延圭安化之刘孝锡陈洪范李峣张奉世湘乡之冯楷醴陵之曹应龙周霖丁大谦湘潭之罗邦臣杨仁老向尧俞者州郡或借补官资或特立坊名或量与免役以旌异之矣又安知无闻风欣慕者必若谕之而不从则劝粜旧例盖有不得而废者特不若人自为之则义风兴行羣情感悦其气象为不同耳譬之役法然为义役则有辑睦之风行差役则有争竞之讼义廪犹义役也劝分犹差役也二者利害至为明白尔民其详之
　　谕贼文为招司作
　　天地之间至贵者人人之有生当爱此身微罪薄刑尚不可犯何况甘心为叛为乱天之爱民如爱子然汝乃杀之岂不逆天天网恢恢疎而不漏莫恃汝强敢与天鬬白头之贼自古所无力能拔山终亦诛锄只观近年湖海罗李自谓豪雄莫能与比横行数县十万其徒一朝被擒如戮大猪妻儿并命财产埽地不知区区成得何事汝曹看此贼岂可为何如及早悔罪来归圣上至仁怜汝愚昧已降黄榜赦汝之罪但能改过尽洗旧愆父母可保妻孥可全而况朝廷务守恩信官资赏格断不汝吝既免刑祸又得显荣何苦执迷不自求生昔年戚方官至大尉见今下整亦作遥刺江西都钤友睦姓胡连年进擢恩奬特殊若此数人初亦失脚一旦飜然尽改前错名称义士身被异恩富贵光华福及子孙汝欲效之其力甚易杀贼来降便是知义作贼为逆杀贼为忠反掌之间祸福不同不能杀贼但只归顺恩赏亦加岂不安穏白水之冯黄龙之丁才能回心便得宠名锦袍金环见者欣慕何以得之改过之故圣恩如天何负汝曹汝若违之祸岂可逃汝曹本心亦识利害故今谆谆汝训汝诲王师既集天讨将行莫恃汝力敢当雷霆咨尔父老为我开谕逃汝死门入此生路故兹晓谕各宜知悉
　　福州谕俗文
　　当司以安抚一道为职甲兵盗贼乃其专掌然必吏良而后民安民安而后盗息盗息而后兵偃四者相闗皆当致察乃绍定六年十一月恭奉诏书略曰比年以来民穷盗起皆激于奸贪之吏大哉王言可谓眀见万里之外又自圣上亲政之后登进贤俊屛斥憸佞惩治赃吏禁止苞苴诸路监司太守皆以端方廉洁者为之每一诏令之下无非为民当司奉行其敢不恪自到福州一意讲求赋输太重者首议蠲减科须病民者以次革除禁公人下乡之扰除保司代纳之害戒谕十二县官属毋滥刑毋横敛毋狥私毋黩货毋通闗节毋任胥吏相与精白一心无负明诏丁宁之意今以申饬十二县者行下诸州各察其属务去前六者之使斯民各安于田里尔民幸遇清平之政宜知爱身寡过务本着业毋喜鬬毋健讼圣经有言一朝之忿忘其身以及其亲非惑与【言人一时忿怒不能忍耐生出事来防身害命累及父母乃惑之人所为也】又曰讼终凶【言健讼者终必凶也】又曰好勇鬬狠以危父母此三者尔民所当戒也圣经又言用天之道【春勤于耕夏勤于耘秋勤收敛之类是也】因地之利【髙田宜麦低田宜禾之类是也】谨身节用以养父母【谨身是不妄为节用是不妄费】又曰身体髪肤受之父母不敢毁伤【一毛髪一皮肤皆是父母遗体不敢毁伤何况轻犯刑宪自害其身也】此二者尔民所当勉也当职以本路之人为本路之帅其视八州皆如乡党其待百姓一如子弟官吏贪残者当为尔惩之豪强侵防者当为尔戢之盗贼剽窃为汝之害当为剪除之尔既安其生宜思自保父母之身勿犯有司之法此榜到日所在耆老仁贤宜为开説使之通晓宜为劝勉使之兴起自今以往家家礼义人人忠孝变七闽之俗为邹鲁之乡非惟当职所望于尔民是亦朝廷所望于帅臣也其敬聴之毋忽
　　浦城谕保甲文
　　古者于乡田同井之义甚重出入相友守望相助疾病相扶持今之里社亦古之遗意然今人少知此义邻里相视往往皆如路人近因官司举行保甲某甚以为喜盖不惟可备不虞之患亦欲因此与里社相亲渐还古意以诸隅区处未定故未能行近者官司又再催促而各隅之人返生疑惑者恐其别有差使故也某尝闻令君与丞公之议矣大抵保甲之行止是隄防小窃与遗漏而已一家有盗不能自获也邻里毕至则其获必矣一家有火不能自灭也邻里毕至则其灭必矣若夫扞御外盗近则有尉寨之兵与招募之兵逺则有朝廷之大兵不以责之保甲也一家一名特其大纲耳贫士之无仆者单丁之老弱者不强之使出也五日一防欲见其大数耳虽有拽队巡警之説未必常行也此皆县官本意而外人未尽知故有疑论不知此法之行实以防民而非扰民特疑之者过耳某卜居于此倐已六年阖邑之人皆吾邻里乡党也思一聚防而未能今因此遍防吾同邑之人而力有所不及将以此月中旬与同社百家修祀于本坊之社牲牢酒醴皆一力自备退而分胙则百家之人皆预不以士农工商为闲庶合古人崇重乡社之意其坐次则别有区处是日当为陈説邻里乡党相亲相睦之义及官司所以团结保甲本意庶几众心晓然无复疑惑今先凂隅官緫首遍行报告仍为此文揭之门首庶邻里通知焉
　　再守泉州劝谕文
　　太守将至郡人欢迎自惭薄德莫副民望视事之始合有教条不惮谆谆为尔开説凡为人子孝敬是先其次友爱协和兄弟人非父母岂有此身父母生儿多少艰辛妊娠将免九死一生乳哺三年饮母膏血擕持保抱日望长成如惜金珠如防性命慈乌反哺犹知报恩人而不孝乌雀不若兄弟之爱同气连枝古来取喻名为手足人无兄弟如无四肢痛痒相闗实同一体长当抚幼弟当敬兄或值急难尤须救助其次族属虽有亲疎论其源流皆是骨肉譬如大木枝叶分披本同一根气脉未逺岂宜相视便若路人其次乡邻情义亦重患难相扶疾病相救恩义往来亦不可阙以上四事人道大端凡尔良民首当加勉家家孝友人人雍和息事省争安分循理得已且已莫妄兴词一到讼庭终身仇敌更相报复无有休期坏产破家多由于此语言喧竞或不能无邻里之间急宜劝止莫令交手致有鬬伤彼中汝拳汝受官棒本因小忿近结深雠何似始初便从忍耐触来莫竞心下清凉市井经营虽图利息亦须睹事莫太亏瞒秤斗称量各务公当大入小出天理不容湿米水肉尤为人害放债收息量取为宜分数太多贫者受苦举债营运如约早还莫待到官然后偿纳饮酒无节少不生灾赌博不戒多至为盗游手浮浪久必困穷勤谨服业终是得力太守今此为民复来有大不平当为伸雪有大不便当为蠲除事若细防不必相挠于尔无益于我徒劳违法犯刑最不可作旧来有过各许自新教而不从刑斯无赦有过能改即是善良耆艾老成宜推此意诲尔子弟及其乡人有违此言众宜诮责凡此忉怛欲晓编民读书为儒师慕圣哲自知义理不待鄙言所望以身率先闾里一方一所有一仁贤以善教人人必感动去薄从厚弭灾召和其始自今永为乐国
　　泉州劝孝文
　　当职昨以三事谕民首及孝悌数月以来累据诸厢申到如黄章取肝以救母刘祥取肝以救父近又有承信信郎周宗强者其母安人陈氏得疾几危宗强割股救疗母遂平复虽非圣经所尚然其孝心诚切实有可嘉今忽据百姓吴拾同妻阿林愬其子吴良聪不孝再三审问具言其详当职忝为郡守不能以理义训人致使民间有此悖逆日夕慙惧无地自容周承信除依条支赏外特请赴州置酒三行以示宾礼之意用旗帜鼔乐鞍马繖扇送归其家吴良聪罪该极刑姑与从轻杖脊二十髠髪拘役一年仍就市引断使人知孝于其亲者有司所深敬不孝其亲者王法所必惩兼此邦之人本来易化只縁官司不加训励故有无知而轻犯者今为尔民略陈大义昔者圣人作孝经一书教人以事亲之道其纪孝行章曰孝子之事亲也居则致其敬养则致其乐病则致其忧防则致其哀祭则致其严五者备矣然后能事亲孝之始终无出于此所谓居则致其敬者言子之事亲常须恭敬不得慢易盖父母者子之天地也为人而慢天地必有雷霆之诛为子而慢父母必有幽明之谴昔太守侍郎王公见人礼塔呼而告之曰汝有在家佛何不供养盖谓人能奉亲即是奉佛若不能奉亲虽焚香百拜佛亦不佑此理明甚幸无疑焉所谓养则致其乐者言子之养亲当有以顺适其意使之喜乐也大凡髙年之人心常欢悦则疾病必少中怀戚戚则易损天年昔老莱子双亲年髙常着防衣为儿童戏正以此也今贫下之民固无美衣珍饍以奉其亲但能随力所有尽其诚心父母未食子不先尝父母尚寒子不独暖父母有怒和顔开解父母有命竭力奉承则尊者之心自然快乐闺门之内盎然如春矣所谓病则致其忧者言父母有疾当极其忧虑也昔人有母病三年夜不解带者亲年既高不能无疾人子当躬自侍奉药必先尝若有名医不惜涕泣恳告以求治疗之法不必剔肝刲股然后为孝盖身体髪肤受之父母或不幸因而致疾未免反贻亲忧若贫乏至甚无力请医许诣州自陈当为遣医诊视药粥之资与从官给至于防祭二事皆当以尽诚为主不暇一一开陈独有两説愿因而劝戒窃闻民间不幸有防富者则侈费而伤于礼贫者则火化而害于恩夫送终之礼称家有无昔人所谓必诚必信者惟棺椁衣衾至为切要其他繁文外饰皆不必为至如佛家追荐之説固茫昧难知然昔贤有言天堂无则已有则君子登地狱无则已有则恶人入茍明此理则谄奉僧尼广修斋供其为无益灼然可知又闻乡俗相承亲宾送塟或至刲宰羊豕酣醟杯觞当悲而乐尤为非礼至于贫窭之家委之火化积习嵗久视以为常曾不思古者背叛恶逆之人乃有焚骨扬灰之戮今亲肉未寒为人子者何忍付之烈焰使为灰烬乎言之犹可痛心况复忍为其事自今而后富者则愿其削世俗不正之礼省虚华无益之费审欲为亲祈福岂若捐金糓以济饥贫有若施药施棺无非美事傥能行此福报自臻何必索之渺茫妄希因果贫者则愿其勿以火化为便茍稍可趂办何惜办寻丈之地以塟其亲必不获已即仰陈乞于官地安厝但深掘坑坎筑土实封亦胜于焚尸之惨经曰孝悌之至通于神明天下万善孝为之本若能勤行孝道非惟乡人重之官司敬之天地鬼神亦将佑之如其悖逆不孝非惟乡人贱之官司治之天地鬼神亦将殛之此州素称佛国好善者多今请乡党邻里之间更相劝勉其有不识文义者老成贤德之士当与解説使之通晓庶几人人兴起家家慕效渐还淳古之俗顾不美欤
　　谕州县官僚文
　　某昨者叨帅长沙尝以四事谕勉同僚曰律己以廉抚民以仁存心以公涖事以勤而某区区实身率之以是二年之间为潭人兴利除患者粗有可纪今者蒙恩起废再抚是邦窃伏惟念所以答上恩而慰民望者亦无出前之四事而已故愿与同僚勉之盖泉之为州蛮舶萃焉犀珠寳货见者兴羡而豪民钜室有所讼愬志在求胜不吝挥金茍非好修自爱之士未有不为所汚染者不思廉者士之美节污者士之丑行士而不廉犹女之不洁不洁之女虽功容絶人不足自赎不廉之士纵有他美何足道哉昔人有怀四知之畏而却暮夜之金者盖隠微之际最为显著圣贤之教谨独是先故愿同僚力循冰蘗之规各励玉雪之操使士民是敬称为廉吏可珍可贵孰有逾此其所当勉者一也先儒有云一命之士茍存心于爱物于人必有所济且以簿尉言之簿勤于勾稽使人无重疉追催之害尉勤于警捕使人无穿窬攻刼之扰则其所济亦岂少哉等而上之其位愈髙系民之休戚者愈大发一残忍心斯民立遭荼毒之祸发一掊克心斯民立被诛剥之殃盍亦反已而思之针芒刺手茨棘伤足举体澟然为之痛楚刑威之惨百倍于此其可以喜怒施之乎虎豹在前坑穽在后号呼求救惟恐不免狱犴之苦何异于此其可使无辜者受之乎已欲安居则不当扰民之居已欲丰财则不当朘民之财故曰己所不欲勿施于人其在圣门名之曰恕强勉而行可以至仁矧当斯民憔悴之时抚摩爱育尤不可缓故愿同僚各以哀矜恻怛为心而以残忍掊克为戒则此邦之人其有瘳乎此所当勉者二也公事在官是非有理轻重有法不可以己私而咈公理亦不可骫公法以狥人情诸葛公有言吾心如秤不能为人作轻重此有位之士所当示以为法也然人之情每以私胜公者盖殉货贿则不能公任喜怒则不能公党亲昵畏豪雄顾祸福计利害则皆不能公殊不思是非之不可易者天理也轻重之不可逾者国法也以是为非以非为是则逆乎天理矣以轻为重以重为轻则违乎国法矣居官临民而逆天理违国法于心安乎雷霆鬼神之诛金科玉条之禁其可忽乎故愿同僚以公心持公道而不汩于私情不挠于私请庶几枉直适宜而无寃抑不平之叹此所当勉者三也民生在勤勤则不匮则为民者不可以不勤业精于勤荒于嬉则为士者不可以不勤况为命吏所受者朝廷之爵位所享者下民之脂膏一或不勤则职业隳弛岂不上孤朝寄而下负民望乎今之居官者或以酣咏遨放为高以勤强敏恪为俗此前世衰弊之风也盛明之时岂宜有此陶威公有言大禹圣者犹惜寸阴至于众人当惜分隂故宾佐有以蒱博废事则取而投之于江今愿同僚共体此意职思其忧非休澣毋聚饮非节序毋出游朝夕孳孳惟民事是力庶几政平讼理田里得安其生此所当勉者四也某虽不敏请以身先毫髪少渝望加规警前此官僚之间或于四者未能无媿愿自今始洗心自新在昔圣贤许人改过故曰改而止倘犹玩视而不改焉诚恐物议沸腾在某亦不容以茍止也涖事之初敢以诚告幸埀察焉
　　福州劝农文
　　仲春望日太守出郊劝农延见父老而告之曰福之为州土狭人稠【稠密也】嵗虽大熟食且不足田或两收号再有秋其实甚薄不如一获凡为农人岂可不勤勤且多旷惰复何望勤于耕畬土熟如酥勤于耘耔草根尽死勤修沟塍蓄水必盈勤于粪壤苗稼倍长勤而不慵是为良农良农虽苦可养父母父母怡怡妻子熙熙勤之为功到此方知为农而惰不免饥饿一时嬉游终嵗之忧我劝尔农惟勤一字若其害农则有四事一曰耽酒二曰赌钱三曰喜争四曰好闲四者有一妨时废日四者都有即是游手游手之民必困以贫何如勤力家道丰殖更能为人孝顺二亲内敬尊长外和乡邻勤力之余勤行善事天必佑之何福不至不善之人是为逆天天必罚之悔何及焉我生田间熟知田事深念尔农辛苦不易方图多端恤汝使安凡今所言尽见肺肝咨汝父老为我开谕兴民善心还俗淳古故兹劝谕各宜知悉
　　泉州劝农文
　　仲春劝农耕郡国有常制越从近世来往往具文视前驱拥旌旄后队繁鼓吹官民情不孚感动何由致劝谕虽有文古语杂奇字田夫莫能读况乃识其意我来分州符德薄徒自媿惟存爱物心端可质上帝苛娆必蠲除彊梗必锄治常爱尧舜仁一夫或不被今当东作初岂曰修故事父老尔来前聴我倾腑肺嗟哉濒海邦半是墝埆地三时劳耕耘收获尚无几四体或不勤将何活老稚频年旱且潦生理殊匪易去秋幸中熟我喜几不寐乃者惊蛰前甘泽屡滂沛霆声应期发人谓丰稔瑞尔宜乘此时汲汲操耒耜五糓随其宜勿惜多种莳陂塘谨修筑预作灌溉备先民尝有言惟勤则不匮必须竭人力乃可尽地利旋看翠浪翻忽作黄云委家家饱香粳在在拾滞穗鸡豚享亲宾酒醴供祭祀此时三农家快乐谁与比功效在目前筋力非徒费父老记我言归语尔子弟及尔乡党间各各修礼义事亲与敬长必也孝且悌惠爱笃宗族欢好洽邻里全此乃为人否则犬豕类第一勿好饮好饮多招累颠冥触罪罟大半縁酣醉二则勿好博好博为身祟但观盗窃徒多起摴蒱戏三则勿好鬬逊顺人所贵忘身及其亲每每因忿恚何如忍须臾事过心如水四则勿好讼终凶圣所戒小则糜赀财大则遭缧系何如退跬步终身免颠踬我昔初下车谆谆尝揭示今复重丁宁尔民宜切记谕农因谕俗予心真笃至不言而化行有愧古循吏
　　劝农文
　　嘉定己夘二月之望郡守真某以劝农至东郊召父老而告之曰嗟我农人既艰且勤冲寒晓耕触热昼耘我生田间习知稼穑身居黄堂心在阡陌十日不雨则忧旱干五日之雨又虞水患朝夕惶惶眉颦弗舒一夫伤嗟如痛在肤幸天悯民嵗以上熟有黍有禾有麦有菽有粲斯粒斗惟百钱民食旣饱我颜乃欢时不可常天不可恃必殚人为以迓厥施尔耒尔耜必举以时尔陂尔渠必勤以治惟根是培惟莠是拔毋惰毋偷毋灭毋裂爰有二事为农之殃彊防侵陵奸欺夺攘我既戢之俾无尔苦尔其安居服尔田畞亦有四事为农之寇曰饮曰博曰讼曰鬬我尝谆谆戒尔勿为宜置坐右永为尔规善不可违恶不可长天理昭然其应如响我爱泉人人亦爱余今将去矣有怀毕摅父老来前劝汝杯酒余礼虽防而情则厚归语子弟毋忘余言来嵗相望邈乎山川
　　隆兴劝农文
　　太守被命来守此土两月于兹矣闾阎之利病田里之疾苦朝夕访问不敢一日忘今者春行视农获与尔父老周旋于郊外敢竭诚意与父老言夫劝农故事也然知劝农而不知去其害农者则亦文具而已矣盖不时之科敷害农也无故之追扰害农也夏秋租税已纳重催害农也近者约束十条亦既禁止丁宁之矣自今以往盗贼之殃汝吾为汝除之豪猾之侵汝吾为汝戢之一害尚存太守断不敢自安使尔农有愁叹之苦汝农亦宜尽力以务本谨身以节用与其怠惰而饥寒何如勤苦而温饱与其奢侈而困穷何如俭约而丰足有子弟当教之以孝义有妇女当课之以蚕织兄弟宗族恩义至重不可以小利致争乡党邻里缓急相须不可以小忿兴讼喜争鬬者杀身之本乐词讼者破家之基赌博乃偷盗之媒耽酒是防身之渐凡此数事为害至深有一于此必致祸败父老其以此意遍谕使更相劝勉庶田畞辟百糓丰家给人足风俗近厚则尔农之利也亦太守之愿也
　　劝民文
　　嗟尔湘人为生甚勤土瘠而墝俗窭且贫太守之来兢兢朝夕惠利为心可质天日雨旸少愆终日弗怡是祷是求犹已饥渴糓价稍腾当食颦蹙唯恐斯民弗饱饘粥去腊之雪元日之晴丰年可占予心载欣尔于斯时宜悉乃力于耒于耜于沟于洫良农虽苦可冀有秋惰农虽逸荒其田畴孰饱孰饥孰失孰得我劝尔民宁苦毋逸【右劝勤力】福生于俭祸生于奢影响相随毫厘弗差惟朴惟素富足之具惟侈惟僭困穷之渐广用多求心劳且忧寡求省用其乐休休以约失之其亦鲜矣我劝尔民宁俭毋侈【右劝俭约】父慈子孝和气满堂雍雍愉愉为家之祥子悖其亲父虐其子伤恩败教皆由兹始有媪曰陈百嵗康强若儿若女鹤髪成行问其所致曰慈曰孝夫岂偶然天道之报【陈民长沙县明道乡人今年百有二嵗二男一女皆近八十縁其母慈子孝所以天锡之高夀】我劝尔民是则是效【右劝慈孝】贫富相资今古同之富而无贫谁耕谁耘贫而无富谁依谁怙田连阡陌禾满囷仓宜念细民朝无夕粮厚积深藏乘时邀价众怨是丛天岂汝赦厚德长者幽明所扶一子克家万金弗如为富不仁鬼神所瞰累世之储荡于一旦我劝尔民宜以为鉴【右劝防贫】天地之性最贵者人况为父子所主者恩骨肉相残世之大恶云何闾阎有子不育贫而为之已谓至愚富亦效尤情尤可诛人之有生衣食素定何必过忧乃絶其命子多而贤家道愈隆若其不肖一子覆宗虎狼虽防弗食厥子人为物灵胡忍为此戕贼天性泯絶民彞咨汝邦人其戒于兹【右劝举子】健讼求胜鲜不招败带刀自防适以生害我尝谆谆尔若不闻由我德薄敢咎尔民嵗终而傩所以逐厉未闻成羣争耀凶器凡曰有神正直而聪非道求福岂神所容巫觋兴妖本以自利尔顾惑之可谓不智禁汝医药以戕尔躯诱汝祭赛以空尔庐甚至采牲以人为畜陷汝于刑陨身覆族凡此数者菑害之基咨汝邦人其重戒之【右劝省讼息争勿信师巫诳惑】我示尔民休戚由已期汝听从何惜词费父老来前劝汝一觞归语千家以及其乡守既爱民民盍自爱返朴还淳迁善逺罪家给人足复见古风岂予实能父老之功
　　再守泉州劝农文
　　太守前任三年而去已卯劝农文有曰来嵗相望邈乎山川盖睠睠泉民而不忍去之十四年蒙恩复来又因劝农得举杯酒以饮父老喜当如何尔民之喜当亦如太守之喜也太守此来精神气力不及前时惟有真心爱民不减前时今所望于父老者劝化乡里后生子弟各为善人各修本业而已孝经庻人章曰用天之道因地之利谨身节用以养父母此庶人之孝此经乃至圣文宣王所作大圣语言应不误人春宜深耕夏宜数耘禾稻成熟宜早收敛豆麦黍粟麻芋菜蔬各宜及时用功布种陂塘沟港潴蓄水利各宜及时用功浚治此便是用天之道髙田种早低田种晚燥处宜麦湿处宜禾田硬宜豆山畬宜粟随地所宜无不栽种此便是因地之利既能如此又须谨身节用念我此身父母所生宜自爱惜莫作罪过莫犯刑责得忍且忍莫要鬬殴得休且休莫生词讼入孝出悌上和下睦此便是谨身财物难得常须爱惜食足充口不须贪味衣足蔽体不须奢华莫喜饮酒饮多失事莫喜赌博好赌坏人莫习魔教莫信邪师莫贪浪游莫看百戏凡人皆因妄费无节生出事端既不妄费即不妄求自然安穏无诸灾难便是节用谨身则不忧恼父母节用则能供给父母能此二者即是谓孝故曰以养父母此庻人之孝也父母虽亡保守遗体勤修祭祀亦与孝养一同孝经此章凡二十一字今镂小本烦尔父老散与乡民劝其朝朝诵念字字奉行如此则在乡为良民在家为孝子明不犯王法幽不遭天刑比之游惰废业自取饥寒放荡不谨自招危辱者相去逺矣尔民既喜太守之复来则当信从太守之教令其敬听之毋忽
　　辞
　　百丈山灵泽殿迎送词
　　仙居兮岧嶤绛阙兮丹霄霓为旌兮霞幌頫人世兮讙嚣念我民兮良苦迟真仙兮下顾旱太甚兮欲无年仙不来兮其谁愬鹤驾兮跹跹飞龙兮翩翩纷千示兮走百鬼风翛翛兮隂威靁填填兮雨后随不崇朝兮泽万里仙澹焉兮何营为挽辎軿兮小驻曰吾仙兮民之母百丈之山兮龙湫之渊仙宫于兹兮不知其几年仙母我厌兮欲我去民思报恩兮或辇而材或畚而土饰新宫兮岩之隈俨侍卫兮绘云霄瀹棕鱼兮脯穉笋冀仙灵兮长裵别馆兮何许有鼇峯兮有白马朝嬉游兮百向夕容与兮天姥仙之乐兮未央顾我民兮毋或忘锡吾年兮大有俗欣欣兮乐康









　　西山文集巻四十
　　钦定四库全书
　　西山文集巻四十一
　　宋　真德秀　撰
　　神道碑
　　刘文简公神道碑
　　上更化改元之九年二月工部尚书刘公薨诏以光禄大夫告其第十四年六月有司按諡法博闻多见曰文正真无邪曰简请諡公曰文简诏从之其孤垕以前尚书郎三山陈公孔硕之状来谒铭德秀从公游有年凡其修身立己正君端朝之本末实具知之顾常窃论公平生大节虽未易以一善名然溯其学问之源流与夫见诸谋谟事业则惟正之一言足以蔽之盖公皇考银青府君蚤受学于屛山刘先生借谿胡先生尽得理义精防之蕴公幼在家庭耳濡目染少长府君授以河南程氏书曰观此可以为学矣晦庵先生朱文公以道德为学者师公出入其门切磨讲贯者数十年眂他从游之士为最久而所造为特深则其学固已粹然一出于正矣公之天资厚重而不浮纯一而弗杂又尝用功于致知力行之地故其言必正言行必正行确然自守以终其身晩登朝廷致位侍从虽未及尽行其志而奋忠陈谋詧防虑逺汲汲于扶持天下之正论而诡随迎合以售其私者一亡有焉故德秀以惟正之一言足以槩公之平生者讵不信夫今明诏用有司之议以正直无邪諡公其可谓不虚美矣盖正者直之所自出直者正之所自形二字之褒传信百世奚复以铭为哉垕曰古者有诔有铭铭不可以诔废也君其弗辞廼即陈公之状剟取其要而书之公讳爚字晦伯盖汉之胄出于讳豳者遭五季之乱自光州固始迁焉遂为建阳后山人十世至银青府君以絫举恩入官终于朝奉大夫致仕公其长子也以乾道八年进士主绍兴府山隂簿再调饶州録事叅军于郡政禆赞最力同僚有忌公者械公之吏以求其私卒毫髪无所得后其人以他故抵罪遭按问惶駴失措公摄其官反营防之使免人谓公为长者调连城令邑居临汀穷僻处民力困而上供烦公首损禄添给与凡例所当取者嵗为钱几千缗撙节他费尤多由是得以稍蠲民间无名之敛汀人至今德之新其县之学而教诸生以入德之方士为翕然知乡改宣教郎知福州闽县事清靖平易有古循吏风邑有洲田因潮耗息有寓公素贵欲夺数十下戸田公援前帅奏请折其妄民得安业帅守诸台联章论荐秩满至都时朝多君子皆知公欲留之且诸台之荐固尝有防陞擢矣公自谓与丞相赵公有连当避乞通判潭州以归上新受内禅公寓书丞相曰前日之事如病寒热一旦解散即无所苦至于蛊毒中人初不自觉触物而发必死矣孔子曰抑亦先觉者是贤乎盖指韩侂冑也其后迄如公言丁外艰服除主管都大坑冶司文字知德庆府至郡葺学宫练军实蜑户舟船有禁为亟除之且罢两邑科敷之不正者受代入对言前者北伐之役执事者不度事势贻陛下忧今虽从和议可无虞乎愿益恐惧修省以强国本开言路以广忠益阐公道以进人才饬边备以防狙诈时执政议欲留公宰臣陈自强曰斯人闽县之政吾知之然真是伪学侂胄诛自强逐遂以公提举广东常平茶盐事既至首覈诸郡储偫之实复白于朝欲令守臣嵗以新陈相易常存其半以备缓急监司积弊久逋亭户缗钱十万漕司五万公痛加裁约以身先之未几悉偿所负十五万者奏请广南诸州凡夏秋之赋即郡以输者虽外县官奉廪亦当从州给又言仕乎南者多自为禆贩夺州县征商之利请凡仕广而商者转贩所经许州郡没入其货嘉定二年召入对曰人君代天理物圣人宪天聪明故典礼讨命皆归之天示不以私意参焉所以不言而信不怒而威天下定于一苟有私意形于朝廷则朝廷各有心形于天下则天下各有心矣人各有心以事其上亦曰殆哉此古圣人所惧而不敢肆也方今承凋敝之余履艰难之运天下之势不可谓安所恃者人心天下之心固未易一所恃者公道公道明则人心自一朝廷自尊虽危可安也公道废则人心自贰朝廷自轻虽安易危也愿陛下主此公道不用一毫私心不听左右私言大臣奉行公道进一人退一人皆采天下公议而无作好恶至于一号一令莫不皆然陛下主张公道而大臣有不钦承则天下之恶皆归之矣大臣奉行公道而小臣犹不精白亦明时所不容也如是则言而民信动而民从盗贼不作水旱饥馑之忧可消矣时江湖峒寇方警公言弭盗之策当精择帅臣而重其责俾视守臣之不胜任者易之兵官之非其才者汰之许以辟置选补使帅臣重于一路耳目不蔽奸宄具知必能潜消隠伏剪除萌芽不至上烦宵旰除吏部郎中时诏中外各陈钱币利害特命公与刘弥正详择其当以闻既共条五说上之而公之意以为终非久计独上言救天下极弊不可守天下常规凡内庭冗费愿委信臣特加裁削为外庭倡外庭冗费责之大臣更加裁削为天下倡取裁削之数专置一司随月桩收然后诏天下监司郡邑各具常费若交承迎送增添俸给宾客馈遗之属委漕臣裁损桩管专为收楮之用行之三年必有成效后因登对又取淳煕故事以进其略谓孝宗于楮币流通之时常出内帑金银收之为今日计亦不过渐收之而已若嵗收三百万十年亦三千万时朝廷以楮币日轻为忧献议者争以新奇自售公之持论独如此识者以为不可易转对言陛下即位之初首重讲读十有六年未尝厌倦不知圣躬内省亦有日新之益乎观理道亦有日新之效乎向臣两对清光陛下临朝渊黙法天无言今防收召复望清光而渊默无言犹昔陛下临朝不与羣臣言退而与言者何人邪臣愿开张圣聴于经筵讲读大臣奏对反复问难以求义理之当否与政事之得失则圣学进而治道隆矣既又言庙堂之上每一官阙踌躇四顾有乏才之叹其患在于取人之道未广用人之意未洪愿诏大臣体荡荡平平之义惟贤是任惟能是使去好恶之私絶党偏之弊则野无遗贤而庶绩熈矣匄外除提防浙西刑狱大暑隆寒巡按靡倦嵗荐惟才是予至所举劾虽权要弗避也有杀人而匿贵势家者吏不敢捕公移文以索曰不出当闻诸朝于是罪人斯得其行部不以吏卒自随吏受民钱五百亦付狱治罪严陵有重囚久不决公詧其故乃本司吏首受赇俾缓其事公立黥之夏出虑囚往来台治下家以小防闻不一入视闻者叹曰真监司矣杭严水灾朝廷独阁桐庐税而建德淳安富阳未被恩防公力言之且乞量蠲夏赋又论平江和籴之扰常州诸县科买马草之弊匄蠲除之召为国子司业始见诸生首诲以立身行已为先毋颛意程试汲汲利禄进对言治道原于士风士风本于学术古者司徒之职典乐之官今学官之任也周衰孔子取先王之大经大法与其徒诵而传之杂见于六经自汉以来虽曰崇儒然汉儒之陋训诂益详而义理益晦故韩愈原道曰轲之死不得其传谓其精防之防不传也艺祖皇帝于干戈甫定之余召处士王昭素讲易禁中累圣相承以为先务治教休明儒宗间出然后六经遗防孔孟防言复明于千载之后天下学者诵而习之以论语孟子为门大学中庸为凖故其事父则孝事君则忠世之所谓道学者也庆元以来权佞当国恶人议已指道为伪屏其人禁其书十余年间学者无所依向义利不明趋向污下人欲横流廉耻日防望其既仕之后职业修名节立不可得也乞降明诏庆元以来名以伪学而禁其书指挥更不施行息邪説正人心使学知本原士风归厚实宗社之福又言舍法兼取行艺今但考其艺而略其行致学者自放于规绳之外故侍讲朱熹守南康日于白鹿洞书院揭示学规皆圣贤教人大指学者立身之要谨録以进请颁下两学为诸生斋规与旧学规并行斋规示以进修之方学规正其不修之罪从之时有司检防庆元章奏将议施行而执政有任言责时亦尝论列者事虽寝而太学诸生稍务以道义相勉而知穷理居敬之説初公在广东尝寓书今丞相史公言昔先正魏王再相日语吕郎中石编修曰某老矣勉强再来盖事有未竟者第一欲起朱元晦次荐引诸贤令二公先以书抵朱文公道此意未几除文公守南康后又尽荐诸贤今文公往矣然其所著书天下诵之愿丞相更承先志言于上取其所着大学中庸论孟之説以备劝讲正君定国慰天下学士大夫之心盖公在山阴时闻其説于沈公焕如此后在成均遂以数书锓于冑监俾学者诵习焉兼国史院编修官实録院检讨官充接伴金国贺正使归对言淮东地博而腴有陂泽水泉之利而荒芜者多其民习于战鬬而安集者少诚委州县招诱散亡立顷畞之限而授之田濬沟洫以储水因可防戎马驱突之患给田器贷种粮为室庐使相保聚什伍而教之此管仲内政宇文泰府兵遗法也又条李泌复府兵张全义在河南事上之进国子祭酒兼侍立修注官数月兼权兵部侍郎改刑部进对言陛下临朝渊默无言必谓大臣进呈不待咨度羣臣献言当经中书然讲读之际则又不同当款接以求多闻问辩以求当理今经筵所见无异临朝讲读进退姑备故事虽圣性自得默而识之然臣愿益广圣心少加咨访孝宗每对羣臣多所访问讲读之臣多得圣语间因内宿赐以面对此陛下家法也权刑部侍郎兼祭酒时朝廷用人多以才选公言臯陶九徳乃知人之法而不及才盖才即德也鲁史克所谓八才即臯陶所谓德者后世离德而言才以才取人故名奉法者或至于残民善理财者不免于聚敛能治狱者不免于深文古今治少乱多皆用才之弊也兼太子左谕德同修国史实録院同修撰上疏曰舜九官济济和之至也然孔子曰君子和而不同晏婴曰和与同异盖和者可否相济同者随声是非近嵗士大夫随声是非之患多可否相济之义少其平居茍且依违患失则其言事必无犯颜逆耳之忠临难必无仗节死义之操愿诏大臣奬忠谠以作士气戒谀佞以肃具僚宗社幸甚时廷臣争务容默有论事稍切者众辄指以为异故公言及之十月雷公请遴选监司以察贪吏求民瘼又言敌势已衰我之边鄙宜过虑者三盗贼乘闲奸雄崛起鞑靼猖獗是也备之之策惟在得人亦选沿边守臣佐之者亦不可不择臣谓文臣如职曹官武臣如兵马都监之属宜使守臣詧其不足仗者易之帅臣制司寄任尤重参佐谋议或非其材亦许辟改庶谋虑有人足支缓急又乞申儆诸帅各举将才帅守监司亦得论荐其説甚备既又取欧阳修军中求将之法上之又言中原云扰使命不通或败兵奔突或流民来附皆不容亡备若民兵措置有法则边境守御自安盖沿边之民习不畏兵少少结约皆足自固臣昨接伴使臣至盱眙见山二三百家独不经兵火问其父老自言长于刼寨敌兵畏之因思彼才二三百家恊力已足自固况众于山又有官兵为之援乎愿下边郡条其事宜以闻又取欧阳修论西北边事以献曰契丹为元昊所败人皆以二国拏兵为喜修独忧其为将来之患盖为国者习安则人材难见有事则将帅自出变骄心为愤志化惰卒为精兵则二国交兵乃彼之利非我之福也今北人相攻战争方始拏兵不解强者为雄邻有强国非我忧乎丧乱未定盗贼将起奸雄乘之我能独安乎战败之兵冲突而南两淮单弱何以待之中原遗民流徙而南拒之不忍容之又难可无虑乎然则固藩篱选诸将择元帅今日尤不可缓同知七年贡举始公以文弊为请朝廷既施行之至是多得老成重厚之士物议称允集英茦士公援淳煕故事请令后省或馆学取进士所陈切于利害者类聚以闻俾人知陛下不以空言取士时金人方多故敌师乘之燕城被围久我之使人留境上不得报中原遗民日相帅南向公言髙宗当敌国方盛之时勉从和议后忽败盟欲增筑边城竟牵和义而止今彼运既衰信使不通七八十年来仅得此机防臣谓凡今极边州郡之未城者当城之至于边邑之可控扼应援者亦宜以时修筑又言臣所谓未城之郡盱眙是也或曰盱眙不必城有急以天长六合为固审尔是弃淮也又濠梁安丰虽颇有城然可以御盗而不可御兵谓宜増筑且创置楼橹大略如楚州然后守备可固既又取姚襄归晋侯景附梁事以进其略谓金人危亡争立或以款塞为名或遣使索币皆当有以应之或其势既分各乗索币亦当思所以答或边尘有警将孰可用财孰可取城孰可守守孰可固凡此皆当豫图毋谓敌方多事我得以自安也未几彼果移文对境邀我正旦生辰使者公言东晋至陈三百年间虽经略区区仅全吴楚然未尝求和于北皆足自立今地兼吴蜀当敌灭亡之时正我立国之日竭民膏血以奉埀亡之敌固不可彼方据吾故都尚遣使以贺可乎愿移屯以壮边势且责帅守预为之防使疆场有备彼欲以虚言恐喝不可得也时中原旱饥遗民归附日众边臣处置失宜公言绍兴间刘豫遣兵犯涟水韩世忠迎击殪之得脱者什一二髙宗谕之曰淮北之民皆吾赤子可令埋瘗御史周秘请还所俘复谕曰朕痛念西北人民进为主帅所戮退为刘麟所残不幸至此所获余俘当给钱米遣之高宗兼爱南北之民如此乌乎仁哉则彼之饥荒流离而无告者固宜一视而同仁也愿诏边臣以祖逖羊祜陆逊为法使仁声仁闻播于中外民心既归恢复在其中矣除刑部侍郎进言河北方张之师山东崛起之盗乗女真衰微各谋呑并我若复通其使输之嵗币既失大国之体弥啓取侮之端彼二寇将曰女真数败我犹事以币帛设若先以嫚书因而求衅邀我金币何以待之况河朔创残河南饥馑彼知淮甸丰稔江淛殷富埀涎妄动其将若何为今之计必得声实兼全使莫敢侮予而后可所谓实者建制司于淮上移兵屯于要地是也所谓声者罢通贺女真之使是也或谓遣使予币可使为吾扞御此乃迎合之论彼方奔窜不暇何扞御之足言或谓使聘不遣恐启兵端此亦未之思耳彼其肘腋之盗尚不敢图尚敢为我敌乎使吾固守之计不足以扞疆圉异时方张之敌崛起之盗何以御之今纵不能如晋人焚币斩使亦可诿以道路未通幽都未返迁延其词以答之况我已尝遣使而彼不受又尝遣迓而彼不来足以有辞矣迁延年嵗我于其间亟修固守之实则非惟示威于女真又可以伐二冦之谋寻又上疏其畧以为今敌人败衂河北山东盗贼纵横敌人夏人攻击未已使遂灭亡则中原云扰奸雄乘之必若苻坚之时万一稍能自立则狼子野心必未可保将若金盛之时皆可深虑愿深味孔子逺虑之言力行仲舒勉强之说与大臣图之又言臣前建议置制司于两淮之中移屯兵于要害之地近闻出使而归者亦献此策臣敢复详言之盖今择守缮城募兵选将虽皆备边良画然穷边之守责其持久全赖应援置制司于两淮之中所以为边城之援也议者必曰两淮重镇各有帅臣复建一司责任不专臣谓合肥虽淮西重镇然地在极边可以自守而不能援他郡维扬虽淮东重镇然地在江北可蔽南徐而不能援边陲无援而责以死守此巡逺之所以败也议者谓金陵已建制司江北不可复建臣谓金陵所以制沿江两淮所以制沿淮责各有归则缓急可恃且两淮之地歴阳居中内蔽采石外接淮堧若颛建一司惟此地为宜使兼转挽则两漕可省并领和州则兵民可一置营寨立仓储徙沿江诸军三万人以隷之无事则按阅如都统之法有事则调发以援边城之急两淮利害一切使之商废置朝廷委任而责成之可无北顾忧矣时江上诸将多以防文细故坐黜虽尝有功边鄙者或不免吏议公取曾巩政论言艺祖置将皆富之以财其说曰待武吏与待文吏不同文吏取以廉耻责以廉耻武吏取以材能责以材能文吏任州县以节用爱人为先武吏任将帅以醲赏得人为先我艺祖任将之道可以为法将帅在边欲其闲谍精明士卒用命非财不可顾可使之啬于财乎臣愿一以太祖为法四月旱有诏求言公上疏曰臣闻知之非艰行之惟艰陛下更化之初尝下求言之诏而深虑逺谋忠言鲠论未尝施行所行者目前之细故近嵗以来星变日蚀冬靁皆可畏之变也今农事方殷旱既太甚天变见于上人情动于下虽因迩臣之请降诏求言臣不知陛下诚意在于闻阙失而正厥事抑用人言以应故事乎若狥人言应故事则天固不可欺也不正厥事人可欺乎天下之事当与天下共之不可以一人私之事之是非至于义理而止臣愿陛下与二三大臣至公无我躬揽中外书疏付之给舍俾条上所当行者讲究而施行之则人心悦而天解矣已而不雨至于八月公言礼记年不顺成天子素服素车食无乐又曰至于八月不雨君不举谓宜下诏罢今年瑞庆节赐宴示惧灾忧民之意且以为谢絶外使之名事虽不行时论韪之权工部尚书兼太子右庶子仍兼左谕德初公既与宫僚即匄免祭酒请专意辅尝取文公所释论孟等书以献曰此讲学之要也茍明乎此则他可迎刃而解矣公于讲説不为文采至其切于修身正家治国平天下之道必反复开陈之尝进哲宗避蚁故事曰避蚁宫中事也而外庭无不知诗曰鼔钟于宫声闻于外圣人修德不以隠显二其心后世人君谓宫庭燕私之间举动不谨人不得见言语不择人不得闻而不知无隠不彰载之信史者虽床第之言无不书也故中庸曰莫见乎隐莫显乎防君子谨其独讲易天行健章则曰天之所以健者其体阳其德刚也君子观其象则当自强不息然一屈于物欲则不能刚故孔子曰枨也欲焉得刚盖刚能进徳欲能防徳二者相为消长而况富有四海声色货利易动其心便辟侧媚求中其欲一屈于欲则私意横生理为欲夺又焉得刚所贵于自强不息者盖有一息闲断则物欲乘隙而投之虽有志气不能自为主宰安能法天之健乎讲孟子养心章则曰心者神明之舍所以酬酢庶事经纬万方者也常操而存之然后定而能应易曰寂然不动感而遂通天下之故是也操而存之何所用其力哉去其为心害者而已虽物欲为害之时亦岂无仁义之心特牵于欲而不自觉故曰养心莫善于寡欲多欲则欲为主寡欲则心为主然人有形色即有欲非可絶也口之于味目之于色耳之于声鼻之于臭四肢之于安佚无非欲也惟君子之欲有则而不过则心常为之主此舜禹所以有天下而不与焉也至仁宗讲损卦惩忿窒欲则曰人之接物易以忿害物人之处身易以欲害身七情之中其难制者忿欲为甚人能于忿怒之时稍息其怒而观理之是非则不至于害物矣人能于嗜欲动时静而止之思害身之可畏则不至于害身矣仁宗曰人之情欲皆出于隂阳而损之在人是正得损之道也至讲诗终篇则又进説曰诗三百篇周南后妃之德先王修身正家之效也召南夫人之德诸侯修身正家之效也先王之身修故后妃化之而无险诐私谒之心诸侯之身修故夫人化之而能循法度推之国而国治推之天下而天下平下逮国风之变在卫则緑衣燕燕之诗作凯风谷风之刺兴至于墙茨桑中之丑则其乱也未尝不起于闺门袵席间诗所以首二南者岂非求诸己而后求诸人治其内而后治其外哉故周之兴也以太姒其衰也以艳妻读诗者可以鉴矣孔子曰诗三百一言以蔽之曰思无邪此又读诗之要也先正其心而无邪思则以之读诗古人是非得失了然目前知所以为法戒矣公每讲读至经史所陈声色嗜欲之戒辄恳切再三及是敷陈尤切呜呼倘天假之年使终任辅翊之责其所以成就储徳者顾可量也哉公既迁宫庶不复与讲东宫特请于上俾公乃兼讲公以年过七十屡请谢不获自是章凡二十上而拜不允之诏七至引赵抃留欧阳修等事以谕公比疾又恳祈卒不获命公虽疾犹黾勉辅不怠故疾间复作遂不起享年七十有三积阶太中大夫爵建阳县开国子食邑五百户以通奉大夫致仕遗表闻赠赙如式公为人简质端重而天性孝友尤笃少习家训长得明师又见四方前修钜儒如南轩张宣公东莱吕成公皆与往复讲论其学以不欺为主其接物夷易温然可亲然欲干以私者皆莫敢出口与人言心平气和语简而当聴者心服称人之善无溢美其恶恶亦无深疾每病学者空谈无实尝为天台学四先生祠记曰学者当穷理以致其知反躬以践其实若趋其名以为高入耳而出乎口皆四先生之罪人也盖其平生所素戒在此故时方欣慕道学公欿然无所喜及以伪学而禁公亦泰然无所惧居家俭约虽已贵如初仕每曰先人家法不敢过也仲氏炳擢戊戌第与公接武登朝叔季子侄相继收儒科或联贡于乡建人语家学之盛必曰刘氏云公赒内外属人之贫终始不少倦幼而孤者男则教之学女则择所归嵗饥辄发粟平价以济乡里其接引后进所以劝谕开譬者备至当官取予一介不妄安于义命未尝轻求人知为政以风化为重尤恶异教害俗在番阳日泉使悯遗骸不揜议欲塟之水火公言人死魂升魄降形气各返其初西方法非是使死者有知祸亦酷矣每夜敛袵黙坐虚心省詧常曰不于定静时体詧则应事接物或至有差尝取节孝徐先生帖教子弟其言曰日入之后至于夜中事物俱静志气俱定是君子思虑经纶之时昼之所行夜之所思也其事君以不欺为忠至为侍从知无不言言无不尽荐贤举善不进不止然其人皆莫之知平生论著有奏议史藁经筵故事东宫诗解礼记解讲堂故事若干巻云庄外藁若干巻藏于家夫人李氏武节郎晋明之女奉议郎宗思之妹先公八年卒赠硕人子垕今为奉议郎知建康府江宁县事女三人孙男一人曽孙男一人尚幼将以十年十月庚戌塟公于邵武军邵武县仁泽乡桂林之原铭曰云云
　　故资政殿学士李公神道碑
　　嘉定四年有诏前参知政事李公某复中大夫提举洞霄宫公顿首上书祈寝恩命某月某日诏曰朕惟公论所在未有久而不明人材实难不忍使之终弃盖以裕陵之待苏轼者待公也又曰处羣小横流之中而有阴扶善类之意当大权倒植之际而有密制元恶之谋况其遄返于北庭尝欲挽回于兵衅谓世雠固所当复而边事岂可遽兴至今斯言犹在朕听迨奋投之决迄成解瑟之功稽其忠勤厥有本末是又发公之心迹以示人也公读诏感泣不复敢辞盖嘉泰开禧间韩侂胄久专国三边守将日以敌人多故闻谀者因怵侂胄治兵图恢复侂胄然之自是荐绅大夫士之嗜进者与久废而思用者争抵掌言兵事矣安丰守言北境饥民流徙在唐邓颍蔡寿亳间者数十万人淮西帅以闻上命两省侍从台谏杂议公时为礼部侍郎直学士院独谓闲者使人之归虽言敌乱形已见而法制犹行国中不应遽至是且彼方与敌交兵彊壮者既悉驱以北安知非故捐老弱以尝我受之则耗资粮困根本不受则使中原遗黎有雠我心或谓吾方有事中原因其来收防之其名岂不甚美顾吾之力有限而彼之来无穷门庭一开后将有不胜悔者是谓以空名受实患为今计独有遣重师简良将増屯庐楚间屹如巨防列据要害使兵威震叠敌人望而畏之设流徙果有来归则谕之曰吾非忘尔民者奈两国和好何或坌集而来不可遏则谕之曰大兵不知将疑汝为冦而加僇焉吾不能汝救彼亦岂不知避仍檄其境守者告以民饥当防边事贵静之意理直词顺敌必媿服未几以公为贺金国生辰使时彼方移文吾三省枢密院问沿边増戍等事公白侂胄谓庆厯中契丹以本朝益戍守浚塘泊为问当时答之之语虽务委曲涵容然亦未尝以其言遽自撤戍也今我増兵淮甸盖防彼境流民事发有因非出无故且彼已置元帅于归德治行省于汴都签兵刷马纷然并举在我岂容无备今答之之辞宜曰增戍之事本朝岂有他心大国自谓过计今欲撤去夫岂其难第须元帅行省悉命收还尅日同时彼此俱罢庶几两无疑阻用固欢盟至于规恢自是素计惟当观衅而动出于万全要必济之功无轻发之悔既次镇江闻有朱裕者谋袭涟水不克公以书白侂胄请诛之以儆来者次楚州申言之谓此不惩必啓边衅且絶江以来具见防秋卤莽状山阳乃昔人家计处而单乏尤甚今轻启敌疑万一乘吾之虚猝然隳突何以应之将度淮又以告朝廷不得已如公言敌遣其臣乔宇逆公并辔行道中宇言和议不可轻变公曰本朝家法一本仁厚于民命尤所重惜其肯轻用兵乎惟北朝勿聴间谍之言自今各崇信义则浮论自息既至燕敌遣其臣李着馆公着谓其主即位以来重行仁政未尝妄僇一人公亦具道本朝之所以得天下与上之所以守天下者曰今闻大金皇帝之徳如此两国之民幸甚着以增屯戍纳叛亡为问公曰日者两境奸民互为出没本朝皇帝以边臣之失职也既绌降之又颁黄牓以约赦之且僇生事之人于境上北朝视此可以涣然无疑矣彼奸人撰造语言何所不至疑之一字谗闲之媒疑心一生奸邪将乘之而入非两国之利也公与彼言皆披露肝胆而阴有以服其心故其君臣称南人之忠信者必曰李公云公之来归敌疑顿释召其臣之宣抚河南者还而罢签刷兵马当是时边患几息然侂胄意鋭甚邓友龙辈日从臾不休公深忧之见上具言臣践北廷见其民心日益涣散若朝廷以去嵗举兵出其不意虽犁庭埽境事亦非难而边头小人初无逺虑轻出钞掠以警觉之我谋既泄彼遂生心非彼无可图之衅乃吾未得制敌之术也臣谓今日进攻之机当重发而必成毋轻出而茍沮汉髙祖烧絶栈道人谓无复东意一旦席卷三秦遂开帝业越怀防稽之耻三欲出师范蠡以为未可洎时既至蠡以为请卒擒劲吴何则虑之精而发之果也惟陛下焦劳愤悱以感天人之心策励振作以鼓忠义之气内之图维审固靡毫髪之或遗外之弥缝周密冺形迹而莫见毋急近功轻挠成算大数既得机防可乗然后焱逝电发埽清河洛退见侂胄亦恳恳言之防北使来贺正旦朝见失仪喜事者因以激怒朝廷而陈景俊使北还赞举兵甚力于是荆淮宣谕之使出公劝叅政钱公象祖力遏其议钱公得罪贬公以边事将作请令近臣条画利害诏如其请公请先发制人虽贵神速兵应者胜亦存谨重向使边鄙小人不妄动惊敌而我先发可以成功今敌在在宿师人人建画开河除道治舟积粮王师一日首涂彼岂不知动息设或坚壁清野据险设伏以逸待劳此圣虑所宜深轸也及论蜀襄阳形势甚悉而深以腹心为忧终欲待其先发然后应侂胄意不悦几逐公四川荆淮各置宣抚使而出兵矣公顾力不能遏则请追贬秦桧以作士心王师所至奔溃公荐邱公崈可付重寄遂以代友龙又请追回诸道兵专意守备以彊弩扼清河舟师拒海口而命诸将审闲谍逺斥以防敌之遽至运两淮金帛分贮姑苏金陵募舟师闽广以防江面田琳军虽溃然冒矢石拔重围战甚苦宜抚慰之郭倬李汝翼缚边将田俊迈畀敌人宜置诏狱鞫其罪事多施行一日侂胄留公屏左右曰苏师旦负恩蒙蔽将逐之公以为如何公虑其意未决也则极言师旦怙势招权其门如市使明公负谤天下敢怒而不敢言若止夺莭奉祠未足以当其罚且断蛇弗除事愈可忧侂胄问何以处之公曰非窜籍不足以谢国人弭谤论侂胄喜以草奏属公明日师旦贬且没入其家赀海内称快公又歴言边事欲缮光濠等处守备阅战舰罢粮夫谕散之复收者令以忠义报国録韩世忠杨存中破敌事戒励诸将回海道之师使驻料角以精兵数千人循江上下用备不虞时边兵新衂大敌且奄至上下惶駴莫知所为公晨夕殚虑所以区画者有方上遂命公与政郭倬具狱来上将议薄责之公言仁祖时黄徳和特以不救刘平石元孙又诬平降贼至坐腰斩倬汝翼之罪浮于德和其可轻贷乃卒论如法敌既侵淮公请发桩积缗钱百余万遣使犒师以作其气谍报敌壻挟田俊迈在宿州公请遣俊迈子允修赴宣司为异时通信张本及荐邱公宜督视军马皆从之居无何敌遣韩元靓来邱公以书来告谓敌势尚强在我且当遵养彼既先发其端岂容不领其意欲遣人防之以归将必大得要领公深然之和议之端实肇于此既而邱公以书币自通于敌帅敌帅复书专以首谋指侂胄而庐和六合皆告捷侂胄遂不复以和为意公忧且愤因记张忠献公符离师溃后有论和事疏及与敌帅书命吏録之示侂胄且曰张公平素以讨贼复雠为己任洎隆兴初事势未举亦权宜就和茍利社稷固难执一惟公以魏公之心为心庶干戈早戢南北再安公既亲草敌帅书将自督府以遣而侂胄复中变改命知院张岩督视而召邱公以归言者复论邱致书议和为辱国语并及公盖邱之进实公所荐方韩元靓来邱以书白侂胄谓和议可成然与彼往来文书当暂去平章衔庶几彼必听侂胄大怒谓其摇撼朝廷邱之迹既危而公亦数求去时蜀被攻急宣抚使程松与其副吴曦不咸公自请出任西事侂冑既许之又迫众言而止未几吴曦以蜀叛公谓惟和议亟成则西事不劳而定又拟进防挥付安丙等使图之居无何丙果杀曦擢丙以端明帅西路兼宣抚副使下诏慰安全蜀赦兴州军民与兴元金州两军之胁从者遣官告吴璘庙以其忠劳特存其后命从臣宣谕且劳其师下制总司条寛恤蜀民事士大夫不幸诖误者释其罪其耻从伪命而去者许还故官凡皆公所建白也王喜李好义赏未颁公屡言之喜遂除节度使曦之叛也割阶成和凤遗敌曦诛而四郡未复朝廷以为忧公言蜀天险兵又素精向者曦与敌通故为败挠今元恶授首将士人人用命四郡不患不复未几如公言公乞专降徳音慰安劳来而亟选守令以拊之在廷蜀士少公荐杨子谟等十三人皆一时选张岩求罢甚力公复引邱公任江淮事不从而以殿帅赵淳制置两淮令诸将皆禀节度公言淳与田毕故等夷今使受节制必不服又不从先是曦既诛具得通敌本末嵗月在交兵前公请下诏防其状以示兵端非专自我出庶速其和上命公拟进词防痌切读者感愤然侂胄怙权遂非日益甚公虽骫曲调防迄不能回天下大势浸以岌岌公忠愤填膺思为国家剪除旤本防今丞相史鲁公密奉宸断往来缔议公深赞其决遂讫天讨公既兼行二府事方建白正储闱召故老开言路尽下情凡大命令多公所自草庶几涤除粃政疏瀹治原而言者以傅防诋公斥使居外矣论者虽共惜之然帷幄事秘公之谋议始末四方有未之知者及辛未诏书出然后公之心迹昭然暴白而天下至今称为名臣公字季章省之丹陵人曽祖夙赠太子太保妣郭氏济阳郡夫人祖中故左朝奉大夫知仙井监赠太子太傅妣史氏东莱郡夫人考焘故敷文阁学士修国史赠端明殿学士太师益国公諡文简妣杨氏益国夫人公以父任授承务郎监凤州比较务主管刑工部架阁通判永康军文简公薨终防仍通判永康以江县竹估钱最重力请于诸司以闻得防均之诸邑以词赋冠类省明年赐第于廷除将作监簿丞相留卫公以恬静不竞荐命召试馆职对策凡五千言自人主至大臣台谏以及权幸后宫皆深议无隐除正字以益国夫人防去服除召赴阙抵建康奉寿皇讳驿上皇帝书曰天下不幸陛下新罹大忧向者定省之礼有愆羣臣辩争甚切臣独谓睿明岂不知此所以然者心怀疑疾有以乱之也昔英宗亦以疾事太皇小有不至谏官奏疏东朝谓岂可责有疾之人以无疾之礼其后英宗清明既复母子之爱懽然如初今天降割于我家圣心未及改为而寿皇奄忽不待侧闻闵凶之初尚以疑疾不及视敛陛下试思此身乃寿皇遗体此位乃寿皇付托追报之义所当如何而五十年父子之至恩数千载纲常之大义特以一疑字坏之惟因此大忧醒然觉悟追执防纪内尽哀敬如此则虽不正于始犹可正于终彛伦尚存未至全泯再除正字时上已御极公对谓寿皇在殡太上以疾未能执防陛下柩前即位素幄御朝实代圣父行礼惟厥初观聴所属宜以追慕为先引见羣臣及发号施令词气之间皆当寓国家艰危不得已为宗庙社稷勉膺付托深致惨戚之意而内庭燕处起居膳服之节悉从贬降务使情文相称以尽孝思又谓天位至重守之至艰后世辟王或汰然以位为乐此昏明治乱之所由以分也陛下圣敬日跻臣谓宜正固君德先诚其意自古人主或徒善口耳而心未必治或暂能戒惧而久必怠荒故可象之仪止见于当宁之严而轻佻之度或发于宫壸之邃此由意之未诚无正固之德故也臣愿稽古问学必明于道德之归克己治心必根于恻隠之实坐朝入宫无庄肆之异自家形国循先后之宜使表里无贰始终无闲如此则天资日茂圣功纯熟形于运用随寓皆应侍讲朱公熹以内批出守公言陛下始初临御召熹劝讲闻者无不兴起盖以熹海内鸿硕学术醇正足以辅圣质开广德心向者或疑其过于恭劲必将以难行之事强人主而熹自入朝温恭守道爱君忧国造次弗忘闲有论奏词气忠恳不失臣子之礼今在朝甫四旬得望清光密输忠款未数数也而命忽中发不由中书何陛下始者召之之勤而今者去之之亟也祖宗立国全在纪纲维持命令必由三省墨敇专行乃是衰乱之事陛下始初清明岂得效尤侧僻尽弃家法班对谓陛下起潜邸履尊极虽祖后神谋与中外推戴之力然原其所自实由太上与子之志素定于清衷窃闻先有宸翰降付中书其语有云歴事嵗久亦欲退闲太皇因之亟决大计观此则内禅本末盖出于寿康而成于慈福臣伏见髙宗皇帝常宣示上皇亲书八字内有便可即真等语宰臣李纲奏曰此乃陛下受命道君宜藏之宗庙以示万世臣愚以为太上向愆和豫不得与于哭泣之哀事有不幸人子至痛致陛下即位适当汹汹之时深恐天下后世所传异词或不知太上之实有疾与陛下所以勉承大寳本由亲意万一流言讹舛有失事实殆非所以宣昭至心笃厚人纪也今幸有当时神笔具存谓宜特赐宣取如李纲言藏之宗庙以示万世从之除著作佐郎兼权刑部郎官请外知阆州以旱请于制置使得米五千石赈饥民始制司置广惠仓于诸州而利路独无有公谓本道蓬阆等处皆山田硗瘠民生最艰请眎三路置仓为俭嵗备制司从之得钱引万五千籴米三千七百余硕至今赖焉知汉州提防防路刑狱召对除秘书少监权中书舍人以家讳改直舍人除迁宗正少卿仍直院都城灾有司方穷治火所自起逮捕骚然公白侂胄曰天圣明道中玉清昭应宫及禁中火皆置狱穷治谏官御史言此实天灾若反以罪人恐重贻谴怒又言火起无迹安知非天意独宜修德应之仁宗恻然并薄其罪今当眎以为法上以灾变令百官条阙失公言圣人之道不过得中天下之事不可极意君父之眎臣子初起有彼此厚薄之闲哉特臣下以好恶之私互相倾迫理或至于过中事或病于极意此汉唐以来旤阶覆辙所以相寻而狎至也臣窃见二十年间士大夫各怀异趣议论纷纭是非不公彼此过当譬如人家子弟自为争鬬父母亦随以不宁而家事之当葺者顾弗暇恤岂理也哉比者甄叙人物不问旧新中外职司惟贤是用德意孚洽羣情懽豫宗社之福也臣闻天下大器有同一舟舟平则安舟偏则危元祐绍兴之间姑置勿论止以仁庙时贾昌朝范仲淹两党言之其间固多君子惟其一存偏陂遂至黑白不分赖神至仁如天辅以韩琦之忠品节扶持融摄和防两党之隙帖然自消故天下之才不卒至于毁伤破坏而皆为国家用陛下大度明恕同符先朝朝廷大臣追踪前烈皇极之建与天为谋日者起从臣于久废恩遇甚渥以是知前日人才之放弃岂陛下本心哉然十年之间壮者老老者病收之桑榆固已晩矣臣愿益坚此意以凝治功均眎旧新之人才深鉴党偏之害国使羣下私意左右奸言不得以夺之则天下幸甚自庆元党论起至是始寝平故公力陈以坚上意权兵部侍郎俄改权礼侍兼内制同知开禧九年贡举时皇嗣未立公首白发其端是嵗五月立惠国公为皇子兼枢密副都承防十月使北还明年五月权礼部尚书八月参知政事明年十一月侂胄诛兼同知枢密院事丐罢除职畀郡以殿中侍御史奏降二秩居抚州嘉定二年令自便越三年复元秩奉洞霄祠八年以御史奏削三秩仍罢祠越四载乃复明年敌入大梁洋公乞下诏抚将士曲赦沿边民又言凤州推官姚辛守节不屈死沔州通判李蓍寿耻污贼手举家自沈于河宜见褒録东西两路兵失亡过半宜选募军中子弟及死事孤以补之上倚公为重除端明殿学士知遂宁府未至而溃兵张福等入益昌戕王人略阆剽果蹂蓬溪径抵府下公前已称诏遣人持檄谕福等累数百言福等读之泣下曰李公正人我亦知之即约日解甲以降防官军至挑贼贼忿尽燔官寺邑屋至府治则曰李公且来居此吾不忍毁公复驰书大将张威使巻甲以西且谂成都诸司调嘉定黎雅寨丁牌手来防战贼时退据茗山意叵测公与东川侍郎数以逆顺祸福譬之贼迟疑未决间张威以大兵至夜遣人叩府门求药物曰贼垒坚不可破将选死士梯而登以火攻之公曰审尔必多杀士卒曷若断贼汲路与饷道使不得食即成禽矣以长围法驰授之贼遂平贼始受絷自言我本自飞乌走成都李参政误我然公本志实欲不烦兵而下非怵之也公始至戮恶少年之为贼乡道者数人有进士王洋女为贼所得洋往救死之女亦不屈自投于池水贼伤其脑不死公赏以冠帔又奏封孺人赠洋通直郎民居未完复贷缗钱使筑之日发藏粟以饲饿者缮城郛阅禁旅百废具兴明年引疾求奉祠报可去之日送者倾城邑父老至泣车下以明堂恩封通义郡侯十五年六月薨于家年六十有四始属疾即亲草遗表援张方平奏仁宗语陛下犹天地父母岂以甲兵之威较胜负今臣剽闻敌用事臣侯姓者尝引王猛苻融言告其主曰国家本沙漠江东中华正统天意必不絶之使其果有此言亦望略示善意使疆场少安民得休息除资政殿学士通奉大夫致仕讣闻辍视朝一日赠金紫光禄大夫十七年三月某日葬于丹棱龙鹤石巨原夫人张氏累封通义郡先公若干年薨子铨某官铸某官鏻某官女适某官虞香孙寅老惟眉山自苏氏父子以文章冠防内而颍滨遂践政席为元祐名辅臣甫若干年而文简公出以海含山负之学松劲玉刚之节标式当代公之兄弟皆世其学文采议论震耀一时公亦与闻国政人谓有光苏氏然颍滨之执政也朝廷清明众正在列志同而道协故其用力也易虽时论中变身弗见容而大节了然无异议公之进也不幸当奸臣窃柄憸夫壬人参错要涂隂拱旁伺前跋后疐故其用力也难方事之殷客有讽公曰嘻是吾心也然国病矣我去谁适谋此彼荀慈明王子师温太真何人哉公念囘斡事机非人莫可二三年间孜孜汲引布列中外殆不可胜数其大者则主邱公崈使专阃板钱公象祖复与政后卒获其助又惟奸臣死党师旦最其魁桀不去之则事不可图故乘机排击靡遗余力方是时犹凝冰冻雪天地惨烈而潜嘘防阳默生意戛戛乎其难迹不晦而身危几不密则事败故公之低眉抑首若无所违拂者是乃深为宗社计也持此济事而欲人人察其肺腑顾不愈难乎此公与颍滨之所以异也虽然公之行事本末亦可考已后之君子其必有以处之公清修峻洁虽在廊庙而风致超逺如山泽间人忧时悯世郁然见于眉宇平居鞠躬履地退然若不胜衣至义所当为焱厉迅发虽贲育莫夺也除奸之日再拜辞家庙而出曰不幸则以死继之平生嗜学如饥渴羣经百氏搜讨弗遗于本朝故实尤所综练国有疑义旁摭广引如指诸掌其为文本于至理而达之实用浮淫佹丽之作未尝辄措一词少而好诗晩谪临川笺王文公诗为五十巻至怀清台明妃曲等篇则显讥之不置也其所自作知诗者谓不减文公有雁湖集一百巻内外制二十巻临汝门书百五十巻援毫八十巻涓尘録三卷中兴战功三巻初赵忠定镇蜀辑国朝奏议为若干巻公与讨论晩又编中兴奏议若干巻经筵奏下本州録以进御盖深有补治道云某之少也以文墨小技辱知于公虽登门之日未久盖庻乎所谓知公之心者况尝与修史牒于开禧时事颇究颠末而铨等以铭识为请义不得辞铭曰
　　君子之道或出或处夫岂一端惟义是主虽不乱羣乃否之亨遯或可为亦与时行哀哉斯人如堕炭不有君子孰任其患纳沟之责岂不在予褰裳濡足其得已诸郿坞未夷允若耽位芜湖未讨峤若求媚方其濡忍贤哲犹疑及其夬决世俗亦知吁嗟孽臣以国为戱党论未销更稔兵议缥焉高逝兹惟厥时李公之智胡宁昧斯有枭有狐闪睒清书仪仪凤麟可与并囿如议北伐既弗茍随迨使而归又献厥疑维道之常弗合则去宜去而留公独奚慕国既病矣予去何之及今有为犹可扶持鞠躬尽力成败孰计惟一乃心庶克有济拔其牙角俾日以孤窒其耳目俾日以愚而我之交气类环合剨如迅霆震此枯枿皇纲之整公翊其成和议之复公启其萌亿万维一再安袵席身虽排根曽岂是慼揆诸三贤事或不同濡迹救时则同一忠我铭斯石一语敢谬欲知公心天子有诏





　　西山文集巻四十一
  </div>
  <div class="pagination">
   <a href="西山文集_page28.html">
    上一页
   </a>
   <span>
    ...
   </span>
   <a href="西山文集_page24.html">
    24
   </a>
   <a href="西山文集_page25.html">
    25
   </a>
   <a href="西山文集_page26.html">
    26
   </a>
   <a href="西山文集_page27.html">
    27
   </a>
   <a href="西山文集_page28.html">
    28
   </a>
   <span class="current-page">
    29
   </span>
   <a href="西山文集_page30.html">
    30
   </a>
   <a href="西山文集_page31.html">
    31
   </a>
   <a href="西山文集_page32.html">
    32
   </a>
   <a href="西山文集_page33.html">
    33
   </a>
   <a href="西山文集_page34.html">
    34
   </a>
   <span>
    ...
   </span>
   <a href="西山文集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
