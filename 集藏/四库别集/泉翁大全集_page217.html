<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 217 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 217 页/共 256 页
  </h1>
  <div class="content">
   大本一立，则末在其中矣。体立而用在其中矣，盖本末体用一原者也，更不须先本而后理末，先体而后事用，是二本二原也。夫岂有二乎？终日终身只是务本，本立而道自生。今既讲得明，只终日乾乾收拾之耳。甘泉子曰：於乎平川！吾亦欲无言矣。语云：「百战百胜，不如一守。万言万中，不如一默。」甲寅腊月廿三日灯下书。 
　　
　　甘泉先生续编大全 
　　
　　湛子约言 
　　
　　湛子约言叙 
　　
　　学以尽性为纪。性自尽也，人无所与焉，言何为哉？言以示所从也，示之而复惧乎其忘且惑，於是始有过於详而不自知焉者矣。是故爱道则多言，愍人无所於归则多言，人有适长安而迷方者，其知者语之亹亹焉，使人而毅然往，直抵其止，彼此俱颓然适，漠然忘矣。或者其踸踔无定向，而吾之所以愿为指南者复不置，则言虽再三，奚辞哉？诗曰：「谁将西归？怀之好音。」望之至也。自汉迄宋，论学者代不熄，然六经圣贤本旨为群言所鄣亦多，士习至於今，坚信不可破。甘泉先生思欲鬯宣元义，解旧蔽，使人人回心而返正途，故其所为说，曲而核，直而辨，穷源探本，浩演宏博，人罕所际极，亦惟曰：「道未明，吾无所用其佚也。」而二三门人则虑夫世之口耳者，或耽眩游移，若入贝市，莫知所投止，其弊将至以虚轮空?误其终，是故约言作焉。且夫何言非道也？何道非约也？有可约则必有可除之者矣。余过增江，造先生之庐，语终日弗能已，复夜谈於江门钓台。当是时，有告夜分者，即不怿，谁谓可约哉？故言者，渔之荃饵也，未得，不厌其多，得即忘之。学者能循先生之教，独观统领，金声而玉振之，即圣贤之仁运於时，而非人所能测者之谓也。是故先生之於言也，不必言，不必不言，不必约，不必不约，惟其理之所自安，性之所不敢不自尽而已矣。性之所不敢不自尽，则或以问辩，或以考中，虽数万言而实未尝博也。何也？一理也。是故言之以理气也，言之以心事也，言之以动静也，言之以知行也，言之以广大精微，德业举业，仕学文武之类也，皆合一之功也。合之云者，自夫人所未见者言之，而实非有所合，是理一之说也，约之至也，约之至而宇宙古今具足焉者也。是故止至善而明德亲民具矣，必慎独而位育中和全矣，在格物而意心身家国天下毕矣。是理也，未易言也，人人自以为得，而卒不免陷於意见之偏而不自知。或知之矣，而又不能深造以道，日新日盛，脱去影响口耳之病，其欲约也亦难矣。是理也，未易言也，惟知圣贤之时，而又知其所以不能不言之心，斯其几矣！斯其几矣！钟子叔辉、周子自正明几、湛子天润，推先生默识之意，各将集中取其切要者，类聚成编，以便观省，名曰约言。虽其所采未足尽先生之蕴，然而知约之意则在是也，学者尚无以浅[狭]之心观之，自当有所得云。 
　　
　　嘉靖二十六年季秋月朔，前监察御史门人婺源洪垣撰。 
　　
　　甘泉先生续编大全卷之二十九 
　　
　　湛子约言上 
　　
　　门人洪垣校订 
　　
　　湛子约言卷之一 
　　
　　戒逸第一皆献纳之言 
　　
　　恭遇圣明继极，以人言起臣草野之中，置诸劝讲之列。臣观讲官进讲之时，圣容渊穆，圣听专精，臣岂胜圣学缉熙之望！迩者以暑月暂辍讲事，臣窃忧之。 
　　
　　　夫人之心无所用则放，有所儆则存。故废於讲学，则或继以逸欲，不可不豫戒也。孟轲曰：「虽有天下易生之物，一日暴之，十日寒之，未有能生者也。」言人不可一日不亲贤讲学也。书曰：「惟圣，罔念作狂；惟狂，克念作圣。」圣狂远矣，乃系於一念之微，可不寒心哉！夫天下之事，禁之於未然者易，救之於既坏者难，此臣所以日夜念此，至切也。夫以大舜之圣，其臣犹戒之：「罔游於逸，罔淫於乐，无若丹朱傲，惟慢游是好，傲虐是作，罔昼夜??，罔水行舟，朋淫於家，用殄厥世。」言虽圣不可以不念也，不念则怠荒，怠荒则傲，傲则慢游，慢游则暴虐，暴虐则朋淫而殄世也。夫殄世极矣，其[起於]一念之微，可不寒心哉！周公作无逸戒成王，首陈殷三宗、周文王之无逸，而享年有永。其后嗣王生则逸，逸欲愈甚而享年愈促。继自今嗣王，其无淫於观、於逸、於游、於田。无皇曰：「今日耽乐，乃非民攸训，非天攸若。」言不可不念勤恤、戒游逸，以永命也。夫不惟勤恤是念，则观逸游田之事兴。观逸游田之事兴，则耽乐之心胜。故下绝於民，上逆乎天也。夫天民邈矣，其弗训弗顺，乃生於一念逸欲之微，可不寒心哉！右戒游逸疏略 
　　
　　圣学之大，莫过於求仁。仁者以人物为一体，易曰：「君子体仁足以长人。」曰：「近取诸身。」今夫人之一身，主之惟心思，调之惟元气，运之惟股肱耳目，通之喘息呼吸惟喉舌，发之惟百体发肤。故心思不宰则狂，元气不调则病，股肱耳目不运用则痿痹眩惑，喉舌不通则呼吸不来、饮食不进，百体发肤不润则不仁，是之谓解体。五者有一焉，死亡且至，扁鹊所望之而走者也。故夫人君者，犹身之有心也；三[公]论道，理阴阳，犹身之元气也；九卿百执事，犹[身]之股肱耳目也；[科]道言官，犹身之喉舌也；[天下]兆姓，犹身之百体发肤也。董仲舒曰：「正心以正朝廷，正朝廷以正百官，正百官以正万民。」其诸一体之义乎！今夫人之於身也，兼所爱也，兼所养也，至於公卿、庶官、万民，相待一体者，而有弗爱、弗养焉，是之谓自解其体。夫哀莫大於解体也，盖未之思耳矣。故夫人君者，以身体群物，慎所以爱养之。伏惟陛下天锡睿智，宜视三公、九卿、百职、科道、万民如一身，反身而求之，知吾身之心思不可以一时不宰也，则必思所以正其心以主群动，不宜或有放失也。知吾身之元气不可以一时不调也，则於内阁老臣必思所以时召问。论诚意交孚不宜如是疏阔也，知吾身之股肱耳目不可以一时不运用也，则於九卿百执事必思所以体悉礼遇、推心委任，不宜如是外远也。知吾身之喉舌不可以一时不通也，则於科道必思所以纳其言，从其谏，不宜或有沮塞也。知吾身之百体发肤不可以一或不仁也，则必以天下穷民如疾痛在身，思所以惠育之，不宜如是蠲贷不一也。臣前日陈乞，已蒙圣旨：「这本所言豫戒游逸，召问大臣，拜择内臣中老成忠厚的给侍左右，朕已知道。」惟戒游逸一节，想蒙皇上躬蹈，其召问大臣、选择老成等事未见施行者，臣是以复进一体之说。伏乞圣明全体物之仁，玩取身之义，广爱养之道，虑解体之患，惩扁鹊之走，立大公以普天下。宫中、府中，视为一体，疾痛?痒，无不相关。使天下后世颂为至仁之君，与神尧准。右论圣学疏略 
　　
　　龙飞水国，习知舟事，请以舟喻。谚云「同舟共济」，岂不信哉！夫天下，一大舟也；治乱安危，未有津畔，犹济大海也；本在人主之一心，犹夫舟之柁也；公卿贤士、辅导之臣，运筹指方，犹夫舟有长年三老也；百僚宣力，犹夫篙师榜人为之左右也；内臣外戚，犹夫附舟之人也；天下民庶，实为邦本，犹夫君之宝货在载也。故附舟之人，与宝货之利害，在舟之安危；舟之安危，在柁之弛张；柁之弛张，在长年三老之操纵，而篙师宣力与否也。故舟危则凡在舟者无不危，舟安则凡在舟者莫不安。盖有恃宠坏法以败人国家，如同舟之人凿舟而破之，自以为安，而鲜不先溺者，如先朝之迹而不知鉴也，可谓智乎！故欲济中兴之善治者，莫若正君心；欲正君心者，莫若亲辅导知学之臣；欲不间辅导知学之臣者，莫若左右仆从勿用匪人。故一正君心而万化理矣。右上下一心同济圣治疏略 
　　
　　夫屯而不济，必至於否，否而不济，则事势之将来有不可言者。一二年间，天变地震，山川崩涌，人饥相食，报无虚月，莫非征召。夫圣人不以屯否之时而缓亲贤之训，明医不以深痼之疾而废元气之剂，故屯之彖曰：「天造草昧，宜建侯而不宁。」其象曰：「云雷屯，君子以经纶。」否之彖曰：「否之匪人，不利君子贞，大往小来，则是天地不交而万物不通也，上下不交而天下无邦也。」言不可不亲贤也。今之元气之剂，急亲贤是也，以为不急之务，非知言者也。夫一举而五事皆得，急亲贤之谓矣。所谓五事者：成君德，一也；定臣志，二也；审用人，三也；正风俗，四也；消变致祥，五也。故五事举而王道备矣。我祖宗列圣知其然，故有君臣同游之训，文华殿入直之规。诗曰：「不愆不忘，率由旧章。」在陛下今日尤为当务之急也。夫帝王之治，莫大乎君臣一德，亲贤而风动之。古之治天下者，盖非家喻而户晓之难也，其为道至约而其为效至博也。惟恐人君不行，行则可以不崇朝而风天下。陛下诚能修举盛典，以大臣之贤为之统领，求在馆、在朝、在野之贤，明先王之学者，俾侍直於文华殿之侧，陛下每日朝罢，即御文华，向晦乃入，俾群贤[日相]讲磨圣学，其学以德性为本，而达於事业；其功在於学问思辩笃行，以开发聪明而成德行；其要在於体认天理格物，以至知至意诚，心正身修，而可致家国天下之治平。人无异学，学无异本，而陛下不时延问，口传神受，左右侍从罔不闻知，上下内外同为一心，非惟德性赖此陶成，积此熏蒸，亦可感格君於此，以成其圣，则君德一矣。臣於此以成其贤，则臣德一矣。养之岁月，察其性情，审其才能，孰可以居论道之任？孰可以居集事之职？才德不易用，而匪才德者毋幸进，用人之道於此焉得矣。学有定方，人有定向，歆动情性，鼓舞化机，畿甸之近，四方之远，倾耳而听，跂足而望，闻风慕义，日迁於善而不知为之者，如春风一鼓，百[朽]皆生，风俗於此焉厚矣。天子和德於上，臣庶和协於下，和气絪缊，天地之祥应矣。故一举五得，而主道可几矣。右谨天戒急亲贤疏略一曰：推圣学以明道术。二曰：示大公以孚生徒。三曰：立邻朋以厉德业。四曰：视生徒以恤病苦。五曰：慎升等以立劝惩。六曰：署长材以备器使。右申明学规疏略 
　　
　　道学第二皆献纳之言 
　　
　　之时生，不能胜夫风雨之摧折，殊不知祖宗之重道学如此，远宗先王，非道不学，莫用非道之盛心也。臣今论学，恐或无征不信，请得以同司业率监丞、博士、六堂教官，令诸生钦服圣训，以道学为标的，以知行为功夫，以文艺为华彩，以事业为结果，如树木之有本根，而华实乃成，则所养所用皆君子，贤才昌而天下安矣。右申明学规疏略孔门之教，同志於仁，四科之贤，因性成就。故宋儒胡瑗教授，亦分经义、治事斋，随其材而告之也。其教之必以德行道艺为本，不必悖时反古，举业德业合为一事。凡其读书作文，就上收敛，随处体认，不至丧志。以此立心，涵养德行，蕴之为德行，发之为事业，出之於言词，皆是一贯，此所谓二业合一之说也。及其成也，人各有长，如四科之品。其法每三岁，各学之长副，会府州县之正官，即其老长而考核之，为二等之法，曰：德行、材能。某长某事，如德行则指为孝弟忠信之实，材能则别其水利兵农之长，署於各名之下，如今内外官府考语之制，以上於提学。提学官又集各司之长而考核之，各署其德行材能如各学之制。及有中举岁贡，即以所署名下行能连达於礼部，礼部以下两监。举人监生之在两监一年者，祭酒司业据提学之所署，又会监丞六堂之官而考核之，各署其德行材能如提学府州县之制。及有中会试者，即前所署名下行能连达之吏部，吏部考其德行材能，与监学署者随其材德而器用之，不以枉其实。虽终身迁秩而所署随之，如脚色之制。署不当实，贿而容私，后有败露者，坐其署主。若所署有功德显卓者，亦连赏之。如是则所用必所养，所养必所用，用得其贤，贤得其用。此不违今日科举之制，而兼德行道艺之教；不违今日考察之法，而寓乡举里选之意。异时稍渐复古，亦扩充此意而尽之。如是则贤材自兴，善政自举，风俗自淳。右申明学规疏略?所谓道学者，其志在於谦柔恭谨，其道在於人伦物理，其实在於孝弟忠信，其用在於开物成务，其蕴在於圣经贤传，其践履在於诚敬笃实。由乡人而可至圣人之道，平易明白，非有索隐行怪，高远难稽，离於日用之常以为道也。近时士异其习，道德不一，而风俗不同，辞华之士类以訾守礼之人，虽有后辈萌 
　　
　　天也者，道之大原也，盖无往而非天也。所以谓无往而非天，天无所不覆也，天无所不贯也。记曰：「人者天地之心。」宋儒程颢曰：「天人一也，更不分别，天地之气乃吾气也。」是故喘息呼吸皆天也，性情形体皆天也，好恶用舍皆天也，食息起居皆天也。民，天之民也；贤，天之秀也；工，天之工也。故孟子曰：「尽其心者，知其性也，知其性则知天矣。存其心，养其性，所以事天也。」诗曰：「昊天曰明，及尔出王。昊天曰旦，及尔游衍。」书曰：「天聪明自我民聪明，天明畏自我民明威。」又曰：「天叙有典，敕我五典五惇哉！天秩有礼，自我五礼有庸哉！」又曰：「天命有德，五服五章哉！天讨有罪，五刑五用哉！」由是观之，自心性存养，而出王游衍，而视听好恶，而典礼命讨，何往而非事天之实乎？凡有四端於我者，知皆扩而充之矣，若火之始然，泉之始达，苟能充之，足以保四海。程颢曰：「有天德便可以语王道。」惟在皇上扩充之以至其极，与天为一，则天德纯存而王道大行，治化益隆矣。中庸曰：「诗曰：『维天之命，於穆不已。』盖曰天之所以为天也。『於乎不显，文王之德之纯。』盖曰文王之所以为文也，纯亦不已。」是文王与天为一矣。天德王道第一疏 
　　
　　宋大儒明道先生程颢曰：「有天德便可语王道，其要只在谨独。」此言真可为万世帝王之法也。孔子曰：「人道敏政，地道敏树。」臣请以树喻焉。今夫树之为物也，有生意然后有本根，有本根然后有乾、有枝叶、有花实。故有生意，是有其根矣，而无乾枝花实者，未之有也。无生意，是无根矣，而有乾枝花实者，亦未之有也。是故王道，乾枝花实之类也；天德也者，本根之类也；慎独也者，本根生意之类也。是故古之明王必先务本，而盛德大业於此而生焉。故曰：「徒善不足以为政，徒法不能以自行。」又曰：「圣人既竭心思焉，继之以不忍人之政，而仁覆天下矣。」昔者鲁哀公问政於孔子，孔子将告之以政，而必推本於学焉，何也？盖学与政一道也。夫九经即政也，孔子将告哀公以九经，而必先之以达道，又先之以达德，又先之以修身而知天，而曰所以行之者一也。何耶？盖九经者，王道之大端也；达道、达德、修身以知天而行之一者，所以谨独而立天德也。然则天德为王道之本，而谨独又为天德之本，断可知矣。孟子曰：「人皆有不忍人之心，先王有不忍人之心，斯有[不]忍人之政矣。」夫心也者，天德也，生意根本之类也。政也者，王道也，乾枝花实之类也。至其下文又曰：「所以谓人皆有不忍人之心者，今人乍见孺子将入於井，皆有怵惕恻隐之心，非所以内交於孺子之父母也，非所以要誉於乡党朋友也，非恶其声而然也。由是观之，无恻隐之心，非人也；无羞恶之心，非人也；无辞让之心，非人也；无是非之心，非人也。恻隐之心，仁之端也；羞恶之心，义之端也；辞让之心，礼之端也；是非之心，智之端也。」又曰：「凡有四端於我者，知皆扩而充之矣。若火之始然，泉之始达。苟能充之，足以保四海。」夫仁义礼智，天德也；扩之至於足以保四海焉，王道备矣。是故由恻隐之心而充之，则凡省刑薄敛，惠鲜怀保，而天下之仁政行矣。由羞恶之心而充之，则凡纳谏悔过，去[谗]远佞，而天下之义政行矣。由辞让之心而充之，则凡谦光受善，敬老尊贤，而天下之礼政行矣。由是非之心而充之，则凡内以领恶而全好，外以爵德而讨罪，而天下大智之政行矣。然则天下大政之出於心，而大道之发於天德，帝王之术在养心以崇德，以为万事万化之本，断可知矣。由是言之，则乍见怵惕恻隐之心，无所为之心也，乃真心也，纯王之心也。其纳交要誉恶其声之心，有所为之心也，乃伪心也，杂霸之心也。故王霸之道又於此焉判矣。是故帝王之学，在审其初而定志焉尔。右天德王道第二疏略 
　　
　　湛子约言卷之二 
　　
　　泰亨第三皆献纳之言 
　　
　　，相交修焉。尧舜殷宗，君臣同游之道有如此者，可以为万世君臣之法矣。荀卿曰：「学莫便乎近其人。」孟子谓戴不胜曰：「子谓薛居州，善士也，使之居於王所。在於王所者，长幼卑尊皆薛居州也，王谁与为不善？」贾生曰：「胡越之子，生而同声，及其长也，累数译而不能相通。何则？其习使之然也。」故习与善人居之，不能不善，犹生长於齐，不能不齐语也。是故人君之学，系乎近习之养矣。君子养之以善则智，小人养之以恶则愚。故人主一日之间，接贤士大夫之时多，则可以涵养德性，熏陶气质，习与智长，化与心成。故曰：「少成若天性，习惯成自然。」习养之用大矣哉。右君臣同游雅诗疏略??泰，小往大来，吉亨，则是天地交而万物通也，[上下交]而其志同也。夫天气下降，地气上升，则天地[交而]为泰，是以万物遂焉。君德下接，故臣德上达，则上下交而为泰，是以德业成焉。是故欲[知天地]之交与不交，而道之否与泰者，无他，亲疏之间而已耳。今夫人之相孚也，家人之情异於邻，邻人之情异於乡，何则？亲疏远近异同之势使之然也，故人君之学系乎近习之养矣。古之帝王，前有丞，后有疑，左有辅，右有弼，左右前后无非正人，使亲近以善养之也。帝舜曰：「臣哉邻哉！邻哉臣哉！」邻也者，近也，盖言臣当亲近也。又曰：「臣作朕股肱耳目。」言臣当相成为一体，非但邻焉而已也。是故有邻俞吁咈，相可否焉。商王高宗得傅说於版筑之间，而置诸左右，命之曰：「朝夕纳诲，以辅台德。」辅也者，言如车辅之相依以相成也，是故有盐梅 
　　
　　无逸者，无懈惰荒宁之谓，即敬也。所也者，犹言乎居也。所无逸者，犹言乎居敬也，犹召诰之言乎王敬作所也，起居食息动静语默无时不居於此焉。尧舜禹汤以来，历代帝王之学，相传心法之要，尽在是矣。其知稼穑艰难，知小人之依，乃其由中而发勤民之实心，见於行事者耳。是故有此无逸之学，然后有此勤民之事。若无此实学，则亦无此实心，无此实心，则亦无此实事矣。故下文引殷三宗、周文王之勤恤於民者，由其有严恭寅畏、不敢荒宁、不侮鳏寡之心，徽柔懿恭之德，皆无逸之学以为之本。右进讲章疏略 
　　
　　夫圣人之德业皆原於性情，常人之性情莫切於喜怒，请试以喜怒明之。孔子曰：「不迁怒，不贰过。」箕子曰：「无有作好，遵王之道。无有作恶，遵王之路。」夫喜怒好恶统乎天，故其存神之妙与天地合，斯之谓盛德。是故心存而喜，则喜纯乎理，而天下之心同喜；心存而怒，则怒纯乎理，而天下之心同怒。故古之圣帝明王，一好足以劝天下之善，一恶足以天下之恶，是故不赏而民劝，不怒而民威，故其过化之神与天地准，斯之谓大业。右圣学疏略 
　　
　　所谓修乎在己者，收敛精神是也。夫二气储精而神生焉，夫精神者，天敛之以生物，地敛之以成物，圣人敛之以生盛德而成大业，帝得之以为帝，王得之以为王，人物得之以为生育昌。易曰：「夫乾，其静也专，其动也直，是以大生焉。夫坤，其静也翕，其动也辟，是以广生焉。」解之者曰：「不专一则不能直遂，不翕聚则不能发散。」故专一翕聚以为发生遂成之本，天地之道然也。五行二气藏於冬也，故春得之以为生，夏得之以为长，秋得之以为成。故闭藏者，所以为生长收成之本，四时之运然也。夫天地四时且然，而况於圣人乎？而况於万物乎？是则天地四时之所以为天地四时，帝王之所以为帝王，圣人之所以为圣人，万物之所以为生遂，在收敛精神而已耳。夫精神者，敛之则全，用之则散，故目多视五色，则精神散於五色；耳多闻五声，则精神散於五声；心多役於百为，则精神散於百为。是以古之圣帝明王慎之，以保惜其精神焉而不敢散。故帝舜曰：「臣作朕股肱耳目，予欲左右有民，汝翼。予欲宣力四方，汝为。予欲观古人之象，日月星辰、山龙华虫、作绘宗彝、藻火粉米、黼黻絺绣，以五采彰，施於五色作服，汝明。予欲闻六律五声八音，在治忽，以出纳五言，汝听。」是帝舜之制作图治也，但示以欲为之志，而以耳目股肱之用托之於臣，而使翼为明听焉。大舜不自劳役，以散其精神，保养而爱惜之，以为出治之本，化育之原，是亦体天地四时专一翕聚闭藏之道，万物发育之理也。右收敛精神疏略 
　　
　　尝闻之：进贤能退不肖者，明主之大道；进以礼，退义者，人臣之大节。大臣与新进之士同礼而异义，同礼也，故其进必以正，异义也，故其退必以时。窃惟臣之义，前有不忍遽退而犹迟迟以退者三，今有所宜必退而不可以不退者三。何谓前有不忍遽退而迟迟以退者乎？前此亲友或有谓臣者曰：「用舍行藏，孔孟家法。今子虽居大位，食厚禄，然当可为之时，而不遂一有所为焉，则子何不早自退去乎？」臣应之曰：「乌得为此背君之言？且今之时与孔孟之时不同，孔孟之时在列国，犹且皇皇汲汲，畏天悲人，其去父母犹曰『迟迟吾行』；今天下一统，亿兆一君，去则背君无义，是犹去父母而将入於夷狄矣。况我圣明登极以来，一以人言而起臣废，复翰林院编修经筵讲官，二升臣为本院侍读，三升臣为南京国子监祭酒，四升臣为南京吏部侍郎，五转臣为礼部右侍郎，六升臣为本部左侍郎，七升臣为南京礼部尚书，八升臣为今职，九不准臣引年致仕，十则臣考满例七十，不引复矣，犹蒙圣恩著臣复职，十一不准臣以人言乞休，其可谓舍臣而不用臣乎？」此臣所以前有不忍遽退而犹迟迟者一也。前此或有谓臣者曰：「子在孝庙、武庙两朝，曾十有九年家食，若将终身焉矣。今何为濡滞不去？是贪位慕禄也，是千泽也。」臣应之曰：「彼一时，此一时也，此千载一时也。臣自少读书史，见有英明特出之君，则恨不生於其时而与辅成其治。今幸伏遇圣明乾刚独断，雷厉风行，兴礼作乐，厘正千古之谬，超越百代之王，诚大有为之君，不世出之圣也。孔子曰：『如有用我者，期月而已可也，三年有成。』宋儒程颐言於哲宗曰：『若问如何措置三年有成，臣即陈三年有成之事。若问如何措置期月而已可，臣即陈期月之事。』斯理也，臣尝感宋朝不能一问而采行焉。今幸天纵圣明，足以优为之，而时贤相足以辅成之，臣犹幸望其清光而助其下风焉。」此臣所以前有不忍遽退而犹迟迟者二也。臣又闻之：古有为知己死者，诚见天下知己之难，故不靳一死也，况於君父至尊至亲者乎？臣尝进圣学格物通一百卷矣，则蒙圣旨：「览所编集，足见用心。书留览。」钦此。又尝进天德王道疏矣，则蒙圣旨：「览奏，足见纯正有本之学，朕知了。」钦此。又尝进古小学测九卷，其间首言辅养太子之道矣，则蒙圣旨：「览所进小学，具见忠爱。书留览，礼部知道。」钦此。又中外恭传圣德不弃遗乎旧臣，顾问屡下，及乎疏远。是臣之孤立无所因援，亦与受照於日月之明，而仰荷乎天地之德，尤宜感恩而思报，异於寻常万万者也。诸葛亮曰：「鞠躬尽瘁，死而后已。」诚有感於知遇也。臣虽已老，不堪鞭策，然其未死之心亦若此而已矣。此臣所以前有不忍遽退而犹迟迟者三也。何谓今有所宜必退而不可以不退者乎？夫人情之好恶在於异同，人事之祸福原於好恶。昔人有言：「道学二字，宋朝之人假以击去善类者也。」顾臣何人敢冒此名？圣明何朝，可起此事？盖缘臣自少言语拙讷，则有似乎寡默；不善戏谑，则有类於矜庄；遂蒙妄加以道学之名，而放达之士或疾之如雠。臣非不知触时忌讳，则凶则穷，追逐时好，则吉则通也，盖臣之禀性大有不能然者。及臣为祭酒，不肯随时但以收班拨历，循秩升官，则为推祖宗监规而发明之，名曰圣谟衍，以教人学周公仲尼之道，如圣祖垂训诸生云者。臣不随俗学，将仁义礼智等名言止以供作文字，则曰：「从古圣贤名言，皆教人随处体认天理功夫也。」则欲监生讲明而见於体行，不过日用常道而已矣。臣悲为俗学者教人以举业，非祖宗以道德成贤之意；而谈圣学者，又专教人德业而弃 
　　
　　祖宗以举业兴贤之法。臣则兼教之，以德业举业合一进修，其书名曰二业合一训，即古先王德行道艺之遗意焉，使所养即所用。凡若此者，类非窈冥难知之说也。及臣升任南礼右侍郎，则旧日生徒犹来就问，臣性又不能拒人，则有类於自立门户，而道学之名，好为人师之名，遂不可辞。唐韩愈所谓众且妄推之者如此，臣之本意实非敢冒此名也。臣升南京礼部尚书，至则署於门曰：「绝口不言底事，闭门深谢诸生。」盖避此忌讳也。臣之性质，既不能和光同尘，臣之德薄，又不能早自韬晦，以招尤谤。古言三人成虎，三报投杵，臣窃惧焉。此臣今所以宜必退而不可以不退者一也。语曰：「陈力就列，不能者止。」臣蒙圣明知遇，黾勉十有六年，殊无分寸之劳，可裨圣治，扪心反己，尸位素餐，死有余愧。此臣今所以宜必退而不可以不退者二也。古之壮而仕，老而休，礼也。今臣年七十有二矣，蒲柳无复茂之质，老马非识路之材，又素有痰疾，往往复发，发而且剧，剧则欲绝而复平。狐狸之微，尚知首丘，古之高人，必思归山枕石而死。臣非敢以高人自比，然亦每以狐死自念。兴言及此，自弃明时，不胜[呜]咽。此臣今所以宜必退而不可以不退者三也。右三乞归田疏略 
　　
　　天讨第四皆献纳之言 
　　
　　天子有征无战，故曰：「天子讨而不伐。」讨者，出令以声其罪於天下而已，不伐之而与之交战也。如中国诸侯顽民有暴乱，则天子讨而正之则已，使其邻国连帅与其司寇自诛伐之则已也，而我中朝圣人坐治之而已也。如外国有篡逆，则天子讨而正之则已，使其国人与其臣民自合攻之诛之则已也，而我中国圣人坐定之而已也。属者安南国王与其后裔，为其臣陈暠及莫登庸父子后先篡害，据而夺之国，拒其余裔於南海之滨，绝其贡道。黎氏遣其臣，出万死航海而来告变矣。圣天子闻之，赫然斯怒矣。发大号，命大臣，将往征之矣。其时内外之臣有或言不宜伐者，问之，则曰：「古者明王不治夷狄，羁縻之而已，以不治治之而已。」则应之者曰：「非是之谓也。古者天子不伐夷狄，征讨之而已，以不伐伐之而已。」曰：「曷谓以不伐伐之？征讨之而已。」则应之者曰：「征也者，正也；讨也者，讨也，问也。讨问其罪於其国，使人人得而诛之，是谓以夷狄攻夷狄，而以不伐伐之也。以不伐伐之者，是谓不伐之伐也。故讨词为上，伐次之，战又次之。讨者，坐定之道也。」或曰：「我圣祖戒后世：『勿伐安南矣。』是又不宜伐也。」则应之者曰：「非是之谓也。夫戒不伐安南者，圣祖嘉其国王陈日煃率先倡义归顺也。抑谓无伐之，或利其土地而郡县之，将随征随下随叛，无益徒损者也，非谓讨罪吊民以安其子孙黎庶者反不可也。且今莫登庸父子敢行篡逆，据我天朝世封之国，不讨正之，则大权废弛矣。」或曰：「其国崎岖，有山岚之翳，有富良江之险，有悬兵深入之虞，有馈饷不继之虑，如之何可征之？」则应之者曰：「先朝曾三征而三下之矣，而郡县之矣。且今非必伐之之谓也，但讨之之谓已也，正之之谓已也；使彼不得以自安，不能以一日自立於华夷而已也；使其国人人人得而诛之而已也。我兵不深入焉，夫何虞？以逸待劳，夫何崎岖？我履平易，夫何险？我不费斗粮，夫何馈饷之虑？仁义者，天子之所以行大权以奉承乎父天母地之道者也。故前者圣天子初闻莫氏之篡逆，赫然斯怒，命往伐之者，义也。继而念彼叛逆者，莫氏一人也，若往伐而先为之，鱼肉一国亿万之人民也。且讨而不伐者，古天子之礼也，是以迟迟焉。今也因颁普天之诏於天下，且命大臣文臣捧诏於朝鲜以及安南，以往谕其国，岂不曰：『彼犹同在上天覆帱之内者也，曷忍弃之？犹使知皇天上帝之为尊而不可犯也，犹冀其什一、百一、千一、万一有悔改焉，或有不终自外於天地而反正焉，以毋伤我人民也，仁也。』否则将为万全之策，所谓以言语代斧钺者以行焉，亦什一、百一、千一、万一而无遗筭，不费我中国斗粮，不折我中国一兵，不疲我中国一卒，而可以一举而永定焉，以大惠一国之人民於无穷者焉。是又圣天子神武不杀，仁之至，义之尽者也。必将敕谕捧诏大臣文臣往谕之，若曰：『尔莫氏父子篡放我天朝封裔，犯我纲纪，胁我人民，据我土地，盗我府库，窥我名器。我圣天子赫然斯怒，出命讨尔之罪，命诸侯臣会兵伐尔，以征尔篡尔逆，以告於皇天上帝而恭命焉，正天下之大义也。然犹缓兵以需尔，庶几尔有悔祸乎！而我得以保恤我一国之人民乎！』或曰：『尔莫氏庶几有卑辞以归顺矣。』其意若曰：『黎氏衰微，而让国於我莫氏，国人共推戴於我莫氏，我莫氏不敢受，乃举其人民土地以归天朝，天朝其断焉！』呜呼！词似顺矣，其信乎？永乐宣德年间之诈，屡可知也，今我圣天子至明至诚，不逆尔诈，命我大臣文臣捧诏以谕黎氏之国，闻黎氏被尔莫氏逐之於海外矣。今尔莫氏诚自悔罪，宜衔壁舆衬，面缚系颈而来，必自预求尔旧主之嫡裔与余裔，奉之以来，俯伏受诏，复其旧位，返我封国，正我纪纲，安我人民，归我土地，完我府库，明我名器。如是者，尔乃真悔祸矣，非诈矣。我圣天子必恤我人民，取尔悔悟，必将命我大臣，受尔壁，解尔面缚，去尔颈组，焚尔舆衬，待尔父子以不死，置尔於海滨一区百里之地，使食之世世，以御魑魅。尔身尔子尔孙，得生已多矣，况有无穷之食乎！於是乃又谕之曰：『彼黎氏亦不能守信地，有不保国社稷之罪，削降为土府州，存与地数百里，奉其先祀。而其陪臣之有功抗贼者，及有忠义不从叛者数十人，各酌其重轻大小而分之以土地，小不过百里，大不过二三百里，使世世守之，世世富贵，以君长於兹土。天子不有尔寸土，不利尔匹民，不赋尔税亩焉，如古之要荒之小邑者然，如今之田州诸土官、永顺诸宣慰者然。若凡州有大不率者，天子必命连诸州之众以讨平之，立其贤者则已，以安尔人民，俾不相篡夺，不至毒痛尔生民，以违我中国之化也。此又圣天子体天地好生之至仁者也。若莫氏犹不能然，而徒虚饰卑辞，是诈也，伪也，非信也，非真悔祸也。往者尔既负滔天之罪矣，今又愈益倍焉，尔之罪遂大不逭矣。尔其思之：一出於天，一入於渊，出入之间，不能以发，尔其思之。』夫然后命之诸侯臣，戒我烽警，耀我武备，威临於其边焉则已，勿伐焉以待其变焉则已。」或曰：「请闻分地之义何谓也？」则应之者曰：「乃不闻贾谊治安之策乎：『众建诸侯以分其力。』今亦众建君长以分其力，力小则易制，永永不能生大变焉。此万世惠民之利也，夫何疑？」或曰：「莫氏若不悔祸，如前之云，则如之何？我圣天子必将如初命，命将出师而代之乎？抑已乎？」则将应之者曰：「所谓征伐自天子出者，非谓天子自伐之也。天子之兵，有征无战也，讨而不伐也。莫氏若欲诡辞以攘其国，若不悔如前之为，则二臣必将归报於圣天子，圣天子必将数莫氏十恶，如嘉靖十六年文武大臣会请钦奉成命者，如永乐年间数陈叔明二十恶而榜暴之者，以声罪於其国之臣民，而勿伐焉，且告之曰：『黎氏，尔世主也；莫氏，尔世雠也。我天朝圣天子，尔之大君也，尔之大父母也。上天命之，凡内外君长有罪，必讨而正之无赦，天之道也。尔宜体上天不外尔蛮夷之心，体我圣天子不忍弃尔人民之心，不忍糜烂尔赤子之心，不忍使尔人民赤子为鱼肉而我为刀俎之心。前年命将出师以讨尔莫氏之罪矣，将由云南之蒙自、广东之钦州、自广西之凭祥、及闽广之海舶，四路并入，灭尔无难矣。复轸念之，书云：『火炎昆冈，玉石俱焚。』夫叛逆祸者，一莫是也，大兵四路，而人必有腹背受戮，先当其祸者，乃一国亿万之民也，故徐徐然缓兵以需焉。今莫氏又为卑辞以诱我，使我堕其计而授之卦，以定其篡焉，其大诈大不悛如此。於是天人共愤矣，明神共诛矣，彼不顾其子孙，将无遗类矣。春秋之法，臣弒其君，凡在官者杀无赦；子弒其父，凡在宫者杀无赦。弒逆之贼，人人得而诛之，不必天吏也。今诏尔通国之陪臣：『若尔夷民各以上天之心为心，各以圣天子之心为心，有能设计以擒莫氏者；有先胁从后悔过以全身家，能设计以擒莫氏者；有黎氏之旧臣，拥黎氏之余裔，纠占城之氓众，各设计以夹攻而擒灭之者；我圣天子必录尔功，分尔土，凡一国之地，裂数十府州，以各?於尔，以褒尔功，尔子孙世世来袭，享於无穷焉。尔等既获全尔身，保尔家，又荫尔子孙，去祸就福，享於无穷焉，尔何惮而不为乎？』夫如是，则一国之人皆谋莫氏者也，皆莫氏敌也，皆欲灭莫氏而分其地者也。莫氏孑然孤立，将安施其诈乎？不数月之间，莫氏父子之头可悬於长安矣。虽以此待之三年、五年、十年可也。我无因逆封之之理，彼无一朝自安之势，我有讨辞而彼无凭恃，其机我而不在彼，彼忙而我不忙，我无患而彼有患，我长逸而彼长劳。如是者，则我国体日昌，黎氏之气亦日张，而其兵力日集。国人皆曰：『天子曾讨之莫氏矣，吾何以从之？』如是者，则莫氏久气日衰，党与日将反戈焉，是犹我授之戈也，特假手於彼人民也。如是者，持之以岁月之久，通国将自生变也，是我坐制其定也。前所谓不费斗粮，不折寸兵，不疲一人，而可成万全之功者，此也，此讨而不伐之大效也，此天地之大道也，此天子之大权也，此以夷狄攻夷狄，而中国坐制其毙以收成功者也，此之谓至德要道也，此纪纲所以永振，国势所以永昌，四夷闻之所以无怠无荒，来王之道也。」或曰：「有征乎？」应之者曰：「虽以我圣祖之勇智神武，封安南王陈日煃及日熞，以后叔明篡逆，下诏数之，谕以春秋诛乱贼之大义而却其丰贡焉。历日煓、日焜二世之擅立而不请封，终不加兵，继而天果假手於黎季牦以灭之，此圣祖讨罪不伐，而夷狄伐夷狄之大验也。是故一阴一阳，杀生弛张，天之道也。一柔一刚，舒翕昭章，地之道也。一仁一义，恩威偕行，圣人之道也。阴阳刚柔，合德仁义，中正变化，三才之道也。右冶权论疏略人君能从事於无逸之学，则人心不死，天理常存，学有缉熙於光明，故能知几如神，独观万化之原，洞察天下之民隐，先知众人之所不能知，而於小民农亩稼穑之事，许多艰难辛苦的情状，无不先知先觉，而在己的勤敬之心愈益笃切。这勤敬之心日履安地，便是至逸；其不知艰难而放逸者，乃日履危地，所谓安其危，利其灾，实非真逸也；非谓先知勤劳，而后即可以安逸於位也。故先正有言：「尧舜只是兢兢业业过了此生。」岂有先劳后逸之恭理？恭俭岂可以声音笑貌为哉？故殷王中宗治民秪惧也，必於严恭寅畏以为之本；高宗之[爰暨小人]，嘉靖殷邦也，必原於不敢荒宁之心以为之本；[太]甲知小人之依而保惠之也，必原於不敢侮鳏寡之心以为之本；文王卑服，即康功田功而怀保小民，必原於徽柔懿恭之德、太王王季克自抑畏之心发之。盖所谓治民秪惧，所谓嘉靖无逸，所谓保惠，皆知艰难，知小人之依之类也。所谓严恭寅畏，所谓不敢荒宁，所谓徽柔懿恭，克自抑畏，皆所其无逸之学也。则夫帝王爱民之政，必自修己之学始矣。右并进无逸讲章略 
　　
　　先王之风息而教弛，教弛而后二学亡，小学亡而王宫党遂之教无传焉，大学亡而辟雍頖宫之教无传焉。辟雍頖宫之教不传，而圣学无所终；王宫党遂之教不传，而圣学无所始。学无终始，则人道不立；人道不立，则天地不和；天地不和，则万物不遂；则天理或几乎息矣。夫二学未尝亡也，自二教弛而皆逸於戴记也。大学之逸也，其篇全而程子表之；小学之逸也，其篇散，未有会而聚之以复古者。夫能始而不能终者有之矣，未有不能於始而能其终者也。若彼考室，弗[惟]其堂，曷其能暌於斯文矣？ 
　　
　　湛子约言卷之三 
　　
　　圣人第五 
　　
　　圣人之学，心学也。记曰：「人者天地之心。」此知道之言也。何以谓人为天地之心？人物浑然同天地之气，气之精灵者即心，心之生理即性。惟是一心一性，非有别心别性，故天地人物之气之心之性一也。如彼脂灯之火、石中之火、水中之火之光，大者如日月之光，非有别光也，乃其精灵者之光也。是故性者，心之生[理]也。故天地不能不生人，人不能不生心，心不能不生性。南川林子曰：「看来只如一团水相似，都混作一块，又各各饱满，无不相乾涉者。」师白沙先生然之，曰：「终日乾乾，只是收拾此而已矣，更有分殊，毫分缕析。合一理会，义理尽无穷，功夫尽无穷，此特其体统该括耳。」曰：「道可传乎？」曰：「可得而不可传也。或谓尧以是传之舜，舜以是传之禹，禹以是传之汤，汤以是传之文、武、周公，文、武、周公传之孔子，孔子传之孟轲，轲之死，不得其传焉。若谓有一物相授者然，而不知人人自有，又人人□□一有。张子曰：「知死而不(忘)[亡]者，可与语性[矣]。几□□□是心是性，宇宙浑然大□□物不能分以自私，不能以与人，无有同异，无有彼此。贤者知者不能使之过，愚者不肖者不能使之不及，不待尧而存，不随桀而亡，何传之云？所可传者法耳，开心知见之法耳，开其蔽之者之法耳。故吾诗曰：『万物宇宙间，浑沦同一气。充塞与流行，其体实无二。就中有粲然，即一为万理。外此以索万，舍身别求臂。逝川与鸢鱼，昭昭已明示。我心苟不蔽，安能出於是？知止乃有定，动静原非异。见之即浑化，是名为大知。其次在敬养，敬有为心累，勿忘以勿助。其机极简易，其斯之谓乎！』」 
　　
　　大学之道，其粲然示人博矣，其浑然示人约矣。明德亲民，其粲然矣乎！止至善，其浑然矣乎！夫非有二之也，其粲然者乃其浑然者也，是故明德亲民以言乎大体矣，止至善以言乎实功夫矣。曷谓粲然？其体用周以弘，其分成己而成物，是故以言乎大体也。曷谓浑然？其理要，其学易简而久大，是故以言乎实功也。曰：「请闻其要焉。」曰：「至善，至善也者，以言乎身心之於家国天下之事物之理，纯粹精焉者也。纯粹精焉者非他也，天理也。天理也者，非他也，吾心中正之本体也，明德亲民之奥也，其体用一原者也。是故止至善而明德亲民之能事毕矣。」曰：「曷止之？」曰：「自知止而能定静安虑，知行并进乎此者也。自平天下而知格物，自物格而之天下平，始终反说，要归乎此者也。格物也者，即止至善也，言屡而意致矣，故止至善则无事矣。」古本大学序 
　　
　　以予观於古本，而知大学之易易能也。明格物於修身，而知行兼至，无博索强闻之支也，而学问思辨笃行之皆切於身矣，涵养寡欲之皆身矣，身修而知本矣，知本而知至矣。故知本者，其知修身之道乎！其闻道乎！故曰知至。今夫谈虎色变，身履其事，真知虎矣。平地说相轮，岂知相轮乎？世以意见为格物，奚啻千里！ 
　　
　　或问：「正朔月数之异。」曰：「正也者，正也，其所以为正之月也，以为正，则亦以为始月也。」或曰：「以为始月也，则亦可以为春乎？」曰：「可。人以为正者，寅也，则夏以为春；地以为正者，丑也，则商以为春；天以为正者子也，则周以为春。」曰：「敢问何义？」曰：「三阳之月皆可以为春。夫天地人之初也，开於子，辟於丑，生於寅。开以始之，辟以遂之，生以成之，故皆可以为春也。春也者，岁之初也。正月也者，月之初也。阳也者，养也。王者奉天地以养万物也。或曰：「其如岁时之不定何？」曰：「子月不可以为来岁之始，则子时独可以为来日之始也乎？是故君子观一日之运，可以知一岁之运矣。夫阳始於子而极於巳，故可以为春为夏。春也者，蠢也，阳气蠢然而生也。夏也者，大也，阳气至此始大也。阴始於午而极於亥，故可以为秋为冬。秋也者，抽也，至是阳极而阴抽也。冬也者，终也，万物至是成而告终也。」或曰：「三代正朔异而月数不可改也，如之何？」曰：「如正朔改而月数不改，则名义不正，於何称正？於何称月乎？」或曰：「有征乎？」曰：「有。吾征诸书、诗、春秋、语、孟耳矣。」曰：「其征诸书也何？」曰：「书曰：『协时月。』则春夏秋冬之时容有不同者矣，月数之起容有不同者矣。」诘之者曰：「伊训：『元祀十有二月。』非月数不改乎？」曰：「非也。古之举大事有以正月者，有不以正月者。以正月者，虞书『正月上日受终乎文祖』是也，行大事可用正朔者也。伊训『元祀十有二月』，则仲任初丧，太甲告即位，不得以择月日也。」「其征诸春秋也何？」曰：「其用周之子月始者，则成十年六月丙午，晋侯使甸人献麦也。僖五年十二月丙子朔，晋灭虢也。僖五年春王正月辛亥朔日南至也。其用周之时，则僖十年冬大雨雪，是以酉戌为冬也。哀二十八年春无冰，是以子丑月为春也。桓四年春正月公狩於郎，哀十四年春西狩获麟，狩，冬田名也，是夏之冬为春也。定十三年夏大搜於比蒲，次年又书五月大搜於比蒲，搜春田名也，是以夏之春为夏也。春秋书春王正月，以正月系春之下，则月数之起，其随春乎！以王加於正月之上，明其为王之正月，而非其它之正月矣乎！其必有他之正月矣乎！又因王之正月，其可以见春乃王之春，而非其它之春也乎！其必有他之春也乎！」曰：「其曰他者何？」曰：「盖夏商之余民各因其故俗，而列国或各建正朔以自异，容或有不同者也。」曰：「其征之诗也何？」曰：「周诗有之：『四月维夏，六月徂暑。』维夏，明周时也；徂暑，明周候也。如曰夏之暑，夫人知之，何假言乎？则其改也已明。」曰：「豳诗七月九月之类，何也？」曰：「寅月起也。」「一之日、二之日，何月也？」曰：「子月起也。」「并载一诗而不同，何也？」曰：「诗因民俗者也，民俗三代并行之，故先王欲协而正焉耳。夫人情风俗不同，而天象时气有定，故流火之言可以知其为夏之七月，觱发粟烈之言，可以知其为周之一二月也。其月数未尝不改也已明。」「其征之论语也何？」曰：「孔子曰：『行夏之时。』时，四时，春夏秋冬也。既曰『行夏之时』，其必有非夏之时也乎！」「其征之孟子也何？」曰：「孟子『七八月之间旱』，未月也，苗时也。『岁十一月徒杠成，十二月舆梁成』，明周制也。如曰月数不改，则夏七八月非忧旱之时矣。夏十一二月杜梁，为后时之政矣。夫三代正朔不同，而时月以异也。由是观之，则见月令祸福之说为谬作，而非先王之书也。盖三代之制以为正，则以为春而以起月数也。蔡氏谓三代正朔不同，然皆以寅月起数，是以正朔为虚器，月数为无由，盖未之睹耳矣。」阳明子曰：「后圣有作者，其以子月阳生为春乎！」甘泉子曰：「先王有之矣，而非以为善也，故孔子善夏时。盖阴阳无截然之理，故冬也，阳生其中矣；夏也，阴生其中矣。故曰：『动静无端，阴阳无始。』妙之至也。」 
　　
　　夫学，觉而已矣。伊尹，天民之先觉也。觉也者，知也；知觉也者，心之本体也。天地之常明也，以普万物而不遗；圣人之常知也，以照万事而无外。故知圆如天，行方如地，天包乎地，知通乎行。[通]乎行而知者，圣学之始终也。易曰：「知至至之，知终终之。」记曰：「聪明睿知达天德，知之用大矣哉。」是故知天而天，知地而地，知万物而万物。知天地万物而不遗者，其惟圣人乎！ 
　　
　　性者，天地万物一体者也。混然宇宙，其气同也。心也者，体天地万物而不遗者也。性也者，心之生理也。心性非二也，譬之谷焉，具生意而未发，未发故浑然而不可见，及其发也，恻隐羞恶辞让是非萌焉，仁义礼智自此焉始分矣，故谓之四端。端也者，始也，良心发见之始也。是故始之敬者，戒惧慎独以养其中也，中立而和发焉，万事万化自此焉达，而位育不外是矣。故位育非有加也，全而归之者耳。曰：「何谓敬终？」曰：「即始之敬而不息焉者也。」「何以小圈？」曰：「心无所不贯也。」「何以大圈？」曰：「心无所不包也。包与贯实非二也，故心也者，包乎天地万物之外，而贯乎天地万物之中者也，中外非二也。天地无内外，心亦无内外，极言之耳矣。」 
　　
　　自然者，圣人之中路也，圣人所以顺天地万物之化，而执夫天然自有之中也。夫路，一而已矣，学者欲学圣人，不先知圣人之中路焉，其可至乎？先师白沙先生云：「学以自然为[宗]。」当时闻者或疑焉。若水服膺是训，垂四十年矣，乃今信之益笃。盖先生自然之说本於明道明觉自然之说，无丝毫人力之说。明道无丝毫人力之说本於孟子勿忘勿助之说，孟子勿忘勿助之说本於夫子无意必固我之教。说者乃谓老庄明自然，惑亦甚矣。 
　　
　　有堂恢恢，在彼新泉，自然若其名，哲人维言。或曰老庄，无亦其禅？曰彼二氏，私智烦难，焉睹本体？焉知自然？曰自然者，何以云然？夫自然者，自然而然。吾[且]不能知其然，吾又何以知其所以然？问之天地，天地不言而苍然隤然。问之万物，万物熙然怡然，不言而其意已传。或失则少，或失则多，或过不及，如自然何！仰维宣圣，示学之大，毋意毋必，毋固毋我，川上之叹，不舍昼夜。天时在上，水土在下，倬彼先觉，大公有廓。自喜自怒，自哀自乐，天机之动，无适无莫。知天所为，绝无丝毫人力，是谓自然。其观於天地也，天自为高，地自为卑，乾动坤静，巽风震雷，泽流山峙，止坎明离，四时寒暑，自适其期，一阴一阳之谓道，道自无为，是谓自然。其观於万物也，[化]者自化，生者自生，色者自色，形[者]自形，自动[自植]，自飞自潜，鸢自戾天，鱼自跃渊，不犯手段，是谓自然。是何以然？莫知其然，其然莫知，人孰与之？孰其主张？孰其(网)[纲]维？孰商量之？孰安排之？天地人物，神之所为。曰神所为，何以思惟？吾何以握其机？勿忘勿助，无为而为，有事於斯，若或见之。其神知几，其行不疑，穷天地而罔后，超万物而无前。天地万物，与我浑然。一阖一辟，一语一默，各止其极，莫见其迹，莫知其然，是谓自然。百尔诸贤，哲哉勉旃。右自然堂铭 
　　
　　夫息存箴何为者也？明心也。夫序何为者也？明箴也。叙以明箴，箴以明心，而圣学尽之矣矣。圣人之学，心学也。夫盈天下之间之人之息，一也，则盈天下之间之人之存宜一也，而有不一者何？弗觉耳矣。弗觉则无息而或存，觉则一息一存，一呼一吸，一出一入，通天地以为息，浑然与万物同体矣。太公普，仁体明，而圣学备矣。息息存存，道义之门，是故存乎觉。作叙箴，周生学心等请书而刻诸云谷书院息存之堂，以觉来裔云。 
　　
　　人心之神，俨乎天君，胡不守尔宅，而逐逐奔奔，形与神离？他乡莫知，出入无时，伊谁之为？匪出匪入，匪忘则执，窒尔天窍，而不顺天之则。匪鼻端之白，匪周天之息，息与天通，与天无极，而存之乎呼吸。一息之呼，吾气通天，与天同舒，草木蕃敷。一息之吸，天气通吾，与吾同翕，龙蛇藏蛰。靡吾靡天，通为一体，形分气牿，皮肤汝尔。一息一念，一念一天，是谓息存，与天浑然，是谓息至。自息至刻，至时至日，日至月至，三月不违。过此非我，天行无为。右息存堂箴 
　　
　　伦何以言察也？察诸心也。伦者理也，有得诸心，察见天理，随感而发，以行於君臣父子夫妇长幼朋友之间，是谓由仁义行，此尧舜之学也。世之行仁义者，习不察，行不著，不可与入尧舜之道矣。 
　　
　　云谷天章，天峰之阳，书院弘开，察伦有堂。曷察曷伦？先察诸心。匪行匪习，由仁义行。维昔亲族，克明峻德，五典慎徽，浚哲允塞，於变时雍，五典克从。曷从以变？万心攸同。此何以然？人心即天。又何以然？天无二原，痛痒相关，泚颡汗颜。赤子入井，谁不惕焉？亲义序别，信由心生。非由外铄，天灵天真。父子生亲，君臣生义，序别信生，夫妇友弟。道在感应，万一各正，其几其微，哲哉亚圣，知几哲人，知几其神。尽心尽性，尽性尽伦，万古在后，千古在前。谁不同天？谁不同然？敢告髦士，同体斯义，乃登斯堂，德业不匮。右察伦堂箴 
　　
　　夫易，圣人所以顺阴阳之道，明变化之理，而立天地人之极者也。其为文也，盖取诸日月，日月者，阴阳变易之大端也，变易即道也。其为书也，立象以明理，理得而象亡矣。故夫易之象广矣，博矣，奚啻为日月？为天地、为乾坤、为刚柔、为君臣、为男女、为父母。其在物也为牝牡、为动植，其於幽也为[鬼神]，而易之道行乎其间矣。然则易其果可见矣乎？曰：非也。在天为天之易，在地为地之易，在人为人之易，在身为身之易，在心为心之易。谓天地人物身心为易，不可也，易之道未易见也。曰：易其果不可见矣乎？曰：非也。在伏羲为伏羲之易，在文王周公为文王周公之易，在孔子为孔子之易，外伏羲周文孔子之文而求以见易，不可也，易之道因象而见也。夫可见者易之文，不可见者易之道，故易为不可见者而立也，非为可见者而立；非为可见者而立，故易不在乎多言明也。昔者伏羲作易，有卦画焉而已矣。伏羲之易行数千年，而后有文王周公，未闻待文王周公之彖爻而后可行也。羲文之易又行数千百年，而后有孔子，未闻待孔子之传而后可行也。由羲文之上，其说简；由孔子之下，其说长。其说简，所以待上士也；其说长，所以待下士也。世之降也，孔氏之不得已也。自孔子之后又数千年，善治易者，吾独取费直焉，以孔子之十传明羲文周公之经，然而易之道，直未之知也。夫易传，孔子所以体天地之道，尽人物之理，穷变化之奥也，直数焉而已哉？故曰：「假我数年，五十以学易，可以无大过矣。」是故韦编三绝以穷夫易之道，由文王周公之易以穷伏羲之易，由伏羲之易以穷身心之易，由身心之易以穷天地人物之易。是故十传作焉，广大悉备至矣。夫十传所以解经者也，后之儒者乃於经而解之，又以传而分附之，不亦赘而支也乎？予颇窃见此意，以末学而未敢自是，不轻易著作者数年。乃江都葛生涧恳请为学者俛焉是正，乃为出羲文周公之易，复为上下经，而取孔子之翼为后人所分附者，复合而为十传。读孔子之传以明羲文周公之经，晓然矣。其旧本多有错简，如重出亢龙有悔以下十九条，乃文言之文，而错简散逸於系辞者，今亦因与厘正，复归文言之后，则庶乎在上下系不杂为全篇，在文言辞气为相类。又於十传之篇次，或为后人所讹者，稍加更定，著其义。夫然后易为全书也，於三圣之经，则全本文，用旁释，而不为之说。於孔子十传，则稍出愚见，因言求象，而各为之测。俾学者因测以明传，因传以明经，庶乎天下后世复见古易之大全，而四圣之心或可得矣。古易经传序 
　　
　　或有问於水曰：「子之於易，必取经自为经，而不以孔子传分附之者，何也？」曰：「所以全经也。当孔子作传之时，本自为十篇也。当羲文周公作经之时，未有传也。分传附经，汉儒支离附会之陋也。吁！弊也久矣。」「然则子之必主解传而不解经者，何也？」「夫十传已解经矣，而又先窃取以为之解说，则又何取於十传乎？是犹床上之床，屋下之屋也。盖后人因汉儒分传附经之讹，而未知古易一经十传之大体也。」「然则各卦之爻也、德也、才也，可以不释乎？」曰：「此三道者多见於孔子之传矣，其或有未及者，则於本传之下而附测焉，斯已矣。」 
　　
　　夫易之全经何为者也？学易之要於此乎始焉者也。夫学易之要有三，一曰学卦画，二曰学彖辞，三曰学爻辞。夫是三者，三圣之奥也。伏羲之卦画，以象教者也；文王之彖辞、周公之爻辞，以言教者也。夫易之道莫深於象，而言次之；学易之要亦莫切於象，而言次之。易曰：「书不尽言，言不尽意。」言外之意，惟於象焉尽之矣。是故君子之学易也，观其卦画焉，而其生生之象、阴阳刚柔同异善恶之情斯得之矣。观其彖辞焉，思过半矣，以?乎六十四卦，休咎吉凶之故斯得之矣。观其爻辞焉，以究极乎三百八十四爻，休咎吉凶之蕴斯得之矣。当其观伏羲卦画之时，如未尝见文王之彖辞也，必求伏羲之易於卦画之中焉而见之，若不假乎彖也。当其观文王彖辞之时，如未尝见周公之爻辞也，必求文王之易於彖辞之中焉而见之，若不假乎爻也。当其观周公卦爻之时，如未尝见孔子之十传也，必求周公之易於爻辞之中焉而见之，若不假乎传也。夫然后卦画与辞，各致其极，交相明也。夫然后知夫子假我数年，五十以学易，可以无大过，而韦编之三绝所以深究乎此而已矣。夫然后读孔子之十传，而知其弘指奥义不过发挥乎此而已矣，然后知三圣人之蕴如是而已矣。与夫未学伏羲卦画自然之象，而先读文王周公彖爻之言；未究文王周公彖爻之言，而先附对以孔子十传之文，舍本而求其末者，不亦异乎！ 
　　
　　　　尊经第六 
　　
　　「敢问尊经之道。」曰：「夫经也者，径也，所由以入圣人之径也。或曰：警也，以警觉乎我也。(传)[傅]说曰：学於古训。夫学，觉也，警觉之谓也。是故六经皆注我心者也，故能以觉吾心。易以注吾心之时也，书以注吾心之中也，诗以注吾心之情性也，春秋以注吾心之是非也，礼乐以注吾心之和序也。」曰；「然则何以尊之？」曰：「其心乎！故学於易而心之时以觉，是能尊易矣。学於书而心之中以觉，是能尊书矣。学於诗而心之性情以觉，是能尊诗矣。学於春秋礼乐而心之是非和序以觉，是能尊春秋礼乐矣。觉斯存矣，是故能开聪明，扩良知，非六经能外益之聪明良知也，我自有之，彼但能开之扩之而已也。如梦者醉者，呼而觉之，非呼者外与之觉也，知觉彼固有之也，呼者但能觉之而已也。故曰：六经觉我者也。今之谓聪明知觉不必外求诸经者，不必呼而能觉之类也。今之忘其本而徒诵六经者，辗转丧志於醉梦者之类也。不呼而觉之类也者，孔子不能也；丧志於醉梦之类也者，孔子不为也。是故中行者鲜矣，是故天下能尊经者鲜矣。」曰：「何居？」曰：「弗或过焉，则或不及焉。过则助，不及则忘。忘则忽，助则侮，侮与忽，可谓之尊经也乎？」曰：「然则如之何？」曰：「观之於勿忘勿助之间焉，尊之至矣。」尊经阁记
  </div>
  <div class="pagination">
   <a href="泉翁大全集_page216.html">
    上一页
   </a>
   <span>
    ...
   </span>
   <a href="泉翁大全集_page212.html">
    212
   </a>
   <a href="泉翁大全集_page213.html">
    213
   </a>
   <a href="泉翁大全集_page214.html">
    214
   </a>
   <a href="泉翁大全集_page215.html">
    215
   </a>
   <a href="泉翁大全集_page216.html">
    216
   </a>
   <span class="current-page">
    217
   </span>
   <a href="泉翁大全集_page218.html">
    218
   </a>
   <a href="泉翁大全集_page219.html">
    219
   </a>
   <a href="泉翁大全集_page220.html">
    220
   </a>
   <a href="泉翁大全集_page221.html">
    221
   </a>
   <a href="泉翁大全集_page222.html">
    222
   </a>
   <span>
    ...
   </span>
   <a href="泉翁大全集_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
