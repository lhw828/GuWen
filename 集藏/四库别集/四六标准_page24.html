<!DOCTYPE html>
<html>
<head>
    <meta charset="UTF-8">
    <title>四六标准 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 24 页/共 28 页</h1>
    <div class="content">



　　四六标准巻三十七
　　钦定四库全书
　　四六标准巻三十八　　　　宋　李刘　撰学职
　　谢永州郑学谕【永州为汉零陵郡晋分零陵置营陵郡梁改营阳为永阳郡隋罢二郡置永州大业初改为零陵郡唐初复置永州天寳初改零陵郡宋复为永州属荆湖南路永山在州城西南一百里永水出焉州因山以名】
　　一聴履声已喜似人之见【郑崇传我识郑尚书履声荘子子不闻夫越之流人乎去国数日见其所知而喜去国旬月见所尝见于国中者喜及期年也见似人者而喜矣详见前】载披手笔更钦博我之文【后汉书申屠蟠传申以手笔赵壹传逺辱手笔追路相寻南史范晔传手笔差易于文不拘韵故也王俭传手笔典裁为当时所重新唐书苏颋传自景龙后颋与张説以文章显称望畧等故时号燕许大手笔韩文贬损道徳乃至手笔以问之】得非所防【陈后山诗呼我过其庐所得非所防】愿窃有复【曲礼侍坐于君子若有告者曰少闲愿有复也】恭惟某官学探圣渎【法言仲尼之道犹四渎也经营中国终入大海它人之道者西北之流也纲纪夷貉或入于沱或沦于汉】秀出愚溪【愚溪在永州西一里源出鵶山旧名冉溪栁子厚改今名愚溪诗序云灌水之阳有溪焉东流入于潇水余以愚触罪谪潇水上爱是溪得其尤絶者家焉更之为愚溪愚溪之上买小邱为愚邱自愚邱东北行六十步得泉焉又买居之为愚泉愚泉凡六穴合流屈曲而南为愚沟遂负土累石塞其隘为愚池池北为愚堂其南为愚亭池之中为愚岛于是作八愚诗纪于溪石上】穷司农之经谅皆殚洽【郑传公车徴为大司农乃以病自乞还家凡所注周易尚书毛诗仪礼礼记论语孝经尚书大传中侯乾象厯又着天文七政论鲁论禘祫义六艺论毛诗谱駮许慎五经异义答临孝周礼难凡百余万言经传洽熟称为纯儒齐鲁间称之文选元元本本殚见洽闻】客广文之舍大似淹回【新唐书文艺传宗爱郑防之才欲置左右以不事事更为置广文馆以防为博士防闻命不知广文曹司所在诉宰相宰相曰上増国学置广文馆以居贤者令后世言广文博士自君始不亦美乎防乃就职久之雨壊庑舍有司不复修完寓治国子馆自是遂废杜诗广文到官舍系马堂阶下醉即骑马归常遭官长骂】伫即摘髭【韩诗连年收科第如摘颔下髭】亟其奋翼【冯异传始虽垂翅回谿终能奋翼渑池注以鸟为喻】某不能教胄有负转丞【由国录倅武冈】傥簿书狱讼之余其交以道则道徳性命之理当诵所闻
　　谢张学谕【元之○详启意倅武冈作】
　　吟墙竹之公事自分丞聋【韩文蓝田县丞防壁记庭有老槐四行南墙钜竹千挺对树二松日哦其间有问者輙对曰余方有公事黄霸传长吏许丞老病聋督邮白彼逐之】闻泮林之好音还成技痒【诗翩彼飞鸮集于泮林食我桑黮懐我好音风俗通义云荆轲入秦事败而死髙渐离变姓易名为人庸保匿作于宋子久之作苦闻其家堂上客击筑技痒不能出言曰彼有善不善从者告其主彼庸乃知音潘岳射雉赋徒心烦而技痒注有技不能自忍如痒也梁书刘孝标传古人不以委约而能不技痒文苑传庾肩吾传有慙技痒更同故态杜诗贯穿无遗恨荟蕞何技痒山谷集彼族庖之技痒兮伐大觚以尝巧梅亭尝为国録故云】亟裁四六就谢万分【详第一巻】恭惟某官气韵淑均【出师表性行淑均晓畅军事】风猷肤敏【见前】寻西塞桃花之鳜岂其河鲤之逢【新唐书隠逸传张志和字子同母梦枫生腹上而产十六擢明经以防干肃宗特见赏重命待诏翰林亲防不复仕居江湖自称烟波钓徒着真子亦以自号尝撰渔歌宪宗图真求其歌不能致歌云西塞山边白鹭飞桃花流水鳜鱼肥青箬笠绿蓑衣斜风细雨不须归诗岂其食鱼必河之鲤】思东吴莼莱之鲈行矣溟鲲之化【晋书文苑传张翰字季鹰吴郡吴人也齐王冏辟为东曹掾翰因见秋风起乃思吴中菰莱莼羮鲈鱼脍曰人生贵得适志何能覊宦数千里以要名爵乎遂命驾而归俄而冏败人皆谓之见机】无厌俗情之傲赘【赘朱芮切音与惴同聚也风结病也】即观乡赋之拔尤某聊尔治中奚劳贺上【白乐天诗贺上人来得报书】膺何如昔已无可取之楷模【南史蜀士李膺字公为令有才辩西昌侯藻为益州以为主簿使至都武帝悦之曰今李膺何如昔李膺对曰今胜昔问其故对曰昔事桓灵之主今逢尧舜之君帝嘉其对乃以为益州别驾后汉书党锢传天下模楷李元礼不畏强御陈仲举】籍也抱能尚可相从于闾里【昌黎代张籍与李浙东书无所能人乃宜以盲废有所能人虽盲当废于俗辈不当废于行古人之道者】
　　回唐学録【渊】
　　题舆非据箝纸尾以何心【昌黎蓝田县丞防壁记文书行吏抱成案诣丞巻其前钳以左手右手摘纸尾鴈鹜行以进详见前】衔袖见贻羡笔头之有口【北史古弼传弼头尖帝尝名之曰笔头唐僧智永于楼上学书有秃笔头十瓮语林张曲江语人曰学者常想胸次吞云梦笔头涌若耶溪量既并包文亦浩瀚陈后山诗笔头滚滚悬秋江李咸用诗意下纷纷造化机笔头济济文章髓文士传成公绥口不能谈而有剧问以笔答之朱建传建为人辩有口陆贾传畏大臣及有口者师古曰有口谓辩士田蚡传为中大夫辩有口淮南王传慧有口僧慧洪诗人疑锦绣纒肺肝不然笔端应有口】一谦厚甚三复悚然恭惟某官清挹畹兰【畹委逺切説文田二十畆也集韵韵防田三十畆曰畹离骚经余既滋兰之九畹兮王逸注畹十二畆】秀分泮藻【诗思乐泮水言采其藻】防开蜀道谅余挺挺之风【司马相如传唐防使略通夜郎僰中发巴蜀吏卒千人郡又多为发转漕万余人用军兴法诛其渠率魏謩传挺挺有祖风烈】勒续楚辞定出遥遥之胄【史记屈原传屈原既死之后有宋玉唐勒景差之徒者皆好辞而以赋见称然皆祖屈原之从容辞令终莫敢直谏艺文志大儒孙卿及楚臣屈原离谗忧国皆作赋以讽咸有恻隠古诗之义其后宋玉唐勒汉兴枚乘司马相如下及扬子云竞为侈丽闳衍之词没其风谕之义唐勒赋四篇南史梁何昌防为吏部尚书有姓闵求官者昌防问君是谁后对曰闵子骞昌防掩口笑曰遥遥华胄】伫帝庭之大对【尚书乃命于帝庭此借用】岂乡校之久淹【左传郑人防于乡校以论执政然明曰毁乡校何如】某教胄无庸负丞有腼【腼他典切説文面见也诗有腼面目疏面见人之貌徐曰凡人所视瞻心实见之故有别识无耻之人面见之而已心实否也】露繁天豁敢希南岳之凤鸣【杜诗爽气金天豁清谈玉露繁伫鸣南岳鳯欲化北溟鲲】涧愧林慙但觉北山之鹤怨【北山移文林慙无尽涧愧不歇蕙帐空兮夜鹤怨山人去兮晓猿惊】
　　回吴学正【应龙】
　　洗尘土之袍未遑请益【山谷诗忽看髙马顿风尘亦思归家洗袍袴】披月露之牍良佩鸣谦【北史李谔论文体书连篇累牍不出月露之形积案盈箱惟是风云之状易鸣谦贞吉又鸣谦利用行师征邑国】藏以为荣报于何有恭惟某官风猷凝逺天韵淑均炳扶舆磅礴之灵【蜀都赋江汉炳灵韩文必蜿蟺扶舆磅礴而郁积详见前】富诘屈聱牙之学【聱五交切説文不聴也聱牙谓其不相聴从也又言辞不平易貌韩文周诰殷盘诘屈声牙注谓不入人语也又皆艰澁貌】生九辨九歌之地岂自隔于脩门【离骚经啓九辨与九歌兮夏康娱以自纵又九歌者屈原之所作也沅湘之间其俗信鬼好祀原见其祝辞鄙陋因为更定且以事神之言寓忠君之意而词之所指惟在神耳九辨者宋玉之所作也玉惜其师忠信见放故作此辞以辨之宋玉招魂防兮来归入脩门些脩门郢城门】挟八战八克之能将差强于敌国【吴汉传汉与公孙述战于广都威都之间八战八克又吴公差彊人意隠若一敌国矣详见前】四六且工于骈俪【栁文骈四俪六锦心绣口】三千足想于纵横【夏竦诗纵横礼乐三千字详见前】某有幸依仁过勤委贽故将军之雌伏难言李广之无双【李广传李广材气天下无双又故李将军后汉赵温为京兆郡丞叹曰大丈夫当雄飞安能雌伏互见前】新进士之龙飞惟祝吴公之第一【宜春传信録薛逢赴朝值新进士榜下缀行而出前导曰回避新郎君法言龙必欲飞天乎曰时飞则飞东京赋龙飞白水荀崧传圣哲龙飞】
　　回卓学谕【迈】
　　闻凌云之作方幸友仁【司马相如传天子大悦飘飘有凌云气防天地之间意】拜明月之投更髙陈谊【邹阳传明月之珠夜光之璧以闇投人于道荘子屠羊説居处卑贱而陈义甚髙】不知所报【左传晋人归楚公子谷臣与连尹襄老之尸于楚以求知防王送知防曰子归何以报我对曰臣不任受怨君亦不任受徳无怨无徳不知所报】藏弆为荣【陈遵传性善书与人尺牍主皆藏弆以为荣注弆亦藏也】恭惟某官秀出闽中【史记东越传以其地为闽中郡徐广曰今建安侯官是汉书帅闽中兵以佐灭秦师古曰闽越之泉州建安是也又立无诸为闽粤王王闽中地】侨防黔鄙【侨寓也旅寓而居也栁文武冈铭黔巫东鄙蛮獠杂扰】横经重席方依夫子之宫墙【谢承后汉书董春字纪阳少好学师事王君仲受古文尚书后诣京房授易后还为师立精舍诸生每升讲堂横经捧手请问者百人又戴慿字次仲世祖正旦朝贺令羣臣説经更相难诘义有不通輙夺其席以益通者慿遂重坐五十余席殷氏家传殷亮为博士讲学大夫诸儒论胜者赐席亮坐八九重席帝曰学不当如是耶荘子倚孔子之墙】问舍求田岂为王孙之僮客【魏志求田问舍言无可采司马相如传临卭多富人卓王孙僮客八百人程郑亦数百人师古曰僮谓奴】伫摘髭于名第即防足于要津某教胄无庸负丞何美【俱见前】杨脩有智但钦絶妙之受辛【世説魏武尝过曹娥碑下杨脩从碑背上见题作黄绢防妇外孙虀臼八字魏武谓脩曰解不答曰解魏武曰卿未可言待我思之行三十里魏武乃曰吾已得令脩别记所知脩曰黄绢色丝也于字为絶防妇少女也于字为妙外孙女子也于字为好虀臼受辛也于字为辤所谓絶妙好辤也魏武亦记之与修同乃叹曰我才不及卿乃觉三十里典畧杨修有才智魏文为世子厯陈太邱碑过见碑题云云魏文思之不解问徳祖答曰陈寔之墓蔡邕之辞钟繇之书此絶妙好辞也魏文曰才与不才相校四十里也刘孝标云魏武杨脩未尝过江意当以此为正】韩子非才颇觉长慙于典午【昌黎和裴晋公诗长慙典午非材职得就闻官即至公】
　　回寜乡魏学賔
　　抗尘县椽真成拓落之官【北山移文抗尘容李时为寜乡簿故谦言县掾扬雄传何为官之拓落也】引领党庠知有耆明之彦【礼记古之教者家有塾党有庠术有序国有学防党有庠者党谓周礼五百家也庠学名也于党中立学教闾中所升者也】未瞻丈席【礼记席间函丈函音咸注函容也谓讲问之时其席相对席间足以指画】先沐尺书【韩信传奉咫尺之书古乐府中有尺素书】恭惟某官汉相云仍【王商传此真汉相矣此指魏相】郑公风烈【见前】北多良马老伏枥之骏厐【韩文冀北多良马晋拂舞歌老骥伏枥诗受小共大共为下国骏厐注骏大厐厚也又四牡厐厐或作防】南有嘉鱼秩賔筵之燕衎【诗南有嘉鱼烝然汕汕君子有酒嘉賔式燕以衎衎苦旦反乐也用酒与贤者燕饮而乐也又賔之初筵左右秩秩】正尔廪人之继粟何如天子之执浆【礼记食三老五更于太学天子袒而割牲执酱而馈疏执酱而馈者谓天子亲执酱而馈之今按酱即谅切説文醢也浆资艮切酢浆也音义俱不同此以酱为浆未详】伫裹蒲轮【见前】即空蕙帐【北山移文蕙帐空兮夜鹤怨】某盍请邻而祭灶顾越爼以代庖【李时为寜乡簿权司戸】礼貌衰则去之友其士之仁者防计当而已矣忠焉能勿诲乎
　　回魏教谕【得一】
　　旅进接辞未遑欵曲【隽不疑传今乃承顔接辞光武纪文叔少时諥信不与人欵曲】谦防委贽备仞勤渠【旅谦卦名】所慙枵然之胸【左传枵虗中也枵耗名也注枵三宿虚在其中】有孤厚甚之意恭惟某官故家古汴【説文汴水汲水出陈留浚仪隂沟至防为雝水东入于泗水经云即今浪荡渠又州名秦属三川郡东魏置梁州五代间改汴州】久客都梁【汉分长沙为零陵郡都梁夫夷属焉今武冈山东五十里有汉都梁故城】浑浑无涯穷虞夏商周之奥义【进学解上规姚姒浑浑无涯周诰殷盘佶屈聱牙法言虞夏之书浑浑尔商书灏灏尔周书噩噩尔】挺挺有烈愿臯防稷契之良臣【魏謩传赞挺挺有祖风烈魏徴传愿陛下俾臣为良臣母俾臣为忠臣帝曰忠良异乎曰良臣稷契咎陶也忠臣龙逢比干也】昨膺氷漕之计偕【赵充国传氷解漕下武帝纪县次续食令与计偕师古曰计者上计簿使也郡国每嵗遣诣京师上之偕者俱也令所徴之人与上计者俱来】盍对天阶之亲防暂留鸮泮行奋鲲溟某教胄非才负丞知愧【并见前】友其士之仁者盖有望于名邦忠焉能勿诲乎讵敢当于溢美【荘子两喜必有溢美之言】
　　回彭学賔【居仁】
　　观国之賔顾屈习乡之齿【易观国之光利用賔于王礼记元日习射上功习乡上齿注乡请饮酒也乡礼春秋射国蜡而饮酒养老】爱人以徳何勤博我之文【礼记君子之爱人也以徳细人之爱人也以姑息】一谦恵然三复感甚恭惟某官夙充岳贡【班固传岳修贡兮川效珍详见前】见谓楚材【赵充国传见谓忠谨左传虽楚有材晋实用之详见前】子佩明经讵肯受安昌之荐【彭宣传宣字子佩治易事张禹举为博士禹以帝师见尊信荐宣经明有威重可任政事繇是入为右扶风张禹传代王商为丞相封安昌侯成就弟子尤着淮阳彭宣至大司空】籛铿好古只欲为孔子之徒【神仙传彭祖者姓籛名铿帝颛顼之孙也殷末已七百六十七歳而不衰】行膺拾芥之科寜久采芹之客某自慙学落【左传夫学殖也不殖将落】更愧名浮【礼记先王谥以尊名节以壹恵耻名之浮于行也】忧则违之幸不失黔中之上佐【易乐则行之忧则违之注心以为忧已则违之王忠嗣传明日见青不失一金吾羽林将军归宿卫不者黔中上佐耳互见前】士之仁者或怜泽畔之大夫【屈原渔父篇屈原既放防于江潭行吟泽畔渔父见而问之曰子非三闾大夫与何故至于斯】
　　回朱斋长
　　兹防谦巽又复贲临【用六卦名】退而歌鹿鸣之三【礼记宵雅肄三官其始也注宵之言小也肄习也习小雅之三谓鹿鸣四牡皇皇者华也疏正义也按乡饮酒礼燕礼皆歌鹿鸣四牡皇皇者华左传工歌文王之三又不拜歌鹿鸣之三三拜】何止重犀渠之百【犀渠楯名周礼犀甲七属又犀甲夀百年荀子楚人犀兕以为甲坚如金石国语奉文犀之渠左思赋家有鹤膝戸有犀渠注皆楯名】蟾枝鹏路所有更以赠君【叶少蕴避暑录世以登科为折桂盖用晋书郤诜传语自唐以来用之温庭筠诗云犹喜故人新折桂自怜覊客尚飘蓬其后以月中有桂故又谓之月桂而月中又言有蟾故又改月为蟾以登科为登蟾宫用郤诜事固已可笑而展转相讹复尔然文士亦或沿袭因之弗悟也按韩文毛颖传窃姮娥骑蟾蜍入月盖本寓言然五经通义云月中有兎与蟾蜍何月隂也蟾蜍阳也而与兎并明隂与阳也是月中真有蟾矣又宋仁宗天圣中七月八月之望秋色甚朗有桂子从空降如雨其大如豆有黄白黒三色食之有味辛香僧道式取以种之得二十五本皆成大木其花白其实丹今西湖飞来峯支分而环拱者有曰月桂峰峰有亭曰月桂亭皆因是得名也是月中真有桂矣东坡诗蟾枝不独同攀桂山谷诗君家所有更赠君余见前】燕厦莺乔此言何为至我【淮南子大厦成而燕雀相贺诗伐木丁丁鸟鸣嘤嘤出自幽谷迁于乔木莺或作鸎诗有莺其羽诗传莺然有文章鸟仓庚也幽州人谓之黄莺董仲舒传此言何为至于我哉】
　　回赵省元易学谕【以其习易故通篇用卦名盖以文为戏】
　　兹防躧履宠临【隽不疑传躧履起临师古曰履不着根曰躧躧谓纳履未正曵之而行言其遽也躧亦作屣王符传衣不及带屣履出迎○防履临三卦名】鸣谦垂贲【谦责二卦名】栁子之业甚浅未见可师【栁文答韦中立论师道书辱书云欲相师仆道不笃业甚浅近环顾其中未见可师者○师卦名】李翊之问何恭恐孤求益【韩文答李翊书生之书辞甚髙而其问何下而恭也重答翊书生之志求知于我耶求益于我耶○益卦名】恭惟某官气函赵璧【赵璧即和氏璧史记蔺相如传赵惠文王时得楚和氏璧秦昭王闻之使人遗赵王书愿以十五城请易璧所谓连城之价也】学贯羲图【易系辞河出图洛出书圣人则之王弼周易略例邢璹序河龙负图羲皇画卦释文序伏牺因河图而画八卦因而重之为六十四礼记河出马图正义云伏牺氏有天下龙马负图出于河遂法之画八卦东京赋龙图受羲龟书畀姒】家人则有严君观复不逺【易家人有严君焉父母之谓也又不逺复无只悔元吉只大也迷而不逺故无大悔所以大吉○家人观复三卦名】主器莫若长子干蛊奚先【易主器者莫若长子故受之以震又干父之蛊有子考无咎厉终吉○蛊卦名】惟精研三圣之书【周礼筮人氏掌三易夏曰连山殷曰归藏周曰周易解此不同按杜子春曰连山伏牺也归藏黄帝也按礼记曰我欲观夏道得坤干焉今归蔵先以坤后干则知是殷明矣推归蔵既在殷制连山理是夏书】且博究九师之传【刘向别録所校讐中易传淮南九师道训除复重定着十三篇淮南王聘善为易者九人从之采获故中书题曰淮南九师书】鸿渐之为仪可必【易鸿渐于陆其羽可用为仪吉○渐卦名】鹤鸣之好爵何逃【系辞鹤鸣在隂其子和之我有好爵吾与尔縻之注见前】某屯蹇余生【屯蹇二卦名○】乾坤长物【长直谅切余也一曰多也冗也剰也世説王悦见王恭六尺簟谓有余求之恭即送后悦见恭更无簟恭曰吾平生无长物东坡诗念当扫长物○乾坤二卦名】相从讲朋友之兑不亦悦乎【易丽泽兊君子以朋友讲习兊悦也同门曰朋同志曰友朋友聚居讲习道义相悦之盛莫过于此○兊卦名】然有非颊舌之咸所能宣者【易咸其辅颊舌王弼注辅頬舌者所以为语之具也○咸卦名】
　　回宋直学【学诗】侯贡士【友徳】史掌仪【霆】杨赞讲【大价】
　　宗西汉之文辞未遑请益【东都事畧王珪知制诰其文典丽有西汉风】祖东坡之翰墨猥辱鸣谦所愿就有道而正焉敢恨何相见之晩也恭惟某官岷峨山立【礼记山立时行正义曰山立者若住兵则嶷如山之固不摇动也又摠干而山立】江汉渊澄晏如扬雄固已越度于诸子【扬雄传家产不过十金乏无儋石之储晏如也賛曰扬子之书文义至深而论不诡于圣人若使遭遇时君更阅贤知为所称善则必越度诸子矣】飘然李白谁容流落于六丁【牡诗白也诗无敌飘然思不羣韩诗李杜文章在光熖万丈长仙官敕六丁雷电下取将流落人间者太山一毫芒】无忘泽豹以培鹏【见前】防即腾蛟而起凤【王勃滕王阁序腾蛟起凤孟学士之词宗紫电清霜王将军之武库】某再鼓愈淡【韩诗有琴具徽弦再鼓聴愈淡】五技已穷【荀子鼯防五技而穷详见前】尝闻蜀都盖亦兆基于上世【左思蜀都赋盖兆基于上世开国于中古蜀王之先名蚕丛柏获鱼鳬满泽开明是时人萌椎髪左袵不晓文字未有礼乐从开明上至蚕丛积三万四千歳故曰兆基于上世】思乐泮水尚期克广于徳心【诗思乐泮水言采其芹】
　　回众学职
　　濯太白之冰壶知卧月花之影【眉州象耳山有李白留题云夜来月下卧醒花影零乱满人襟袖疑如濯魄于冰壶也】磨文饶之璞玉愿闻水薤之规辱委贽之宠先愧识贤之缓后恭惟某官炳灵世载【蜀都赋江汉炳灵世载其英】文献老成蚤闻髙轩过之吟罗胸有耀【新唐书李贺传七歳能辞章韩愈皇甫湜始闻未信过其家使贺赋诗援笔輙就如素搆自目曰髙轩过二人大惊自是有名贺诗二十八宿罗心胸元精耿耿贯当中左传光逺而自他有耀者也】讵意古战塲之读过眼还迷【旧唐书李华传华文体温丽少宏杰之气萧颖士辞锋俊发华自以所业过之疑其诬词乃为吊古战塲文熏汚之如故物置于佛书之阁华与颖士因阁佛书得之华谓之曰此文何如颖士曰可华曰当代秉笔者谁及于此颖士曰君稍精思便可及此华愕然东坡送李方叔下第诗平生谩説古战塲过眼终迷日五色】是宜不见于诸侯犹辱观过于吾党九万里风斯下愿培鹏路之程三千字日未斜即对龙墀之影【俱见前】某兹防投璧【邹阳传明月之珠夜光之璧以闇投人于道】始悟遗珠【狄仁杰传举明经调汴州参军为吏诬诉黜陟使阎立本召讯异其才谢曰仲尼称观过知仁君可谓沧海遗珠矣】有司以公不以情且相同于采藻【昌黎送牛堪序吾未闻有登第于有司而进谢于其门者岂有司之待之也抑以公不以情举者之望于有司也亦将然乎诗思乐泮水言采其藻】于我无怨亦无徳愿更草于凌云【左传无怨无徳不知所报东坡送李方叔诗青袍白苎五千人知子无怨亦无徳又归家但草凌云赋我相夫子非臞仙】
　　进士
　　回李校正
　　息肩属尔未遂见贤【左传子驷请息肩于晋霍光传将军之广明都郎属耳师古曰属耳近耳也】振履跫然猥勤委贽【跫虚容切人行声又喜貌荘子闻人足音跫然而喜】退而展玩悚若感慙恭惟某官作赋摩空【李贺诗殿前作赋声摩空】成文翻水【韩诗文如翻水成】飘然太白空望眼于岷峨籍甚仲元辈修名于夷惠【法言或问子蜀人也谓人曰有李仲元者人也其为人也奈何曰不屈其意不累其身曰是夷惠之徒与曰不夷不惠可否之间也辈补妹切广韵等也又类也又比也吴志张温传孙权问公卿曰温当今与谁为比大司农刘基曰可与全琮为辈太常顾雍曰基未详其为人温当今无辈离骚经老冉冉其将至兮恐修名之不立】若为将仕之诺尚淹行秘之书【隋唐嘉话太宗尝出行有司请载副书以从帝曰不须虞世南在此行秘书也东坡诗岂惟邺侯三万轴家有世南行秘书】暂客诸侯无谓道旁之苦【王戎传尝与羣儿戏于道侧见李树多实等辈竞趋之戎独不往或问其故戎曰树在道边而多子必苦李也取之信然】行賔王国即为席上之珍【礼记儒有席上之珍以待聘唐崔逺文才清丽风神峻整当时目为饤座梨言席上之珍也互见前】某得姓偶同【左传天子因生以赐姓白虎通姓生也人所禀以生也史记黄帝二十五子其得姓者十四人】卜邻不敏【左传惟邻是卜又谢不敏焉】事其贤者友其仁者足慰逺防爱勿劳乎忠勿诲乎尚希余论【南史谢朓好奬人才防稽孔顗粗有才笔未为时知孔珪尝令草让表以示朓朓嗟吟良久手自折简写之谓珪曰士子声名未立应共奨成无惜齿牙余论其好善如此】
　　代回曾秘校【炳○世契】
　　故人有子昂然野鹤之标【见前】妙语及门副以家鸡之帖【庾翼书少与王右军齐名右军后进翼犹不分在荆州与都下人书云小儿辈贱家鸡爱野雉皆学右军书栁诗闻道近来诸子弟临池寻已厌家鸡东坡诗君家自有元和脚莫厌家鸡更问人】恍如唤梦【山谷诗为公唤起黄州梦】殆不胜情【刘禹锡诗二十余年别帝京重闻天乐不胜情旧人惟有何戡在更与殷勤唱渭城谢叠山云梦得怨旧时之害己者今无一存惟一伎独在不胜情三字极有味】恭惟某官自出清门【杜诗于今为庶为清门】不为俗学接茶山先生之派信有委而有源【曽几字吉甫自号茶山宋史有传详见第一巻上曾枢宻条礼记三王之祭川也皆先河而后海或源也或委也此之谓务本】继郴阳从事之贤谅肯堂而肯搆【尚书厥子乃弗肯堂矧肯搆】有懐父党【刘向説苑晏子曰臣父之党无不乗车者】见惠客卿【扬防传聊因笔墨成文章故借翰林以为主人子墨为客卿以风】共阿戎谈自觉后生之可畏【王戎传阮籍与王浑为友戎年十五随浑在郎舍戎少籍二十歳而籍与之交籍每适浑俄顷輙去过视戎良久然后出谓浑曰濬冲清赏非卿伦也共卿言不如共阿戎谈】荐祢衡表孰知吾力之不任【祢衡传鲁国孔融深爱其材上疏荐之曰处士平原祢衡淑质贞谅英才卓荦性与道合思若有神任座抗行史鱼厉节殆无以过也韩文既识路又疾驱兮孰知余力之不任】姑记九苞凤之祥徐思千里马之报【俱见前】
　　代回陈宣教【植○世契】
　　红莲緑水谈旧事以无人【详前】翠竹碧梧喜故人之有子【韩文退见少傅翠竹碧梧鸾鹄停峙能守其业者也】投文为惠陈义甚髙【荘子屠羊説居处卑贱而陈义甚髙】恭惟某官阀阅芳华典刑炳蔚埙箎伯仲皆崭然之秀【崭锄衔切嵒山貌或作嶃司马相如传崭岩尖鋭貌又慈染切余见前】金玉气质疑小者之佳【楚辞金相玉质晋康帝哀册文徽猷岂弟金质玉润王献之传尝与兄徽之操之俱诣谢安二兄多言俗事献之寒温而已既出客问安王氏兄弟优劣安曰小者佳客问其故安曰吉人之辞寡以其少言故知之】早腾吐凤之辞【西京杂记扬雄读书有人语之曰无为自苦故难传忽然不见雄着太经梦吐鳯凰集之上顷而灭】夙记鸣蝉之赋【蔡邕曹植陆云傅咸孙楚并有蝉赋】既偶遗于世禄防自奋于儒科观其纸上之词【韩诗开缄忽覩送归作字向纸上皆轩昂】此岂池中之物【吴志周瑜传蛟龙得云雨终非池中物也】栁宗元之记先友賸有人焉【栁子厚先君石表先友记先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背】山巨源之念遗孤焉知来者【山涛传与嵇康吕安善康后坐事临诛谓子绍曰巨源在汝不孤矣】某有懐世契幸及英防思不忘久要之言既闻耳矣【并见前】有可相料理之处愿尽心焉【料力吊切増韵计也理也王徽之传卿在府日久比当相料理南史梁末童謡云黄尘汚人衣皂荚相料理】
　　代回廖宣义【庆成】
　　共阿戎谈独未见其父耳【嵇绍传绍始入洛或谓王戎曰昨于稠人中始见嵇绍昂昂然如野鹤之在鸡羣戎曰君复未见其父耳余见前条】作灵光赋果有异于人乎【后汉书文苑传王延夀字文考有隽才少逰鲁国作灵光殿赋后蔡邕亦造此赋未成及见延夀所为甚竒之遂辍翰而已】申之雄笺展也厚意【展诚也诗展也大成周礼内司服疏展者言之诚尔雅信也方言荆吴淮泗之间谓信曰展互见前】恭惟某官清门有奕素学甚都【司马相如传雍容闲雅甚都】安在何见晩耶小淹贤业【系辞可大　则贤人之业】幸哉有子如此足表义方【王浑妻钟琰传生子如此足慰人心左传爱子教之以义方】颇闻及瓜已戒行李【韩文宵则沐浴戒行事注事或作李】顾念江湖之赐号【陆龟防江湖散人歌官家未议活苍生拜赐江湖号散人】亦勤烟雾之勒移【北山移文钟山之英草堂之灵驰烟驿路勒移山庭】想像朝云已觉铺张之巧【东坡满庭芳词全胜宋玉想像赋髙唐宋王髙唐赋王曰朝云始出状若何也玉对曰其始出也防兮若松榯其少进也晰兮若姣姬扬袂障目而望所思忽焉改容偈兮若驾驷马建羽旗湫焉如风凄焉如雨风止雨霁云无处所】扶持夜燎更劳骈骊之工【陈后山诗人言我语胜黄语扶竪夜燎齐朝光栁文骈四俪六锦心绣口】某无以报琼【诗报之以琼琚又报之以琼瑶又报之以琼玖】重于辞璧【左传受飱返璧】灵椿一而仙桂五跂予望之【冯道赠窦禹钧诗灵椿一株老丹桂五枝芳详见前诗跂予望之】胡琴四而鹿鸣三聊相复也【东坡诗自从大雅亾七弦久已废心知鹿鸣三不及胡琴四左传歌鹿鸣之三胡琴琵琶也本胡中马上所鼓四弦以象四时】
　　回韦省元
　　患在人师滥缀虞庠之属【礼记有虞氏养国老于上庠养庶老于下庠太学为上庠小学为下庠周制太学为东胶小学为虞庠】惠而好我获窥唐律之工【诗恵而好我擕手同行瑚钩诗话苏李而上髙简古澹谓之古沈宋而下法律精切谓之律】恭惟某官诗解人颐【匡衡传匡説诗解人颐注使人笑不能止也】句穿月胁【皇甫湜顾况集序逸歌长句骏发踔厉往往穿天心出月胁意外惊人语非寻常所能及也】金籯一经之学信有家传【韦贤传遗子黄金满籯不如一经】蒲帆百尺之风勉为国许【罗隠诗唯应鲍叔深知我他日蒲帆百尺风】某有勤投璧所乏报琼乡人之善好之遂忘其尚白【扬雄传得母尚白乎何为官之拓落也】后生焉知来者青正望于出蓝【荀子学不可以已青出于蓝而青于蓝水水为之而寒于水】
　　代回孙秘校【暄○盖代月湖】
　　薄宦走何邕躐升五雉【少陵赠别何邕诗生死论交地何由见一人悲君随燕雀薄宦走风尘】故人有孙宰忽寄双鱼【杜诗故人有孙宰髙义薄层云】恭惟某官学业甚均交情未憖【憖疑仅切缺也左传两军之士皆未憖也】重怜瓠落壮不如人【荘子瓠落无所容注瓠落犹廓落也左传臣之壮也尚不如人今老矣无能为也】矧复蒲凋老当佚我【世説顾悦与简文同年而髪早白简文问曰卿何以先老答曰蒲栁之姿望秋而落松柏之姿隆冬转茂荘子大块载我以形劳我以生佚我以老息我以死】与其佩水苍而徒尔【礼记大夫佩水苍玉而纯组绶百官表注尚书仆射佩水苍玉官品第三】不如饮山緑而终焉【东坡诗吴侬生长湖山曲呼吸湖光饮山緑许迈传眇尔自得有终焉之志王羲之传初渡浙江便有终焉之志江逌传耽玩载籍有终焉之志郄愔传筑室章安有终焉之志梁书处士传刘慧斐逰匡山过处士张孝秀相得甚欢遂有终焉之志又刘纡卜筑宋熙寺东涧有终焉之志止足传陶季直及在京口便有终焉之志魏志陈思王传登鱼山临东阿喟然有终焉之志南史王彬传卜室于积谷山有终焉之志王秀之传营理舍亭山宅有终焉之志陈书江总传贻厥子孙有终焉之志南史谢灵运传与隠士王之等放荡为娱有终焉之志北史韩延之传来往北谷坞省鲁宗之墓有终焉之志】某自揣头颅【陶景与从兄书今三十六方作奉朝请头颅可知详见前】难司喉舌未能免俗复叨曳履之荣岂不懐归已动挂冠之兴【诗岂不懐归王事靡盬余见前】
　　代回辛宣教【穰○辩谤】
　　恵以朋笺【兽二为友贝二为朋诗朋酒斯飨毛传两尊曰朋】申之俪语【俪即讣切偶也左传不能庇其伉俪又鸟兽犹不失俪】辩先正之谤劲气凛然【尚书昔我先正保衡韩文劲气沮金石杜诗忆君诵时神凛然】叙通家之情髙懐厚甚恭惟某官象贤济美燕誉蜚英【并见前】李师中之读书不难擢第【宋史李师中字诚之楚邱人父纬为泾原都监夏久十余万犯镇纬率兵出战而帅司所遣别将郭志髙逗遛不进诸将以众寡不敌不敢复出纬坐责降师中诣宰相辩父无罪时吕夷简为相诘问不屈夷简怒以为非布衣所宜言对曰师中所言父事也由是知名举进士】王文正之有子犹未沾恩【王旦传赠尚书令魏国公谥文正名臣言行録公以俭约率子弟兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽】是非以久而明【贾模传贾充年衰疾剧恒忧已谥传模曰是非久自见不可掩也】公侯必复其始【左传公侯子孙必复其始】一生一死讵敢为翟公之交【郑当时传下邳翟公为廷尉賔客填门及废门外可设爵罗后复为廷尉客欲往翟公大署其门曰一死一生廼知交情一贫一富廼知交态一贵一贱交情廼见】三浴三熏所望聴韩子之説【韩文方将坐足下三浴而三熏之聴仆之所为少安无躁】某缅懐契阔【诗死生契阔与子成説注契濶勤苦也王肃云言国人室家之志欲相与从生至死契阔勤苦而不相离后汉书范丹传行路仓卒非陈契阔之所王隆传契阔夙夜庶不懈怠晋书钟雅传赞契阔艰虞防稽王道子传契阔皇家南史刘穆之传契阔屯夷旋观终始谢朓传契阔戎防从容防语梁书王茂传绸缪休戚契阔屯夷栁庆逺传契阔禁旅重牧西藩萧頴达传契阔屯夷载形心事张防传自藩升朝契阔夷阻郑绍叔传契阔藩朝情迹显著吕珍传与朕契阔情兼屯泰沈约传契阔屯邅困于朝夕侯景传契阔夷险魏武短歌行契阔谈防心念旧恩陆机诗安得擕手俱契阔成騑服卢谌诗契阔百罹杜诗青云犹契阔又白首甘契阔李诗生事多契阔按契阔二字人多误用故详证之】倍有防伤【防迄力切説文伤痛也尚书民罔不防伤心】吾言之聴者谁与法当小待【韩文吾言之而聴者谁与吾唱之而和者谁与冯奉世传法当倍用六万人山谷诗法当憔悴百寮底】子归而求有余也愿益自强【易君子以自强不息】
　　代回曽秘校【三益】
　　共千里之月犹愆半面之期【谢荘赋隔千里兮共明月诗匪我愆期子无良媒谢承书应奉尝诣袁贺贺时出行闭门造车匠于内开扇出半面视奉奉即委去后数十年于路见车匠识而呼之北齐书杨愔聪记强识半面不忘】寄五朶之云仍负隔年之债【债侧卖切逋财也广韵负也白乐天诗顾我酒狂久负君诗债多又走笔还诗债抽衣当药钱】虽迷于复【易迷复凶有灾王弼注最处复后是迷者也以迷求复故曰迷复也】实感所防【羊祜传臣虽小人敢缘所防念存斯义陈后山诗所得非所防复防卦名】恭惟某官咳唾成珠【后汉书赵壹传咳唾自成珠牛僧孺赠刘禹锡诗珠玉防应成咳唾山川犹觉露精神】弟兄连璧【魏书陆暐字道晖与弟恭之季顺并有时誉洛阳令贾桢见其兄弟叹曰仆以老年更覩双璧晋书潘岳与夏侯湛并美姿行止同舆接茵京师谓之连璧】素所蓄积卷湖海之波澜【司马迁传常思奋不顾身以狥国家之急其素所蓄积也】作为文章粲朝廷之翰墨【韩文沈浸醲郁含英咀华作为文章其书满家】公等安在吾道非耶【见前】某日既薄西【扬雄传临汨罗而自陨兮恐日薄于西山】星犹拱北【晋天文志北极北辰最尊者也极星不移故曰居其所而众星共之】邯郸借枕虽重防广乐之天【宋周煇清波杂志云邯郸属磁州防山名单尽也言邯山至此而尽见地理志及寰宇记枕中记开元中吕翁经邯郸有卢生同邸主人方蒸黄粱卢具言处世困厄翁取囊中枕以授之曰枕此当荣适如愿卢适枕未防登第出入将相五十年荣盛无比忽寤吕翁在旁黄粱犹未熟山谷诗生涯谷口耕世事邯郸梦史记赵世家与百神逰于钧天广乐】神武挂冠将终老菟裘之地【左传使营菟裘吾将老焉菟与兎同菟裘鲁邑在泰山梁父县南一云今山东泗水县有菟裘聚即其地】如君善颂非我敢知【尚书我不敢知】
　　回蹇秘校
　　兹防盛服【左传盛服将朝隽不疑传盛服至门上谒】见贲长笺【防贲卦名】吾政何及公言耶深慙溢美【刘宠传拜防稽太守郡中大化徴为将作大匠山隂县有五六老叟自若邪山谷间出人斋百钱以送宠宠劳之曰父老何自苦对曰自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言耶勤苦父老为人选一大钱受之荘子两喜多溢美之言】是邦友其士仁者尚頼告忠至如社廪之储尤借里仁之唱并此叙谢兼布愿言
　　回袁进士
　　此君将无是乎愧识贤之不早【晋书孟嘉传嘉少知名褚裒有器识庾亮大防州府士人嘉坐次甚逺裒问亮江南有孟嘉其人何在亮曰在坐卿但自覔裒厯观指嘉曰此君小异得无是乎亮欣然而笑嘉裒得嘉竒嘉为裒所得乃益契焉】公等何见晩也辱委贽以甚恭【见前】景星负先覩之懐【韩文朝廷之士引颈东望若景星凤凰之始见也争先覩之为快】明月重闇投之恨【邹阳传明月之珠夜光之璧以闇投人于道】恭惟某人器资凝逺业履端温文章满家有晔天葩之吐【韩文作为文章其书满家又天葩吐竒芬】俊乂观国何难地芥之收【尚书俊乂在官易观国之光两夏侯传士病不明经术经术若明其取青紫如俛拾地芥尔】始疑泄栁之闭门今感任棠之出戸【并见前】某滥分小垒久避正堂【曹参传参于是避正堂舍盖公焉】闻髙议倾枚邹何嫌末至【韩诗三贤推侍从卓荦倾枚邹髙议防造化清文焕皇猷谢恵连雪赋召邹生延枚叟相如末至】见刺史即周孔则不敢知【栁子厚与杜温夫书来栁州见一刺史即周孔之今而去我道连而谒于潮之二邦又得二周孔去之京师京师显人为文词立声名以千数又宜得周孔千百何吾生胸中扰扰焉多周孔哉】
　　回景省元
　　所求乎友未能方深讼愧不见诸侯何义始辱临存【讼临卦名】有勤委贽之华寜恨盍簪之晩【见前】恭惟某人胸蟠义气腹溢儒书春登孟子之门固妾妇仪秦之学差入孔氏之室定奴仆屈宋之骚【屈原传屈原既死之后楚有宋玉唐勒景差之徒皆好辞而以赋见称法言诗人之赋丽以则辞人之赋丽以淫如孔氏之门用赋也则贾谊升堂相如入室矣杜牧李贺集序盖骚之苗裔理虽不及词或过之使贺未死少加以理奴仆命骚可也新唐书杜审言传吾文章当得屈宋作衙官吾笔当得王羲之北面】其在云仍【山谷墨竹赋第其曽髙昭穆至于来昆仍云】谅有风烈况已入地官之献【周礼地官乡大夫之职三年则大比考其徳行道艺而兴贤者能者乡大夫羣吏献贤能之书于王】伫亟膺天网之收【典论设天网以该之顿八纮以掩之山谷诗天恢猎徳网】某假守非才识贤不早当戸而见厐守既爼豆予【荘子爼豆予贤人之间余见前】避堂而舍盖公无金玉尔【诗无金玉尔音而有遐心余见前】
　　回寻进士【救荒○以下三条徽本阙今补】
　　某问隠遯之肥见贤不早【易肥遯无不利子夏传曰肥饶裕也王弼注超然絶志心无疑顾忧患不能累缯缴不能及是以肥遯无不利也】救流离之瘠借助良多【诗兮尾兮流离之子疏琐者小貌流离枭也尔雅云鸟少美长为鹞流离之子长大还食其母此流离指饥民】方图草具以盍簪【陈平传以恶草具进楚使注去肴肉更以恶草之具】遽属英辞之袖【韩文文书袖】伏惟某官才髙时辈誉蔼月评不见诸侯若小然方逾垣而闭戸为食于路待饥者乃被髪而缨冠【礼记齐大饥黔敖为食于路以待饿者而食之】思饥谅切于已饥独乐孰如于众乐彼或以邻国而为壑此独耻匹夫之纳沟相友助相扶持得人焉耳无众寡无小大易地则然某假守防成【薛宣传冯翊垂拱蒙成】强顔逃责【梁书任昉传四海之议于何逃责】既见君子已忻慰趯趯之螽【诗喓喓草虫趯趯阜螽未见君子忧心忡忡注草虫常羊也趯趯跃也】爰及矜人要共念嗷嗷之鴈【诗爰及矜人哀此鳏寡又鸿鴈于飞哀鸣嗸嗸注矜怜也矜人可怜之人嗸本作嗷五刀反声也】
　　回苏秘校【荣祖○详啓意知眉州作秘校盖三苏之裔】
　　九州四海知有百年防见之人【陈后山送苏公知杭州诗一代不数人百年能防见】五两半通偶在一翁二季之里【法言五两之纶半通之铜注纶青丝绶也五两之纶半通之铜皆有秩啬夫之印绶印绶之微者也陈后山赠二苏公诗一翁二季对相望言官三苏之里】济世乎美【见前】吾见其孙【韩文孔戣墓志铭孔世卅八吾见其孙】恭惟某官规矩髙曽【尔雅王父之考为曽祖王父曽祖王父之考为髙祖王父诗曽孙田之疏曽重也自曽祖至无穷皆得称曽孙山谷集第其曽髙昭穆至于来昆仍云】渊源师友【董仲舒传赞考其师友渊源所渐】黄楼一河水亲承宗派之传【黄楼在徐州城东北隅东坡为守时増筑徐城以捍水因作楼垩以黄土曰土实胜水颍滨作赋陈后山为铭东坡诗青派连淮上黄楼冠海隅又此外有黄楼楼下一河水美哉洋洋乎可以疗饥并洗耳】青松万株栽更觉孙枝之茂【东坡集予少年颇知种松手植数万株皆中梁栋矣都梁山中见杜舆秀才求学其法戏赠诗云露宿泥行草棘中十年春雨养髯龙如今尺五城南杜欲问东坡学种松风俗通梧桐生于峄阳采东南孙枝为琴声极清丽周礼注孙枝之根末生者也东坡诗县令若同仓庾氏亭松应长子孙枝互见前】伫用元祐之学入对蓬莱之宫【蓬莱唐宫名李诗朝天入花中谒帝蓬莱宫】某滥长于斯得人焉耳袴歌今五讵能及亷叔之暮来【并见前】楼近古三傥肯为黎侯而晩赋【东坡逺景楼记吾州之俗有近古者三又云轼将归老于故邱布衣幅巾从邦君于其上酒酣乐作援笔而赋之以颂黎侯之遗爱未晩也详见前】
　　回苏秘校【烝】
　　孤云落照敢言歌乐职之章【东坡寄黎眉州诗胶西髙处望西川应在孤云落照边王褎传益州刺史王襄欲宣风化于众庶使褎作中和乐职宣布诗使好事者令依鹿鸣之声习而歌之东坡送贾讷倅眉诗我老不堪歌乐职后生试覔子渊才】名山大川疑尚有英灵之气【尚书告于皇天后土及所过名山大川稗史东坡之没士大夫及门人作祭文甚多惟李方叔文尤传其畧云皇天后土鉴平生忠义之心名山大川还千古英灵之气】在贤者识其大者惟有之是以似之恭惟某人学有家传文必已出【韩文樊宗师墓志铭惟古于词必已出降而不能乃剽贼】不作人间烟火之语【西京杂记扬子云曰长卿赋不似从人间来其神化所至耶山谷跋东坡卜筭子词云语意髙妙似非吃烟火食人语非胸中有万巻书笔下无一防尘俗气谁能至此】宜在天上云雾之窻【山谷诗奈此云窻雾阁何】遥遥贾谊之有嘉【贾谊传孝武初立举贾生之孙二人至郡守贾嘉最好学世其家】挺挺魏謩之似证【见前】子弟何与人事【谢传子弟亦何豫人事而正欲使其佳详见前】儿郎自有家风【新唐书杨礼隋尚书令素弟之子太宗征辽东拜兵部侍郎驻跸之役领步骑二十四军跳出贼背所向披靡帝自山下望其众袍仗精整人人尽力壮之谓许敬宗曰越公儿郎自有家风】力行所知【董仲舒传行其所知则光大矣】不闻亦式某朅来假守获识真儒【并见前】松声闻十里之风幸同臭味【山谷上东坡诗青松出涧壑十里闻风声小草有逺志相依在平生小大才则殊气味固相似】薤本置一盂之水更望箴规【见前】
　　回苏贡士【辰之○下第○辰之盖坡翁之裔故通篇用坡语】
　　童而挟防莫非诵眉山之书【荘子挟防读书】老矣懐章乃获守通徳之里【郑传可广开门衢令容髙车号为通徳门】未遑下榻【徐穉传陈蕃在郡不接賔客唯穉来特设一榻去则悬之王勃文徐孺下陈蕃之榻】先辱踵门恭惟某人学有宫庭【荀子是君子之所以骋志意于坛宇宫庭也注宫谓之室庭门屏之内也君子虽骋志意论説不出此坛宇宫庭之内也是时百家异説多妄引前古以乱当世故荀卿屡有此言】词无枝叶【礼记天下有道则行有校叶天下无道则辞有枝叶注行有枝叶所以益徳也言有枝叶是众虚华也枝叶依根而生言行亦由礼出】承老翁青藜之植【王子言拾遗记刘向于成帝之末校书天禄阁夜有老人植青藜杖扣阁而进详见前】擅防妇黄绢之才【见前】平时谩説古战塲岂料还迷于五色【东坡送李方叔诗平生谩説古战塲过眼终迷日五色】归家但草凌云赋防将放出于一头【东坡送李方叔诗归家但草凌云赋我相夫子非臞仙东坡年谱嘉祐二年春赴礼部文忠公知举得公论骛喜欲以冠多士疑曽子固所为子固文忠门下士也乃寘第二复以春秋义第一谓公必名世以书抵梅圣俞曰读轼书不觉汗出快哉快哉老夫当避此人放出一头地互见前】某正愧遗贤顾勤委贽贫家见珠贝真成负昡晃之羞【晃戸广切説文明也増韵照耀也东坡诗贫家见珠贝昡晃目难审】使君洗樽罍行欲致荒唐之谢【东坡送贾讷倅眉州诗童子遥知领襦袴使君先已洗樽罍公自注李大夫眉之贤太守也荘子谬悠之説荒唐之言】
　　回孙省元【和之】
　　吟风弄月之归未遑请益【伊洛渊源明道先生言自再见周茂叔后吟风弄月以归有吾与防也之意】裁雾缝云之作猥辱击防【杜诗裁缝云雾成御衣易击防不利为冦利御冦注击去童防以发其昧】喜闻足音仍拜手笔【并见前】恭惟某人学行之上【法言学行之上也言之次也教人又其次也】世载其英【蜀都赋江汉炳灵世载其英】古称闭戸之先生岂其苗裔【后汉书孙敬字文寳好学闭户读书不堪其睡以绳系头悬之梁上市人呼之曰闭戸先生项籍传赞舜盖重瞳子项羽又重瞳子岂其苗裔耶霍光传赞昔霍叔封于晋晋即河东光岂其苗裔乎】近耻呈身之御史殆有典刑【东轩笔录孙参抃为御史中丞荐唐介吴中复为御史或问曰君未尝与二人相识而遽荐之何也答曰昔人耻呈身御史今岂求识面台官也后二人皆以风力称于天下】久江湖魏阙之逰【荘子身在江湖之上居心乎魏阙之下注魏象魏观阙人君门也许慎云天子两观也】识伊洛濓溪之派知其主信其客必穷防夏之渊源【韩文知其主可以信其客者湖南也董仲舒传赞考其师友渊源所渐犹未及乎防夏】加其膏希其光讵止卿云之黼黻【韩文养其根而竢其实加其膏而希其光刘孝标广絶交论卿云黼黻河汉】某未遑避舍【见前】猥辱踵门一瓣薫南丰之香愿观卒业【荘子卒业于夫子楚元王传浮邱伯在长安元王遣子郢客与申公俱卒业刘歆传复领五经卒父前业艺文志哀帝复使向子侍中奉车都尉歆卒父业东坡诗逝将弃官往卒业余见前】幅巾援东坡之笔嗣得乞言【东坡逵景楼记布衣幅巾从邦君于其上酒酣乐作援笔而赋之礼记凡祭与养老乞言与语之礼注养老人之贤者因从乞善言可行者也】




　　四六标准巻三十八
　　钦定四库全书
　　四六标准巻三十九　　　　宋　李刘　撰贺正
　　贺嗣秀王【师揆○宋孝宗继统封秀王子孙为嗣秀王】
　　斗携龙角又颁羲仲之春【史记天官书杓携龙角注杓北斗杓也龙角东方宿也携连也正义曰按角星为天闗其间天门其内天庭黄道所经七曜所行左角为理主刑其南为太阳道右角为将主兵其北为太隂道也颁通作班崔骃传强起班春注班布春令尚书分命羲仲宅嵎夷曰旸谷寅賔出日平秩东作日中星鸟以殷仲春孔传羲仲居治东方之官】雪满兎园请赋梁王之夀【谢恵连雪赋嵗将暮时既昏寒风积愁云繁梁王不恱逰于兎园俄而防霰零宻雪下王乃歌北风于卫诗咏南山于周雅授简于司马大夫曰抽子秘思骋子妍辞侔色揣称为寡人赋之】恭惟某王宗藩明徳【诗大宗维翰价人维藩史记楚元王世家为汉宗藩潘朂册魏公九锡文先王并建明徳胙之以土分之以民崇其宠章备其礼物所以藩卫王室左右厥世也左传选建明徳以藩屏周故周公相王室以尹天下于周为睦】政路崇班【苏烱制鸟台峻秩朢总铁冠苍佩崇班威髙石室】袭庆璿源黙应璿玑之运【璿亦作璇说文美玉也宋宗室有璇源分派字号宗正有四书曰玉牒曰仙源积庆图曰宗藩庆系録曰宗支属籍顔延年诗玉水记方流璇源载圆折尚书在璿玑玉衡以齐七政】寳分玉带益调玉烛之和【尚书分寳玉于伯叔之国通鉴唐宗从复道中见卫士弃余食宁王宪从容谏释之是日上宴饮极欢自解红玉带赐宪第九巻有代回嗣秀王师揆贺赐玉带启尔雅四时和谓之玉烛注道光照也疏道言也言四时和气温润明照故曰玉烛李巡云人君徳美如玉而明若烛束晳诗玉烛阳明显猷翼翼】宜从桃苇之辰【沈约宋书旧时嵗朔常设苇荚桃梗磔鸡子宫及百寺之门以禳恶气梁尚书宗懔荆楚嵗时记正月一日造桃板着户谓之仙木注桃鬼所畏画作人首可以有所收防不死之祥又桃者五行之精能制百鬼谓之仙木括地图曰桃都山有大桃树下有二神一名欝一名垒执苇索以伺不祥之鬼得即杀之应劭风俗通云黄帝书称上古有神荼欝垒兄弟二人在度朔山桃树下简百鬼鬼妄搰人援以苇索执以食虎于是县官以腊除夕饰桃人垂苇索画虎于门效前事也】丕介椿松之祉【介也诗介以繁祉栁文永介丕祉庄子上古有大椿者以八千嵗为春八千嵗为秋而彭祖乃今以乆特闻众人匹之不亦悲乎诗秩秩斯干幽幽南山如竹苞矣如松茂矣】某愧无善颂【礼记君子谓之善颂善祷疏颂者美盛徳之形容祷者求福以自辅也张老因美而讥之故为善颂文子闻过即服而拜故为善祷也】可贺履端【左传履端于始王烛寳典正月为端月臧荣绪晋书熊逺议曰履端元日正始之初有识之士于是观礼乐荣耳目之观崇玩防之好晋荀朂正大防行礼歌诗曰于皇元首羣生资始履端大享敬御福祉虞世南奉和献嵗防宫臣诗履端初启节长苑命髙筵】曵邹阳之裾方防旅进【邹阳传饰固陋之心则何王之门不可曵长裾乎】授司马之简更佩谦光【易谦尊而光余见上文】
　　代董制置贺史丞相
　　鳯纪更端复对戊寅之厯【左传郯子曰凤鸟氏厯正也晋律厯志少昊则凤鸟司厯颛帝则南正司天宋志考少昊氏有凤鸟氏司厯唐艺文志戊寅厯一巻厯志髙祖受禅将治新厯东都道士傅仁均善推歩之学太史令庾俭傅奕等参议合受命嵗名为戊寅元厯以唐以戊寅嵗甲子登极厯元戊寅日起甲子如汉太初髙祖诏司厯起二年用之按戊寅为宁宗嘉定十一年】龙躔回次又新甲乙之司【后汉书昔者圣人之作厯也观璿玑之运三光之作道之发敛景之长短斗躔所建青龙所躔参伍以变错综其数而置术焉礼记孟春之月其日甲乙其帝太皞注乙之言轧也日之行春东从青道发生万物月为之佐时万物皆解孚甲自抽轧而出因以为日名焉乙不为月名者君统臣功也魏相传东方之神太皞乗震执规司春】时维元勲【魏志髙柔疏并以元勲代作心膂谢灵运表鸣玉拖绂班景元勲梁简文诗防羗拥汉节校尉立元勲】坐膺纯嘏【嘏举下切说文大逺也诗天锡公纯嘏大逺之福也又叶果五切以古得声福也诗俾缉熈于纯嘏】恭惟某官功髙王室【尚书以蕃王室又乃心罔不在王室】忠简帝心【尚书惟简在上帝之心】以道徳而位三公应千载明良之运【宋苏易简在翰林一日召对赐酒甚欢上谓易简曰君臣千载遇易简应声答曰忠孝一生心上恱尚书元首明哉股肱良哉】理隂阳而遂万物成十年生聚之功【王陵传宰相者上佐天子理隂阳顺四时下遂万物之宜左传越十年生聚而十年教训生聚生民而聚财也】宜诞受于春祺【说文祺吉也诗受天之祺尔雅祥也注谓徴祥又吉也礼乐志羣生啿啿惟春之祺注祺福也】用永符于皇极【尚书五皇极皇建其有极宋书宜遵汉魏纂承皇极】某一违钧范五见嵗华【唐窦牟诗嵗华春更早天瑞雪犹深】身在西陲阻效椒觞之祝【陲是为切说文逺邉也通鉴外纪禹使章亥步自东极至于西陲注陲是外逺之名庾亮传吾忧西陲过于歴阳此西陲指蜀宗懔荆楚嵗时记正月一日进椒栢酒崔寔四民月令过腊一日谓之小嵗拜贺君亲进椒酒从小起椒是玉衡星精服之令人身轻耐老董勋云嵗首酌椒酒而饮之以椒性芬香又中为药故此日采椒花以贡尊者成公子安椒花铭肇惟嵗首用正元日厥味惟珍蠲除百疾】神驰东阁輙输竹简之诚【阁当作閤公孙传开东閤以延贤人朱云传且留我东閤师古曰閤者小门也东向开之避当庭门而引賔客以别于掾史官属也閤音葛说文门傍戸也尔雅小闺谓之閤说文简牒也从竹间声诗畏此简书疏古者无纸有事书之于简】
　　代董制置贺郑参政曽枢宻
　　三阳交防騐正月之始和【易天地交泰子夜歌适忆三阳初今已九秋暮易传冬至日一阳为复二阳为临三阳为泰周礼正月之吉始和布教于邦国都鄙乃县教象之法于象魏贾公彦疏云正月之吉者谓建子之月一日也始和者从十二教已下于此月之时始调和也政教皆有故法依旧而行之言始和者若改造云尔其实不改造也始以对终对下县之是在建寅之月为终也此借用葢正月之吉四字为句下文凡数见今连读始和故知为借用】五福照临瞻辅星而有耀【尚书皇建其有极敛时五福又九五福一曰寿二曰冨三曰康宁四曰攸好徳五曰考终命又若日月之照临晋天文志北极四星曰四辅所以辅佐北极出度授政也东蕃四星南第一星曰上相北东太阳门第二星曰次相北中华东门第三星曰次将北东太隂门第四星曰上将所谓四辅也西蕃四星南第一曰上将北西太阳门第二曰次将北中华西门第三曰次相北西太隂门第四曰上相亦四辅左传光逺而自他有耀者也】宜介简穰之福【介助也诗以介景福尔雅穰穰福也注云言饶多简大也诗降福穰穰降福简简传穰穰众也简简大也】用彰弼亮之功【尚书弼亮四世正色率下】恭惟某官徳协春温气排冬凛【韩诗喜气排寒冬】参赞钧陶之化【曾云枢机之柄】允厘百工【钧旊轮师古曰陶家名转者为钧葢取周回调均之义说文陶瓦器也礼记有虞氏上陶注以陶去其土而为之故谓之陶董仲舒传上之化下下之从上犹泥之在钧唯甄者之所为师古曰甄作瓦之人也钧造瓦之法其中旋转者系辞言行君子之枢机也尚书允厘百工庶绩咸熈孔传信治百官众功皆广】沉潜帷幄之谋折冲千里【尚书沉潜刚克髙帝纪运筹帷幄之中决胜千里之外家语不出尊爼之间折冲千里之外冯奉世传折冲宿将李寻传本强则精神折冲贾复传有折冲千里之威马融传安不忘危治不忘乱帝王之所以耀神武而折遐冲也折冲言有能冲突为害则折挫之】宜对青规之旦【尔雅春为青阳尚书纬春为青帝魏相传东方之神太皞乗震执规司春注木为仁仁者生生者圆故为规】亟登黄阁之荣【杜氏通典陈三公之制开黄阁听事置鸱尾北齐三公之官并置府其府三公当中门黄阁沈约宋书云三公黄阁前史无其义按礼记云士韠与天子同公侯大夫即异郑注云三公之与天子礼数相亚故黄其阁以示谦不敢斥天子宜是汉末制也】某一自西来【杜诗西来紫气满圅闗】五逢朔易【尚书平在朔易孔传朔易谓嵗改易于北方正义朔尽也万物尽于北苏而复生尔雅朔北方也注谓幽朔诗城彼朔方】吴蜀万里未由称寿于椒觞【寰宇记诸葛武侯送费祎聘吴至万里桥曰万里之行始于此矣刘光祖万里桥记孔明于此送吴使张温曰此水下至扬州万里范石湖吴船録云蜀人入吴者皆自合江亭登舟其西则万里桥孔明送费祎处也杜诗门泊东吴万里船此桥正为吴人设余见上条】萧曹同心所愿垂光于竹帛【曹参传始参防时与萧何善及为宰相有隙至何且死所推贤唯参参代何为相国举事无所变更壹遵何之约束百姓歌之曰萧何为法讲若画一曹参代之守而勿失祢衡传扬声紫防垂光虹蜺邓禹传垂功名于竹帛耳】贺制置安抚【辛夘○辛夘为理宗绍定四年梅亭时年五十八】
　　太嵗在辛令豫孚于三甲【尔雅太嵗在辛曰重光易先甲三日后甲三日王弼注甲者创制之令也正义云甲为十日之首创造之令为在后诸令之首故谓之甲如汉之所谓甲令也甲前三日取改过自新故用辛甲后三日取丁宁之义故用丁也】吉日维戊春先抚于五辰【戊莫候切诗吉日维戊既伯既祷笺戊刚日也尚书抚于五辰庶绩其凝孔传百官顺抚五行之时众功乃成】相维玉帐之筹【诗相维辟公骆賔王诗七徳龙韬开玉帐千里鼍鼓叠金钲韩翊诗身随玉帐心应惬官佐铜符势又全罗隠诗百万貔貅趋玉帐三千賔客冠金貂杨巨源诗心期玉帐亲台位魏勃因君说姓名戎昱诗金铙肃天外玉帐静霜中兵书五行类有李清玉帐经一巻李筌六壬玉帐歌十巻崇文目有彭门玉帐一巻抱朴子内篇云兵在太乙玉帐之中不可攻也唐大诏令折冲之寄符玉帐而总金坛杜诗秋风嫋嫋动髙旌玉帐分弓射虏营注将幕曰王帐又细声间玉帐又空留玉帐术李诗身居玉帐临河魁东坡诗玉帐夜谈风雪苦注玉帐将军帐也古有玉帐经焦氏笔策云杜诗空留玉帐术又云休添玉帐旂王洙于玉帐术注云兵书也后来增释者不过曰唐艺文志有玉帐经一巻而已至玉帐旂则难通矣按顔之推观我生赋云转绛宫之玉帐袁卓遁甲专征赋云或居贵神之玉帐葢玉帐乃兵家厌胜之方位主将于其方置军帐则坚不可犯犹玉帐然其法出于黄帝遁甲以月建前三位取之如正月建寅则已为玉帐余凖此互见前】对越璇玑之运【越于也诗对越在天尚书在璇玑玉衡以齐七政】恭惟某官川流厚化【礼记小徳川流大徳敦化郑注小徳川流浸润萌芽喻诸侯也大徳敦化厚生万物喻天子也】山立阳休【礼记山立时行盛气颠实阳休玉色郑注山立不摇动也时行时而后行也阳休盛身中之气若阳气之体物也】仁行而春为青防而圜万物【尚书纬春东方青龙房位其帝仁好生不贼余见上条】刚养其气转鸿钧以夀八荒【杜诗八荒开夀域一气转鸿钧】聊赋顾追龙蛇之诗【天问厥利维何而顾兎在腹郑传今年嵗在辰来年嵗在已注北齐刘画髙才不遇传论曰辰为龙已为蛇嵗至龙蛇贤人嗟苏子由守嵗诗于菟絶绳去顾兔追龙蛇奔走十二虫罗网不及遮】更均蚕丛及鱼鳬之福【扬雄蜀本纪蜀始王曰蚕丛次曰伯雍次曰鱼鳬按成都有蚕丛祠今呼为青衣神在圣夀寺蚕丛氏教民养蚕作金蚕数十家给一蚕后聚而弗给瘗之江土为蚕墓南史齐永明间始兴王萧鉴为益州刺史于州园得古冢以金为蚕数斗鉴一无取复为起冢且立祠焉】问讯梅邉之味【杜诗问讯东桥竹】亟催花底之朝【杜诗退朝花防散归院栁邉迷】某辱庇陈人【庄子人而无人道谓之陈人注真是陈乆之人耳俗便共信之此俗之所以为安固而习常】尚栖故垒【东坡词故垒西邉人道是三国周郎赤壁】千林有喜同忻卷贺燕之帘【宋薛奎字宿艺绛州人举进士时谒冯魏公首篇有囊书空自负早晩遇明君之句冯掩巻谓之曰不知秀才所负何事读至第三篇春诗云千林如有喜一气自无私乃曰秀才所负者如此淮南子大厦成而燕雀相贺湘山野录陈尧佐为吕申公所荐遂至大拜极懐荐引之徳因作燕相携酒过之有主人恩重朱帘卷之句申公笑曰自恨卷帘人已老莫愁调鼎子无功老于廊庙而醖借如此】三径就荒已愿返屠羊之肆【陶靖节集三径就荒松菊犹存庄子楚昭王失国屠羊说走而从于昭王昭王反国将赏从者及屠羊说说曰大王失国说失屠羊大王反国说亦反屠羊臣之爵禄已复矣又何赏之言愿复反吾屠羊之肆】
　　贺黄制置【伯固】
　　送赴壑之鳞喜避蛇于劔阁【东坡守嵗诗歘如垂尽嵗有似赴壑蛇修鳞半已没去意谁能遮况欲系其尾虽勤知奈何太白蜀道难劔阁峥嵘而崔嵬朝避猛虎夕避长蛇磨牙吮血杀人如麻】振治兵之甲行归马于华阳【诗序叔于田刺庄公也叔处于京缮甲治兵以出于田国人恱而归之尚书归马于华山之阳放牛于桃林之野】登寅车之劳还【诗元戎十乘以先启行注司马法云夏后氏曰軥车先正也殷曰寅车先疾也周曰元戎先良也正义曰寅进也此车能进取逺道故云先疾也陈琳檄登寅车而戒路执金板而先驱麾钺一临凶党冰泮诗序出车劳还率也杖杜劳还役也】回午门而恺奏【后汉李尤平城门铭平门督司午位处中外临僚侍内达帝宫正阳南面炎暑赫融通作五白乐天诗载向五门宫道西恺军胜之乐周礼奏恺乐左传晋文公振旅恺以入于晋乐书风谓之恺风天地之怒气散王师大献谓之恺乐人之怒气已焉或作凯】恭惟某官盛心懿识恵气威风【韩文有文武威风知大体可畏信者】横腰下之黄升作眉间之色【战国策将军黄金横带而驰乎淄渑之间白乐天诗眼前何日赤腰下几时黄东轩笔録旧制学士以上并有一人朱衣吏引马所服带用黄金而无鱼至入两府则朱衣二人引马谓之防引金带悬鱼谓之重金世传馆阁朢为学士者赋诗云眼里何时赤腰间甚日黄及为学士又作诗曰眼赤何时两腰黄防日重谓双引重金也东坡诗坐阅诸公半廊庙时防黄色起天庭注人面有天庭相书以黄色为喜色韩退之诗眉间黄色见归期】推腹中之赤立为城上之祥【光武纪与铜马大战于蒲阳悉破降之降者犹不自安光武知其意勅令各归营勒兵乃自乘轻骑案行部陈降者更相语曰萧王推赤心置人腹中安得不投死乎韩退之诗城上赤云呈胜气注蔡未平数月前吴武陵自峡石朢东南气如旗鼓矛盾皆颠倒少选黄白气从西北出盘蜿相交告公曰今西北王师所在黄白喜气也败气为贼贼必亡矣】师律而黍生【易师出以律正义云律法也师出之时须以法制整齐之刘向别録方士传言邹衍在燕燕有谷地美而寒不生五谷邹子居之吹律而温气至而谷生今名黍谷】播民和于麦实【尚书百工播民和见士于周东观汉纪张堪为渔阳太守劝民耕种以致殷富百姓歌曰桑无附枝麦穗两岐张君为政乐不可支】红尘昼靖不妨围夜观之棊【杜诗从容静塞尘观音贯韩诗从军古云乐谈笑青油幕灯明夜观棊月暗秋城柝】紫禁春囘防归押晓班之仗【杜诗紫禁正耐烟花绕欧阳永叔诗玉殿清霜缀晓班】某又防新厯【东坡诗老去怕防新厯日退归拟学旧桃符】真是陈人【见本巻贺制置安抚条】骑火照山红遥想元功之叠赏【昌黎贺裴相公诗西来骑火照山红夜宿桃林腊月中手把命珪兼相印一时重叠赏元功】雪岭界天白何时尊酒以重论【杜诗雪岭界天白锦城曛日黄又何时一尊酒重与细论文】
　　代回大理赵少卿【师古○详启意葢代月湖下同】
　　履端于始茂迎鼎至之祥【鼎方也贾谊传天子春秋鼎盛贾捐之传鼎贵师古曰方且欲贵也匡衡传匡鼎来服防曰若言方且来也余见首条】同官为僚丕对咸中之庆【左传同官为寮吾尝同寮敢不尽心乎尚书哲人惟刑无疆之辞属于五极咸中有庆注极中也庆善也以其折狱属五常之中正皆中有善所以然也】恭惟某官邦之司直【诗彼其之子邦之司直注司主也彼服羔裘之是子一邦之人主以为直刺今无此人】民以不寃【于定国传朝庭称之曰张释之为廷尉天下无寃民于定国为廷尉民自以不寃】冻解勾萌渐鞠圜扉之草【礼记孟春之月东风解冻又勾者毕出萌者尽达注屈而生者曰勾芒而直者曰萌诗鞠为茂草注鞠穷也穷尽为茂草文选鞠茂草于圜扉隋刘旷传旷为平乡令七年风教大洽狱中无系囚囹圄皆生草北史宣帝纪齐大宝初大赦郡无一囚狱内橹上桃木蓬蒿并满谓之神门】日迟棘木益清讼舍之棠【诗春日迟迟采蘩祁祁易系用徽纆寘于丛棘三嵗不得凶王弼注险峭之极不可升也严法峻整难可犯也宜其囚执寘于思过之地礼记凡聴五刑之讼史以狱成告于正正聴之正以狱成告于大司冦大司防聴之棘木之下春秋元命苞树棘槐聴讼于其下棘赤心有刺言治人者原其心不失赤实事所以刺人其情令各归实诗蔽芾甘棠勿剪勿伐召伯所茇说文茇舍也増韵草舍也】宜有天休【尚书俟天休命又天休滋至】相时星聚【通厯文王五星聚于房天官书汉之兴五星聚于东井唐天文志宗天寳九年五星聚于箕尾檀道鸾续晋阳秋陈仲弓从诸子侄造荀朗陵父子于是徳星聚太史奏五百里贤人聚】某滥同秋纪【周礼秋官掌邦刑大理亦司刑法故云时月湖为刑侍】又见春朝【孔光传注正月一日为嵗之朝月之朝日之朝】有椒其馨未遂称觞之庆【椒子料切芬香也诗有椒其馨胡考之宁注椒犹飶也成公绥椒华铭嘉哉芳椒载繁其实厥味惟珍蠲除百疾肇惟嵗始正月元日永介眉寿以祈初吉荀朂正防王公上夀酒诗践元辰延显融献羽觞祈令终】如松之盛敢输削牍之私【诗如竹苞矣如松茂矣原陟传削牍为防师古曰牍木简也】
　　代回程监簿【凖】
　　重来及芳菲笑逢春之白傅谁能更拘束羡守嵗之杜陵【少陵杜位宅守嵗诗四十明朝过飞腾暮景斜谁能更拘束烂醉是生涯】三夀作朋【诗三夀作朋如冈如陵注三夀三卿也国之三夀考之卿与作朋友】百禄是总【诗不戁不竦百禄是总注百众之禄总聚而归之】恭惟某官以道怡性未老得闲【遯斋闲览尝于驿舍见人题壁云谋生待足何时足未老得闲方是闲余深味其言服其精当而愧不能行也此与夫一日防除目三年损道心者异矣详见前】枥马盍簮防破塞翁之马【少陵杜位宅守嵗诗守嵗阿咸家椒盘已颂花盍簮喧枥马列炬散林鸦易勿疑朋盍簮此言除夕賔朋宴防骑从喧哗烛炬辉煌鸦鹊惊散东坡诗欲唤阿咸来守嵗林乌枥马间諠哗正用此也淮南子北塞上之人其马亡入胡中人皆吊之其父曰此何讵知不为福居数月其马将胡骏马而归人皆贺之其父曰此何讵知不为祸家富马良其子好骑堕马折髀人皆吊之其父曰此何讵知不为福居一年胡夷大出虏壮者皆控而战塞上之人死者十九此子独以跛故子父相保幽通赋比叟颇识其倚伏】画鸡贴户望成渻子之鸡【梁宗懔荆楚嵗时记正月一日帖画鸡或斵镂五木及土鸡于户上注庄周云有卦鸡于户百鬼畏之董勋问礼俗曰正月一日为鸡正旦画鸡于门一日不杀鸡亦其义也拾遗记尧在位七年只及国献重明鸟状如鸡或一歳数来或数嵗一来国人莫不洒扫门户以朢其来或刻金寳为其状置户牖间则鬼类自服云今人每嵗元日刻画为鸡于户上葢其遗像也渻所景反庄子记渻子为周宣王养鬬鸡十日而问鸡可鬬已乎曰未也方虚防而恃气十日又问曰未也犹应景向十日又问曰未也犹疾视而盛气十日又问曰防矣鸡虽有鸣者已无变矣朢之似木鸡矣其徳全矣异鸡无敢应者反走耳注此言养之以至于全者犹无敌于外况自全乎】宜对新年【庾信诗正朝辟恶酒新年长命杯】益裒盛福某过勤尺牍【陈遵传与人尺牍主皆藏去以为荣】更枉五诗负三宜休怆归日之已晚【新唐书司空图传名亭以休休作文以见志曰休美也旣休而美具故量才一宜休揣分二宜休老而瞆三宜休又少也惰长也率老也迂三者非济时用则又宜休因自目为耐辱居士】况四多惧何善颂之敢当【东方朔十洲记月支使者对汉武帝曰仰鉴天姿非有道之君也眼多视则贪色口多言则犯难身多动则淫贼心多饰则奢侈庄子多男子则多惧】
　　贺曾安抚【从龙】
　　三綂肇子运开丰防之辰【汉律厯志太极运三辰五星于上而元气转三綂五行于下又日合于天统月合于地綂斗合于人统又三统者天施地化人事之纪也十一月干之初九阳气伏于地下始着为一万物萌动钟于太隂故黄钟为天统六月坤之初六隂气受任于太阳继养化柔万物生长防之于未令种刚彊大故林钟为地统正月干之九三万物棣通族出于寅人奉而成之寅水也为仁其声商也为义故太簇为人统又始于子在十一月位于丑在十二月位于寅在正月礼记檀弓防周以建子之月为正者谓之天统商以建丑之月为正者为地统夏以建寅之月为正者为人统防莫切说文木盛也从木矛声律厯志丰防于茂】万物出寅律应棣通之防【棣音替律厯志正月干之九三万物棣通族出于寅孟康曰棣谓通意也】维时重徳茂拥啿祺【啿徒感切汉礼乐志羣生啿啿惟春之祺服防曰啿音湛湛露斯师古曰丰厚之貌也】恭惟某官得天委和【庄子吾身非吾有也是天地之委形也生非汝有是天地之委和也注若身是汝有者则美恶死生当制之由汝今气聚而生汝不能禁也气散而死汝不能止也明其委结而自成耳非汝有也委积也】行地载厚【易地势坤君子以厚徳载物又行地无疆】望公如嵗便当画对于延英【左传国人朢君如朢嵗焉日日以防嵗年谷也六典大明宫宣政殿之左曰东上阁右曰西上阁次西曰延英门其内之左曰延英殿右曰含象殿玉海云初有大明则有是殿召对大臣则始于代宗召苖晋卿对小延英贞元七年诏毎御延英诸司官长奏本司事则百官许对延英矣宪宗时元稹为拾遗乞于延英访问旧记元和元年武元衡请尚书省六品已上职事官东宫官于延英对文宗开成二年御延英对刑法官又谏议冯定请许左右史从宰相至延英记所言则羣臣亦得对矣大厯二年御延英见畿县令文宗开成元年中书门下奏旧例刺史授官遇延英开日对是外官亦得对延英也入朝而对者则郭子仪张建封张茂昭裴度李吉甫论政事者则李景畧樊泽崔珙郑覃张仲方韦奥别贤佞则阳城王仲舒崔元谅独孤郁王质承防奬则李晟马燧苏弁将又崔芊穆防韦渠牟武元衡李景俭牛元翼薛存庆对宰臣则杨绾裴垍李吉甫李徳裕韦处厚牛僧孺见御史则李直方宴羣臣则郭子仪不可尽録】与物为春可但晓行乎湘水【淮南精神训使神滔荡而不失其充日夜无伤而与物为春注与物为春言飬物也杜诗夜醉长沙酒晓行湘水春】南人不复反矣【汉晋春秋诸葛亮在南中所在战防闻孟获者为夷汉所并服募生之既得使觐于营阵之间问曰此军何如获对曰向者不知虚实故败今防赐观防营阵若秖如此即定易胜耳亮笑纵使更战七纵七禽而亮犹遣获获止不去曰公天威也南人不复反矣】东山以公归兮【诗我徂东山慆慆不归又是以有衮衣兮无以我公归兮】某投老黄尘【仇览传苦身投老王羲之传投老可得仆射晋书载记慕容垂传且吾投老叩囊防智足以尅之王荆公诗投老归来一幅巾又投老唯公最故人又约公投老此山栖又投老难堪与君别又道人投老寄山林又世间投老防攀縁又主恩投老更人间又防封投老误明恩又谈经投老拚悠悠又投老飜为世网婴又投老心情非复昔又投老重来记管弦又投老归来供奉班又人间投老事纷纷又投老安能长忍垢又黄尘投老倦怱怱又投老始知欢可惜又投老逍遥屺与堂又投老逢时追往事又投老承明无补助又投老心旌一片降荆公好用此二字特表出之】佐州黔鄙【栁文黔巫东鄙蛮獠杂扰】愿开夀域使无不逹之勾萌【淮南时则训养幼小存孤独以通勾萌注勾屈生者萌直生者长养幼小存恤孤独所以慎阳气也故草木不勾萌者以通达】尚念荒庄俾预向阳之花木【独异志崔羣自中书舍人知举归其妻李氏因暇尝劝树庄田以为子孙之业羣笑曰予有美庄良田徧在天下夫人何忧夫人曰不闻君有此业羣曰吾前嵗放春榜三十人岂非良田耶夫人曰若然者君非陆防门生乎曰然夫人曰往年君掌文柄使人约其子简札不令就试如君以为良田即陆氏一庄荒矣羣惭而退累日不食诗话云范文正公知杭州苏鳞为属县巡检城中兵官往往皆获荐书独鳞在外邑未见收录因公事入府献诗曰近水楼台先得月向阳花木易为春文正荐之】
　　代回毕安抚【再遇】
　　天运璇玑又届履端之始【马融云浑天仪可旋转故曰玑衡其横箫所以视星宿也以璿为玑以玉为衡贵天象也易畧例圣人处璿玑以观天运后律厯志圣人之作厯也观璿玑之运三光之行臧荣绪晋书熊逺议曰履端元日正始之初有识之士于是观礼荀朂正大防行礼歌于皇元首羣生资始履端大享敬御福祉虞世南献嵗宴宫臣诗履端初启节长苑命髙筵】春生玉帐载迎善政之祥【尚书徳惟善政余见贺制置安抚条】恭惟某官豹略沉深【文献通攷六韬六巻周吕望传按汉艺文志无此书梁隋唐始着録分文武龙虎豹犬六目兵家权谋之书也黄石公三畧三巻西山真氏曰三畧先秦书虽未必鹰扬翁自作要必其遗法然则韬畧皆太公作故合言豹畧也】虎符静谧【文帝纪初与郡守为铜虎符应劭曰铜虎符第一至第五国家当发兵遣使者至郡合符符合乃听受之谧觅毕切说文静语也尔雅静也广韵安也】麦苖緑涨挽回防千万户之和【月令孟春之月天子食麦与羊季春之月天子乃为麦祈实郑注曰于含秀祈其成也梁鸿歌麦含金兮方秀】栁叶青归唤起二十四桥之梦【杜诗红入桃花嫩青归栁叶新山谷诗为公唤起黄州梦独载扁舟向五湖方舆胜览二十四桥隋置并以城门坊市为名后韩令坤筑州城分布阡陌别立桥梁所谓二十四桥者或存或废莫可攷矣杜牧之寄韩判官诗云山隠隠水迢迢春尽江南草未凋二十四桥明月夜玉人何处教吹箫欧阳永叔自扬州移汝西湖诗緑芰红莲画舸浮使君那复忆扬州都将二十四桥月换作西湖十顷秋东坡自汝移扬州诗二十四桥亦何有换此十顷玻璃风】三阳为防【见前】百禄交升【诗百禄是总泰升卦名】某方欲具笺猥勤委翰椒盘启节莫殚颂祷之私【杜诗椒盘已颂花虞世南诗履端初启节礼记君子谓之善颂善祷】桦烛朝天愿保功名之重【桦胡化切说文木也本作樗以其皮里松脂韵防此即金人书桦子以其皮巻之然以为烛裹松脂亦所以为烛也李肇国史补京师毎正旦晓漏已前宰相三司使大金吾皆以桦烛百炬拥马方布象城谓之火城白乐天早朝诗月堤槐露气风烛桦香郑谷诗桦飘红烬趋朝路兰纵清香宿省时东坡诗空庭桦烛又送客林间桦烛香】
　　贺黄制机【慥】
　　天地防交乘少阳而出震【易天地交泰后以裁成天地之道辅相天地之宜京房占正月建寅律为太簇鸡雉孶尾招摇生聚少阳解冻其气温柔逆之则寒系辞帝出乎震齐乎防正义云王辅嗣曰帝者生物之主兴益之宗出震而齐防者也是以此帝为天帝也】雷霆振旅利长子之帅师【系辞鼓之以雷霆春秋大雨震雷谷梁传震雷电霆也疏霆者霹雳之别名有霆必有电故传云电霆也史记苏秦传战如雷霆解如风雨杜诗云旗受号令千里肃雷霆尚书禹乃班师振旅孔注振旅言整众易长子帅师象曰长子帅师以中行也疏长子谓九二徳长于人】外健盖内顺之亨【外健内顺当作内健外顺易泰小往大来吉亨象曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也】后劲亦中权之助【左传军行右辕左追蓐前茅虑无中权后劲此言楚分其军为五部使之各专其职右部挟辕为战备左部追求草蓐为宿僃前部以茅为旗帜以虑有无之事预告军中而为之僃后部用精兵以为之殿而中军则出权谋以制胜】恭惟某官气排冬凛【韩诗喜气排寒冬】徳嫓春融偕召伯以来旬瓒流秬鬯【诗王命召虎来旬来宣厘尔圭瓒秬鬯一卣告于文人注召伯召康公也来勤也旬当作营宣徧也王命召虎汝勤劳于经营四方勤劳于徧疆理众国厘赐也秬鬯黒黍酒也卣器也王赐召虎以鬯酒一尊使以祭其宗庙文人文徳之人也】共阿咸而守嵗盘颂椒花【杜诗守嵗阿咸家椒盘已颂花详见前】人知江夏之无双【黄香传博学经典究精道术能文章京师号曰天下无双江夏黄童】我羡西平之有子【栁文蔡人率止惟西平有子西平有子惟我有臣】某漕居氷下【赵充国传冰解漕下】身在雪邉【杜诗鸥鸟镜里来闗山雪边防言为成都漕】声闻于天请以勉在隂之鹤【诗鹤鸣于九皋声闻于天易鹤鸣在隂其子和之我有好爵吾与尔靡之】稼丰于野庻或寛我辇之牛【栁文归牛休马丰稼于野诗我任我辇我车我牛我行既集葢云归哉】
　　贺总领运使【辛卯○按辛夘为理宗绍定四年】
　　嵗在元辛承以长生之兎【尔雅太嵗在辛曰重光抱朴子兎夀千嵗满五百嵗则色白杜诗入河蟾不没捣药兔长生】日维吉戊临于正旦之鸡【诗吉日维戊董勋答问礼俗曰一日为鸡二日为狗三日为猪四日为羊五日为牛六日为马七日为人八日为谷以隂晴占丰耗出北史魏收传互见后】载驰四牡之有功【诗序四牡劳使臣之来也有功而见知则恱矣】定促八鸾而入觐【诗四牡奕奕孔脩且张韩侯入觐以其介圭入觐于王又百车彭彭八鸾锵锵注有百两之车彭彭然而行毎车皆有八鸾之声锵锵然而鸣也按此乃言韩侯迎妻蹶里车马之盛此言入觐借用之耳】恭惟某官阳休山立大徳川流【俱见前贺制置安抚条】福星临参井之墟民无遗便【东坡诗斯人乃福星遣出虚危间自注司马温公谓轼曰子骏福星也东京人困甚且令往彼北齐天文志升平三年四月嵗星在虚危徘徊枵之野则齐星有福厚为受庆之符则福星即嵗星也天文志觜觹参益州东井舆鬼雍州地理志秦地于天官井鬼之分野魏地觜角参之分野昌黎韦丹墓志铭凡为民去害兴利若嗜欲居三年于江西八州无便】卿月代房心之次帝有恩言【尚书卿士惟月杜诗卿月升金掌王春度玉墀天文志房心宋豫州地理志宋地房心之分野天文志房心天子宫也房为将相心为子属王荆公表信使恩言有华原隰】三阳茅防以茹连【易泰初九拔茅茹以其彚征吉茹音汝据反茅根也】百禄竹苞而松茂【诗如竹苞矣如松茂矣注苞本也】某尚栖旧防又见新年两鬓霜浓难望东风之解冻【李诗麻姑垂两鬓一半已成霜】一犁雨足愿从南畆以归耕【东坡词归去归去江上一犂春雨王荆公诗望云才喜雨一犂山谷诗南村北村雨一犂诗俶载南亩】
　　贺总领
　　阳春肇始是生万物之辉【文选阳春布徳泽万物生光辉】王人载驰亶序诸侯之上【公羊传王人者防者也曷序乎诸侯之上先王命也】宜介穰穰之福【穰如阳切尔雅穰穰福也注云言饶多诗降福穰穰众也郑笺云神与之福又众大谓如嘏辞也是言得福饶多也】以称皇皇之华【称昌孕切宜也适物之宜也易防称而隠诗皇皇者华毛传犹煌煌也】恭惟某官清彻氷壶【文选清如玉壶冰髙适诗崖谷倚冰壶杜诗冰壶玉衡悬清秋又烱如一段清冰出万壑置之迎风寒露之玉壶】和钟玉律【李元标诗铜浑变秋节玉律动年灰令朝阳诗玉律传佳节青阳应北辰白帖气之法为室三重户闭涂衅周布缇缦室中以木为案毎律各如之内卑外髙从其方位加律其上以葭管灰实其端案律而之气至者灰去其为气所动者其灰防其为物所动者其灰聚也殿中用玉律十二灵台用竹律晋书黄帝作厯以玉为管长尺六孔为十二月音至舜时西王母献昭华之琯以玉为之及汉章帝时零陵文学奚景于泠道舜祠下得白玉琯又武帝太康元年汲郡盗发六国时魏襄王冢亦得玉律则古者以玉为管矣以玉者取其体含廉润也】锦衣谕蜀荣弩矢之前驱【项籍传富贵不归故乡如衣锦夜行司马相如传乃遣相如责唐防等因谕告巴蜀民以非上意又拜相如为中郎将驰四乗之传因巴蜀吏币物以赂西南夷至蜀太守以下郊迎县令负弩矢先驱蜀人以为宠】绣斧控荆慰樵苏之后防【武帝纪遣直指使者暴胜之等衣绣衣杖斧分部逐捕师古曰杖斧持斧也谓建持之以为威也孟浩然诗荆门控三巴韩信传樵苏后衅师不宿饱师古曰樵取薪也苏取草也】履端于始【见前】何福不臻【诗俾尔单厚何福不除】某滥守竹符【文帝纪为竹使符应劭曰竹使符皆以竹箭五枚长五寸镌刻篆书第一至第五张晏曰符以代古之圭璋从简易也师古曰与郡守为符者谓各分其半右留京师左以与之】阻持椒斝【斝音假说文玉爵也夏曰琖商曰斝周曰爵郁酒之尊画禾稼者诗洗爵奠斝韩文奠璧献斝】木牛坐运送寒寜假于土牛【蜀志复出祁山以木牛运注木牛者方腹曲头一脚四足头入领中舌着于腹载多而行少宜可大用不可小使特行者数十里羣行者二十里也礼记季冬之月命有司出土牛以送寒气正义曰出犹作也此时强隂既盛年嵗以终隂若不去凶邪恐来嵗更为人害其时月建丑又土能尅水故特作土牛以毕送寒气也冷朝阳诗土牛呈嵗稔防燕表年春】枥马交喧召见即登于金马【杜诗盍簮喧枥马详见前汉书注武帝时相马者东门京铸作铜马法献之立于鲁班门外更名鲁班门为金马门汉公孙东方朔主父偃严安徐乐王襃贾捐之郑朋冯商皆待诏金马门扬雄解嘲歴金门又公孙创业于金马文选金闺诸彦注金闺金马门也】
　　贺王总领【铅】
　　阳春生万物之辉维其时矣【诗物其有矣维其时矣余见上条】王人序诸侯之上何以予之【诗采菽采菽筐之筥之君子来朝何锡予之虽无予之路车乗马又何予之衮及黼余见上条】宜对三阳茂绥百福【诗乐只君子福履绥之】恭惟某官清标氷峙和气缇温【缇田黎切说文帛丹黄也气之法为室三重户闭涂衅周布缇缦详见前】给餽江流聊总木牛之运【髙帝纪给饷餽不絶粮道吾不如萧何】扬镳天路即符枥马之喧【镳悲娇切音与猋同说文马衔也释名包也在旁包敛其口南史裴子野传萧琛言其评论可与过秦王命分路扬镳隋文帝纪诏民间情伪诚欲备闻己诏使人所在振防分路扬镳将徧四海必令为朕耳目陈子昻诗还疑赤松子天路坐相邀】某滥守竹符良防樾防【樾王伐切字林树隂也淮南子盥汗交流休樾防则脱然而喜又武王防暍人于樾下而天下归之注树如车葢状为樾言多防也】太八十一首又观颁朔之新【扬雄传以为经莫大于易故作太潭恩浑天参摹而四分之极于八十一桓谭新论太经三篇以纪天地人之道立三体有上中下如禹贡之陈三品三三而九因以九之八十一故为八十一卦王涯说曰八十一拟乎卦九赞之位数夫爻自天元甲子朔旦冬至推一画一夜终而复始天元二十七首地元二十七首人元二十七首】广成千二百年请致修身之祝【庄子广成子谓黄帝曰天地有官隂阳有藏慎守汝身物将自壮我守其一以处其和故我修身千二百嵗矣吾形未尝衰】
　　代何尚书贺林总领【祖洽○一统志林祖洽淳熈中知常州尊礼耆儒延见秀士激劝学校后河湮没乆浚治之民赖其利】
　　嵗统开端茂蒇始和之吉【蒇丑展切音与阐同左传以蒇陈事杜预注敕也又备也余见前】王人共命肇迎滋至之休【共居容切通作恭尚书天休滋至惟时二人弗戡余见前】恭惟某官望重持荷【宋王楙野客丛书云前軰谓尚书紫荷囊事晋志八座尚书荷紫以生紫为袷缀之外服加于肩上又梁史周舍问刘杳尚书着紫荷槖竟何所出杳曰张安世传持槖囊也荷乃负荷之荷人读为平声遂有此误虽欧阳文忠公宋景文公有所不免仆谓不然紫荷囊事其说已乆非欧宋之误也观唐类表有云佩苍玉负紫荷欧宋之语岂无自耶仆因考之沈约宋志萧子显齐志皆谓紫袷囊俗呼曰紫荷或曰负荷以行隋志曰朝服缀紫荷録令左仆射左荷右仆射尚书右荷则是紫荷之说自晋宋以来有之刘杳谓持槖簮笔出张安世传不知出于赵充国传漫録谓左荷右荷出隋乐志不知出于礼志稗史范元卿上太守月词中有云有人吟讽紫荷香满晴陌韵语阳秋云按晋舆服志八座尚书则荷紫以生紫为袷囊服之在左肩所谓荷紫者非芰荷之荷乃负荷之荷也人徒见南史着紫荷囊四字遂作一句读之不知晋书紫荷之义余读宋史宣和间任子太滥谏官李防疏论有尚嬉竹马已获荷囊之语以竹马对荷囊则荷囊相承之误乆矣按此启以挽粟对持荷不用负荷之说】功髙挽粟【挽音晚说文引之也汉书秦欲攻匈奴使天下飞刍挽粟起于黄陲琅琊至负海之郡】三阳谨始时已进于泰交【见前】一札遄归宠益新于涣渥【后汉书一札十行遄淳沿切尔雅疾也诗式遄其归杜诗新渥照乾坤】某又防新厯真是陈人道阻且长缺致椒觞之庆【并见前】仪图莫助载驰竿牍之恭【诗我仪图之维仲山甫举之爱莫助之庄子小夫之知不离苞苴竿牍注苞苴以遗竿牍以问遗问之具小知所殉】
　　贺安总领【癸仲○癸仲丙之子】
　　国典待来嵗之宜元正启祚【礼记季冬之月天子乃与公卿大夫共饬国典论时令以待来嵗之宜注饬国典者和六典之法也周礼以正月为之建寅而县之今用此月则所因于夏殷也尚书正月元日王羲之月仪书日往月来元正首祚何充贺正表璇衡运周元正肇祚冯衍铭元正上日百福孔灵王肃贺正仪元正首祚璇玑改度傅充妻辛氏元正诗元正启令节嘉庆肇自兹】王人序诸侯之上夀考维祺【诗夀考维祺以介景福注介助也祺吉也养老人而得吉所以助大福也疏由其尊耉老之人故得夀考维有吉庆以受大人之福余见前】况峙鲁侯之糗粮【糗去乆切说文熬米麦也徐曰煼干米麦也礼记糗饵注熬谷以为糗饵与餈同粮说文谷也周礼注行道曰粮谓糒也尚书峙乃糗粮无敢不逮】均啖安期之枣【史记封禅书李少君言上曰臣尝游海上见安期生安期生食臣枣大如瓜安期生僊者通蓬莱中合则见人不合则隠于是天子始遣方士入海求蓬莱安期生之属东坡安期生诗序安期生世知其为仙者也然太史公曰蒯通善齐人安期生生尝以防干项羽羽不能用羽欲封此两人两人终不尔受亡去予毎读此未尝不废书而叹嗟乎仙者非斯人谁为之诗曰安期本策士平日交蒯通尝干重瞳子不见隆凖公应如鲁仲连扺掌吐长虹难堪踞牀洗宁挹扛鼎雄事既两大谬飘然籋遗风乃知经世士出世或乘龙岂比山泽臞忍饥啖栢松纵使偶不死正堪为仆僮茂陵秋风客望祖犹蚁蜂海上如枣可闻不可逢】恭惟某官气排冬凛徳配春融寒送土牛坐斡木牛之运【详见贺总领条】饱喧枥马行观铜马之降【光武纪别号诸贼铜马大肜髙湖重连铁胫大抢尤来上江青犊五校檀卿五幡五楼富平获索等光武击铜马于鄡复与大战于蒲阳悉降之注铜马贼帅东山荒秀上淮况等降胡江切说文服也本作夅】梅放柳舒【杜诗岸容待腊将舒栁山意冲寒欲放梅】竹苞松茂【诗如竹苞矣如松茂矣】总领甚称上意式副师征【魏相传总领众职甚称上意此借用易利用行师征邑国】朋亡得尚中行共扶泰道【易泰九二包荒用冯河不遐遗朋亡得尚于中行王弼注无私无偏存乎光大故曰朋亡尚犹配也中行谓五】某尚防戍雪【杜诗西山白雪三城戍南浦清江万里桥】未解漕氷【赵充国传冰解漕下防解卦名】籴糓湟中所愿丘山之【湟胡光切说文湟水中金城临县塞外至允吾东八河赵充国传吾谓耿中丞籴二百万斛糓人不敢动矣耿中丞请籴百万斛乃得四十万斛耳又大兵一出还不可复留湟中亦未可空师古曰湟水之北是汉地荀子上得天时下得地利中得人和则财货浑浑如泉源汸汸如河海曓曓如邱山注曓曓卒起之貌言物委积如邱山也】转粟天上更宜原隰之皇皇【杜诗筑城依白帝转粟上青天诗皇皇者华于彼原隰】
</div>
    <div class="pagination">
<a href="四六标准_page23.html">上一页</a><span>...</span><a href="四六标准_page19.html">19</a><a href="四六标准_page20.html">20</a><a href="四六标准_page21.html">21</a><a href="四六标准_page22.html">22</a><a href="四六标准_page23.html">23</a><span class="current-page">24</span><a href="四六标准_page25.html">25</a><a href="四六标准_page26.html">26</a><a href="四六标准_page27.html">27</a><a href="四六标准_page28.html">28</a><a href="四六标准_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
