<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 31 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 31 页/共 74 页
  </h1>
  <div class="content">
   懐麓堂集巻二十六
　　钦定四库全书
　　懐麓堂集巻二十七
　　明　李东阳　撰
　　文稿七
　　序
　　赠右谕徳谢君序
　　储宫之有左右春坊犹朝廷之有翰林以讲说道徳制作文章为职地位清秘聨华并峙其有迁转则视其班级髙下或相出入或相兼摄以为恒制而防阁之选皆扵是须焉其在春坊为大学士为庶子为谕徳皆秩五品阶大夫与翰林诸学士相埒必累考屡迁而后得与惟以状元及第为修撰者九载一陟辄迁谕徳最为超擢然状元名地荣峻多不俟满考而陟近嵗始稍稍有之故虽一陟五品人犹若以为滞于是知春坊之职固重状元之选为尤重也余姚谢君于乔以成化乙未状元在翰林为修撰甫九载陟右春坊右谕徳初君廷对时所献防明白正大得告君之体胪传陛引之际仪观修洁气宇凝重公卿以下莫不目属以为逺大器故其陟也亦莫不宜之台阁台鼎之望葢不谋而合也宋王沂公赋诗未遇时人已知其为状元宰相世固有以文章占器业者君之陟寜直为今日贺邪夫春坊之官固以辅翼储德亦以基太平辅相之业于天下者也故必德纯学正发之文章形之议论皆仁义礼乐之宣着则其朝夕左右必有所感格规正以归于道虽未见于用而所以辅天下之治本者亦厚矣况由此而施焉其所沾被于天下可胜道哉说者谓治安之防言忠而道疎教本之书言华而要寡承华之箴言切而心诈君之贤宜择之审矣安知其经纶宻勿之业不兆于今日一谕德时邪初君在翰林有乞文为达官赠者君辞曰是人方不为公议所予恶可以谀言说之竟不作推是以徃则其他日必能持节秉义不为谀说骫行以负天下岂独以文章占之哉予在翰林久知君为详既喜储宫之得人又将为国家天下贺将有言于君君同年进士通政叅议毛君秉彛实倡于六科请给事六部诸郎官为君贺而属予以辞因次第所欲言者为君赠
　　林氏族谱序
　　福州林氏出光之固始五代时从王氏入闽代有令闻有讳比者仕元为福建镇抚守南关元末冦临城守义不屈阖门就戮遗一子阳依祖母郭于外氏故得免阳二子信任信羙信任三子秀康夀信羙一子文表诸孙至十有余人秀子玭玠瑭康子瑨皆举乡贡而玭及瑭皆举进士瑭为行人玭为南京刑部主事恒念其先世之湮没危其家之中微幸其所可传者而惴惴焉惟宗族散失是惧乃自比以下着为谱系以世传附以家规以传于家刑部君以予同年进士请为序呜呼承传之际重矣族有氏宗有祀家有业得其人而传之乃可以久而不絶故圣人以有后为孝示重也然天下之事有常有变小而扎瘥天阏之患大而兵革锋镝之厄有不能保其必无者君子之心葢曰吾之所不得与者莫能彊也吾之所得为者吾不敢忽也吾之德足以贻吾后吾之孝足以承吾前吾之法足以维持保防使之久而不坠如是而已矣林氏之先不可得而知矣及其遭变世罹竒祸以一人之身承累世就尽之绪岌岌乎千钧之一髪可谓危矣及其传世数百指贵显五六人蔓延波衍愈长而未艾则亦可谓盛矣是虽传与继之各得其道要亦有得于天者乎夫以数百指之族存于一人之身则其恩不可防而其名字不可不识识其名念其所自存则所以保其业者不容以不谨矣是故子孙之所頼以传宁独非祖考之望于子孙者乎夫吾之兄弟皆知为吾父之所出则其情必亲吾之伯叔兄弟皆知为吾祖之所出则其义不至于散由是而推焉则虽亲尽服穷而喜庆忧吊之义有不能已者谱之作其亦重矣乎刑部君兄弟饫经学慎官操并闻于时而敬宗收族惓惓不置此可以继而亦可以传矣嗣其后者欲引而勿替尚于谱乎观之
　　宾山楼诗序
　　试御史闽人陈君文用世居城南大义乡其面有山曰烟台平山左曰袋顶右曰文峯环拱起伏文用之父抑庵翁欲作楼对之未就而卒文用既举进士拜潮州推官便道归乃为楼五间适与山对若礼迓之者其从兄江西按察使文耀名之曰宾山文用曰夫山者无情之物也而宾与主礼之所寓也礼施于无情可乎文耀曰可也夫山峩其巅若高冠然丰其址若襃衣然其竦也若拱而立其安也若尸而坐其迩也若乡而语于斯楼有宾道焉葢其风采修洁如司马长卿之一坐尽倾意度直率如王子猷之径造竹所气岸轩揭如汲长孺之长揖不拜草树芬郁如荀令君之馨香累日而不去于此必有以处之势疏而情亲交简而意尽要久而谊不防如是而已矣若丝竹以游则近于防拄笏以观则过于傲袍笏以拜则失于谄又可如陈元龙之于许汜卧之于百尺之下哉今之人冠屦以交罇俎以懽高门大厦朝可容驷马而暮可张雀罗者多矣而吾山固在也孰谓有情者之不若哉然则礼而接之可也且可以儆夫世之不足礼者也文用闻而抚然乃作肃宾之歌曰层楼兮两扉君之来兮委蛇洁吾席兮修我仪我延君兮君勿辞迎君兮朝霏送君兮夕晖君不我兮遐弃澹终日兮防归又代宾答曰风檐兮露闼昼筵兮夜榻我之来兮莫予或遏礼我兮燕我楼之中兮席之左朝荣兮夕悴谁定其交兮其宁以我为可大夫士闻而和者若干篇文耀既捐馆文用自潮以徴上京师念父兄所与礼者而修好焉以其所得诗请予序文用方登高科为能官无暇乎所谓宾山者予亦居都城门第湫隘无容客地山不负吾而吾负山久矣姑序是诗而归之
　　送毕验封充淮府册封副使诗序
　　吏部验封员外郎毕君嘉防奉命充淮府册封副使朝士大夫谓其与重礼沾荣命莫不宜之而能诗者赠之以言予惟古者先王以礼乐治天下为诸侯者或封于国都或仕于王朝封建爵命皆由上出若世子继位必入而受命童子当嗣则使大夫就其国命之凡侯国皆然而同姓之国封则有金路之仪贡则有寳玉之赉郊则有脤膰之赐尤其所厚者也今之王府即古侯国必宗室而后得封虽内不通朝籍外不涉民事然恩逮小宗王之再世专之以制诏之书备之以册寳之物可谓重矣为之使者必以文武大臣而副之者非曹省之大夫则郎官之侍从具名而后命御殿而后遣亦可谓荣矣则与于兹命者恶可以恒典视之哉夫所贵乎使者必其威仪足以耸瞻视辞令足以宣德意文学足以考据理道才畧足以酬应事变而其大者则忠信节义足以持其身而不辱其君所谓重者不可不尽而所谓荣者不徒以自幸也故曰君使臣以礼臣事君以忠贤如嘉防信宜乎所谓使矣且嘉防之举乡贡登进士也以礼经进其于礼无所不学而职在郎署邦国王朝之礼尤究习焉遡厥所自逺有端绪嘉防之父朴庵先生以礼举乡贡歴教四学更训道教谕二秩弃官就封予所及见嘉防之师佩之冯先生以礼举进士自翰林庻吉士累官按察副使提学江西又予之所尝缔交者也今嘉防奉使地实提学所按而济南故庐宻迩畿甸还朝取道又得归省其父母于家质旧闻告成事礼之教于是乎徴而礼之业亦于是乎成矣民生于三事之如一嘉防一行而三事举焉又可不谓之贤乎顾程期职务缓急先后尤礼之不可紊者故予于嘉防先序其所以行而诸君之赠言者皆互见云
　　顺天府乡试录序
　　皇上临御之二十有二年为成化丙午戒谕廷臣用惩弗恪维时诸司百执事夙夜检饬惟不职是惧乃秋八月实天下乡试之期顺天府请如故事上命臣东阳臣瀚为考试官臣等受命惟谨既入院与提调官臣玘同考官臣钦臣昌臣守经臣釴臣濬臣华臣景元臣寅监试官臣澄臣庠暨凡执事胥誓于庭曰今日之事各涤厥心勤厥务务得贤俊以称圣心其有恣情以挠法者假公事以售私利者视为恒事细故茍焉以塞责者惟典法与鬼神在于是内外就列合赴试之士二千三百人试而中者百三十有五人遵制额所定弗敢过也臣东阳窃惟天下之政若礼乐兵刑钱谷各有攸司独贤才乃致治之器庻政所由出古帝王未始不以求贤为第一事自乡举里选之后代殊制异与法随议者谓孝防失之谬辟举失之诡限年失之同九品失之伪势不得不归之科举顾其为法亦自不同我国朝稽古定制敷言之义宾兴之礼取诸虞周劝驾之意取诸汉围棘之制取诸唐糊名易书之法取诸宋而又主经义参论防罢黜诗赋因革损益萃为宏规故虽求贤路广必出乎是者乃正且贵葢天下第一途也乡之试分经校艺定额录名两畿则国监所在戎卫所籍里社所肄诸司庻府所皆出乎郡县学之外其额独多于诸藩顺大尤宻近辇毂题必封奏录必廷献宴必请于朝士必见于阙又南畿所无者由今日观之葢天下第一地也况孚号于上惕厉于下矢心涤虑所以奉其职者加严核名考实所以防入试之籍者加简蒇事庀物申着品式凡所以给于有司者加备安知无卓荦竒伟恢闳博大之士先天下而兴乎然士之生于时由斯地以出岂徒以自幸也于此有道焉念遭际则思作我者之恩视名籍则思荐我者之意縻爵受禄则思所以用我者之责必砥砺名节卓然为第一流人以无负乎畿甸科目之士则今日之选所谓萃以正者也类聚而吉者也观国而利于用者也若怠弛纵逸坏名检躭爵禄以自后于天下之士亦安所望于诸生哉夫防名受职以图自效于世固凡为士者事也臣特为畿士言之以为天下倡云
　　送户部郎中郑君督粮宣府序
　　闽人郑君叔亮以户部员外郎督粮德州召还为郎中予与谈秦晋河洛饥荒死徙之状因及今岁畿郡之丰熟以为贺君愀然曰人皆知丰之为利而不知其为害也当秋成时谷粟委借率数石而得银一两田赋力役或累岁年而大同宣府边储告阙又方有转运之令官所给余粟不能给道里费则又取足于民数者并困不得已而鬻一饱之外殆无嬴畜则不待阅岁而已不知其为丰矣乃忆古人所谓谷贱伤农者相与太息不能置时君将有宣府之行予因告之曰边镇之地将有饩卒有饷不可一日而无食屯积弗继则取之转运固有不能已于民者茍纳有经出有制使民之力皆足以充国之用则其劳也亦可以无憾矣而或过取妄费民愈劳而国用愈不给其为又可道哉故司出纳者必其心常在于民而不在其身在于民则为之经画谋度利则存病则去不在其身则侵渔之利不以及妻子请托之惠不以易声誉凡吾之所得为者皆得以自尽而莫之挠则亦庻乎其可也今宣府之储畿郡之所给在焉君之所得为固其所为慨焉者也而君又清慎干固忧乎民而不利其身则其兴利去弊有益于人之家国也可冀矣君起曰吾教不于斯言是图越数日君同官陶君廷用軰请予言遂以是为赠
　　送伍广州诗序
　　知广州府安成伍君孟贤考绩还自京师翰林修撰傅君曰川以同年之好辑凡与防者为诗诗有题题自越秀山至大通桥凡一十人赋一篇为钜巻予既得滕王阁又获覩诸君诗而并序之广之去京师其逺则数千里也或航于波或骑于原或舆于山其久则数月也干维所覆地络所至其间名山胜地遗迹巨浸固未易以枚举若匡庐大庾阁皂之为高彭蠡龙江射阳之为深鹭洲牛渚之为清高洁则孺子之亭神俊则谪仙之楼井则有彭祖之空诞祠则有黄石之竒秘阁则有滕王之富贵葢天下之大观备矣夫竒胜之在天下凡征夫贾客樵童渔叟由之而不知道流释徒雄据独占而无所有事虽骚人墨士操铅椠而携壶觞者亦不过流连放浪同归于无用之地若长安之日太行之云魏子牟宫阙之心范文正庙堂之忧随所感寓皆足以寄君亲之念以至于司马迁之探禹宂杜子羙之观巫峡蘓子瞻之泛南海其发诸文章见诸歌咏者皆足以寓彛伦系风化为天下重岂徒为耳目之快情欲之乐而已哉故观其所歴与其所择则其人可知已京师者天下之聚也而广州者东南之大都防也君以春秋举进士高第为刑曹正郎见称为才为贰守为大郡而名绩茂着今之贤大夫也入则有观国之羙出则有防命之荣布德施惠扬威力而腾声光者其于山川景物之际得之必深而感之亦大矣春秋之义送出使者必有诗使于大国者必观乐而登高能赋亦大夫之所有事也然则君之行其有取于是诗也夫其亦有和于是诗也夫
　　送荆庭春之云南按察副使序
　　荆君庭春之以御史按浙江也有伪造布政牒窜名胥吏者为所按因尽发伪吏多至八百人禠巾服加桎梏者道相属传闻京师流播逺迩以为竒绩葢庭春在浙改定粮税计郡县地里定图与籍以祛吏弊在广东劾武臣贪墨察夷酋私餽赠而释寃脱死严科举以得士则二藩皆然其在内台摠献纳司考覈皆籍籍有称誉而按吏事以竒故尤着在人口予尝因之而有感焉国家熈洽既久法存而弊生宏纲阔制之中不能无孽牙鏬隙之患就一事言之则其日累月积起于微尠而极于蕃炽蟠据郡邑公行藩省歴铨曹而布天下非有精勤严正之士力扫除之其患之所极有不可胜言者矣夫以江浙近藩官吏重务尚如此况要荒之地耳目之所不及而庻政万事尤有系于此者乎此先天下之忧者所宜虑也今年庭春擢云南按察副使督屯田事朝大夫士多以为庭春之贤而置逺地领偏任俾不获大施所蕴为庭春惜予则以为云南虽在要荒而壤地最要华夷错处疆埸之所关甚重居安思危之图有不可后者而民之所頼以生兵之所借以为用皆于是资焉赵充国之屯田湟中诸葛亮之屯田汉中皆出于一时攻守之计犹能以此为务则专官特任为久安长治之防尤今日所急而贤如庭春者所宜任也况官为按察以法为名则官吏之臧否民庻之利害皆所得闻亦其所得行者恶在其为逺且偏乎予在塲屋知庭春于文字间考言徴行若合符契而庭春亦过以予为可信非徒世俗以礼貌相际书牍相徃复为旦夕之好者也故予虽不获从诸卿士大夫饯之而独为之辞以附予私焉
　　汪氏家乗序
　　予同年进士福建按察副使汪君希顔以家乗视予曰此吾汪氏所藏而进之所修也请为序按汪氏出黄帝之后至后稷为姬姓伯禽封于鲁传至成公黒肱之子召汪食采平阳卒葬颍川孙诵以王父名为氏后有曰锜者死于郎之战谥烈侯曰文和汉献帝时为龙骧将军渡江南居会稽曰旭晋成帝时封淮安侯曰叔举为齐司马以兵镇歙乃迁新安子勲名梁成帝时封戴国公曰华当隋乱保歙宣杭睦婺饶六州后归唐封越国公血食兹土宋元间累封昭忠广仁武烈灵显王弟七子爽为王府兵曹曰师全累官国子祭酒殿中侍御史曰道安为唐兵马使都虞侯镇婺源仲子濆累官御史大夫都知兵马使戍婺之三吾镇世以御史故称为端公曰中元始即镇之上流鳙溪之大畈家焉后有曰防者通春秋子敦诗世其业曰廷桂举进士广德军司戸叅军其在国朝为希顔曽大父讳文亮两举茂才奉使应天诸郡出寃狱蠲荒税以功显大父讳濡有隠德考讳棻封承德郎刑部山西司主事行义重于乡三子长灴次爇希顔其季初名煟后改名进葢自得姓以来至于希顔凡七十有七代矣古者世国世家代有谱谍晋咸康二年诏索天下诸谱淮安侯实表奏之唐贞观二年复下诏越国公又奏之自余若棻若延之若仔若瑜若斌若德馨若防累世修葺并以累朝诰勅及碑志序记诗歌附之先世之遗诗文亦附之此家乗之所以名也既益衍不后修续者四世希顔乃与其族子大理寺副坚按察佥事舜民从子贡士俨玺星嵩軰参考旧谱防祁门休宁歙县诸族惟同出越国者乃书出兵曹者详之出端公者又详之居大畈者其详尤甚而诰勅以下亦以例续附焉吾于是谱得六始四疑一异六始者谓鲁汪为受民之始文和为居江南之始叔举为歙之始道安为婺源之始中元为鳙溪大畈之始绒及敦诗为学春秋之始四疑者谓汪非氏于汪芒非国于汪野平阳为鲁平阳非晋地颍川为鲁颍川而非豫州其说葢出于松夀一异者谓阬口诸汪非越国之族其说则出于德馨而成于斌夫谱之法莫大于知本尤莫要于究实故予所谓始者知本之论也所谓疑与异者究实之义也汪氏之乗其备于此乎孔子称先代必徴诸后裔文与献之谓也汪氏之文臣武士宏才硕德载简册刻金石者不可殚纪而希顔经学宦迹不失其世守于是有所徴其前而后来者不可以不慎也予族高祖布蘧府君尝同知婺源为汪氏序记各一皆予家集所载亦徴之一事故予因希顔请附着于遗文之末亦庻几所谓世讲者云
　　琼台吟稿序
　　昔人谓必行万里道读万巻书乃能读杜诗葢杜之为诗也悉人情该物理以极乎政事风俗之大无所不备故能成一代之制作以传后世非惟不易学亦不易读也礼部尚书琼台先生丘公蚤能诗信口纵笔若不经意而思味隽永援据该博平生所得近万篇徃徃为好事者取去晩乃掇其存者分类为编殆二十之一而已东阳在翰林从公久近见其所编者如探寳藏入武库心悸目眩应接不暇葢于此得大观焉公自岭海逾江淮以入京师其逺则万里也自稗官野録以至金縢玉局缥囊汗简之书未始不读其多殆不下万巻也故出其所得为剧谈高论如缫丝炙毂竟日不竭议古今成败天下之地里风俗夷险羙恶如画图指掌歴歴可槩见着而为文如鳌负山鹏运海气势轩揭莫之与抗而不独诗也然公之学亦于诗焉见之夫去古既逺至唐以诗赋取士士专门而久业旬鍜而月炼乃有以一句合格篇未成而传诵人口者此诗之盛亦诗之弊也公之学于诗固有所不屑专而实专门者所不逮彼肤见谫识管窥蠡测岂复能尽其妙哉论诗者以气运为主亦或以江山为助国朝熈平百年礼乐方作气运之盛固有攸徴而岭海之灵秀又水银丹砂灵芝赤箭所不能当者是诗之成固公学业所就抑亦岂偶然之故哉公虽欲辞一代制作之名以靳于后世有不可得者矣公所着有大学衍义补已上进世史正纲朱子学的诸书多梓行于世而杂文尤多则别刻以传兹特其诗集云
　　两畿录刑诗序
　　今天子御极之四年稽据旧典当五年一录囚之期既遣官防录于两法司复命刑部简官属分录两畿诸御史录天下州县于是郎中陈君一防徃北畿何君商臣徃南畿二君者入而辞于朝赐之勅曰朕虑天下之有疑狱有司或弗能直致有屈抑以干隂阳之和心甚忧之今特命尔章尔说分歴畿辅检阅簿籍貌稽辞察毋惑于浮言毋狃于成案其有情可矜事可凝徒以下减论开释罪死者具录以闻钦哉二君皆拜手稽首奉命惟谨退而参于庭尚书乃进而戒之曰刑重事死大罪吾方慎简吾属以属郎中也郎中其殚志竭力服念而审察之勿重嫌以避事勿诿命以自解勿恃聪明以为人莫我欺勿倦于道路以为事可遥辩务期有所平反以答宵旰之勤勉乎哉二君皆拜手奉令惟谨又出而舍于国门之外诸曹大夫士从而饯之乃胥揖而告曰贤哉二大夫其荷天子之简命贤大臣之推荐以有此行也独念夫民之屈抑者闻朝廷之有命大夫也孰不翘首跂立以徯其至哉孰不望其引手投足以求旦夕之命哉傥至而弗获伸焉则亦已矣不可以复望矣是其曲直生死皆系于二人决于一时其必有所自致以慰此民也二君皆揖而别曰某某敢不于诸公言是图于是各以其意为诗若干首录为巻以分赠二君时予亦在列因诵其诗而叹曰诗之用于刑亦寡矣葢以讴歌倡叹之声施之乎棰朴鈇锧之事固已甚难然其恩德之所感动声誉之所流播有不能已于人者故召伯之听讼见诸风臯陶之淑问见诸颂是诗也宜有所取焉而况四牡之使蒸民之饯槩之以大雅之义又有不可已者然则圣谕之谆复官箴之详备亦孰谓饯赠规益无助于万一乎哉二君同署又同官同以廉慎着声绩而审录之命畿甸之地无弗同者予故总序所以行之故各冠乎其诗之首若托物起兴因地论事则存乎诗恶能以尽同哉

　　怀麓堂集巻二十七
　　钦定四库全书
　　懐麓堂集巻二十八
　　明　李东阳　撰
　　文稿八
　　序
　　送萧海钓诗序
　　士之出处必视时与义以为节时之利钝不与乎人不可得而彊茍富贵而合义未甞不屑为之而合者恒鲜凡瘝官以保位趋捷径以媒进取者皆害吾义为之得之者多厚顔不免于失则终其身而有余愧故于此有择焉彼甘寂寞者一迁而失其身不求温饱者亦不能不婴情于既失之后后之君子曾不逮夫十一而望其脱然扵此讵不难哉海钓萧文明先生为给事以直言被谪出为镇寜州佐者数年更化之初谪者多以荐次第迁陟先生独不见录久之稍迁衢州佐贰府又久而迁福建为佥事未一年以公事入朝遂上疏致政以去方为州时已无意进取独以引慝故不敢言归为府将求去而为知者所留不获自遂及为按察则慨然曰吾以方面官归不犹愈于以州县吏归乎时朝士大夫留者益多而其意愈决不可夺上请之明日不待报而遂行焉夫以先生之才行声望使少自缄括保侍从出入之荣积以资格不为曹省必为藩牧屈指可立待使其优游恬嬉更假以时月之乆虽在外服亦岂独如是止哉今之论仕进者争能竞巧惟恐其弗工凡守分待次者皆其所嗤笑所訾议者也然则以当得之理乗不可遏之势而几决义断如先生者亦可谓之难非邪且士之舎富贵而事恬退者必其中有可乐而后能无悔于心抑而强之则可以暂不可以乆可使其并力于碎璧之时而不能使其忘情于破甑之后先生见义知命固不待言若其有屋以蔽风雨有田以共衣食有子孙以承箕裘终构获又不必论顾尤有可乐者谓山川之形胜地里之幽僻可以颐志气陶情性而清词妙墨又足以发之则以其夙夜匪懈之忧易而为俯仰不愧之乐又何意欲之累而形骸之劳乎使天下称敢谏如前日勇退如今日而优游无累如后日者惟先生是与则其所得亦多矣他不足校也诸旧故知先生者多为诗不及赠则寓其子鸣鳯以归予于先生厚且乆既不忍释又从而解之于是乎序
　　嘉兴府志序
　　先王之政随世文质以为简繁盖自天下之有书契有坟典以明理道纪政事有丘索以象风气名土物世乆事繁国有史地有志至周大备史之在朝廷者固不俟论天下图志尤详而不杀职方所司外史所掌皆是物也春秋列国各置史官秦罢侯置守废经书而图籍未尽去汉髙定天下始收得之虽郡国并置制亦未备东汉以降纪载日益繁而放逸磨灭不可胜计守令之贤者未尝不致意于斯凡制度名物人材风俗工作之事前有继后有据而国家之史亦有资焉然视为细事末务而不加之意者亦多矣嘉兴府古扬州域歴代之为县为州为郡沿革不同五季以前未有图志宋袁似衜为郡治中家多书江浙图志惟此焉阙真宗时诏诸道修图经仅得海盐一志而已理宗时郡守张元成始延闻人伯纪为志后守岳珂命关表卿重修未成而去元某宗时经歴单庆命学官徐硕复修之入国朝为府领嘉兴海盐崇徳三县宣宗朝始析嘉兴爲秀水为嘉善析海盐为平湖析崇徳为桐乡为县七今天子御极之二年吾友仪真柳君邦用来知府事得宋元旧志病其简畧乃博米羣籍下诸属县诹访耆宿属平湖教谕林缉熙大修之为巻十有三于是秩然为完书焉予闻为政之道必凖诸古而因革损益亦惟其时今文运熙洽疆域之广人物之富殆过前代浙江首藩嘉兴大郡非上古之荆蛮偏安之畿辅可比凡天下之号令制度皆累朝徳泽所在正修典章隆文献之日而况地之尤盛如兹郡者乎然世所谓政若教化若户口若赋税词讼往往取办乎书簿文字间而究其实不及其半此则文胜之弊分保邦制治之虑者所宜加意也若志以文尚其胜质尤易志而不质亦孰若勿志之为愈哉观是志者茍取其序述之详纪录之实则文质之际两无遗憾由是而传之可以乆而不坠矣君名琰世为仪真人成化丙戌进士以户部主事歴佐四府至今官廉慎而文其所为志特其一事耳
　　防试录序
　　治六年春二月礼部当防试天下士尚书臣耿裕左侍郎臣倪岳右侍郎臣费訚以考试官请上命少卿臣李东阳少詹事臣陆简辍讲事以往同考则侍读臣江澜侍讲臣武卫臣张天瑞修撰臣钱福臣杨时畅臣凃瑞编修臣白钺臣罗玘臣靳贵左给事中臣夏昻右给事中臣季源郎中臣谈诏主事臣唐弼臣周东监试御史臣王璟臣周南若提调印巻诸执事推择惟谨围棘鎻院糊名易书百凡之务以次举行合士之与试者几四千经分地析取其醇者三百人文七万有竒刻其尤者二十二篇而彚书为录皆如制惟士之额两具以请得命而后定亦制也臣东阳窃惟圣王统天下均教化以一徳成俗天下之士辑志恊力以效于世然后尽其才而用之以天下之才理天下之事故不劳而治唐虞世逺万国共臣之举敷言之制莫传焉周自比长累升于司马于是有进士之名及科举法行虽制与古异然所谓进士固天下选也我国家疆域过前代而文教随之自都甸以及藩臬虽荒陬絶徼皆有学垂髫总丱者亦游乎其间当代之圣谟古圣贤之经传义论诏诰表判防之文百余年来教不易道业不改习而士之籍益加于旧有不可胜计者举士之法博求而慎择简于部使羣试于藩然后防于京师而大试之举礼部者积千百而得一繇此以防大廷名进士则有殿最而无去取焉盖天下之文于是乎同所谓才者至于是而后尽及就列受事分曹累秩以极乎公卿辅相佐理承化参天地賛化育之功未有不由是出者其关于天下之治岂小哉且士之仕亦犹国之求士也儒先谓宇宙间事皆吾分内民物之责有身则有之凡瘥札疵疠天下有一焉义不可以坐视顾非吾力之所得与而上之人亦有待乎我者故出而应之言必践力必效以求与乎天下之治则吾之责与求我者之意皆塞矣故古之士不以获天下之选为荣而以成天下之功为慊若羣超萃防于人人中乃旅逐旅进取一第占一职以自餍而实无益乎民与物甚者又从而戕之积嵗而教尽法而取国之求之者如何而顾以是应然则奚贵乎文而必以科举称进士于天下为哉为国求士有司职也求什一于千百之余势有所不尽盖不敢有遗力焉求而得之为士者或不克终效则非有司所敢知而亦与有责也臣用是惧故于士之始进也既录其名又辞以励之
　　叶文庄公集序
　　叶文庄公集若干巻帙同而名异其曰水东稿者为诸生及为给事中叅政为都御史巡抚宣府而作曰开封纪行稿者为给事奉使河南而作曰菉竹堂稿者在广东西巡抚而作曰泾东稿者为礼吏二部侍郎而作诗则以次彚录文则计体而分皆公手自编定而总之曰文庄集者则其子贡士晨所名盖将为天下道而不敢以私集视也予尝读而论之曰公之文博取深诣而得诸欧阳文忠公者为多公虽未尝自言然观其纡余委备详而不厌要知为欧学也夫欧之学苏文忠公谓其学者皆知以通经学古为髙救时行道为贤犯顔敢谏为忠盖其在天下不徒以文重也后之为欧文者未得其纡余而先防于缓弱未得其委备而已失之覼缕以为恒患文之难亦如此茍得其文而不得其所以重天下且犹轻之而况乎两失之者哉公学勤好古而志切济时其在朝廷敷陈献替多见采纳在藩镇威恵并行在部曹清鉴雅操始终不贰其正违志咈意不克自尽则欷歔颦蹙若有已而不能已者然则得于欧学也顾不已多而况文哉今论者无问可不可文必归之翰林政必推之法家执议如此则其势不容以不判若持法守律又能以经籍为根抵以文章为藻饰为天下重者独非人之所难哉国朝文臣得諡为文者翰林之外近时惟吴文恪公讷魏文靖公骥姚文敏公防及公要诸当世诚不可易得予生也晚所接见者不过一二人公于我防翁岳公为知己故虽不敢知公而获接言论得其大者凡所以为公计不止为当世道也因以贡士之请为序公讳盛字与中别号及庵所着有奏谕录及水东日记则其家所藏故不载云
　　徐中书挽诗序
　　君之于臣父之于子一也君于臣之贤且劳者必优其身及其子孙父于其子之孝者必钟爱焉终其身而愈不忘此情也亦理也夫臣之诚贤天下盖莫不羡之曰其贤与劳如是是可优也而况于君乎子之孝天下莫不称之曰其孝如是是诚可爱也不幸而没则曰是可哀也而况为之亲者乎今有孝子出于贤臣之门宠沐于上爱钟于内而不幸以至于没则其亲之情可知而凡贤士大夫之辞其容以或已乎此中书舎人徐量挽诗所由作也量名元概常之宜兴人礼部尚书兼文渊阁大学士谦斋先生季子也先生在天顺间以翰林编修侍讲春官成化间官至侍郎兼学士宪庙嘉其旧劳而录量以官今上即阼先生入秘阁预机务命量归娶于家未几以疾卒先生念其平居谨顺无违志至每候公退于门风雨不易者二十年非世家子弟习骄成惰者比哭之甚恸又追忆先皇帝优礼儒臣之恩出于恒品而弗获俾其子图报于后其哀益深乃以仲子元相子文熺为量后且自为铭以葬之大夫士闻者思有以泄先生之哀而是诗作焉昔中晋王恱为其父丞相导所爱凡出入台省必送至车后恱亡导哭于常所送处今徐氏父子事与此正同且恱以从子混为嗣累世之仕者不絶天所以续量之嗣而昌徐氏者于此亦可以占矣予在翰林从先生乆自朝廷优礼之盛而于家教之懿亦与有闻焉惟诗之用与史通而昔之人或有所谓诗史者故于是诗之作引前史以证之亦庶几其有传也夫
　　定兴王墓瑞芝诗序
　　太傅兼太子太师英国张公既葬其先定兴忠烈王于城西南连三冈之原越四十年今皇上纪元治礼部尚书丘公撰王勳绩为平定交南录勒石墓祠乃有灵芝产于神道烂如朶云紫英黄跗状极竒伟流播迩逺蔚为殊观咸谓盛美不可无述赋而和者前后凡若干篇按唐河中王之连理木北平王之猫相乳昌黎韩愈皆有颂述传之至今矧芝者天下之上瑞古瑞命记所谓王者慈仁则芝草生神农论所谓山川云雨四时五行隂阳得昼夜之精为圣王休祥者嗟乎尚矣甘泉函徳之产弗论其或生于他州产于民间皆以贡阙廷书简防若辅国定难分茅列爵功在社稷誓同山河者其所繇致岂一家之瑞哉惟王起世胄从文皇帝定大业以功封信安伯进封新城侯又以平交阯功建国称公食禄三千石仁庙时加太师预军国机务知经筵事监修三朝实录逮事英庙累号为奉天靖难推诚宣力辅运佐理武臣阶特进光禄大夫勳左柱国扈从北狩死于王事景泰初封王赐諡上及三代益耀于无穷焉方王之存长子忠为锦衣勳卫女弟及女继册为两妃既其薨也仲弟輗尝封文安侯季弟軏为裕国公而今公懋嗣有名爵得世世代盖王之丰功伟烈显朝廷着天下而褒宠之隆廕覆之厚自本朝以来不能以一二数也故休徴庆积薰为至和根托于赐葬之地兆恊于建石之日天之锡报不亦明甚矣乎且古者定乱以武饰治以文故武功之盛亦必借文章以传后世今公遭世重熙坐镇阃幄戢武不用又以经筵国史趾美于王从容论道之职委蛇自公之咏故台阁馆局之耆儒硕士皆形为文章播为歌诗非未同而言无稽而述者然则考物论瑞其固以家视耶抑将为天下贺也东阳谬职史事缀名公后谨阐其义而序之
　　送石邦彦检诗序
　　今之所谓先后进者有父执有座主之为先通家予及门生之为后父执云者或同科第或同官署或同游处而相契信有兄弟之义焉则为之子者固不敢以礼抗而势轧若东西南北之人偶防暂聚情未孚迹未宻而欲责望于再世则已难矣座主之义自有科举以来有之盖凡出于其门者或登堂而拜或分屏而坐有不同于涂之人者既其甚也乃至于徇私而忘公故宋之初尝革之以为弊其亦矫枉而过者哉稿城石邦彦吾同年云南按察副使大器公之子也其于予始未通问及予典试京闱得易巻佳甚遂以魁学易者既掲榜询而知其人后被简入翰林为庶吉士凡预阁试辄在优等予用是爱且重之及受秩为检讨朝夕相与处义加宻而邦彦视予若弟子之于师坐立称谓匪惟不为抗又若有过焉者徐而察之非独以前所云也此古之所谓知己者而于今见之予安可负哉予尝患世之君子或挟长以为骄或任情以为智虽有美才妙质卒归于无所用之地及夫旷百世而相感逺千里而相信者或间有之奚可以多得哉邦彦蕴才饬行必欲企古之人而欿然若不足观其势不但于今日止也于文章必能鸣一代之盛于功名必有益乎一世之人于道义必能全所赋之天而不为庸众人所汨乃可以言至茍可以言至则夫所以相与所以相信者不诬耳矣邦彦勉乎哉今之存者寡规而多颂邦彦之归省于其乡也谓予曰何以教瑶予方感于邦彦之知又重其以规请故以后所云者赠之且望其来重相与讲焉
　　镜川先生诗集序
　　诗与诸经同名而体异盖兼比兴恊音律言志厉俗乃其所尚后之文皆出诸经而所谓诗者其名固未改也但限以声韵例以格式名虽同而体尚亦各异汉唐及宋代与格殊逮乎元季则愈杂矣今之为诗者能轶宋窥唐已为极致两汉之体已不复讲而或者又曰必为唐必为宋规规焉俛首蹜步至不敢易一辞出一语纵使似之亦不足贵矣况未必似乎说者谓诗有别才非关乎书诗有别趣非关乎理然非读书之多识理之至则不能作必博学以聚乎理取物以广夫才而比之以声韵和之以节奏则其为辞高可讽长可咏近可以播而逺亦可以传矣岂必模某家效某代然后谓之诗哉顾惟其异于文也故虽以文章名者或有憾焉兼之者盖间世而始一见韩昌黎之诗或讥其为文苏东坡之诗或亦有不逮古人之叹今观其宏才逺趣防时代而超人羣也恶可与不知者道哉镜川杨先生夙抱古学以文名一世而复深于诗自入翰林三十余年积晋庵东观桂坊金坡诸稿若干巻某得而观之窃以为先生之诗博采深诣典则深厚成一家言当意所得杂体及七言古似宋五七言律似唐五言古似汉然于其时犹当择以为对非茍同时代称名字者比而爱君忧国感事写物则得诸三百篇之防为深元之盛时称范徳机善作刘防孟善评先生生圣世称大家殆于范有所不屑某之愚不知于防孟何如也独自髫丱防奬识至于今不改评且益加厚某虽愚不敢以是私于先生盖其名在天下不待知诗者然后知其为重也先生厯编修洗马侍讲学士少詹事以至吏部侍郎天下之望方隆未艾于是疑少达多穷之説为未必然又以见先生之学非于诗焉止也稿以文类者若干视诗尤多则别为巻云
　　桃溪杂稿序
　　予与方石先生同试礼部时已闻其有能诗名及举进士同为翰林庶吉士又同舍见所作京都十景律诗精刻有法为保斋刘公松嵒柯公所甄奬又见其经史之隙口未始絶吟分体刻日各得其肯綮乃已予少且劣心窃愧畏之同官十有余年先生学愈髙诗亦益古日追之而不可及然先生爱我日至每有所规益必尽肝腑见所撰述亦指摘瑕垢不少匿及先生以忧去谢病几十年每恨不及亟见见所寄古乐府诸篇竒古深到不能释手比以史事就召尽见其桃溪杂稿若干巻乃起而叹曰诗之妙一至此哉夫学有二要学与识而已矣学而无识譬之失道兼程终老不能至有识矣而学力弗继虽复知道其与不知者均也汉唐以来作者特起必其识与学皆起乎一代乃足以称名家传后世肩差而踵接者代亦不过数人其余防行窘步卒归于泯灭澌尽之地者不知其几也世岂患无诗哉患不得其要耳先生蚤负绝识虽古人诗鲜或意满而自视亦严甚命志帅气顾劣者所不及则其屣脱尘靡力起頽废以至于此也岂非世之所必传哉或乃谓古今文章局时代关气运断不相及遂不复致力其间亦自弃之甚矣然此犹以体格言之又尝观三百篇之防根理道本情性非体格言之可尽先生好古力践深猷逺计发而为言者固其所自立也又可独归之时代也乎然于此见今日之盛有古之所谓献者非徒文也亦以见先生之贤断有以立乎世者而非徒言也予无似惧终不能自振以名托交游为幸因序论之先生姓谢氏名铎字鸣治台之太平人累官翰林侍讲号方山后更号方石桃溪其所居地也










　　懐麓堂集巻二十八
　　钦定四库全书
　　懐麓堂集巻二十九
　　明　李东阳　撰
　　文稿九
　　序
　　贺陈君朝用迁福建左布政司序
　　古者命官必専其长而众其佐汤始并相右伊左虺汉初亦置二相右相陈平位第一而周勃居其次武帝以刘屈牦为左相而虚其右以待四方之选皆先右而后左其后以左为尚盖歴唐以来皆然宋多并置而王曾罢相复入不可得左而仅得右则左之为重可知已国朝因胜国行省之制而损益之布政使而下及防政防议皆有左右夫谓之使即古所谓牧伯者而犹并置其慎且重可知也顾今之官必秉章绾钥乃足以展布心力而莫之抗虽所谓右使位均势敌者不免犹有所逊故使而至于左则极矣无锡陈公朝用为福建右布政使时与左布政使戴公廷珍同年并位皆以贤能着声誉闽之人盖两宜之犹谓公居右使不足以展其用适戴公擢都御史以去公即继之时公贺万夀圣节于朝中道而得命入朝而后谢大夫士之出闽产者既预相贺而又以贺公曰吾闽方失一贤牧又进一贤牧也又曰公之贤也而始得以自遂也予亦公同年故预闻之乃叹曰夫士起布衣官至二品领一藩之寄至是而极然寮佐之所咨聴官属之所仰承士民之所倚赖以为命者惟贤而已茍非其人虽在其位犹将指而议之若未任而愿既得而幸有不能已者是孰强之然哉公官两曹阅二纪慎守勤莅始终一致殆养之素矣于是而施焉其志力所至可据以为效者亦可冀矣且官至布政则内而公卿台省皆发轫之地公虽敛退谦抑之不暇亦独知天下民士之望之无穷乎夫为天下言之则闽之地有不得専者是方忧其位之极而不徒以贺为也因以谂诸闽士以为如何
　　送南京国子祭酒谢公诗序
　　董子称王者以教化为大务盖天下之人才风俗皆于是闗焉州庠党序多收并畜不能当百一之选选而出者大则科小则贡皆于国监乎教之而天下皆视以为式是国监者教化之原也祭酒虽不与政而政由以出非百司庶府分一职领一务者比必其人足以作人厉俗以成教化然后为称中世以后世每视为闲官漫不加意而为之者亦或不知所以为重天下固未甞无美才善俗顾未必出于薰陶作育之间治之不古若无惑矣或以为名籍所格令所及人多而日寡虽有善者宜无所用其力夫所谓教必躬行实践不専在乎言语文字之粗若讲授稽覈不过诸博士职而整肃惩戒之具一监丞足矣亦恶以祭酒为哉国朝肇置监学宋公讷创制立法为圣祖所知著之勅谕载在史册非后生晚进所得而测也在英宗若李公时勉清直不阿恩义所激士或以身代难不为避陈公敬宗严重有体士之裹粮负笈由北方而南学者亦或有之其他名师硕士踵髙躅而延余光者盖亦多矣比南监告阙吏部简于馆局谋于台阁以请于朝得黄岩谢公鸣治公在翰林厯编修侍讲二十有七年病谢家居者三之一及以史事被召书将成而有是命于是朝野交贺称为得人无异辞焉盖公之学必本六籍动必循轨度虽藏脩退学违逺功利未甞不以人才风俗为意其取诸身而见诸所为教者可知已圣天子建极之初谒庙幸学示所尚于天下其所以奬恬厉直于教化本原之地者于公之升岂不足以窥圣治于万一哉今日之命非为公贺殆将为世道庆也然则仰承休命逺驾前哲上进于昔之人跻国家教化于隆古之盛公之行宁不思所以为天下重哉诸老先生而下以翰林故事皆赋诗赠之谓某为同年进士命为序其事如此
　　陆孝子诗序
　　有传金陵陆孝子事者国子生仁甫之子鳯其母叶病否甚鳯忧惧莫知所出间隠几夜卧梦一老翁谓之曰非人肉不可愈鳯异其言翼日焚香吁天置刀盌上忽跃然有声乃手制左臂肉一脔为以进母食而甘之否浸愈旬日而差昔予南行馆仁甫时尚未有子闻其子之孝心喜且异之未几仁甫以贡上礼部诘之得其事加详诸卿士闻者多为赋诗不逾月而成巻嗟乎刲股之事昔人论之详矣大扺善之者谓以身报徳为孝疑之者谓毁体轻生为非孝予则以为当原其心茍其心诚且迫譬之捄焚拯溺宁赴汤蹈火以求益于事不得与以死伤生者比君子于此固当有取焉且天下之语谇色忤食稻衣锦者何限不彼之责而责此无亦自比于不孝设淫辞而助之攻乎故鄠人之对说者以为非韩昌黎所作或曰彼见其时习而成俗故矫而为之辞其言圣人所未先为不可以立法垂训则虽非韩出亦理之不可易者也顾为天下计者不必使人皆有是行而愿人之皆有是心茍有是心扩而行之无所往而不为孝也此诗之所以作也若神异之迹不必深求然揆之动天地感鬼神之义亦有不可得而诬者鳯之祖庭玉君履善贻福而仁甫绩学弗试犹有待于后今则有美才至性若鳯也者天宁不谅其心佑助其身以成其孝之大哉诗称是事虽不必据以为训而亦足以为事之证也姑为采其义而并序之
　　夀舅氏叅将刘公七十诗序
　　我舅氏刘公自甘肃防将请老归京师越五年当治癸丑夀七十渥顔皤发如初归日而若又过之至当筵对客论兵老壮地势险易夷狄之情伪厯厯如指掌竟日夕不少倦盖其同里而居同时而仕并峙而俱存者十不能一见也当公为叅将承制握兵柄上埒元帅下统羣属攻守操纵无所不得志乃幡然思归有留之者则曰吾承世职为羽林一千戸南北征伐触寒暑冒矢石取尺功寸级至都指挥同知官累二品嵗禄数百石不为不足矣身在天西南去家万里重阙险道车敝马惫而不得至不及身之强力挈家东归为菟裘之圗以终吾年他尚何俟乎既至买屋城东北隅析诸子各占一第有劝止之者则又曰吾五子七孙少长不一聚则相恃以逸散则各奋以勤旦夕之爱固不若终身计也此二事皆公所借以有今日且将引于无穷焉昔班定逺立功西域乃上疏乞入玉闗遂还东都陆太中既得免解使装分五子为生产常乗安车驷马从宾客往过十日而更二人者皆以夀称书之史册为后来故事公功成勇退无纤发系恋意而又防忧逺计安其家以及其子孙其近之与且人之志气多以蚤暮为强弱精明优裕愈老愈壮如公者虽无意乎南越之使而任尚之戒犹可为后生法颂功祝夀固君子所不能已也公子雄代为羽林指挥使唯准雉集孙格皆被恩例赐冠服将以公七十初度拜夀于堂东阳念先学士公丝萝之好先宜人桮棬之泽无以为报徳地敢不率妇子执觞祝百千嵗夀于几席间哉大夫士能歌颂者多赋而相之凡若千什东阳谨再拜为献并书于其首
　　可闲堂诗序
　　有称可闲翁者华亭顾君良玉居城西瑁湖之南自厥考遗善翁授简任事以髫丱应门戸晨夕劬勚不遗余力生业既给有丈夫子三人孙四人今年五十有八矣而伯子清领乡解连得进士为庶吉士与君友者皆羡而谓曰君之志遂矣其亦可以闲矣因称为可闲翁君亦以名其堂且自号云君仲子慎上京师以告清清之反同游翰林者皆慕君为人又喜其得嘉号也相率为可闲之诗以质于予予惟人之志气必有所用亦必为之节而后可恒礼曰老而传端木叔气干将衰弃其家事郑事成告子以老归以家政闲居以安性于史称之故士大夫委质于朝茍非系安危闗休戚者尚以时致政而去况于家乎今见金旦攫执筹夜计虽有子孙不能自逸曽马少防向子平之不逮亦何恠乎勇退之难也君年近指使气干疆力未可以言老而孤超逺脱无迟徊系累意其识见之所到志趣之所寄盖加乎人一等矣使君家未裕而遽自求逸固不克成干父之誉非其子之才服王事承世业引于不坠则虽欲栖迟而处偃仰而乐奚可矣且于君之可闲而知有未可以言逸者出必有陈力输悃之勤居必有几杖之选车牛之服乃兄以代终而成业臣之于君犹子之于父也然则爱之以劳亦独非遗以安哉清以竒才脱頴塲屋声动馆阁间方有事乎世用而仲季之养亦有资焉君当是时优防伴奂居山林之髙而咏国家之盛天下之乐殆无以相易者矣彼羡与慕者虽其居之不同而情恶有弗同者哉予以文字知清又相与周旋铅椠之事而规厉期待有大乎此者为取是诗而序之诗作于治癸丑冬十二月计以明年春正月二十六日及君初度寓慎归与季子勤延夀则不専祝颂而义亦备矣
　　送体斋傅先生省墓诗序
　　体斋傅先生之省墓天子眷其诚曹省羡其才儒绅墨士歌其盛而友朋兄弟之私不与焉盖先生在宪宗朝举进士入翰林厯检讨修撰谕徳掌司经事二十年不敢归耿耿之懐将发复止及一更化以来进侍日讲分纂先朝实録寅入未出寝食不暇又四五年累迁至太常卿兼侍读学士进掌翰林事惟时书既奏功讲事亦暂辍及上疏请告归省其先公坟墓于乡言累数百意甚恳天子崇古好儒方隆聴纳而敦尚孝理重遂其情乃命有司给驿传亟令还任且赐金币为道里费其视具寮常制限年而后许勘实而后覆一切付诸有司之手而朝廷若不与焉者异矣于是公卿以下咸谓先生为主司精鉴择能得贤俊为讲官敷对明畅能陈说仁义以开圣聪益治化为史臣笔削严谨能阐功徳诛奸谀以昭示来世成一代之典其文学足以华邦国论议足以禆政事亦非常材恒品近之不为益逺之不为损者所能髣髴也故凡操觚秉翰者多发为长歌演为巨篇言去留则有皇华杕杜之兴论遇合则有鳯凰梧桐之比至于友声神聴举徳补缺以相赠遗相劝戒其为赋益详焉用诸乡闾播诸天下信一时之盛也今之所谓饯赠者未始不托于文章歌咏之际先生之所谓赠亦甞有若是其盛乎哉东阳少且劣获以名姓从先生后自科第官署及凡职务无一不同晨朝夕燕日相防处亦未始有时月之间徳义之所薰肝胆之所照情意之所渐浃不啻非所谓东西南北之人而止既与馆阁诸先生赋之及先生之弟中书舍人曰会以画圗请又赋焉然犹有不可已者故于曹署台谏诸君发之因得以尽其详如此云
　　送傅工部曰会督税荆州序
　　朝廷之制财用商贾之税分领于戸工二部戸主财糓工主材木材木出于东南其务虽简而利亦饶出川蜀者税于荆州出徽歙者税于芜湖皆置局设吏以司出纳第吏卑而弊积乃檄部属一人分司而税逾年而代所以示専也及其既久责愈専而事愈难此其故何哉盖国所以理民而亦有取给于民者低昻盈缩交送于铢两寸尺之间不在于此则在于彼欲两全之而卒不可得今材木之产有限而工役之费无穷故虽月累地积而行商之嬴息未闻嵗计籍报而有司之出纳不备下上之际不惟不相济而又若有相病者何恠乎其难也夫在易之卦损下益上谓之损损上益下谓之益语有之百姓足君孰与不足百姓不足君孰与足于此二者酌而处之则宁少羡余之利而不可使商贾有失业之憾宁负稽缓之咎而不可使朝廷受厚敛之名此实设官分职之本意而所好之善常寓于所令之中者也若偏见私意如函矢之不相谋旁观坐视如秦越之不相防亦何贵乎责之専如此哉然犹有甚者茍渔猎之巧归于权势之家狗防之奸入于吏胥之手则其为弊宁不益甚矣乎故以税事为简且易而不加之意非通于政者也新喻傅君曰会为工部都水员外郎出督荆州之税有难色焉或者谓曰会为进士以文学继家业为中书以词翰名侍从其于财糓经理之细非惟其所不习且不屑焉其所为难者殆以此也及过而别予论及兹事言累数百不休盖曰会博涉史籍歴居曹署饫经乎山川道路之逺财货出纳之弊盘结乎胸中欲一剸理之而虑未有以遂其志也予固知曰会之贤有出乎流俗者不必如或者之所谓而止也且天下之税皆出于民商者四民之一耳使凡司税者皆知国用之不可阙而不敢亏知民力之不可穷而不敢竭至于不得已而处则权其缓急而不妄行以逆施又推而至于天下之政皆然其于治也不难矣曰防之行予安得不有所感哉曰防之伯兄体斋先生予知己友也故曰防于予必尽其辞而予于其同乡大夫士之请亦不能已于赠云
　　送吏部侍郎周先生使秦诗序
　　吏部右侍郎太原周先生有秦府郡王妃册封之命翰林旧寮咸以为秉嘉礼封长藩出首曹而称正使闗于朝廷天下甚重相与赋为歌诗以送旌节而东阳获接先生最久乃得而序之国朝册封之制凡众子皆为王王之众子皆为郡王而其元配皆为妃降制之日天子衮冕御正殿百官朝服以侍是之谓嘉礼髙皇帝封子二十余人秦在晋上文皇帝所兄视者故封在大国形胜物产天下莫加焉是之谓长藩凡遣使武具勳戚文具卿佐以俟简命文臣之中部属官比吏以下各一人又必有侍从郎署以为之贰节必躬捧班必前拜燕必先坐是之谓首曹谓正使而先生兼得预之岂非天下之具美哉古之所谓使必其辞令行操皆足以不辱然后为贤春秋战国尤此焉重今天下一家九族一体分藩胙土者皆秉鲁从周麟趾之化采苹之教治于逺迩为之使者虽有子产之辩晏婴之智无所用之先生硕学清操卓为名流其在翰林劝讲经幄惓惓以孝弟为说载笔史局分掌礼馆朝廷大典式多其所书及佐礼部封册贺庆之事又其手出此既试而已效者自足以宣徳意陈典章繇是以往非特所谓不辱君命者而言语仪度殆不必论也且先生之少亲迎于陜韩侯之蹶里在焉太原乃其先尚书庄懿公岳降之地先生及其子弟发解之乡宗族耆壮尚林林其盛使节所至风声所动荣显不足论其所以敦孝兴义为天下观者盖亦多矣若察州县以衡鉴天下之才诹闾阎以黼黻庙堂之治皆使之所有事而逺逰之篇登髙之赋取之乎山川风物之胜者则先生之余亦岂惜为诸公和哉
　　倪文僖公集序
　　文一也而所施异地故体裁亦随之馆阁之文铺典章禆道化其体盖典则正大明而不晦达而不滞而惟适于用山林之文尚志节逺声利其体则清耸竒峻涤陈薙定以成一家之论二者固皆天下所不可无而要其极有不能合者故君子观人之文不必识其面闻其论议亲见其所施为而其器识材用之称乎此或宜乎彼防防乎其可别已是虽殊世异代操吾说以求之无所不得矧耳目所接风声义槩之在天下方盛而不可泯者哉东陈辱青谿倪先生舜咨为同年交最深获见其先文僖公乐与天下士诵公所为文旧矣公居南京有火厄手掇旧稿数帙以出青谿复力检得之虽颇散佚尚多不能尽録公既没青谿乃取公所自编订者为三十二巻刻梓以传东阳始得而备见之作而叹曰我国朝扫除荒乱奄有六合光岳之气全得于天自髙皇时宋学士景濓诸公首任制作而犹未得位文皇更化杨文贞诸公函起而振之天下之休养涵育以暨英庙之初富庶之效可谓极盛矣而刘文安诸公出焉逮于宪庙其用犹未已也时则有若文僖公相与先后扬厉其名大着其在景泰间应制赋诗中官常立俟以进自余碑板金石之文云涌川溢沛不可御甞奉使朝鲜即席命笔畧不搆思国人皆缩颈吐舌骇叹不能已及归梓其作为编至于今存焉盖公之雄才絶识学充其身而形之乎言典正明达卓然馆阁之体非岩栖宂处者所能到也故虽中厯险晩登通要不得尽见于用而其于典章道化闗一代之盛以为后观者如此岂非不朽之事哉昔孙盛作晋春秋传之外国后有购者于辽东得之宋孙甫作唐书甚自珍惜甞火后归问其书他不复顾斯文出处与此正同然二氏之书卒不见于世者谓其子孙不足以继之也公修英庙实録未及终青谿继入翰林以成事告校诸前代其班马氏之风乎且青谿为学士为礼部侍郎尚书趾美承阀当代所仅见行业之着其于公益有光焉后世称江东倪氏之盛者殆不独文之为重而文其徴也是固不可以不传已公讳谦字克让学者称为静存先生已未进士及第官至南京礼部尚书致仕卒赠太子少保文僖其赐諡也文有玉堂稿百巻上谷稿八巻归田稿十二巻南宫稿二十巻通为巻百七十则裒为家集青谿与其弟工部主事阜覃共藏之而辽海编别行于世云
　　双瑞诗序
　　太子太傅户部尚书兼武英殿大学士宜兴徐公为少詹事兼侍讲学士时以太夫人丧庐墓于瑞云山侧朝夕号恸悲不能胜乃有二白鸠栖陇树未几复有二白鴈防洑溪之上徊翔哀鸣若感若慕累数月不去乡人异之今少詹事陆君亷伯目为双瑞流闻缙绅能诗赋者皆与有作久而益富比得而尽观之窃惟人之身与天地同体故心正气顺感而成祥小者闗一家大者系天下不可诬也若鸠鴈之色以白为竒其数皆偶人竒一物并集驯久而不去其竒尤甚古称禽鸟得气之先而孝为行之首感召符合岂偶然之故哉公气和徳粋文足以华国量足以容物固天地所储育为天下用而纯诚至孝又足以格髙明动幽逺丰功伟烈于此有徴焉盖自还朝以来厯礼曹阶选部荐着勳绩至入内阁在天子左右操造化之柄以对时育物二十年间功泽所被和气所召将使箫韶之鳯仪于虞廷越裳之雉贡于周郊所谓家国一机心孝同理益于是乎验矣夫徐宪之白鸠以孝称张九龄并以忠着其为应固有小大而公瑞实倍之移忠之孝固一代所具瞻者也况晚生后学蒙陶铸之徳得于观感之余者其可不攘袂开口为天下先哉治癸丑进士之为庶吉士者二十人各拟为诗篇成而未敢献间以质予予方奉命领教事谕之曰凡朝廷所造就诸老先生所教育者惟忠与孝也体诸身形之言取之乎绳辙模范之间固而辈所得为者又何让乃序诸巻端以遗公之子元楷辈请相与藏之而公亦不得而与云







　　懐麓堂集巻二十九
　　钦定四库全书
  </div>
  <div class="pagination">
   <a href="怀麓堂集_page30.html">
    上一页
   </a>
   <span>
    ...
   </span>
   <a href="怀麓堂集_page26.html">
    26
   </a>
   <a href="怀麓堂集_page27.html">
    27
   </a>
   <a href="怀麓堂集_page28.html">
    28
   </a>
   <a href="怀麓堂集_page29.html">
    29
   </a>
   <a href="怀麓堂集_page30.html">
    30
   </a>
   <span class="current-page">
    31
   </span>
   <a href="怀麓堂集_page32.html">
    32
   </a>
   <a href="怀麓堂集_page33.html">
    33
   </a>
   <a href="怀麓堂集_page34.html">
    34
   </a>
   <a href="怀麓堂集_page35.html">
    35
   </a>
   <a href="怀麓堂集_page36.html">
    36
   </a>
   <span>
    ...
   </span>
   <a href="怀麓堂集_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
