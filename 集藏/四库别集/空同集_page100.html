<!DOCTYPE html>
<html>
<head>
    <meta charset="UTF-8">
    <title>空同集 - 第 100 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 100 页/共 102 页</h1>
    <div class="content">
髠问男女授受之礼而举嫂叔者何也礼嫂叔无服又不通问斯别之又别嫌之又嫌者髠真辩雄哉大抵战国横议坚白非孟子不能破 

求胜者必败老子不为物先即见群龙无首也故项毙于刘智氏赵烕 

天生才必用孔孟弗遇为万世师不谓之用何邪子陵渊明世遗之矣然闻其风者必起尘外之思不谓之用邪 

今人论行藏太易是故退风微矣孔子谓颜渊惟我与尔有是夫则行藏易邪不易邪 

据诗书载记文王非无意于商也曰文王受命曰大业未集如后车载姜三龄与武勘黎伐崇等事诚非无意者特时未可耳孟子曰取之而燕民不悦则勿取古之人有行之者文正是也亦谓时未可耳然孔子则谓文王无意 

春王正月系王正月之上明子月非寅月初无它意义而儒先每以大一统言凿矣今秦权往往人视之亦有王春或王正月文亦谓之大一统乎或问秦权何有此文空同子曰秦奉周正朔故云王以别子寅以是言之春秋王正月必鲁史本文也非孔子故加之以大一统也曹无刘久矣然铜雀瓦有建安年秦无周久矣然权有王正月 

予谓关张死而蜀事去或云蜀之不幸庞士元死士元不死关张未必死然乎 

惟圣人能通天下之变其次莫如守守身守官守礼守法皆是也或谓琴瑟改弦何也空同子曰调琴瑟者必能琴瑟者也否则愈更而愈乱故曰其次莫如守 

操不代汉者欲挟天子以平吴蜀也或谓操身受臣之名而使子孙享君之利者非也亦操欺之也操甞曰死题墓道曰汉征虏将军曹侯足矣此欺之由也操征马超斫树而血流操恶之急还欲受汉禅而死于途 

异道篇 

或问风水空同子曰有哉无哉风气聚则灵异自发何谓无富贵可遇而不可求天之秘非人之能为也何谓有故吉以善获非善之家虽遇弗遇矣曰者是则废之乎虽然曷可废哉卜其安焉平焉者可矣 

或问子平空同子曰小数哉包括造化未之尽也是故得失半焉如范围天地而不过曲成万物而不遗者推之有不凖哉河图洛书伏羲之易是也徐升字子平今星命家宗其学 

空同子曰仙者以能久视耳然犹夫人也吾百年死渠二三百年死渠固犹吾也夫仙者轩翥尘氛之表下小区寰扰扰溷溷焉耳吾静观高览吸日月之华极云霞之变阅寒暑之代潜消息之用何仙之弗若也乃其狭小寰内哀怜蠢蠢者吾固亦如之矣斯所谓其或继周者虽百世可知也故曰犹夫人也 

或问仙有死空同子曰气消之也气旋转消息息则臭腐而神化消则精灵而枯朽也仙结天地日月之精去壳出神焉耳然如消何元会数穷天地日月亦消而况于仙乎 

或问导引采取之法空同子曰小法耳杀人哉心动则疲精下无返人体如天血肉固实脉络周流无罅无欠外气入之灌之红铅安容哉 

邪术邪人不能用必强正而后行邪术邪物不能用必假正而后行如济源妖气攵却抛献必假之渎如术人役鬼心于货色则鬼反弄之是也 

释言恠主于有故妄宋儒言恠主于无故泥恠者鬼神之变也有而无者也 

高释名儒静同而色异释之色幽沉儒之色和晬又静同而意异释之意抑儒之意活释强而止故抑儒顺而用故活 

儒义取故其地高释贪取故其教污儒有挥千金而不顾者而释则望人施儒非其力不食而释则食人之食庐人之庐衣人之衣 

人言释有体无用夫体者对用之名也无用而有体哉吾儒寂然不动者体也感而遂通者用也人之动常活故感则通所谓敦化而川流敛之一而散之万者也释毁心人也夫心既死而有体哉 

释亦有至言如苦海无边回头是岸即易之不远复书之狂克念诗之诞先登是启人自新之门而辟其反观之机也可以人废之哉 

嘉靖丙戍夏倍热戊子更热其年皆倍寒故曰大热之岁必大寒言阴阳之争也五运六气不达而欲治医者可鉴哉 

夏气毕达伏阴在内谓系系未绝之阴潜伏待时夏至为姤如冬至之复也验之井泉则阴之伏亦九渊之底而病暑者大顺散治之姜桂大热音为过饮氷水者设如王安道之议非谓伏阴能使人虚也 

英奇之气流显沙漠每发异人然竟卑于中华帝王之世蛮夷率从玁狁之难同薄伐之无大患也卫霍横行匈奴汉威以振英卫提兵深入唐业是成使宋任李宗岳刘诸人即百兀朮足道哉我明于石执柄也先禠魄故明虏势炽者非其才无敌也非中华无人也用不用也如其奇气生佛号西方圣人能识吾周孔道哉 

神贵藏人五脏真色见则病剧以其神露也脾病剧则黄疸黄者脾之真色也脏之名藏之义欤故肝病则色青肺病则白心病则赤肾病则黑故曰望而知之之谓神言察乎露者也 



【卷第六十二】 

【书九篇】戏拟赵高答李斯书 与徐氏论文书 驳何氏论文书 再与何氏书荅吴谨书 论史荅王监察书荅周子书 荅黄子书 



空同集卷第六十二 北郡李梦阳撰 　书九篇 

戏拟赵高答李斯书 

二世使中车府令高按丞相斯狱治罪李斯乃从狱中上书陈七事赵高使吏弃去不奏曰囚安得上书乃顾诈为二世答书遗斯曰览丞相事辞甚愍朕窃恠丞相忘其大而掇乎细拾毛琐之行而捐夫赫赫者也朕盖惑焉先王幸哀怜黔首立诗书仁义之教所以惠来世甚厚丞相固诵习其说巳乃立议尽焚之夫诗书何恶于丞相哉诸生之坑咸阳也朕自有识知闻此事未尝不腐心而切齿者丞相緃不与谋独不能强谏邪朕既与丞相诀何敢卒讳沙丘之事出自朕本心与否丞相所明也大行丧未发輙背自立又矫吾亲属及大臣荼毒之朕口虽不言于心独无耻乎一诏一令无不自丞相手出丞相为朕则得矣如先王何如天下何往以私议于丞相丞相乃曰尧禹以身徇天下是奚足法法之是以天下为桎梏者也丞相不欲朕为尧禹则欲为桀纣邪夫谗贼者不可与共国阿比者不足以存君丞相侍始皇帝始皇帝末听惑左右穷兵黩力殚天下之财勤事四夷外内骚动丞相弗止也既戡六王丞相不以此时强谏按甲息戈振百姓之急乃言治驰道兴游观以见主之得意剿为已有抑末矣且前数事孰与丞相所自陈丞相何爱琐琐之迹而轻夫赫赫者也夫辟地显主循尺寸取功名者将之事也镇国家调变阴阳辑和其民人使人人亲其主上以显序大业相之职也且丞相将邪相邪丞相治民三十余年于兹矣始皇帝倍群臣未久关东盗贼大起杀长吏攻陷城邑裂帜而鬪揭竿而兵者至不可胜数使者冠盖相望于道其咎安在丞相子由三川守与贼通按验且有状君其告诸廷尉李斯览书泣涕良久仰天喟然叹曰嗟乎斯之死固晚矣遂服辞论具五刑腰斩咸阳市 

与徐氏论文书 

仆西鄙人也无所知识顾独喜歌吟第常以不得侍善歌吟忧间问吴下人吴下人皆曰吾郡徐生者少而善歌吟而有异才盖心窃乡往久之闻足下来举进士愈益喜计得一朝侍也前过陆子渊子渊出足下文示仆读未竟抚卷叹曰佳哉铿铿乎古之遗声邪方伏谒足下会足下不以仆鄙薄幸使使临教曰窃欲自附于下执事即如日休龟蒙辈走之愿也仆闻之悚息不敢出一语应意者足下戏邪居无何使者三反于是乃敢布愚悃昌谷足下周易有言曰鸣鹤在阴其子和之故人莫祥于同莫不祥于异故同声者应同气者求同好者留同情者成同欲者趋何则感于入也昔者舜作股肱卿云之歌即其臣皋陶岳牧等赓和歌当是时一歌一和足下以为奚为者邪其后召康公从成王游卷阿之上因王作歌作歌以奉王即王戚戚入也足下亦观诸风乎浏浏焉其被草若木也沨沨溶溶乎草木之入风也故其声鞫礲轰砰徐疾形焉小大生焉且孔子何人也与人歌善矣必反而后和何则未入耳今足下忘鹤鸣之训舍虞周赓和之义弗之式违孔子反和之旨而自附于皮陆数子又强其所弗入仆窃谓足下过矣夫诗宣志而道和者也故贵宛不贵崄贵质不贵靡贵情不贵繁贵融洽不贵工巧故曰闻其乐而知其德故音也者愚智之大防庄诐简侈浮孚之界分也至元白韩孟皮陆之徒为诗始连联鬬押累累数千百言不相下此何异于入市攫金登场角戏也彼覩冠冕曰虑有后话耳某曰失燕卿者代　天子行者也大理者持天下之平者也然犹虑有后词则天下官不勘事邪彼不听某退悔失言矣孔子曰不可与言而与之言失言彼意直欲保官耳夫士之见重于世者以人不以官以若所为即使位极人臣封公封侯时衰运移一旦捐馆亦与吾辈等矣传之天下后世当云何矣激切疏卤不文临封悚栗 

二 

草莾中伏闻谢柄归里卑怀无任喜慰比遇张生言眠食安健门客往来者如常也则又慰又喜某私计不谒杖屦奉道颜今十年余矣虽耳謦欬目和睟神驰心注无殊曩昔然悲离隔慕亲接于衷莫之宽也壮岁性狂胆麄高视独行四方是负意之所拂投冠便往以为轩冕之耀不若丘壑为安于是一拟江左再图襄汉心勇迹阻竟还旧栖才弱成寡自鄙自口去年室人丧亡子蠢孙孺家事埤躬颠毛渐种种矣夙志谓何临镜窃叹迩卜域钧州大阳山其地泉石幽旷想于兹焉老矣南望门墙岂胜瞻恋 

三 

愚无似然陶范怀德景行慕履真仰如日月亲如父哲冶之操垆炽炭也鼓橐成风五铜具铄什百就模孰贤孰劣及有入地千祀情质渗漉膏融液结绿汞内莹赤砂外积扣如哀玉映如飘雪可以走鬼神销疾疫晢志皬神进匹鼎敦 【去声】同时跃冶之器虽或间存莫不敛颜以退者所飬异也且夫金阳之质也规天之形也明日之发而月之行也鼻者枢也孔者户也凸罔两山泽之恠诏奸也围以干支诸属示用也然必取之于山鼓之以火翕之以阴化之以水土厯千祀而后成是天下之至精也夫士铸于师镕于友明德体元冥会亿万载之上践羲喾之域猎姚姒之圃刚足以决疑智足以析微虚内羙丑远炳先几凝澄沕曶待时而发岂不为古君子哉何则畜不邃不光变不神不化妍女之分易立旦晦之奥难识于物且然而况于人乎曩者遇老人桥山之阳绿瞳而玄发神若皎星气若流电驷拂云之驭谓予曰小子来台轩辕氏故臣也住从观九鼎于阌湖之上掇其渗汁冶之为鉴名曰青霞之鉴湛之九仞之渊轶帝愈王蓦伯迄于今兹小子其受之爰伐乃翳勿埃勿亏予时再拜奉归什袭与俱盖二十稔于兹矣非大宾巨人斋沐涓思未始获一窥也窃闻之君子不私其有觇于子貌甚古又闻有远行将涉洞庭苍梧之墟百物之奸不可不备乃敢割千金之爱以赠然幸毋忘老人之事夫烈士慕铗君子尚玉其类同也子毋辞焉徐子获镜拆书读既再拜而受之 

驳何氏论文书 

某再拜大复先生足下前屡览君作颇疑有垂于先法于是为书敢再拜献足下冀足下改玉趋也乃足下不改玉趋也而即擿仆文之垂者以复我其言辩以肆其气傲以豪其旨轩翕而山孝嵺仆始而读之谓君我诙也已而思之我规也犹我君规也夫规人者非谓其人卑也人之见有同不同仆之才不高于君天下所共闻也乃一旦不量而虑子垂于先法兹其情无他也子擿我文曰子高处是古人影子耳其下者巳落近代之口又曰未见子自筑一堂奥突开一户牖而以何急于不朽此非仲默之言短仆而谀仲默者之言也短仆者必曰李某岂善文者但能守古而尺尺寸寸之耳必如仲默出入由巳乃为舍筏以登岸斯言也祸子者也古之工如倕如班堂非不殊户非同也至其为方也圆也弗能舍规矩何也规矩者法也仆之尺尺而寸寸之者固法也假令仆窃古之意盗古形剪截古辞以为文谓之影子诚可若以我之情述今之事尺寸古法罔袭其辞犹班圆倕之圆倕方班之方而倕之木非班之木也此奚不可也夫筏我二也犹兔之蹄鱼之筌舍之可也规矩者方圆之自也即欲舍之乌乎舍子试筑一堂开一户措规矩而能之乎措规矩而能之必并方圆而遗之可矣何有于法何有于规矩故为斯言者祸子者也祸子者祸文之道也不知其言祸已与祸文之道而反规之于法者是攻子亦谓操戈入室者矣子又曰孔曾思孟不同言而同至诚如尺寸古人则诗主曹刘阮陆足矣李杜即不得更登于诗坛诗云人知其一莫知其它予之同法也尧舜之道不以仁政不能平治天下者也子以我之尺寸者言也览子之作于法焉蔑矣宜其惑之靡觧也阿房之巨灵光之岿临春结绮之侈丽杨亭葛庐之幽之寂未必皆倕与班为之也乃其为之也大小鲜不中方圆也何也有必同者也获所必同寂可也幽可也侈以丽可也岿可也巨可也守之不易久而推移因质顺势融镕而不自知于是为曹为刘为阮为陆为李为杜即今为何大复何不可哉此变化之要也故不泥法而法尝由不求异而其言人人殊易曰同归而殊途一致而百虑谓此也非自筑一堂奥自开一户牖而后为道也故予尝曰作文如作字欧虞颜柳字不同而同笔笔不同非字矣不同者何也肥也瘦也长也短也疏也密也故六者势也字之体也非笔之精也精者何也应诸心而本诸法者也不窥其精不足以为字而矧文之能为文犹不能为而矧能道之为仲默曰夫为文有不可易之法辞断而意属联物而比类以兹为法宜其惑之难觧而谀之者易摇也假令仆即令为文一通能使辞不属意不断物联而模拟矣然于中情思涩促语崄而硬音生节拗质直而麄浅谫陋骨爰痴爰枯则子取之乎故辞断而意属者其体也文之势也联而比之者事也柔澹者思含蓄者意也典厚者义也高古者格宛亮者调沉着雄丽清峻闲雅者才之类也而发于辞辞之畅者其气也中和者气之最也夫然又华之以色永之以味溢之以香是以古之文者一挥而众善具也然其翕辟顿挫尺尺而寸寸之未始无法也所谓圆规而方矩者也且士之文也犹医之脉脉之濡弱紧数迟缓相似而实不同前予以柔澹沉着含蓄典厚诸义进规于子而救俊亮之偏而子则曰必闲□以为柔澹浊切以为沉着艰窒以为含蓄俚辏以为典厚岂惟谬于诗义并俊语亮节悉失之矣吾子于是乎失言矣子以为濡可为弱紧可为数迟可为缓邪濡弱紧数迟缓不可相为则闲□独可为柔澹浊切可为沉着艰窒可为含蓄俚辏可为典厚邪吁吾子于是乎失言矣以是而论文子于文乎病矣盖子徒以仆规子者过言靡量而遂肆为山孝嵺之谈擿仆之垂以攻我而不知仆之心无他也仆之文千疮百孔者何敢以加于子也诚使仆妄自以闲□浊切艰窒俚辏为柔澹沉着含蓄典厚而为言黯惨有如摇鞞击铎子何不求柔澹沉着含蓄典厚之真为之而遽以俊语亮节自安邪此尤惑之甚者也仆聦明衰矣怕念子负振世之才而仆叨通家肉骨之列于是规之以进其极而复极论以冀其自反实非自高以加于子传曰改玉改行子诚持坚白不相下愿再书以复我 

再与何氏书 

前书与子论文备矣然仆犹谓不证诸事则空言不切不切不信夫子近作垂于先法者何也盖其诗读之若抟沙美泥散而不莹又麄者弗雅也如月蚀诗妖遮赤道行是耳然阔大者鲜把持又无针线古人之作其法虽多端大抵前疏者后必密半阔者半必细一实者必一虗迭景者意必二此予之所谓法圆规而方矩者也沈约亦云若前有浮声则后湏切响一简之内音韵尽殊两句之中轻重悉异即如人身以魄载魂生有此体即有此法也诗云有物有则故曹刘阮陆李杜能用之而不能异能异之而不能不同今人止见其异而不见其同宜其谓守法者为影子而支离失真者以舍筏登岸自宽也夫文与字一也今人模临古帖即太似不嫌反曰能书何独至于文而欲自立一门户邪自立一门户必如陶之不冶冶之不匠如孔之不墨墨之不杨邪此亦足以类推矣且仲默神女赋帝妃篇南游日北上年四句接用古有此法乎水亭菡萏风殿薜萝意不一乎盖君诗徒知神情会处下笔成章为高而不知高而不法其势如抟巨蛇驾风螭步骤即奇不足训也君诗结语太咄易七言律与绝句等更不成篇亦寡音节百年万里何其层见而迭出也七言若剪得上二字言何必七也仆非知诗者剧谈偏见幸君自裁之耳君必苦读子昂必简诗庶获不远之复亦知子言之不佞不然终身野狐外道耳狂悖弗自觉缕缕至此悚惧悚惧 

荅吴谨书 

读论文一篇仆窃疑焉足下之意不过执以艰深之词文浅易之见耳恐不然夫文自有格不祖其格终不足以知文今人有左氏迁乎而足下以左氏迁律人邪欧虞颜柳字不同而同一笔其不同特肥瘦长扁整流疏密劲温耳此十者字之象也非笔之精也乃其精则固无不同者夫文亦犹足耳足下谓迁不同左氏左氏不同古经亦其象耳仆不敢谓然幸足下思之有教再布 

论史荅王监察书 

仆尝思作史之义昭往训来羙恶具列不劝不惩不之述也其文贵约而该约则览者易徧该则首末弗遗古史莫如书春秋孔子删修篇寡而字严左氏继之辞义精详迁固慱采简帙省缩以上五史读者刻日可了其册可挟而行可箱而徙后之作者本乏三长窃名效芳辄附笔削义非指南辞殊禁脔传叙繁芜事无断落范晔后汉亦知史不贵繁然剜精铲采着力字句之间故其言枯体晦文之削者也盖不知古史文约而意完非故省之言之妙耳下逮三国南北诸史远不及晔漫浪难观晋书本出群手体制混杂俗雅错棼欧阳人虽名世唐书新靡加故今之识者购故而废新五代史成一家言是矣然古史如画笔形神具出览者踊跃卓如见之欧无是也至于宋元二史第据文移一槩抄誊辞义两蔑其书各逾百帙观者无所启发展卷思睡矣得其书者往往束之高阁仆谓诸史他犹可耳晋宋元三史必修之书也若宿学硕儒才敌马班后汉而下种种笔削诚万世弗刊之典或惮其难止取三史约而精之亦弘文之嘉运昭代之景勋管豹井天私蓄素矣幸公有问辄吐布以闻伏俟大君子教焉 

荅周子书 

往闻稽山之阴大淛之濆多嗜古笃行独立勇往人者然仆北人也莫之能知也日者乃奉遐讯拜腆仪激发之音玄要之旨高逴之识慷慨之义有旷世之大感闵俗之重悲仆捧而读之钦羡忾惋内愧弥日曰古哉周子笃行哉独哉勇哉易曰同声相应同气相求仆鄙人也嗜古无成行之寡效立之罔独往之鲜勇足下乃奚取于仆而有斯求也又奚所应而同仆之声也仆少壮时振翮云路尝周旋鹓鸾之末谓学不的古苦心无益又谓文必有法式然后中谐音度如方圆之于规矩古人用之非自作之实天生之也今人法式古人非法式古人也实物之自则也当是时笃行之士翕然臻向弘治之间古学遂兴而一二轻俊恃其才辩假舍筏登岸之说扇破前羙稍稍闻见便横肆讥评高下今古谓文章家必自开一户牖自筑一堂室谓法古者为蹈袭式往者为影子信口落笔者为泯其比拟之迹而后进之士悦其易从惮其难趋乃即附唱荅响风成俗变莫可止遏而古之学废矣今其流传之辞如抟沙美螭涣无纪律古之所云开阖昭应例插顿挫者一切废之矣仆窃忧之然莫之敢告也又每窃叹独立之鲜勇往之寡又每伤世之人何易之悦而难之惮也而易之悦者乃又不自谓其易之悦也曰文主理已矣何必法也吁言之弗文行而弗远兹非孔子言邪且六经何者非理乃其文何者非法也斯言也仆怀之稔矣然莫之敢告也今足下既有同应之声又相求也仆安敢终默也且人情未有不忽近而务远者何也知其实者少而狥乎名者多也世远则论定持定采名则旷世相慕故汉文帝拊髀思颇牧而不知李广魏尚者以其近也近则疑疑则实昧实昧则忽之矣斯时俗之重悲也今足下于仆同时最近涉疑而不疑又无倾盖之谈接袵之雅乃一旦走千里之使声应而气求之仆以是知足下立之独而往之勇也以是而的古何古之不的矣谚有之曰一年二年与佛齐肩三年四年佛在一边言志之难久也幸足下无悦其易无惮其难积久而用成变化叵测矣斯古之人所以始同而终异异而未尝不同也非故欲开一户牖筑一堂室也足下诚不弃刍荛幸采焉察焉墨本赋一通战国策一部附献左右者 

山阴周祚附 

夫有倾盖如旧白首如新又云旷世相感对面不相知呜呼嗟夫是亦足悲矣祚于越之人也越俗多士古称五千勾践之遗风焉今而求古之士有不可得也古务知畧足以兴仆起舍而今多诗书之习柔顺和缓拉功名而取乡相拾青紫而享肉酪反执其所攻而读之其辞漫漫其音鸣鸣未见其如古人也嗟夫予独何心能不悲夫彼生于世而不能自立非勇也安乎俗而不能有返非智也非勇非智不可为士我思今人其谁归乎往寓幽燕有携空同集过余者予抱而读之再三而叹之嗟夫世有是人予不得而见之予岂人也哉方时举进士不获自逸后二年出宰东阿又不获自逸每抱其书不置予未逮老当有以遂予之心也居东阿不六月以父忧归越忧中益思见其人而于礼有不可出矣乡里之人见祚如此多购近时鸣世之文相与议论气卑意下袛令人悲悼耳果追空同哉嗟乎予不见其人也而止是书尔追忆予年骎骎乎四十有四矣白日易下逝水不返堕弱苟且以俟其老将柰何也求虞翻赵烨陆佃放翁于乡之遗书而读之吾意未觉其有当也登会稽之山想黄河之流浮云西驰征翼东向又不能不空同之思忼慨几于泣下而左右之人岂复知予者哉诚以惜时不如立名慕德不如励行追古不如就今执文不如亲炙此王粲有依刘之诚张敏有梦惠之叹古今之所共钦烈士之尤甘心也转展思惟莫能为心昔施惠死庄子至寝言子期终伯牙至不弹天下之士岂弟子恨不得师师亦未尝不恨得弟子耳楚国之宝惟卞士之爱燕帝之石多众人之羞其诚有合不合知不知论衡致推于蔡子玄经式重于侯巴讵无其故哉祚自恃世人少有知识霄壤百年忍同蝼蚁男子生不成名丈夫没无所称得不悲矣足下视予其真何如抱兹愤懑莫与告诉出门天地如此之大往来之人若是之多今人为文有复逾空同邪然以衰绖婴已未易奔趋托便鸿而附音因北风而遡告复望恕子皮之狂哀宁戚之志不吝赐教感惠无穷矣 
</div>
    <div class="pagination">
<a href="空同集_page99.html">上一页</a><span>...</span><a href="空同集_page95.html">95</a><a href="空同集_page96.html">96</a><a href="空同集_page97.html">97</a><a href="空同集_page98.html">98</a><a href="空同集_page99.html">99</a><span class="current-page">100</span><a href="空同集_page101.html">101</a><a href="空同集_page102.html">102</a><a href="空同集_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
