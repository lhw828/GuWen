<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 81 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 81 页/共 88 页</h1>
    <div class="content">　　鹭渚舟边踏月行萧滩亭上望君情梅花欲落美人去一夜离愁春水生
　　梦亡友蔡大美论诗临别索酒【甲辰三月十一日】
　　幽魂执手太情亲半笑嗔无酒入唇款款诗篇论未了相看不信塜中人
　　肠断临溪旧酒垆花开时节夜台孤凭将五斗浇坟上得似君家竹叶无【予感梦遂命酒浇其墓上先是蔡酿甚佳名兼清】
　　临江官舍咏桃树
　　短墙茅屋似山家小树窗前带雨斜记是老夫经手种春风满眼见开花
　　章山【临江城中相传仙人章昉隠此】
　　笙鹤谁能见往还千秋荒阜白云间仙家秪在江城里尚有髙人说买山
　　青莲洞【袁州】
　　石作莲花半未开玲珑几曲尽莓苔春深坐觉衣裳冷不道云从袖底来
　　袁州读郑谷诗
　　都官当日真名士笑杀人呼郑鹧鸪秀浦城南君故里江山何事一诗无
　　安成至庐陵道中作
　　山田斜趂岭云低引得清泉灌緑畦春暖插秧乗谷雨不劳布谷一声啼
　　出郭偶题寺壁
　　道旁深树隠招提满院蔷薇照眼迷燕子似嫌人吏俗飞来还去竹篱西
　　荷湖馆【临江】
　　隔林烟火几人家古庙江头噪晩鸦欲问芰荷香寂寂一川新涨白苹花
　　施三十郎墓【志称让宅为清江县治今墓在郡谯楼下】
　　江县人传让宅名至今留塜在孤城君看无数王侯墓蔓草荒凉野老耕
　　庐陵得余季芦先生书
　　螺子山前春草生莆阳书到泪双倾愁心歴乱君知否聴彻江声到五更
　　青原讲防示诸同志
　　逺别还偷三日闲歌同见古人顔木犀早已传消息一树花开香满山
　　守风左蠡【谚云南康左蠡无风浪起又汛兵寥寥不足备他盗舟人皆坐守不寐】
　　地险无风人自愁石尤作意故相留扁舟夜傍鼋鼍宿一防残灯是戍楼
　　逢南浦客寄周伯衡宋其武
　　寒江独夜强衔杯念旧悲秋日几囬南浦朝朝多驿使相思不寄一诗来
　　过白门追悼顾与治
　　旧宅经过哭几回五年宿草尚余哀秦淮明月长如此更覔何人共几杯
　　卖字全忘病里身开樽留客岂愁贫百篇诗句浑如雪半亩园林尽属人
　　许我亲书归去辞澄心纸在泪空垂夜台茟墨今何处莫被招魂更冩碑
　　酒隠髙风世所闻眼前身后一浮云莫愁苹藻无人荐共识千秋处士坟【君大父英玉先生有酒隠堂】
　　坐官阁梅花下
　　髙斋吏散即花前坐久还移竹榻眠珍重残枝休笑我重看烂漫是明年
　　緑雪【自制敬亭茶名】
　　敬亭雀舌枉争传手制从过谷雨天酌向素甆浑不辨乍疑花气扑山泉【过谷雨数日香味乃全】
　　最难消息趂春晴摘叶看僧顷刻成眼底何人玉川子可容庙岕独佳名




　　学余堂诗集巻四十七
　　钦定四库全书
　　学余堂诗集巻四十八
　　翰林院侍读施闰章撰
　　七言絶
　　磨盘山忆儿淳在宛陵家累在洪川
　　客程乡思苦漫漫积雨千山行路难知尔楼头髙处立几回北望又南看
　　值青州人便走笔寄刘止一【予归自济刘置祖帐十里外携善歌者曼声苦调曲未及终而别又同游龙洞有诗刘防佩刀为予镌壁】
　　几年高枕卧烟萝爱客论诗兴若何旧日何戡无恙否离亭半曲泪痕多
　　北海邮书久寂然西湖新句独翩翩最怜龙洞同游处凿石分题又五年
　　宿青驼寺
　　乱峰踯躅暮云平小市人传古寺名月白马寒嘶夜半不知何处有钟声
　　宿郯城闻仆夫言次日四十里外即江南界
　　千峰万壑倦征骖客路归心两不堪忽讶灯花成一笑邮亭明日是江南
　　淮上别张菊存【张有曲江园】
　　纒緜无尽曲江游送我重登出浦舟淮水亦知离别意相随日夜向南流
　　读渔洋山人集漫题【王阮亭集名】
　　莱阳大雅益都清各自论诗擅一城玉树临风今独秀新城不説济南生【莱阳谓采荔裳益都谓赵韫退济南李于鳞也】
　　六益过署斋得雨止宿
　　孤城日暮罢登台江阁炎蒸向水开正共古人杯在手南山夜雨过江来
　　天涯将老未归身同是江湖澹荡人今夜对眠深剪烛何年散髪共垂纶
　　官庭草
　　江声到枕客心违多病如何未拂衣庭草不妨秋色满好留蝴蝶上阶飞
　　陆舟别后值雨重寄
　　萧萧木叶逐江流不是离人已白头分手更堪垂老日乱山寒雨送孤舟
　　伟长索醉蟹自云老饕发书一笑
　　小饮终惭客兴豪故乡昨日寄霜螯知君旧是江南客不厌相呼作老饕
　　寄髙柱河夫子【公以侍御视学江南目闰章国士】
　　敢言薄宦釡生鱼官舍萧条似客居媿比侯芭称弟子泪痕空落数行书
　　晩泊石亭寺
　　十度扁舟系石亭龙沙风起客眠醒江洲芳草无情甚一夜茫茫带雨青
　　正月晦日太虚宗伯作诗见忆予适到门遂同伯玑饮花下
　　春风骑马到江城正值繁花照眼明头白尚书吟正苦开扉一笑説离情
　　主人爱客草堂清髙士为邻诗兴生每到必倾李白酒何妨长卧灌婴城
　　临江杂诗
　　閤山烟雨接虚无碧嶂清江翡翠铺好置亭台添画舫为君唤取作西湖
　　又
　　更无罗绮艳江边髙种茶园低种田一嵗繁华灯下尽满城歌管送神船
　　又
　　万松郭外一时空新种桃花几树红最是春来暗双眼江城日夜雨声中【城南旧有松林直接瑞筠山谓之万松关今荡然矣】
　　又
　　青青橘柚压江濵暖日晴烟照眼新三月花开横十里香风吹杀荡舟人
　　又
　　红柑白笋不论钱淳朴山川剧可怜一亩官租三亩谷农家翻厌説丰年
　　又
　　夜夜江头月一湾疎钟声里白云闲诗僧雪印残篇尽只字从何覔半间【雪印天宁寺僧洪武初召赋金陵春晓诗称防赐衣诗见郡志慧力寺僧半间有诗名今尽逸】
　　又
　　渚鸥沙鹭自双双耆旧风流説此邦刘孔诸贤俱逝水至今芳杜绕清江
　　又
　　欵乃歌声日几回野航无数趂风开大洋洲上迎神去玉笥山中乞梦来【临俗吏民逺出必先祷大洋洲萧公庙又传玉笥山祈梦灵异】
　　又
　　回龙寺前野艇横伏马桥头江水清闻説百花春正好秪余芳草向春生【郡旧有百花洲今废】
　　冯木伯罢官永丰别后以官累再至
　　离筵杨柳春含雨廻棹芙蓉花满溪明日且随鸥鹭去沧江莫听鹧鸪啼
　　即事
　　山阁看云自举杯轻风菡萏槛边开今年胜事清江少六月鲥鱼出网来
　　有懐杜蕃舒梅防与
　　槛外风帆日日开江乡不见故人来黄柑两防防如此一笑何时共举杯
</div>
    <div class="pagination">
<a href="学余堂文集学余堂诗集学余堂外集_page80.html">上一页</a><span>...</span><a href="学余堂文集学余堂诗集学余堂外集_page76.html">76</a><a href="学余堂文集学余堂诗集学余堂外集_page77.html">77</a><a href="学余堂文集学余堂诗集学余堂外集_page78.html">78</a><a href="学余堂文集学余堂诗集学余堂外集_page79.html">79</a><a href="学余堂文集学余堂诗集学余堂外集_page80.html">80</a><span class="current-page">81</span><a href="学余堂文集学余堂诗集学余堂外集_page82.html">82</a><a href="学余堂文集学余堂诗集学余堂外集_page83.html">83</a><a href="学余堂文集学余堂诗集学余堂外集_page84.html">84</a><a href="学余堂文集学余堂诗集学余堂外集_page85.html">85</a><a href="学余堂文集学余堂诗集学余堂外集_page86.html">86</a><span>...</span><a href="学余堂文集学余堂诗集学余堂外集_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
