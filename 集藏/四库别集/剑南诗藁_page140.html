<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 140 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 140 页/共 193 页</h1>
    <div class="content">　　又
　　白帝城边莺乱啼忆骑瘦马踏春泥老来感旧多凄怆孤梦时时到瀼西
　　又
　　小益晨装雨作泥南沮渉水马长嘶山腰细栈移新路驿壁流尘闇旧题
　　又
　　曾从征西十万师白头囘顾只成悲云深骆谷传烽处雪密嶓山校猎时
　　又
　　老君洞外小朱扉云压寒空雪欲飞结阵弓刀边垒去挂鞍狐兔猎场归
　　又
　　少时失脚利名间寸歩何曽不险艰造物恐人浑忘却梦中忧患尚如山
　　孤村
　　少年误计落人间晩卧孤村日掩关小室易温炉火省幽窗常暗架书闲梅横篱落春初动云闹川原雪尚悭欲唤一藤同胜践恨无杰句压溪山
　　村舍书事
　　纸窗百衲地炉红围坐牛医卜肆翁时节杯盘来徃熟朝晡盐酪有无通男丁共结春耕耦妇女相呼夜绩同老子頽然最无事客归自防读书功
　　小葺居舍
　　野水枫林下残年亦自存刈茅支漏屋挿棘补颓垣把钓灵爽争棋笑语喧晩窗幽兴极共酌黍醅浑
　　冬至
　　老遇阳生海上村川云漠漠雨昏昏邻家祭彻初分胙贺客泥深不到门万巻纵横忘岁月百年行止付乾坤明朝晴霁犹堪出南陌东阡共一樽
　　夜坐示子遹兼示元敏
　　微霰不成雪大风俄散云孤灯翳还吐断雁逺犹闻冉冉新春动遥遥清夜分儿孙未须睡吾与汝论文
　　客懐
　　客懐病思两凄凄瘦马长鞾溅雪泥道左忽逢曾宿驿壁间闲看旧留题村醅酸薄陈山果旅饭萧条嚼冻齑何处人间非梦境怳然重到劎闗西
　　杂书幽居事
　　抱瓮穷园叟还山老布衣死边常得活闹处偶容归钓恐鱼吞饵棋忧客堕机此心君防否洗尽百年非
　　又
　　淡薄齐荣辱恢疎略怨恩炉常养丹母手自斵桐孙炎火下照海黄河髙泝源道翁来不速一笑倒吾樽
　　又
　　庭旷多延月斋空半贮云松声行路共泉脉近邻分采药九蒸晒朝真三沐熏林间有丛杞绕屋夜狺狺
　　又
　　贫困虽终老胷中尚浩然直令头抢地未害鼻撩天种菜悭三亩苫茅仅数椽布衾常不暖夜夜亦安眠
　　又
　　卜筑南湖上梅花几度春身縁作诗瘦家为买山贫野歩维渔江楼岸醉巾谁知防稽叟不媿葛天民
　　题斋壁
　　门前枯叶满荒街堂下残芜拥土阶蓬荜萧条如旅店豆蔬淡薄学僧斋画存真火温枵腹夜挽黄流灌病骸唤取邻翁同结社他年仙去与君偕
　　探梅
　　岁月相寻岂有穷早梅唤醒醉眠翁坐中酒量人人别花底春风处处同白帝城边微雪过青衣江上夕阳红锦囊空复残诗在分付悲欢一梦中
　　新移竹栽喜于得雨而池中鸂防乃以水溢而去戏以长句记之
　　雾雨三日天沉隂西溪水长二尺深土濡新竹有生意池满文禽无住心竹根苏活頼此雨禽亦归飞戏烟浦去留虽异各欣然抽萌哺子全其天
　　读宛陵先生诗
　　李杜不复作梅公真壮哉岂惟凡骨换要是顶门开鍜錬无遗力渊源有自来平生解牛手余刅独恢恢
　　勉学
　　学力艰危见精诚梦寐知众人虽莫察吾道岂容欺雷雨含元气蓍决大疑为儒能体此端不负先师
　　道室试笔
　　浮云万事不到眼千岁人间心尚孩屏风疉下看花落扇子峡中闻雪来
　　又
　　兠罗緜云常满谷勃落叶衣无四时中原百战血涂野此老醉眠初不知
　　又
　　事来得失若山重放下始知前日狂一枝藜杖一壶酒何处人间无醉乡
　　又
　　吾家学道今四世世佩施真三住铭一窗萝月照孤咏万壑松风吹半醒
　　又
　　死来尚恋游金谷病废犹难放栁枝等是胷中不浩浩乐天莫笑季伦痴
　　又
　　明明行路有神仙世上求仙却不然贪冒苦多亷让少恐君未得尽天年
　　治心
　　治心无他法要使百念空秋毫作其间有若海飓风飓风孰能止三日力自穷我徐蹑其后杲杲日出东向来一噫者毕竟谁为雄万里静海氛一望开天容防从安期生髙防蓬莱宫
　　夜梦遇老人于松石间若旧尝从其游者再拜叙间阔老人亦酬接甚至云
　　辽海曾从化鹤丁百年尘土汚巾瓶万山深处遇行李再拜起时如醉醒緑树岩前开药笈白驴背上指丹经云霄平歩寻常事不用求方更解形
　　过邻家
　　病去诗情动寒深酒戒开儿孙扶每出邻里唤还来云重时飞雪春迟未见梅山园多芋栗夜话且燔煨
　　村饮
　　旧隐青山在衰顔白髪新推移忝前辈疎嬾似髙人撃鼔驱殇鬼吹箫乐社神家家皆有酒莫吐相君茵
　　市饮
　　学道无多事消隂服众魔春雷惊蛰户海日浴鲸波大勇收全胜灵袭太和何妨防稽市取酒独酣歌
　　社饮
　　东作初占嗣岁宜蚕官又近乞灵时倾家酿酒无遗力倒社迎神尽及期先醉后醒惊老惫路长足蹇叹归迟西村渐过新塘近宿鸟归飞已满枝
　　舟中作
　　一叶轻舟一破裘飘然江海送悠悠闲知睡味甜如蜜老觉羁懐淡似秋失侣云间孤雁下耐寒波面两鳬浮年逾八十真当去似为云山尚小留
　　风云昼晦夜遂大雪
　　大风从北来汹汹十万军草木尽偃仆道路瞑不分山泽气上腾天受之为云山云如马牛水云如鱼鼋朝闇翳白日暮重压厚坤髙城岌欲动我屋何足掀儿怖牀下伏婢恐坚闭门老翁两耳聩无地着戚欣夜艾不知雪但觉手足皲布衾冷似铁烧糠作微温岂不思一饮流尘暗空樽已矣可奈何冻死向孤村
　　大雪
　　海天黯黯万重云欲到前村路不分烈风吹雪深一丈大布缝衫重七斤
　　雪夜
　　病卧湖边五亩园雪风一夜坼芦藩燎炉薪炭衣篝暖围坐儿孙笑语温菜乞邻家作菹美酒賖近市帯醅浑平居自是无来客明日冲泥谁叩门
　　雪霁
　　米尽囊空莫问渠天公自解养迂疎雪泥壅路断来客朝日满窗宜读书渐暖横林闻语鸟乍晴幽圃富嘉蔬东家小蹇那须借早晩吾儿送鹿车【子坦欲作一小轿子来】
　　雪后
　　雨解平檐雪风收际海云根苏萱出土氷断水生纹游舫家家葺行歌巷巷闻太平元有象端为谢东君
　　夜寒与客烧干柴取暖戏作
　　槁竹干薪隔岁求正虞雪夜客相投如倾防防蒲萄酒似拥重重貂鼠裘一睡防勲殊可喜千金论价恐难酬他时铁马榆闗外忆此犹当笑不休
　　排闷
　　残雪融成雨寒灯结作花睡稀听齧鼠坐久送栖鸦食似开僧鉢居如寓店家余年不须问即此是生涯席上有举吕居仁诗者因次其韵示坐客
　　是身如鼠穴太仓七十始办求深藏扶衰复拜求旧诏入对讲殿瞻颙昻期年防恩许谢病家居更辱鄊党敬今夕不醉无庸归此老余年君所知
　　予使江西时以诗投政府丐湖湘一麾防召还不果偶读旧稾有感
　　文字尘埃我自知向来诸老误相期挥毫当得江山助不到潇湘岂有诗
　　栁桥
　　村路初晴雪作泥经旬不到小桥西出门顿觉春来早栁染轻黄已蘸溪
　　鸥
　　海上轻鸥何处寻烟波万里信浮沉今朝忽向船头见消尽平生得丧心
　　鹭
　　雪霁春囘亦乐哉棋轩正对小滩开翩翩飞鹭真吾友肯为幽人一再来
　　感物
　　日落乌将数子归风和雉挟两雌飞不如村舍安孤寂父子飘然两褐衣【予斋居已乆又诸子皆出仕独与子遹相对如世外人】
　　甲子岁暮
　　世间巧拙亦何施万事难禁岁月移迟死几时天有意要令自悟不须师
　　出游至僧舍及逆旅戏赠絶句
　　山僧邂逅即情亲野叟留连语更真淡淡论交端有味一弹指顷百年身
　　又
　　饭炊适熟如延客犬喜来迎似到家雨滴茅檐草烟湿不妨笑语暂諠哗
　　岁暮出游
</div>
    <div class="pagination">
<a href="剑南诗藁_page139.html">上一页</a><span>...</span><a href="剑南诗藁_page135.html">135</a><a href="剑南诗藁_page136.html">136</a><a href="剑南诗藁_page137.html">137</a><a href="剑南诗藁_page138.html">138</a><a href="剑南诗藁_page139.html">139</a><span class="current-page">140</span><a href="剑南诗藁_page141.html">141</a><a href="剑南诗藁_page142.html">142</a><a href="剑南诗藁_page143.html">143</a><a href="剑南诗藁_page144.html">144</a><a href="剑南诗藁_page145.html">145</a><span>...</span><a href="剑南诗藁_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
