<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 172 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 172 页/共 256 页</h1>
    <div class="content">　　
　　维嘉靖二十八年，岁次己酉，正月壬申朔，越十六日丁亥，友人前南京兵部尚书湛　方在西樵山，闻讣，谨以炷香束帛之奠，寓告於故友善士杨上舍桐冈之灵曰：吾念衡山，凡四十年，飘然以往，闻子之贤。爰有桐冈即吾道，及乎相见，交欢如素。惟君德性，和顺中正，怀宝不仕，存心性命。当道闻之，咸曰贤斯，大书善士，揭於高楣。紫云六旬，精舍聿新，克己助力，惟子之勤。先师有祠，托子岁时，子能新之，永永无遗。岂其告逝，失此义士！向方挥泪，奠告致意。尚飨。 
　　
　　奠故友张原道文 
　　
　　维嘉靖二十八年，三月初五日，甘泉翁湛子若水始闻故友令尹张君原道龟峰子之讣，哭悼之，乃遣双鹅尊酒炷香纸烛而奠告之，曰：呜呼原道，而遽至於是耶？观子平生，志气不凡，文行有卓。爰笃忠信，爰志正学，屡试屡屈，而所志不挫。独其心追乎古人，而著述有作。人皆过门不入，而子将之京赴选。行迩矣，犹二三百之途，而告别於西樵之麓。此其志视凡今之人何如耶？拜官未几，而遽以病终。天乎！人乎！嗟嗟龟峰，而止於是耶？呜呼！尚飨。 
　　
　　奠高藩读文 
　　
　　维嘉靖二十八年，岁在己酉，七月戊辰朔，越二十七日甲午，友人前南京兵部尚书湛　谨以特羊庶羞果酒之奠，拜价寓告於故友藩相高德魁先生之灵曰：呜呼！是月廿日，水方居闭天关，得接公子埙等七月五日讣音，越自沙堤而来者，知公之僊逝在六月二十四日也。饮泣於邑久之，乃叹而言曰：呜呼！天使予之不一再见公以诀也。追惟往昔，公方应贡，无由北上，予乃请公共载而往。起居食息，无间於初也。自时别，公分教於浙，余归过之，与叙契阔，如相与共载舟航，共居番山之时，无间於初也。及予南归，公出顾我於穗之城，相与叙乐，如在浙京，无间於初也。予谒先师石翁墓於白沙，正取归途，访公白藤，阻风不渡，数日莫征，使予不得再会，非天乎？顷予拜价省公白藤，归报见公动履视事如故，喜也。予虽老矣，犹欲再谒先师之墓，复居楚云之台，归访白藤之浒，酬夙昔未偿之怀。岂意以公如彼健毅，不啻九十百年，遂尔告逝耶？呜呼！使予不得再见公以诀者，果天也耶？乃郎讣报，惟公将逝，念念厚德，临终弗已。幽明之际，感此雅意，所谓一死一生见交情也。予病天关，二三月中，今兹稍瘥，奔哭无从。寓奠此觞，以告始终。尚享。 
　　
　　奠宋贞女吴氏墓文 
　　
　　维嘉靖二十八年，岁在己酉，八月戊戌朔，越十六日癸丑，前南京兵部尚书湛　谨遣门人张世美，以特羊牲醴之奠，告於宋贞女吴氏之墓曰：夫烈女不更二夫，盖尝闻之，古先以不贰所天也。嗟嗟贞女！未夫其夫，未天所天，独以一念之天已定，不欺其心之昭然，而不更与贰，又何足言？嗟嗟贞女！率其方□□死不迁，卓乎高出节烈之上，其鲁连之东海，夷齐[之]西山，独与五岳而同峙，三光之高悬。是用祭告，尚其歆焉！ 
　　
　　奠东莞县令尹文 
　　
　　维嘉靖二十八年己酉岁之八月，戊戌朔，越二十一日丁未，前南京兵部尚书湛　闻东莞令尹孙君□湖以事客卒於五羊之下。予病未脱体，遣子涞之、诸生周荣朱等，哭於旅衬，奠以牲醴而叹曰：嗟予泛观乎斯世，叹上天之意不可知，以为无意耶？何福善祸淫之说，圣训之洋洋，岂我欺也！以为有意耶？恶者未必祸，善者未必福，昭昭自上而下遗也。夷考乎东邑，先孙子而尹者若人若人，贪者若人，酷者若人，与赤子为仇者若人，丑正害善者若人，竟幸而全身活妻子而归。嗟嗟孙子！尹兹三年，所守一节，廉介不取，孰有如子者？折节好学，孰有如子者？执礼善类，孰有[如]子者？而乃不蒙降福，以遭短折。庄周所谓人之君子，天之小人，将非寓言，而乃实说耶？予於子叹天之不可知，而有意无意，冥冥者之难别。予病方起，无从奔□，敬遣诸子，奠告衷曲。尚飨。 
　　
　　奠故姊安人文 
　　
　　维嘉靖二十八年，岁次己酉，十一月丙寅朔，越初六日庚午，弟前南京兵部尚书湛　谨以刚鬣柔毛、庶羞清酌之奠，致告於故姊湛氏安人之灵曰：於乎！吾姊伤乎！於乎！吾姊哀乎！夫天下皆有姊，而吾姊独哀伤之深，何哉？忆昔成化，吾未成童，励志读书，姊为作粥，以勉吾学，孰如吾姊！予方除夕，未具鞋袜，即为宿成，以庆元日，孰如吾姊！针线度日，以济困难，孰如吾姊！资妆不同，罔有怨言，孰如吾姊！所天既丧，无子二女，长已先仆，次嫁海隅，乏人侍养，可伤吾姊！迎养吾家，一二十年，棺敛衣衾，亦颇粗备，一幸。舆疾归家，女亦适至，三日而逝，丧亦有主，二幸。於乎吾姊！享年近百，亦独何伤？而吾哭姊之哀，则何时穷乎？敬奠一觞，以申予情。於乎哀哉！於乎伤哉！尚飨。 
　　
　　奠伍元正文 
　　
　　维嘉靖二十九年，岁次庚戌，三月乙丑朔，越十五日丁卯，外丈翁前南京兵部尚书湛若水，谨以刚鬣柔毛、庶羞清酌之奠，昭告於近故甥婿伍元正之灵曰：呜呼！哀乎！天乎！人乎！人曰元正，乡善士也，人不间言，克孝弟也。素不与人互争利也，守己守分，一尚义也。夫何婴疾二年，起复踬也？岂天故祸之殃祥，何意也？岂医药对病，人事未备也？今病复作，奄忽逝也。呜呼！哀乎！元正知之乎？尔妇寓哀，欲遵昭穆，长房定继也。人有挠之，待其子也，曰后事叵知，何可俟也？即今承服，岂轻事也？人之常情，重田地也，得田而服不及，不为丧主，犹不嗣也。圣人之仁，继绝世也，今夫手足疾绝，犹知相救，痛痒无二也。尔其知之，冥佑是也。敬具一觞，告兹事也。大人耆德，必有裁制也。兄弟之子犹已也，一过承育，即我子我孙，我田我地，原无异也。人来而田不往，固尚在也。呜呼元正！尔其有知，尔其安此。尚飨。 
　　
　　祭奠告白云书院土地文 
　　
　　维嘉靖二十九年，岁次庚戌，三月乙丑朔，越初十日甲戌，前南京兵部尚书湛　谨以三牲果酒之仪，遣门人李世京，敢昭告於白云山土地之神：维神司职兹土，阅人有年。天作神藏，以遗我人。弘开书院，朗耀人文。昔邪今正，重造乾坤。神与有光，五岳同尊。维神终佑，昭此昏昏。尚飨。 
　　
　　奠刘晦川文 
　　
　　维嘉靖二十九年，岁次庚戌，八月壬戌朔，越二十二日乙未，契侄前南京兵部尚书湛　谨以瓣香束币之仪，昭告於契伯义爵晦川刘先生祠下：嗟我□[考]□翁大夫，与公交谊，胶漆不如。避难依刘，我时童孺。门途亭宇，竹马追呼。及叨乡荐，一拜高闾。嗣时公逊西云草庐，盘桓云木，寒暑再除。及公告归，我病不扶，泪诗送公，据床欷歔。两世交情，老怀忉忉，敬拈心香，维神鉴诸。尚飨。 
　　
　　祭义士祖墓文 
　　
　　维嘉靖二十九年，岁次庚戌，九月辛卯朔，越初九日己亥，玄孙前南京兵部尚书若水谨以刚鬣牲殽之仪，昭告於高(柤)[祖]考护国保境义士府君、高祖妣熊氏夫人墓下曰：若水仰蒙祖德，远庇故孙，敬先妇何氏於本年三月十九日遗腹诞生曾孙，名曰寿鲁，头角颇见岐嶷。是皆福地降神，礼宜报告，时加保佑，以大祖门，实永永有光。尚飨。 
　　
　　奠伍近川文 
　　
　　维嘉靖二十九年，岁次庚戌，九月辛卯朔，越十九日丙午，友末前南京兵部尚书湛　谨以刚鬣柔毛、牲醴庶羞之奠，昭告於近故南安知县近川伍君之灵曰：於乎近川！已乎！天乎！天道无亲，常与善人，其言岂其然乎！於乎近川！天性纯笃，木讷近仁，身无恶行，口无恶言，非善乎？善则必仁，仁则必贤，君以乡荐，筮教武城，啖粟守官，推粟济贫，曰如其贤。及尹聊城，推俸补民，当道以奖，逃民以还，曰如其仁。起复选部，再尹南安，下车未几，恩泽沛焉。匪仁匪贤，其孰能?？於乎！骨肉归於故土者，命也；化而无所不之者，魂也。於乎其人！於乎其天！尚飨。 
　　
　　白云陈宗汤先生祠祭文 
　　
　　维嘉靖二十九年，岁次庚戌，八月壬戌朔，越二十六日丁亥，友人前南京兵部尚书湛　谨以特豚庶羞之仪，遣守祠门人邓钦等，昭告於故清江知县陈君宗汤先生之灵曰：於乎！躬行君子，古未易得，先生夙成，言行可则。正出乎中，义动乎色，言思有教，动思有式，共受江门，期趋圣域。时不遇公，行若或柅，昏冥之逃，混世濯足。伯道无儿，贤鬼不食，罔继罔后，仁者所恻，怀之三纪，予衷是惕。院西创祠，常事时格，无怍安歆，成人有德。尚飨。 
　　
　　白云祭告白沙祠文 
　　
　　维嘉靖二十九年，岁次庚戌，十月辛卯朔，越初七日丁卯，门生前南京兵部尚书湛　谨以果酒之仪，昭告於先师翰林院检讨白沙陈先生祠下曰：维师大明斯道於千百世之后，以启后人，以风天下。天下宜遍祠而享之，而吾省初独缺焉。昔在京师，白於苕溪巡按，肇此书院，自遗音容，羹墙屡念。窃惟士有旷百世而相感者，是以云卿慕徐孺之风，远迁东湖，而况实亲炙之者乎！水也兹於祠后爰辟旧址，自创小亭，月日来谒，瞻依宴坐，名曰白云之窝。因门人李黄门所修西堂，时憩会讲，名曰亲炙之堂。今晨启土，竭诚昭告，维师尚鉴之。 
　　
　　白云书院立宣圣四配像碑告文 
　　
　　维嘉靖二十九年，岁次庚戌，十月辛酉朔，越十三日癸酉，前南京兵部尚书湛　谨以释菜之仪，率诸生钟景星等，昭告於宣圣孔夫子及四配之神曰：仰惟夫子，道德高厚，百代之师，如日中天，如运四时。书院垂成，督府相之，风日清美，吉日良时。恭立圣像，来学瞻依，维神是妥是佑，永於千期。尚飨。 
　　
　　奠伍半冈文 
　　
　　维嘉靖二十九年，岁次庚戌，十一月庚寅朔，越十三日壬寅，眷末前南京兵部尚书湛　谨以牲醴之奠，昭告於故耆德半冈伍先生之灵曰：於乎半冈！吾九月省墓於甘泉子，闻半冈身婴夙疾，造问半冈。半冈体气阳阳，犹如平常。岂意吾还天关未两阅月，而半冈之讣来自铁江，使予惊怛，拊病枕而悼亡。於乎半冈！平生志气卓卓不肯久淹乎增庠，拂袖恬退，归居云水之乡，沙巷之阳，对鸥鸟而笑傲，倚芙蓉而徜徉。芙蓉自若，君去何方？洒泪西风，荐此一觞。尚飨。 
　　
　　祭任东明墓文 
　　
　　维嘉靖二十九年，岁次庚戌，十二月庚申朔，越二十一日庚辰，前南京兵部尚书湛　率诸子黄民准、李世京、冯时举、谢锡命、湛涞之，虔备牲醴之奠，告於前锦衣卫千兵任君东明之墓曰：呜呼东明！东明嗟哉！尔之生不辰，坎坷迍邅而靡宁，将有以自致而祸是婴耶？抑独行悻直而为人所憎耶？挤井下石而不得其情耶？何六十穷窘，羁旅南溟，犹然思於为善，访我於寂寞之滨，绝粮濠畔，馈粟不停。及病既笃，告予后事，予诺以膺。及乎将逝，辞之一字，犹发於不容发之幽冥。昔人挂剑於徐墓，犹意许於无声，矧惟子之所托，而吾之所许诺，而可更耶？買棺大殮，手足之形，窆於東山之?，親臨治之，安知其非子之佳城耶？率友奠觞，子宜永宁。尚飨。 
　　
　　告祖文 
　　
　　玄孙若水敢割私恩，明正大义，昭告於显始祖考处士主簿府君、显高祖考护国保境义士府君、显曾祖考处士府君：今有无道恶孙朝阳，父靖年老，楼房不与父居；病革在外，扶归正寝，拒之不与入门；父尸即殡在外，此为大不孝无道。又生平从谀不义，世济其恶。父所分，买族叔和屋地一□，狭窄难居，东则侵占祖宗蒸尝塘，填为居场；南北西则占第三房若水地若乾井尺，起造楼房。通族畏威，不敢与论，父故愈加肆恶，前后新旧谋伊本房塘尾，锯截荔枝，侵占三房土名飞鹅岭、四望冈、小华山、鹞岭等处松界，及二房自清等松界，四房冈下塘壆地界。此尚小事，又无故殴伤乡族称善孙濡血流满衣，侄至公救住。夫家训子孙有过，当以礼跪责於祖宗之前，何至殴伤无过骨肉？外有倚势强占乡人花岭头等处山地，难以枚举。似此肆恶日甚，祸贻身家，实为祖宗之玷。水齿在族尊，泰为训长，惧家难复临，几欲割恩正义，举白於官，尚私情隐忍，未敢遽为。先将其恶状大不敬无道之略，昭告於我显始高曾祖考，阴诱其衷，化恶为善，自将所占过祖塘及各人屋地山场，退还与祖宗及乡族人等，庶几补过，而祖训家规不至大坏，祖宗亦有光焉。若再不悛，水当依祖训之语闻於官，庶不至大坏风化。谨告。十二月 
　　
　　祭外祖陈公文 
　　
　　维嘉靖三十年，岁次辛亥，二月己未朔，越二十日戊寅，外孙前南京兵部尚书湛　谨以刚鬣柔毛、庶羞清酌之仪，昭告於外曾祖考竹窗陈公、外祖考云溪陈公：呜呼！昔在王符，?无外家；及夫渊明，亦有孟嘉。惟翁福德，突出诸沙，是生圣善，本支五华。翼翼新祠，四洲之涯；西溪益深，西岭其峨。子子孙孙，勿替有加。尚飨。 
　　
　　岁祭义阡文 
　　
　　维嘉靖三十年二月　日，前南京兵部尚书湛　谨以三牲果酒，告奠於东中西义阡之墓曰：凡岁遇清明时节，凡人子孙皆有墓祭，其祖考有饮食。独尔等葬在义阡者，既免尔烧焚之祸与否，多或无后，或虽有后，贫不能祭其先，鬼多不食，吾心怵惕焉。兹以酒肉楮钱，遣家人类奠於尔等，尔等庶其饮食之。 
　　
　　奠毛玉峰文 
　　
　　维嘉靖三十年，岁次辛亥，三月己丑朔，越十三日辛丑，乡友人前南京兵部尚书湛　谨以牲醴束帛之奠，寓告於近故湖广都司经历玉峰毛君之灵曰：昔闻平乐，双凤辈起，未获快睹，德音伊迩，未知其父，先观其似。维顺德君，兼优学仕，造予天关，执弟子礼。吾是以知公之学，乾禄岂弟，闻诗闻礼。初政之行，即协於人，雷封殷殷，并及穷民，维水有源，吾於以知公之仁，裕於后昆。两造庭鞫，明清折狱，靡有私曲，如辨白黑，吾以是知公之旁烛，百里是福。维兹三伦，触类引伸，革故鼎新，闻讣归奔。慎斋有云：「民生不辰。」予是以托之祝文，以告冥冥。呜呼！尚飨。 
　　
　　白云倚云堂告文 
　　
　　维嘉靖三十年，岁次辛亥，三月己丑朔，越二十五日癸丑，前南京兵部尚书湛　谨以三牲清酒之仪，遣门生凌云龙、凌起凤、欧文策、郭维麒等，昭告於白云山倚云堂中亭之神曰：堂白云窝，迁来倚云，与山益高，与水益深。著书有亭，亦为中，变化之妙，其天其人。永佑游息，维尔有神。尚飨。 
　　
　　九山汤先生诔文 
　　
　　嘉靖辛亥三月廿六日，有童子自新会北到来者，九山汤翁病革矣，有遗书若相永诀者。甘泉翁方卧天关，既以敛金赙段，走价代往，潸然涕出，揽涕而诔之曰：於乎！如九山公者，古所谓忠信之士非耶？夫忠信而不为圣贤者有之矣，未有圣贤而不忠信者也。孔子曰：「十室之邑，必有忠信如丘者焉，不如丘之好学也。」忠信而不好学，所谓忠信而不为圣贤非耶？昔游江门，交公兄弟，五十余年，未尝少替。予尝谓公江门旧闻，不可不肄，公言訑訑，如是如是。今则果能全归者耶？不可企矣。虽然，世人之交，转眼而异；而公之於予，背面远迩，未尝少贰，则公之忠信，自周八十一。病革属纩矣，犹云待予复书之至，而后长逝，其不移於生死贱贵，则公之过於人远矣哉！於乎！公其庶几无愧！ 
　　
　　告陈宗汤祠文 
　　
　　维嘉靖三十年，岁次辛亥，四月己未朔，越二十八日丙戌，前南京兵部尚书友人湛　谨以果酒之奠，遣门人黄民准等，昭告於故友清江县知县陈宗汤先生祠下：祠宇既成，门墙肇启，立龛妥灵，悬扁昭示。永永休享，垂於千，勿替引之，神其歆此。 
　　
　　奠故男柬之文 
　　
　　维嘉靖三十年，岁次辛亥，四月己未朔，越八日乙未，父甘泉翁以刚鬣柔毛、庶羞清酌之仪，遣男涞之奠告於故男广西太平府知府柬之柩前曰：於乎！吾方望尔之任，以报圣恩，以增光吾后，岂意遽至是耶？天之命耶？人之自致耶？人之致也，则尔性命之未修，保养之未至，全归之未尽，君恩之未报，伊谁之咎？以为天之命也，命之渺茫不可知，修短之不可期，福善祸淫之不可齐，苍苍冥冥，岂一一而简别之？又孰归咎於不可知者？已而！已而！尔之幼孙尚在怀抱，中夜呱呱，吾病阽危，而幸不死，则犹有赖焉尔。其安诸！ 
　　
　　祭白沙先生白云新祠文 
　　
　　维嘉靖三十年，八月丙辰朔，越二日丁巳，门(三)[生]前南京兵部尚书湛　谨以牲醴果酒，遣门人黄民准等，昭告於先师翰林院检讨白沙陈先生之灵：兹以海岛多故，岁时躬祀於西樵云谷祠下惟艰，幸今已建有白云书院，卜以吉日，恭塑师像於其中。凡每年水能赴云谷者，躬祀於云谷，白云止行释菜礼，水在白云者，躬祀於白云，而云谷止行释菜礼。著为定规，敢告神其知之，无所不之。尚飨。 
　　
　　寓奠安福刘汝继文 
</div>
    <div class="pagination">
<a href="泉翁大全集_page171.html">上一页</a><span>...</span><a href="泉翁大全集_page167.html">167</a><a href="泉翁大全集_page168.html">168</a><a href="泉翁大全集_page169.html">169</a><a href="泉翁大全集_page170.html">170</a><a href="泉翁大全集_page171.html">171</a><span class="current-page">172</span><a href="泉翁大全集_page173.html">173</a><a href="泉翁大全集_page174.html">174</a><a href="泉翁大全集_page175.html">175</a><a href="泉翁大全集_page176.html">176</a><a href="泉翁大全集_page177.html">177</a><span>...</span><a href="泉翁大全集_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
