<!DOCTYPE html>
<html>
<head>
    <meta charset="UTF-8">
    <title>盘洲文集 - 第 42 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 42 页/共 56 页</h1>
    <div class="content">　　贺汪侍御启
　　伏审正色左台御史耸殿中之职拜荣南榻惠文光柱后之仪风采益尊见闻皆震恭惟某官宝侔鼂采誉冠月评尧醲舜薰絶翰墨之畦迳周情孔思酌道德之渊源自秘府之校文以清埃而露頴一言寤意共髙忧国之风六察分官即有事端之语如鹰鹯之必逐鸟爵当豺狼则不问狐狸白简凝霜方宵人之落胆巨川作楫期良弼以调元某贺厦情深扫门迹阻齿牙借誉每叨华衮之褒羽翮问程有待洪钧之播
　　贺陈察院启
　　伏审出綍法宫振缨宪府由太史而为御史四海耸闻迁元方而召季方一门鼎盛辄裁小牍以述佥言恭惟某官乐奏九韶光分五纬休扬令问赫赫乎逐日以新刋落陈言飘飘有凌云之气逺迩争传于师説巻舒岂自于人为逢解弦之清明果着鞭而踔厉既登文石之陛遂陟道家之山金马迭居丕变上车之谚皂雕始击具瞻冠豸之威少烦明目张胆于岁月之间即见聚精防神于槐枫之上某摇心函丈洗耳速邮闻伯夷之风再三立懦效贡公之喜万一嘘枯
　　贺陈殿院启
　　伏审出言法坐进步宪台山岳动摇巳振豸冠之职防龙接簉益崇鹭羽之班朝尊端人士作嘉颂恭惟某官量涵德宇识邃经郛执古道之权衡谐正声于韶濩望倾后学仰北斗之垂光名满緜区轧魁星而齐色迟徊乆矣问誉沛然自复入于帝城即髙骧于朝路西昆彯组居张率之清官东观防书称董狐之良史暂骞粉省尝次黄枢俯从六察之游兹庆副端之拜人中屈轶惟直指于曲邪柱后惠文咸具瞻于刚介风霜是畏霖雨可期某获覩速邮正拘左契捉衿步武莫勤倒屣之迎贡牍摇心敢赞典籖之喜
　　贺礼部金侍郎启
　　伏审显膺明制进陟清班监二代以从周上方稽古典三礼而咨伯时可恤功逺暨速邮畧无异论恭惟某官逢原贯变挺操刚方白日青天扩髙明于舆皁黄钟大吕备和粹于律同顷正色以入台不俛首而媚灶雕鹗匪众禽之偶豺狼空当路之羣惟道大而不容故天定而能胜尊朝之始通国相欢果闻前席之谈妙简细旃之听臯陶为理解禁网以破觚伯臣司宗告官箴于执玉共期调燮以庆荣怀兹逢荷槖之除尚谓出纶之晚某备员仁里借润荣河仰先达之姓名如瞻箕斗簉下陈之賔客正隔云泥
　　与交代沈正言启
　　伏审简在渊改临辅郡告旧尹之政媿此一麾采游童之謡期于五袴先声所暨公论咸归恭惟某官星斗吐芒随和稽瑞以习是胜非之学为闳中肆外之文卓尔昻霄壁千仞而独立渊然韬世陂万顷以有容自髙羽翮之程无借齿牙之誉宪台冠豸尝振职于风霜諌纸婴鳞岂窜名于雷电少迟簪笔不鄙建旟润九里而福京师虽倚贤能之力先一州而后天下恐非君相之心宁俟突黔即迎环赐某已书下考无补秋毫乆驰慕蔺之诚尚阻识韩之愿积薪居上固扬秕之可轻解瑟更张葢匿瑕之有望
　　回张侍郎谢送登科记启
　　伏以钱万选而中品事播家声佛千名以作经望尊时杰防粹甫成于椠本发挥猥辱于赏音华衮可逾英瑶何报恭惟某官识穷万户语妙二京上轧汉周擅燕公之大手髙出晋魏信籍也之善鸣蚤济美于八科叠飏芳于两穗盗环决狱蔑闻天下之寃簪笔立班有美省中之语某空疎不学编刬非才一巻之书必立师既阻得三之问尺牍所传以为法永夸俪六之藏
　　贺刑部张侍郎启
　　拜命严宸升华禁路方君行仁政已见朝令之更欲下无寃民尤重秋官之寄除音所洽善类相欣恭惟某官学洞丘坟文摛黼黻黄钟大吕函和粹于律同白日青天仰髙明于舆皁蚤摘髭于上第宜防足于要津乆矣徊翔沛然誉处暨清朝而解瑟先望士而握兰孝宣中兴工既精于技巧臯陶为理刑几措于累囚兹庆出纶遂荣持槖仁人既进解禁罔以破觚舆论所期济巨川而作楫某乆违崇仞快覩速邮贡牍摇心敢赞典籖之喜捉衿布武莫勤倒屣之迎
　　回蒋通判启
　　几年聆德固望岫以摇心千里寄声若挥谈而对面深铭永好罙激私情伏惟某官智术疏通吏材英发盘错素彰于利器委蛇无媿于素丝歌别驾之功尝翺翔于名郡下封轺之召即凌厉于荣涂某邈在山城阔然賔序凤毛独秀既欣王事之同鴈足逺飞莫报书邮之况
　　贺吏部凌侍郎启
　　伏审中宸作命小宰得贤幷九里之润以福京师効称异等掌六典之贰以治官府众孰间言恭惟某官媺德炤隣清规出类黄钟大吕叅嶰律以含和北斗泰山偃儒绅而蹈景自解弦而更化即结绶以立班螭防独擅于史才凤閤共推于文様正朝夕论思之美卓尔得君以春秋褒贬之严翩然出昼连得三刀之益中提六纛之权岘首飏声説轻裘之叔子昭亭覔句接澄练于晖政成当五月之初环赐出九天之上少烦清鉴丕变源前马后卢寒素洽弹冠之喜左周右召迩遐指调鼎之期某涤耳速邮摇心贺厦小侯事大国两分东壁之光他日有殊恩倘涉西阶之级
　　贺吏部汪侍郎启
　　伏审大昕疏宠小宰立班李下无蹊赖典铨之清鉴遂上有径迓传命于速邮贤者尊朝人皆贺野恭惟某官中兴间气元精佐臣河目龟文应乾坤之上瑞金口木舌集圣贤之大成自首中于鼎科宜立登于要路不能媚灶遄即引舟易地而赞黄堂再斯可矣计年而得朱绂一何钝耶防泰道之改弦入英躔而彯组刚肠故在直气不回屡殚造膝之忠又复乞身而去坐看巧宦躐取美官老之藏道之蓬领袖乆推于虞监周曰庠夏曰校范模孰出于阳公兹联笔槖之荣少惬簪绅之望掌六典之贰以治邦国固已逢辰遂万物之宜而理隂阳其谁舍我某情深仰斗迹阻披云坱圠之播大钧必收弃物吹嘘而起穷羽敢幸言
　　江东提举谢宰执启
　　彯组王畿突不黔而避舍乗轺乡部印已佩而入疆衔德泰阶贡诚小牍伏念某生而能薄仕则数竒自解瑟之更张两建旟而无补四牡怀归于周道已叨就日之荣六鹢退飞于宋都谁欤去天之逺重来江介岂应星文陟彼景山笼厥枪旗之利亦有髙廪察其雀鼠之欺所惧弱材难逃大谴此葢伏遇某官纯诚弼后善计安邦以公道而提衡为儒冠之司命大杗细桷罔非绳墨之分后鴈前鸿倂受羽毛之赐乃如谫薄亦玷皇华某敢不自防疲驽靡忘夙夜茁牛羊而已矣当服官箴问钱谷之几何敢为文具
　　谢前平江朱舍人启
　　引车避道望浸逺于日边夸组入乡迹不离于江表谦槩已尊于四益报章有腼于七襄伏念某极陋至愚数竒不偶稍整伤弓之羽再慙卖剑之风过凤阙以乗轺未能黔突遇鸰原之剖竹不暇褰帷官名幸得于旧氊宦路仍寻于故步虽云食禄之有地颇似贩浆而值凉鞅掌之初帲幪是赖恭惟某官堪舆嘉瑞笔橐前英兼丽卿云独飏声于艺圃上窥姚姒早出様于纶闱中遭偃月之防久蛰冲星之气防法宫之总揽起盘谷以腾振连把一麾咸歌五袴澄江练浄孰追逐于髙吟燕寝香凝复芬芳于故事品藻每私于贱子皇华遂防于外台倘非良药之规宁免素餐之责某始叨误渥谓借末光未报双鱼同作去吴之客重曕叠障但思事楚之时
　　贺中书虞舍人启
　　伏审逢辰得志接昼疏恩螭头记天子之言久藏金匮凤閤目舍人之様真覩氷衔士歆稽古之荣朝享用贤之福恭惟某官瑞浮玉垒学禅金籝酌道德之渊源髙眎千古絶翰墨之畦迳自成一家逺陟王城即登册府身为国史浓薰班氏之香口伐可汗不屈汉庭之节既判花而试可宜鸣玉以跻华况边尘牙孽之秋赖禁琐论思之杰山东听诏使扶杖有感奋之心淮南寝谋无发防相姗笑之语得人之效从昔为然少烦袭六之辞共恢画一之治虞夏之书浑浑尔孰敢并驱伊望之业凛凛乎自然平步某契缘雁塔好重鸰原甫暌隔于趋隅窃瞻翘于贺厦宠逾华衮已叨一字之褒纶气转一钧必念八荒之弃物
　　贺刘制置启
　　伏审诞扬帝制宠建使名匃奴不灭无以家为壮怀旧矣诸将于是皆以兵属初令耸然对垒震惊提封呼儛恭惟某官名闻华裔忠贯羲蛾异表魁梧禀光晖于川岳羣书该洽讲治乱于古今功既立于颍濵威遂倾于松漠防奸臣之擅政主和议以销兵养气横湘久欝舆人之望建牙荆楚近分甸服之权髙穹开悔祸之期强敌倡败盟之説九重赫怒诸道出师惟发纵指示之得人则磔裂分犁之有日畴咨佥论无易元勲乃尽护于列营兾中兴于洪业戎车才动敌骑濳奔仰多算之乗机宜故都之迎跸清中原而复济已誓长江絶大漠以暂劳即刋隆嵑某自传成命窃激懦听纶巾羽扇之谈莫叅檄笔抚簟食壶浆之俗愿窜辟书
　　贺刘右史启
　　伏审命播域中班髙柱下东观为老氏之藏乆振华缨右史书人主之言共尊直笔朝有得贤之庆士歆稽古之荣恭惟某官雅量测深清衿迈往龟千年而五总鹤九臯而一鸣博物洽闻学周公仲尼之道同工异曲有相如扬雄之风早模范于天枝已纵横于制草不能媚灶又复杜门既解瑟之更张始着鞭于严召赐隃糜之墨文已应星峩獬豸之冠势能摇岳作英游之领袖腾广誉于荐绅黄屋深知赤墀亲擢人瑞有郑仁表侍槖齐眉古事问髙仲舒旧氊唾手某不瞻芝采屡变葭灰捉刺就阶近失拜尘之礼裁缄贺厦预欣跃冶之期
　　贺户部刘侍郎启
　　伏审宠趋召节归冠从班乃立地官以佐王卓然振职不有君子其能国佥曰得人恭惟某官天壤知名山川稽瑞飞谈巷雾一坐尽倾游刃发硎千人皆废蚤乗槎而纵壑已簪笔而立朝何物含沙厄风波之汹涌几年茹蛊阅岚障之巻舒金百链而绕指不柔玉三献而刖足非罪防改弦之盛际即植纛于价藩长城方倚于壮猷緑野忽浓于归兴惟货财源流本末未易虚谈况金革沸渭汾沄有加常费既左支右吾之不给且上溢下漏之孔多言利而析秋毫讵堪俗吏思政而劳旰食孰慰渊倘非心计之英定有头防之患上能图旧公必光前葢举偏补而多寡得宜则散滞取盈而公私称足算鞭拟古岂管晏之功复许乎朽贯指期匪晋楚之富可及也更须硕画同却妖氛素闻倜傥之风必越拘挛之见使中原遂脱于左袵斯两地益美于旧氊采之公言敢为累句某诚深仰斗迹阻披云泰阶有六符之经具瞻调燮蟠木为万乗之器窃兾选抡









　　盘洲文集巻五十九
　　钦定四库全书
　　盘洲文集巻六十
　　宋　洪适　撰
　　启九
　　贺建康张相公启
　　庭扬坦制节换留都复用张子房人始知于良防今朝汉社稷年新数于中兴奔走邮籖震惊边帐恭惟某官材苞文武忠格神明荧惑守心尝生作噩之变咸池洗日能返大昕之朝初秉执于鸿枢即尊安于龟鼎扪参厯井国功遂固于西垂踏晋批周相业岂谈于前代上应栋隆之吉外消户阖之虞出黄石谷城之绪余扫青草洞庭之蟠结威詟四方之长名知三尺之童何物吠声举天饮气怪已摧于偃月毒尚喷于含沙逺登俟德之丘色无喜愠再翫反流之渴时有屈信惟用舍系国之安危而胜负视公之发纵居否既极旋干匪难幸悔祸之昌期稔叛盟之强敌九重赫怒頋割地之请焉可从二帝陟方岂戴天之讐而不报庙谟濳定戎斾交驰偶遣将之疲驽致涉淮而猖獗我师弃甲不竞南风之歌有马饮江孰思多垒之辱人心正恐天意已回逢显册之布宣快舆情而呼儛必资英望始却妖氛安石将如苍生何自有折冲之画鲁人犹望髙子也愿严叱驭之程乗机尽复于故疆当轴聿迎于旧物某寅縁先世踊跃大钧盥手发函屡拜一行之赐骧眉茸纛庻叨三握之私
　　贺吴殿院启
　　芝检疏荣柏台进步动摇山岳眷自结于紫宸接簉防龙班益尊于黑豸端人益国嘉颂塞涂恭惟某官色正芒寒心精词绮髙标耸壑仰乔木之千寻利器切泥别良金于百链邅回几载舒巻有时自复入于帝城即髙骧于朝路暂分六察遂陟副端柱后惠文咸具瞻于风采人中屈轶惟直指于奸邪大振纪纲即专机柄某夙叨一挹屡辱三熏斯逺庇于卿云阻再披于岩电削萧氏之牍虽结恋于离羣濯贡禹之冠敢缨情而效善
　　贺留守汤相公启
　　肃驱驲传光佩麟符朝廷不知周大夫久歌衮绣关中既留萧丞相必洗甲兵九庙尊安二邮震叠恭惟某官材推帝赉望峻民瞻穷逺测深驰古今之千载植僵兴仆逾前后之数公玉烛斯调炎精益焕庆泰阶之卓尔怀緑野而翩然居东既郁于舆人虚左至为之累月夕防浸起食靡宁当步已应童謡恐棘门或如儿戏劳军下诏择日戒严乃注想于栋梁以责成于管籥霖雨之思贤佐孰应骏图半夜而受神厘遂前龙席忠已殚于石画喜果动于咫顔冠规殿以立班入经帷而借步睠兹行阙倚我上台虽宋璟留中不从东巡之驾而房乔居守可无西顾之忧行复疆封再还魁柄某方漂宦海难走沙堤精神折十里之冲式看伟业离竒为万乗之器终托洪钧
　　贺栁运使启
　　伏审戴星叱驭涓日视章咸属耳于前驺独骧眉于英矩恭惟某官韬藏逺业充牣多闻璜珩呈韫椟之珍杞梓负昻霄之榦措刑天狱解宻网于秋荼足用地官腐太仓之红粟属控之犯塞遂增灶以防江六辔有光以穆宁主粮者敕也千金所费必孟子持筹而算之大恺筞勲要津唾手某久聆广誉幸借余波敷袵论心将释仰髙之恨裁缄冩抱少伸赞喜之诚
　　谢两相还隔下年月启
　　日月逝矣失未收于东隅江河濯之笑不腾于北垄贡诚小牍拜况大钧伏念某智不周身蹇而知命昨含沙之巧中阅过隙以偷生长裾曵何王之门枉寻岂敢郤行求前人之影退尺自怜逢黄屋之改弦焚丹书而弹弁子又有子既齿髪之浸衰春非我春独铨曹之相阨念光隂之不再赖造化之可投遂获旧氊少增短羽石渠通籍固梦断于昔游朝散入衔将坐跻于正秩信眉窃喜镂骨有铭恭惟某官道德致君功勲辟国计安天下犹泰山而四维泽任沟中作霖雨于大旱尽扫锢人之蔑闻失职之嗟轸及孤踪还其故步某敢不隄防堕甑创艾伤弓思枯鱼涸辙之时鬼能相笑感黄雀衔环之事人岂不知
　　淮东总领谢宰相启
　　寄仓台之使指方防乡闗督京口之军须遂联省户视章莅职贡牍酧恩伏念某学陋寡闻器拘小用两州抚俗媿任棠拔薤之规旬岁旷僚损倚顿盬盐之利正虞显绌敢觊褒迁名簉依乌想天街于梦寐智殊流马懵江道之转输方朝廷易将而筑坛况淮海济师而增灶多多益办孰流地上之钱陈陈相因必积塞下之粟岂容谫薄乃冒使令兹葢伏遇某官致主德咸备边虑宻璿玑以齐七政气应燮调尺棰以笞八纮功成谈笑问金谷甲兵之事用欂栌楶棁之材欲五将军不患乏兴恐一书生弗能塞责某敢不自鞭驽乗上答化钧援枹鼓而立军门使之宿饱给馈饷不絶粮道戒在空餐
　　贺汪参政启
　　显拜制麻进参国秉忠臣谓之骨鲠久赖谠言执政犹吾股肱具瞻良弼播传所暨欣咏则同恭惟某官道秘沈濳德辉发越友古人于千载备和气于四时玉润金声深造渊源之妙瑰意竒行外无表襮之华自得路于青云即受知于丹扆论谏皆本仁义卓尔囊封吐茹不以刚柔瞿然简劾方上流有攘敌之役以独坐为视师之行羽扇指麾耸逗遛之大将灵旗踊跃归侵轶之故疆逺却妖氛上寛昃食当和战之事未定而攻守之议并兴必倚人英来司国是公辅间于两社式转洪钧天子守在四夷共观上防某材慙樗栎契托枌榆燕厦落成欲奋卑飞之羽螺州前定兹符大拜之謡
　　贺表正言启
　　显膺制綍进陟谏坡速邮传弹击之词緜宇起燮调之望恭惟某官儒林宿学艺圃轶材人杰地灵禀光辉于川岳仙风道骨挹沆瀣于蓬瀛初步武于金闺将范模于玉叶既登彤陛旋入宪台曾黔突之未能已昻霄而横絶振争臣七人之职致明主三代之隆削藁奉公欣众正之开路伏蒲献可待一言以兴邦某职有官箴礼难賔谒听朝阳之鸣凤窃激懦寓逺客之双鱼庻通鄙抱
　　贺张少傅启
　　伏审诞布制麻进班孤棘武丁得一傅説致商道之复兴江左自有夷吾知人之必灭庆干朝社声塞乾坤恭惟某官盛德格天诚心忧国扫清君侧纪虞渊取日之功鏖战闗中得髙屋建瓴之势起燕闲而制阃慰逺迩之瞻岩筹边如卜于六龟增灶浸营于万弩志将誓楫利在投机赫英主之龙飞思宗臣而驲召介圭入觐绣黼来归信眉乗纵壑之秋造膝尽兴邦之防连朝或闻设醴中几于传餐台鼎位虚有欲为王留者甲兵任上畴咨曰汝往哉乃陟贰公之尊以受八面之敌开莫府于撞牙之地防行都犹奠枕之年导桐柏而防泗沂聿新使范分觜参而界韩魏大启国名制五军千里之屯苞四履十连之寄犂庭可俟貔虎犹有鬭心偃革而旋貂蝉兹惟故物某诵丝纶而溢喜因笔墨以贡诚宪宗任裴度为难古皆如是郑人报东门之役今岂不能竚勒景钟永光汗简
　　回常州知郡启
　　伏审式差谷旦来憩棠隂凡千里之提封皆一词而咏德伏惟某官受材卓伟函器宏深杞梓千章见谓昻霄之榦璆琳五防共推瑞世之珍自歴华途共传美誉果拜丝纶之宠超分符竹之荣扬赠扇之仁风芬芳大播沛随车之甘雨惠爱无私顾以薄材逺依余润曲柱一行之寄但铭四益之谦
　　贺宣抚陈舍人启
　　伏审光膺三接叠庆九迁纶出词闱方欲鼔雷风之号令节兼帅阃又将加草木以威名邸状始传舆人相质恭惟某官韬经济之业妙深湛之思誉早冠于英躔望独髙于禁路国史咸称良笔宁阿意以特书人主亦有逆鳞敢犯顔而直谏辍从三院进表六官惟武部必讲于军防以王人周行于淮甸屯田具便宜之奏保障有险要之图借箸以筹凝旒有喜天庭揖逊仰帝舜之重华人杰延登先甘盘之旧学甫拜西垣之命即分北鄙之忧葢乾坤开拨乱之期使荒徼箝发防之语画疆置使贰泰阶六符之权掌钥殿邦行方伯连率之职仍氷衔于鶠閤新油幕之麟符瞻前无邻自我作古竚清边而讫事即当国以调元某鞅掌无庸帲幪有托理财给饷惧不称于使令经武视师幸窃窥于方畧
　　贺方镇江启
　　伏审课最乗边恩隆易地长江古为天堑宻防行都千里方曰王畿斯名重镇欢呼比屋企望髙牙恭惟某官量若海涵识犹龟卜盘根错节知利器之有余赤箭青芝见败皮之何用惟胸次足纷纶之学故人中推超卓之材自舟退于急流几辙环于诸道芳埃所播众誉迫归再拥輶轩孟博有澄清之志六分符竹道州劳抚字之心当淮濆大蹂于轮蹄独淝水皆为之煨烬畴咨哲艾还定流逋犊可买而已徧于田畴蝗虽飞而不伤于稼穑共称慈父丕变乐郊为氓俱受于一防报政遂成于五月荣开天上官近日边汲直不薄淮阳折冲有赖叔度之来蜀郡敷惠何难即迎紫橐之除宁为黔突之计某自离賔幕屡换律筩岂期给饷于辕门复遇凝香于燕寝讼棠可欵曾无步武之遥防樾焉依更借齿牙之助
　　贺平江沈侍郎启
　　伏审移轮天末拥防日边已涤篆而飏芬庸发函而赞喜恭惟某官卓然人瑞籍甚吏师学该治忽而耻作虚谈德禀雄刚而力行直道再分郡寄有龚遂之遗风三仕京华无子文之喜色词掖变斵窻之诮铨曹革盈几之私怀鲍宣饥渴之忧上贾谊治安之疏迩遐相语鲠亮有声繄今日之辅藩独长洲为佳地接近鸣珂之里传呼持橐之臣窃闻班禄之初已见恩威之并老奸削迹编户信眉凝燕寝之清香棠隂闲暇开髙秋之红斾竹使尊荣方廷中厯召于敢言况海内共期于与政即寻入觐之诏复结去思之情某宻迩门阑焉依宇覆问一岁钱谷之入正仰残膏交四隣賔客之辞敢藏窘步
　　贺兵部周侍郎启
　　伏蕃入觐咫顔复骞禁路征尘未靖择武部以非轻国势既尊庆故疆之可复邮音所暨舆诵载腾恭惟某官古学贯穿时名暴白怀孟子敬王之道抗霍光震主之威腕脱杷推阅憸人之驰骛烛照龟卜决邪党之消亡以砥柱而障頽波葢疾风而知劲草改弦之始荷橐于中益髙难进之标不改后凋之操翩然出画久矣专城防上圣之龙飞先羣公而驲召造膝皆光前之説沃心无见晚之嗟方兴辟国之师遂摠司戎之柄匃奴直百年之运共畏轩台宰相遂万物之宜共期隆栋某情深仰斗迹阻披云给饷军门亦是夏官之属储材客馆敢追望士之踪
　　贺户部赵侍郎启
　　伏审拜命中宸为真左户播褒纶于六幕荣宝带之九镮恭惟某官充牣多闻纵横利器光前絶后名声显于朝廷肆外闳中议论冠诸宗室久骞禁宻妙简渊足用地官斗筲之徒何算也伸威天府铢两之奸皆知之以细札而摄空遂青氊之图旧葢万旅雷驱之役正千金日费之时自非鞭算之过人安得钱流而富国实材复用舆诵逌归助成再造之勲益对非常之渥某自怜肮脏获托帲幪率属分曹身隔江湖之上裁缄遣介心驰阶闼之间
　　贺陈运使启
　　伏审言出明纶任隆肤使已入疆而涤篆敢凭驿以裁缄恭惟某官峰距髙明材能超诣咏羔羊而厉节叅轨前英瞻黄鹄之凌空着鞭夷路皂葢溢昔襦之颂朱轩揽沃辔之威吹嘘既彻于榻前飞挽孰逾于毂下二星所次应穹汉之编珠四牡载驱迩清班之鸣玉某夙聆广誉未际髙标督饷辕门正惧西曹之谪摇情賔仞愿分东壁之光
　　贺张枢宻启
　　伏审严宸图旧宻地陟明运筹帷幄之中遐冲震叠敛袵庙堂之上神器尊安防陛有光涂川相庆恭惟某官圣门观妙昭代蜚英识极髙明质蓍龟而不惑气至刚大压嵩岱而莫摇共尊难进之风独保后凋之操龙飞有作驲召鼎来安石将如苍生何难从雅志鲁人犹望髙子也拱竢近音方宿留于中途即延登于右府入朝之始通国相欢天子守在四夷式观上防公辅间于两社即转洪钧某跃冶情深班庭迹阻螺洲前定知爰立之有期燕厦落成何卑飞之足叹


　　盘洲文集巻六十
　　钦定四库全书
　　盘洲文集巻六十一
　　宋　洪适　撰
　　啓十
　　贺中书张舎人啓
　　伏审朝昕出命接昼疏恩御史振乌台之威笔端可畏舎人示凤閤之様纸价浸高士歆稽古之荣国受得贤之福恭惟某官骊渊瑞世冰壑照人掉鞅轩轰淡墨题乎鼎级吹藜晔煜雌黄匝乎蠧篇得召节而复来入着庭而横絶接武赤墀之下玉垒益光去邪双阙之前铜山俱破遂藏黑豸爰对紫薇一札成文雅思未尝淹晷五花判事英躔真若聚星名已冠于伦魁材共期于丞弼某情均燕贺望隔鸡翘问金谷以备员卿云逌托想簪绅之赞喜宿雾难披
　　回诸郡贺正啓
　　伏以太极函三气斯分于人统林钟益一数可忖于律筩对嵗事之权舆萃侯藩之茀禄伏惟某官轶材耀颖盛徳照邻缓带轻裘凝清香于画防盘根错节发防刃于新硎令旦斯逢长年可颂企宾堦而矫首凭书驿以驰心
　　贺朱镇江啓
　　伏审鹭序借材宠河图之高閤虎符拜命镇天堑之雄藩既过家展上冢之荣想泛宅作下车之计恭惟某官潄芳圣域绍美相门朱草嘉禾披瑞篇之珍物盘根错节发利刃之新硎顷督饟于淮濆实建台于京口清埃载道比屋知名入补穑臣腐太仓之红粟进兼棘寺解宻网之秋荼会千里之难其人辍九卿以重兹选民情皆已素习郡政斯可速成文驷来迎谓五十年当贵亦褊矣褒衣欲改闻二千石之到而瞿然某稍阔英躔遂依徳防伐柯取则正尊前事之师析札杼情恐获后时之谴
　　贺张都督啓
　　伏审胪音防陛置使枢庭提江淮表里之封重开幕府注将相安危之意再造皇家荒裔息心泰阶齐色恭惟某官蓍先见松柏后凋当圣哲驰鹜之时洞文武弛张之道人忧多垒国倚长城谢傅总军宴衎可清于羣冦晋公督战功名夙震于四方强弩争驱灵旗有待受降盈光被之障摅愤指冒顿之区入筹幄以同寅相尊等耳出言纶而诞布朝论翕然旗鼓一新营屯如故宜星氛之退舎无絶塞之传烽兵事节度皆付公益隆剧委天下平治谁舎我庸慰具瞻某仍世防恩弥年禀命大钧播物讵迟造化之工千里餽粮敢后樵苏之防
　　贺太平州虞尚书啓
　　伏审牵丝离阙涤篆专城千里迎新甫森兵衞之防一麾借重非厌承明之庐仰风采之光前惧音邮之落后恭惟某官世推词伯天挺佐臣书笏珥彤立螭坳之要地荷槖着紫仪鶠閤之清班防北国之兴师贰元枢而经武独髙袐略迄扫兵氛运筹帷幄之中聴履星辰之上任秣马厉兵之事为扪参歴井之行揭节故乡相如谕蜀父老犒师新境三辅见汉官仪逺趋尺一之程宻迩魁三之象并塞复惊于多垒縁江莫急于价藩羽扇纶巾牛渚席往年之胜轻裘缓带虎符分中昃之忧少竢解严即期熙载某不披宿雾再变春灰兹给饷于南徐获分光于东壁使之代斲已为蟠木之先何以免愆更赖余波之及
　　回霍新恩啓
　　造榜棘闱标名鴈塔虽科甲第五同杜牧之叹而乡闾寡二有吾丘之夸伏惟某官声叶舜仪寳参郢握闻仁义道徳之说讲习渊源识鸟兽草木之名贯穿训故既问津于官海即彯组于荣途介弟得人窃幸一庄之获痴公责子徒劳累月之笞
　　贺王侍御啓
</div>
    <div class="pagination">
<a href="盘洲文集_page41.html">上一页</a><span>...</span><a href="盘洲文集_page37.html">37</a><a href="盘洲文集_page38.html">38</a><a href="盘洲文集_page39.html">39</a><a href="盘洲文集_page40.html">40</a><a href="盘洲文集_page41.html">41</a><span class="current-page">42</span><a href="盘洲文集_page43.html">43</a><a href="盘洲文集_page44.html">44</a><a href="盘洲文集_page45.html">45</a><a href="盘洲文集_page46.html">46</a><a href="盘洲文集_page47.html">47</a><span>...</span><a href="盘洲文集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
