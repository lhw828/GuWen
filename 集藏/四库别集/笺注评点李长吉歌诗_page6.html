<!DOCTYPE html>
<html>
<head>
    <meta charset="UTF-8">
    <title>笺注评点李长吉歌诗 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>笺注评点李长吉歌诗 - 第 6 页/共 9 页</h1>
    <div class="content">　　安乐宫
　　【梁陈宫名也乐府解题曰吾有新成安乐宫行备言雕饰刻斲之美梁简文帝及隂铿皆有新成安乐宫诗】
　　深井桐乌起尚复牵清水未盥邵陵瓶中弄长翠新成安乐宫宫如凤凰翅歌回蜡板鸣左悺提壶使緑蘩悲水曲茱茰别秋子
　　【尚复一本作尚服　邵陵王纶梁武帝子一本作邵陵者非　乐府解题云邢子才新宫赋曰拟二仪而搆路寝法三山而起比翼所谓鳯凰翅是也　左悺汉桓帝时中官诛梁冀五侯其一也今借言之耳一作大棺提壶使皆未详】
　　蝴蝶舞
　　杨花扑帐春云热甲屏风醉眼缬东家蝴蝶西家飞白骑少年今日归【好　质而不俚丽而不浮　似謡体似令曲不厌其碎蝴蝶语最妙蝴蝶舞一作蝴蝶飞　许彦国诗话云长吉此句才力絶人逺甚】
　　梁公子
　　【此诗疑咏梁武帝在军中时也】
　　风采出萧家本是菖蒲花南塘莲子熟洗马走江沙御牋银沫冷长簟鳯窠斜种栁营中暗题书赐馆娃【南史张后方孕忽见庭中菖蒲花开光采非常惊报侍者皆云不见后曰尝闻见蒲花者必贵因取吞之遂生梁武帝此之谓风采出萧家也银沫谓银花牋鳯窠织簟为鳯文谓之鳯簟盖天子所用　陶侃镇武昌课诸营中皆种栁树　呉夫差建馆娃宫此借以言梁武】
　　牡丹种曲
　　【此必古曲名长吉此篇不言牡丹而止云莲枝緑房此假古题以发己意】
　　莲枝未长秦蘅老走马防金斸春草水灌香泥却月盆一夜緑房迎白晓美人醉语园中烟晚华已散蝶又防梁王老去罗衣在拂袖风吹蜀国弦归霞帔拖蜀帐昏嫣红落粉罢承恩檀郎谢女眠何处楼台月明燕夜语【又校自在】
　　【蘅杜衡也尔雅作蘅　走马防金疑以马负锹锸之属以斸掘也　古有却月城却月障此特言盆池以种莲　乐府有蜀国曲　蜀中出九成七成帐赵后外传云成帝诏益州留三年输作七成帐赐赵婕妤　檀奴潘安小字后人因目曰檀郎】
　　后园凿井歌
　　【晋书乐志吴拂舞歌淮南王篇云后园凿井银作牀金瓶素练汲寒浆】
　　井上辘轳牀上转水声繁声浅情若何荀奉倩城头日长向城头住一日作千年不须流下去【极似古意凿井浅事独因辘轳涉及情事颇欲系日如此往来既托之謡体长言短语自不必一一可晓】
　　【荀粲字奉倩晋人也世说云粲与妇情至笃以此获讥于世　乐府中言汲井毎以美人为说如张籍楚妃怨云梧桐叶下黄金井横架辘轳牵素绠美人睡起天未明手扶银瓶秋水冷　此篇叹流光迅速愿日景长住使夀命延此情相与终始也】
　　开愁歌【笔下　一作作　　华下】
　　【元注笔下作三字恐误意不通】
　　秋风吹地百草干华容碧影生晚寒我当二十不得意一心愁谢如枯兰衣如飞鹑马如狗临岐撃劒生铜吼旗亭下马解秋衣请贳宜阳一壶酒壶中唤天云不开白昼万里闲凄迷主人劝我养心骨莫受俗物相填【甚可念甚可念】
　　【韵语阳秋云长吉作此二句至二十七嵗卒陈无己诗云七十已强半所余能防何至四十九嵗卒意语不祥如此岂神明者先授之耶　荀子子夏之衣如悬鹑　后汉朱震车如鸡栖马如狗疾恶如风朱伯厚　三辅黄圗云市楼曰旗亭贳賖也玉篇广韵无字止有防字同灰音】
　　秦宫诗【并序】
　　汉秦宫将军梁冀之嬖奴也秦宫得宠内舍故以骄名大噪于人予抚旧而作为长辞以冯子都之事相为对望又云昔有之诗
　　【按梁冀传云冀爱监奴秦宫官至太仓令得出入冀妻孙夀所夀见宫辄屏御者托以言事因与私焉宫内外兼宠威权大振刺史二千石皆谒辞之云　前汉霍光传光爱幸监奴冯子都常与计事及显寡居与子都乱注云冯殷字子都监奴为奴之监知家务者子都事与秦宫政相类故长吉及之】
　　越罗衫袂迎春风玉刻麒麟腰带红楼头曲宴仙人语帐底吹笙香雾浓人间酒暖春茫茫花枝入白日长飞牕复道传筹饮十夜铜盘腻烛黄秃衿小袖调鹦鹉紫绣麻霞踏哮虎斫桂烧金待晚筵白鹿青苏夜半煮桐英永巷骑新马内屋深屏生色画开门烂用水衡钱巻起黄河向身防皇天厄运犹曽裂秦宫一生花底活鸾箆夺得不还人【亦是妙思】醉睡氍毹满堂月【钩深索隠如梦如画　极言梁氏连夜盛防而秦宫得志可见至调鹦鹉夜半煮无不可道故知作者妙于形容末更奴态人所不能尽喻　赋秦宫似秦宫何其多才也】
　　【衫袂一作夹衫　古乐府玉管将吹挿钿带锦囊斜拂双骐驎　人间一作人闲　传筹一作传头者非杜诗杯行不计筹　十夜铜盘一作半夜朦胧亦通言踏虎则麻霞必履舄属说文鞋跟曰防又云履跟后贴音同防今作此霞恐或讹唐文粹两本作霞一本作防夏商以草为鞋周以麻哮虎一作吼作虓者为是诗阚如虓虎踏虓虎羽猎赋所谓屦班首者是也班首虎头也言其勇耳今踏哮虎但言其行步如虎亦通麻霞见谢采伯集云麻霞啰喏官通显则为蛮官或为蛮语　桐英桐花也永巷所植汉宫中巷曰永巷武帝改曰掖庭　新马一作主马深一作珍生色画鲜明如生也　水衡钱人主私钱也按秦宫止得幸于冀家非得幸于大内今长吉永巷骑新马烂用水衡钱等说如邓通董偃之流矣　太白诗黄河落天走东海万里泻入胸懐间今此言其权势足以翻河倒海而遂已之贪欲也　箆释文云钗箆也上刻为鸾形犹鸾钗也　氍毹织毛褥也】
　　古邺城童子謡效王粲曹操
　　【魏略云魏以长安谯许昌邺洛阳为五都舆地图邺今相州一本云效王粲刺曹操】
　　邺城中暮尘起探黒丸斫文吏棘为鞭虎为马团团走邺城下切玉劒射日弓献何人奉相公扶毂来关右儿香扫涂相公归【虽不尽晓刺意终是古语可爱】
　　【前汉尹赏传长安中奸猾少年杀吏受赇相与探丸为弹得赤丸者斫武吏得黒丸者斫文吏城中薄暮尘起死伤横道今借言邺城　相公谓曺操】
　　杨生青花紫石砚歌【京本无紫字】
　　端州石工巧如神踏天磨刀割紫云佣刓抱水含满唇暗洒苌冷血防纱帷昼暖墨花春轻沤漂洙松麝薫干腻薄重立脚匀数寸光秋无日昏圆毫促防声静新孔砚寛顽何足云
　　【砚谱云欧公以端溪后出观李贺砚诗则端石为砚久矣　踏天者言水中之天端巗之下四时水浸砚工取石皆于水中凿取如踏天也紫云谓紫石如云荘子云苌宏死其血化为碧暗洒苌宏冷血防是紫石之纹防耳　轻沤漂沫此言磨墨少用水虽干而腻虽薄而重则墨砚俱佳矣长吉亦善状物者伍缉之述征记云鲁国孔子庙中有一石砚或云夫子平生时物载欧阳询艺文类聚】
　　房中思
　　新桂如蛾眉秋风吹小緑行轮出门去玉鸾声断续月轩下风露晓庭目幽澁谁能事贞素卧听莎鸡泣【古情事不吝】
　　【蛾眉谓新月也】
　　石城晓
　　【石城乃古莫愁之乡又乐府有石城乐解题云宋臧质所作石城在竟陵质为竟陵太守于城中眺望见羣少年歌謡道上质因而为之词】
　　月落大堤上女垣栖乌起【胜选】细露湿团红寒香解夜醉女牛渡天河栁烟满城曲上客留断缨残蛾鬭双绿春帐依微蝉翼罗横茵突金隠体花帐前轻絮鹤毛起欲说春心无所似【选语起佳不言留别而有留别之色妙不着相】
　　【大隄见大隄曲注　女牛渡天河京本作石子渡天河未详所谓　说苑楚王宴饮而烛灭有一客引王之姬姬乃断客之缨以告王王不忍见其过乃令众客尽断其缨乃然烛　魏文帝云江东绡白如雪花轻似蝉翼　杜阳杂编云元载得紫绡帐于海南轻疎而色薄其色隠隠或不知其帐也】
　　苦昼短
　　【古诗昼短苦夜长何不秉烛逰】
　　飞光飞光劝尔一杯酒吾不识青天髙黄地厚唯见月寒日暖来煎人夀食熊则肥食蛙则瘦神君何在太一安有天东有若木下置衔烛龙吾将斩龙足嚼龙肉使之朝不得回夜不得伏自然老者不死少者不哭何为服黄金吞白玉谁是任公子云中骑碧驴刘彻茂陵多滞骨嬴政梓棺费鲍鱼【亦犹多神俊】
　　【世说晋孝武时长星见甚恶之举酒祝之曰长星劝尔一杯酒自古安有万嵗天子　史记封禅书武帝尤敬神之事求神君祠之上林中蹏氏观又以天神贵者太一佐曰五帝立其祠长安东南郊　楚词天问日安不到烛龙何照羲和之未扬若华何光注云天西北幽防无日之处有龙衔烛照之其有日处日未出时又有若木赤华照地　谁是任公子一作谁似　任公子钓巨鱼事出庄子　武帝名彻塟茂陵　始皇道死载輼辌车以鲍鱼混臭】
　　章和二年中
　　【按晋乐志此题乃古鼙舞曲第二章魏改章和二年中为太和有圣帝晋改为天命章和汉章帝年号也诗大意言时和嵗丰吏戢民安无事赛神以祝君夀也】
　　云萧索田风拂拂麦芒如篲黍如粟关中父老百领襦关东吏人乏诟租健犊春耕土膏黒菖蒲丛丛沿水脉殷勤为我下田租百钱携偿丝桐客逰春漫光坞花白野林散香神降席拜神得夀见天子七星贯断姮娥死【田风拂拂一无田字　说文云黍禾属而黏可为酒故字从禾入水也凡粳稻皆粟今云黍如粟以见民有余力种黍如种粟之多　下田租一作鉏　七星劒也黄帝内传西王母与帝七星金华寳劒呉越春秋云伍子胥解劒与渔父曰此劒中有七星北斗文其直千金　淮南子云姮娥羿妻羿请不死之药于西王母姮娥窃食以奔月中】
　　春归昌谷
　　束发方读书谋身苦不早终军未乗传顔子先老天网信崇大矫士常慅慅逸目骈甘华覉心如荼蓼旱云二三月岑岫相颠倒谁揭赪玊盘东方发红照春热张鹤葢兎目官槐小思焦面如病尝胆肠似绞京国心烂漫夜梦归家少发轫东门外天地皆浩浩青树骊山头花风满秦道宫台光错落装画偏峰峤细緑及团红当路杂啼笑香气下髙广鞍马正华耀独乗鸡栖车自觉少风调心曲语形影秪身焉足乐岂能脱负担刻鹤曽无兆幽幽太华侧老柏如建纛龙皮相排戞翠羽更荡掉驱趋委憔悴眺览强笑貎花蔓阂行辀縠烟瞑深徼少健无所就入门愧家老听讲依大树观书临曲沼知非出柙虎甘作藏雾豹韩鸟处缯缴湘鯈在笼罩狭行无廓落壮士徒轻躁
　　【汉终军歩入关关吏与繻军问何为吏曰为复传耳还当以合符军弃繻去　史记顔囘年二十九发尽白　荼蓼皆苦菜　雪浪斋日记云旱云二三月以下甚竒丽少陵未必喜之如退之必嗜之也　呉越春秋云越王垂胆于户出入尝之不絶　轫搘车之木也将行则发之　骊山在长安　车如鸡栖见开愁歌注　刻鹤曽无兆李抱真好方士谓不死可致尝梦驾鹤乃刻鹤服羽衣习乗之竟死于丹意或用此事　列女传云陶大夫妻曰妾闻南山有豹雾雨七日不下食者何也欲以泽其毛衣而成其文章故藏以逺害　韩鸟韩冯鸟见前恼公注】
　　昌谷诗
　　【本传言长吉旦出乗马奚奴背古锦囊自随遇有所作投入囊中其未成者夜归足成之今观此篇可騐葢其触景遇物随所得句比次成章姸蚩杂陈斓斑满目此所谓天吴紫凤颠倒在裋褐也】
　　昌谷五月稻细青满平水遥峦相压疉頽緑愁堕地光洁无秋思凉旷吹浮媚竹香满凄寂粉节涂生翠草发垂恨光露泣幽泪层围烂洞曲芳径老红醉攒虫锼古栁蝉子鸣髙邃天带委黄葛紫蒲交狭涘石钱差复借重叶皆蟠腻汰沙好平白立马印青字晚鳞自遨逰瘦鹄暝单跱嘹嘹湿蛄声咽源惊溅起纡缓玉真路【元注近武后巡幸路】神娥蕙花里苔絮萦涧砾山实垂頳紫小柏俨重扇肥松突丹髓鸣流走响韵垅秋拖光穟鸎唱闵女歌瀑悬楚练帔风露满笑眼骈巗杂舒坠乱条迸石岭细颈暄岛毖日脚扫昏翳新云啓华閟谧谧厌夏光商风道清气髙眠服玉容烧桂祀天几【元注谷与女山岭阪相承山即兰香神女上天处也遗几在焉】雾衣夜披拂眠坛梦真粹待驾栖鸾老故宫椒壁圯【元注福昌宫在谷东】鸿珑数铃响覉臣发凉思隂藤束朱键龙帐着魈魅【此像设问意】碧锦帖花柽香衾事残贵【犹是说兰香庙意谓异代而人事之】歌尘蠧木在舞防长云似珍壤割绣叚里俗祖风义隣凶不相杵疫病无邪祀鲐皮识仁惠丱角知腼耻县省司刑官户乏诟租吏竹薮添堕简石矶引钩饵溪湾转水带芭蕉倾蜀纸岑光晃縠襟孤景拂繁事泉樽陶宰酒月眉谢郎妓丁丁幽钟逺矫矫单飞至霞巘殷嵯峩危溜声争次淡蛾流平碧薄月眇隂悴凉光入涧岸廓尽山中意渔童下宵网霜禽竦烟翅潭镜滑蛟涎浮珠噞鱼戏风桐瑶匣瑟萤星锦城使栁缀长缥带篁掉短笛吹石根縁緑藓芦笋抽丹渍漂旋弄天影古桧挐云臂愁月薇帐红罥云香蔓刺芒麦平百井闲乗列千肆刺促成纪人好学鸱夷子
　　【立马印青字唐令诸掌牧马以小字印右膊以年辰印右髀以监名依左右厢印印尾侧至三嵗起春量强弱渐以飞字印印左厢髀防细马俱以龙形印印项左官马赐人者以赐字印配诸军及充传送者以出字印并印于右颊　家语蟪蛄之声五里犹闻苔絮水苔也山实树木之实　龙虎经云丹髓流为汞谓松脂似之　细颈谓鸟也　商风秋风也啇声属秋　魈音消山也　柽河栁也河傍赤茎小杨礼记隣有防舂不相相者助也举重相力之歌尔雅鲐背夀也注云鲐背背皮如鲐鱼也　诗总角】
　　【丱兮总聚其发以为两角丱丫角貌　引钩饵一木钩作纫　陶渊明为彭泽宰　谢安常携妓逰东山诗疏云巘谓山形如累两层甑上大下小也此言霞巘谓如云如霞　噞鱼口上见貌　后汉书李郃】
　　【传郃知星和帝分遣使者微行至州县观采风謡使者二人到益州偶投郃舍时夏夕露坐郃因仰观问二人曰二君发京师时宁知朝廷遣二使耶二人愕然问何以知曰有二使星向益州分野耳锦城即蜀也成都志云以山川明丽错如锦绣故曰锦城但萤星未详恐误字　长缥带缥青白色也　麦盛平满百井也古者井九百亩　贺陇西成纪人也　史记范蠡既辅越灭呉以为大名之下难久居乃装寳玉浮海自号防夷于注曰革囊也或曰生牛皮又汉书顔注云自号鸱夷子者言若盛酒防夷多容受也】铜駞悲
　　【洛阳记两铜駞在宫之南街东西相向髙九尺晋索靖有先识尝见洛阳宫门铜駞而叹曰防见汝在荆棘中未防晋果有五胡之乱】
　　落魄三月罢寻花去东家谁作送春曲洛岸悲铜駞桥南多马客北山饶古人客饮杯中酒駞悲千万春生世莫徒劳风吹盘上烛厌见桃株笑铜駞夜来哭
　　【北山北邙山也多塟处】
　　自昌谷到洛后门
　　九月大野白苍岑竦秋门寒凉十月末露霰蒙晓昏澹色结昼天心事填空云道上千里风野竹蛇涎防石涧冻波声鸡呌清寒晨强行到东舍解马投旧邻东家名廖者乡曲传姓辛杖头非饮酒吾请造其人始欲南去楚又将西适秦襄王与武帝各自留青春闻道兰台上宋玉无归魂缃缥两行字蛰虫蠧秋芸为探秦台意岂命余负薪
　　【长吉小传云长吉往往独骑往来京洛间所至或时时有作　尔雅云牧外谓之野又云大野曰平　洛阳故宫记有宜秋门千秋门　晋阮修常歩行以百钱挂杖头至酒店便独酌酣畅　宋玉风赋曰楚襄王逰于兰台之宫宋玊侍有风飒然而至又宋玉有招魂见楚词　秦有章台　史记孙叔敖子穷困负薪　此诗自东家名廖者而下乃欲问卜如楚词问詹尹卜居之意左传有辛廖善占】
　　七月一日晓入太行山
　　【地志太行山在河内郡山阳县西北今懐州河内也】
　　一夕绕山秋香露溘防菉新桥倚云阪虫嘶露朴洛南今已逺越衾谁为熟石气何凄凄老莎如短镞【离骚薋菉葹以盈室兮注云菉玉刍也恶草】
　　秋凉诗寄正字十二兄
　　闭门感秋风幽姿任契濶大野生素空天地旷肃杀露光泣残蕙虫响连夜发房寒寸辉薄迎风绛纱折披书古芸馥恨唱华容歇百日不相知花光变凉节弟兄谁念虑牋翰既通达青袍度白马草简奏东阙梦中相聚笑觉见半牀月长思剧寻环乱忧抵覃葛【古】
　　【马融施绛纱帐　鱼豢典略云芸香辟纸鱼蠧古藏书台称为芸台　白马一作瘦马　汉有东阙名曰鳯阙　太白诗頽思如寻环诗葛之覃兮覃延蔓也】














　　笺注评防李长吉歌诗巻三
　　钦定四库全书
　　笺注评防李长吉歌诗巻四
　　宋　呉正子　注
　　刘辰翁　评
　　艾如张【艾音乂】
　　【按晋乐志艾如张乃汉时短箫铙歌之乐及魏受命使缪袭为之词改为获吕布呉使韦昭为之词改为摅武师晋武受禅传女为之词改为征辽东又按隋志梁改为桐柏山北齐改为战韩陵周改为迎魏帝　郭茂倩乐府集云艾与刈同说文曰芟草也如读为而犹春秋星陨如雨也古词曰艾而张罗谷梁传曰艾兰以为防兰香草也谓因搜狩以习武芟草以为田之大防是也若李贺云艾叶緑花谁剪刻失古题本意据郭说未当乐府假古题以发新意正为得体】
　　锦襜褕绣裆襦强饮啄哺尔雏陇东卧穟满风雨莫信笼媒陇西去齐人织网如素空张在野田平碧中网丝漠漠无形影误而触之伤首红艾叶緑花谁剪刻中藏祸机不可测【似古诗乃不觉其垂花挿鬓者艾音乂非后靣分明艾叶是】
　　【说文云襜褕直裾也尔雅衣蔽前谓之襜注云今蔽膝也又谓之鞸又谓之袡襦隽不疑传云衣黄襜褕师古注云直裾单衣　裆袴属又裲裆亦曰穷袴说文云襦短衣也廉范传云昔无襦今五袴此二句形容雉五色也　笼媒一作龙媒非又一作良媒谓雉媒也笼媒葢雉媒置笼中也　齐人织网以下语意与野田黄雀行同欲其离网罟逺祸机也野春一作野田】
　　上云乐
　　【乐府解题云相如大人赋云悲世俗之迫隘兮朅轻举而逺逰乗绛幡之素霓兮载云气而上浮此所以乐也乐府所载乃老胡文康词或云范云及周舍作　古今乐録云上云乐有七曲凤凰桐柏方丈方及玉金丹金陵】
　　飞香走红满天春花龙盘盘上紫云三千宫女列金屋五十瑟海上闻天江碎碎银沙路嬴女机中烟素素断烟素缝衣缕八月一日君前舞【又古　是乐神之辞】
　　【后汉皇后纪云武元之后世増淫费至乃掖庭三千又汉武年数嵗长公主抱问曰儿欲得妇否曰欲得公主乃指己女阿娇问好否笑曰若得阿娇当作黄金屋贮之即陈后也　天江一作天河　嬴女秦女也江淹诗纨扇如团月出自机中素画作秦王女乗鸾向烟雾　韦应物汉武歌云世间防翠亦作囊八月一日仙人方】
　　摩多楼子
　　【古乐府有此篇言征伐弋猎之事今诸本皆误作栖子】
　　玉塞去金人二万四千里风吹沙作云一时渡辽水【此等痛快】天白水如练甲丝双串断行行莫苦辛城月犹残半晓气朔烟上趢趗胡马蹄行人临水别隔陇长东西【玉塞玉门关也在炖煌西域传云东则接汉阨以玉门师古注曰阨塞也　金人休屠王国作金人以祭天　辽水汉属辽东郡地理志云辽水出塞外南至安市入海行二千二百五十里后属鲜卑契丹　玉塞与辽水本不相干此偶借言之耳　趢趗音鹿镞东京赋云狭三王之趢趗局小之貌也　秦州记云陇西郡陇山其上悬崖吐溜于中岭因名万石泉泉益漫散而下故北人于此歌曰陇头流水流离四下念我行役飘然旷野登髙逺望涕泗双堕】
　　猛虎行【四言】
　　【乐府解题云言君子苦志洁行常困于险难而功业难就也　古猛虎行云饥不从猛虎食暮不从野雀栖陆机猛虎行云渇不饮盗泉水热不息恶木隂太白此篇大意叹豪杰遇合有时今长吉末六句皆有属似言猛政也】
</div>
    <div class="pagination">
<a href="笺注评点李长吉歌诗_page5.html">上一页</a><a href="笺注评点李长吉歌诗.html">1</a><a href="笺注评点李长吉歌诗_page2.html">2</a><a href="笺注评点李长吉歌诗_page3.html">3</a><a href="笺注评点李长吉歌诗_page4.html">4</a><a href="笺注评点李长吉歌诗_page5.html">5</a><span class="current-page">6</span><a href="笺注评点李长吉歌诗_page7.html">7</a><a href="笺注评点李长吉歌诗_page8.html">8</a><a href="笺注评点李长吉歌诗_page9.html">9</a><a href="笺注评点李长吉歌诗_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
