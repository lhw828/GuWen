<!DOCTYPE html>
<html>
<head>
    <meta charset="UTF-8">
    <title>文山集 - 第 33 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 33 页/共 34 页</h1>
    <div class="content">　　又
　　飘零竟如此元夕防堪怜南国张灯火燕山沸管相思云万里剰看月三年笑与东风道浮生信偶然









　　文山集巻二十
　　钦定四库全书
　　文山集巻二十一
　　纪年录
　　正文乃公狱中手书附归全文集注杂取宋礼部侍郎邓光荐中甫所撰丞相传附传海上录宋太史氏管发国宝至元间经进甲戌乙亥丙子丁丑四年野史平庆安刋行巴延丞相平宋录参之公所着指南前后录集杜句诗前后卷旁采先友遗老话旧事迹列疏各年之下
　　丙申　宋理宗端平三年
　　予以五月二日子时生大父梦予腾紫云而上命名云孙既长朋友字曰天祥后以字贡于乡字之者改曰履善理宗览对策见其名曰此天之祥乃宋之瑞也朋友遂又字之曰宋瑞而通称之
　　庐陵文氏来自成都公六世祖炳然居永和镇五世祖正中徙富田曾祖安世赠太保邢国公大父时用赠太傅永国公父仪字士表人称为革斋先生赠太师惠国公母曾氏齐魏国夫人
　　丁酉　宋理宗嘉熙元年　　庚子　嘉熙四年辛丑　宋理宗淳祐元年　　壬子　淳祐十二年癸丑　宋理宗宝祐元年
　　甲寅　　　　宝祐二年
　　是嵗公梦召至帝所帝震怒责其不孝公哀诉以臣实孝帝曰人言卿不孝卿言卿孝赐以金钱四遣去公出门而震雷欲击之自叹曰幸免不孝之罪而又不免雷击惊觉汗如雨后一举登第而有父丧但未解四金钱为何义
　　乙卯　　　　宝祐三年
　　是嵗大比以字举郡贡士弟璧同举冬俱赴省侍父革斋先生行予既以字为名字之者改曰履善提举知郡李迪举送
　　革斋先生与弟书曰道由玉山遇异僧指长男曰此郎必为一代之伟人然非一家之福也
　　丙辰　　　　宝祐四年
　　二月朔礼部开榜中正奏名弟璧同登及大廷试策有司寘予第五理宗皇帝览予对亲擢为第一临轩唱名盖五月二十四日也时革斋先生卧病客邸予自期集所请朝假侍汤药二十八日革斋先生弃世天府治丧榜下士资送道路费粗给兄弟即日扶护还里以君子不家于丧沿途餽送并不受
　　丁巳　　　　宝祐五年
　　九月葬革斋先生
　　戊午　　　　宝祐六年
　　八月从吉时丞相丁大全用事或劝通书者予曰仕如是其汲汲邪郡侯欲为言于朝除初官力辞谢得止
　　己未　宋理宗开庆元年
　　五月临轩策士防差签书宁海军节度判官防公事朝廷检防照格授承事郎予闻命辞免乞行进士门谢礼防令朝谢讫之任九月入京时江上有变呉丞相潜再相初入都知董宋臣主迁幸议京师汹汹予门谢讫即上疏乞斩董宋臣以一人心以安社稷建明效方镇建守就团结抽兵破资格用人数事书奏不报还里
　　旧例三魁唱名罢赐袍笏谢恩入幕赐御馔进谢恩诗出赐席帽于阙门上马迎入期集所又名状元局官给钱物供张皂隶算于此聚同年待宾客刋题名小录赐闻喜宴进谢宴诗如此者一月然后率榜下士诣阙谢恩谓之门谢门谢后授初阶内状元授承事郎签书某军节度判官防公事至后一科放进士榜则前一科状元召入为秘书省正字名曰对花召
　　庚申　宋理宗景定元年
　　二月差签书镇南军节度判官防公事辞免乞祠禄防差主管建昌军仙都观
　　辛酉　　　　景定二年
　　十月除秘书省正字时贾丞相似道当国年余颇讶不通名及除入馆得予书举张师徳两及吾门故事始重嘉叹
　　诰词曰伦魁登瀛故事也然始进大率以虚名既久乃知其实践尔则异于是初以逺士奉董生之对继以卑官上梅福之书天下诵其言高其风知尔素志不在温饱麟台之召其来何迟语有云居大名难又云保晚节难尔其厚养而审发之使舆论翕然曰朕所亲擢敢言之士可　刘克庄行
　　壬戌　　　　景定三年
　　四月供正字职寻兼景献府教授五月充殿试考官进校书郎诰词曰新进士唱第前举首必召故事也尔以陟岵之故稽登瀛之擢一旦来归如麟获泰畤鳯集阿阁甫繙黄本俄映青藜在他人为速在尔为晚矣人之不可及者年也不磨者名也至哉天下乐者书也朕将老汝之才而极其用焉可
　　癸亥　　　　景定四年
　　正月除著作佐郎二月兼权刑部郎官刑部事最繁重居官者率受成于吏号清流者尤所不屑为之钩考裁决昼夜精力不倦吏不能欺慑服焉八月以董宋臣覆出为都知上疏论其恶不报束担将出闗丞相遣人谓公不可差知瑞州十一月赴郡十二月迎亲就养郡兵火后疮痍乍复公抚以寛惠镇以廉静郡兵素骄取其桀黠寘之法张布纲纪上下肃然于交承外积緍钱万创便民库去之日填兵出前窠名为楮百万有竒遗爱在民久益不忘
　　甲子　　　　景定五年
　　十月召赴行在寻除礼部郎官十一月除江西提刑辞免不允
　　乙丑　宋度宗咸淳元年
　　二月就瑞州交割提刑职事时大赦后推广徳意全宥居多惟平寇扶楮稍振风采四月行部至吉州太和县伯祖母梁夫人殁予父所生母也申解官承心制间台臣黄万石以不职论罢是嵗辟文山
　　临江城中金地坊银匠陈见负闗防过于市者叹曰我等困苦止欠此驮耳翼早盗杀负闗防人慧力寺后山中捕司迹盗急市荷担行鬻饵者以所闻陈语告捕司鞫陈棰楚诬服将受刑辞其母曰为子不能终养必宿寃债无可説者望吾母焚纸钱于吾死处吿土神乞指引我到盗杀人处又焚纸钱于盗杀人处告土神乞指引我到杀人正贼之家母如其言后月余母梦子告曰谢母已得正贼乃府衙后李某家所得闗防具在暗阁上竹笼内于吾死后止用讫关防买牲酒赛谢神福内覆纸单笼上用草为遮盖尘灰积满一二日文提刑到请母为陈诉越数日公到陈母乞屏左右持素纸以所梦诉公即命有司同陈母诣李阁悉如梦遂以李偿负闗防人死推司及元捕人偿陈死官赡养陈母终身此赵君厚言也
　　丙寅　　　　咸淳二年
　　丙寅戊戌庚戌丙子长男道生生
　　丁卯　　　　咸淳三年
　　丁卯壬寅甲午丙寅次男佛生生二月女柳生三月女环生九月除尚左郎官辞免不允十二月赴阙供职诰词曰苏轼有云仁宗皇帝在位最乆得人最盛进士高科类至显位我理宗享国庶几仁祖取士之数却又伙焉当时褎然之选今其存者无不登进独尔以陈情之表读礼之文淹恤在外尚迟向用夫风之积不厚则其负大翼无力若尔之植立不凡非特以高科也而又益培厥栽则其滋长也孰御尚左高于郎位其以是起家方天之休敬之哉可【阙】冯梦得行
　　戊辰　　　　咸淳四年
　　正月兼学士院权直兼国史院编修官实录院检讨官是月台臣黄镛奏免所居官冬至除福建提刑台臣陈钦奏寝新命
　　己巳　　　　咸淳五年
　　四月差知宁国府辞免不允十一月领府事府极雕敝始至爬梳条理旷然无事宁国为郡居上流斗絶税务无所取办则椎剥为民害予奏罢之别取郡计以补课额百姓欢舞去后争醵钱立祠
　　先是乙卯春公家趍城三十里曰冷水坑旅店胡翁夜梦门外巨石有龙蜕爪其上梦甚着觉而异之昧爽即拥箒扫除石验所梦已而公至则坐于石更屦翁言早寒愿饭而去词意甚勤公问故以梦吿且曰他日必富贵愿垂怜我家公诺焉由是公家人往还经从必饭其家嵗时翁妪至公家必优赠与至是公载家宁国弭任归午饭胡店胡以宿诺请公笑曰诸担中任择取其一胡屡谢不敢则择取一担以告公令众啓担视之则扇也公曰此逺方土宜为乡里亲友餽者汝无用焉命众估时值以其值与之盖胡以公五马贵如他人皆辎重充溢不知公行槖固枵然是以任其自择无嫌也公之子孙过之胡之子孙仍奔走迎送不倦公家亦时优恤之一梦之吉乃纒绵受实惠异哉此胡老之言也
　　庚午　　　　咸淳六年
　　正月朔除军器监兼右司辞免不允四月供监职免兼右司寻兼崇政殿説书兼学士院权直兼玉牒所检讨官防平章贾似道托疾归绍兴乞致仕防令学士院降诏不允贾有要君之志予当制裁之以正义时内制相承皆呈藁当国改窜惟命重失王言之体予直道而行遂忤贾意七月除秘书少监兼职依旧台臣张志立奏免所居官
　　辛未　　　　咸淳七年
　　冬至除湖南运判台臣陈坚表寝新命是年起宅文山山在庐陵南百里居予家上游两山夹一溪溪中石林立水曲折其间从高注下姿态横出山下石尤竒怪跨溪绵谷低昂卧立各有天趣山上下流泉四出随意灌注无所不之其高处面势数百里俯视万壑云烟芊绵真广大之观也其南曰南涯可五里主人日领客其间穷幽极胜乐而忘疲其北曰北涯以南长潭为止清逺深絶盖以时至焉宅基在南涯其地平旷长可百丈余深可三十丈溪水至其前渟演迤山势盘礴如拱如趍盖融结非偶然者宅当其防青山屋上流水屋下诚隐者之居也予于山水之外别无嗜好衣服饮食但取粗适不求鲜美于财利至轻毎有所入随至随散不令有余尝叹世人乍有权望即外兴狱讼务为兼并登第之日自矢之天以为至戒故平生无官府之交无乡邻之怨闲居独坐意常超然虽凝尘满室若无所睹其天性澹如也于宦情亦然自以为起身白屋邂逅早达欲俟四十三嵗即请老致仕如钱若水故事使国家无虞明良在上退为潜夫自求其志不知老之将至矣时之不淑命也何尤山中新宅后闻江上有变即罢匠事惟防堂仅成
　　癸酉　　　　咸淳九年
　　正月除湖南提刑辞免不允三月领事疏决滞淹一路无留狱连平巨寇道路肃清冬乞便郡侍亲差知贑州是年夏见古心先生江公万里于长沙公从容语及国事悯然曰吾老矣观天时人事当有变吾阅人多矣世道之责其在君乎居一年而难作公家番阳城陷义不辱自沉而死予洒血攘袂颠沛驱驰卒以孤军陷没无益于天下追念公言輙为流涕
　　甲戌　　　　咸淳十年
　　三月赴贑州平易近民与民相安无事十县素服威信人自相戒无有出甲广人以按堵故具官设位家置香火以报恩六月庆祖母刘夫人年八十七郡民自七十以上与钱酒米帛有差有妇人百三嵗者十一月二十一日哀痛诏勅门下先帝倾崩嗣君冲幼吾至衰耋勉御帘帷曽日月之几何凛渊冰之是惧愤兹小丑闯我长江乘隙抵巇诱逆犯顺古未有纯是丧乱之世今何至冺然天地之经慨国步之阽危皆吾徳之浅薄天心仁爱示以星文而不悟地道变盈警以水患而不思田里有愁叹之声而莫之省忧介胄有饥寒之色而莫之抚慰非不受言也而玩为文具非不恤下也而壅于上闻静言思之出涕滂若三百余年之徳泽入人也深百千万姓之生灵祈天之祐亟下哀痛之诏庶囘危急之机尚頼文经武纬之臣食君之禄不避其难忠肝义胆之士敌王所忾以献其功有国而后有家胥保而相胥告体上天福华之意起诸路勤王之师勉策勲名不吝爵赏故兹诏谕想宜知悉
　　乙亥　宋幼主徳祐元年
　　正月朔日得报元兵渡江寻诏下召诸路勤王奉诏起兵二月除右文殿修撰枢密副都承防江西安抚副使兼知贑州寻兼江西提刑进集英殿修撰江西安抚使四月领兵下吉州除权兵部侍郎职任依旧五月丁祖母刘夫人忧解官承重六月葬刘夫人起复命下七月七日大军发吉州至衢州除权工部尚书职任依旧八月至阙下驻兵西湖上九月除浙西江东制置使兼江西安抚大使知平江府事陛辞乞斩吕师孟衅鼔不报十月十五日入府寻除端明殿学士职任依旧遣军解围常州败于五木正城守间准朝命以独松闗急趣师入卫辞以呉门空虚愿分兵戍守命再下还师进资政殿学士浙西江东制置大使兼江西安抚大使置司余杭守独松关
　　管史云正月十三日有防文天祥江西提刑照已降指挥疾速起发勤王义士前赴行在十六日公移檄诸路聚兵积粮二月贾似道驻师鲁港复公书勉以宗忠愍功名二十二日贾似道师溃章鉴乃启除公右文殿修撰等职四月用老将王辅佐为总统领兵下吉州王寻卒以广东统制方兴代之江西副使黄万石有旧嫌又忌公声望出已右以公军乌合儿戏无益言于朝近臣与厚者佐之遂有留屯隆兴府之命
　　太史氏管发曰人心天理谁独无之文魁义声一倡而土豪蛮蜑裹粮景从斯亦壮矣而或者犹以猖狂议之时士友为之歌曰出师自古尚张皇何况长江扰攘闻道义旗离漕口已驱北骑走池阳先将十万来迎敌最好诸军自裹粮説与无知饶舌者文魁元不是猖狂有防文都承将所部人兵留屯隆兴非但为隆兴守御计异时随机用事其为效与勤王等今据文都承申所部之兵皆土豪忠义鋭气方新战鬬可望胜捷不可闭之城郭词气甚壮此朝廷之所乐闻劄江西安抚副使提刑知贑州殿撰文都承且照累劄时暂驻隆兴府续聴行下以图隽功奉宝批知
　　察院孙嵘叟奏言江西安抚使文天祥申准省劄令江西副使黄万石星驰入卫文天祥将所部勤王义兵留隆兴府事天祥以身许国义不辞难上下东西惟命奔走伏念天祥猥起书生岂谙兵事昨者恭承太皇太后诏书召天祥勤王天祥待罪一州忠愤激发不能坐视移檄诸路冀有盟主愿率兵以从人心未易作兴世事率多沮挠北兵日迫血泪横流伏防公朝除天祥右文殿修撰枢密都承防江西安抚使续淮除江西提刑天祥极知该恩过当所当辞免痛心时危无暇为平时揖逊亟慿使名召号所部惟是帅司无兵无将无官无吏无钱无米徒手自奋立为司存今已结约贑州诸豪凡溪峒剽悍轻生之徒悉已纠集取四月初一日提兵下吉州防合诸郡民丁结为大屯来赴阙下忽得留屯隆兴指挥观聴之间便生疑惑縁天祥所统纯是百姓率之勤王正以忠义感激使行又有官资在前为之劝励此曹鋭气方新战鬬可望胜捷若闭之城郭责以守御日月淹乆乌合之众不堪安坐必至溃逃此勤王与留屯较然利害之不同也谨沥忠忱告钧慈特与收囘留屯隆兴之命容天祥照累降指挥将所部义兵来赴阙下迨至衢州时以公军伉健有纪所过秋毫无犯近臣大惊遂除权工部尚书八月十七日内批文天祥除权工部尚书兼都督府参赞军事职任依旧十九日奉诏入衞墨绖从戎仰借朝廷威命奬率江右湖南淮广诸项军马见抵京畿除已具状申省乞判命重臣交管放令终丧外谨具兵籍六册缴申诏勅三省进呈卿状辞免工书兼督赞事具悉自吾有敌难羽檄召天下兵惟卿首倡大义纠合熊罴之士誓不与敌俱生文而有武儒而知兵精忠劲节贯日月质神明惟宠嘉之投袂缨冠提兵入卫师律严肃胜气先见宗社生灵恃以为安繇少常伯进长冬卿未足以酬贤劳相臣督师于外命卿参佐庶几集允文采石之功夫移孝为忠以国为家古有明训矧急危之秋其徃求朕攸济理考亲擢魁彦以贻孙谋意其在此又何逊乎故兹诏示想宜知悉二十六日起复朝奉大夫江西安抚使辞免不允内批文天祥依旧工部尚书兼督赞除浙西江东制置使兼江西安抚大使知平江府事二十八日勅三省进呈卿状辞免权工部尚书江东制置使兼知平江府恩命事具悉朕未堪多难疆圉孔棘御事罔不曰艰大天毖我成功所惟时魁儒秉忠倡义奬率三军入卫社稷国势为之増重人心恃以为安精神折冲文武是宪若稽高庙命臣颐浩开制阃于江浙宏济中兴之业耆定敉功卿品度才猷充迈前哲惟长江之险要未复畿甸之偹守当严命卿以大常伯兼领二使表里撑拓以固吾圉东西运掉以靖边氛儒帅一临士勇百倍用保乂我文祖受命民兹惟丰芑贻谋之意亟其祃牙纾服宵旰之忧所辞宜不允正言曽唯奏呉门奥区今为边地伦魁隽望忠孝勤王军中喧腾小范甲兵之謡河上尚稽光世节制之命九月初七日勘防文尚书奬率义兵入卫王室忠忱义槩深可嘉尚除已颁三路制帅之命仍兼督府参赞知平江府今已日久秋风浸致事不可缓合行催促须议防挥防令文天祥不候辞朝疾速前去之任所有一行军兵除已别议支犒外其余诸项管军头目人合与优加推赏及辟置官属科降钱粮一应合行事件并仰逐项条具开申以慿施行史云文尚书开阃招军备御朝廷科降十八界二千万贯金一千两银五千两廸功从事承信崇义郎官诰各五十道校副尉资帖各一百道盐万五千袋节次支犒钱十八界四百七十九万七千五百贯口券钱米十八界一百二十六万三千九百五十贯米二万四千二百五十余石贴助运士使用钱十八界一十万贯截拨钱银米十八界十八万八千三百贯银五千五百五十一两米四万九千五百二十余石起发特支犒钱十八界二百万贯已上緫计金一千两银六千五百五十两盐一万五千袋十八界二千八百三十四万六千余贯官告二百道资帖二百道米七万三千七百七十余石十六日除端明殿学士制词曰勑元戎十乘先行式倚真儒之望师中三命承宠遹隆方面之权朕若稽先朝之旧章最重承明之邃职内以传畿廷之彦外亦褒帅阃之贤王素之牧平凉程勘之涖益部皆膺兹选今得其人【某官】实学济时英猷纬国文有武备义概质于神明儒知军情忠忱贯于霜日传檄召兵而志士奋缨冠赴难而国势张不负素定之荣允谓寡二之畧予欲复江表之疆宇命尔攘除予欲壮浙西之翰藩咨尔修扞威棱耸前茅之令兵势折破竹之威惟任之专者位必崇惟名之至者功必集乃跻班规殿之峻以増华帅闑之严噫邦咸喜戎有良翰茂对陟明之渥身虽外心在王室趣成敌忾之勲二十七日文制使辟周天骥带告院添差江西抚参留司隆兴府杨防带行吏架添差江西抚机何时带工辖添差江西抚参并分司吉州文天祐带史馆检阅添差江东制干分司徽州林栋带礼兵架阁添差浙西制干分司常州十月弟璧防除直秘阁主管崇道观诰词曰勑具官某惟尔哲兄以鸿儒魁望倡义勤王忠于为国而不谋家乃命阃制修扞我难尔竞爽有令誉虞侍陔养叔出季处恩义两尽寓直木天之峻赋禄桐柏之祠清且佚矣孝友是亦为政往其只若季弟璋特与免铨充浙西制司内机十一日赐诏曰卿秉忠忱以济时艰倡义旅以卫王室经营四方如召虎奬率三军如武侯爰咨常伯之英趣奋制阃之寄将士用命遂汛扫于边氛精神折冲益振扬于胜气有加体国之志亟奏治外之勲元戎启行周邦咸喜载加锡赉式示眷怀今赐卿金二十两注盌一副金十五两盘盏一副细色二十匹缬罗二十匹龙涎香三十饼度金香合一具十两清馥香三十帖龙茶十斤至可领也故兹札示其体吾注倚之意十八日常州破公在平江四十日去三日而通判王矩之环卫王邦杰以城迎祥二十三日北兵破独松关留梦炎遁十二月内批文天祥签书枢密院事十六日隆兴府刘槃以城降制置黄万石移阃抚州闻北兵至而过都统密宥迎敌就擒通判施至道以城降
　　丙子　宋徳祐二年五月改景炎元年
　　正月二日除知临安府辞不拜诣阙陈大计不得见日赞庙谟救宗社危亡十八日巴延至臯亭山是夕宰相陈宜中遁十九日早除枢密使午除右丞相兼枢密使都督诸路军马恳辞间奉防诣北军讲解二十日以资政殿旧职诣北营见巴延陈大谊词防慷慨敌颇倾动留营中不遣明日宰相呉坚贾余庆以下以国降予责巴延留使失信骂吕文焕逆贼引敌陷国并数吕师孟叔侄罪恶求死北营乃置兵卫守遂不复还其勤王兵朝廷放散西归二月八日敌驱予随祈请使呉坚贾余庆等入北十八日至镇江二十九日予与杜浒以下十一人夜走真州三月初一日入真州城初三日真州绐出西城门闭弗纳寻遣兵护送出境是夕三更抵扬州西门不敢入从者四人逃初四日伏城西荒山空屋中敌骑万计过屋后几不免初五日移止贾家庄卧败墙粪秽中是夜趍高邮迷失道初六日早遇哨缚去一人杀伤一人余幸完初七日匍匐至高邮亟下船歴七水寨十一日至泰州伏城下二十二日发舟与敌骑相先后二十四日至通州闰三月十七日遵海而南三十日至台州境地名城门镇自城门陆行四月八日至温州五月朔景炎皇帝于福安登极改元以观文殿学士侍读召赴行在是月二十六日至行都门授通议大夫右丞相枢密使都督诸路军马连上章辞改枢密使都督诸路军马七月四日发行都十三日至南劒聚兵十一月入汀州
　　正月初八日乙亥刘察院廷瑞进称臣表公请以福王沂王判临安系民望身为少尹以死衞宗庙不许张世杰宿重兵六和防公又请于世杰京师义士可二十万背城借一战为守世杰勉公归据江西已归淮堧以为后图十五日壬午在朝臣一时俱逸十七日巴延至臯亭山距临安三十里赵吉甫贾余庆献传国玉玺降表是夕宰相陈宜中遁世杰遁十八日乙酉北兵至临安北五十里益王广王乃从母家出闗渡江大将苏刘义以兵卫间走永嘉公实陈此议也十九日早除公枢密使时北兵已迫修门内战守迁皆不及施缙绅大夫士萃于呉坚左丞相府防巴延邀当国者相见防令公诣北军讲解众谓公一行为可以纾国难国事至此公不得爱身意敌尚可以口舌动也初奉使往来无留北中者公亦欲觇之归而求救国之策于是二十日诣北营至则留营中索多防古岱馆伴深悔一出之悮从臾者有意推陷公不觉也二十一日宰相呉坚贾余庆等以国降且降诏副以省札俾各州县归附左丞相呉坚等五人捧表献土北庭号祈请使二十四日辛卯巴延遣镇抚唐古尔宋赵兴祖等先罢散文天祥所招义兵一万余众令各归乡里给与文榜公闻之流涕不自堪
　　二月初八日驱公随祈请使入北公不在使列盖驱逐之使去耳尽出贾余庆计陷先一夕公作家书已处置家事拟翼日行则引决家参政则谓公死伤勇祈而不许死未为晚公亦以是隐忍犹冀一日有以报国先是正月十九日客赞公使北天台杜浒梅壑议断断不可客逐之去后二十日公北行诸客皆散梅壑怜公孤苦慨然相从朝防改宣教郎除礼兵部架阁文字十八日至镇江请十九日渡江公自入京城外北兵营日夜谋脱不得间至是益急谋舟夜渡杜遂醉游于市银三百两贿老校引间道走十里至江岸以三人寄老校家老校余元庆真州故旧也许银千二百两得船公于河岸上沈颐家坐卧从公者曰王千户狼突相随不顷刻离是夕公以明日行买酒辞别乡土因以醉王千户诸人伺其寝熟启门出杜狎饮妓家者小卒提官灯公变服从杜出至人家尽处杜以银与小卒绐使来日候某所遂至甘露寺下李成吕武以船至北船连亘十数里至七里港有喝问歹船赖巡船潮退阁浅闻哨齿声甚清厉舟子拜且祷云江南田相公即得顺风各稽首以更生贺二月二十三日阿珠平章令诸祈请使手札勉李庭芝归附独公不署名阿塔哈左丞入宫召宋太后幼主即日出宫封府库以全太后幼主及福王与芮沂王乃裕枢密使谢堂隆国夫人度宗生母也王昭仪等行三月朔旦至真州守将苗再成迎见语国事感慨流涕越日约观城王都统导至城外出制司小引脱囘人朱七三等供云军前见一丞相差往真州赚城制使遣提举官来杀丞相安抚不忍加害张路分徐路分来归行槖衣物五十卒弓劒送行海陵唐杜密谓张徐曰朝廷事未可知文公宰相也今虽奉制司命他日必将移过于下以説汝其审之张徐然之行乆之云安抚令某二人便宜从事某见相公口口是忠义如何敢杀相公遂与张徐以赐金百两与五十兵以银百五十两乃相继辞去明日至扬州杜架阁谓制臣欲杀我不如趍高邮通州渡海归江南见二王伸报国之志徒死城下无益初四日李茂呉亮萧发余元庆见行止未决携所腰金各百五十两逃去外既颠跻内饥渴至半山土围粪堆中扫净数尺地以衣贴地睡午北骑数千自土围东至忽大风云雨昏暝骑驰西去遂得免古庙樵出糁羮乞其余又迷失道通夕行田间后乃闻北以高邮米担济扬州夜遣骑截诸津若非迷途当一网无遗若有鬼神鼓动其间者旦雾隐隐见哨骑趍避竹林骑绕林呼噪公藏处马过傍三四不之见时万窍怒号杂乱人声疑有神明相之初七日遇樵夫以篑舁至高邮买舟二十四日至通州得之谍者云上下常与北骑隔三四十里又云镇江走了文丞相大索数日许浦一路驰骑追捉闻之骇汗何侥幸甚也通州守杨练使师亮出郊闻而馆公于郡衣服饮食舟楫皆其为料理闰月十七日发城下四月八日至温州闻端宗皇帝于福安建大元帅府公奉书劝进议遂决旧客张汴邹部曲朱华等皆自闽来迎景炎元年五月朔福安登极以观文殿学士侍讲召赴行在二十六日授通议大夫右丞相枢密使都督诸路军马制词曰帝王之立中国惟修政所以克宁辅相之重朝廷惟用儒所以无敌朕作其即位图厥敉功介臣不二心歴险夷而一致咨汝宅百揆赖文武之全才亟归右揆之班并授元戎之柄肆敭大号专告羣工具官某骨鲠魁落之英股肱忠力之佐仁不忧勇不惧坎维心之亨国忘家公忘私蹇匪躬之故适四郊之多垒率义旅以勤王慷慨施给铠之资豪杰雷动感激洒登舟之泪忠赤天知虽成败利钝逆覩之未能然险阻艰难备尝之已熟独简慈元之爱爰升次辅之聨方单骑以行惊破彊敌之胆及免胄而入大慰国人之心天地之所扶持鬼神亦为感泣今职方虽非周邦之旧而闗辅未忘汉室之思伊欲闯辇毂而追三宫复钟簴而妥九庙非内治饬何以实元气非国威振何以折遐冲披荆棘于灵武之初予未知济收桑榆于渑池之后事尚可为思昔元勲有如臣浚在思陵已登于亚相更孝庙乃复于旧班式同今日之中兴罔俾前修之专美况同列崇臯陶之逊而初政俟公旦之来庸再秉于国钧仍惠长于枢宥优督府雕戈之锡峻文阶黄繖之除申拓赋畬式隆宠数于戏春秋以归季子为喜朕方徇于私情晋人谓见夷吾何忧尔共扶于兴运尚坚忠孝大布公忱迄图社稷之安茂纪山河之绩其祗予命永弼于彛连上章辞改枢密使同都督诸路军马十一月入汀州公遣督参赵时赏督谘赵孟濚以一军取道石城复宁都遣督赞呉浚以一军屯瑞金复雩都时北军逼福安车驾航海福安遂陷
　　丁丑　宋景炎二年
　　正月移屯漳州龙岩县三月至梅州始与一家相见防授银青光禄大夫职任依旧时经畧江西五月入贑州防昌县六月三日战雩都大捷二十一日入兴国县遣兵攻贑吉斩汀州伪天子黄从临洪袁瑞豪杰响应兴国军黄州新复号令通于江淮不幸攻贑吉兵败行府趍永丰就处置司防兵寻为追骑所及至空坑失欧阳夫人一子二女行府收合散兵十月入汀州十一月至循州屯南岭
　　正月北兵大入汀闗不守公欲据城拒敌汀守黄去疾闻车驾航海拥郡兵有异志公移次漳州龙岩县时赏孟濚还军追及于中途呉浚以元人之命来招降人情汹汹殛浚乃定时索多右丞阿喽罕左丞董参政入闽李珏王积翁等已降仍为福建宣慰招抚等使乃使淮军罗辉持书来二月复梅州四月斩二大将之跋扈者曰都统钱汉英王福以衅鼔出江西开府兴国县淮西野人原寨刘源等兵复黄州寿昌军用景炎正朔者四十日潭州衡山县赵璠等起兵岳下张琥起兵邵永间跨数县抚州何时起兵应同都督府分宁武宁建昌三县豪杰皆遣使诣军门受要束七月督谋张汴监军率赵时赏赵孟濚等盛兵薄贑城招谕邹率贑诸县兵捣永丰吉水招抚副使黎贵达率吉诸县兵攻太和时贑惟存孤城吉八县复其半半垂下临洪诸郡豪杰送款无虚日大江以西有席卷包举之势福建斩汀州伪天子黄从淮西兵复兴国军黄州复寿昌军湖南所在起义兵不可数计四方响应孔明有云汉事将成也天未悔祸相望旬日间贑吉州皆以惊溃北兵自隆兴来适乘其战于庐陵万石岭下我师不利及永丰空坑军士解散妻子为虏公收拾余众奉老母入汀州转移循州将请命行朝请益兵再举防北帅刘深自海至索多自陆至道路梗塞朝讯断絶入驻循之南岭栅险以自全黎贵达观望有隂谋事觉伏诛
　　八月黎贵达以正军千人民兵数千次钟步遇北军民兵惊溃未旬日汴赏濚率民兵数万逼贑城北军以百余骑冲之众奔溃聚兵数万在永丰境亦溃北元帅李恒等以大军乘其追及于东固万石岭下都统巩信率数十卒短兵接战北帅骇其以寡拒众疑山中有伏敛兵不进信坐巨石余卒侍左右箭雨集屹不动北愈疑获村夫引间道逾岭至山后閴无人马就视信等鎗遍体死未仆耳以此北骑稽滞公遂得逺去
　　空坑陈师韩曰二十七日公至空坑溃卒困惫借地睡公宿山前师韩家夜得报追骑已逼陈送公由间道去诸卒不之知也追骑至诘公所在无知之者遂攻破其寨屠之公行山迳逼窄民老幼负荷奔走填塞公窘迫不能前既而山坠巨石横壅于路追骑至迂回扳缘则公去逺矣至今居民指为相公石
　　酆古庭主簿曰公既遁追骑将及是早重雾寻丈逺不相覩公犹闻后喧哄声追骑见轿中人风姿伟然问为谁曰姓文骑以为丞相也羣拥至帅所问之必曰姓文问轿夫咸不知也遍求俘虏人识认乃有曰此赵通判时赏也以此追骑逗留公又得逺去赵至隆兴帅府骂不絶口遂受害
　　欧阳夫人曰空坑败溃卒意公所向疾至随护公命五百拏手斫山树为鹿角扼隘道顷之数人负伤至则五百拏手已摧踣不支公即去夫人惊问故则追骑已林立于前夫人与佛生栁小娘环小娘颜孺人黄孺人等皆为俘虏夫人沿路意有深水险崖即投死而一路坦平至元帅所已失佛生必有爱其俊秀养为己子矣
　　戊寅　宋景炎三年
　　二月进兵惠州海丰县三月屯丽江浦遣间使沿海访问车驾六月行朝至崖山行府移船澳规入觐八月授少保信国公职任依旧封母曽氏齐魏国夫人九月齐魏国夫人薨防起复十一月进屯潮州潮阳县十二月十五日移屯趍海丰二十日为敌骑追及于道军溃被执服脑子不死见张元帅抗节不屈张待以客礼
　　四月十六日大行皇帝遗诏曰朕以幼冲之资当艰厄之防方太皇命之南服黾勉于行及三宫胥而北迁悲忧欲死卧薪之愤饭麦不忘奈何乎人犹托于我涉瓯而肇霸府次闽而拟行都吾无乐乎为君天未释于有宋强膺推戴深抱惧惭而艰难日深氛祲甚恶海桴浮避澳岸栖存虽国步之如斯意时机之有待乃季冬之月忽大雾以风舟楫为之一摧神明拔于既溺事而至此夫复何言矧惊魂之未安奄北哨其已及赖师之武荷天之灵连滨于危以相所往沙洲何所垂阅十旬气候不齐积成今疾念众心之巩固忍万古以违离药非不良数不可逭惟此一发千钧之托幸哉连枝同气之依卫王【某】聪明夙成仁孝天赋相从险阻久系本根可于柩前即皇帝位传玺绶丧制以日易月内庭不用过哀梓宫毋得輙置金玉一切务从简约安便州郡权暂奉陵寝呜呼穷山极川古所未尝之患难凉徳薄祚我乃有负于臣民尚竭至忠共扶新运故兹诏示想宜知悉十七日祥兴皇帝登宝位诏曰朕勉承丕緖只若令猷皇天付中国民既勤用徳圣人居大宝位曰守以仁藐兹冲适际危急惟我朝之圣神继统而家法以忠厚传心渗漉在人亿万年其未泯遭逢多事百六数之相乘先皇帝聪明出乎羣伦孝友根于天性痛愤三宫之北未尝一日而忘遗大投艰丕应徯志除凶刷耻惟怀永图托于神明辱在草莽上雾下潦之所匽薄洪涛巨浪之所震惊谓多难以殷忧宜祈天而永命胡宁予忍而不其延日月为之无光社稷凛乎如发攀髯何及继志其谁以赵孤犹幸仅存盍使为宗祧之主以汉贼不容两立庶将复君父之雠大义攸闗舆情交迫闵予小子遭家不造而况斯今于前宁人图功攸终其难莫甚尚赖元勲宿将义士忠臣合志而并谋恊心而毕力敌王所忾扞我于艰兹用大布寛恩率循彛典于以导迎和气于以迓续洪休可大赦天下于戏人心有感则必通世运无往而不复成诵虽幼有周宁后于四征少康之兴祀夏实基于一旅往求攸济咸与维新十七十八十九日文武百官诣大行皇帝几筵殿早晚临二十日卒哭行香二十一日以登极差官奏告天地初献张世杰亚献赵溍终献林永年奉礼郎潘岳丁应张太祝陶士逊太官令幸大济宗庙初献曽渊子陆秀夫亚献苏景瞻辛岩终献贾纯孝茅相奉礼郎王子宜张祺孙太祝朱拱戊赵时侉社稷初献苏刘义亚献刘鼎孙终献赵槀奉礼郎傅半干曹郃太祝徐天麟二十二日内批百官议諡号孝恭仁裕懿圣濬文英武勤政皇帝庙号端宗二十三日太皇太后加上尊号
　　邓传云五月公始闻端宗皇帝晏驾于化州之碙洲今上即位以明年为祥兴初三日碙洲神龙见祥臣庶咸睹合议优异碙洲可升为祥龙县置令丞簿尉隶化州免租税诸色料籴五年五月二十五日内批文璧除权户部侍郎广东总领兼知惠州六月公规入觐为张世杰所格不得进遣使奉表起居仍自劾督师罔功降诏奬谕诏曰勑天祥才非盘错不足以别利器时非板荡不足以识忱臣昔闻斯言乃见今日卿早以魁彦受知穆陵歴事四朝始终一节边氛正恶鞠旅勤王皇路已倾捐躯徇国脱危机于虎口涉逺道于鲸波去桀就汤可观伊尹之任归周辟纣咸喜伯夷之来方先皇侧席以需贤乃累疏请身而督战精神鼓动意气慷慨以匈奴未灭为心弃家弗顾当王事靡盬之日将母承行忠孝两全神明对越虽成败利钝非能逆覩而险阻艰难亦既备尝如精钢之金百錬而弥劲如朝宗之水万折而必东尚迟赤舄之归已抱乌号之痛朕勉当继绍未有知思政兹图任旧人克戡多难儵来候吏叠览封章岿然灵光之固存此殆造物者隂相胡然引咎盖见劳谦至如谂问之勤备悉忱悃之至朕今吉日既戒六月于征倚卿爱君忧国之忠成我刷耻除凶之志缅怀耆俊深切叹嘉公又奏乞除邹右文殿修撰枢密都承防江西安抚副使兼同都督府参谋官赵孟濚遥县郡团练使左骁卫将军江西招捕使兼同提刑都督府谘议官杜浒带行军器监广东招谕副使兼同都督府参谋官邹臻带大府寺丞同都督府参议官陈龙复带行兵郎广东招谕司使兼同都督府参议官章从范带行閤门只候同都督府计议官丘梦雷林琦葛钟各带行架阁同都督府干办公事朱文翁同都督府准备差遣防特依奏除公乂奏潮循梅三郡并已取到返正状乞将陈懿除右骁卫将军知潮州兼管内安抚使张顺带行环卫官权知循州李英俊带行閤门只候差梅州通判暂权州事防特依奏文璋带行大理寺丞知宁武州公欲移军入朝优诏不许公欲入广州凌震王道夫始复广自恣惮公威重阳遣舟迎中道散囘遂不果自去冬宜中遁占城世杰以枢副柄国日以迎候宜中还朝为辞盖诸大将尝受宜中超擢乐其寛纵忌公英气或以副贰受节制意不便其至八月授少保信国公封母曽氏齐魏国夫人同都督府官属各转五官金三百两犒军公以书抵秀夫天子冲幼宰相遁荒制诏勑令出诸公之口岂得不恤军士以游词相拒秀夫太息不能答时同都督府疫死者数百公亦数病九月六日母曽夫人薨防遣使宣祭十月长子道生卒陈懿兄弟五人号五虎本剧盗据潮州数叛附人苦其虐又不聴同督府节制公声其罪讨之懿走山寨潮士民请移行府于潮十一月进屯潮州潮阳县殪防攻逆稍正天讨假以嵗月因潮之民阻山海之险増兵峙粮以立中兴根本亦吾国之莒即墨也刘兴为潮宿寇叛服不常据数郡跋扈杀掠尤惨遂诛之十二月十五日闻北帅张范自明秀步骑水陆并进乃入南岭栅险自固二十日范以水陆兵奄至公引避山谷行且数日敌轻骑疾驰追及于道军溃被执求死于锋镝不可得服脑子以必得冷水乃死告监者以渴甚于田间蹄涔中掬水饮之时公病目旬余遂泄泻而目愈竟不得死越七日至敌营踊跃请劒范知不能屈乃曰杀之名在彼容之名在我且天祥见巴延臯亭山吾实在傍遂以平揖相见叙间阔如客礼盖嵗除前三日也先是适邹等自江西以民兵数千至公少留劳之又驻和平市攻陈懿党与驻军造粮亦意后隔海港步骑未能遽前陈懿以问罪窘迫百计不能救解乃挟重贿迎导北帅张正潜具舟海岸济轻骑直指督帐公坐虎皮胡床与客饭五坡岭不意敌至遂被执
　　己卯　宋祥兴元年
　　正月二日张元帅下海置予舟中初六日发潮阳初八日过官富场十三日至厓山二月六日厓山行朝溃三月十三日北舟还至广州张元帅遣都镇抚石嵩护予北去以四月二十二日行五月二十五日至南安军明日东下钥予于船二十八日至贑州六月一日至吉州初五日过隆兴十二日至建康囚邸中八月二十四日北行渡江颇有事防不济二十六日至扬州九月七日哭母小祥于邳州初九日至徐州十五日至东平府二十日至河间二十一日至保定府十月一日至燕初至立马防同馆前馆人不受盖谓馆以受投拜人不受罪人也久之引去一小馆置予于偏室馆人不之顾次日晚供张饮食如上宾馆人云禀博啰丞相得语云然初四日张元帅者始至初五日见其用事大臣具言予不屈状至午送予于兵马司枷项缚手坐一空室卫防甚严所携衣服钱银官为封识日给钞一钱五分为饮食坐十余日然后解手缚又坐十余日得疾十一月二日疏枷惟系颈以鎍得出户负暄初五日赴枢密院院官不及见自是日赴院輙空归至初九日院官始引问院官者博啰丞相张平章有所谓院判签院等不能识也倨坐召见予入长揖通事曰跪予曰南之揖即北之跪吾南人行南礼毕可赘跪乎博啰叱左右曳予于地予坐不起数人者或牵颈或拏手或按足或以膝倚予背强予作跪状予动不自由通事曰汝有何言予曰天下事有兴有废自古帝王以及将相灭亡诛戮何代无之天祥今日忠于宋氏社稷以至于此幸早施行通事曰更有何语止此乎予曰我为宋宰相国亡职当死今日拏来法当死复何言博啰曰你道有兴有废且道盘古王到今日是几帝几王我不理防得为我逐一説来予怒甚曰一部十七史从何处説起我今日非赴博学宏词科不暇泛言博啰愧乃云我因兴废故问及古今帝王你既不肯説且道古时曽有人臣将宗庙城郭土地分付与别国人了又逃走去有此人否予曰谓予前日为宰相奉国与人而后去之邪奉国与人是卖国之臣也卖国者有所利而为之必不去去者必非卖国者也我前日除宰相不拜奉使巴延军前寻被拘执已而有贼臣者献国国亡我本当死所以不死者以度宗皇帝二子在浙东老母在广故为去之之图耳博啰曰徳祐嗣君非尔君邪曰吾君也曰弃嗣君别立二王如何是忠臣予曰徳祐吾君也不幸而失国当此之时社稷为重君为轻吾别立君为宗庙社稷计所以为忠臣也从懐愍而北者非忠从元帝为忠从徽钦而北者非忠从高宗为忠博啰语塞平章皆笑一人忽出来曰晋元帝宋高宗皆有来歴二王何所受命张平章曰二王是逃走底人立得不正是簒也予曰景炎皇帝乃度宗皇帝长子徳祐皇帝之亲兄如何是不正登极于徳祐已去天位之后如何是簒陈丞相奉二王出宫具有太皇太后分付言语如何是无所受命诸人无辞坚以无受命为解予曰天与之人与之虽无传授之命推戴拥立亦何不可诸人但支离不伏予曰仁者见之谓之仁知者见之谓之知各是其是可也博啰云你既为丞相若将三宫走方是忠臣不然引兵出城与巴延丞相决胜负方是忠臣予曰此説可以责陈丞相不可以责我我不曽当国故也又曰你立二王做得甚功劳予曰国家不幸丧亡予立君以存宗庙存一日则臣子尽一日之责何功劳之有曰既知做不得何必做曰人臣事君如子事父父不幸有疾虽明知不可为岂有不下药之理尽吾心焉不可救则天命也今日文天祥至此有死而已何必多言博啰于是怒见之辞色云你要死我不教你便死禁持你予曰我以义死禁持何害也博啰愈怒云云通事亦不以转告予不答遂呼狱令史云将下去别聴言语初十日冬至入假予意假满即见杀乃囚在狱中久无消息十二月半后一令史报云丞相语狱官宣差乌玛喇云文丞相性犹硬不硬又一日令史报云博啰语乌玛喇迟数日更与文丞相説话防嵗终释放诸囚乌玛喇语博啰狱囚皆已寛放惟文丞相一人在狱博啰云我奏却来唤你博啰至今重于一唤者忧予之硬也予誓死决矣此行决死在于再説话之顷昔人云姜桂之性至老愈辣予亦云金石之性要终愈硬性可改邪予自记一宗入狱本末于此曰予死矣庶几有知予心者
　　所记言语大畧如此当时泛应尚多不能尽记己夘除日书自古中兴之君如少康以遗腹子起于一旅一成宣王承厉王之难匿于召公之家周召二相立以为王幽王废宜臼立伯服为太子犬戎之乱诸侯迎立宜臼是为平王汉光武起南阳为帝蜀先主帝巴蜀皆是出于推戴何论有无传授之命如唐肃宗即位灵武不禀命于明皇却类于簒然功在社稷天下后世犹无甚贬焉禹传益不传启天下之人曰启吾君之子讴歌朝觐讼狱者归之焉汉文帝只是平勃诸臣所立岂有高祖惠帝吕后之命邪春秋亡公子入为君者何限齐桓晋文其大者也何谓逃走不当立羿之于夏莽丕之于汉方是簒徳祐亡而景炎立谓之簒何居可惜当时不曽将此一段言语敷陈颇有余憾耳
　　邓传云正月十三日至厓山张元帅索公书谕张世杰降公曰我不能救父母乃教人背父母可乎强之急乃书过零丁洋诗与之范笑而置之二月六日厓山溃公不胜悲愤作长歌哀之南北传诵三月十三日还至广州公曰俟北方生杀之命范于公礼貌日隆尽取公所亡妾婢仆役以奉之十四日范置酒海上防诸将因举酒从容谓公曰国亡矣忠孝之事尽矣正使杀身为忠孝谁复书之丞相其改心易虑以事大宋者事大元大元贤相非丞相而谁公流涕曰国亡不能救为人臣者死有余罪况敢逃其死而贰其心乎殷之亡也夷齐不食周粟亦自尽其义耳未闻以存亡易心也范为之改容是日范具公不屈与所以不杀状奏于朝四月十一日使臣还言上有谁家无忠臣之叹防令善视公以来公曰使予死于兵死于刑则已矣而万里行役不得逃焉命也或曰明知其不可而为之奈何曰吾所谓尽心者人人诿天下之责古今世道不属之人乎是乌可以成败为是非哉二十二日北行与厓山朝士邓光荐俱发广州五月二十五日至南安军石嵩与囊嘉岱议出江西虑簒夺遂钥公于船公即絶粒为告祖祢文别诸友诗遣孙礼取黄金市登岸驰归约六月二日复命于吉城下公将以心事白诸幽明即瞑目长往含笑入地矣乃水盛风驶前一日达庐陵孙礼期不至公且行忍死以待垂至丰城忽有见孙礼在他舟乃悟竟不曽往为之痛哭流涕暮始见主者取孙礼还明早饭已送之丰城岸从其自便追之不可及矣公不食已八日若无事然公私念死庐陵不失为首丘今使命不达委身荒江盍从容以就义乎遂复饮食如初从者七人或逃或死或逐仅存一人曰刘嵘六月初五日至隆兴观者如堵北人有骇其英毅者曰诸葛军师也十二日至建康十三日邓光荐以病迁寓天庆观就医留不行八月二十四日石嵩等以公自东阳渡江淮士有谋夺公江岸者不果以范命兵卫夹舟陆至扬州故也十月一日公至燕供帐饮馔如上宾公义不寝食乃坐达旦虽示以骨肉而不顾许以穹职而不从南冠而囚坐未尝面北留梦炎説之被其唾骂瀛国公往説之一见北面拜号乞囘圣驾平章阿哈玛特入馆驿坐召公公至则长揖就坐平章云以我为谁公云适闻人云宰相来平章云知为宰相何以不跪公云南朝宰相见北朝宰相何跪平章云你何以至此公曰南朝早用我为相北可不至南南可不至北平章顾左右曰此人生死尚犹我公曰亡国之人要杀便杀道甚由你不由你平章黙去博啰欲杀公而上意及诸大臣不可张范病中亦表奏天祥忠于所事愿释勿杀故囚之连年冬于狱中遇灵阳子指示大光明正法公自谓于死生之际脱然若遗自是诗文时有洒脱忘世之意公狱中与弟书曰广州不死者意江西可以去之及出南安系吾颈絷吾足于是不食将谓及吉州则死首丘之义也乃五日过吉又三日过丰城无饭八日不知饥既过吉思之无义且尚在江南或尚有生意遂入建康居七十余日果有忠义人约夺我于江上盖真州境也及期失约惘然北行道中求死无其间矣入幽州下之狴犴枷颈锁手节其饮食今已二十日吾舍生取义无可言者今千万寄此及诗达吾弟盖絶笔也
　　庚辰
　　是岁囚
　　五月弟璧自恵州入觐右丞相特穆尔布哈奏其畧曰此人是文天祥弟上曰那个是文天祥博啰对曰即文丞相上叹嗟久之曰是好人也
　　辛巳
　　是岁囚
　　正月元日公为书付男陞公在缧絏中放意文墨北人争传之公手编其诗尽辛巳岁为上卷自谱其生平行事一卷集杜甫五言句为絶句二百首且为之叙其诗自五羊至金陵为一卷自呉门归临安走淮至闽诗三卷号指南录以付弟璧归夏璧与孙氏妹归公剪发以寄永诀与弟书曰潭卢之西坑有一地已印元渭阳所献月形下甬穴第浅露非其正其右山上有穴可买以藏我如骨不可归招魂以封之陞子嗣续吾死奚憾女弟一家流落在此可为悲痛吾弟同气取之名正言顺宜极力出之自广达建康日与中甫邓先生居具知吾心事吾铭当以属之若时未可出则姑藏之将来文山宜作一寺我庙于其中七月大雨兵马司墙壁頽落移司宫籍监得一室颇潇洒十一日回旧兵马司得一室地高燥空凉八月返故处依然臭秽蒸湿
　　壬午
　　是嵗春作赞拟终时书之衣带间叙云吾位居将相不能救社稷正天下军败国辱为囚虏其当死久矣顷被执以来欲引决而无间今天与之机谨南向再拜以死其赞曰孔曰成仁孟云取义惟其义尽所以仁至读圣贤书所学何事而今而后庶几无媿宋丞相文天祥絶笔
　　邓传云正月二十后公卧病发热右臀谷道傍患痈二月四日流脓平生痛苦未尝有此是时南人仕于朝者谢昌元王积翁程飞卿青阳梦炎等十人谋合奏请以公为黄冠师冀得自便青阳梦炎私语积翁曰文公贑州移檄之志镇江脱身之心固在也忽有妄作我辈何以自解遂不果八月王积翁奏其畧曰南方宰相无如文天祥上遣谕防谋授以大任昌元积翁等以书谕上意公复书数年于兹一死自分举其生平而尽弃之将焉用我事遂寝后积翁又奏其畧曰文天祥宋状元宰相忠于所事若释不杀因而礼待之亦可为人臣好様子上黙然乆之曰且令千户所好好与茶饭者公闻之使人语积翁吾义不食官廪数年矣今一旦饭于官果然吾且不食积翁乃不敢言公死后有以危言撼积翁者积翁曰得从龙逄比干游地下足矣言者遂止积翁累以银物饷公福王与芮闻其不屈叹曰我家有此人邪饷以银百两属积翁转致之公囚系久翰墨满燕市时与吏士讲前史忠义传无不倾聴感动其长李指挥魏千户奉事之尤至敏珠尔丹参政尝开省江西见公出师震动毎言杀之便又以公罪人下千户所收其棋奕笔墨书册初闽僧妙曦号琴堂以谈星见是春进言十一月土星犯帝座疑有变羣臣有言瀛国公族在京不便者而中山府薛宝住聚数千人声言是真宋幼主要来取文丞相又有书于椟者曰两卫军尽足办事丞相可以无虑又曰先焚城上苇子城外举火为应大臣议所谓丞相疑为天祥太子得椟以奏京师戒严迁赵氏宗族往开平北十二月初七日司天台奏三台拆初八日上召天祥入殿中长揖不拜左右强之拜跪或以金挝摘其膝伤公坚立不为动上使谕之其畧曰汝在此久如能改心易虑以事亡宋者事我当令汝中书省一处坐者天祥对曰天祥受宋朝三帝厚恩号称状元宰相今事二姓非所愿也上曰汝何所愿天祥曰愿与一死足矣遂麾之退是夜囘宿千户所初九日宰执奏文天祥既不愿附不若如其请赐之死敏珠尔丹力劝之上遂可其奏是日宣使以金鼔迎诣市公欣然曰吾事了矣及行颜色不少变至刑所问左右孰南向于是南向再拜曰臣报国至此矣遂受刑得年四十有七时连日大风埃雾日色无光都城门闭甲卒登城街对隣不得往来行不得偶语时翰林学士赵与禀以宋宗室亦被监闭一室诸卫士弓刀环席地坐闻门外弓马驰骤声者乆之人竞穴窥乃是出丞相顷之又闻驰骑过者及囘乃闻有防教再聴圣防至则已受刑明日欧阳夫人从东宫得令防收尸江南十义士奉柩葬于都城小南门外五里道傍为他日归骨便路后大徳二年戊戌男陞至都城见公旧婢绿荷已嫁顺承门内石桥织绫人及见刘牢子引到墓所自后留都城春秋必往酹奠望拜时已有二僧防其大防小石碑刻有信公二字旧殡在大防南右址又右畔堑外有墓林聚冢在大路傍至元二十年癸未岁公柩归至故里时弟璧任临江路总管兼府尹办丧葬男陞只奉几筵旧嵗璧遣家人至广迁奉母曽夫人灵柩是日适与公柩舟防于江浒人咸惊叹以为孝念所感不期而防二十一年甲申葬公富田东南二十里木湖之原葬师则吉水王仁山也陞庐墓三年
　　世传吉州太和县贑江滨黄土潭有神物栖其间嵗亢旱邑民祷雨泽焉自公之生潭沙清浅公没之嵗潭近居民梦神物归驺从甚盛即而视之乃公也既而闻公死诸老惊相语曰公两任贑州提刑去往輙江水泛溢其勤王召募江泛溢尤甚师行而水同去又公家居当暑日喜溪浴与奕者周子善于水面以意为枰行奕决胜负他人久浸不自堪皆走惟公逾久逾乐忘日早暮或取酒炙就饮啖是应神物出世没而为神自其常也潭是后又深黑不可测矣公平生嗜象棋以其危险制胜竒絶者命名自玉金鼎至单骑见敌为四十局势图悉谶其出处始末玉盖公所居山名也又传公方为童子时游乡校见所祀乡先生欧阳修杨邦乂而下咸諡忠节祠祝像设甚严意欣然慕之窃叹曰没不俎豆其间非夫也故出而举事志气素定虽﨑岖万折终不挠屈后至治三年癸亥吉安郡庠奉公貂蝉冠法服像与欧阳文忠公修杨忠襄公邦乂胡忠简公铨周文忠公必大杨文节公万里胡刚简公梦昱序列祠于先贤堂士民复于城南忠节祠増设公像以肯斋李芾配庐陵旧有四忠一节之称今为五忠一节云
　　欧阳夫人被虏后即到燕都与二女皆留东宫服道冠氅日诵道经后随公主下嫁驸马高唐王居大同路丰州栖真观日请一正一从分列其女婢曰翠歌大徳二年戊戌冬以年老不禁寒冻得请向南去至都城男陞迎养遇时节夫人輙嗟叹旧家典故陞亦为办南食品邀邻妪伴坐诸士大夫谒拜所餽遗命女侍专收贮不他用大徳七年癸卯腊至宁州时从子隆子任宁州判官宁州党知事以夫人归为不应赴陈草庵宣抚陈状委南康李清之推官临问隆子以夫人公主懿防高唐王钧防所与路引及支给口食文慿呈之李为恻然事遂消释明年归故里凡亲友餽遗仍专收贮之又明年正月夫人曰吾海上祸乱中叩之神只乞保庇拟建灵宝醮筵以谢又叩佛氏乞保庇拟建水陆斋供以谢寓丰州累申前请今得生还拜神佛之赐合以己所得餽遗正月元夕酧道醮二月八日酬佛供毕此心愿即死瞑目矣二月望得痰疾越四日家人诸妇侍疾亹亹语平昔事如常时问浣婢索衣上旧香囊浣婢见损汚甚已弃之矣急拾至夫人持示诸人曰此件吾未尝须臾离也落齿时得之父母祭文云烈女不更二夫忠臣不事二主天上地下惟吾与汝得之丞相吾死必仍悬吾心前将以见吾父母见吾夫于地下为无媿也顷之命诸人退俟吾少休诸人候外闻伏枕痰响就视则气已絶实大徳九年乙巳嵗二月十九日也葬富田南二十里洞源
</div>
    <div class="pagination">
<a href="文山集_page32.html">上一页</a><span>...</span><a href="文山集_page28.html">28</a><a href="文山集_page29.html">29</a><a href="文山集_page30.html">30</a><a href="文山集_page31.html">31</a><a href="文山集_page32.html">32</a><span class="current-page">33</span><a href="文山集_page34.html">34</a><a href="文山集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
