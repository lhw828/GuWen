<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 61 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 61 页/共 81 页</h1>
    <div class="content">　　东林寺经藏西廊记
　　元和初江西观察使韦君丹于庐山东林寺神运殿左甘露坛右建修多罗藏一所土木丹漆之外餙以多宝相好严丽邻诸鬼功虽两都四方或未前见一切经典尽在于内葢释宫之天禄石渠也初藏既成南东北廊亦具独西未作而韦君薨迨今十余年风日所飘燥雪雨所霑湿西南一隅坏有日矣僧坊众惜之予亦惜之非不是图才力不足暨十三年予作景云律师塔碑成景云弟子馈绢百匹予以法施净财义不已有即日移用作藏西廊因请寺长老演公满公琳公等经之寺纲维令杲灵逹等成之葢欲护前功偿始愿非任于布施相功徳心也其集经名数与创藏由縁详于李肇碑文此但书新作西廊而已十四年月日忠州刺史白居易记
　　三游洞序
　　平淮西之明年冬予自江州司马授忠州刺史微之自通州司马授虢州长史又眀年春各祗命之郡与知退偕行三月十日叅防于夷陵翌日微之反棹送予至下牢戍又翌日将别未忍引舟上下者久之酒酣闻石间泉声因舍棹进策歩入防初见石如叠如削其恠者如引臂如垂幢次见泉如防如洒其奇者如悬练如不絶线遂相与维舟岩下率仆夫芟芜刈翳梯危缒滑休而复上者凡四焉仰睇俯察絶无人迹但水石相薄磷磷凿凿跳珠溅玉惊动耳目自未讫戍爱不能去俄而峡山昏黑云破月出光气含吐互相明灭晶荧玲珑象生其中虽有敏口不能名状既而通夕不寐迨旦将去怜奇惜别且叹且言知退曰斯境胜絶天地间其有防乎如之何俯通津緜岁代寂寥委置罕有到者予曰借此喻彼可为长太息岂独是哉岂独是哉微之曰诚哉是言矧吾人难相逄斯境不易得今两偶于是得无述乎请各赋古调诗二十韵书于石壁仍命予序而纪之又以吾三人始游故因为三游洞洞在峡州上二十里北下两崕相廞间欲将来好事者知故备书其事
　　游大林寺
　　余与河南元集虚范阳张允中南阳张深之广平宋郁安定梁必复范阳张时东林寺沙门法演智满士坚利辨道建神照云臯息慈寂然凡十七人自遗爱草堂歴东西二林抵化城憩顶登香炉宿大林寺大林穷逺人迹罕到环寺多清流苍石短松瘦竹寺中唯板屋木器其僧皆海东人山髙地深时节絶晩于时孟夏月如正二月天梨桃始华涧草犹短人物风与平地聚落不同初到怳然若别造一世界者因口号絶句云人间四月芳菲尽山寺桃花始盛开长恨春归无覔处不知转入此中来既而周览屋壁见萧郎中存魏郎中简李补阙渤三人姓名诗句因与集虚軰叹且曰此地实匡庐间第一境由驿路至山门曽无半日程自萧魏李游迨今垂二十年寂寥无继来者嗟乎名利之诱人也如此时元和十二年四月九日乐天序
　　代书
　　庐山自陶谢洎十八贤已还儒风緜緜相续不絶贞元初有符载杨衡軰隠焉亦出为文人今其读书属文结草庐于岩谷间者犹一二十人即其中秀出者有彭城人刘轲轲开巻慕孟轲为人秉笔慕扬雄司马迁为文故着翼孟三巻豢龙子十巻杂文百余篇而圣人之防作者之风虽未臻极往往而得予佐浔阳三年轲每着文辄来示予予知轲志不息异日必能跨符杨而攀陶谢轲一旦尽赍所著书及所为文访予告行欲举进士予方沦落江海不足以发轲事业又羸病无心力不能徧致书于台省故人因援纸引笔写胷中事授轲且曰子到长安持此札为予谒集贤庾三十二补阙翰林杜十四拾遗金部元八贠外监察牛二侍御秘省萧正字蓝田杨主簿兄弟彼七八君子皆予文友以予愚直尝信其言苟于今不我欺则子之道庶防光明矣又欲使平生故人知我形体已悴志气已惫独好善喜才之心未死去矣持此代书三月三日乐天白
　　送侯权秀才序
　　贞元十五年秋予始举进士与侯生俱为宣城守所贡明年春予中春官第既入仕凡歴四朝才朽命剥蹇踬不暇去年冬防不次恩迁尚书郎掌诰西掖然青衫未解白发已多矣时子尚为京师旅人见除书走来贺予因从容问其官名则曰无得矣问其生业则曰无加矣问其仆乗囊资则曰日消月朘【子全切】矣问别来防何时则曰二十有三年矣嗟乎侯生当宣城别时才文志气我尔不相下今予犹小得遇子卒无成由子而言予不为不遇矣嗟乎侯生命实为之谓之何哉言未竟又有行色且曰欲谒东诸侯恐不知我者多请一言以宠别予方直阁慨然窃书命笔以序之尔
　　冷泉亭记
　　东南山水余杭郡为最就郡言灵隠寺为尤由寺观冷泉亭为甲亭在山下水中央寺西南隅髙不倍寻广不累丈而撮奇得要地搜胜槩物无遁形春之日吾爱其草薰薰木欣欣可以导和纳粹畅人血气夏之夜吾爱其泉渟渟风泠泠可以蠲烦析酲起人心情山树为葢岩石为屏云从栋生水与阶平坐而翫之者可濯足于牀下卧而狎之者可垂钓于枕上矧又潺湲洁澈粹冷柔滑若俗士若道人眼耳之尘心舌之垢不待盥涤见輙除去濳利隂益可胜言哉斯所以最余杭而甲灵隠也杭自郡城抵四封丛山复湖易为形胜先是领郡者有相里君造虚白亭有韩仆射臯作仙亭有裵庶子棠棣作观风亭有卢给事元辅作见山亭及右司郎中河南元藇最后作此亭于是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作长庆三年八月十三日记
　　白氏长庆集巻四十三
　　钦定四库全书
　　白氏长庆集巻四十四
　　唐　白居易　撰
　　书【凡三首】
　　与杨虞卿书
　　师臯足下自仆再来京师足下守官鄠县吏职拘绊相见甚稀凡半年余与足下开口而笑者不过三四及仆左降诏下明日而东足下从城西来抵昭国坊已不及矣走马至涯水才及一执手悯然而诀言不及他迩来虽手札三往来亦不过问道途报健否而已郁结之志旷然未舒思欲一陈左右者久矣去年六月盗杀右丞相于通衢中迸血髓磔髪肉所不忍道合朝震栗不知所云仆以为书籍以来未有此事国辱臣死此其时耶苟有所见虽畎亩皁之臣不当黙黙况在班列而能胜其痛愤耶故武相之气平明絶仆之书奏日午入两日之内满城知之其不与者或诬以伪言或搆以非语且浩浩者不酌时事大小与仆言当否皆曰丞郎给舍谏官御史尚未论请而赞善大夫何反忧国之甚也仆闻此语退而思之赞善大夫诚贱冗耳朝廷有非常事即日独进封章谓之忠谓之愤亦无媿矣谓之妄谓之狂又敢逃乎且以此获辜顾何如耳况又不以此为罪名乎此足下与崔李元庾軰十余人为我悒悒郁郁长太息者也然仆始得罪于人也窃自知矣当其在近职时自惟贱陋非次宠擢夙夜腆愧思有以称之性又愚昧不识时之忌讳凡直奏宻啓外有合方便闻于上者稍以歌诗导之意者欲其易入而深诫也不我同者得以为计媒蘖之辞一发又安可君臣之道间自明白其心乎加以握兵于外者以仆洁慎不受赂而憎秉权于内者以仆介独不附已而忌其余附丽之者恶仆独异又信狺狺吠声唯恐中伤之不获以此得罪可不悲乎然而寮友益相重交游益相信信于近而不信于逺亦何恨哉近者少逺者多多者胜少者不胜又其宜矣师臯是之故言不发于他人独发于师臯师臯知我者岂有愧于其间哉苟有愧于师臯固是言不发矣且与师臯始于宣城相识迨于今十七八年可谓故矣又防之妻即足下从父妹可谓亲矣亲如是故如是人之情又何加焉然防与足下相知则不在此何者夫士大夫家闺门之内朋友不能知也闺门之外姻族不能知也必待友且姻者然后周知之足下视防莅官事择交友接宾客何如哉又视防抚骨肉待妻子驭僮仆又何如哉小者近者尚不敢不尽其心况大者逺者乎所谓斯言无愧而后发矣亦犹仆之知师臯也师臯孝敬友爱之外可略而言足下未应举时尝充贤良直言之赋其所对问志磊磊而词谔谔虽不得第仆始爱之及与独孤补阙书让不论事与卢侍郎书请不就职与髙相书讽成致仕之志志益大而言益逺而仆爱重之心繇是加焉近者足下与李庆友善庆客长安中贫甚而病亟足下为逆致其母安慰其心自损衣食以续其医药甘防之费有年岁矣又足下与崔行俭游行俭非罪下狱足下意其不幸及于流窜勑下之日躬俟于御史府门而行李之具养活之物崔生顾其旁一无阙者其余奉寡姊亲护其夫防抚孤甥誓毕其婚嫁取贵人子为妇而礼法行于家由甲乙科入官而吏声闻于邑凡此者皆可以激扬穨俗表正士林斯防所以向慕勤勤岂敢以骨肉之姻形骸之旧为意哉然足下之美如此而仆侧闻蚩蚩之徒不恱足下者已不少矣但恐道日长而毁日至位益显而谤益多此伯寮所以愬仲由季孙所以毁夫子者也昔卫玠有云人之不逮可以情恕非意相加可以理遣故至终身无喜愠色防虽不敏常佩此言师臯人生未死见千变万化若不情恕于外理遣于中欲何为哉欲何为哉防之是行也知之久矣自度命数亦其宜然凡人情通逹则谓由人穷塞而后信命防则不然十年前以固陋之姿屑之艺与敏手利足者齐驱岂合有所获哉然而求名而得名求禄而得禄人皆以为能防独以为命命通则事偶事偶则幸来幸之来尚归之于命不幸之来也舍命复何归哉所以上不怨天下不尤人者寔如此也又常照镜或观写真自相形骨非富贵者必矣以此自决益不复疑故宠辱之来不至惊怪亦足下素所知也今且安时顺命用遣岁月或免罢之后得以自由浩然江湖从此长往死则塟鱼鼈之腹生则同鸟兽之羣必不能与掊声攫利者防量其分寸矣足下軰无复见仆之光尘于人寰间也多谢故人勉树令徳粗写鄙志兼以为别居易顿首
　　与陈给事书
　　正月日乡贡进士白居易谨遣家僮奉书献于给事阁下伏以给事门屏间请谒者如林献书者如云多则多矣然听其辞一辞也观其意一意也何者率不过有望于吹嘘翦拂耳居易则不然今所以不请谒而奉书者但欲贡所诚质所疑而已非如众士有求于吹嘘翦拂也给事得不独为之少留意乎大凡自号为进士者无贤不肖皆欲求一第成一名非居易之独慕耳既慕之所以切不自察尝勤苦学文迨今十年始获一贡每见进士之中有一举而中第者则欲勉狂简而进焉又见有十举而不第者则欲引驽钝而退焉进退之宜固昭昭矣而遇者自惑于趣舍何哉夫蕴奇挺之才亦不自保其必胜而一上得第者非他也是主司之明也抱细之才亦不自知共妄动而十上下第者亦非他也是主司之明也岂非知人易而自知难耶伏以给事天下文宗当代精鉴故不揆浅陋敢布腹心居易鄙人也上无朝廷附离之援次无乡曲吹煦之誉然则孰为而来哉葢所仗者文章耳所望者主司至公耳今礼部髙侍郎为主司则至公矣而居易之文章可进也可退也切不自知之欲以进退之疑取决于给事给事其能舍之乎居易闻神蓍灵者无常心苟叩之者不以诚则已若以诚叩之必以信告之无贵贱无大小而不之应也今给事鉴如水镜言为蓍邦家大事咸取决于给事岂独遗其微小乎谨献杂文二十首诗一百首伏愿俯察悃诚不遗贱小退公之暇赐精鉴之一加焉可与进也乞诸一言小子则磨鈆策蹇骋力于进取矣不可进也亦乞诸一言小子则息机敛迹甘心于退藏矣进退之心交争于胸中者有日矣幸一言以蔽之旬日之间敢伫报命尘秽听览若夺气禠魄之为者不宣居易谨再拜
　　为人上宰相书
　　二月十九日某官某乙谨拜手奉书献于相公执事书曰古人云以水投石至难也某以为未甚难也以卑干尊以贱合贵斯为难矣何者夫尊贵人之心坚也强也不转也甚于石焉卑贱人之心柔也弱也自下也甚于水焉则合之难也岂不甚于水投石哉然则自古及今往往有合者又何哉此葢以心遇心以道济道故也苟心相见道相通则水反为石石反为水则其合之易也又甚乎以石投水焉何者石之投水也犹触之有声受之有波心道之相得也则贵者不知其贵也贱者不知其贱也当其冥同防合之际但脗【武粉切】然而已矣其合之易也岂不甚于石投水哉噫厥道废坠不行于代久矣故贵者自贵耳贱者自贱耳维同心同道不求相合也今某之心与相公之心愚智不侔也今某之道与相公之道小大不伦也矧又尊卑贵贱之势相悬如石焉如水焉而欲强至难为至易无乃不可乎然则知其不可而为之者抑有由伏以相公方今佐裁成之道当具瞻之初窃希变天下水石之心自相公始也通天下贵贱之道自某始也不然者夫岂不自知其狂进妄动哉伏少留听而毕辞焉幸甚幸甚某伏观先皇帝之知遇相公也虽古君臣道合者无以加也然竟不与大位不授大权不尽行相公之道者何哉识者以为先皇父子孝慈之闲亦古未有也葢先皇所以辍巳知人之明用贤之功致理之徳以留赐今上也亦犹太宗黜李勣而使髙宗宠用之也故今上在谅隂而特用也相公自郎官而特拜也推此二者有以见识者之言信矣斯则先皇知遇之恩贻燕之念今上速用之防倚頼之诚相公宠擢之荣托寄之重自国朝以来三者兼之甚鲜矣故某窃惟相公自拜命以来八九日得食不暇饱寝不暇安行则然居则惕然思所以答先皇之知副今上之用先天下之望哉某窃以为必然矣况今主上肇抚苍生初嗣洪业虽物不改旧而令宜布新是以百辟倾心慺慺【卢侯切】然以待主上之政也万姓注目专专然以望主上之令也四夷侧耳颙颙然以听主上之风也岂直若此而已哉葢待其政者勤惰邪正系其中焉望其令者忧喜亲疎生其中焉听其风者畏侮动静出其中焉而将来理乱之根安危之源尽在于三者之中矣如此则相公得不匡辅其政缉熈其令宣和其风乎然则匡辅缉熈宣和之道某虽不敏尝闻于师焉曰天子之耳待宰相之耳而后聪也天子之目待宰相之目而后明也天子之心识待宰相之心识而后圣神也宰相之耳待天下之耳而后聪也宰相之目待天下之目而后明也宰相之心识待天下之心识而后能啓发圣神也然则下取天下耳目心识上以为天子聪明神圣者此宰相之本职也而为匡辅缉熈宣和之道也若宰相唯以两耳听之两目视之一心思之则朝廷之得失岂尽知见乎必不尽也而况于天下之得失乎宰相之耳目得聪明乎必未也而况于上以为天子聪明圣神乎然则天下聪明心识取之岂无其道耶必有也在乎知与不知行与不行耳噫自开元已来斯道寖衰鲜能行者自贞元以来斯道寖微鲜能知者岂唯不知乎不行乎又将背古道而驰者也何者古者宰相以危言危行扶危持顚为心今则敏行逊言全身逺害而已矣古者宰相以接士为务今则不接宾客而已矣古者宰相以开閤为名今则鏁其第门而已矣致使天下之聪明尽委弃于草木中焉天下之心识尽沈没于泥土间焉则天下聪明心识万分之中宰相何尝取得其一分哉是故宠益崇而谤益厚岁弥久而愧弥深至乃上负主恩下敛人怨行止寝食自有慙色者夫岂非不得天下聪明心识之所致耶然则为宰相者得不思易其辙乎是以聪明损于上则正直销于下畏忌愼黙之道长公议忠谠之路塞朝无敢言之士庭无执咎之臣自国及家寖以成弊故父训其子曰无介直以立仇敌兄教其弟曰无方正以贾悔尤先逹者用以养身后进者资而取仕日引月长炽然成风识者腹非而不言愚者心兢而是效至使天下有目者如瞽也有耳者如聋也有口者如含锋刄也如此则上之得失下之利病虽欲匡救何由知之嗟乎自古以来斯道之弊恐未甚于今日也然则为宰相者得不思变其风乎是以愼忌积于中则政事废于表因循苟且之心作强毅久大之性亏反谓率职而举者不逹于时宜当官而行者不通于事变故殿最之书虽具而不实黜陟之法虽备而不行欲望恶者惩善者劝或恐难矣古之善为宰相者岂尽得贤而用之乎岂尽知不肖而去之乎葢在于秉钧轴之枢握刀尺之要刬邪为正削觚为圎能使善之必迁不谓善之尽有能使恶之必改不谓恶之尽无成此功者无他惩劝之所致耳然则为宰相者得不思提其纲使羣目皆自张乎是以惩劝息于此则贤能乏于彼故岳镇阙而不知所取台省空而不知所求今则尚书六司之官暨于百执事者大凡要剧者多虚其位闲散者咸备其官或曰所以难其人重其禄也嗟乎徒知难其人而阙之不知邦政日归于下吏也徒知重其禄而爱之不知稍食日费于冗贠也损益利害岂不明哉古之善为宰相者虚其懐直其气苟有举一言者必从而索之苟有荐一善者必随而用之然后明察否臧精考真伪得人者行进贤之赏谬举者坐不当之辜自然审轮辕以相求谨闗梁以相保故才无乏用国无废官岂可疑所举之未精而反失其善重所任而不苟而反废其官与其废官宁其虚授与其失善宁其谬升但在乎明覈是非必行赏罚则谬升虚授当自辨焉然则为宰相者得不思振其领使众毛皆举乎是以庶政阙于内则庶事斁于外至使天下之户口日耗天下之士马日滋游手于道途市井者不知归托足于军籍释流者不知反计数之吏日进聚敛之法日兴田畴不辟而麦禾之赋日增桑麻不加而布帛之价日贱吏部则士人多而官贠少奸滥日生诸使则课利少而羡余多侵削日甚举一知十可胜言哉况今方域未甚安邉陲未甚静水旱之灾不戒兵戎之动无期然则为宰相者得不圗将来之安补既往之败乎若相公用天下之目观而救之夫岂无最逺之见乎用天下之心图而济之夫岂无最长之策乎策之最长者见之最逺者在相公鉴而取之诚而行之而已取之也行之也今其时乎为时之用大矣哉古者圣贤有其才无其位不能行其道也有其才有其位无其时亦不能行其道也必待有其才有其位有其时然后能行其道焉某窃见相公曩时制策对中论风化浇淳之源明天人交感之道陈兵灾救疗之术可谓有其才矣又伏见今月十一日制词云其代予言允属良弼必能形四方之风成天下之务可谓有其时矣今相公有其才有其位有其时则行道由已而由道乎哉某又闻一往而不可追者时也故圣贤甚惜焉方今拭天下之目以观主上之作为也侧天下之耳以听相公之举措也如此则相公出一言不终日而必闻于朝野主上发一令不浃辰而必逹于华夷葢主上辑百辟和万姓服四夷之时在于此时矣相公充人望代天工报国之恩正在于今日矣或者曰君臣之道至大也可以渐合不可以速合也天下之化至大也可以渐行不可以速行也贤人之事业至大也行之可以枉尺而直寻也某以为殆不然矣夫时之变事之宜其间不容息也先之太过后之则不及故时未至圣贤不进而求时既来圣贤不退而让葢得之则不啻乎事半而功倍也失之则不啻乎事倍而功半也嗟乎或者徒知渐合其道而不知啓沃之时失于渐中矣徒知渐行其化而不知燮理之时失于渐中矣徒知枉尺而直寻而不知易失于时则难生于渐中虽枉防不能直尺矣近者宰相道不行化不成事业不光明率由乎有志于渐矣请以前事明之某尝闻太宗顾谓羣臣曰善人为邦百年然后能胜残去杀当今大乱之后将求致理宁可造次而望乎魏文贞曰不然夫乱后易理犹饥人易食也若圣哲施化人应如响期月而可信不为难三年成功犹谓其晚太宗深纳其言时封徳彛軰共非之曰不可三代以后人渐浇讹皆欲理而不能岂能理而不欲魏徴书生不识时务信其虚説必乱国家于是太宗卒从文贞之言力行不倦三数年间天下大安戎狄内附太宗曰惜哉不得使封徳彛见之斯则得其时行其道不取于渐之明効也况今日之天下岂弊于武徳之天下乎相公之事业岂后于文贞之事业乎在于疾行而已矣所以主上践祚未及十日而宠命加于相公者惜国家之时也相公受命未及十日而某献于执事者惜相公之时也夫欲行大道树大功贵其速也葢明年不如今年明日不如今日矣故孔子曰日月逝矣岁不我与此言时之难得而易失也伏惟相公惜其时之易也而不失焉虑其渐之难也而不取焉抑又闻济时者道也行道者权也扶权者宠也故得其位不可一日无其权得其权不可一日无其宠然则取权有术也求宠有方也葢竭其力以举职而权必自归忘其身以狥公而宠必自至权归宠至然后能行其道焉伏惟相公详之而不忽也抑又闻不弃死马之骨者然后良骥可得也不弃狂夫之言者然后嘉谟可闻也苟某管见之中有可取者俯而取之苟蒭言之中有可采者俛而采之则知之者必曰如某之见犹且不弃况愈于某之徒欤则天下通情逹识之士得不比肩而至乎闻之者必曰如某之言犹且不弃况愈于某之徒欤则天下謇谔敢言之士得不继踵而来乎伏惟相公试垂意焉则天下之士幸甚某游长安仅十年矣足不践相公之门目不识相公之名不闻相公之耳相公视某何为者哉岂非介者耶狷者耶今一旦卒然以数千言尘渎执事者又何为哉实不自揆欲以区区之闻见禆相公聪明万分之一分也又欲以济天下顦顇之人死命万分之一分也相公以为如何










　　白氏长庆集巻四十四
　　钦定四库全书
　　白氏长庆集巻四十五
　　唐　白居易　撰
　　书序【凡五首】
　　与元九书
　　月日居易白微之足下自足下谪江陵至于今凡所赠答诗仅百篇每诗来或辱序或辱书冠于巻首皆所以陈古今歌诗之义且自叙为文因縁与年月之逺近也仆既受足下诗又谕足下此意常欲承答来防麤论歌诗大端并自述为文之意总为一书致足下前累嵗已来牵故少暇间有容隙或欲为之又自思所陈亦无足下之见临纸复罢者数四率不能成就其志以至于今今俟罪浔阳除盥栉食寝外无余事因览足下去通州日所留新旧文二十六轴开巻得意忽如会面心所畜者便欲快言往往自疑不知相去万里也既而愤悱之气思有所泄遂追就前志勉为此书足下幸试为仆留意一省夫文尚矣三才各有文天之文三光首之地之文五材首之人之文六经首之就六经言诗又首之何者圣人感人心而天下和平感人心者莫先乎情莫始乎言莫切乎声莫深乎义诗者根情苗言华声实义上自贤圣下至愚騃微及豚鱼幽及鬼神羣分而气同形异而情一未有声入而不应情交而不感者圣人知其然因其言经之以六义缘其声纬之以五音音有韵义有类韵协则言顺言顺则声易入类举则情见情见则感易交于是乎孕大含深贯微洞密上下通而一气泰忧乐合而百志熙五帝三皇所以直道而行垂拱而理者揭此以为大柄决此以为大寳也故闻元首明股肱良之歌则知虞道昌矣闻五子洛汭之歌则知夏政荒矣言者无罪闻者作戒言者闻者莫不两尽其心焉洎周衰秦兴采诗官废上不以诗补察时政下不以歌泄导人情乃至于謟成之风动救失之道【丘月切】于时六义始刓【五官切】矣国风变为骚辞五言始于苏李苏李骚人皆不遇者各系其志发而为文故河梁之句止于伤别泽畔之吟归于怨思彷徨抑郁不暇及他耳然去诗未远梗槩尚存故兴离别则引双凫一雁为喻讽君子小人则引香艸恶鸟为比虽义类不具犹得风人之什二三焉于时六义始矣晋宋已还得者盖寡以康乐之奥博多溺于山水以渊明之高古偏放于田园江鲍之流又狭于此如梁鸿五噫之例者百无一二焉于时六义寖微矣陵夷至于梁陈间率不过嘲风雪弄花艸而已噫风雪花艸之物三百篇中岂舍之乎顾所用何如耳设如北风其凉假风以刺威虐也雨雪霏霏以愍征役也常棣之华感华以讽兄弟也采采芣苢美艸以乐有子也皆兴发于此而义归于彼反是者可乎哉然则余霞防成绮澄江净如练离花先委露别叶乍辞风之什丽则丽矣吾不知其所讽焉故仆所谓嘲风雪弄花艸而已于时六义尽去矣唐兴二百年其间诗人不可胜数所可举者陈子昂有感遇诗二十首鲍鲂有感兴诗十五首又诗之豪者世称李杜之作才已竒矣人不逮矣索其风雅比兴十无一焉杜诗最多可传者千余篇至于贯穿今古覼【郎何切】缕【两举切】防律尽工尽善又过于李然撮其新安吏石濠吏潼闗吏塞芦子留花门之章朱门酒肉臭路有冻死骨之句亦不过三四十首杜尚如此况不逮杜者乎仆尝痛诗道崩坏忽忽愤发或食辍哺夜辍寝不量才力欲扶起之嗟乎事有大谬者又不可一二而言然亦不能不麤陈于左右仆始生六七月时乳母抱弄于书屏下有指无字之字示仆者仆虽口未能言心已默识后有问此二字者虽百十其试而指之不差则仆宿习之縁已在文字中矣及五六嵗便学为诗九嵗谙识声韵十五六始知有进士苦节读书二十已来昼课赋夜课书闲又课诗不遑寝息矣以至于口舌成疮手肘成胝【防而切】既壮而肤革不丰盈未老而齿发早衰白瞥瞥【匹蔑切】然如飞蝇垂珠在眸子中也动以万数盖以苦学力文所致又自悲矣家贫多故二十七方从乡赋既第之后虽专于科试亦不废诗及授校书郎时已盈三四百首或出示交友如足下辈见皆谓之工其实未窥作者之域耳自登朝来年齿渐长阅事渐多每与人言多询时务每读书史多求理道始知文章合为时而着歌诗合为事而作是时皇帝初即位宰府有正人屡降玺书访人急病仆当此日擢在翰林身是諌官手请谏纸啓奏之外有可以救济人病裨补时阙而难于指言者辄咏歌之欲稍稍递进闻于上上以广宸聪副忧勤次以酬恩奬塞言责下以复吾平生之志岂图志未就而悔已生言未闻而谤已成矣又请为左右终言之凡闻仆贺雨诗而众口籍籍已谓非宜矣闻仆哭孔戡诗众面脉脉尽不悦矣闻秦中吟则权豪贵近者相目而变色矣闻乐逰园寄足下诗则执政柄者扼腕矣闻宿紫阁村诗则握军要者切齿矣大率如此不可徧举不相与者号为沽名号为诋讦号为讪谤苟相与者则如牛僧孺之戒焉乃至骨肉妻孥皆以我为非也其不我非者举不过三两人有邓鲂者见仆诗而喜无何而鲂死有唐衢者见仆诗而泣未几而衢死其余则足下又十年来困踬若此呜呼岂六义四始之风天将破坏不可支持耶抑又不知天之意不欲使下人之病苦闻于上耶不然何有志于诗者不利若此之甚也然仆又自思闗东一男子耳除读书属文外其他懵然无知乃至书画棊博可以接羣居之欢者一无通晓即其愚拙可知矣初应进士时中朝无缌麻之亲达官无半面之旧策蹇步于利足之途张空拳于战文之场十年之间三登科第名入众耳迹升清贯出交贤俊入侍冕旒始得名于文章终得罪于文章亦其宜也日者又闻亲友闲説礼吏部举选人多以仆私试赋判传为准的其余诗句亦往往在人口中仆恧【女六切】然自愧不之信也及再来长安又闻有军使高霞寓者欲聘娼妓妓大夸曰我诵得白学士长恨歌岂同他妓哉由是增价又足下书云到通州日见江馆柱间有题仆诗者复何人哉又昨过汉南日适遇主人集众乐娱他宾诸妓见仆来指而相顾曰此是秦中吟长恨歌主耳自长安抵江西三四千里凡乡校佛寺逆旅行舟之中往往有题仆诗者士庶僧徒孀妇处女之口每每有咏仆诗者此诚雕虫之戏不足为多然今时俗所重正在此耳虽前贤如渊云者前辈如李杜者亦未能忘情于其间哉古人云名者公器不可以多取仆是何者窃时之名已多既窃时名又欲窃时之富贵使已为造物者肯兼与之乎今之迍穷理固然也况诗人多蹇如陈子昂杜甫各授一拾遗而迍剥至死李白孟浩然辈不及一命穷悴终身近日孟郊六十终试协律张籍五十未离一太祝彼何人哉彼何人哉况仆之才又不逮彼今虽谪在远郡而官品至第五月俸四五万寒有衣饥有食给身之外施及家人亦可谓不负白氏之子矣微之微之勿念我哉仆数月来检讨囊箧中得新旧诗各以类分分为巻首自拾遗来凡所适所感闗于美刺兴比者又自武徳讫元和因事立题题为新乐府者共一百五十首谓之讽谕诗又或退公独处或移病闲居知足保和吟翫情性者一百首谓之闲适诗又有事物牵于外情理动于内随感遇而形于叹咏者一百首谓之感伤诗又有五言七言长句絶句自一百韵至两韵者四百余首谓之杂律诗凡为十五巻约八百首异时相见当尽致于执事微之古人云穷则独善其身达则兼济天下仆虽不肖常师此语大大夫所守者道所待者时时之来也为云龙为风鹏勃然突然陈力以出时之不来也为雾豹为冥鸿寂兮寥兮奉身而退进退出处何往而不自得哉故仆志在兼济行在独善奉而始终之则为道言而发明之则为诗谓之讽谕诗兼济之志也谓之闲适诗独善之义也故览仆诗知仆之道焉其余杂律诗或诱于一时一物发于一笑一吟率然成章非平生所尚者但以亲朋合散之际取其释恨佐懽今铨次之间未能删去他时有为我编集斯文者畧之可也微之夫贵耳贱目荣古陋今人之大情也仆不能远征古旧如近嵗韦苏州歌行清丽之外颇近兴讽其五言诗又高雅闲澹自成一家之体今之秉笔谁能及之然当苏州在时人亦未甚爱重必待身后然后人贵之今仆之诗人所爱者悉不过襍律诗与长恨歌已下耳时之所重仆之所轻至于讽谕者意激而言质闲适者思澹而词迂以质合迂宜人之不爱也今所爱者并世而生独足下耳然千百年后安知复无如足下者出而知爱我诗哉故自八九年来与足下小通则以诗相戒小穷则以诗相勉索居则以诗相慰同处则以诗相娱知吾最要率以诗也如今年春逰城南时与足下马上相戏因各诵新艳小律不襍他篇自皇子陂归昭国里迭吟递唱不絶声者二十里余樊李在旁无所措口知我者以为诗仙不知我者以为诗魔何则劳心灵役声气连朝接夕不自知其苦非魔而何偶同人当美景或花时宴罢或月夜酒酣一咏一吟不知老之将至虽骖鸾鹤逰蓬瀛者之适无以加于此焉又非仙而何微之微之此吾所以与足下外形骸脱踪迹傲轩鼎轻人寰者又以此也当此之时足下兴有余力且与仆悉索还往中诗取其尤长者如张十八古乐府李二十新歌行卢杨二秘书律诗窦七元八絶句博搜精掇编而次之号元白往还诗集众君子得拟议于此者莫不踊跃欣喜以为盛事嗟乎言未终而足下左转不数月而仆又继行心期索然何日成就又可为之叹息矣又仆尝语足下凡人为文私于自是不忍于割截或失于繁多其间妍益又自惑必待交友有公鉴无姑息者讨论而削夺之然后繁简当无不得其中矣况仆与足下为文尤患其多已尚病之况他人乎今且各纂诗笔麤为巻第待与足下相见日各出所有终前志焉又不知相遇是何年相见在何地溘【苦盍切】然而至则如之何微之微之知我心哉浔阳腊月江风苦寒嵗暮鲜欢夜长无睡引笔铺纸悄然灯前有念则书言无次第勿以繁杂为倦且以代一夕之话也微之知我心哉乐天再拜
　　答户部崔侍郎书
　　侍郎院长阁下戸部牒中奉八月十七日书具承康寜喜与抃会并别观手翰访叙绸缪何眷好勤勤若此之不替也幸甚幸甚首垂问以鄙况不足云盖默默兀兀委顺任化而已次垂问以体气除旧目疾外虽不甚健亦幸无急病矣次垂问以月俸月俸虽不多然量入以为用亦不至冻馁矣又垂问以舍弟渠从事东川近得书且知无恙矣终垂问以心地此最要者辄梗槩言之顷与阁下在禁中日每视艸之暇匡牀接枕言不及他常以南宗心要互相夸导别来闲独随分增修比于曩时亦似有得得中无得无可寄言来书云麤示可乎斯不可也又知兵部李尚书同在南宫钱萧二舍人移官闲秩退朝之暇数获晤言每话旧逰辄蒙见念此盖君子久要之心不为荣顇合防增减耳而不佞者又何幸焉然自到浔阳忽已周嵗外物尽遣中心甚虚虽赋命之间则有厚薄而忘怀之后亦无穷通用此道推頽然自足又或杜门隠几块然自居木形灰心动逾旬月当此之际又不知居在何地身是何人虽鵩鸟集于前枯栁生于肘不能动其心也而况进退荣辱之累耶又思顷者接确论时走尝有言荐于执事云心与迹多相戾道与名不两立苟有志于道者若不幸于外是幸于内猥蒙叹赏犹忆之乎今之身心或近是矣退思此语抚省初心求仁得仁又何不足之有也前月中长兄从宿州来又孤防弟侄六七人皆自远至日有粝【郎达切】食嵗有麤【食胡切】衣饥寒获同骨肉相保此亦默默委顺之外益自安也况庐山在前九江在左出门是沧浪水举头见香炉峰东西二林时时一往至如瀑水怪石桂风杉月平生所爱者尽在其中此又兀兀任化之外益自适也今日之心诚不待此而后安适况兼之者乎此鄙人所以安又安适又适而不知命之穷老之至也院长公望日重啓沃非遥仰惟勉树勲名勿以鄙劣为念
　　与济法师书
　　月日弟子太原白居易白济上人侍右昨者顶谒时不以愚蒙言及佛法或未了者许重讨论今经典间未谕者其义有二欲面问答恐彼此卒卒语言不尽故粗形于文字愿详览之敬伫报章以开未悟所望所望佛以无上大慧观一切众生知其根性大小不等而以方便智説方便法故为阐提説十善法为小乗説四谛法为中乗説十二因縁法为大乗説六波罗密法皆对病根救以良药此尽方便教中不易之典也何以若为小乗人説大乗法心则狂乱狐疑不信所谓无以大海内于牛迹也若为大乗人説小乗法是以秽食置于寳器所谓彼自无创勿伤之也故维摩经总其义云为大医王应病与药又首楞严三昧经云不先思量而説何法随其所应而为説法正是此义耳犹恐説法者不随人之根性也故又法华经戒云若但讃佛乗众生没在罪苦不能信是法破法不信故如此非独虑説者不能救病亦惧闻者不信没入罪苦也则佛之付嘱岂不丁寜也何则法王经云若定根基为小乗人説小乗法为大乗人説大乗法为阐提人説阐提法是防佛性是灭佛身是説法人当歴百千万刧堕诸地狱纵佛出世犹未得出若生人中缺唇无舌获如是报何以故众生之性即是法性从本已来无有增减云何于中分别病药又云于诸法中若説高下即名邪説其口当破其舌当裂何以故一切众生心垢同一垢心净同一净众生若病应同一病众生须药应同一药若説多法即名颠倒何以故为妄分别拆善恶法破一切法故随机説法防佛道故此又了然不坏之义也又金刚经云是法平等无有高下是名阿耨多罗三藐三菩提又金刚三昧经云皆以一味道终不以小乗无有诸襍味犹如一润据此后三经则与前三经义甚相戾也其故何哉若云依维摩诘谓富楼那云先当入定观此人心然后説法又云不观人根不应説法夫以富楼那之通慧又亲奉如来为大弟子尚未能观知人心况复五百嵗末法中弟子岂尽能观知人心而后説法乎设使观知人心若彼发小乗心而为説大乗法可乎若未能观彼心而率已意説又可乎既未能观与默然不説又可乎若云依义又依语则上六经之义互相违反其将孰依乎若云依了义经则三世诸佛一切善法皆从此六经出孰名为不了义经乎况诸经中与维摩法华首楞严之説同者非一也与法王金刚金刚三昧之説同者亦非一也不可遍举故于二义中各举三经此六经皆上人常所讲读者今故引以为问必有甚深之防焉今且有人忽问法于上人上人或能观知其心或未能观知其心将应病与药而为説耶将同一病一药而为説耶若应病与药是有高下是有襍味即反法王等三经之义岂徒反其义又获如上所説之罪报矣若同一病一药为説必当説大乗大乗即佛乗也若讃佛乗且不随应心且不救病即反维摩等三经之义岂徒反其义又使众生没在罪苦矣六者皆如来説如来是真语实语不诳语不异语者今随此则反彼顺彼则逆此设有问者上人其将何法以对焉此其未谕者一也又五蕴者色受想行识是也十二因縁者无明縁行行縁识识縁名名縁色色縁六入六入縁触触縁受受縁爱爱縁取取縁有有縁生生縁老死病苦忧悲苦恼是也夫五蕴十二因縁盖一法也盖一义也畧言之则为五详言之则为十二虽名数多少或殊其于伦次转迁合同条贯今五蕴中则色受想行识相次而十二縁中则行识色入触受相縁一则色在行前一则色次行后正序之既不类逆伦之又不同若谓佛次第而言则不应有此杂乱若谓佛偶然而説则不当名为因縁前后不伦其义安在此其未谕者二也上人耆年大徳后学宗师就出家中又以説法而作佛事必能研精二义合而通之仍望指陈着于翰墨盖欲藏于箧笥永永不忘也其余疑义亦续咨问居易稽首
　　与微之书
　　四月十日夜乐天白微之微之不见足下面已三年矣不得足下书欲二年矣人生几何离濶如此况以胶漆之心置于胡越之身进不得相合退不得相忘牵挛乖隔各欲白首微之微之如何如何天实为之谓之奈何仆初到浔阳时有熊孺登来得足下前年病甚时一札上报疾状次序病心终论平生交分且云危惙【朱劣切】之际不暇及他唯收数帙文章封题其上曰他日送达白二十二郎便请以代书悲哉微之于我也其若是乎又睹所寄闻仆左降诗云残灯无焰影憧憧此夕闻君谪九江垂死病中惊起坐闇风吹雨入寒窗此句他人尚不可闻况仆心哉至今每吟犹恻恻耳且置是事畧叙近怀仆自到九江已涉三载形骸且健方寸甚安下至家人幸皆无恙长兄去夏自徐州至又有诸院孤小弟妹六七人提挈同来顷所牵念者今悉置在目前得同寒暖饥饱此一泰也江州风稍凉地少瘴疠乃至虵虺蚊蚋虽有甚稀湓鱼颇肥江酒极美其余食物多类北地仆门内之口虽不少司马之俸虽不多量入俭用亦可自给身衣口食且免求人此二泰也仆去年秋始逰庐山到东西二林间香鑪峰下见云水泉石胜絶第一爱不能舍因置草堂前有乔松十数株修竹千余竿青萝为墙垣白石为桥道流水周于舍下飞泉落于檐间红榴白莲罗生池砌大抵若是不能殚记每一独往动弥旬日平生所好者尽在其中不唯忘归可以终老此三泰也计足下久不得仆书必加忧望今故録三泰以先奉报其余事况条写如后云云微之微之作此书夜正在艸堂中山下信手把笔随意乱书封题之时不觉欲曙举头但见山僧一两人或坐或卧又闻山猿谷鸟哀鸣啾啾平生故人去我万里瞥然尘念此际蹔生余习所牵便成三韵云忆昔封书与君夜金銮殿后欲明天今夜封书在何处庐山庵里晓灯前笼鸟槛猿俱未死人间相见是何年微之微之此夕我心君知之乎乐天顿首
　　茘枝图序
　　茘枝生巴峡间树形团团如帷盖叶如桂冬青华如橘春荣实如丹夏熟紫如蒲萄核如枇杷殻如红缯膜如紫绡瓤【女良切又如羊切】肉莹白如氷雪浆液甘酸如醴酪大畧如彼其实过之若离本枝一日而色变二日而香变三日而味变四五日外色香味尽去矣元和十五年夏南宾守乐天命工史图而书之盖为不识者与识而不及一二三日者云






　　白氏长庆集巻四十五
　　钦定四库全书
　　白氏长庆集巻四十六
　　唐　白居易　撰
　　书颂议论状【凡七首】
　　补遗书
　　汤征诸侯葛伯不祀汤始征之作汤征
　　葛伯荒怠败礼废祀汤专征诸侯肇徂征之汤若曰格尔三事之人逮于有众啓乃心正乃容明聴余言咨先格王有彜训曰禄无常荷荷于仁福无常享享于敬惠乃道保厥邦覆乃徳殄厥世惟葛伯反易天道怠弃邦本虐于民慢于神惟社稷宗庙罔克尊奉暨山川鬼神亦靡禋祀告曰罔牺牲以供俎羞予畀厥牛羊乃既于盗食曰罔黍稷以奉粢盛予佑厥稼穑乃困于仇饷今尔众曰葛罪其如予闻曰为邦者祗奉明神抚绥烝民二者克备尚克保厥家邦吁废于祀神震怒肆于虐民离心顷绳契以降暨于百代神怒亟【一无亟字】民叛而不颠隮者匪我攸闻小子履以凉徳钦奉天威肇征有葛咨尔有众克济厥功其有儆师徒戒车乗敬君事者有明赏其有罔率职罔戮力不恭命者有常刑明赏不僭常刑无赦呜呼朕告汝众君子监于兹钦哉懋哉罚及乃躬不可悔
　　箴言
　　贞元十有五年天子命中书舍人渤海公领礼部贡举事越明年春居易以进士举一上登第洎翌日至于旬时伏念固陋惧不克副公之选充王之宾乃自陈戒于徳作箴言
　　曰我闻古君子人疾没世名不称耻邦有道贫且贱今我生休明代二十有六年乃策名名既闻于君乃干禄禄将及于亲升闻逮养繄公之徳公之徳之死矢报之报之之义靡他惟励乃志远乃猷俾徳日修道日就是报于公匪报于公是光于躬匪光于躬是华于邦吁其念哉其勗哉庶俾行中规文中伦学惟时习罔怠弃位惟驯致罔躁求惟一徳五常陶甄于内惟四科六艺斧藻于外若御舆既勒衔防乃克骏奔若治金既砥淬厉乃克利用无曰擢甲科名既立而自广自满尚念山九仞亏于一篑无曰登一第位其达而自欺自卑尚念行千里始于足下呜呼我无监于止水当监于斯文庶克钦厥止慎厥终自顾于箴言无作身之羞公之羞
　　中和节颂【并序　此已下文并是未及第前作】
　　乾清而四时行坤宁而万物生圣人则之无为而无不为神唐御宇之九叶皇帝握符之十载夷夏咸寜君臣交欣有诏始以二月上已日为中和节自上而下雷解风动翌日而颁乎四岳浃辰而达乎八荒于戏中和之时义远矣哉惟唐之兴我神尧子兆民而基皇徳太宗家六合而开帝功宗执象而薰仁寿之风代宗垂拱而阜富庶之俗舄奕乎赫赫煌煌八圣重光以至于我皇我皇运枢陶淳精治定而化成嗣皇极于穆清纳黔首于升平于时数惟上元嵗惟仲春皇帝穆然居青阳太庙命有司考时令以为安萌芽养防小缓刑狱布庆赐盖百王常行之道未足以啓迪天地之化发挥祖宗之徳乃命初吉肇为中和中者揆三阳之中和者酌仁气之和其为称也大矣非至圣畴能建之于是谋始要终循义讨源于以九八节七六气排重阳而拉上已煦元气于厚壤则幽蛰苏而勾萌达噫和风于穷荒则桀骜化而犷【古猛切】俗淳垂万祀以摅无穷被四表以示大同于时两仪三辰贞明絪緼千品万彚熙熙忻忻繇是文武百辟佥拜手稽首而飏言曰大哉睿徳合于造又曰昔在唐尧敬授人时垂于典谟降及周文在镐饮酒列于雅颂斯盖钦若四序凯乐一方而已未若肇建令节混同天下泽铺动植庆浃华夷若斯之盛欤盖圣人之作事必导达交泰幽賛亭毒与元化合其运与真宰同其功丕休哉其至矣夫贱臣居易忝濡文明之化就宾贡之列辄敢美盛徳颂成功献中和颂一章附于唐雅之末颂曰
　　权舆肧浑黄既分煦妪絪緼肇生蒸民天命圣神是为大人大人淳淳为天下君巍巍我唐穆穆我皇纂承九叶照临八方四维载张两曜重光龌龊唐虞趢【卢谷切】趗【千木切小步也】羲皇乗时有作焕乎文章乃建贞元以正乾坤乃纪吉辰以殷仲春吉辰伊何号为中和和维大和中维大中以畅中气以播和风萌芽昆虫昭苏有融如斡化如运神功于戏徳洽道丰万邦来同微臣作颂垂裕无穷
　　晋諡恭世子议
　　晋侯以骊姬之惑杀太子申生或谓申生得杀身成仁之道是以晋人諡为恭世子载在方册古今以为然居易独以为不然也大凡恭之义有三以孝保身子之恭以正承命臣之恭以道守嗣君之恭若弃嗣以非礼不可谓道受命于非义不可谓正杀身以非罪不可谓孝三者率非恭也申生有焉而諡曰恭不知其可若垂末代以为训戒居易惧后之臣子有失大义守小节者将奔走之将欲商防敢征义类在昔虞舜父顽母嚚舜既克谐瞽亦允若申生父之昏姬之恶诚宜率子道以几諌感君心以至诚虽申生之孝不侔于舜而献公之顽亦不逮于瞽盍以蒸蒸之乂俾不格于奸乎故咎之始形则斋栗祗载为虞舜可也若不能及祸之将兆则让位去国为吴太伯可也若又不能及难之既作则全身远害为公子重耳可也三失无一得于是乎致身于不义不祗陷父于不徳不慈负罪被名以至于死臣子之道不其惑欤夫以尧之圣书美曰允恭舜之孝书美曰温恭今以申生之失道亦谓曰恭庸可称乎周之衰也楚子以霸王之器奄有荆蛮光啓土宇赫赫楚国由之而兴諡之为恭犹曰薄徳今申生徇其死不顾其义轻其身不图其义俾死之后弑三君【奚齐卓子怀公】杀十有五臣【荀息里克丕郑祁举共华贾华叔坚锥歂累虎特官山祀庆郑狐突瑕生郤芮】实啓祸先大乱晋国则楚恭之得也如彼申生之失也若此异徳同諡无乃不可乎左氏修鲁史受经于仲尼盖仲尼之志丘明从而明之无善恶无大小莫不微婉而发挥焉至于申生之死也之諡也畧而无讥何其谬哉何以覈诸且仲尼修春秋明则有凡例幽则有微防其有君不君臣不臣父不父子不子者率书名以贬之故书曰晋侯杀其太子申生不言晋人而书晋侯且名太子者盖明晋侯不道且罪申生陷君父于不义也以微防考之则仲尼明贬可知矣以凡例推之则左氏之阙文可知矣呜呼先王之制谥岂容易哉盖善恶始终必褒贬于一字所以彰明往者劝沮来者故君子于其諡无所苟而已矣繇是而言则恭世子之諡不亦诬乎不亦诬乎
　　汉将李陵论
　　论曰忠孝智勇四者为臣为子之大宝也故古之君子奉以周旋苟一失之是非人臣人子矣汉李陵防名上将出讨匈奴窃谓不死于王事非忠生降于戎虏非勇弃前功非智召后祸非孝四者无一可而遂亡其宗哀哉予览史记汉书皆无明讥窃甚惑之司马迁虽以陵获罪而无讥可乎班孟坚亦从而无讥又可乎按礼云谋人之军师败则死之故败而死者是其所也春秋所以美狼曋者为能获其死所而陵获所不死得无讥焉观其始以步卒深入虏庭而能以寡击众以劳破逸再接再防功孰大焉及乎兵尽力殚摧锋败绩不能死战卒就生降噫坠君命挫国威不可以言忠屈身于夷狄束手为俘虏不可以言勇丧战勲于前坠家声于后不可以言智罪逭于躬祸移于母不可以言孝而引范蠡曹沫为比又何谬欤且会稽之耻蠡非其罪鲁国之羞沬必能报所以二子不死也而陵苟免其微躯受制于彊虏虽有区区之意亦奚为哉夫吴齐者越鲁之敌国匈奴者汉之外臣俾大汉之将为单于之擒是长冦雠辱国家甚矣况二子虽不死无陵生降之名二子苟生降无陵及亲之祸酌其本末事不相侔而陵窃慕之是大失臣子之义也观陵答子卿之书意但患汉之不知已而不自内省其始终焉何者与其欲刺心自明刎颈见志曷若効节致命取信于君与其痛母悼妻尤君怨国曷若忘身守死而纾祸于亲焉或曰武帝不能明察苟聴流言遽加厚诛岂非负徳答曰设使陵不苟其生能继以死则必赏延于世刑不加亲战功足以冠当时壮节足以垂后代忠孝智勇四者立而死且不朽矣何流言之能及哉呜呼予闻之古人云人各有一死死或重于泰山生或轻于鸿毛若死重于义则视之如泰山也若义重于死则视之如鸿毛也故非其义君子不轻其生得其所君子不爱其死惜哉陵之不死也失君子之道焉故陇西士大夫以李氏为愧不其然乎不其然乎
　　太原白氏家状二道【元和六年兵部郎中知制诰李建按此二撰铭志】故巩县令白府君事状
　　白氏芈姓楚公族也楚熊居太子建奔郑建之子胜居于吴楚间号白公因氏焉楚杀白公其子奔秦代为名将乙丙已降是也裔孙白起有大功于秦封武安君后非其罪赐死杜邮秦人怜之立祠庙于咸阳至今存焉及始皇思武安之功封其子仲于太原子孙因家焉故令为太原人自武安以下凡二十七代至府君高祖讳建北齐五兵尚书赠司空曾祖讳士通皇朝利州都督祖讳志善朝防大夫尚衣奉御父讳温朝请大夫检校都官郎中公讳锽字确钟都官郎中第六子防好学善属文尤工五言诗有集十巻年十七明经及第解褐授鹿邑县尉洛阳县主簿酸枣县令理酸枣有善政本道节度使令狐章知而重之秩满奏授殿中侍御史内供奉赐绯鱼袋充滑台节度叅谋军府之要多咨度焉居嵗余公尝规章之失章不聴公因留一书遗章不辞而去明年选授河南府巩县令在任三考自鹿邑至巩县皆以清直静理闻于一时公为人沈厚和易寡言多可至于涉是非闗邪正者辨而守之则确乎其不可拔也大厯八年五月三日遇疾殁于长安春秋六十八以其年权厝于下邽县邑里夫人河东薛氏夫人之父讳俶河南县尉大厯十二年六月十九日殁于新郑县私第享年七十以其年权窆厝于新郑县临洧里公有子五人长子讳季庚襄州别驾事具后状次讳季般徐州沛县令次讳季轸许州许昌县令次讳季宁河南府参军次讳季平乡贡进士元和六年十月八日孙居易等始发防灵榇迁葬于下邽县北义津乡北原而合祔焉谨状
　　襄州别驾府君事状
　　公讳季庚字某巩县府君之长子天宝末明经出身解褐授萧山县尉厯左武衞兵曹叅军宋州司戸参军建中元年授彭城县令时徐州为东平所管属本道节度使反反之状先以胜兵屯埇【委勇切】口絶汴河运路然后谋东闚江淮朝廷忧虞计未有出公与本州刺史李洧潜谋以徐州及埇口城归国反拒东平遣骁将信都崇敬石隠金等率劲卒二万攻徐州徐州无兵公收合吏民得千余人与李洧坚守城池亲当矢石昼夜攻拒凡四十二日而诸道救兵方至既而贼徒溃运路通首挫逆谋不敢东顾繇是徐州一郡七邑及埇口等三城到于今讫不隷东平者实李洧与公之力也徳宗嘉之命公自朝散郎超授朝散大夫自彭城令擢拜本州别驾赐绯鱼袋仍充徐泗观察判官故其制云令州将忠谋翻然効顺叶其诚美共賛良图我悬爵赏俟兹而授宜加左郡之命仍宠殊阶之序贞元初朝廷念公前功加检校大理少卿依前徐州别驾当道团练判官仍知州事故其制云尝宰彭城挈而归国旧勲若此新宠蔑如或不延厚于忠臣将何劝于义士宜从亚列再贰徐方秩满又除检校大理少卿兼衢州别驾秩满本道观察使皇甫政以公政绩闻荐又除检校大理少卿兼襄州别驾贞元十年五月二十八日终于襄阳官舍享年六十六其年权窆于襄阳县东津乡南原至元和六年十月八日嗣子居易等迁防于下邽县义津乡北原从巩县府君宅兆而合祔焉夫人颍川陈氏陈朝宜都之后祖讳璋利州刺史考讳润坊州鄜城县令妣太原白氏夫人无兄姊弟妹八嵗丁鄜城府君之忧居丧致哀主祭尽敬其情礼有过成人者中外姻族咸称异之十五嵗事舅姑服勤妇道夙夜九年迨于奉蒸尝睦娣姒待宾客抚家人又三十三年礼无违者故中外凡为冢妇者皆景慕而仪刑焉又别驾府君即世诸子尚防未就师学夫人亲执诗书昼夜教导恂恂善诱未尝以一棒一杖加之十余年间诸子皆以文学仕进官至清近实夫人慈训所致也夫人为女孝如是为妇顺如是为母慈如是举三者而百行可知矣建中初以府君彭城之功封颍川县君元和六年四月三日殁于长安宣平里第享年五十七其年十月八日从先府君祔于皇姑焉有子四人长曰防文前饶州浮梁县主簿次曰居易前京兆府戸曹参军翰林学士次曰行简前秘书省校书郎防子金刚奴无禄早世初高祖赠司空有功于北齐诏赐庄宅各一区在同州同城县至今存焉故自司空而下都官郎中而上皆于韩城县今以卜归不便遂改卜靳县府君及襄州别驾府君两茔于下邽县义津乡北原其两茔同兆域而异封树盖从时宜且叶吉也谨状











　　白氏长庆集巻四十六
　　钦定四库全书
　　白氏长庆集巻四十七
　　唐　白居易　撰
　　试防问制诰【凡十六首】
　　才识兼茂明于体用科策一道【元和元年四月登第】
　　问皇帝若曰朕观古之王者受命君人兢兢业业承天顺地靡不思贤能以济其理求谠直以闻其过故禹拜昌言而嘉猷罔伏汉征极諌而文学稍进匡时济俗罔不率由厥后相循有名无实而又设以科条增求茂异舍斥已之至言进无用之虚文指切着明罕称于代兹朕所以叹息郁悼思索其真是用发恳恻之诚咨体用之要庶乎言之可行行之不倦上获其益下输其情君臣之间确然相与子大夫得不勉思朕言而茂明之我国家光宅四海年将二百十圣化万邦怀仁三王之礼靡不讲六代之乐罔不举浸泽于下升中于天周汉以还莫斯为盛自祸阶漏壤兵宿中原生人困竭耗其大半农战非古衣食罕储念兹疲甿远富庶督耕植之业而人无恋本之心峻榷酤之科而下有重敛之困举何方而可以复其盛用何道而可以济其艰既往之失何者宜惩将来之虞何者当戒昔主父惩患于晁错而用推恩夷吾致霸于齐桓而行寓令清求古人之意啓迪来哲之怀眷兹洽闻固所详究又执契之道垂衣不言委之于下则人用其私专之于上则下无其効汉元优防于儒学盛业竟衰光武责课于公卿峻政非美二途取舍未获所从余心浩然益所疑惑子大夫熟究其防属之于篇兴自朕躬无悼后害
　　对臣闻汉文帝时贾谊上疏云可为痛哭者一可为流涕者二可为长太息者三是时汉兴四十载万方大理四海大和而贾谊非不见之所以过言者以为词不切志不激则不能回君聴感君心而发愤于至理也是以虽盛时也贾谊过言而无愧虽过言也文帝容之而不非故臣不失忠君不失圣书之史策以为美谈然臣观自兹以来天下之理未曾有髣髴于汉文帝时者激切之言又未有髣髴于贾谊疏者岂非君之明圣不侔于文帝乎臣之忠谠不逮于贾谊乎不然何衰乱之时愈多而切直之言愈少也今陛下思禹之昌言而拜之念汉之极諌而征之废【芳未切】虚文之无用者奬至言之斥已者询臣以可行之策谕臣以不倦之意恳恻郁悼发于至诚此真圣王思至理求过言之明防也斯则陛下之道已于前代臣之才识劣于古人辄欲过言以裨陛下明徳万分之一也裨之者非敢谓言之必可行也体用之必可明也且欲使后代知陛下践祚之后有朴直敢言之臣出焉无俾文帝贾谊专美于汉代然后退而俯伏以待罪戾焉臣诚所甘心也谨以过言昧死上对伏蒙陛下赐臣之策有思兴礼乐之道念救疲甿之方辨惩往戒来之宜审推恩寓令之要至矣哉陛下之念及此实万叶之福也岂惟一代之人受其赐而已哉臣闻疲病之作有因縁焉救疗之方有次第焉臣请为陛下究因縁陈次第而言之臣闻太宗以神武之姿拨天下之乱宗以圣文之徳致天下之肥当二宗之时利无不兴弊无不革远无不服近无不和贞观之功既成而大乐作焉虽六代之尽美无不举也开元之理既定而盛礼兴焉虽三王之明备无不讲也理行故上下辑睦乐达故内外和平所以兵偃而万邦怀仁刑清而兆民自化动植之类咸煦熙而自遂焉虽成康文景之理无以出于此矣洎天宝以降政教寖微宼既荐兴兵亦继起兵以遏防防生于兵兵防相仍迨五十载财征由是而重人力由是而罢下无安心虽曰督农桑之课而生业不固上无定费虽曰峻管之法而嵗计不充日削月朘以至于耗竭其半矣此臣所谓疲病之因縁者也岂不然乎由是观之盖人疲由乎税重税重由乎军兴军兴由乎冦生防生由乎政缺然则未修政教而望宼戎之销未销防戎而望兵革之息虽太宗不能也未销兵革而求征徭之省未省征徭而求黎庶之安虽宗不能也何则事有以必然虽常人足以致势有所不可虽圣哲不能为伏惟陛下将欲安黎庶先念省征徭将欲省征徭先念息兵革将欲息兵革先念销防戎将欲销冦戎先念修政教何者若政教修则下无诈伪暴悖之心而冦戎所由销矣防戎销则民无兴发攻守之役而兵革所由息矣兵革息则国无餽饷飞挽之费而征徭所由省矣征徭省则人无流亡转徙之忧而黎庶所由安矣臣窃观今天下之冦虽已尽销伏愿陛下不以易销而自怠今天下之兵虽未尽散伏愿陛下不以难防而自疑无自怠之心则政教日肃无自疑之意则诚信日明故政教肃则暴乱革心诚信明则犷鸷归命革心则天下将萌之宼不遏而自销归命则天下已聚之兵不防而自息然后重敛可日减疲甿可日安富庶可日滋困竭可日补日安则和悦之气积日富则防让之风形因其防譲而示之以理则礼易行矣乗其和悦而鼓之以乐则乐易达矣举斯方而可以复其盛用斯道而可以济其艰惩既往之失莫先于诚不明而政不修戒将来之虞莫先于冦不销而兵不息此臣所谓救疗之次第者也岂不然乎若齐行寓令之法以霸诸侯汉用推恩之谋以惩亡国施之今日臣恐非宜何者目今万方一统四海一家无隣国可倾非夷吾用权之秋也虽欲寓令令将何所寓耶今除国建郡置守罢侯无爵土可疏非主父矫弊之日也虽欲推恩恩将何所推耶但陛下嗣贞观之功开元之理必将光二宗而福万叶矣何区区齐汉之法而足为陛下所慕哉精究之端实在于此矣又蒙陛下赐臣之问有执契垂衣之道委下专上之宜敦儒学而业衰责课实而政失者此皆政化之所急古今之所宜陛下幸念之臣有以见天下之理兴矣夫执契之道垂衣不言者盖言已成之化非谋始之课也委之于下者言王者之理庀其司分其务而已非谓政无小大悉委之于下也专之于上者言王者之道秉其枢执其要而已非谓事无巨细悉专之于上也汉元优防于儒学而盛业竟衰者非儒学之过也学之不得其道也光武责课于公卿而峻政非美者非考课之累也责之不得其要也臣请重为陛下别白而明之夫垂衣不言者岂不谓无为之道乎臣闻无为而理者其舜也欤舜之理道臣粗知之矣始则懋于修已劳于求贤明察其刑明慎其赏外序百揆内勤万枢昃食宵衣念其不息之道夫如是岂非大有为者终则安于恭已逸于得贤明刑至于无刑明赏至于无赏百职不戒而举万事不劳而成端拱凝旒立于无过之地夫如是岂非真有为者乎故臣以为无为者非无所为也必先有为而后至于无为也老子曰无为而无不为盖是谓矣夫委下而用私专上而无効者此由非所宜委而委之也非所宜专而专之也臣请以君臣之道明之臣闻上下异位君臣殊道盖大者简者君道也小者繁者臣道也臣道者百职小而众万事细而繁诚非人君一聪所能徧察一明所能周览也故人君之道但择其人而任之举其要而执之而已矣昔九臣各掌其事而唐尧乗其功以帝天下十乱各効其能而周武总其理以王天下三杰各宣其力而汉兼其用以取天下此三君者不能为一焉但执要任人而已亦犹心之于四肢九窍百骸也不能为一焉然而寝食起居言语视聴皆以心为主也故臣以为君得君之道虽专之于上而下自有以展其効矣臣得臣之道虽委之于下而人亦无以用其私矣由此而言光武督责而政未甚美者非他昧君臣之道于小大繁简之际也汉元优防而业以寖衰者非他昧无为之道于始终劳逸之间也二途得失较然可知陛下但举中而行之则无所惑矣臣伏以圣防首言曰思贤能以济其理求谠直以闻其过又曰上获其益下输其情其末章则又曰兴自朕躬无悼后害此诚陛下思酌下言欲闻上失勤勤恳恳虑臣辈有所隠情者也臣敢不再竭狂直以副天心之万一焉臣闻古先圣王之理也制欲于未萌除害于未兆故静无败事动有成功自非圣王则异于是莫不欲逞于始悔追于终政失于前功补于后利害之効可畧而言且如军暴而后戢之兵乱而后遏之善则善矣不若防其微杜其渐使不至于暴乱也官邪而后责之吏奸而后诛之惩则惩矣不若审其才得其人使不至于奸邪也人馁而后食之人冻而后衣之惠则惠矣不若轻其徭薄其税使不至于冻馁也举一知十不其然乎今陛下初嗣祖宗新临蒸庶承多虞之运当鼎盛之年此诚制欲于未萌除害于未兆之时也伏惟陛下敬惜其时重慎于事既往者且追救于后将来者宜早防于事先夫然则保邦恒在于未危恭已常居于无过三五之道夫岂逺哉臣生也得为唐人当陛下临御之时观陛下升平之始斯则臣朝闻而夕死足矣而况充才识之贡承体用之问者乎今所以极千虑昧万死当盛时献过言者此诚微臣喜朝闻甘夕死之志也不然何轻肆狂瞽不避斧锧若此之容易焉伏惟少垂意而览之则臣生死幸甚生死幸甚谨对
　　礼部试防五道【贞元十六年二月高侍郎试及第】
　　第一道
　　问周礼庶人不畜者祭无牲不耕者祭无盛不蚕者不帛不绩者不缞皆所以耻不勉抑防惰欲人务衣食之源也然为政之道当因人所利而利之故修其教不易其俗齐其政不易其宜由是农商工贾咸遂生业若驱彼齐人强以周索牲盛布帛必由已出无乃物力有限地宜不然而匮神废礼谁曰非阙且使日中为市懋迁有无者更何事焉
　　对利用厚生教之本也从宜随俗政之要也周礼云不畜无牲不田无盛不蚕不帛不绩不缞盖劝厚生之道也论语云因人所利而利之盖明从宜之义也夫田畜蚕绩四者土之所宜者多人之所务者众故周礼举而为条目且使居之者无防惰无堕业焉其余非四者虽不具举则随土物生业而劝导之可知矣非谓使物易业土易宜也夫先王酌教本提政要莫先乎任土辨物简能易从然后立为大中垂之不朽也若谓其驱天下之人责其所无强其所不能则何异夫求萍于中逵植橘于江北反地利违物性孰甚焉岂直易俗失宜匮神废礼而已且圣人辨九土之宜别四人之业使各利其利焉各适其适焉犹惧生生之物不均也故日中为市交易而退所以通货食迁有无而后各得其所矣由是言之则大易致人之制周官劝人之典论语利人之利三科具举有条而不紊矣谨对
　　第二道
</div>
    <div class="pagination">
<a href="白氏长庆集_page60.html">上一页</a><span>...</span><a href="白氏长庆集_page56.html">56</a><a href="白氏长庆集_page57.html">57</a><a href="白氏长庆集_page58.html">58</a><a href="白氏长庆集_page59.html">59</a><a href="白氏长庆集_page60.html">60</a><span class="current-page">61</span><a href="白氏长庆集_page62.html">62</a><a href="白氏长庆集_page63.html">63</a><a href="白氏长庆集_page64.html">64</a><a href="白氏长庆集_page65.html">65</a><a href="白氏长庆集_page66.html">66</a><span>...</span><a href="白氏长庆集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
