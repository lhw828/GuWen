<!DOCTYPE html>
<html>
<head>
    <meta charset="UTF-8">
    <title>尧峰文钞 - 第 6 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尧峰文钞 - 第 6 页/共 40 页</h1>
    <div class="content">　　髙祖二
　　汉王至洛阳听三老董公言为义帝发丧袒而大哭哀临三日告诸侯曰愿从诸侯王击楚之杀义帝者汪子曰帝王之师未有无名者也故能一战而成大功若狼狈举事而不合于义则盗贼而已矣安禄山朱泚之流虽与之天下岂能一朝居哉小雅云既微且尰尔勇伊何为猷将多尔居徒几何
　　枚臯
　　枚臯自言为赋不如相如又言为赋乃俳见视如倡太史公亦言文史星厯近乎卜祝之间主上以倡优畜之汪子曰孔子谓文王既没文不在兹乎盖文之见重孔子如此顾汉之君臣乃以俳优媐戏视辞赋然则辞赋之文不足与于孔子之文审矣而近世士大夫犹沾沾以此自喜子羙云文章一小技于道未为尊诚哉是言也
　　桑羊
　　羊为平准法都受天下委输是时小旱卜式言曰县官当食租衣税而已今羊令吏坐市列肆贩物求利烹羊天乃雨其后羊竟坐族灭汪子曰言利之臣未有不及于祸者也彼刘晏犹不克自免而何有于羊之徒乎老氏有言其施厚者其报美其怨大者其祸深人臣柄国而以利媚人主斯府怨之尤者也
　　元帝
　　京房语帝曰陛下即位以来春秋灾异尽备陛下视今为治邪乱邪上曰亦极乱耳房曰今所任用者谁与曰幸其瘉于彼又以为不在此人也汪子曰忠湛湛而愿进兮妒披离而鄣之元帝不足道也唐德宗素称英察及其被蛊于卢杞虽屡致颠沛而不悔葢又甚于庸主昔衞人病亟扁鹊至其家欲为治之病者之父谓曰此非子所能治也于是使灵巫求福请命对扁鹊而呪病者卒死世非无扁鹊也无如其信灵巫者何也
　　光武　宋太祖
　　邓禹贾复知帝修文德不欲功臣拥众乃去甲兵敦儒学帝亦欲完功臣爵土不令以吏职为过遂罢左右将军官耿弇等亦上大将军将军印绶皆以列侯就第加位特进奉朝请宋太祖谓石守信等曰人生富贵不过欲多积金钱厚自娱乐使子孙无贫乏尔卿等何不释去兵权出守大藩择便好田宅市之多置歌儿舞女日夜饮酒相欢朕且与卿等约为昏姻君臣无猜上下相安不亦善乎守信等曰此生死而肉骨也翼日皆罢典兵汪子曰功臣之与政也骄佚纵恣鲜不为害又况资之以土地授之以甲兵以是求免不亦难乎光武之与宋祖非独为国家虑久逺也所以保全之者亦既多矣在周易大畜之大有曰童牛之牿元吉夫童牛始角本无待于牿也而必先牿之者畜之于豫也不然或待其角壮力悍然后从而强馽维之则将有伤人之患人主之驱驾功臣亦犹是也
　　何晏
　　何晏曰惟深也故能通天下之志夏矦太初是也惟几也故能成天下之务司马子元是也惟神也不疾而速不行而至吾闻其语矣未见其人也汪子曰西晋清谈之风自此始矣夫汉末之尚标榜晋初之祖虚无皆名士也不独无益于人国而又促之使亡葢虚名之不足恃如此
　　尔朱荣　唐太宗
　　尔朱荣既禽葛荣余众悉降荣以贼徒既众若即分割恐其疑惧乃下令各从所乐亲属任所居止于是羣情大喜登即四防待出百里乃始分道领押随便安置唐太宗于阵禽窦建德所俘获五万人亦即日防遣之使还乡里汪子曰聚数万之众久而不防则其为祸也必烈荣与太宗之策善矣然英武如太宗其措置固宜尔也以尔朱之麤才而亦能之此非枭雄人杰乎后世辇金钱竭膏血以豢养降附与慈母之飤骄子无异谋国者谓足以系结其心及其末也适为乱阶而已
　　唐太宗
　　贞观末太白昼见太史占云女主昌民间又传秘记云唐三世之后女主武王代有天下上恶之以嫌杀左武衞大将军李君羡又欲取疑似者尽杀之汪子曰太宗之愚乃至是乎秦始皇以防文伐胡而不知其后之为胡亥宋文帝以天文图防杀彭城王义康而不知其后之为逆邵晋武帝猜嫌齐王攸而不知贾氏之乱宋明帝畏忌诸弟及诸大臣诛戮几尽而不知萧道成之簒其失皆与太宗相类是故才知有时乎困而聪明有时乎穷古之王者非聪明才知之尚也惟尚德以弭之而已矣
　　吴元济
　　元济反吴武陵以书谕之曰人情与足下一也足下反天子人亦反足下易地而论则其情可知矣汪子曰善哉武陵之言如陈仙竒之诛李希烈张子良之讨李锜与李师道之授首于刘悟刘稹之灭族于郭谊皆所谓反天子而人亦反之者也图伯业者虽挟天子以令犹惧其有不济而奈何以反为名乎螗蜋方攘臂怒搏而不知黄雀之在其后此可鉴矣
　　文宗
　　二李各为朋党互相挤援上患之叹曰去河北贼易去朝中朋党难汪子曰文宗于是乎失言夫盗贼之与朋党相縁而起者也假令朝廷清明逺小人亲君子开諌争之路杜苞苴之门当此之时家给人足则朋党消而盗贼亦因之以消矣不则朝廷溷浊逺君子亲小人贿赂公行谗谀日至当此之时四海之内皆不聊生则朋党炽而盗贼亦因之以炽矣是故唐之亡也非亡于黄巢而朋党亡之明之亡也非亡于李自成而门戸亡之乱天下者盗贼成天下之乱者朋党与门戸是也
　　徐温
　　徐温闻夀州崔太初苛察失民心欲征之徐知诰曰夀州边隅大镇征之恐为变不若使其入朝因留之温怒曰一崔太初不能制如他人何征为右雄武大将军汪子曰温亦奸雄矣哉其所以操纵驾驭之者必有术矣不然若汉景帝之削吴楚晋庾亮之召苏峻唐潞王之移石敬塘一失其术则小者叛大者簒不旋踵而致祸后之谋国者自度不能如温能以鼂错庾亮薛文遇为鉴其庶几乎然则当如之何而可曰急之则变生缓之则可以豫防而无患
　　蔡京
　　崔鶠劾蔡京曰要使一门生死则一门生用一故吏逐则一故吏来更枋大政无一人害巳者此京之本谋也汪子曰劾京之不忠与不轨者多矣然能深诛其心未有若鶠言之善者也前此则王安石用此术以劫制神宗而继安石起者凡言绍述之徒皆安石之门生故吏也后此则秦桧用此术以劫制高宗而继桧起者凡言绍述之徒亦皆其门生故吏也小了纎人彼此援引相与深根固蒂积数十年而樛轕不解故汴宋遂亡而南渡讫于不振然则京固祖安石之余知而桧又祖京者也







　　尧峯文钞巻八
　　钦定四库全书
　　尧峯文钞巻九　　　　翰林院编修汪琬撰问【七首】
　　复讐或问【并序】
　　人有其父以威逼故死而其子不复讐者汪子痛焉作或问
　　或问据律杀人者死而顾许人子之复讐何也荅曰诸凡国法所不及加与有司所不得而执者不许其复讐则无以禁乱除暴也然则为人子而不复讐其亦有辠与曰此则恶逆之甚者也律文虽无义例然吾于经见之矣春秋君弑而贼不讨则以为无君故书曰赵盾弑其君君父之讐一也不讨弑君之贼谓之弑不讨杀父之贼独不得谓之弑乎问者曰律之论杀人也或为误杀或为谋故杀或为威逼杀其法轻重不伦安得一概复之与荅曰律文有四杀者圣人原情定辠以示不忍用刑之意所谓宁失不经是也若人子则何暇论此傥以为谋故则当复威逼误杀不当复此岂律文所有乎圣人之制律也仁之至义之尽者也然不为人分别是条者恐伤孝子之心而导人为不善故也今世俗于律文所得行者举皆弃而不肯行而吾子又从律例之外曲为之说以寛其恶逆不几大悖圣人之教乎哉且彼之不肯复讐者非尽忘其讐也内顾其身外牵于妻子不得已而腼顔隐忍以至此也嗟乎身与父孰重妻子与父孰亲情有不能两遂势有不能两全虽忘其身舍其妻子可也今夫禽兽犹有爱其父者行路之人闻人无故受祸犹有咨嗟太息愤懑而不平者若身亲其子而漠然不顾又因之以为利是殆禽兽之不如而以行路视其父也吾故曰恶逆之甚者也然则孤寡羸弱有必不能复父讐者奈何曰此固宗族昆弟之所得助也子夏问于孔子曰居昆弟之讐如之何曰仕弗与共国居从父母昆弟之讐如之何曰不为魁主人能则执兵而陪其后此正与律文相合律文所谓辠人本犯应死而擅杀者是也然而宗族昆弟皆听命于主人者也主人欲复讐则皆得起而助之如无其心虽有勇敢好义者亦止于拊胷搤而无如之何也问者又曰古人分仕诸侯之国故有朋友及从父兄弟之讐在齐则去而之鲁在齐鲁则去而之秦之楚之晋之衞后世立一朝事一君将安所去诸荅曰有不幸而直此者出则不与同官处则不与同州里终身不相见可也此亦经之遗意也
　　师道或问【并序】
　　自师道不立而吾吴人之言师者遂谓经不必其尽明道不必其尽修得非邪说之惑人与信如是也是便于小人而据师席者也予既有论师道一书乃复作或问以广其意
　　或问吾子之辨师道也详矣先王之世舍庠序学校之官子弟其遂无师与予应之曰古者家不异教国不殊俗未有各延一师者也然则章句训诂亦学官授之与曰然春诵夏太师诏之秋学礼执礼者诏之冬读书典书者诏之此非官之职与古之为学也简而易知近而易行自幼习之及其成人而有君子之行举皆官之所教育也或问曰事之宜何如曰记有之侍坐于大司成者逺近间三席以问终则负墙此可类而推也至于就养心丧吾未之前闻也然则檀弓所说非与曰是固曽子子贡之徒所以事孔子者也圣人百世之师说者谓道之所在故严其礼如此世之挟书而坐者茍无其道其不能当此礼也决矣或又问曰今之世非古之世也所谓经师人师者不其难与予应之曰君子博闻强识而让敦善行而不怠夫博闻彊识其亦近乎经师矣不怠善行其亦近乎人师矣世无孔子吾择其次者而师焉可也不然记问之学不足以为师而况经之不明行之不修者乎故曰择师不可以不慎也若夫童子之师非吾所谓师也昔韩氏师说葢亦尝云尔然则将遂与之抗与曰何为其然也先王之世以少事长以卑事尊未有不隅坐随行者也故曰年长以倍则父事之十年以长则兄事之彼既我童子师矣斯其长于我也不十年二十年不止也循循然坐必隅行必随是固古者以少事长之礼也奚其师师之为言汉孔氏曰法也宋曽氏曰正已而使观之者化也无所可法无所可观呼先王以欺愚者而求衣食得委积足以揜其口则扬扬如者是荀卿氏所谓俗儒者也奚其师
　　为后或问
　　或问吾子之立子筠后也必竢兰诒有子果从礼乎抑从律乎曰于礼当从祖祔食不当置后某葢从律者也律文有之凡无子者许以次第承继先尽同父周亲兰诒非筠之同父与何以豫知兰诒之必无子而某之必无孙也或问兰诒尚幼竢其有子得毋少迟矣乎曰律有许立之例无不许迟立与不立之例也今吾先祖考之祭祀与子筠之丧葬不废而又无辠于律是虽迟之以至兰诒之有子非过也其何不可之有或问立爱立贤世俗葢尝云尔夫亦可以训乎曰此律文也非世俗之臆说也士之子恒为士农之子恒为农工商之子恒为工商使后士大夫而得惷愚不肖及农工异业之子则与化为皁者不殊也故律文寛之曰凡择立贤能与所亲爱者不许宗族以次第告争是也然则独子不为人后果亦合于律乎曰律文虽无明例请得以礼断之礼适子不得后大宗先儒谓此小宗不可絶之明文也夫自絶其后以后他人伤化败教莫甚于此此圣人之所禁而又何惑焉至于子筠则非宗子比也揆之于礼审之于律是虽不为之置后疑若无辠者然其何不可迟之有或问自子之先君以至子筠三世皆适长也何以不为小宗曰某在也某在而使筠得称宗子则是蔑其生父也是故于礼为适为长不为宗
　　代武塲策问四道
　　问兵之胜败存乎将之智愚勇怯而不在士卒之众寡昔汉世祖昆阳之战谢淮淝之战宇文泰沙苑之战类皆用寡以胜者也而王剪伐楚又谓非六十万众不可其故何与今天下大定然嵗糜戸部之饷者犹至不赀则兵力不可谓不厚矣
　　国家方鳃鳃然谋所以裁汰之术而中朝士大夫或间有异议岂兵遂不可减与抑今之将帅其智勇俱不古若与抑用寡之说可行于古而不可行于今与夫以竒制正以寡制众是必有道焉尔诸子盍试筹之
　　问将能而君不御者胜今之为将者固非独
　　天子御之也外则制之以督府矣内则制之以兵部堂司矣掣其肘而责其必胜之道得毋稍与古戾与古者大将之在军中也尽军市之租以飨士卒以燕賔客军吏而人主不之问也今嵗飨俱有成额甚则月建之大小兵马之逃窜死亡戸部皆从而综核之安得有余财以佐军用与如欲寛其文法则固时埶之所不能欲厚其赐予则又财力之所不逮也将如之何而后可问昔苏氏之论将也有贤将有才将而经则曰将者知信仁勇严也洵如经言此非至人不能果可得诸贤若才者与且严则必杀杀则疑于不仁知则必谲谲则疑于不信此五者其可得兼与尔诸子盍抒所学以对问尉缭子之言曰兵以武为植文为种武为表文为里斯二者其可偏废与今
　　国家右武特
　　命廵抚提督以下不相统摄其于驾驭之道则善矣然考之于古如诸葛武矦之御魏羊叔子杜元凯之拒吴王景畧之破燕裴晋国之平蔡即降而至于前明如威宁伯之治边新建伯之下南昌类非武臣所及而古名将之中顾又有雅歌投壶者读书通大义者能好春秋左氏传者则亦未尝不以文重也然则文武其遂区为两途与尔诸子效法古人非区区以膂力自命者愿闻所以种植表里之说
　　辨【二首】
　　吴越无伯辨
　　五伯之称始见于左氏传絶无名号可考荀卿子乃以齐桓晋文楚庄吴阖庐越句践当之后之学者或黜吴越易以秦穆宋襄其说谓吴越夷狄不当有伯然则秦为西戎楚为南荆亦夷狄也何以遂得与于齐晋之列乎荀卿子距孔子世未逺其说必有据依恐未可尽废也予闻春秋之法诸侯入于夷狄则夷狄之如杞邾是也进于中国则中国之如吴越秦楚之类皆是也而顾独黜吴越夫岂孔子意哉且吴越亦非纯乎夷狄者也吴固泰伯之后于姬姓为长而越亦禹之苖裔也杞既防矣是当与陈若宋同备三恪于周者也不幸此二君者介在鼋鼍鱼鼈鼃黾之乡宜其自安乎僻陋而莫之能奋矣然犹内恃富强之资外托尊攘之说以争衡中国而自达于天子其得黜之以非伯乎故谓阖庐句践不及与于五伯之数则可谓不当为伯则不可晋自景公始通吴而悼公尤汲汲于与吴为防欲借以挠楚刘文公合十有八国之师于召陵而莫能救蔡卒之入郢者阖庐也然则吴之有功诸夏不为不多且久矣其国中之贤者如言偃既已登孔子之堂而延陵季子又为孔子所重则吴且俨然衣冠礼乐之邦而可以夷狄黜之邪晏子至吴吴行人曰天子请见晏子僦然者三曰臣受命将使于吴不佞而迷入天子之朝敢问吴恶乎存于是夫差遂见以诸矦之礼吴晋争盟晋令董褐对曰命圭有命固曰吴伯不曰吴王君若无卑天子而干其不祥而曰吴公敢不顺从夫差许诺予然后知吴之从善而好礼也故虽孔子亦尝从而大之越为吴讐吴人入越而不有其地使其后不诛子胥与公孙圣不受宰嚭之谗则是举也虽郑庄之封许楚庄之封陈晋文之复曹衞何以加此惟其不终而被夷于强敌故口实者至今不絶不亦过乎予不忍吴之见诬故并论之
　　辨公孙龙子
　　胜国之末吴中异学緐兴有谓孔子独传道于弟子公孙龙者遂奉公孙龙子数篇以绌曽子噫何其谬也殆王制所谓行伪而坚言伪而辨者也虽其说诞妄或不足以惑众然而吾不可不论按史记仲尼弟子传龙字子石家语以为卫人郑又以为楚人己莫知其真追论嵗月决非赵之辨坚白同异者也龙少孔子五十三嵗年表孔子卒于鲁哀公之十六年是嵗周敬王十四年也龙年二十嵗至周赧王十七年是嵗赵惠文王元年封公子胜为平原君距孔子卒时巳一百七十九年矣龙若尚在当一百九十八嵗得毋为人妖与平原君传君厚待公孙龙及驺衍过赵言至道乃绌龙史明言龙辨害道而顾倡为孔子传道之说何其谬也又孔穿尝辨龙所谓臧三耳者穿则孔子六世孙其世系明白可考而龙与穿同时顾得见其六世祖邪其必不然也审矣且孔子之门畔孔子者众矣诸弟子之后或流而为荀卿或流而为庄周禽滑厘纷纷籍籍皆异学也龙坚白之辨悖又甚焉使果尝受业孔子果老夀二百年不死则孔子复作亦当不免于鸣鼓之诛况可推为传道者哉庄周曰桓团公孙龙辨者之徒能胜人之口不能服人之心然则龙特辨士当时不谓之知道龙亦未尝以道自诩也故吾谓春秋六国间当有两公孙龙决非一人其传道云云此吴中无忌惮者之言絶无据依者也刘歆七畧公孙龙子十四篇在名家又庄周谓惠子曰儒墨杨秉四与夫子为五或谓秉即龙也盖其字子秉并附之以竢考
　　说【七首】
　　文与也字说
　　同邑文子防以其字与也来请于予曰此先文肃公之所命字也点少而失学不能通知孔子与点之义愿先生为之言使得诵先生之训以无忘文肃公之遗命则幸矣予告之曰吾闻古人之为学非有他也曰性与命焉耳矣深达乎性命之本然而不汨于情欲嗜好之私故其所得于巳者完以固既完且固则其所求于物者必轻推而极之则其视穷亨得丧死生荣辱也与夫草木之华落而鱼鸟之翔泳也烟云之巻舒而山峦川泽之流止也亦岂有异哉此尧舜所以有天下而不与仲尼之徒所以饭疏饮水而怡然自适其适也传曰乐天知命则不忧惟其知之夫而后乐之此尧舜孔曽之所同也然则沂水舞雩之意先儒谓之有尧舜气象岂不诚然乎哉不则所学不至而情欲锢之于中事物搆之于外日夕皇皇然驰骛于荣辱得失之途而不知止是虽骤与以万钟之富三公之尊犹惧其不能安而有之也况望其有所得于死生患难也邪今吾子以世族大家之不幸而遭罹兵燹其濒于患难者屡矣然卒能保有先人之庐墓布衣穷居逾二十年而怡然不以为悔茍非有得于巳而能若是乎倘由是而更益之以学则于文肃公命字之指又何憾焉于是文子曰善防固有志焉而未之逮也愿先生为之书使得从容览观以渐进乎此则尤防之厚幸也予不获让遂书以畀之
　　改过说【并序】
　　魏环极先生教予以读书改过予故为是说
　　昔者圣人之作易也有竒有偶其用则为刚为柔刚柔互居其位而后吉亨利无咎凶厉悔吝之象生焉葢教人趋避之道至矣而又于颐卦之后系以大过其在颐曰山下有雷君子以慎言语节饮食圣人以为言语饮食特细故耳及其不慎不节则必为过之大者故以大过继之孔子为易系辞曰顔氏之子其庶几乎有不善未尝不知知之未尝复行夫知而不行此即改过之道也吾谓善改过者始乎悔而成乎勇昼之所为夜而思焉少盛之所为壮老而思焉举凡言语之不慎饮食之不节以失其身取怨尤于人者不可谓不多矣自非刚愎之士思之其有不悔者哉然悔之未几而因循掩防之念复作不曰姑竢诸异日必曰此不足以累我及其甚也至于败名裂检而不顾岂有他哉患在于不勇耳吾尝譬之此其势若江河然当其将溃也不过一篑之土数尺之隄足以维持而控御之释此不为则将汜滥四出而无所底止天下之人尝忽之未溃之时而欲救之无可如何之后孰知势之所至固有一败而不可复返者也过之不改何以异是吾故曰必乘其悔而以勇承之其斯为善改过者矣
　　忠恕说
　　子曰参乎吾道一以贯之曽子曰唯子出门人问曰何谓也曰夫子之道忠恕而已矣苏子曰一唯之外口耳俱丧而门人方欲问其所谓此繋风捕影之流何足实告哉汪子曰此非子瞻之言也洵如此言则是疑曽子为妄语也而可乎子思曰天下之达道五所以行之者一也朱子释之以为一则诚而已矣葢古之圣贤防而敛诸身心性命广而放诸天下国家无不根柢于诚者惟诚故能通惟通故能久曽子之学传于子思子思之后则孟子所得为尤深其曰万物皆备于我反身而诚乐莫大焉是即一以贯之之说也强恕而行求仁莫近焉是即忠恕而已矣之说也圣人之所谓一者惟诚学者之所谓一者惟忠恕由忠恕以为诚也是犹取糓而舂之而簸之而炊之以为食取丝而缫之而织之而纫之以为衣日积月累未有不至者葢始乎勉然而终乎自然是亦圣人之学也巳故曰诚者天之道也诚之者人之道也忠恕违道不逺
　　治生说
　　治生之家未有急于治田畆者也劳劳然春而播之夏而耕之秋而获之惟其家有积糓然后可以贸易百物于是金玉锦绣之货饮食器用之需旁及于图书彞鼎希有难得之翫皆可不劳而坐致之故擅富名于天下不幸而有不肖者出厌其耕获之勤以费也遂尽斥其田畆以委之于人虽有所蓄己不足以给朝夕而谋衣食矣况望其致富哉为学亦然举凡诗书六艺诸子百家吾所资以为文者亦如富家之有田畆也故必惫精竭神以耕且获于其中惟其取之也多养之也熟则有渐摩之益而无剽贼之疵有心手相应之能而无首尾舛互之病浩乎若御风而行沛乎若决百川四渎而东注其见于文者如此则亦庶几乎其可也彼不能力求乎古人而思欲苟营而捷得之于是取之者少则剽贼之疵见而养之者疏则舛互之病生以此夸耀于人与不肖子之弃田畆何以异哉使不遇旱涝兵燹之灾则巳设一旦有之几何不立见其穷也记曰无勦说无雷同必则古昔称先王今之学者可谓勦说矣雷同矣骤而告之以古昔先王不将骇然而疑哗然而笑羣以为愚且迂者乎嗟乎使吾之说而不愚不迂又何以自异于今之学者也故书此以自勉
　　交道说
　　子夏曰可者与之其不可者拒之子张曰君子尊贤而容众嘉善而矜不能夫子张之说与子夏相成者也非相倍者也子张之所谓贤者善者即子夏之所谓可也其所谓众者不能者非子夏之所谓不可也何则众可容也不肖可容乎不能可矜也不善者亦可矜乎夫君子小人之相左也殆不啻火之于水白之于黒也君子踈而小人密君子信而小人诈君子严气正性有不可犯之色而小人毎阳为柔和以阴行其险陂其势不能合而其情不能通也果欲兼容并包调停乎其间则君子必退小人必进君子必见屏弃于门墙而小人必被亲防于戸闼之间矣自古论交之道未有襍出于君子小人而能相与无间者是故二子之说犹不如孔子之言之善也孔子曰无友不如巳者又曰友直友谅友多闻益矣友便辟友善柔友便佞损矣夫不如巳者非其人尽不肖也殆亦众与不能之流矣然且戒其为友又况便辟柔佞之小人顾可与之酬酢往返使得参与君子之列乎然则大易之言包荒得尚于中行何也曰此圣人所以化小人者也非圣人能若是乎茍未至于圣人而欲行之其不为小人所用而败坏国家者几希
　　名字二子说
　　予名诸子从竹草禾三者故长子曰筠次曰蘅又次曰穗蘅与穗既殇予惟筠一子耳筠少而病咯血及年三十益甚予又未有孙方忧异时之忽焉不祀也日夜祷于家庙于是妾张氏司马氏次第有娠其明年夏司马妾生子先时有紫兰一榦两花荣于庭或占为得男之祥至是果验语云兰以香自焚故名之曰征兰而兰之小字曰延年葢欲其深潜自好以无求于人世而养夀命也秋张氏妾亦生子予又谓先大夫好学力行不食其报其遗泽未可以斩而余庆必钟于后裔诗云君子有谷诒孙子于胥乐兮葢尝诵说之云尔故名之曰有谷而有谷之小字曰诒女所以勉之使念前人之泽也予老且病而二子尚幼当不复见其成立矣乃述所以名字之意为文而藏之使二子长而见之有所感而益知劝焉其亦可也
　　北城募棺说
　　周礼墓大夫令国民族葬而掌其禁令吾意为周之民者其死也宜无有不棺棺亦无有不者矣顾犹有蜡氏掌除骴有死于道路者埋而置楬书日月县衣服任器以待月令孟春又命掩骼埋胔是皆不棺不葬者也得非墓大夫犹未尽其职抑成周之世实未有是不棺不葬者而先王姑为是深逺之虑以令其下也后世既无专官又非有孟春之令则羇防栖于草露遗骸尽于鸢螘小者为燐大者为厉足以干天地之和而伤国家之仁者多矣
　　本朝仍前明之制尤加意于惸独栖流有所义冢有地可谓仁至而义尽矣然以北城一隅之地予莅官不及旬日而用浮尸告者凡四见遂为立表而命役夫呼求于路是即周礼置楬之义也防予奉廵城使者檄往验死者骨暴血渍守视不谨乃顾而悯之欲与之棺恐其后不继谋于华子缵长华子遂偕其友何子蕤音查子王望傅子雨臣率金以助既讫事予思推而广之葢先王之政诚善矣墓大夫所不及诘者则佐之以蜡氏族葬所不能尽者则佐之以除骴置楬掩骼埋胔然予犹不能无疑也使置楬而无人焉收之将遂听其不棺不葬与彼既巳为骼为骴矣而官始为之掩埋盍亦棺之葬之而使不至于骼且骴与或曰是将不胜棺不胜也子其若之何嗟乎以先王之仁圣加之以周官之法制犹不能尽其国中之人使无骼者骴者道路死者顾欲以区区司城之力又非有墓大夫与蜡氏之专职而乃惘惘焉务为此财所不任责所不急之事此固世俗之所诽笑而亦仁人长者所为隐心动色者也愿相与勉之而巳






　　尧峯文钞巻九
　　钦定四库全书
　　尧峯文钞巻十　　　　翰林院编修汪琬撰碑【共八首】
　　新修至德庙碑
　　阊门内至徳庙者故所建以祀吴泰伯者也葢吴越武肃王时始度地创置于此宋元祐间赐庙额曰至德崇宁改元制书累进王爵以仲雍暨延陵季子札配明洪武中复改称吴泰伯之神歴世修葺者屡矣既入皇朝益荒圮弗治殆无以障风日有司虽嵗时致祭特奉行
　　国家令甲余悉不暇谁何也廵抚都御史汤公甫涖政即涓吉谒庙顾瞻徘徊不胜叹息乃下令撤巫祠之淫者以其余材鸠工而改为之有不足则捐俸金若干两佐之又不足则布政使章君复捐金若干两且遣县丞涂某董其役凡三阅月而讫事工不知劳民不知费其殿址视昔稍缩至于崇闳修拱危垣文陛丹垩之绚丽木石之坚好则有加焉公遂以六月之朔斋祓率诸属吏晨趋庙中陈牲荐醴命祝史读版以成事告是时吴士民方大和防公呼众谕之曰尔曹亦知之乎当勾吴之为荆蛮也语言风俗不逹于上国惟我泰伯来居斯土然后端委为治而二千余祀之间文教由是大啓其末不幸有要离专设诸之属出而民人効之尚气鬭狠舞劔轻死则伯之遗风渐以衰矣尔曹亦知之乎今者市井鳞比舟车纷拏冠带文章甲于海内伊谁之力而莫或念也言未既郡人汪琬在公侧乃复揖众而申公谕曰诚哉公之言也抑琬尝闻之文者礼之迹也让者礼之基也伯之用文教治吴也葢实以三让为之本古者政化之成也则公卿让于朝士庶人让于都于鄙耕者让畔讼者让田职是故也故孔子曰能以礼让为国乎何有后世礼教既废锥刀之末尺缕斗粟之微靡所不争于是父子相讥妇姑相谇伯仲相防及其甚也狱讼緐兴盗贼滋炽孰非不让权舆之与此我公下车以来所为日夜有感于吴人者也公涖政未朞亦既鉏豪强惩贪蠧崇师儒兴学校矣顾犹惓惓于兹庙者岂徒曰至徳必百世祀哉凡欲借是为吴人劝也继今以往或过伯之庙下肃瞻其像设有不戄然而思翻然而悔嘅然而改者匪特孤我公之教也抑亦孟氏所谓非人矣琬愿偕吾父老共勉之以倡诸子弟可也众皆曰善既退公以书抵尧峯属琬志其修葺颠末再辞不获命因并书前言以复公云公讳某字某河南睢州人顺治壬辰进士由某官擢今官章君讳某字某顺天宛平人由某官擢今官于例当附书
　　重建长洲县尊美堂碑
　　县治之有堂也教令于是乎出征徭狱讼于是乎综故必为高明闳大之居焉岂徒以崇饰观美哉以为不如是则无以辨其等威尊其瞻听警士民之心思耳目而作之敬也长洲吾苏首县提封数百里受防数百万家拟于古之大国其土俗侈靡其赋税殷緐素号难理署之防事由宋雍熈中创立县治以后屡葺屡坏沿及本朝倾圮遂尽巍基雕础于瓦砾荆榛有日矣为令者率传舍逆旅其官以速去为幸莫有能鼎而新之者前令祝侯始建室庐三楹间治事其中茍简庳陋旁风上雨自几案之外卒簿书几无所容等威之不辨瞻听之不尊莫此为甚兹者某矦涖政之初即以清心省事自矢于神甫期而政孚人洽麦禾有年疫疠不作士民争相谓曰矦吾父母也吾侪小人其可使父母殆于露处乎盍急图诸乃谋合一县诸大家有力而好义者各出私钱以佽助是役谋定而后请于矦矦复以其言请于上官悉皆听许乃诹日鸠匠作始于某年月日富者乐输其财壮者乐献其力巧者乐呈其伎不逾月而工竣役不告疲赀不告匮凡广修若干尺崇深又若干尺一如堂址之旧无増损焉加以瓴甓峻整杇墁坚密髹彤缋藻照燿四隅称其为高明闳大邦君之居教授陆子予载与矦友善每述士民之志乞书其始末于石侯亦继以书至且曰石具矣故予不得辞予惟周官以六计吏也必冠之曰廉葢廉其本也若善若能若敬若正若法若辨其事也茍其不廉则虽有善能之属犹不足以言循吏向者尝闻吾矦之风矣自少博学缮行既受简治县补衣素食畧如诸生筐篚不登于阶苞苴不纳于室夫固有其本矣及其驭胥史也严而不苛抚老穉也寛而不弛事乡大夫以讫往来诸賔客也恪恭退逊而不可干以私其有合于先王六计之遗意者与此宜士民爱戴之不暇乐于拮据奔走以共成斯堂也昔鲁人有筑台新廐之役则春秋讥之讥其不当作而作也至为閟宫则颂诗又从而美之美其当作而作也不当作而不讥则无以示惩当作而不美则无以示劝然则斯堂之成诚不可以不书书此所以美吾矦之贤也抑非独美吾矦而已又将以劝后之继吾矦者予请告以来逾十有五年顾以老病惰废未尝一入县庭异日俟矦报最庶几进谒斯堂俯仰其髙明闳大而叹息贤侯政化之成虽甚老病犹能鲁人之颂以授夫采诗者云堂之额曰尊美南宋知县事石矦珵所命名也详在米友仁记中矦故仍之矦名某字某由某官至今官丞秦江涂崇焜主簿李正晓典史张珍并以例附书士民醵钱者竝列碑阴
　　陈文庄公祠堂碑
　　前明南京国子祭酒赠詹事陈文庄公之殁也是为崇祯七年阅十年其长君济生献公所著书于朝始予赠諡追録其子一人又一年福王立南京复许建专祠以祀于是偕其弟济桢卜地建祠于府治卧龙街闗忠义庙之右嵗月且久有司时节往祀輙叹其密迩市阛湫隘不足以称也乃谋迁于虎邱得民居若干楹间而更新之门庑壮丽堂寝崇闳其旁则馂食有所庖湢有庐又其旁则有廪有仓凡文庄公所置赡族义田若干顷及祭田若干畆其所得嵗租悉出纳于此葢其地山川之雄秀林陆之亢爽烟云竹木之靓深实称神明所栖非故祠比工巳告成次君济桢复聚族谋曰维兹丽牲之碑阙焉无辞以刻非所以妥先灵而示子姓也乃来谒某为文某自惟乡曲晩进未及登公之堂而受其学顾少而尝从两公子游傥复挂名碑尾附公以不朽固素愿也遂不敢礼辞谨按刘念台黄石斋两先生所譔文庄公家传备言公之在熹宗末也以讲官负重望防逆阉魏忠贤父子冐功求给铁劵公当草诰辞忠贤屡遣使趣公公奋曰首可断诰不可草由是触忠贤怒兴妖人孙文豸狱牵连及公竟削籍以归数阳言欲杀公慬而得免嗟乎间观史所载宦官之祸无世蔑有殆未有如汉唐及前明之甚者也然而汉之亡也以十常侍唐之亡也以北司是直宦官与士大夫为难耳前明则不然君子小人襍然竝立于朝日夜用门户相倾轧而小人遂借刃于宦官以戕君子此其过在士大夫非专属诸宦官也当是之时吾郡被祸最酷不幸而死则有周忠介忠毅两公幸而生则有公与文文肃姚文毅三公夫两周公之死非轻生也公与文姚之生非避死也皆天也天之死两周公所以伸忠臣之节也其生公与文姚诸贤者所以养直臣之气也假令诸贤悉毕命于锒铛桁杨之下则国无人焉吾见夫腼顔防面絶无顾恤嘑九千嵗之不己必至于九锡防九锡之不巳必至于劝进亦何所畏忌而弗敢为耶此公与诸贤之幸存系于前明宗社非小也某故曰天也由今思之向之号为义子义孙者其威福势焰非不盛且炽也曽几何时而俱归于澌尽泯灭虽下讫于妇人竖子亦徃往防手恣口指斥其姓氏以为诟厉而公与诸贤独名在天壤能使言之者太息闻之者兴起然则君子小人其获报于天者又孰为愈哉今且距公之殁逾五十年矣四方士庶往来虎邱者登其祠而拜瞻其祏主有不欷歔俛仰想见公之风声气烈徘徊不去者乎吾知其必无是也祠成于康熈十九年又三年某始为之文至若公之述作巳行于时其家世生卒之详巳见于刘黄两先生所譔者槩不复诠次云公讳仁锡字明卿世居长洲天啓壬戌科进士第三人由编修歴官南祭酒别自号芝台学者称芝台先生
　　江南布政使司参议分守苏松常道方公祠堂碑
　　康熈二十有二年吴中士民合辞言于长吴两县官曰故分守苏松常道参议方公讳某之治吴也以勤涖官以方廉倡寮吏以严毅约束胥史而以慈爱拊循闾阎诸士庶惠威竝着有年于此最后奉檄采木义兴深入山阻冲冐雪霜不幸防疾物故讫今殆六阅寒暑矣而民间犹讴吟尸祝如公之存实合古者死勤事有功德之义虽己祭于学宫未足为公报也请遂度地剙为专祠庶几有以掲防妥灵昭示来世言者后先凡数十辈县用其言上之于府于布政使司以达廵抚都御史余公公慎重祀典再下所司核故例既而讫如士民之请众遂踊跃效命相率置地虎邱之麓工不待鸠财不待募未数月而遽溃于成升主之日士民胥大和防俎豆既设笙歌既登蹲蹲肃肃俨公在堂事竣而退各少休于庭庑顾瞻丽牲之石慨其不当无文且曰如是则犹未足以报公也复相率诣予乞其辞予不暇以为则公之子辰又继以请葢予尝志公墓所述事行备矣大约谓吴民自明之季年僻在一隅张李蹂躏之所不及而天灾流行旱潦螽螟水火疾疫之虞嵗不絶告闾阎之间萧然愁叹彼为大吏者曽不知安养而噢咻之民是以益困惟公正身率物用能顺民之欲偕与休息故舆望悉归于公考诸西汉循吏如文翁祀蜀召父祀南阳由公絜之信无媿焉宜乎其血食兹土也乃作迎飨送神之歌俾春秋祀时歌此以慰公于幽冥而醻士民讴思者之望云其辞曰
　　邱有林兮森菲菲复有泉兮涵文漪神来兮何迟云为轮兮飇驾之林泉佳兮是栖是依击鼓兮吹笙荐桂醴兮莼之神惝怳兮来下弭鸾节兮偃霓旌饮且食兮斯告馨飇举兮云翔曷不少留兮兹堂神之去兮防皇生抚我兮殁又降康惠士女兮时雨旸
　　前明福建布政使司右参议范公墓碑
　　前明福建参议范公既解云南组绶退居里中惟用文章翰墨倡率后进享有林泉之乐从容夀考殆三十有八年其平时尤工书法逺近购其书者虽寸缣尺幅悉藏弆以为珍翫与华亭董文敏公齐名葢百余年来吴士大夫以风流蕴借称者首推吴文定王文恪两公其后则文征仲待诏继之最后公又继之逮公物故而先哲之遗风余韵尽矣琬不及从公游幸得偕公子检讨君同官于
　　朝君出其所譔事状以公墓道之文来属故敢叙琬尝所诵说者为书首按状公讳允临字长倩别自号长白宋参知政事文正公十七世孙也以讳汝信者为曽大父赠太仆卿讳启晔者为大父由进士歴官光禄少卿讳惟丕者则公之考也先世居吴之支硎天平两山间太仆公徙家华亭及公贵而始复故公为吴人举万厯二十三年进士授南京兵部主事改工部歴员外郎郎中俱在南京出为云南按察司佥事提调学政迁福建布政使司右参议未至任而归公自少才识通敏耻为章句之学盛年仕宦奋欲以功名自效其在云南也值凤克乱临安诸州县残破以十数猝围防城廵抚陈公独器公任以城守事时将吏巳列戍外地贼攻城急旌旗刀槊皆不及设守埤者居民耳公御之百端凡阅数昼夜城卒得借以完及贼遯走东川有以克首献者公争曰伪也众不之信寻生获克于安南界上献俘京师其露布文则公作也先是教化三部人相讐杀广南酋侬应祖者自称智髙后志不轨阴闚三部衅密趋召安南兵取其地自益安南酋武德成兵最彊素雄视诸部遂拥兵众号十万攻临安教化八砦三长官司悉为蹂躏上官屡谕不听防城大震在事文武集议公昌言交人入内地势不得久宜防诸部并力急击时武酋已僭号诸贼帅亦皆伪署王公矣气汰甚度诸部未可猝定冘豫且去我师乘之遂大败俘斩伪王公以下以数百计武酋由是遂衰皆公之谋也幕府方上功次防陈公被逮代者忌公遂不复録及迁福建忌公者犹不置且受中朝要人指竟中以考功法例当贬秩于是公归而筑室天平之阳徙家居之日夜流连觞咏讨论泉石数与故人及四方知交来吴者往还遨媐山水间稍间则帘阁据几命笔挥洒以应逺近诸购者讫不复措意功名矣东方渐用兵有欲奏起公者公力谢不应也其后时论浸异国是益以败坏中朝诸贤罹党祸者相望公叹曰吾慬而得免所幸者知几耳以崇祯十四年某月日卒于家夀八十有四配徐宜人太仆少卿讳泰时女也雅工于诗偕公倡和甚伙前公二十四年卒继仲恭人后十六年卒男子子一即检讨君也初名云威易必英顺治十四年举人以
　　召试授今官女子子二长莹适编修沈某次瑶适国子生杨某孙男三孙女五先是文正公置赡族义田三十顷延至明之中世仅存三分之一顾又困于赋重嵗所入不足以支几尽废矣公别捐膏腴十顷佐其入然后有羡粟以及族人其田卒得不废既昏于徐待徐氏尤有恩意徐宜人无子殁而公权命从孙能先主其丧检讨君既生复还能先而终身待之如子吴人咸以为难宜人与恭人后先持家俱严重有法其贤畧相当恭人居教检讨君尤力故能延纳良宾师以底于成康熈某年月日葬公清流山之祖茔迁宜人及恭人匶以祔公之卒也检讨君年甫十一故其襄事也晩尝泣语琬曰过时而不葬春秋谓之慢葬孤非敢慢也承先恭人治命葢有待也检讨君博雅善属文所譔状中叙公云南事雄丽典核深得子长孟坚遗意琬无以加也于是悉仍其语稍诠次之而系以铭曰
　　天平嵯峨森然万石维范之先实托幽宅钟灵我公髙第缵家维人之杰维邦之华滇南荒服往秉学政既以文育亦以武令厥功炜矣顾遘厚诬公则遂矣如国是何公在天平于焉游乐笔墨所濡润及邱壑公在天平有书有诗诗书之泽后人之遗瞻彼清流与天平迩后人思公公不复起桓桓丰碑树于墓门征是深刻如公永存
　　勅赠承德郎翰林院修撰加一级韩府君墓碑
　　韩君诵先既殁之十有九年其子慕庐先生以防试第一人入对
　　殿廷复赐第一四方士大夫咸叹异以为盛事实吴中前此所未有也于是君肮脏抑郁之志诎于地上者始得以次信于地下呜呼其亦可哀也巳葢君自少为名诸生记问淹博行文未尝属草黙而好深潜之思逮其下笔钩幽剔微悉非他人所到吾党同砚席者往往传写讽诵媿其不及也毎试輙冠侪偶而屡阨于省闱最后从闱中出即病越明年春而没濒没犹口占五言古诗一章述巳志以朂其子及慕庐先生既贵赠君翰林院修撰配周继顾皆赠安人然后君之志始少慰晜弟凡两人而君庶且幼其生母陈太夫人之卒也请于伯兄乞祔其棺父墓伯兄业许之矣既引而复执不可遂弗克葬为文以哭其辞引咎甚悲听者莫不酸楚病方革伯兄与诀曰吾知若志矣当葬若母如故约君不能兴犹流涕叩首枕上以谢然亦竟弗克葬也康熈十八年慕庐先生请告南还始诹日穿穴告君于殡所而大葬陈太夫人逺近白衣冠执绋者数千人父老观者填塞衢巷俱啧啧称羡然后君之志始大慰予故曰诎于地上信于地下呜呼其亦可哀也已诵先字也讳馚别自号幼徽其先自凤阳徙长洲有赠礼部左侍郎兼侍读学士讳宗道者君髙祖也曽祖世贤太医院医士祖讳逢隆考讳治万厯中举人歴官云和黄岩两县知县以廉能称君甫冠而黄岩公卒于任扶丧数千里沿路赙遗一无所受以毁瘠故遂患咯血终其身君为人沉静有识其孝友敦厚葢出于天性待女兄弟尤有恩意一适张者夫妇俱殁抚其遗孤如巳子先是周安人来归资遣加盛殁而君籍奁具封鐍维谨外姑老而贫悉以还之曰此固姑家物也发封所值逾千金以上亲故由是心服吴中故有大役曰首名受役者率至破家君田不及伯兄而兄卸其役于君君受不辞尽裒所有以听伯兄之命后先费至不赀家遂大困所余敝书数簏老屋数间而己君脱身携慕庐先生读书吴山中菜羮粝饭日益不给而萧然自得絶无几微憾也甫卧病即取伯兄所征役费诸手书及亲故语君役事被祸本末举焚弃之已复谓慕庐先生恐女曹异时见之或有他言致伤我兄弟好耳其用意周密如此享年四十卒于顺治某年月日两安人皆有贤行周安人前君十年卒顾安人后六年卒子男二长照殀次菼今官翰林院侍讲学士学者所称慕庐先生也皆周安人出孙男三女二慕庐先生既葬陈太夫人因卜葬君暨两安人于吴县穹窿山之阳属予文其隧道之石予在翰林于慕庐先生为后进而其少也实尝与君定交以是知之颇深既慨然伤君之不偶而又幸先生之大显其亲有以慰君素志也乃为叙之如此且作铭曰
　　节彼穹窿宰木森然维君德人幽宫寓焉积之也深閟之也久既久既深其发也骤曰君有子升于
　　帝廷
</div>
    <div class="pagination">
<a href="尧峰文钞_page5.html">上一页</a><a href="尧峰文钞.html">1</a><a href="尧峰文钞_page2.html">2</a><a href="尧峰文钞_page3.html">3</a><a href="尧峰文钞_page4.html">4</a><a href="尧峰文钞_page5.html">5</a><span class="current-page">6</span><a href="尧峰文钞_page7.html">7</a><a href="尧峰文钞_page8.html">8</a><a href="尧峰文钞_page9.html">9</a><a href="尧峰文钞_page10.html">10</a><a href="尧峰文钞_page11.html">11</a><span>...</span><a href="尧峰文钞_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
