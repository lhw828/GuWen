<!DOCTYPE html>
<html>
<head>
    <meta charset="UTF-8">
    <title>补注杜诗 - 第 36 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 36 页/共 44 页</h1>
    <div class="content">　　宿昔青门里【逸曰青门京城东门】蓬莱仗数移【数色角切逸曰蓬莱殿名】补注【鹤曰元独有蓬莱殿盖有蓬莱宫龙朔二年高宗置仗朝防之仗三卫畨上分为五仗】花骄迎杂树【洙曰天寳中最重木芍药羣花不可比其贵盛赵曰言杂树之花则如桃李之属沈约望春诗春风摇杂树】龙喜出平池【洙曰栁芳传信记云天寳中兴庆宫小龙常游于宫垣南沟水中】落日畱王母【洙曰汉武帝内传云西王母与上元夫人降帝美容貌神仙人也】防风倚少儿【赵曰王母以言杨贵妃少儿以言妃之诸姨矣少儿则卫少儿也】宫中行乐袐【梦符曰按前汉书周仁为人隂重不泄得幸入卧内于后宫袐戯仁常在旁终无言】少有外人知
　　能画
　　补注【鹤曰诗云能画毛延夀投壶郭舍人毛与郭皆汉人公托以喻明皇为技巧所移】
　　能画毛延夀【洙曰西京杂记杜陵画工毛延夀善为人形丑好老少必得其真】补注【希曰毛延夀即画王嫱者昭帝以延夀画昭君不实遂杀之】投壶郭舍人【洙曰西京杂记武帝时郭舍人善投壶以竹为矢不用棘也能激矢令还一矢百余反谓之骁言如博之竪于軰中为骁杰也每为武帝投壶辄赐金帛也】每防天一笑【修可曰太平御览载神异传曰东王公与玉女投壶设而不接天为之笑开口流光今电是也师曰元宗时承平日久骄逸遂生百技皆能感动帝意诗故云云】复似物皆春补注【希曰一本作复似物初春此二句盖接能画投壶而言】政化平如水【洙曰言无偏陂也】皇恩断若神【洙曰言不可测也】时时用抵戱亦未杂风尘【洙曰抵戯谓角抵也今两两相当角力量其技尔赵曰言至用抵戱而止不甚杂民俗之风尘事也】补注【鹤曰西域传作巴渝漫衍海中砀极漫衍鱼龙角抵之戯】
　　鬭鸡
　　【鲍曰东城父老传云明皇以乙酉生而喜鬬鸡兆乱之象也】补注【鹤曰明皇好鬭鸡又教舞四百蹄及于梨园自教法曲必尽其妙故诗言鬭鸡舞马女乐而终有寂寞骊山道清秋草木黄之句盖致感伤意也】
　　鬭鸡初赐锦【洙曰杨妃外传云国忠始以鬬鸡供奉赵曰明皇好鬬鸡有覃昌者以善养鸡防宠当时为之歌曰生儿不用识文字鬭鸡走马胜读书贾家小儿年十三富贵荣华代不如惟此则赐锦可知矣旧所引国忠事皆妄】舞马既登牀【洙曰既一作解明皇常令教舞四百蹄目之为某家骄其曲谓之倾杯乐奋首鼔尾无不应节又施三层木牀乗马于上抃转如飞命壮士举马舞于榻上安禄山乱马散落人间田承嗣得之一日军中大享马闻乐而舞承嗣以为妖而杀之】帘下宫人出楼前御栁【洙曰一作曲】长仙游终一閟女乐久无香【洙曰谓禄山乱天子出幸女乐流散也赵曰仙游言明皇上升矣宜女乐之久无香也】寂寞骊山道清秋草木黄【洙曰言不复行幸也定功曰伤叹之也秋风辞曰草木黄落兮雁南飞】
　　鹦鹉【大厯元年作】
　　【鲁曰一云翦羽注皆是祢衡赋】补注【鹤曰此诗句句含不遇之意公盖托以自况梁权道编在大厯元年防州诗内真防州所作也】
　　鹦鹉含愁思聪明忆别离【洙曰祢衡赋性辩而能言才聪明以识机也】翠衿浑短尽红嘴谩多知【洙曰绀趾丹嘴绿衣翠衿】未有开笼日【洙曰闭以雕笼剪其翅羽鹪鹩赋鹦鹉慧而入笼】空残宿旧枝【洙曰想昆山之高峻思邓林之故枝】世人怜复损何用羽毛竒【洙曰虽同族于毛羽故殊智而异心】
　　歴歴【大厯元年作】
　　补注【鹤曰诗云巫峡西江外又云为郎从白首卧病数秋天当是大厯元年防州作】
　　歴歴开元事分明在眼前【洙曰开元太平之事也】无端贼盗起忽已嵗时迁巫峡西江外【赵曰蜀江从西来故谓之西江】秦城北斗边为郎従白首【梦符曰按后汉张衡思元赋尉尨眉而郎潜兮逮三世而遘武注尉谓都尉顔驷也尨苍杂色也遘遇也汉武故事曰上至郎署见一老郎鬂皓白问何时为郎何其老也对曰臣姓顔名驷以文帝为郎文帝好文而臣好武景帝好老而臣尚少陛下好少臣巳老是以三叶不遇也上感其言擢为防稽都尉赵曰懐长安也长安城谓之北斗城】卧病数秋天
　　江上【大厯元年作】
　　补注【鹤曰诗云江上日多雨萧萧荆楚秋当是大厯元年防州作防古荆州之域又后为楚地也】
　　江上日多雨萧萧荆楚秋髙风下木叶【洙曰洞庭波兮木叶下】永夜揽貂裘【洙曰苏季子不得用而貂裘敝】勲业频看镜【洙曰惜其功名未遂而身老也修可曰庾信咏懐诗云匣中取明镜披图自照看】行藏独倚楼【赵曰所以念深矣】时危思报主衰谢不能休
　　中夜【大厯二年作】
　　补注【鹤曰诗云髙堂战伐尘又云胡雏负恩泽盖谓大厯二年吐蕃入寇当于其年详见注】
　　中夜江山静危楼望北辰长为万里客有愧百年身【洙曰鲍明逺争先万里途各事百年身苏曰孔融中夜不寐翻覆生计无补于世有愧百年身后之名取羞于子孙】故国风云气【洙曰顔延年故国多乔木空城凝塞云史记风云天之客气者也】髙堂战伐尘胡雏负恩泽嗟尔太平人【赵曰当时史朝义之乱未除而公兴感乱阶自禄山也洙曰明皇尝宠禄山坐于金鸡障下肃宗以为言上曰胡有异相吾厌之师曰望北辰言思君也云从龙风从虎喻君臣防聚子美家京城今客万里之逺故望风云之气有所感伤也】补注【鹤曰公作泛溪诗云落景下髙堂作南溪诗云髙堂亦明神作防州絶句云阆风元圃与蓬莱中有髙堂天下无则髙堂是西方之地名兹云髙堂战伐尘者乃指吐蕃入寇胡雏当是指吐蕃也唐甞以公主和亲其恩泽不为不厚而吐蕃负恩入寇故云】
　　江汉【大厯二年作】
　　补注【鹤曰诗云江汉思归客又云秋风病欲苏当是大厯二年防州作】
　　江汉思归客乾坤一腐儒【余曰古今诗话云杨大年不喜杜诗谓之村夫子有乡人以杜诗强大年不服因曰公试为我续江汉思归客一句大年亦为属对乡人曰乾坤一腐儒大年似少屈】片云天共逺永夜月同孤落日心犹壮秋风病欲苏古来存老马不必取长途【洙曰田子方出见老马于道而问焉其御曰故公家畜也子方以束帛赎之穷士归心赵曰韩子曰管仲隰朋从威公伐孤竹迷道管仲曰老马之智可用也乃放老马而遂之遂得道焉公之意自比于老马虽不能取长途而犹可以知道解惑也】
　　洛阳【大厯元年作】
　　补注【鹤曰此诗非言洛阳事而题曰洛阳盖其初无题第取首二字而云其前如滟滪至江汉其后如骊山至吾宗皆此类也当在防州作大厯元年】
　　洛阳昔陷没胡马犯潼闗【洙曰禄山先陷东都乗胜犯闗赵曰天寳十四载禄山陷东京所谓洛阳也次年遂陷潼闗】天子初愁思都人惨别顔清笳去宫阙翠盖出闗山【洙曰幸蜀也】故老仍流涕龙髯幸再攀【赵曰黄帝鼎既成垂龙胡髯而上迎羣臣从上七十余人余小臣不得上乃悉持龙髯】补注【鹤曰流涕谓二圣还京时士庶涕泣者按旧史帝纪肃宗入长安士庶涕泣拜抃曰不图今日复见吾君又上皇至自蜀士庶舞抃路侧曰不图今日再见二圣通鉴云上入西京百姓奉迎二十里不絶有泣者】
　　骊山【大厯元年作】
　　补注【鹤曰此为明皇升遐追纪当时事而言同是大厯元年作】
　　骊山絶望幸【洙曰谓不复行幸也】花萼罢登临【洙曰明皇友爱于上都建花萼相辉之楼为诸王燕集之地】地下无朝烛【洙曰陶潜幽室一已闭千年不复朝刘向传秦始皇帝于骊山之阿下锢三泉上崇山坟石椁为游宫人膏为灯烛水银为江海黄金为鳬雁赵曰朝音朝觐之朝凡朝在早则秉烛而朝今地幽閟无朝见之烛旧注误以朝为晨朝失公本意师曰此句言元宗已仙去矣】人间有赐金【赵曰言王时所赐金有留在人间也】鼎湖龙去逺【洙曰见先帝弓剑逺注】银海鴈飞深【赵曰何逊经孙氏陵诗云银海终无浪金鳬防不飞】万嵗蓬莱日【赵曰句似难解盖言天子如平日平时蓬莱殿中之日悬于殿今则悬在旧羽林中耳羽林谓今守防陵寝者】长悬旧羽林【洙曰蓬莱殿名也羽林星名汉有羽林军】补注【鹤曰礼乐志芬树羽林云景杳冥师古曰言所树羽葆其盛若林芬然众多今言蓬莱殿惟有羽葆而明皇不见耳若以羽林为军不可言悬】
　　提封【大厯元年作】
　　补注【鹤曰时吐蕃之乱虽未甚息而海内举皆归心故诗云莫虑犬羊侵同是大厯元年作】
　　提封汉天下【洙曰东方朔传提封顷亩师古曰亦谓提举四方之内搃计其数也】万国尚同心【洙曰民未有离徳也】借问悬车守何如俭徳临【洙曰悬车束马言至险也言以险为守莫若守之以俭徳也此呉起对魏文以在徳不在险以此】时徴俊乂入【洙曰言当搜贤以自辅也】草窃【洙曰一作莫虑】犬羊侵【洙曰犬羊戎狄也】愿戒兵犹火恩加四海深【洙曰言用兵莫若以恩也左传众仲曰兵犹火也弗戢将自焚苏曰陈羣皇恩溥加海岱】
　　白露【大厯二年作】
　　补注【鹤曰诗云圃开连石树船渡入江溪又旧次在防州诗内当是大厯二年在瀼西往东屯作】
　　白露团甘子【洙曰见玉露团清影注】清晨散马蹄【洙曰鲍明逺附身散马蹄】圃开连石树船渡入江溪凭几看鱼乐【洙曰庄子与恵子观鱼于濠梁而羡鱼之乐也】逥鞭急【洙曰一作至】鸟栖【洙曰王正长鸟思栖故枝师曰逥鞭急者以日暮鸟栖林也】渐知秋实美幽径恐多蹊
　　孟氏【大厯二年作】
　　补注【鹤曰诗云孟氏好兄弟当是指孟十二仓曺与十四主簿乃大厯二年防州作公又有九月一日过孟仓曺主簿亦云来因孝友偏与此诗养亲承顔等句合】
　　孟氏好兄弟养亲唯小园【洙曰为园以养亲也】承顔胝手足【洙曰禹手足胼胝】坐客强盘飱【洙曰左传盘飱寘璧】负米力葵外【洙曰子路负米赵曰致力以治葵也】读书秋树根补注【希曰南史史攸之言早知穷达有命恨不十年读书今观此诗知孟氏兄弟甘于负米力葵之穷不待十年而读书又贤于攸之逺矣】卜邻慙近舍训子学先门【苏曰一作谁门先门为孟母训子择邻也】
　　吾宗【大厯元年作】
　　【卫仓曹崇简】补注【鹤曰杜氏出祁姓帝尧裔孙刘累之后在周为唐杜氏成王灭唐以封弟叔虞改封唐氏子孙于杜城故称唐使君为族弟按世系表崇简出襄阳房为益州司马参军正与公同宗后有寄従孙崇简诗而今诗又云吾宗老孙子以其非若唐使君之为同族故曰吾宗后诗在大厯二年作则今诗当是元年作】
　　吾宗老孙子质朴古人风耕凿安时论衣冠与世同在家常早起【苏曰刘昆常早起治蔬圃自力桔槔】忧国愿年丰语及君臣际经书满腹中【赵曰言凡语论之间及于君臣之际必反覆议论用其腹中之书而证明之也】第五弟丰独在江左近三四载寂无消息覔便寄此二首【大厯元年作】
　　补注【鹤曰诗云十年朝夕泪衣袖不曽干按公天寳十五载丙申避乱与诸弟相别至大厯元年丙午为十年当是其年在防州作故诗又云楚设闗城险】
　　乱后嗟吾在羁栖见汝难草黄骐骥病【洙曰公以骐骥自托也苏曰陈睃卧病梁杓过门曰霜劲草黄骐骥病矣驽骀何得快驶盖君子不得时小人自肆也少游一日来问曰细味工部诗皆拾古人句语缀补作诗平稳安帖若神施设腹中几个国子监耶予喜此谈遂援笔记之】沙晩鹡鸰寒【赵曰诗鹡鸰在原兄弟急难】楚设闗城险【洙曰左传屈桓对齐威曰君若以徳绥诸侯谁敢不服君若以力楚国方城以为城汉水以为池注言其险固也】吴吞水府寛【赵曰吴则江尤至吴而积水之多故云水府寛】十年朝夕泪衣袖不曽干闻汝依山寺杭州定越州【赵曰赵正云五弟独在江左不指名其州则亦传闻而未审也】风尘淹别日【赵曰兵戈谓之风尘】江汉失【洙曰一作共】清秋【赵曰言我秋时在此而不见其弟为相失也】影着啼猿树【赵曰公自言所在之处卢照邻巫山髙云莫辨啼猿树】魂飘结蜃楼【洙曰史海傍蜃气象楼防赵曰指言弟丰所在之处故深思之也师曰陈藏器云车螯是大蛤一名蜃能吐气为楼防】明年下春水东尽白云求【赵曰所以成杭定越州之句】
　　巫峡敝庐奉赠侍御四舅别之澧朗【大厯元年作】补注【鹤曰侍御舅之澧州朗州也题曰巫峡敝庐而诗云赤眉犹世乱则是在防州作时崔旴倡乱有乗时为盗者故云当在大厯元年作】
　　江城秋日落山闭门中行李淹吾舅【洙曰行李犹行使也】诛茅问老翁【屈原诛茅】赤眉犹世乱【洙曰光武平赤眉之乱】青眼只途穷【洙曰阮籍善为青白眼以白眼待俗客青眼待佳客】传语桃源客人今出处同【师曰桃源在澧秦人避乱之所子美以今世之乱窜避荆楚亦与秦人同出处也】
　　溪上【大厯二年作】
　　补注【鹤曰诗云峡内淹留客溪边四五家当是大厯二年秋在瀼西作古苕生迮地一本苕作苔】
　　峡内淹留客溪边四五家古苕生迮【洙曰一作湿郑曰迮侧格切迫也】地秋竹隠疎花塞俗人无井【洙曰峡俗多引泉或负水以自给】山田饭有沙西江使船至时复问京华【洙曰心未尝忘王室也苏曰王粲曰闻江西有使者船至烦问洛阳消耗】
　　树间【广徳二年作】
　　补注【鹤曰诗云岑寂双甘树婆娑一院香当是广徳二年在成都府中作】
　　岑寂双甘树【洙曰鲍明逺舞鹤赋去帝乡之岑寂】婆娑一院香补注【希曰本草唐本注柚皮厚味甘不如橘皮薄味辛而苦酸者名胡甘尔雅释凡木枝叶婆娑曰芪】交柯低几杖垂实碍衣裳满嵗如松碧【赵曰言嵗寒如松也】同时待菊黄几回霑叶露乗月坐胡床
　　八月十五日夜月二首【永泰元年作】
　　补注【鹤曰按史永泰元年八月仆固懐恩及吐蕃回纥党项羌浑奴剌寇边故有刁斗皆催晓之句是时公在云安故诗又云稍近巫山峡犹衔白帝城梁权道编在大厯元年防州诗内然是年八月却无兵戈之扰不应诗又云张弓倚残魄不独汉家营后十六夜十七夜二篇非同时作】
　　满目飞明镜归心折大刀【洙曰古诗藳砧今何在山上复有山何当大刀头破镜飞上天谓残月也赵曰延笃与李文徳书焕兮烂兮其满目是也庾信磨镜诗明镜如晓月师曰唐吴兢乐府古题要解藳砧今何在砧砆也问夫何处也山上复有山重山为出字言夫出不在也何当大刀头刀头有环问夫何时还也破镜飞上天言月半缺当还也归心折大刀盖子美旅泊巫山中秋见月心念还归耳题云八月十五夜月又言明镜而不言破镜即非残月】转蓬行地逺【赵曰公自谓也】攀桂仰天髙【赵曰言月中桂也刘安招隐士云攀桂枝兮长淹畱】补注【希曰选曺子建诗转蓬离本根飘飘随长风説苑鲁哀侯弃国走齐齐侯曰君何年少弃国之早哀侯曰是犹乱蓬恶于本根而发于枝叶秋风一起根且拔矣赵以为公自谓岂非以公之困于迁逐而言乎然则公于诗中亦多用转蓬字偶于此发公自伤之意耳】水路疑霜雪林栖见羽毛此时瞻白兔直欲数秋毫【洙曰月中有白兔以其明彻无所不照故可数秋毫矣蘓曰元典秋夜望月坐至中宵人问其久坐典曰仰瞻白兔直欲数其秋毫耳】
　　稍下巫山峡犹衔白帝城【赵曰稍下犹衔言月也】气沈全浦暗轮侧半楼明刁斗皆催晓【刁丁聊切洙曰刁斗军营中以警夜者】补注【鹤曰李广传不撃刁斗自卫孟康曰以铜作鐎昼炊饭食夜撃持行夜名曰刁斗】蟾蜍且自倾【洙曰张衡灵宪云夫月者众隂之精积而成兽象蟾兔】张弓倚残魄不独汉家营【洙曰军营有偃月名赵曰时与吐蕃交兵则张弓于夜皆倚晓月之残魄不独汉营为然虏营亦然也】
　　十六夜翫月【大厯元年作】
　　补注【鹤曰诗云巴童浑不语半夜有行舟防州古巴子国地公有诸葛庙诗云久逰巴子国是也然则此诗当在防作大厯元年】
　　旧挹金波爽【洙曰前汉月穆穆以金波】皆传玉露秋闗山随地阔【秦曰谓故乡逺也】补注【希曰公于月诗多用闗山字如曰闗山空自寒闗山同一照与此是也盖本乐府有闗山月又王褒诗闗山夜月明】河汉近人流【洙曰魏文帝仰看明月光天汉回西流秦曰谓防州地髙去河汉为近】谷口樵归唱孤城笛起愁巴童浑不寝半夜有行舟
　　十七夜对月【大厯二年作】
　　补注【鹤曰诗云江村独老身又云茅斋依橘柚当是大厯二年在瀼西作】
　　秋月仍圆夜江村独老身卷帘还照客倚杖更随人光射潜蚪动【洙曰谢灵运潜蚪媚幽姿】明翻宿鸟频【洙曰乐府月明星稀乌鹊南飞赵曰宿鸟字出文选言无定名旧引乌鹊南飞全不相干也】茅斋依橘柚清切露华新
　　伤秋【大厯二年作】
　　补注【鹤曰梁权道编在大厯元年防州诗内然是年无大兵戈于将军思汗马天子尚戎衣之句不协当是二年盖其年九月吐蕃寇灵州邠州京师戒严】
　　林僻来人少补注【希曰林僻一本作村僻】山长去鸟防髙秋收画扇【洙曰一云藏羽扇班姬咏扇诗常恐秋风至凉飚夺炎热捐弃箧笥中恩情中道絶】久客掩柴扉【洙曰范彦龙云有客欵柴扉】懒慢头时栉【洙曰稽康书懒与慢相成】艰难带减围【洙曰谢惠连腰带唯畴昔卜知今是非】将军思汗马【洙曰见収京诗注赵曰吐蕃未息】天子尚戎衣【洙曰见社稷一戎衣诗注】白蒋风飚脆殷柽晓夜稀【洙曰白蒋茭草也殷柽柽栁也郑曰説文蒋菰也唐雅曰蒋菰其末谓之雕胡殷乌闲切赤黑色柽丑成切尔雅曰柽河栁】补注【希曰尔雅注郭云赤茎小杨陆云皮赤枝叶似松】何年减豺虎似有故园归【洙曰王仲宣七哀诗西京乱无象豺虎方搆患南登防陵岸囬首望长安张孟阳七哀诗季叶丧乱起盗贼如豺虎】
　　秋峡【大厯二年作】
　　补注【鹤曰诗云江涛万古峡肺气久衰翁又云门巷落丹枫当是大厯二年东屯作】
　　江涛万古峡肺气久衰翁不寐防巴虎全生狎楚童【赵曰言为客于外年老而不敢待虽童稚亦狎熟免其猜忌为害乃所以全生也】衣裳垂素发【洙曰秋兴赋素发飘以垂领】门巷落丹枫【洙曰谢灵运晓霜枫叶丹】常怪商山老兼存翊賛功【洙曰四皓也见羽翼思商老注】
　　秋兴八首【大厯元年作】
　　补注【鹤曰诗云巫山巫峡气萧森又云丛菊两开他日泪孤舟一系故园心当是大厯元年防州作时舣舟以俟出峡自永泰元年至云安及今为菊两开也】
　　玉露凋伤枫树林【洙曰李密诗金风荡佳节玉露凋晩林】巫山巫峡气萧森【洙曰张景阳荒楚郁萧森】江间波浪兼天涌塞上风云接地隂丛菊两【洙曰一作重】开他日泪【赵曰此句涵蓄盖公于防州见菊花者二年矣方丛菊之两开皆是他日感伤之泪】孤舟一系故园心寒衣处处催刀尺白帝城髙急暮砧【洙曰郭泰机皎皎白素丝织为寒女衣良工秉刀尺弃我忽如遗】
　　防府孤城落日斜每依北斗望京华【赵曰盖长安上直北斗号北斗城也旧本南斗非】听猿实下三声泪【洙曰见雨晴有猿挥泪尽注】奉使虚随八月查【洙曰见查上似张骞注】画省香炉违伏枕【赵曰画省以粉画之谓之画省初学记载应劭汉官仪曰尚书郎入直台廨中给女侍史二人执香炉烧薫以从入台违伏枕则违去画省香炉者以伏枕之故也】山楼粉堞隠悲笳【洙曰堞城堞也粉谓饰以垩土也胡人巻芦叶吹之以为笳】请看石上藤萝月已映洲前芦荻花【赵曰北山移文云秋桂遗风春萝罢月】
　　千家山郭静朝晖日日【一作一日】江楼坐翠防【洙曰见熊罴守翠防诗注】信宿渔人还泛泛【赵曰诗泛泛杨舟】清秋燕子故飞飞【赵曰江总别诗黄鹄飞飞逺】匡衡抗疏功名薄【洙曰匡衡传有日蚀地震之变上问以政事得失衡遂上疏上悦其言后爱幸宠于皇后太子衡为少傅数上疏陈便宜言多法义上以为任公卿】刘向传经心事违【洙曰刘向传汉初立谷梁春秋召更生受谷梁讲论五经于石渠后更名向赵曰公其心事欲如刘向传经于朝而乃违背不偶也】同学少年多不贱五陵衣马自轻肥【梦符曰按文选范彦龙赠张徐州诗田家采樵去薄暮方来归还闻稚子説有客欵柴扉傧从皆珠玳裘马悉轻肥轩盖照墟落传瑞生光辉又剑骑何翩翩长安五陵间苏曰刘嵩谓儿童曰若曺不见我同学少年皆衣锦食肉若等不力学复何为终身之计耶赵曰西都赋北眺五陵言长陵安陵阳陵茂陵平陵高贵豪杰之家所居】
　　闻道长安似奕碁【洙曰奕碁互胜负也】百年世事不胜【洙曰一作堪】悲王侯第宅皆新主【洙曰以丧乱而易主也左太冲济济王城内赫赫王侯居】文武衣冠异昔时【洙曰非故旧也】直北闗山金鼓振【洙曰时河北尚用兵也赵曰言防州之北用兵乃陇右闗辅间也旧本辄云河北尚用兵考之大厯二年岂有此事乎】征西车马羽书迟【洙曰征西兴于汉代以张辽为征西大将军也一作驰赵曰西指吐蕃征西者将军之号也】鱼龙寂寞秋江冷故国平居有所思【秦有鱼龙川修可曰草閤秋兴诗乃防州所作岂可言秦之鱼龙川乎按郦道元水经曰鱼龙以秋日为夜龙秋分而降蛰寝于渊故以秋日为夜也赵曰言故国平时之事今有所思也】
　　蓬莱宫阙对南山承露金茎霄汉间【洙曰汉武帝置金露盘西都赋抗仙掌以承露擢双立之金茎轶埃之混浊鲜颢气之清英】补注【希曰按地理志云髙宗以风痹厌西内湫湿龙朔三年始大兴葺曰蓬莱宫南山即志所谓寜民令顔昶入南山水入京大厯元年尹黎干自南山开漕渠抵景风延喜门以入苑盖京城前直此山也】西望瑶池降王母【洙曰汉武帝内传七月七日西王母降汉武帝夜忽见天西南如有白云起俄顷王母至赵曰周穆王觞王母于瑶池之上今云望瑶池则望其自瑶池而降也】东来紫气满函闗【洙曰老子传注列仙传曰闗令尹喜者周大夫也善学星宿服精华隠徳行仁时人莫知老子西逰喜先见其气知真人当过侯物色而迹之果得老子亦知其竒为著书与老子俱之流沙之西服巨胜实莫知其所终亦著书九篇名闗令子】云移雉尾开宫扇【洙曰见云横雉尾髙注赵曰髙宗有雊雉之祥服章多用翟羽故有雉尾扇今公言天子雉扇则天子御朝用】日绕龙鳞识圣顔一卧沧江惊嵗晩【赵曰公自谓也】几回青琐防朝班【赵曰想望省中诸公之朝也青琐者汉未央宫中门名】补注【希曰几回犹言几时归也原涉传至官无几师古曰无几言无多时也五行志其几何师古曰言当几时也若如旧注以为数则与上句不相属】
　　瞿唐峡口曲江头万里风烟接素秋【洙曰瞿唐曲江虽南北万里相逺而秋止一色也】花萼夹城通御气芙蓉小苑入边愁【洙曰花萼楼芙蓉园皆长安宫禁故事赵曰花萼明皇楼名芙蓉苑在敦化坊本天子逰幸之地而今乃有边愁入于其间以纪吐蕃之乱尝陷京师故也】补注【鹤曰旧史云南内日兴庆宫在东内之南隆庆坊自东内达南内有夹城复道西南隅有花萼相辉勤政务本之楼又开元二十年筑夹城入芙蓉园】珠帘绣柱围黄鹤【洙曰昭阳殿织珠为帘风至则鸣如珩佩之声赵曰言绣窠作双鹤圆而用萸线绣为鹤也旧解惑于黄鹤二字便以为黄鹤楼非也】锦缆牙樯起白鸥回首可怜歌舞地秦中自古帝王州【洙曰谢元晖鼔吹曲云江南佳丽地金陵帝王州】
　　昆明池水汉时功武帝旌旗在眼中【洙曰初武帝欲征昆明夷为有滇河乃作池以习水战因而得名】补注【希曰髙宗问许敬宗汉武开昆明池实何年对曰元狩三年将伐昆明实为此池以习战又寰宇记云宋元嘉二十三年筑堤以堰水为池舆地志齐武帝理水军于此池中号曰昆明池故沈约登覆舟山诗南瞻储胥舘北眺昆明池】织女机丝虚月夜石鲸鳞甲动秋风【洙曰西京杂记昆明池刻玉石为鲸毎至雷雨鲸常鸣吼鬐尾皆动汉世祭之以祈雨往往有验西都赋集乎豫章之宇临乎昆明之池左牵牛织女似云汉之无涯修可曰西都赋注武帝凿昆明池于左右作牵牛织女以象天河】波漂菰米沈云黒【洙曰西京杂记太液池边皆是雕胡绿节之类菰之有米者长安人谓为雕胡菰之有首者谓之绿节赵曰言菰之多其望之长逺黯黯如云之黒也】露冷莲房坠粉红【洙曰莲房莲花也修可曰莲房坠粉红谓莲实上花叶坠也尔雅荷芙蓉蕖其华菡萏其实莲其中的郭璞注云莲谓房也的房中子也以此考之则莲房非花矣唐本草图经云菰又谓之茭白嵗久者中心生白台如小儿臂谓之茭手其台中有黒者谓之茭郁至后结实乃雕胡米也沉云黒其茭郁乎】闗塞极天唯鸟道【洙曰言道路多狭所通者鸟道而已沈曰南中地志交趾郡治龙偏县自兴古鸟道四百里】江湖满地一渔翁【赵曰公自谓也】
　　昆吾御宿自逶迤【郑曰晋灼曰昆吾地名有亭顔师古曰御宿苑在长安城南孟东曰诸宫别观不许人往来上宿皆宿于此故名御宿赵曰昆吾御宿皆地名以长安志考之在万年县西】补注【鹤曰子虚赋琳珉昆吾张揖曰昆吾山名也出善金通鉴云郭子仪引三十骑自御宿川循山而东谓王延昌曰六军将士逃溃者多在商州今速往収之并发武闗防兵数日间北出蓝田以向长安吐蕃必溃则御宿川在京兆府之境甚明】紫閤峯隂入渼陂【洙曰一云紫閤峯隂入渼陂昆吾御宿自逶迤郑曰渼莫彼切今本作漾如亮切非是赵曰紫閤峯终南山之峯名】香稻啄余鹦鹉粒碧梧栖老鳯凰枝【洙曰古今诗话云红饭啄余鹦鹉粒碧梧栖老鳯凰枝此语反而意竒退之诗云舞鉴鸾窥沼行天马度桥亦效此理】佳人拾翠春相问【赵曰费昶春郊望美人诗芳郊拾翠人】仙侣同舟晩更移【洙曰李膺郭林宗同舟而济人望之为仙舟】防笔昔曽干气象白头吟望苦低垂【洙曰卓文君有白头吟赵曰公自言其昔日曽携防笔题诗干厯其气象今老矣白头吟咏而望之其头苦于低垂】
　　社日两篇【大厯元年作】
　　补注【鹤曰诗云鸳鹭回金阙谁怜病峡中又云欢娯看絶塞涕泪落秋风当是大厯元年秋社在防州作】
　　九农成徳业百祀发光辉报效神如在馨香旧不违【洙曰少皞氏以九扈为九农正共工氏有子曰勾龙能平水土故祀以为社语祭神如神在又左传云所谓馨香无谗慝也】补注【鹤曰按天寳元年十月九日勑社为九土之尊稷乃五谷之长春祈秋报祀典是尊今秋社故云报效馨香二字本周书非起于左传也】南翁巴曲醉【苏曰晋初南隐者自号南翁人莫知来厯因社日至众防上愿聼巴歌乞此一日醉】北鴈塞声防尚想东方朔诙谐割肉归【洙曰东方朔传伏日诏赐从官肉太官丞日晏不来朔独拔剑割肉谓其同官曰社日当蚤归请受赐即懐肉去太官奏之诏朔自责朔曰拔剑割肉一何壮也割之不多又何亷也归遗细君又何仁也苏曰此社日诗所载乃是伏日或云误使事或云大手笔寓意而已鲍曰按十二诸侯年表秦徳公二年初作伏祠社磔狗四门则祠社用伏日此诗用伏日事何疑】
　　陈平亦分肉太史竟论功【洙曰陈平传里中社平为宰分肉甚均里父老曰善哉陈孺子之为宰平曰嗟呼使平得宰天下亦如此肉矣】今日江南老他时渭北【洙曰一作水】童【洙曰公生于渭北老于江南】欢娯看絶塞涕泪落秋风【赵曰公言流落于此故涕泪在秋风之中落也】鸳鹭回金阙【洙曰鸳鹭公卿也赵曰金阙天子之阙言公卿之自金阙回者谁念我也】谁怜病峡中【洙曰公自伤也】
　　秋野五首【大厯元年作】
　　补注【鹤曰诗云系舟蛮井络卜宅楚村墟当是大厯元年在防州作是时赁居瀼西】
　　秋野日蔬芜【洙曰谢元晖诗邑里向芜蔬】寒江动碧虚系舟蛮井络【洙曰蜀都赋岷山之精上为井络赵曰楚在春秋为蛮夷】卜宅楚村墟【洙曰防州楚附庸】枣熟从人【洙曰一作行】打葵荒欲自【洙曰一作旦】锄【苏曰左思曰锄园葵客间其勤如此左曰去其犹草耳】盘飱老夫食分减及溪鱼
　　易识浮生理难交一物违【洙曰物不可违其性也】水深鱼极乐林茂鸟知归【洙曰见林茂鸟春归水深鱼知聚诗】吾老甘贫病荣华有是非【赵曰吾老矣自安于贫病而无他念于荣华非不羡也而有是与非】秋风吹几杖不厌北【洙曰一作此】山薇【洙曰夷齐隠于首阳山采薇而食之苏曰殷竦晋宣帝两徴不起里人劝其仕竦曰老子不厌此山蕨薇君其谓予何人皆服其量】补注【希曰陆机曰薇山菜也茎叶似小豆蔓生味如豆藿亦可食祭祀用之北山犹言北山有莱也】
　　礼乐攻吾短山林引兴长【洙曰稽康书济类见寛不攻其过又云至为法礼之士所绳疾之如讐又云有入山林而不反之论逰山泽观鱼鸟心甚乐之也】掉头纱帽侧【洙曰庄子在宥篇爵跃掉头纱防见管宁纱防静托】曝背竹书光【洙曰竹书古简册也赵曰所谓竹简之书也暗用郝隆晒腹中书也】风落収松子天寒割蜜房【洙曰蜜房蜂房也赵曰班固终南颂曰蜜房溜其颠】稀疎小红翠【赵曰言秋华也】驻屐近防香
　　逺岸秋沙白连山晩照红【洙曰海赋波如连山】潜鳞输骇浪【洙曰海赋骇浪暴洒赵曰言鱼以深为乐而峡水之深则输冩骇浪】归翼防髙风【洙曰魏文帝适与髙风防修可曰张翰曰如归翼得髙风翺以投林中古诗云翩翩归鴈翅更得髙秋风】砧响家家发【洙曰谢惠连櫩高砧响发楹长杵声哀】樵声个个同【洙曰峡中樵人常唱大昌歌以吊栁青每声阙即呼栁青不知所为也】飞霜任青女赐被隔南宫【洙曰淮南子云霜神青女注云青女天神青天玉女主霜雪后汉乐崧甞直南宫家贫无被帝闻而嘉之诏大官赐尚书郎已下食并给帷被公虽为郎而在外故云隔尔】
　　身许骐驎画【洙曰见今代骐驎閤注】年衰鸳鹭羣【洙曰公晚方登朝籍】大江秋易盛空峡夜多闻径隠千重石防畱一片云儿童解蛮语【郑曰解佳买切识也】不必作参军【洙曰世説郝隆为南蛮参军上已日作诗曰娵隅濯清池桓温问何物答曰名鱼为娵隅温曰何为作蛮语隆曰千里投公始得一蛮府那得不蛮语也】
　　咏懐古迹五首【大厯元年作】
　　补注【鹤曰诗咏三峡五溪与宋玉之宅昭君之墓先主孔明之庙而懐其人当是大厯元年至防州后作】
　　支离东北风尘际【洙曰庄子人间世注云形体支离不全貌苏曰徐懿老年病体支离漂泊万里又值西北风尘赵曰言禄山之乱时在贼也】漂泊西南天地间【洙曰漂泊言无定止】三峡楼防淹日月【洙曰三峡谓瞿唐巫山黄牛也赵曰防之上防则月峡下防则巴峡巫峡此三峡也】补注【鹤曰峡程记云三峡即明月峡巫山峡广泽峡其有瞿唐灔滪燕子屏风之类皆不在三峡之数何王赵之未思也此云三峡盖指巫山为第三峡非兼明月广泽而言下篇谓蜀主幸三峡亦此义也】五溪衣服共云山【洙曰五溪蛮夷所居马援所征之地衣服言异制也共云山言与之杂处梦符曰按后汉武威将军刘尚撃武陵五溪蛮夷注郦道元注水经云武陵有五溪谓雄溪樠溪酉溪潕溪辰溪悉蛮夷所居皆槃瓠之子孙也今辰州界】羯胡事主终无赖【洙曰禄山负恩也无赖言无所倚赖】词客哀时且未还【洙曰公自言伤时也】庾信平生最萧瑟暮年诗赋动江闗【洙曰周书庾信字子山虽位望通显常有乡闗之思乃作哀江南赋以致其意畧云壮士不还寒风萧瑟】
　　摇落深知宋玉悲【洙曰宋玉一作为主九辨云悲哉秋之为气也萧瑟兮草木摇落而变衰又曰窃独悲此凛秋】风流儒雅亦吾师【苏曰江总曰宋玉不惟文章亘絶风流儒雅自可为后生师范】补注【希曰宋玉宅在归州归与防为邻公至防故有此作】怅望千秋一洒泪【洙曰谢灵运诗洒泪眺连岗】萧条异代不同时【洙曰汉文帝见相如上林赋恨不与之同时】江山故宅空文藻【洙曰哀江南赋诛茅宋玉之宅】云雨荒台岂梦思【洙曰为王曽赋阳防事也赵曰宋玉所言朝云暮雨托兴以言梦中事】最是楚宫俱冺灭舟人指防到今疑【洙曰疑神女之事也】
　　羣山万壑赴荆门生长明妃尚有村【洙曰归州有昭君村下有香溪俗传因昭君而草木皆香故曰香溪】一去紫台连朔漠【洙曰江淹恨赋若夫明妃去时仰天太息紫台稍逺闗山无极摇风忽起白日西匿陇鴈少飞岱云寡色望君王兮何期终芜荒于异域】独留青冢向黄昏【洙曰昭君墓也梦符曰按图经昭君台兴山山南二里汉掖庭待诏王嫱字昭君南郡秭归人旧注云邑人悯昭君不回立台以祭今有昭君村田曰单于既死子达立昭君谓达曰将为汉将为胡曰为胡于是昭君服毒而死单于举国之胡中多白草而此冢独青前代词人多作歌诗以吊之】画图省识春风面环佩空归月夜魂【苍舒曰汉元帝宫人颇多甞令画工图之有欲呼者披图以召故宫人多行赂于画工王昭君姿容甚丽无所茍求工遂毁其状后匃奴求美女帝以昭君充行既召见帝悦之而名字已去遂不复留帝怒杀画工毛延夀】千载琵琶作胡语分明怨恨曲中论【洙曰昭君初适匃奴在路愁怨遂于马上弹琵琶以寄其恨至今传之谓之昭君怨梦符曰释名推手向前曰琵却手向后曰琶因以为名汉遣乌孙公主念其行道使知音者马上奏琵琶以慰之】
　　蜀主窥吴幸三峡崩年亦在永安宫【洙曰刘先主以孙权袭闗侯之故东征三吴为将陆訍所破于秭归步归鱼复改为永安遂卒于永安】补注【鹤曰按蜀志章元三年四月癸已先主殂于永安宫年六十三防有其庙故作此以懐之】翠华想像空【洙曰一作寒】山里【洙曰翠华军盖想像犹髣髴赵曰翠华天子之旗也】玉殿虚无野寺中【洙曰山有卧龙寺先主祠在焉】古庙杉松巢水鹤补注【希曰春秋繁露曰鹤水鸟也夜半水立感其生气则益喜而鸣故曰水鹤】嵗时伏腊走村翁【洙曰言民犹祭祀】武侯祠屋长邻近一体君臣祭祀同【洙曰公自注云殿今为寺庙在宫东】补注【鹤曰汉魏丙賛君为元首臣为股肱明其一体相待而成也魏徴传亦云君臣同心是为一体】
　　诸葛大名垂宇宙【洙曰谓孔明之名垂于天下】宗臣遗像肃清髙【洙曰汉以萧何为宗臣以功业为时所宗尚也言孔明勲烈见于后世者亦可拟萧何】三分割据纡筹防【洙曰三分谓魏蜀吴当时孔明多筹防】万古云霄一羽毛【洙曰言声名飞扬独步万古】伯仲之间见伊吕【赵曰言孔明在二公之间也魏文帝论傅毅之于班固伯仲之间耳】指挥若定失萧曹【洙曰谓功垂成而亮薨】福移汉祚难恢复【洙曰天福不可复再】志决身殱军务劳【洙曰孔明在军罚二十已上皆亲览】补注【希曰本司马仲达有食少事烦之叹也】
　　送田四弟将军将防州栢中丞命起居江陵节度阳城郡王卫公幕【大厯元年作】
　　【洙曰一云防府送田将军赴江陵】补注【鹤曰栢中丞即公为防府栢都督谢上表者详见前注当是大厯元年秋作明年卿二翁权防州矣】
　　离筵罢多酒起地发寒塘回首中丞座【洙曰见周行独座筞注赵曰言田公所起发之地在防州寒塘也辞中丞而行犹回首顾恋也御史中丞谓之独座】驰牋异姓王【洙曰见八哀临淮王诗注赵曰汉有异姓诸侯王也】燕辞枫树日【赵曰楚地多枫也】鴈度麦城霜空醉山翁酒遥怜似葛疆【洙曰葛疆山简爱将也襄阳童谣曰举鞭向葛疆何如并州儿】九月一日过孟十二仓曹十四主簿【大厯二年作】补注【鹤曰诗云藜杖侵寒露蓬门啓曙烟则孟之所居不在城市按公赋孟氏诗云下隣慙近舍当是大厯二年作】
　　藜杖侵寒露蓬门启曙烟力稀经树歇老困拨书眠秋觉追随尽来因孝友偏【赵曰言今来孟氏家因重其兄弟孝友偏笃也】清谈见滋味尔辈可忘年
　　课小竖锄斫舍北果林枝蔓荒秽净讫移牀三首【洙曰一云秋日闲居】补注【鹤曰诗云背堂资僻逺在野兴清深又云寒水光难近秋山响易哀当是大厯二年在瀼西作】
　　病枕依茅栋荒鉏净果林背堂资僻逺在野兴清深山雉防求敌【洙曰诗雉鸣求其牡赵曰雉性强而善鬬】江猿应独吟【赵曰应平声以鉏斫果林荒秽净其枝蔓则猿来少应有独吟而已】泄云髙不去【洙曰见泄云防清寒注】隠几亦无心【洙曰庄子东郭子綦隠几塔然似丧其耦注言心形两忘也】
</div>
    <div class="pagination">
<a href="补注杜诗_page35.html">上一页</a><span>...</span><a href="补注杜诗_page31.html">31</a><a href="补注杜诗_page32.html">32</a><a href="补注杜诗_page33.html">33</a><a href="补注杜诗_page34.html">34</a><a href="补注杜诗_page35.html">35</a><span class="current-page">36</span><a href="补注杜诗_page37.html">37</a><a href="补注杜诗_page38.html">38</a><a href="补注杜诗_page39.html">39</a><a href="补注杜诗_page40.html">40</a><a href="补注杜诗_page41.html">41</a><span>...</span><a href="补注杜诗_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
