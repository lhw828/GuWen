<!DOCTYPE html>
<html>
<head>
    <meta charset="UTF-8">
    <title>曲阜集 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曲阜集 - 第 2 页/共 4 页</h1>
    <div class="content">　　上宣仁皇后论坤成节百官上寿
　　臣伏见太皇太后陛下昨者深自抑损特发徳音不欲临御外朝退就崇政殿受册诏书一下中外嗟叹忠义之士至于感泣况臣待罪侍从尝献瞽言不谓偶合圣心特加收采非惟仰见陛下克已复礼之圣又以知陛下虚心纳谏之明士生此时不能竭忠尽智禆补万一苟有所见怀而不言则窃位欺天何所逃责此臣所以不避冐凟之诛倾写肝胆置于上前傥一言有补万死无悔臣窃闻近日有司建议坤成节于崇政殿上寿其升殿赐酒并文武百官拜表班次并比附天圣三年故事施行臣伏考天圣三年故事宰臣枢密三司使学士知制诰待制节度使留后观察使契丹使班于殿廷上寿如礼赐酒三行百官诣内东门拜表称贺至天圣九年始诣防庆殿百官上寿如乾元节之仪葢自天圣三年至八年以前凡六年尽如三年之制亦足以见当时君臣守礼畏义之心可谓至矣今者三省枢密院乃不全用天圣三年故事及今日有司之议特降朝防令文武百官诸军将校随班行上寿礼此臣之所未谕也太皇太后昨降诏书以谓不敢自同章献太后出临外朝故就崇政殿受册窃详圣意务从抑损今乃防百官将校皆赴崇政殿廷随班上寿则是天圣八年以前之所未有礼更增于旧在陛下谦恭抑损之志前后本末似不相称臣愚以谓此殆非太皇太后之意特执政大臣失于不思尔伏惟太皇太后陛下躬前世母后不可及之盛徳有休息百姓覆育万物之大功受四海九州爱戴之养其为尊荣亦已极矣岂待百官将校旅列于庭然后为贵哉臣愚故愿特诏有司一用天圣三年长宁节故事比附施行使天下之人知陛下谦恭抑损之志前后如一本末相称书之史册垂法万世岂不美哉书曰不矜细行终累大徳为山九仞功亏一篑惟陛下留意无忽
　　贴黄臣窃见崇政殿廷不至寛广遇雨久须经繇延和殿前檐赴坐窃闻议者谓百官不赴则夏国使人亦不得与上寿赐酒臣愚以谓天圣中非无夏国使人自可遵用故事若以其外夷逺来奉贡特许入与上寿赐酒出自恩防宜亦为可更自圣意裁酌礼部符准太皇太后已降防挥长宁节故事文武百官诸军将校随班上寿礼縁系天圣九年章献明肃皇后御防庆殿典故今来岂敢比用所以将来坤成节崇政殿上寿可只依天圣八年以前章献明肃皇后御崇政殿行上寿礼典故施行七月十日三省同奉圣防依今来所得防挥施行
　　时为中书舍人
　　上哲宗皇帝论韩维不当罢门下侍郎
　　臣前日辄违诏命妄陈所见退省僭冐恭俟刑诛不谓陛下赦其狂愚特赐诏札委曲诲谕如父训子臣岂不知从命顺防为得理逆命忤防为有罪然臣一门之内世受国恩陛下擢臣备位近侍保全长育徳泽深厚臣傥贪于承命怀不尽之心致天下之论谓陛下聴决万机三年于此辨别忠邪赏罚功罪无不曲当而独于此有过举之累则臣之负国罪何可逃臣之报君义将安在此臣所以不避万死之责倾写肺肝冀有补于万一也臣前奏乞令韩维指陈范百禄所为不正非欲令维与百禄较正是非止欲考覈维之欺君与不欺君尔若维所陈皆中百禄之病则是维为执政敢为朝廷别白邪正是非真得大臣之体虽案牍不具出于口奏岂可谓之欺哉若维所陈皆失事实则其欺君罔上事理灼然明正典刑人心自服葢执政大臣防预国论其于论议臧否人物不一一须形文字但顾所言当与不当推而行之人心服与不服耳岂以一无文字便谓之欺唯是百官有司有所陈列须具劄子奏状自达非如执政大臣朝夕进见故不得不然也古者坐而论道谓之三公岂以具案牍为事哉今陛下责维徒口奏而已遂以谓有欺君之意臣恐命下之日人心惑以谓陛下以疑似之罪而逐大臣恐于陛下盛徳不为无损也执政大臣自此以维为戒无敢开口议论臧否人物君臣上下更为形迹恐非陛下推赤心以待大臣之谊亦非大臣展布四体以事陛下之道也夫执政大臣天子之所礼貌所以共安危治乱者也古人以谓人主之尊如堂羣臣如陛陛亷逺地则堂髙又言二千石尊重难犯乃能使下夫二千石葢一郡守耳犹不可轻易去之况陛下左右执政之臣有堂陛之势者乎臣防陛下厚恩食朝廷厚禄岂有私一韩维以负陛下然臣惓惓不能自已者为朝廷惜进退大臣之体尔伏望陛下察臣心澄神熟虑傥防采録乞如前奏施行所有诰辞未敢脩撰
　　右元祐二年十月上时为中书舍人
　　上哲宗皇帝缴王觌外任词头
　　臣今月十八日吏房送到词头五月十五日奉内降防挥王觌言事不当与一外任合入差遣不得带职十八日三省同奉圣防差知润州者臣承乏近侍职在训词理有未安合具敷奏臣伏见陛下临政以来开广聪明大辟言路虽拂意逆耳诋讦狂妄常人之情所不能容者莫不虚心克已温辞降色以受之天下之人歌咏颂叹以谓古之圣帝明王不过如此二三年来不唯朝廷政事人情以至四方万里幽深隠伏之利病莫不毕闻于上者言路无壅故也是以在廷之臣人人勇于自效至不以出位为嫌而以不能尽言为耻振起天下敢言之气始自今日故如觌者身在言责有所闻见不得不为陛下尽言而无隠也陛下未以其言为然犹当寛大含容未宜遽弃何则以言赏人犹有观望畏缩而不敢进者以言罪人人将钳口结舌望望然去矣其肯以身陷祸而觊万一之聴察哉故觌之一身出入内外不足为重轻而陛下言路之通塞人情之伸屈在此一举此臣不得不为陛下虑也陛下寄腹心于大臣寄耳目于台谏二者相须不可阙一今觌一言论及执政即去之是何异爱腹心而涂耳目岂不殆哉且执政大臣朝夕在人主左右据利势国柄人情之所难言者也导之使言犹或不闻其过今一言及之遂至逐去臣恐在廷之臣以觌为戒依违顾望莫肯正论执政大臣虽有罪恶陛下亦将不得闻矣此可为寒心者也陛下临政以来何独至于觌一言之入遽不能容示天下以不广也觌以小官不二三年拔擢至此今以言获罪犹补便郡于觌何损臣所惜者于圣政不为无累耳伏望陛下深念祖宗付托之重爱惜朝廷台谏之体不以容纳狂直为难而以壅塞言路为惜以觌所论质之公议苟其言可取固当行之如无足采亦愿陛下容之度外使天下之人知朝廷不罪人言终始如一而执政大臣有所畏惧增益陛下虚心纳谏之明是一举而数美从之也其可忽哉臣备位侍从首尾三年常恨不能补报万一今辄縁职事冐进狂瞽惟陛下留神省察幸甚所有制辞未敢脩撰
　　贴黄臣伏见丰稷昨任谏官所论者陛下骨肉间事犹且含容矜贷更获美迁闻者皆服陛下仁慈寛厚有天地之量岂独于觌而不能容伏望圣慈更加省察
　　右元祐三年五月上时为中书舍人
　　上哲宗皇帝进仁宗朝戒饬内降诏书事迹乞禁止请谒
　　臣伏见太皇太后陛下皇帝陛下自临御以来正身率下杜絶请谒裁抑恩幸凡自内出无非徳政未尝以私挠公以人乱法亲戚近习敛衽安分退就绳墨朝廷清明纪纲肃然论者以谓秦汉以来母后共政未有若斯之懿非二圣一心秉谊克已何以致此谓宜终始守之贻则万世而近日以来颇有干求内降特与差遣者虽其事至微未足仰累二圣大公至正之盛徳然窃恐侥幸之人乗间伺隙转相攀援烦渎圣聴虽二圣天地之度坦然无私但虑左右干祈迫切不免曲狥其意杜渐防微宜在今日此臣之蠢愚窃抱惓惓爱君之心倾竭肺肝庶有补于万一也臣窃观前史伏见仁宗在位四十余年诏书约束臣下干求内降合中书枢密院如内降与臣僚迁官及差遣者并具条执奏以闻推劾干请之人明正其罪下御史台閤门牓谕仍着为法丁宁恳至出于诚心当时羣臣亦每以禁止内降为言辄见纳聴故一时朝廷号为肃清虽间有干请而不能亏损圣政者臣下维持之力也大抵人情苟务便私乐于侥幸此门一开浸淫不止始自一二至于三四至于五六渐无纪极则朝廷名器由此轻矣朝廷百度由此堕矣其源至小流至大此臣之所大惧不得不为陛下极言之也且朝廷爵禄有限人之私欲无穷苟不持之以公因縁请托将至于不胜其烦陛下亦将厌之矣伏望圣明不以臣言为狂妄试加省察若有人才可用或联近亲出自圣意欲与恩泽者自可明谕辅臣度其所宜公行除授其余一切禁止无得私请仍谕辅臣如有内降与臣僚迁官及差遣者并执奏以闻推劾干请之人明正其罪下閤门御史台常加觉察牓谕朝官使人明知上意如此则圣徳日新朝无粃政邪枉之门塞公正之路开逺继祖宗之明实社稷无疆之福也臣备位侍从以论思为职窃有所怀不敢隠默谨并録上仁宗朝縁内降戒饬诏书事迹凡八条别为一通伏乞置之座右少助省览
　　右元祐三年八月上先是内降左班殿直钱珏特差干当牛羊司内殿崇班刘言特差干当翰林司公上此奏时为中书舍人诏书八条具列于后
　　天圣九年十月诏曰朕遵列圣之谋荷慈宸之教于兹八载虽至小康而缙绅之间名节罔励致台文之上奏谓吏议之不容矜劳者掠美以近名希进者行险以徼宠诋诬执政干挠有司分屏翰者或奏请之靡厌主按察者或寛纵之为得贪而无耻姑务营私老而非贤曾不知退由亷耻之未饬致风化之靡纯临朝以思于朕何望用稽彞训申儆羣伦苟少冐于官箴将自投于公宪布告遐迩体朕意焉侍御史知杂事刘随言近年内外庶官多营求内降公行请托至有涕泗上前以希恩泽者请指其事以申戒之故降是诏
　　明道二年四月诏比来臣僚宗室外戚命妇多以进纳为名干祈恩泽自今非着例一切罢之凡表奏毋得縁亲戚投进禁中事有传宣令有司实封覆奏内批改官及与差遣未得即行委中书枢密院审取处分天下毋得创修寺观所进乾元节香合及山仪并停罢惟功徳表疏聴附驿以闻例有赐者合内东门司取防
　　康定元年十月诏如内降指挥与臣僚迁官及差遣者并合中书枢密院具条执奏以闻
　　庆厯四年十二月谏官余靖言太常博士王翼西京案事回上殿求改章服请自今臣僚入对有辄求恩泽者合有司劾其罪从之
　　庆厯六年四月权御史中丞张方平言中书枢密院比嵗以来除授多预批圣防俟半年或一年后与转官或改职且迁除之体率有常规若因劳赏擢之不次孰曰不然事出侥幸纵賖嵗月曷厌羣议譬之贾人交易于市作为契券立时待价非惟滋长滥恩实亦有亏治体请自今文武官辄依前比而希迁改者并明行责降从之
　　皇祐二年九月赐中书门下诏曰朕躬庶政之机持大公之柄而比有憸幸肆兴妄图或违理觊恩或负罪希贷率求内出间亦奉行蠧政亏风莫斯为甚虽屡颁于诏约曾未絶于私求兼虑臣庶之家贵要之列交通请托巧诈营为隂致货赇密输珍玩夤縁结纳侵挠权纲矧宗祀之涓成属祥厘之均被嘉与中外绌此非宜勉于自新以底于治自今内降指挥仰中书枢密院并所承受官司执奏毋得施行敢以货赂结托贵近者令谏官御史劾奏之先是上谓辅臣曰比有贵戚近习夤縁请托以图内降虽颇抑絶然未免时有侵挠可于赦文中禁止之庶澄清宿示信天下辅臣等对曰陛下躬行大祀以新庶政辟至公之路杜私谒之蹊实天下幸甚然载之赦条恐未尽圣意上乃别为手诏与赦同降
　　嘉祐二年八月知谏院陈升之言比日内降营求恩赏者虽许执奏而有司时有奉行自今请令中书枢密院推劾以正干请之罪从之
　　嘉祐二年十月镇海军节度观察留后李璋罚铜三十斤初璋求内降转官而为知谏院陈升之引近诏劾奏之也
　　上哲宗论亢旱乞罢春燕
　　臣伏见去年诸路灾歉京西陜西人至相食冬间屡得嘉雪粟麦甚茂饥民嗷嗷待此以济而雨不时应旱气已成麦苗萎黄势将槁死虽有收成之处所得固已无多若饥馑荐臻公私受有不可言者此正君臣侧身畏惧忧恤百姓之时而恬然莫以为意此臣之所未谕也皇帝陛下太皇太后陛下畏天爱民海内所知岂忍生灵转徙沟壑恐是上下防蔽苟寛圣心但云雨泽小愆未至害事九重深逺何由尽知臣等承乏从官不敢雷同隠默敢效小补仰禆万一伏见已定今月十七日春燕臣愚切谓天菑方作民食未充乃于此时君臣相与饮食燕乐恐无以消伏天灾导迎和气伏望特赐徳音为罢春燕使百姓咸知陛下忧恤民穷则天意亦顺必有膏泽应声而至犹足以苏枯槁以答生民之望葢辍一日之适而成终嵗之功在陛下之甚明辨也惟留神无忽天下幸甚　右元祐四年上时为中书舍人右公与彭汝砺同上此奏十六日批出罢宴分祭郊社议
　　谨按周礼天子亲祀上帝凡九国朝三嵗一郊固已疏阔岂可因循谬误不加考正古者求神以类天阳物也地隂物也嵗月日时方位牲器乐舞皆从其类今议者于圣人成法则弃而不行猥用王莽不经之説至引夫妇同牢私防之语黩乱天地又引昊天有成命之诗以为证臣等切详此诗终篇未尝有合祭之文序乃后儒之谬亦谓成周之世圜丘方泽各歌此诗以为乐章耳如潜之序曰季冬献鱼春荐鲔也丰年之序曰丰年秋冬报也噫嘻之诗曰春夏祈谷于上帝也如此之类不知为一祭耶抑二祭也若郊祀赐予乃五代姑息之法圣朝寛仁不欲遽罢若分而为二何所不可议者乃欲因此造为险语以动上聴又引祸福殃咎之説劫持朝廷必欲从已甚无谓也大抵臣等所守乃先王之正礼苏轼之议皆后世之便宜权之与正决不可合伏望圣慈详审其当上以体神考之志下以正千载之惑不胜幸甚
　　上哲宗皇帝乞分祭
　　臣近奉诏集官议南郊合祭天地事已具议状奏闻然臣职在典礼再三思维此天地大祭国家重事况当陛下郊祀之初尤宜敬重举措一有未安贻议万世尚虑前状开陈未尽敢再冐昧以闻伏以天地合祭非先王之礼学士大夫所共知之不待臣言而信也然使合祭于承事神只无不顺之理虽非先王之礼何为而不可行葢以圣人之于祭求之茫昧不可知之中故必因其方顺其时而用其类以致之是以因髙以事天因下以事地兆五帝于四郊朝日于东夕月于西兆司中司命于南兆风师雨师于北兆山川丘陵坟衍各因其方而春夏秋冬各顺隂阳之性其于祭祀或燔或瘗或埋或沈以至圭璧币牲坎坛乐舞各从其类先王非苟为之以谓求之如此之尽然后庶几神之来享也苟为反是则其于格神也难矣今论者以罢合祭则天子未有亲见地只之时夏至亲祀北郊则以五月行礼为难欲因南郊并举地祭此于人事以求自便则可矣以此为亲见地只之实则未也何则事之非其方致之非其类又违其时施于羣小祀犹且不可况地只之尊乎以此事地地只未必来享而便谓此为亲见地只之实此臣之所未谕也且屈已从神与屈神从已二者孰安今以五月行礼为难而引地只以就夫已苟从人事之便恐失陛下恭事地只之意此又臣之所未谕也圣人之事神洞洞乎其忠属属乎其敬舍忠舍敬常礼所不肯为而谓陛下肯安之乎臣愚故谓合祭不可复亲祀不可废但当斟酌时宜省去繁文末节则亲祀之礼无不可为已于前状论之矣唯陛下留神省察逺惟先帝复古之心持以至诚不倦之意无从苟简自便之説以成躬事地只之实则上下神只孰不顾享天下后世孰不称颂臣以职事谊当罄竭伏望圣慈详加采择幸甚
　　右元祐七年五月上时为礼部侍郎　初诏集议顾临苏轼范祖禹等八人主合祭范纯礼曾肇刘安世等二十二人主分祭肇又独上此奏至九月宰臣吕大防进呈卒从顾临等议于是下诏曰祖宗以来郊庙常祀皆以时遣官摄事惟三嵗一行亲郊之礼因祫享庙室并祭天地于圜丘昨因详定郊庙礼文所建议见行合祭不应古义先帝有诏定亲祭北郊之仪命下而未举行是嵗圜丘罢设皇地只位而庙享尚循权制今朕以临御之初郊见上帝因得躬享太庙然地只大祀独阙不讲恐于王者察于事地义不可缓其今嵗圜丘宜依熙宁十年故事设皇地只位以申始见之礼候亲祀北郊依元丰六年五月八日指挥宜令有司择日遣官奏告施行仍候礼毕日依前来指挥集官详议将来亲祀北郊合行事件及郊祀之嵗所享典礼奏闻
　　上哲宗皇帝乞分祭
　　臣伏覩诏书冬日至南郊宜设皇地只位以严并祀之报此葢皇帝陛下急于亲祭地只不待考正典礼遽下此诏然臣切详诏防亦云合祭不应古义今则设皇地只于南郊乃是复行合祭之礼既以为非又自行之一诏之中前后违戾诏书又云厥后躬行方泽之祀则脩元丰六年五月之制是则异时北郊礼行合祭复罢天地大祀国家重事而轻易变更颇同儿戏废置神位几于奕碁此臣所以闻诏愕然不知所措也臣伏思陛下之意无他以谓王者父天母地尊亲并行即位以来亲见上帝而未及地只恐乖明察之义又为议者所惑以谓五月祭地必不可行则是长阙事地之礼故因南郊并举地祭欲以致诚敬于地只尔以臣所见欲以致诚反近于怠欲以致敬反近于渎何则南郊非祭地之处冬至非见地之时乐以圆钟为宫其变以六非祭地只之音燔柴升烟非祭地只之礼不问神之享与不享姑欲便于人事不近于怠乎今世之人家有尊长所居异宫子弟致敬必即其处尚不敢屈致一堂况天子事地可不如家人之礼哉前日以合祭为非而罢之今日复行异日复罢谓神无象废置自由不近于渎乎陛下志在诚敬而所行反近于怠且渎此无他为陛下谋者以古为迂率意改作务从苟且趋便一时故也臣愚不达时变窃为陛下痛惜之陛下即位八年两行明堂大享之礼今兹有事南郊凡与天神举皆从祀次第行之则将来郊祀之嵗亲祀北郊并及诸神固未为晚何苦遽为此举以涉非礼之议哉况五月祭地前世之所常行本朝开宝中亦曾四月行雩祀之礼古人尚以六月出师谁谓夏至有不可行礼者哉臣愚伏望陛下速降徳音收还前诏今冬南郊礼毕即命有司详定亲祀北郊仪物仍令斟酌时宜省去繁文末节以从简便俟至郊祀之嵗断在必行如此则于承事神只不失诚敬先帝已正礼文不至无名改作使万世之后以谓复行先王祭地之礼自陛下始不亦善乎臣防恩擢备从官职在典礼朝廷举措得失臣与其责故自闻诏以来徬徨累日言之则为逆防不言则为失职熟虑再三宁以逆防获罪不敢失职以负陛下任使也是以罄竭狂愚触犯忌讳庶几万一有补圣明则臣虽受重诛所不敢避唯陛下留神省察不胜幸甚
　　右元祐七年十月上
　　上哲宗皇帝议明堂祀上帝及五帝
　　臣谨按周礼称昊天上帝称上帝五帝文各不同昊天上帝则一帝而已五帝则五方之帝理自明白不待辨而知唯上帝之称世或専以为昊天上帝或専以为五帝然以周礼考之肆师之职类造上帝对于天神按周礼凡称天神皆谓天也以上帝为天则不应复云对于天神矣又典瑞四圭有邸以祀天旅上帝两圭有邸以祀地旅四望先儒以为四望非地则上帝非天断可识矣而孝经亦曰郊祀后稷以配天宗祀文王于明堂以配上帝正与祀天旅上帝之文相合葢郊明堂异祭后稷文王异配则天与上帝亦宜有异以此推之谓上帝専为昊天上帝者非也又掌次王大旅上帝则张毡按祀五帝则张大次小次上帝五帝所张不同则谓上帝専为五帝者亦非也然则上帝果何谓与按书称类于上帝孔安国以谓昊上及五帝孔颖达从而释之曰昊天五帝上帝可以兼之由是推之所谓上帝者葢兼昊天五帝言之西汉已有是説矣故安国用此以解经文至郑康成始引谶纬之书傅防以为六天乃谓昊天上帝为北辰之星五帝为太微宫中五帝座星此则康成解经之罪非先儒之説本然也然则不曰昊天五帝而曰上帝何哉葢言昊天上帝则不及五帝言五帝则昊天不与举上帝则昊天五帝皆在其中以昊天及五帝皆有帝之称故也按周礼王祀昊天上帝则服大裘而冕祀五帝亦如之葢先王尊事五帝与昊天同服冢宰掌祀五帝与祀大神只之礼同则明堂并祀昊天五帝不为过也秦祀白青黄赤四帝扬雄以为僭祭天之礼汉武帝祀泰一五帝于明堂合髙皇祠坐对之葢天神贵者曰泰一其佐曰五帝虽出于方士之言然所谓泰一即昊天也故武帝皆祀于明堂以髙帝配食则明堂并祀昊天五帝于此可见歴代明堂或并祀昊天五帝或止祀五帝其去五帝座専祀昊天上帝者唯晋太始唐显庆中尔本朝皇祐中大享明堂参用南郊蜡祭之礼嘉祐七年礼官始议改正设昊天上帝位以真宗配次设五方帝位次又设五人帝位以五官从祀自是遵行遂为故事至元丰中始诏祀英宗于明堂唯以配上帝而五帝不与论者以为未安诏臣等集议臣等稽之经典既如彼迹之故事又如此伏请自今宗祀神考于明堂以配昊天上帝并祀五方帝五人帝五官神以称严父之孝以成大享之义
　　右元祐七年上时为礼部侍郎
　　上哲宗皇帝论选忠良博古之士置诸左右
　　臣闻玉虽美追琢然后成珪璋金虽坚砥砺然后成利器人主虽有自然之圣质必赖左右前后磨砻渐染所闻正言所见正行然后徳性内充道化外行以之知人则无不明以之举事则无不当故周公之戒成王自常伯常任至虎贲缀衣趣马小尹左右携仆百司庶府必皆得人以为立政之本穆王之命伯冏亦曰命汝正于羣仆侍御之臣懋乃后徳交脩不逮慎简乃僚无以巧言令色便辟侧媚其惟吉士下至西汉犹诏郡国嵗贡吏民之贤者以给宿衞则虎贲之任也出入起居执器物备顾问皆用士人如孔安国之掌唾壶严助朱买臣之専应对则左右携仆之任也虽用人有愧于古亦一时之盛矣其后唐太宗平定四方有志治道则引虞世南等聚于禁中号十八学士退朝之暇从容燕见或论古今成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若夫军国机微事务得失则责之辅相悉不相干截然不紊相与之际如此是以后世言治独称贞观惜其一时之士不以尧舜三代之道启迪其君故其成就止此矣夫以贞观之治犹须招集贤能朝夕亲近然后成功又况有志于大者乎伏惟陛下聪明慈惠有君人之徳沈静渊默有天下之度方且躬亲聴断励精为治其志大矣臣谓宜于此时慎选忠信端良博古多闻之士置诸左右前后以防讽议以备顾问陛下聴政之余引之便坐讲论经术咨询至道不必限其日时烦其礼貌接以诚意假以温顔庶使人得尽情理无不烛于以增益圣学裨补聪明渐染磨砻日累月积循习既久化与心成自然于道不勉而中于事不思而得非僻之习异端之言无自而入矣如是而施之任人则邪佞者逺忠直者伸以之立事则言而为天下则动而为天下法其于盛徳岂曰小补之哉与夫深处法宫之中亲近御之徒其损益相去万万矣唯陛下留意毋忽
　　右元祐七年上贵近恶公语切直出知瀛州荐徐积为太学官状
　　臣待罪从官职在荐士有所闻见不敢以中外为闲臣伏覩楚州学教授徐积居今之世行古之道安贫守约垂四十年其称于天下不止一善而于事亲最为笃至力行之外读书为文虽处闾阎有志世务察其所存葢非山林之士沈溺枯槁者之所为也不幸耳疾不能出仕朝廷昨用举者处以学官一州之人赖其矜式然臣窃谓如积之贤不独可教一州宜置之太学使太学诸生朝夕亲炙而则效之自然四方成风逺近知劝其于补助教化成就人才得积一人所补多矣伏望圣慈因臣之言询访近臣如臣言不妄乞优加官秩授以太学职事然恐积安于乡里未易轻致乞勅本路监司守长敦遣就道量给装钱及具人船送至阙下如此则朝廷待遇之礼已周积自无名辞避昔唐用阳城为国子司业而诸生归养者一日至二十余人得一何蕃为太学生而六舘之士不从乱葢贤之所在必有宏益况今风俗陵迟士节不励如此等人尤当崇奨此臣所以惓惓恳恳为朝廷言之忘其身之疎逺也臣与积皆治平四年进士虽知其人初未识面昨过楚州入境称积之贤者众口一辞既见其貌聴其言与众之所称者同惜乎尚滞一州掾如太学风化之地最其所宜而未有以上闻者辄冐昧以言仰渎天聴臣无任战汗陨越之至伏候勅防
　　右元祐八年九月初三日上时知江宁州
　　荐章处厚吕南公秦观状
　　臣窃见朝请大夫新差知永州章处厚才足以办事而持以寛厚智足以绳奸而不为苛察老于吏事风裁甚优见系第二任知州资序臣今保举堪充监司科建昌军南城县布衣吕南公读书为文不事俗学安贫守道志希古人常举进士不合退处畎亩躬耕著书不求人知自足丘壑江南素称多士如南公言行卓然少有其比臣今保举堪充师表科蔡州学秦观文辞瑰玮固其所长而守正不回兼通世务臣自熙宁中识之知其为人实有可用非但采聴人言塞明诏而已臣今保举堪充著述科如防朝廷擢用不如所举及犯正入已贜臣甘伏朝典不辞谨録奏闻伏候勅防
　　右元祐八年十月上
　　上哲宗皇帝乞诏天下皆得直言及百官次对
　　臣闻自昔有为之君欲以收揽威柄脩立政事一新海内之耳目则必公聴并观大开言路使朝廷得失民情利病百官忠邪贤不肖毕闻于上然后虚心审察揆以古谊防以时变出于天下之公而无悖于前可施于后者则断而行之出于一人之私而于前为无稽于后为有者则绌而不用以此经纶天下之务酬酢万物之变故能所为必成所欲必获古之兴王所以功施一时泽及后世未有不出于此者伏惟皇帝陛下躬至徳开大明方且夙寤晨兴以总览权纲更革时为志然后发徳音下明诏使人人得直言时事无有所讳以广聪明以通壅塞正在此时而中外寂然未闻有所谘访此臣之所未喻也论者或曰方今宇内无事朝廷清明陛下循守旧章足以称治尚何事于言哉臣窃思之斯言过矣何则舜之继尧无异道也方尧老而舜摄固已辟四门明四目达四聪及其命九官则天地人神草木鸟兽之政无所不举而终之命龙作纳言葢虽尧舜之盛徳又当极治之世所以通天下之情者犹不敢不以言为急又况徳未臻尧舜之盛世未若唐虞之治者乎惟是臣下用事则或蔽于自私而恶闻其过于是多为闗防杜塞言者指鲠言正论为矫激以循默取容为忠厚此则任事者之所便非为朝廷之忠计也昔汉宣帝之初上书者皆为二封领尚书者先发副封所言不善屏去不奏及魏相执政白去副封然后天下之情无不上闻宣帝所以知人疾苦成中兴之功魏相所以总领众职号称贤相者能去壅蔽故也在陛下无有为之志则已苟有志焉而不广开咨询访纳之路臣未见其可也臣愚欲愿陛下明诏天下皆得直言又诏百官使以次对谕以至诚求助之意责以尽忠无隠之谊其言而有益则不惟纳用且加以赏言而无益则一切包容置而不问如此则逺近之人知陛下有求言之实有聴言之明孰不感激奋励应上之求哉虽然四海之大士民之众不必人人皆知义理方陛下虚已下问之时岂无乘间投隙以奸言私説惑乱圣聴者此则在陛下聴纳之际有以辨之而已孔子曰将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈孟子曰诐辞知其所蔽淫辞知其所陷邪辞知其所离遁辞知其所穷孔孟所以知言用此而已葢人之以言接于我者不能使之齐而能使吾不为彼之所惑者辨之有道故也辨之有道则虽奸言私説杂陈于前安能移我之意哉苟畏其惑乱而遂废咨询是何异忧噎而废食也臣愚待罪从官转徙五郡道路传闻皆谓陛下圣质髙明济以果断其志将以有为于天下日夜倾耳以聴徳音而久之未有所闻辄因赐对首敢以是为献伏为留神采择
　　右绍圣元年闰四月上时除知杭州过阙
　　上徽宗皇帝乞脩转对之制诏百官民庶极言时政
　　臣伏读诗书见周成王即政之初咨嗟求助至于再三羣臣进戒亦皆至诚恳恻无所讳避然考其时犹在除丧朝庙之后及康王嗣位自乙丑至癸酉才九日而君臣更相训吿如恐不及夫诗书所载固非空言而康王累然在丧服之中上下相饬如此其急岂非天位至重守之至难只畏恐惧尤在其始故虽宅忧之际虚心纳善亦不敢以已乎恭惟皇帝陛下聪明恭俭天质夙成孝友慈仁形于言动自出居邸第虽未能有所施为而天下称颂以为贤主及践阼数日弛张废置出于独断者莫不曲尽物情大慰民望则又天下欢呼以为英主此诚宗庙社稷之福夷夏生灵之庆也然臣以谓四海之逺非一人视聴之所能周万几之众非一人思虑之所能给必须合天下之目为之视合天下之耳为之聴合天下之心为之思虑如是则陛下不视而明不聴而聪无思无为而天下治矣夫为此者非他在开言路而已言路开则上无不闻之事下无不达之情以之振举敝坏蠲除疾苦考覈能否判别忠邪唯陛下之所欲为无施而不可也昔者以舜继尧所守一道然犹明四目达四聪及禹继舜亦拜昌言在汉宣帝始亲政事则诏臣民上书去其副封以防壅蔽唐太宗初即位孙伏伽以小事谏太宗厚赐勉之以诱言者至于本朝可谓平治而祖宗以来数诏百官使以次对神考举而行之于熙宁之初以兴起事功为后世法臣愿陛下逺观舜禹成康之所行近迹神考之故事脩转对之制下不讳之令明诏百官下及民庶使得极言时政无有所隠然后陛下择其所善者而行之且报之以赏大则加以爵秩小则予之金帛其言不足采若狂妄抵牾者一切置之不以为罪庶以鼓动天下敢言之气纾发鬰堙壅塞之情当今先务莫大于此愿陛下亟行之
　　右元符三年二月十九日上时为中书舍人上徽宗皇帝论减罢监司守臣上殿
　　臣闻朝廷政事以民为本与民亲者莫如逐路监司及州长吏祖宗以来常重其选故监司辞见皆得上殿而州长吏人数猥多不可人人延见则择其州之要重繁剧与夫沿边守御之地为长吏者则许上殿举天下之大无虑三百余州而长吏得对清光亲承敕防不及百人不为多矣近者伏覩诏书知州军辞见合上殿者减罢其半于半之中又减朝辞上殿者二十有二州其辞见得上殿者才二十有三州而已绍圣四年文臣一路兵钤及监司职任并许上殿指挥又罢不行臣愚窃所未喻也夫祖宗必令监司知州军上殿者岂苟然哉视其貌则疲癃老疾无所揜与之言则能否邪正莫能欺因此以察执政用人则精粗得失无不见矣为监司长吏者受命而行躬闻徳音则人人晓达上防有所遵守政成而归亲面天顔则人人各述所知口陈指画而上下之情无有不通者矣非独如此躬亲庶政收揽威权者人主之大柄延见臣下咨询不倦者人主之盛徳祖宗以来所以不惮日昃之劳不厌应接之烦葢有以也今陛下初即宝位方当励精为治日接羣臣以广聪明以通众志之时而遽有此变更臣愚窃恐四方闻之或意陛下倦于咨询或意陛下略于待士而为监司长吏者亦将苟且因循无自励之志非所以崇徳美兴治功也夫自古帝王有志于治者未尝不广延羣臣博问兼聴而于治民之官尤所注意在汉宣帝每拜刺史守相辄亲见问观其所繇退而察其行以质其言有名实不相称必知其所以然尝曰庶民所以安其田里而无叹息愁恨之声者政平讼理也与我共此者其惟良二千石乎故西汉二百余年独宣帝之世循吏为盛汉之刺史即今监司之任也汉之守相即今知州军之任也宣帝所以综覈名实为汉贤主其本在此以陛下明圣方将兴建徳业比隆三王如宣帝所行为之甚易臣愚欲愿陛下近守本朝成宪逺稽汉宣帝故事出自圣意申命辅臣自今监司知州军辞见上殿并如旧制内监司及带一路兵钤仍依绍圣四年指挥其余则依今年六月十六日诏书施行所贵上循祖宗之典下贻子孙之法其于政体葢非小补惟陛下留意无忽天下幸甚
　　右元符三年七月上时为中书舍人
　　上徽宗皇帝论中书舍人不当书门下录黄
　　臣伏见神宗皇帝大正官名始于三省诏令所出则自中书审覆驳正则繇门下受而行之则在尚书三省相成不可缺一中书则有舍人主行门下则有给事主读尚书则有左右司郎官受付使之更相弥缝更相可否然后发号施令冈有不臧立政官人举无过事此祖宗设官分职之本意也葢三省各有分守不相侵逾而门下一职近取诸身则为咽喉逺取诸物则为门戸所以駮正中书违失故自来舍人不兼给事之职伏见近日给事中封駮中书録黄三省进呈却令舍人书读行下臣愚窃恐因此隳坏官制有损治体寖渐不已遂成大敝此臣夙夜熟虑不得不为陛下言之也伏望圣明戒饬执政大臣谨守神宗所定官制勿使三省属官得相逾越而中书诏令必由门下方得行出以明职分以正纪纲以为天下后世之法惟陛下留意无忽
　　右元符三年八月中批邓洵武为史官给事中叶涛龚原封驳乃命中书舍人徐勣书门下録黄行出公上此奏时为中书舍人
　　上徽宗皇帝论龚原罢给事中
　　臣伏闻给事中龚原以妄议政事罢职降官差知南康军臣初闻之意谓原资性山野不善为辞冐犯天威自取黜逐陛下寛仁大度优容直言初虽震怒终必矜赦倾聴数日未闻别有指挥臣愚窃有所怀不敢隠黙茍止惟陛下留神聴察臣伏惟陛下即位之初深惩前日羣臣阿谀壅塞之弊收録废锢召还朝廷又命近臣选举台谏官以补缺员仍下诏书许人直言时政阙失中外欢呼以谓尧舜之治指日可待故四方之士闻风踊跃争献所闻以禆圣政况于朝廷之内有官守言责之臣孰不激励自奋欲以仰副陛下虚心纳善之诚哉是以期月之间近者献其明逺者通厥聪其有官守言责之臣则遇事辄发无所顾避比之前日论事之人其多何啻百倍非皆好黙于前而好辨于后其所以诱之者然也古人所谓主圣臣直岂非信哉矧如原者素以学行知名颇识事君之义昨防陛下取于疏逺之中骤置侍从之列其设心以谓非倾竭忠诚有犯无隠不足以当陛下拔擢委任之意是以自入东省数有论列虽未必皆当圣意然比之前日偷安苟容以保禄位者诚有间矣以陛下之明圣岂不察其用心以陛下之寛仁岂不容其冐渎遽然黜逐实骇众聴况当独断之初而近臣以言得罪臣恐在位之人自此以言为戒謇谔之风寖微阿谀之俗滋长小人观望复萌侥幸之心所系甚重不可忽也臣受陛下厚恩而以论思为职苟有所见辄以上闻每防优容未赐诛斥今兹所论非独为一龚原实以上系国体伏望陛下少霁雷霆之威俯纳刍荛之议万一可采乞出自中批寛赦原罪或令降官供职以责后效或别移在京差遣使之自图去就庶免朝廷有因近臣论事遽行黜逐之名不胜幸甚
　　右元符三年九月上时为中书舍人
　　上徽宗皇帝论内降指挥不可直付有司
　　臣伏见陛下即位以来更张政事除民疾苦开广言路收拔滞淹每一令之出内外无不欢呼相庆以至未明求衣辨色临朝躬亲聴断夙夜不懈推今日欲治之心为之不已太平之功指日可待然臣窃有所见不敢缄黙苟止臣待罪右省伏覩内中时有批降指挥除付三省枢密院外亦有直付有司者虽陛下睿明必无过举然忖之事体终有未安葢帝王号令不可轻出必经中书防议门下审駮乃付尚书省施行不经三省施行者自昔谓之斜封墨勅非盛世之事神宗皇帝正三省官名其意在此臣愚伏愿陛下凡有指挥须付三省枢密院施行更不直付有司以正国体其三省枢密院若奉内中批降防挥亦须将前后勅令相参审度可否然后行下不可但务急速奉行以为称职葢三省枢密院皆执政大臣陛下委以平章朝政之人其任非轻不同胥吏但以奉行文书为事又帝王号令务要简大若夫立法轻重委曲闗防皆有司之职非人主之务书曰文王罔攸兼于庶言庶狱庶慎惟有司之牧夫葢谓此也至于内外臣僚干求内降恩泽侵紊纪纲增长侥幸以陛下圣明必不容许臣亦不复以为言更愿陛下戒之严行杜絶无使小人乗间得入天下幸甚
　　右元符三年上时为中书舍人
　　上徽宗皇帝乞法仁宗下诏禁絶干求内降
　　臣伏见仁宗皇帝在位四十二年屡下诏书约束臣下干求内降令中书枢密院如内降与臣寮迁官及差遣者并具条执奏以闻推劾干请之人明正其罪下御史台阁门牓谕仍着为法皇祐二年因祀明堂肆赦尝谕辅臣曰比有贵戚近习夤縁请托以图内降虽颇抑絶然未免时有侵挠可于赦文中禁止之庶澄清宿示信天下时辅臣对以载之赦条恐未尽圣意乃别为手诏与赦书同降葢仁宗之仁如天于人之欲有不能违然一切狥情则侵紊纪纲亏损刑政故令执政大臣具条执奏人主致恩人臣守义上下维持交相儆戒又令推劾干请之人明正其罪则人自不敢夤縁请托故一时朝廷号令肃清间有干请之人辄为谏官御史所劾仁宗虽有不忍人之心而终不至于优柔牵制者其术葢出于此也恭惟陛下天资寛仁正身率下论者谓有仁宗之徳矣寛则无所不容仁则有所不忍臣愚窃虑内外之人因此必有干祈陛下虽正身于上而迫于请祷无以却之执政大臣又或不能一一执奏日积一日则侵紊纪纲亏损刑政其为祸患有不可胜言者矣臣愚伏愿陛下监观仁宗所以防制左右杜絶恩幸之意特下诏书戒饬内外之人不得干求内降防挥非宪章所存者令执政大臣具条执奏推劾干请之人明正其罪仍责谏官御史常加觉察牓谕朝堂着之于法使内外明知圣意所在如此则圣治日新朝无粃政小人安分于私室请谒不行于公家以成陛下寛仁之徳以称陛下正身率下之意垂之万世贻训子孙岂惟天下之幸实社稷无疆之福也惟陛下裁择
　　右元符三年十月上时为翰林学士兼侍讲上徽宗论日食赤气之异
　　臣伏见陛下即位之初首罢后苑工巧之技放免京城末作之人数百家使得衣食其业又罢皇城司探报公事以省刑狱滋彰之又罢逺方收买珍珠翠羽之类宫室服玩淫侈过甚者屏而弗御数月之间内外欢呼震动都邑既又振拔滞淹申理无告流放窜逐皆得生还增耳目之官以广视聴下不讳之诏以开言路仁心仁闻洋溢方外逺人闻风咸知敬慕宜其上应天心和气充塞灾害消弭符瑞日臻而乃连年日食皆在正阳之内今嵗正旦赤气亘天变不虚生必有所自意者陛下简俭清静之化或衰于前而宫室服玩之侈声色技巧之好或萌于心与抑刑狱滋彰之复生而闾里有不安者与不然则朝廷上下忠邪贤不肖未辨而政令赏罚有未当与抑左右前后有阿谀壅蔽窃弄威福之人而四方万里衔寃失职之民有不得申者与此宜陛下反复循察一日三省万一有纤毫之失固当痛自刻责改过不吝使皆无之犹当戒谨乎其所不覩恐惧乎其所不闻博延忠良使之交儆庶以答塞天变转灾为祥至于备边鄙之虞防奸宄之发在于今日皆不可缓然萧墙之内则所当先未有腹心和而四肢有疾朝廷正而四逺不治者也在昔太戊以桑拱武丁以鼎雉中兴商邦宣王以旱灾中兴周室天人相与之际敏于影响灾异之来未必不为福也董仲舒所谓天心仁爱人君欲止其乱乃出灾害以谴告之不知自省又出怪异以警惧之尚不知变而伤败乃至推此言之今日之变岂非天意欲以觉悟陛下增益圣徳以为宗庙社稷无疆之福哉此正陛下正心诚意恐惧修省之时也若夫避殿损膳寛宥缧系此特歴世相承之故事耳非应天之实也惟陛下不以臣言为狂妄深思而省察之天下幸甚
　　右建中靖国元年三月上时为翰林学士










　　曲阜集巻二
　　钦定四库全书
　　曲阜集卷三
　　宋　曽肇　撰
　　启
　　谢校勘啓
　　叨荣非据循分起羞窃以道有降升得人则举士之贵贱繄上所行国家稽古尚贤因能任职尊朝廷以待非常之豪杰虚舘阁以収未试之英才凡预详延毕归遴柬岂容积累輙冐甄升如肇者禀生多艰受性不敏防赖父母之教育长闻师友之绪余窃玩文辞居有颛防之累欲追时俗故无防给之材知直道而事人耻曲学以阿世因縁干禄黾勉入官顾山林独徃之姿乏左右先容之助分甘流落望絶亨嘉岂圗日月之余光不间尘埃之末路滥姓名于册府尸文教于上庠诵陈言于新学之前处无用于有为之防每见讥于迂濶愈自信于行藏迨此嵗成亦皆序进此葢伏遇史舘相公秉心恺悌为世典型乐育人材奬成士类顾惟弱质乆玷下陈徒窥夫子之文章岂识周公之制作蚤防収引曲荷并包致葑菲之弗遗实陶镕之有素敢不防绎旧学尊信所闻不忮不求肻易终身之守无适无莫庶几惟义之从非徒成自爱之私亦以答大公之施
　　谢中书舎人啓
　　叨居近署与典赞书自顾无堪将何以称厯观虞夏商周之盛则有典谟训诰之传肆笔矢言之文是为厯代之寳岂独一时之士莫非圣贤之徒葢其四海食味别声之伦皆知一本道徳文章之意迨夫王迹既熄流风仅存射父之作训辞安于之赞名命犹能称厥前世行于诸侯至两汉之兴文章为盛而三王之册简牍具存自兹以还去古弥逺然而诵美阳之诰则文士为之变风读奉天之书则武夫至于垂涕葢以用人之得失系于斯道之盛衰岂兹妄庸可备任使如肇者学虽有志才不逮人闻诗礼之绪余仅传糟粕议帝王之制作未及门墙蚤缘雕篆之科遂齿缙绅之末越从州县入校图书邓髙宻之素心止希文学应汝南之自媿骤玷承明嵗月屡迁宠灵寖厚纪三朝之功徳书二圣之绪言徒窃食于太官每腼顔于文陛固合投身于冗散岂堪厠足于凝严冐居四禁之聨分押六司之事伶俜弱质从属车之清尘蹇浅寡闻外廷之末议虽云荣耀更积惊忧重念肇出自寒乡幸逄圣代维是一门之内实防六帝之恩举沐造化之仁亦頼陶镕之赐此葢伏遇大人先生辅成世敎协赞人文欂栌侏儒虽小不废狶苓鸡壅有用必收遂令一介之愚获出羣贤之后敢不勉进薄技力行所知润色乾坤之容辞虽不逮委输海岳之广志则有余冀收效于毫厘庶酬恩于万一
　　囘冯如晦学士启
　　窃审擢自南宫进陞东观増重藩垣之寄允为簮绂之光伏惟庆慰学士赋性中和受才闳廓质直好义乆见推于士林平易近民矧廉明于吏道兰虽幽而自媚玉愈乆而弥温骑尉即潜乏懐鈆之递直黄门乆次微负弩之荣归兼是宠光可称宦达未展及门之庆忽防慿几之辞服谊甚髙铭心敢怠
　　状
　　贺提刑上官正言状
　　审奉诏书改临淮甸端人所至善类交欣窃以提刑先生学有渊源行无淄湼鸿笔丽藻兼大夫之九能直道正言过士师之三黜少缓追锋之召复为揽辔之行内顾缺然居常仰止岂意偷安之迹获依善贷之仁未即趋风罙深仰徳
　　论
　　汉文帝论
　　予尝谓治天下本于躬化及观汉文帝躬行节俭以徳化民宜其有以振起衰俗而贾谊以谓残贼公行莫之禁止其说以背本趋末者为天下之大残滛侈之俗为天下之大贼则当时风俗可谓敝矣岂所谓躬化者果无益于治哉葢文帝虽有仁心仁闻而不脩先王之政故也先王有不忍人之心则有不忍人之政而其政必本于理财理财之法其定民之大方有四而任民之职有九士农工商以辨其名九谷草木山泽鸟兽材贿丝枲聚敛转移以辨其职又为之屋粟里布夫家之征以待其不勤是故天下无迁徙之业无防惰之民其于生财可谓众矣至于爱飬万物必以其道故罻罗网罟斧斤弓矢皆以时入而覆巢麛卵杀胎伐夭皆为之禁取之又有其时也于是制礼以莭其用天子都千里之畿诸侯各专百里之国卿士大夫至于庶人莫不有田而视其位之贵贱称其入之厚薄而为之法制度数以待其冠婚賔客死防祭祀之用者隆杀多寡各适其宜为上者谨名分以示天下而人人安于名分之内无觊觎于其外是以淫僻放侈之心不生而贫富均一海内充实无不足之患然后示之以廉耻兴之以徳义故民之从之也轻方此之时游惰无所容而虽有僭侈之心亦安所施于外哉教化之所以成残贼之所以熄葢出于是也自秦灭先王之籍而汉因之务为一切之制由天子至于庶人无复有度量分界之限而人人去本趋末争于僣侈髙祖尝禁贾人不得曵丝乗车其令卒于不行至文帝之时商贾富厚力过吏势而末技游食害农者蕃庶人墙屋之饰仆妾之衣皆宗庙之奉天子之服则其俗之不善可知矣而文帝不知脩先王之政以救其方其开籍田以劝耕者衣弋绨而斥文绣以示敦朴为天下先其意美矣然法度之具不行而欲以区区之一身率四海之众岂非难哉孟子曰徒善不足以为政非虚言也虽然以彼之徳成之以先王之政则庶几三代之贤主哉
　　序
　　王补之文集序
　　补之殁二十有八年二子絪緼既仕乃克集其遗文以授其舅南丰曽肇且泣而请曰先人不幸早嵗文字散逸今其存者才若干篇离为若干巻愿有以发明先志于其篇首予不得辞葢宋兴百年文章始盛于天下自庐陵欧阳文忠公临川王文公长乐王公深甫及我伯氏中书公同时并出其所矢言皆所以尊皇极斥异端明先王道徳之意为主海内宗之于是学者能自力以追数公之后卒成其名者相望补之一也补之始起穷约之中未有知者我伯氏一见异之归以其妹其后歴抵数公而从王文公游最乆至弃官积年不去以迨于卒今其见于集者质疑问难于数公为多因其言可以知其学也补之之于斯文非苟然而巳葢其于书无所不读于圣人防言奥防精思力索必极其至于诸子百家厯代史记是非得失之理必详稽而谨择之本茂华韡源深流驶故其为文贯彻古今反覆辨博而卒归于典要非特驰骋虚辞而巳充补之之志葢将著书立言以羽翼六经而不幸死矣独尝解论语十巻行于世补之南城人姓王氏讳无咎补之字也平生喜饮酒遇酒輙醉稍醒虽暮夜众人熟寝必自起吹灯读书逹旦终身常然不为寒暑辍也葢其勤苦自奋故其成就如此二子能世其学者补之之王文公为之铭云
　　碑
　　东岳庙碑【奉勅撰】
　　宋兴百三十有八年海内又安符瑞毕至哲宗皇帝推功神明报礼上下既作齐宫于南北郊以追述神考亲祠天地之志廼谓山川之神五岳最巨而岱为其宗靣命守臣徃视庙貌撤而新之诏京东路转运司给其工费以转运使若判官一员防作先是鲁人相率出财为正殿重门颇极壮丽而他殿若门若廊制度庳隘不足以称虽有囿游而无亭观以待神御廼因旧益新南为台门一曰太岳为掖门二曰锡符锡羡直太岳为重门二曰镇安灵贶东西北为门各一曰青阳素景鲁瞻中为殿三曰嘉宁蕃祉储佑旁为殿堂二十有三为碑楼四后为殿亭五以临池籞殿曰神游飞观列峙修廊周施总为屋七百九十有三区缭以崇墉表以双阙积工五十四万有竒用钱六千八百万有竒改作于绍圣四年六月至今皇帝即位之明年实建中靖国元年十月告成前诏翰林学士臣肇为之记臣肇皇恐奉诏既书其本末廼拜手稽首而言曰自古帝王受命吿代必于泰山功成道洽符出刻石纪号昭姓考瑞必于泰山嵗时廵守防诸侯协制度秩羣神必自泰山始其着于诗书载在史官杂见于传记岂独髙明俶诡瑰杰秀异为天下之竒观哉葢其位则东其徳则仁其气则生肤寸之云泽及万国功利之博如此固非他山可望而其威灵烜赫以惊动祸福于人者亦非众神所得而侪故虽作镇一隅而万乗之君莫不尊礼四方士民虽荒犷悖傲咸知敬畏岂苟然哉本朝自太祖太宗继诏有司増大神宇逮真宗朝脩饰礼乐懐柔百祥而山为効符命出醴泉神芝僊禽前后万计天子亲奉玉检登封降禅礼成临拜岳祠犹以为未足又加天齐王以帝号庙制祠具与次俱升厥后三宗崇奉祗恪不懈益防而于斯宫则先皇帝经其始今皇帝发其成土木采章极其轮奂以重神威以壮东夏可谓盛矣虽然祖宗所以绥万邦和兆民国家所以安富尊荣蕃衍盛大者岂专以神事为哉葢出于巳者尽其宜施于人者致其厚然后接于神者无所不用其极故声色所向号令所加天且不违而况于人乎况于鬼神乎今皇帝仁孝聪明格于上下薄海内外无思不服方且严恭寅畏以交神只卑宫菲食以崇庙祀率是道也行之不巳徳日新又日新则岂惟草木虫鱼罔不咸若雨旸寒燠各以序至哉将有贯胷跂踵之长不约而咸宾象舆丹甑昭华延喜之珍不求而自至然后増封广禅以侈先烈驻跸新宫以答神贶于斯时也则有儒学宗工作为声诗如吉甫颂周史克颂鲁被之弦歌勒之金石昭示万世与诗书俱传顾如臣者乌足以与此哉若夫今日之事臣职也不敢以浅陋辞谨为铭曰
　　岩岩泰山羣岳之长岂止齐鲁四方之望维昔帝王是宗是仰告代勒成百灵咸享图书所记七十二家増髙广厚匪以为夸降及秦人矜功变古驱车中途则窘风雨岂伊崇髙人莫敢侮有神司之惟徳是辅阿阁石阙维神之居金箧玉防维神之符崇朝之云徧雨天下非神之力谁能为者周商之前视秩上公至于有唐王爵是崇谁帝其号自我真宗维我真宗乗时治平櫜弓束矢奠枕于京雨旸以时百谷用成航浮索引万国来廷仁兽一角灵芝九茎应图合谍不可殚名天子曰嘻维天锡予何以报之封禅是图升中告成幽显来相囬舆庙廷以答神贶备物典册往崇号諡栋宇衣冠罔非帝制焕乎文章愈乆益备成此新宫维今天子百常之观万雉之墉黼扆龙章巍然殿中神既安止人斯受祉岂惟一方燕及四海维今天子仁孝俭勤缉熈光明徳艺日新荒遐骜奔走来臣上帝所怙匪惟尔神俾寿而臧俾昌而炽俾我子孙本支百世延及动植有生咸遂授我神防周而复始神亦万年为宋望祀
　　南丰军山庙碑
　　礼山林川谷丘陵能出云为风雨见怪物皆曰神诸侯在其地则祭之又曰山林川谷丘陵民所取材用也非此族也不在祀典夫谷卑于川丘陵卑于山苟有益于人皆防报礼若崇髙广大防出其类而能御灾兴利为一乡一邑之望者其受命天子享有庙食岂非称哉军山南丰之望也考其图记其髙十有九里余二百歩其上四峯崛起望之苍然其傍飞瀑一泻千尺其下龙穴投以铁石雨輙随注其产竹箭材章利及比壤县固多大山而兹山杰出见于百里之外其势雄气秀若蹲虎兕而翔鳯鸾宜其能出云雨见怪物给民材用以为此邦之望也旧传汉吴芮尝攻南粤驻军此山其将梅鋗祭焉礼成若有士骑麾甲之状弥覆山上因号军山邦人祀之盖自兹始唐开元中复见灵迹乃大建祠宇承祀益防后其庙屡迁今在旴江之阳距县七里者南唐升元三年之遗趾也阖境祈禳有请輙应厯千余年而封贲未加民以为歉部使者请于朝乆之不报元符三年六月上日今丞相曽公布时知枢宻院事奏臣南丰人知军山为旧部使者之言不诬愿如其请诏封神为嘉惠侯庙曰灵感军山庙命书下临邦人动色相与嘉神之功侈上之赐乃合财力广其庙而新之庙成丞相属其弟肇为之记葢南丰南城旧皆临川属邑南唐始分二县置建武军今号建昌国初改也军在大江极南而南丰又其穷处地廹两粤然其风气和平无瘴氛毒疠之虞水土衍沃飞蝗不至故嵗常顺成而防饥之菑少民寡求而易足故椎埋皷铸盗敓之奸眎诸其邻有弗为也自唐末丧乱中原五易姓而此邦恬然兵火莫及逮本朝受命休飬生息百四十年户口蕃庶室家丰乐虽八圣徳泽涵濡覆露亦神之幽賛为福使然揆实正名既见褒宠宜有文字以垂无穷故为书本末且缀以诗使邦人春秋歌以祀焉
</div>
    <div class="pagination">
<a href="曲阜集.html">上一页</a><a href="曲阜集.html">1</a><span class="current-page">2</span><a href="曲阜集_page3.html">3</a><a href="曲阜集_page4.html">4</a><a href="曲阜集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
