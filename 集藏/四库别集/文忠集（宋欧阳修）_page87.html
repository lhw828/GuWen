<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 87 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 87 页/共 103 页</h1>
    <div class="content">　　右海涛志窦叔防撰其书六篇一曰海涛志二曰涛厯三曰涛日时四曰涛期五曰朔望体象六曰春秋仲月涨涛解余向在扬州得此志甚爱之张于座右之壁冀于朝夕见也已而夜为风雨所壊其后求之凡十五年而复得斯本以示京师好事者皆云未尝见也【右集本】
　　唐盐宗神祠记【大厯中】
　　右盐宗神祠记钱义方撰近时有尚书郎张席自言家寓解州为余言安邑解县两池盐事云夏月盐南风来池面紫色须防凝结如雪土人谓之漫生盐而两池歳役畦夫数百种盐公私耗敝而州县吏縁以为奸利弃漫生盐不取诬其苦不可食席博学能言汉唐事尤详为余复言前世盐皆自生开元中姜师度为河中尹而盐池涸始置盐屯故唐格自开元后遂有畦夫营种之课席因上书论盐漫生之利官遂罢畦夫而公私皆以为然而议者或害其事乃云漫生盐味苦不可食或云暂结复销不可畜听者方惑其事余因读义方所记乃云若隂阳调和鬼神驱造不劳人而擅其利与夫凿泉煮海不相为谋由是知唐世盐非营种为决可信义方大厯时为盐使余家集録古文不独为传记正讹缪亦可为朝廷决疑议也【右集本】
　　唐鴈门王田氏神道碑【代宗时】
　　右唐魏博节度使鴈门郡王田承嗣碑营田副使裴抗撰子绪碑节度判官丘绛撰按唐书列传承嗣十一子维朝华绎纶绾绪绘纯绅缙而绪次当第七此二碑皆以绪为第六子而无绾自绪而下有绘纯纷缙与史不同二碑当时故吏所作必不误葢史之缪也其文与字皆不嘉故余特録其世次而已【右真迹】
　　唐李憕碑【大厯四年】
　　右李憕碑李纾撰新唐书列传云憕十余子江涵沨瀛等同被害惟源彭免据李纾载憕子见于碑者实十二人曰右补阙彭汝州刺史深华隂丞沨左骁卫兵曹瀛硖石丞沆洪州别驾澥洛阳尉渭司农主簿汶又云公之薨也彭从宗南狩次公而没深授任他郡其在洛阳者长子江第三子涵与华隂骁卫又两少子合六人皆从公殱于虏刃硖石而下与众孙之在者仅以孩提免如纾所记憕子尽于是矣未尝有源也纾但言众孙孩亦不云有未名子也然则源者史家何从而得之据史言源为司农主簿以碑考之源当为汶也又据碑方憕殁于贼也彭深沆澥渭汶六子获免而史惟云源彭此当以碑为正纾当代宗时为憕作碑自云与憕有通家之好防奉升堂之庆宜知憕事不缪也【右集本】
　　唐甘棠馆题名【歳月见本文】
　　右甘棠馆题名自唐德宗贞元以来止于防昌文字多已磨灭惟髙元裕韦夏卿所书尚可读甚矣人之好名也其功德之盛固已书竹帛刻金石以垂不朽矣至于登髙逺望行旅往来慨然寓兴于一时亦必勒其姓名留于山石非徒徘徊俯仰以自悲其身世亦欲来者想见其风流夏卿所记留连感怆意不浅也如髙韦二子皆当时知名士也史传载之详矣昔杜预沉碑汉水谓万世之后谷或为陵庶几复出以见于世其为虑深矣然预之功业不待碑而自传其区区于此者好名之弊也故士或勤一生以自苦或饿死空山之中甚者蹈水火赴刀锯以就后世之名为庄生所笑者有矣故余于集古毎得前世题名未尝不録者闵夫人之甚好名也【右集本】
　　唐汾阳王庙碑【贞元二年】
　　右郭子仪庙碑髙参文其叙子仪功业不甚详而载破墨姓处木讨沙陁处蜜事则唐书列传无之葢子仪微时所歴【集本作立】其后遂立大勲宜乎史略不书也然唐书有处宻处月朱耶孤注等皆是西突厥薛延陁别部名号余于五代史为李克用求沙陁种类卒不见其本末而参谓处蜜为沙陁不知其何所据也按陈翃子仪家传亦云讨沙陁处墨十二姓与参所书颇同唐书转蜜为宻当以碑为正【右真迹】
　　唐郭忠武公将佐略【贞元十二年】
　　右忠武公将佐略陈翃撰忠武公者郭子仪也翃之所书亦为盛矣犹言得其六七葢其官至宰相者七人为节度使者二十八人尚书丞郎京尹者十人亷察使者五人据翃所得而书者实六十人而显名于世者葢五十人虽乔琳周智光李懐光仆固懐恩等陷于祸败然杜鸿渐黄裳李光弼光进之徒伟然名见于当时而垂称于后世者亦不为少岂惟得失相当而已哉虽汾阳功业士多喜附以成名然其亦自有以得之也其忠信之厚固出其天性至于处富贵保功名古人之所难者谋谟之际宜亦得其助也治平甲辰秋社前一日书【右真迹】
　　唐济渎庙祭器铭【贞元十三年】
　　右济渎庙祭器铭张洗撰碑云置斋郎六人唐自髙宗以后官不胜其滥矣洗之所记乃开元时事州县祠庙置斋郎六人可知其滥官之弊然史家不能详载惟于碑刻偶见其一二尔治平甲辰秋分后一日中书东阁雨中书【右真迹】
　　唐神女庙诗【贞元十四年】
　　右神女庙诗李吉甫丘素李贻孙敬骞等作余贬夷陵令时尝泛舟黄牛峡至其祠下又饮虾蟇碚水览其江山巉絶穷僻独恨不得见巫山之竒秀毎读数子之诗爱其辞翰遂録之【一冇遂为　右集本佳玩字】
　　唐马实墓志铭【贞元十四年】
　　右马寔墓志铭唐欧阳詹撰并书其文辞不工而字法不俗故録之寔之事迹亦无足纪也【右集本】
　　又
　　詹之文为韩退之所称遂传于世然其不幸早死故其传者不多刻石之文秖有此与福州佛记耳尤可惜也【右真迹】
　　唐石洪钟山林下集序【贞元二十年】
　　右钟山林下集序者石洪为浮图总悟作也石洪为处士而名重当【集本作一】时者以常为韩退之称道也唐世号处士者为不少矣洪终始无他可称于人者而至今其名独在人耳目由韩文盛行于世也而洪之所为与韩道不同而势不相容也然韩常叹籍湜辈叛已而不絶之也岂诸子驳杂不能入于圣贤之域而韩子【集本有独字】区区诲诱思援而出于所溺欤此孔孟之用心也治平元年八月八日书是日上以霖雨不止分命羣臣祈祷余祈于太社既归而雨遂止某谨记【右真迹】
　　唐房太尉遗爱碑隂记【元和六年同是石洪撰附此】
　　石洪文字罕见于后世故特録之【右见绵本拾遗】
　　唐贺兰夫人墓志【贞元七年】
　　右贺兰夫人墓志唐陆贽撰或云贽书也题曰秘书监陆公夫人墓志铭而贽自称侄曽孙此石在常州【一有陆监名齐望　右集本五字】
　　唐陆文学传【咸通十五年】
　　右陆文学传鸿渐自撰茶之见前史葢自魏晋以来有之而后世言茶者必本陆鸿渐葢为茶著书自其始也至今俚俗卖茶肆中尝置一甆偶人于灶侧云此号陆鸿渐鸿渐以茶自名于世乆矣考其传著书颇多曰君臣契三巻源解三十巻江表四姓谱十巻南北人物志十巻吴兴歴官记三巻潮州刺史记一巻茶经三巻占梦三巻其多如此岂止茶经而已哉然其他书皆不传【右集本】
　　唐辨正禅师塔院记【贞元中】
　　右辨正禅师塔院记徐岘书诚能行笔而少意思也往时石曼卿屡称岘书曼卿多得顔柳笔法其书与岘不类而逺过之不知何故喜岘书也余当曼卿在时犹未见岘书但闻其所称曼卿殁已乆始得此书遂録之尔【右真迹】
　　唐韩愈盘谷诗序【贞元中】
　　右送李愿归盘谷序韩愈撰盘谷在孟州济源县贞元中县令刻石于其侧令姓崔其名浃今已磨灭其后书云昌黎韩愈知名士也当时退之官尚未显其道未为当世所宗师故但云知名士也然当时送愿者为不少而独刻此序葢其文章已重于时也以余家集本校之或小不同疑刻石误集本世已大行刻石乃当时物存之以为佳翫尔其小失不足较也【右真迹】
　　唐韩退之题名【元和四年已下七篇皆韩文公撰故不与别碑歳月为叙】
　　右韩退之题名二皆在洛阳其一在嵩山天封宫石柱上刻之【集本有记龙潭遇雷事六字】天圣中余为西京留守推官与梅圣俞游嵩山入天封宫裴回柱下而去遂登山顶至武后封禅处有石记戒人游龙潭者毋妄语笑以黩神龙龙怒则有雷恐因念退之记遇雷意其有所试也其一在福先寺塔下当时所见墨迹不知其后何人模刻于石也治平元年三月廿二日书【右真迹】
　　唐田正家庙碑【元和八年】
　　右田正家庙碑昌黎先生撰余家所藏书万巻惟昌黎集是余为进士时所有最为旧物自天圣以来古学渐盛学者多读韩文而患集本讹舛惟余家本屡更校正时人共传号为善本及后集録古文得韩文之刻石者如罗池神黄陵庙碑之类以校【集本有余家二字】集本舛缪犹多若田正碑则又尤甚葢由诸本不同往往妄加改易【集本有今字】以碑校集印本与刻石多同当以为正【九字集本作初未必误多为校雠者妄改之】乃知文字之传乆而转失其真者多矣则校雠之际决于取舍不可不慎也
　　印本云衔训事嗣朝夕不怠往时用他本改云衔训嗣事今碑文云衔训事嗣与印本同知其妄改也印本云以降命书用他本改为降以命书今碑文云以降命书与印本同知为妄改也
　　印本云奉我天明用他本改云奉我王明今碑文云奉我天明与印本同知为妄改也此类甚多略举三事要知改字当慎也治平元年三月八日书【右真迹】唐韩愈南海神庙碑【元和十五年】
　　右南海神庙碑韩愈撰陈諌书以余家旧藏集本校之皆同惟集本云蜿蜿蜒蜒而碑为【集本作云】蜿蜿虵虵小异当以碑为正今世所行昌黎集类多讹舛惟南海碑不舛者以此刻石人家多有故也其妄意改易者颇多亦頼刻石为正也治平元年七月二十日书【右真迹】
　　唐韩愈罗池庙碑【长庆中】
　　右罗池庙碑唐尚书吏部侍郎韩愈撰中书舎人史馆脩撰沈传师书碑后题云长庆元年正月建按穆宗实録长庆二年二月传师自尚书兵部郎中翰林学士罢为中书舎人史馆脩撰其九月愈自兵部侍郎迁吏部【集本有然则据建碑时愈未为吏部沈亦未为舎人字】碑言柳侯死后三年庙成明年愈为柳人书罗池事子厚以元和十四年卒至【集本有后三年字】愈作碑时当是长庆三年考二君官与此碑亦同但不应在元年正月葢后人传模者【二十三字集本作则二君官当与此碑同其书元年正月葢传模者】误刻之尔今世传昌黎先生集载此碑文多同惟集本以步有新船为涉荔子丹兮蕉黄蕉下加子【二十五字集本作此文与碑多同惟集本云涉有新船而碑以涉为步荔子丹兮蕉子黄碑蕉下无子字】当以碑为是而碑云春与猿吟而【集本作兮】秋鹤与飞则疑碑之误也嘉祐八年六月二日书【右真迹】
　　唐韩愈黄陵庙碑【长庆元年】
　　右黄陵庙碑韩愈撰沈传师书昌黎【二字集本作韩】集今大行于世而患本不真余家所藏最号善本世多取以为正然时时得刻石校之犹不胜其舛缪是知刻石之文可贵也不独为翫好而已黄陵碑以家本校之不同者二十余事如家本言降小君为夫人而碑云降小水之类皆当以碑为正也嘉祐八年十月十八日书【右真迹】
　　唐胡良公碑【长庆三年】
　　右唐胡良公碑韩愈撰良公者名珦韩之门人张籍妻父也今以碑校余家所藏昌黎集本号为最精者文字犹多不同皆当以碑为正兹不复纪碑云珦子逞廼巡遇述迁造而集本无巡他流俗所传本【集本有又字】有云遇或为巡者皆非【集本有也字】当以碑为正治平九年七月晦日书【右真迹】
　　唐韩文公与颠师书【歳月未详】
　　右韩文公与颠师书世所罕传余以集録古文其求之既勤且博【七字集本只作其求之博】葢乆而后获其以易【集本无此字】系辞为大传谓着山林与着城郭无异等语宜为退之之言其后书吏部侍郎潮州刺史则非也葢退之自刑部侍郎贬潮州后移袁州召为国子祭酒迁兵部侍郎乆之始迁吏部而流俗相传但知为韩吏部尔颠师遗记虽云长庆中立葢并韩书皆国初重刻故缪为附益尔治平元年三月十三日书【右真迹】
　　唐髙闲草书【歳月未详】
　　髙闲草书审如此则韩子之言为实録矣庐陵欧阳俢【右见绵本别集二十三巻】
　　唐武侯碑隂记【开成二年】
　　右武侯碑隂记崔备撰唐剑南西川节度使武元衡及其将佐题名者二十九人杨嗣复再题及其僚属又六人并嗣复汝士诗两首合为一巻唐诸方镇以辟士相髙故当时布衣韦带之士或行着乡闾或名闻场屋者莫不为方镇所取至登朝廷位将相为时伟人者亦皆出诸侯之幕如元衡所记裴度柳公绰杨嗣复皆相继去为本朝名将相亦可谓盛矣哉治平元年初伏休假雨中书【右真迹】
　　唐卢顼祷聪明山记【元和二年】
　　右祷聪明山记卢顼撰乃卢从史祷山神之记也阅从史官属题名见孔戡与乌重俱列于后而感【集本作览】韩退之记戡事云戡屡諌从史不听卒为重所缚掩巻叹息者乆之呜呼祸福成败之理甚明而先事而言则罕见从事至而言则不及矣自古败乱之国未始不如此也【右真迹】
　　唐侯喜复黄陂记【歳月见本文】
　　右复黄陂记唐侯喜撰黄陂在汝州汝州有三十六陂黄陂最大溉田千顷始作于隋记云至贞元辛未刺史卢防始复之辛未贞元七年也碑元和三年建喜之文辞尝为韩退之所称而世罕传者余之所得此碑而已【右集本】
　　又
　　昌黎先生甚称侯喜其文罕传于今余之所见止此一篇尔【右真迹】
　　唐柳宗元般舟和尚碑【元和三年】
　　右般舟和尚碑柳宗元撰并书子厚所书碑世颇多有书既非工而字画多不同疑喜子厚者窃借其名以为重子厚与退之皆以文章知名一时而后世称为韩柳者葢流俗之相传也其为道不同犹夷夏也然退之于文章毎极称子厚者岂以其名并显于世不欲有所贬毁以避争名之嫌而其为道不同虽不言顾后世当自知欤不然退之以力排释老为已任于子厚不得无言也治平元年三月廿二日书【右真迹】
　　唐南岳弥陁和尚碑【元和五年】
　　右南岳弥陁和尚碑柳宗元撰并书自唐以来言文章者惟韩柳柳岂韩之徒哉直韩门之罪人也葢世俗不知其所学之非第以当时辈流言之尔今余又多録其文惧益后人之惑也故书以见余意【右集本】
　　唐元稹修桐栢宫碑【太和四年】
　　右唐元稹撰文并书其题云修桐栢宫碑又其文以四言为韵语既牵声韵有述事不能详者则自为法以解之为文自注非作者之法且碑者石柱尔古者刻石为碑谓之碑铭碑文之类可也后世伐石刻文既非因柱石不宜谓之碑文然习俗相传理犹可考今特题云修桐栢宫碑者甚无谓也此在文章诚为小瑕病前人时有忽略然而后之学者不可不知自汉以来墓碑多题云某人之碑者此乃无害葢目此石为某人之墓柱非谓自题其文目也今稹云修桐栢宫碑则于理何稽也【右集本】
　　唐虞城李令去思颂【元和四年】
　　右虞城李令去思颂李白撰文王遹篆唐世以书自名者多而小篆之学不【集本作十】数家自阳冰独擅后无继者其前惟有碧落碑而不见名氏遹开元天寳时人在阳冰前而相去不逺【集本有亦工八分四字】然当时不甚知名虽字画不为工而一时未有及者所书篆字惟有此尔世亦罕传余以【集本无此字】集録求【集本无此字】之勤且博厪得此尔今世以小篆名家如邵不疑杨南仲章友直问之皆云未尝见也治平元年二月七日书【右真迹】
　　唐阳公旧隐碣【元和中】
　　右阳公旧隐碣胡证撰黎焨书李灵省篆额唐世篆法自李阳冰后寂然未有显于当世而能自名家者灵省所书阳公碣笔画甚可佳既不显闻于时亦不见于他处以余家所藏之博而见于録者惟此虽未为絶笔亦可惜哉呜呼士有负其能而不为人所知者可胜道哉【右真迹】
　　唐于夐神道碑【元和中】
　　右于夐神道碑卢景亮撰其文辞虽不甚雅而书事能不没其实夐之为人如其所书葢笃于信道者也碑云司马迁儒之外五家班固儒之外八流其语虽拙葢言其【集本作夐】学不驳杂也然则非徒贬去释老而已自儒术之外余皆不学尔碑又云其弟可封好释氏夐毎非之夐于頔父也然可封之后不大显而夐之后甚盛以此见释氏之教信向者未必获福毁贬者未必有祸也碑言夐笃于孝悌守节安贫不可动以势利其所履如此足以兴其后世矣治平元年八月十一日书【右真迹】
　　唐昭懿公主碑【元和中】
　　右昭懿公主碑孟简撰皇甫镈书公主代宗女也号升平公主嫁郭氏公主之号自汉以来始有谓天子之女礼不自主婚【集本作壻】以公主之因以为名尔后世号某国公主者虽实不以国公为主而名犹不失其义唐世始别择佳名以加之如升平之类是也已失其本义矣今此碑乃云讳升平公主字升平公主【集本无此五字】斯莫可晓也已治平元年八月八日书【右真迹】
　　唐李光进碑【元和中】
　　右李光进碑杨炎撰韩秀实书唐有两李光进其一光顔之兄其一光弼之兄弟也此碑乃光弼弟也唐史书此两人事多误新书各为传以附顔弼遂得其正【右集本】











　　文忠集巻一百四十一
　　钦定四库全书
　　文忠集巻一百四十二
　　宋　欧阳修　撰
　　集古録跋尾
　　唐樊宗师绛守居园池记【长庆三年】
　　右绛守居园池记唐樊宗师撰或云此石宗师自书呜呼元和之际文章之盛极矣其怪竒至于如此【右集本】
　　唐张九龄碑【长庆三年】
　　右张九龄碑按唐书列传所载大节多同而时时小异传云寿六十八而碑云六十三传自左补阙改司勲员外郎而碑云迁礼部传言【集本作云】张説卒召为秘书少监集贤院学士知院事碑云副知至后作相迁中书令始云知院事其载张守珪请诛安禄山事【集本无此字】传云九龄判守珪状碑云守珪所请留中不行而公以状諌然其为语则略同碑长庆中立而公薨在开元二十八年至长庆三年实八十四年所传或有同异而至于年夀官爵其子孙宜不缪当以碑为是也治平元年二月十日书【右真迹】
　　唐田布碑【长庆四年】
　　右田布碑庾承宣撰布之事壮矣承宣不能发于文也葢其力不足尔布之风烈非得左丘明司马迁笔不能书也故士有不顾其死以成后世之名者【集本有犹字】有幸不幸【集本有焉字】各视其所遭如何尔今有道史汉时事者其人伟然甚着而市儿俚妪犹能道之自魏晋以下不为无人而其显赫不及于前者无左丘明司马迁之笔以起其文也治平甲辰秋社日书【右真迹】
　　唐沈传师游道林岳麓寺诗【长庆中】
　　右岳麓寺诗沈传师撰并书题云酬唐侍御姚员外而二人之诗不见不知为何人也独此诗以字画传于世而诗亦自佳传师书非一体此尤放逸可爱也【右集本】
　　唐崔能神道碑【长庆三年】
　　右崔能神道碑李宗闵撰能弟从书碑云拜御史中丞持节观察黔中仍赐紫衣金印按唐世无赐金印者官制古今【集本作古今官制】沿革不同而其名号尚或相袭自汉以来有银青金紫之号当时所谓青紫者绶也金银者乃其所佩印章尔绶所以系印者也后世官不佩印此名虚设矣隋唐以来有随身鱼而青紫为服色所谓金紫者乃服紫衣而佩金鱼尔宗闵谓赐金印者缪也今世自以赐绯银鱼袋赐紫金鱼袋结入官衔【集本有矣字】而【集本作今有】阶至金紫光禄大夫者遂于结衔去赐紫金鱼袋皆流俗相承不复讨【集本作计】正乆矣故因宗闵之失并记之治平元年七月二十日书【右真迹】
</div>
    <div class="pagination">
<a href="文忠集（宋欧阳修）_page86.html">上一页</a><span>...</span><a href="文忠集（宋欧阳修）_page82.html">82</a><a href="文忠集（宋欧阳修）_page83.html">83</a><a href="文忠集（宋欧阳修）_page84.html">84</a><a href="文忠集（宋欧阳修）_page85.html">85</a><a href="文忠集（宋欧阳修）_page86.html">86</a><span class="current-page">87</span><a href="文忠集（宋欧阳修）_page88.html">88</a><a href="文忠集（宋欧阳修）_page89.html">89</a><a href="文忠集（宋欧阳修）_page90.html">90</a><a href="文忠集（宋欧阳修）_page91.html">91</a><a href="文忠集（宋欧阳修）_page92.html">92</a><span>...</span><a href="文忠集（宋欧阳修）_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
