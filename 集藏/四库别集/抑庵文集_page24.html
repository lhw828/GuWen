<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 24 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 24 页/共 37 页
  </h1>
  <div class="content">
   赠易通判序
　　往年予姻家梁先生本之分教瑞州时易輗仲载实从受业与先生之子叔庄相好先生学徒众命髙弟子转相受授仲载则受于先生内弟陈赏公延勤励不懈先生与陈君皆器重之其后先生秩满去公延亦归泰和仲载之尊府以其子之学未成也躬走数百里迎公延于泰和且挈其家以往敬礼之俾仲载卒业焉公延感其意之厚也尽以所闻于先生者告之仲载业成取进士擢拜云南和曲州同知既满陞杭州通判皆能其官有名声于时今年考绩来北京叔庄时为北京国子监学録与仲载别乆矣喜得相见道旧故而先生为王府纪善公延为广西佥宪皆已卒仲载感父之教已而二师之善教也痛念之不置故于叔庄意弥厚予闻而心善之盖其父可谓贤父师可谓贤师仲载感徳不忘而厚于叔庄可不谓贤矣乎栾共子曰民生于三事之如一其于父师如此则今之仕肯负国家而厉民哉其贤可知矣未防吏部最其课俾复任叔庄求予言赠行嗟夫予之所言岂有外乎其师之教哉梁先生与陈君皆深于诗诗之言曰乐只君子民之父母曽子释之曰民之所好好之民之所恶恶之此之谓民之父母仲载佐太守治一郡之民皆有父母之责于凡政令必施其所好而去其所恶视民如子俾各遂其生而无失所者则父母之道尽而师之教行矣仲载不亦古之君子矣乎杭州太守钱君亦尝受教于梁先生仲载试以予言谂之当必以为然也
　　抑庵文后集巻二十一
　　钦定四库全书
　　抑庵文后集巻二十二　　　明　王直　撰序
　　赠陈知府序
　　天下之郡百数十而杭最有名盖湖山之秀民庶之繁室屋之华丽商贾之所辐辏四方物货之所居积天下莫盛焉官于是者其居处之崇髙服食之丰美轻舆肥马之往来驺奴从吏唱呼导拥于后先闾巷之人奔走辟易仰之如神明是非荣辱惟其言之聴夫有地千余里其民无敢不服且又当天下胜处而所奉若是诚可谓宜矣苏子尝曰君子之仕也以其才易天下之养也茍有益于民虽厉民以自养不为泰斯言也仕者或取焉以予观之苏子盖有激而云非天下之至论也君子虽劳心以恵民乃其道之当然岂思为已哉苏子凡再治杭实惓惓于民事使饥者得食渴者得饮病者有医药耕者有所灌溉然后以其余闲而乐其可乐岂肯厉民哉予是以知苏子之言非天下之至论盖有激而云也士之志于道常少厚于自奉常多以为居其位者当如是而于民事不暇计也夫诚有益于民犹不可自养而厉民况未有益乎昔范文正公常日计其所为足以当是日之奉与否不然则愧怍不自安必求称而后已行道之君子所当法也今朝廷重郡守必举贤而任之是深有望于贤者也三山陈复本初为户部主事有名大臣荐之得杭州知府其相与厚者托予姻友礼部主事龙叔粲求予言为赠予未识本初叔粲称其端重恬静敏于道而讱于言若然诚所谓贤者也其能有益于民而享其奉也宜矣然今所继者苏子之任也虑或不察其言与范文正之事故书以赠之亦庶几乎爱人以徳者本初其亦亮予心否乎
　　赠毕通政序
　　钱唐毕君昌字文殷官于考功二十年以清慎得名京师士大夫皆重之既满超拜通政司右通政当之南京其友潘勤进学辈皆喜其陞也求予文以赠行今之通政司盖古纳言之职所谓喉舌之司也上之政令敷于下与下之有事奏陈者皆由通政司审覈其可否防驳其违谬当闻于上者即以闻其余则以付诸司行之文牍常堆案盈几欲顷刻自暇不能也其重且烦如此惟贤而后能举其职不然则有壅滞寛纵之病是故必择贤而任之非贤不与也而考功之设所以考课天下之人不间于已仕未仕者皆得以进退黜陟之进退黜陟而适其宜则治道兴不然则贤者无以劝不肖者无所惩职废而事隳矣其重且烦盖与通政司无以异也毕公在考功既乆而誉益着则宜其职可知今去为通政夫安有不宜者哉然予求之古人舜尝以命龙矣而龙之所以脩其职者不能详也成周之时仲山甫尝居是任烝民之三章曰出纳王命王之喉舌其上章则曰仲山甫之徳柔嘉维则小心翼翼古训是式下章则曰既明且哲夙夜匪懈夫既有柔嘉之徳而小心以进于学明于理察于事又致其勤如此此其所以赋政于外而四方爰发也此其所以为贤当时诵之后世慕焉者也予知毕君盖深有愿焉夫以古之大贤君子待毕君厚之道也故序以赠其行
　　赠屈佥宪序
　　贵州古蛮夷之域其地多大山深洞草木丛茂其人皆依险阻为巢穴无礼义之习独好剽掠贼杀前代惟羁縻之使无为民患则已不以中国之治治也入国朝来皆顺服而所以处之者悉因其旧永乐中酋豪弗靖太宗皇帝抚定之于是如其请设贵州布政司及府若州以统之又置兵以卫之一如内地然亦简节防目要在使之安而已又虑其施有未善也复设按察司以临之盖使莅乎上者所施无不善而其人无不安则按察司之职也非贤孰能任之番昜屈伸时行为按察佥事有年矣甚宜于其职盖时行初以明经取进士为吏科给事中其在朝已乆深知天子仁民之意是以任之而宜也非当时所谓贤者欤今年述职来京师上施恩而遣之其乡友胡秉常与予交最善属予赠以言今之按察司十有三而贵州号简静不知者以为易治予独不敢以易视之盖知礼义之民可以礼义晓则治之不难彼既不能知礼义而习为非谕之以理则嚚加之以威则狠戾而生怨或有事焉而欲其帖然平弭然服岂不难哉必欲得其情惟诚信而已夫诚信可以孚禽鱼贯金石彼固异于禽鱼金石也古之人有行之者矣然非可一日能也积之之乆而其效着矣时行佐其长率其属推行天子之仁而加以诚信贵州之人将感化而归于善一切不异于中州可必矣时行其有取于予言哉
　　赠右佥都御史丁君序
　　正统三年十二月诏以监察御史丁璿为佥都御史丁君字仲衡上元人与予同登永乐甲申进士第为工部主事以勤慎得名既而坐累浮湛于外者乆之而其志弥励其善益不可掩洪熈初诏求贤才当路者荐君擢拜山西道监察御史以忧去服除改湖广道君外和内刚出入中外凡有所按举激扬屹然不动声色而事无不宜人无不服于时论御史之贤者必称君及是命下士大夫皆为喜以为不忝于其职而予之喜加焉盖自甲申以来厯三十五年闻君之名而未得一相接尝自谓同年升者不为不多而跻于显融者盖甚少若君者其可乆淹于是哉今而见其进且同朝谒接殷勤其喜盖可知也通政司叅议虞君祥与君同居京师且尝同学知予之厚于君也属一言为赠予谓赠者有所増益之谓也以君之行之才施于政事熟矣顾予区区笔砚之间知乎此而不知乎彼通于古而不通于今其何能有所増益哉虽然书有之曰学于古训乃有获古之道今之师也昔者尹吉甫之赠仲山甫也道其徳业之盛而劝勉之意寓焉其曰仲山甫之徳柔嘉维则然其所以柔而嘉者乃在于柔亦不茹刚亦不吐焉其徳既如是矣而又曰古训是式则其学问之功盖未尝已也予以仲山甫望君敢窃取尹吉甫之言以为赠君诚用之使人夸曰此甲申进士也则予与有耀矣然亦岂非虞君辈之志哉
　　赠徐少卿归省序
　　今上初正位东宫仁宗皇帝慎简宫臣职辅导予时以翰林侍读学士备员右庶子徐君永达由编脩进位右中允与予为同僚盖徐君始选自教官即从今上讲学予虽旧在翰林皆有职务不得从容相往来及是命也乃得获定交焉徐君有文学恂恂信让未尝失色于人其事上也犹恭勤不懈每执经进讲诚意恳至于夫古先圣王所以治心脩身之道委曲详尽上为之乐闻不厌至于职事当有所记注论驳他人或反覆为异同徐君独问故实当何如不肯茍图自便以故诸公特重之逮上登大寳位凡当时专任宫臣者皆以次陞迁徐君遂去为鸿胪少卿予二三人者乃以兼职翰林不与然徐君虽去犹相与敬爱如往时庶所谓笃于交谊与人有终始者当其在春坊时已防恩赐勅命封赠父母欲归省以致其荣而独不暇今始谒告往焉尚寳少卿袁君忠彻寺丞蒋君先等属予作文赠之嗟夫徐君以贤见用于时得推恩父母赫然光显矣而何待于赠言哉然予观之昔者仲山甫之有行也尹吉甫作诗送之道其徳性之美职业之脩欲其速归于王朝而无乆于外盖致其笃厚之意而劝勉焉者朋友之谊当然也则今之赠言可已耶徐君归矣既有以显荣其亲而益思报称于朝廷则当速来以脩其职而致勤于夙夜之间毋徒淹乆于外此朋友之望也故书以赠其行
　　双秀堂诗序
　　双秀堂诗若干首士大夫为刘仲伦甫作也仲伦甫居庐陵城西隆庆山之阳世积忠厚业儒医其善之着也乆矣于是芝生于其庭者凡再人皆以为祥既而仲伦甫之子英举进士为大理寺副有名当时朝廷推恩任职之臣遂以其官封仲伦甫赫然有光于乡邑人皆以为荣曰此芝生之应也天所以彰刘氏之善岂偶然哉由是士大夫皆歌咏之予按传记芝菌一物也又曰芝神草也又曰芝一嵗三华瑞草也盖不种莳而植不灌溉而荣乃至和之气之所发而常生于为善者之家则刘氏之积其可诬也哉抑尝闻之昔有萧静之者食芝遂不老则芝固引年之物也今生于刘氏非欲以资仲伦甫之夀以为为善者之验欤是盖或然也然善之积愈厚则其验也愈盛昔之君子有以矫菌采芝自比于为善者屈原是已刘氏父子其益进于善则得于天者当不止是虽流芳百世未艾也其夀岂不益逺哉英字中美与予最相知以其所得于士大夫者求予序予故为序之而推言其至如此此予爱厚之意也
　　送刘训导序
　　万安与吾泰和境相接风俗大抵皆同其人多喜读书以仕宦相上今年学校缺训导县大夫闻持蕴名遣人以书币走吉水访其庐请之持蕴至京师试翰林中其选遂受职以归刑部主事郭循与持蕴相善也求诸君子赋诗赠之而请予序予在翰林二十五年所见为教官者多矣为文以赠之亦不少也其所与言皆圣贤之道期之于逺而勉其成功然为之者不皆能用予言盖读书明道彼其所能也而予复以此聒之若以水济水其不用予言宜矣则予于持蕴可复以言相渎耶而循求之不厌故以其尝言者为持蕴诵焉夫学校育才之地所以为致治之本也而师者又所以为之本也盖聚于一堂之间以讲圣贤之道使脩于身行于家达于一乡然后发之为文辞行之为事业其序盖如此也然为师者必以身化之则其教可不劳而成持蕴之去也尚谨其所为本之道哉然尝思之游于学校者皆俊秀之选也廪食以养者又选之尤也宜多翘然以出矣而今名荐书以进于有司者多出于増广之员而廪食者反少焉何也岂廪食者在所教之外邪将天分之髙而待其自成邪抑以其逼而姑施施以相狎衎衎以自媚邪或为师者之教而独厚于増广者邪将所以为本之道未至而廪食有不慊邪何其成之异也万安之学者予不能详而知矣若亦犹是也持蕴当益谨其本以临之其效必有异乎前之所云者若以为当然者则非予之所知也故为序其诗而道之持蕴其用吾言也夫其亦以为迂也夫
　　送杨长史序
　　宣徳二年八月卫府左长史庐陵杨公季琛请老于朝天子重违其意俾归老焉初公厯仕州县以恵爱见称为良有司仁宗皇帝大封诸子为王择贤以辅之而公之子黻自监察御史擢为卫府左长史时公知莒州年已七十以子贵当封因请弃官就封兾得退休田里上知公之贤留公同在王府职辅导当时荣之以比汉二防今复三年始得如其志以老焉大夫君子皆赋诗送之而俾予序予谓仕者所以行其义也至于老而衰遂请于朝而去之亦义也然惟有道之世以义制天下而后士君子亦得以义为进退我国家之制如此虽夏商周之盛不过也或者曰仁宗皇帝之留公也非茍为公荣盖资其益焉耳今汲汲求去无乃非留之之意乎予曰知其贤而留之上之义也知其老而且留焉所以副上之义也然精神筋力既不可强而能乃乆处不去则于义果得为安矣乎公之汲汲求去亦揆于义之当然而已矣且公之去岂特便其私哉将亦有益焉使凡仕者皆知朝廷待人如此宣昭义问于天下而无尽瘁以仕宁莫我有之叹一也在位之老而衰者皆知以义自处而无旷官之讥窃禄之嫌二也古之仕而归者朝夕坐里门以教乡人子弟使知君臣父子之道而笃于孝弟忠信今公之归得以其道为教乡人子弟将无不为才且良三也其为益如此则公之去岂特便其私也哉众皆曰然予于是书其説以为序
　　赠龚君归省序
　　龚君名篪字孔宣苍梧人也当太宗皇帝即位之初设科取天下士天下之士莫不奋然思有以自见于是中选者得四百七十二人予与龚君在其间防朝廷宠待之厚既已布之列位矣今二十五年其出而膺方岳之任当州郡之寄者不知其几在内而副六卿居郎曹宪府者尚数十其才行皆颙然表着于当时议者谓初科得人之盛盖不虚也龚君始为宁王府纪善改嘉定丞乆之陞北京行部主事寻改礼部又调户部皆以恭慎端厚见称予尝观其言论与其措置盖所谓有志者也古之君子于人之有善若已有之况乎有同年之谊哉则予之重龚君可知矣独私计之今之进士一蹴而登方岳之位者有矣自郎曹宪府九年而亦跻于是者有矣龚君升于有司登于仕版若是其乆也而犹为所谓主事者其后之进者或过之自常情而言龚君宜若戚戚也而乃恬然安于其位切切焉思举其职惟恐不及此其志岂寻常可及哉君子之仕以行道也茍有恵于民则君子乐之位之崇卑不校也龚君为主事掌徭赋其操纵缓急有以恵民与否予未能悉知其恬然安于其位而思举其职固君子之志也则予之重龚君有已哉虽然升髙自下陟遐自迩茍志不移行不懈有不至于髙逺予不信也龚君勉之而已龚君父秀荣得赠为主事母頼氏封安人锡以勅命援例得归省其同官之贤求诗以赠之而属予序予与龚君非一日之好故为序之
　　送吴给事中诗序
　　宣徳二年十二月天子念军政之不修勅选监察御史给事中之有才行者分行天下察治之于是兵科给事中呉叔霖与予乡友监察御史尹崇髙当之福建叔霖世居金华由进士为行人擢今官有名当时天子推恩追赠其父为给事母为孺人锡以勅命叔霖将请告焚黄墓下而适有是行同列之贤喜其过家之便而志之得也相率赋诗赠之而以求予序予谓古之君子使于四方虽急于王事而未尝忘亲盖孝子忠臣之道所当然然而有不暇顾四牡之所以咏叹也由是言之公义私恩而获兼尽焉者岂非君子之所愿哉金华闽之所由道也凡往来者必至焉叔霖之去无旷日之乆迂辔之劳而已即乎其地凡所欲致于亲者可以伸其志而后行则公义私恩盖兼尽矣宜乎诸公歌咏于其去也夫封赠之恩予告之典皆仕者之幸也然如叔霖以使事之华而遂显亲之美者少矣况又天子之所选择而使者其荣幸有加焉则叔霖之亲虽不获被于其身然没而有知其慰恱可知矣乡之父兄老长见叔霖之贤而膺朝命之重又有以为亲荣如此其孰不叹且羡哉然忠臣孝子不如是而止也茍徳业益隆则其荣为益盛君子又于其后观之矣以是而冠赠言之端庶几有益乎至于被服之鲜丽骑乘之安闲驺呼傧从之雄冨乡邑之观如昔人所谓衣锦之游而足以自快者非予之所道也
　　送赵佥事诗序
　　宣徳三年正月河南按察佥事赵君纯朝正在京师与予相见于阙下退又相与过从道旧故意豁如也盖赵君番禺人宋宗室之裔徃年予先考知琼州予兄亦往来省侍因数过番禺赵君方家居遇予父兄甚有礼由是而知赵君其后举进士为御史而予已窃官翰林因又与予相好加厚焉赵君有美才循行议论侃侃于凡士大夫皆恂恂恭让未尝失色于人以故人皆重之不独予然也故今之还春坊犬学士曽公子啓王公时彦与凡素相厚者皆赋诗送之而谓予宜序嗟夫赵君获交于予父子非一日矣予言何敢爱也况有离别之感契阔之怀者乎然君子之于朋友以徳谊相尚非以言为恱也则予于赵君何可有异哉烝民之诗尹吉甫送仲山甫而作其曰柔亦不茹刚亦不吐皆其柔嘉之徳之发也谓之柔嘉者柔而不过其则盖有刚徳存焉惟如是也故不吐刚不茹柔今按察司之职所以佑善而摧恶恶者既治则善者斯立矣而恶之中又有强弱焉强者有恃而难去弱者无援而易摧然校其恶之浅深则强者所当急也由是而论柔则茹之刚则吐之其可哉且君子之居斯位也视吾法之所冝而已顾以强弱为取舍乎世之恶而强者盖多矣善人之不立职此之由也故予以仲山甫而望赵君焉然仲山甫之所以柔嘉者又有学问进脩之功古训是式威仪是力之谓也君子之学不以贵而画不以老而倦故徳业益盛赵君其尚勉之此予相厚之意也故书以为赠行诗序
　　送郭知县序
　　令之于县非特行政也有教焉政以正民行而教以善民心民惟知孝弟忠信然后能尊君亲上而易以兴治教之不可以不急也古之治民所以能成其徳业而有誉于后世者以此金华令郭侯瑛盖有志乎古者也金华故文献之邦郭侯始至即思有以嘉恵其人乃新庙学饰圣贤像貌以严立教之本暇即至学宫与师生讲圣贤之道与夫所以脩身治人者而次第行之邑之人士知侯之厚于已也相与率侯之教凡有所令皆劝趍之于是上无废事而下有乐志治用以成居三年考绩来京师吏部最其课将归金华监察御史武义严君继先过予道侯之善而求文以赠之夫天下之为县者多矣赋税力役徴输调发有司之所急也令之不才往往以是受谴幸而为才令得免于责足矣至于教则委之学官一不以属意若是者皆茍而已恶知教民乃为政之本乎郭侯独能加意于有司之所不急而以兴学立教为本而卒收为政之效非所谓贤令者欤周诗曰岂弟君子民之父母岂以强教之弟以恱安之郭侯盖知此矣是宜其得民也武义金华隣邑严君武义之贤者也为县而使隣邑之人亦爱之已难矣况又致誉于贤者之口乎则予于郭侯安得不深嘉之哉然予观之仕之有誉者亦多矣茍非有卓絶之识坚持之操则所以致誉者予特见其初而已郭侯英才美质有恭慎之行而知效法乎古人茍持之以诚益之以无倦则将无所不至焉者矣岂但为贤令而已哉彼宦成而怠者庸人之情郭侯慎无以庸人自待也此予与严君相厚之意也故书以赠其行
　　送尹训导序
　　尹氏居泰和之南乡宋进士绛之后自绛以来有显者洪武中务厚先生为邑庠训导质直好义有古长者之风凡从游诸生与故人亲戚子弟由先生之训而有成者甚多其教于家尤笃故其后益盛先生去为上海教谕子复道亦领荐书今任荆州府学训导自道为同知于澂江诸孙哲英皆典教县学今克岐复被荐分教三河克岐复道子也一门衣冠之盛盖他族罕比予与自道昔同游乡校而复道于予为姻家斯文之好姻戚之谊则予于克岐之行可无一言相赠乎夫学校者育才之地而师又才之所由成也譬之器焉规圆则物从而圆矩方则物从而方未有舍规矩而能方圆者北方水土深厚风气淳固故其所生多魁垒雄杰之士然所以成其徳达其才者惟于师是頼必读圣人之书而讲明其道从容以揉之勤厉以朂之入之以渐而持之以乆则其成可冀矣今制以科举取士而教官之殿最必视贡士之多少具有定数其责成也至矣往年北京乡试予为考官其去取盖甚严其视所得士或一县二三人或连十数县无一人问之其得之多者必其师之善教者也予益信夫天下无不可成之才视其师之教何如耳克岐勉之教官子之世职也予将又于子乎观矣其毋以予言为迂也
　　送王防政诗序
　　宣徳三年二月丁丑诏以前山东右防政王芳荪为河南右防政王公字泸源安成人始由郡博士擢拜礼部郎中以学行见重当时及为防政于山东山东之人既受其恵矣今而之河南士大夫复喜其泽之及民也相率赋诗为赠而以序属予予观之昔者仲山甫之有行也尹吉甫作诗送之道其徳性之美职业之脩而殷勤愿望之意寓焉今诸公之诗亦犹是矣予也非子夏之伦而何敢序其首乎然不能辞也今之布政古方伯之任而防政实佐之所以布上徳化下人然布政不常出不得亲接乎下防政或以事数临郡邑于夫徳之孚人之化与否可以亲接于闻见而制其所宜夫既预其事而势又便如此则布徳化人之效可独望于布政矣乎故予亦举方伯之事之大者为王公诵焉周之初召公为方伯循行南国以布文王之政当时在位之君子皆有节俭正直之徳其女子亦皆安于礼义之中推其仁民之余恩又使庶类蕃育而王道以盛其化之成如此故后人思之至不忍伐其所舍之棠百世之下犹称之不衰孔子曰见贤思齐则今之同其任者可以自贬乎王公为佐于河南其治效之美有一未至是焉皆君子之所望也且召公亦尝乎洛矣今其书之存者惓惓于諴小民疾敬徳之言虽所以告君如此然未有无诸已而徒语乎上者也则公之所存所施可知矣王公副方伯之任而履召公之所履必无媿于召公使后之人有所称述于无穷则善矣此予爱厚之意也故书以为序予友萧省身今为河南布政使其学行之懿为人所推重也乆矣王公尚举予言质之以为何如也
　　赠尚书魏公致仕序
　　正统八年三月刑部尚书魏公以足疾求致仕上知其实许焉盖公尝奉命有事于蜀中乗传至寳鸡马蹶伤其足骨皆离窽亟求医弗得舁八日至西安始得医治之然气血已凝龃龉不相入虽若小愈实痛楚不自胜既归任事尝苦之乃具以闻乞放归田里上特免其朝俾任事如故盖察其贤而惜其去也今年疾加剧尝告予曰吾防天子之仁厚矣然坐而食禄不能一造朝或一造朝则命小吏掖以进此岂事君之义哉吾愧于心奚可以不去乎予推上意勉留之公曰吾义当去何暇顾子言复以闻及命下人或为公喜公则愀然曰吾遇仁圣之君乃以疾去不得终事焉此吾之不幸也何敢以遂私为悦哉由是人知公之心非茍欲求便者盖出于不得已也将行右都御史王公笃交友之谊乃与同僚卢公程公谋曰昔韩侯之归其国也尹吉甫作诗送之则今之赠言可少邪于是属予言以为赠予谓昔之仕者谢事而去有以声问不至于朝廷者为髙有寤寐不忘而进言以禆治道者君子皆有取焉夫既曰致其仕矣则虽无言亦可也然尝居大臣之位一旦以疾去君臣之义未尽也凡可以辅上徳利下民者其可嘿邪爱君体国大臣固当如是矣公仕宦将四十年上之宠眷不薄也则今之去固当尽大臣之道若泯黙以为髙则踈逺小臣限于形迹拘拘自守者之事非所望于公也请以是为赠
　　顾彦章庆八十诗序
　　姑苏顾彦章义人也予未及识之而能知其为人盖尝得之于今礼部侍郎魏公称彦章嗜义如饥渴之于饮食其赒人匮乏振人于危急不可一二计范暹啓东居京师丧其母将奉柩归姑苏而患不得地魏公俾持书告彦章图之彦章亦未识啓东得书慨然曰吾幸有余地可使子之亲无所托乎况重以侍郎之命邪即割地光福山麓以与啓东啓东治坟迁其父合葬焉既毕来京师而又有白金之赠啓东感其徳延誉于诸公间不置口且谒予告曰山之地既胜而松楸亦蕃茂望之郁然暹之父母皆幸安于此其地又数产灵芝此岂暹所致哉顾公之徳之应也吾无以报公明年公八十暹将求诸公之诗歌诵以祝公夀幸尝辱知于大人敢请一言以弁其首庶几以为公荣予既嘉彦章之义思欲彰之以风夫未能者然不暇作也而啓东数来请予文虽逾年不厌予念心许之矣岂可辞世之人有千金之产而不肯施一钱视其亲戚死亡而不恤况他人乎况未尝一相接者乎彦章之于啓东如此盖可谓古之君子也已宜啓东之惓惓不忘也予尝读书见古人有徳者则必以夀祝之盖敬之至而欲其福之永也南山有台之诗宴飨通用之乐歌也于夫乐只君子既以无疆祝其夀矣且谓夀本于徳故又祝其徳音不已又以为徳之盛者福不止于身将必及其子孙故又曰乐只君子保艾尔后殷勤笃厚之意何其至哉啓东感彦章之徳而致颂祷焉岂不亦犹小雅诗人之意欤彦章之徳不已则其福亦乌有已哉诗凡若干首作者皆京师士大夫为之序者泰和王直行俭也观者亦有所兴起也夫
　　鲁庵诗序
　　抚州太守王侯日初名其庵曰鲁庵予同官金谿王公时彦记之既尽发其义矣翰林学士李公时勉复属予一言以啓士大夫之歌咏王侯与予三人皆同年进士李公属言于予岂以予言为同心之言也与则予其何可辞然念王侯扬厯中外乆矣其文学政事着于人之耳目固已光明俊伟非众之所及矣今被天子宠命以一郡生民付之其刚毅之操岂弟之化能使其善者恱而安不善者畏而改亦无愧于古之良吏矣顾乃慊然不足而以鲁自名孔门弟子曾子号为鲁然卒传圣人之道王侯之志希曾子者也先儒谓曾子之才鲁故其学也确确者其志坚其所得也固王侯之希曾子岂真鲁也哉盖亦以其确也圣人之道传之曾子而于大学之书明徳其本新民其末王侯素所服行也今老而犹笃其深造也固宜如是则凡前之见于事者皆其效也予尝观夫世之为政者矣盖有衒聪明矜巧智以自逞而无笃实之学质厚之意凡所为者茍求快于目前民之受其病也多矣使皆如王侯则安有是哉故予推明其所以名庵者而深起敬焉且知其脩已治人之效将有盛于今凡士大夫亦何可爱于言哉故书于巻首以为序
　　赠王知府诗序
　　王璜子玉代人也其在翰林乆矣有岂弟之心有正直之操且闿疏坦亮遇事一制以义不茍为避就自师保而下皆重之尝谓子玉可以当方面非乆在文翰间者防知府有缺命大臣举贤而任之副都御史贾公即以子玉荐时子玉以忧居家今年服除来北京吏部言于上以为安庆知府安庆于淮右为名郡其山水雄秀而田土沃衍鱼蠏麦禾之富足以资民用而其人皆淳直劲果无竒衺之习故易于为治非其他僻陋碞险者可比也夫君子之学道必得位而后行茍得位矣而处非其地不行也盖嚚顽之俗谕之而不知令之而不从岂能如志以治哉以子玉之贤得安庆而治之庶乎其相遭也然予闻之郡守以养民为职非止治其常赋而已养民者衣食以养其体礼义以养其心衣食不足而欲循礼义不可也必去其所害而兴其所利使得尽力于农桑然后衣食之用足衣食足而不知礼义不可也必谨庠序申教化使皆务孝弟之行励亷耻之节然后治郡之功成此天子任贤之意而贤守之当务也昔之守安庆者在唐有胡珦独孤及张知謇安庆之贤之出守者如文翁在蜀朱仲卿在东海其治行之美国史书之百世慕之以子玉之贤欲进而与之并岂难哉要在勉之而已勉而及之使人皆敬慕焉曰此翰林之所储也则于予辈有耀矣子玉将行其诸同列修撰许彬道中辈求予序其赠行之诗予亦素厚子玉故为序如此以送之
　　赠魏尚书致仕序
　　君子之仕也揆于义而已矣义之所可虽卑位薄禄而必安于其职不敢茍去也义之所不可虽髙爵厚禄必思辞而去之不敢茍留也孔子曰君子之于天下也无适也无莫也义之与比岂以爵禄为累哉君子之道幼而学之壮而行之义也及其老且病矣虽欲勉强行道而力不能如其志于是有致事之礼休告之令惟上之所倚下之所頼不可一日去朝廷则上之人必勉而留之而为臣者非甚不可亦当鞠躬尽瘁而不敢顾其身皆义也然人谁不欲富贵而义不足以胜私于是既老且病当去而茍留者唐之诗人则形于讽咏至于有宋或付吏议以绳之下失之贪上失之薄君子盖深惜也我国家之于羣臣进退必以道其在位者亦克谨于义而无留禄之人诚太平极盛之世也刑部尚书魏公以清徳重望着于时其初以足疾求致事上既勉而留之至是疾加剧不可以茍止也则力请而去魏公盖笃于义者而上之待之尽其道贤于昔之为君臣者逺矣魏公将行继其任者鳯阳王公与侍郎郭公杨公谋所以为赠者乃相与徴言于予予言何足以赠公哉夫大臣者众之所望也而义之在人盖无不有者予故书魏公之义与夫朝廷进退大臣之道如此其至使凡见公者知其然而思则之而后之人亦有以知今之为盛也
　　赠杨知州序
　　太学生郝璜因其师梁叔庄来请于予曰璜光州人也光之守杨侯名升字继明世家庐州之六安宣徳中尝守陈州以代还改光州侯以忠厚之心行公平之政其所好恶与民同故凡设施无不便于民者凶歳即发廪以赈贷不足则劝富出粟以济之嵗丰民和则大新学校而与诸生讲学于其中明孝弟之道以道民侯之徳如是一郡之人皆敬而爱之今再考绩当还敢请一言以为赠庶乎其有光也予辞以未识继明且不暇作而叔庄与璜再三来速文不厌曰扬善成美君子之志也愿勿辞予观其意殆诚有感于中者乃为一言传曰民之所好好之民之所恶恶之此之谓民之父母光之民多矣好逸而恶劳好生而恶死乐饱暖而厌寒饥喜孝弟而憎悖逆其情盖同也为之守者能与其所好而去其所恶使无不遂无不得者父母爱子之道也杨侯能与民同好恶而教养之则固子视其民矣民有不敬爱之如父母者乎古之君子治民者功着于当时名流于后世岂有异于是哉后之君子乃有异乎是笃于为已昧于恤民于民之好恶有倒行而逆施者欲免于怨憎且不可而兾望其爱敬可得邪杨侯善治其民而民之徳之如此岂非今之贤者乎兹考绩而归尚益笃其道而不渝乎初则前所谓古之君子功着当时名流后世者又于杨侯见矣杨侯其慎朂之哉
　　赠张真人还山序
　　宣徳三年八月正一嗣教清虚冲素光祖演道崇徳守静洞大真人张君宇清既仙去遗命以符印副侄茂丞俾嗣事于是茂丞奉遗蜕蔵之山中遂来朝天子如其志封茂丞为正一嗣教崇脩至道保素演法真人仍领道教事茂丞既受命将归龙虎山其素与厚者太常丞张以清吏部郎中程南云中书舍人黄振宗章文昭求予言赠之予闻汉张天师修正一法于蜀青城山以不已之诚而致无为之化其所以能兴福祥去疵疠者盖非一今其书具存可考也后之嗣者多能推行其道而有恵泽及民故厯代礼之至于我朝圣圣相承笃意民事凡其所行盖纯乎仁义之懿然他茍有利于民者亦未尝不重盖无所不用其至也况云有道之士能为民捍患兴利则爵命以荣之亦宜矣抑所谓有其举之而不废者也予尝识道合无为阐祖光范真人宇初及宇清君其所以修于身恵于人者人皆能知也今茂丞以清俊防俗之姿而嗣其教盖于汉天师为四十五世矣盛矣哉其传之乆也自汉以来千余年虽陵谷有变迁而张氏之传如此其乆且盛固作于前者道徳足以啓之亦岂非继于后者能承借而光阐之欤茂丞益脩其道持之以诚守之以中正斯亦美矣予又闻龙虎之秀甲东南虽天台鴈荡匡庐罗浮不能过真神仙之所处也宜必有乘云驭风骑麟翳鳯翩然而来者茂丞倘遇之其进于道而能施利于生民无愧于爵命之荣与祖宗之副授也审矣予老且病思自放于山防水涯寂寞之濵然国恩未报不可以遽去他日倘乞身南还尚当从茂丞问之有可以已疾而引年者亦庶几得之也
　　赠何县丞诗序
　　福建为县凡五十其物产之饶固有足珍者而建阳又非他邑所及盖其书籍行天下天下家传而人诵之頼以知夫尧舜禹汤文武周孔之道脩身齐家治国平天下之方与夫天文地理礼乐律厯制度名物之微骚人墨客之文章医药卜筮百家众技之说凡人之所宜知者其书皆建阳出焉有益于世甚大视物产之竒不足言矣然既乆而弊生君子有慨于心者盖板不能以无蠧而字画不能无缺且讹者补而完之斯可也因而去之使其文至不相续不可也其文至不相续而欲求其义不失其意其可得哉此学者之甚病而君子之所以慨于心也乆而弊弊而复振不有向道之士其孰能之南康何侯景春之为丞于建阳也而旴江张侯光啓实为令盖所谓向道之士也政事之暇而汲汲于书视其板之蠧者使新之字之缺而讹者使补而正焉于是建阳之书复整齐完好使天下之人皆得善本读之快然于其心而无向时之病者二侯之力也书有益于世二侯有功于书则大夫君子安得不深嘉而乐道之哉今年景春考绩来京师既复职而归重景春者皆作诗送之而属予序予谓景春之善其政固美矣而莫加于善其书盖书者教之具也景春其知重夫教哉故特言之予老且病于他物寡所好而最好书盖儒生气习犹在也二侯其有以餍予所欲哉
　　乐安谢氏宗谱序
　　乐安龙头冈谢氏宗谱谱谢氏之居龙头冈者也初谢氏从晋南渡居金陵衣冠文物盖与王氏等族属既众又散徙诸郡其居抚之赤栏门者盖灵运之后也灵运则康乐公之孙秘书郎瑍之子为临川内史子孙因家临川世逺益蕃于是又分为六族有居广信之弋阳建昌之锟唐崇仁之潭陂谢坊乐安之麻江洙唐者其仕与处虽不同而皆不失前时之望今居龙头冈者则又自洙唐徙焉其先皆有谱牒足以正其本聨其支自元之季兵燹相仍故老旧文无复存者虽或有纪录得以考见水木本源之盛而不能致其详昭穆尊卑亦或有慨于心者此龙头冈之谱所以作也谱作于浙江防政辅断自初迁之祖恵卿始恵卿子葵轩子均福仕元为提领均寿亦取进士官至耒阳知州因家耒阳提领之后几传为今防政及防政子纮与其孙璠等凡十一世皆具载新谱而旧谱亦不废存之以备防考于前之分也不忘其所自而后之来者得继续于无穷此防政承先裕后之意也夫作谱之法谱其所可知而阙其不可知欲以传信也谱足以传信而凡载是谱者皆能尊祖敬宗正伦理笃恩谊则后世之悠乆盛大有已哉自晋以来变故多矣而谢氏子孙犹若此其盛非立乎其先者有以慿借维持之与然尝闻之昔范宣子谓其保姓受氏厯虞夏商周之逺可谓不朽矣而叔孙穆子乃谓之世禄非所谓不朽所谓不朽者在于立徳立功立言今防政盛年美才行方大用于时视其所当立者而勉之为之子若孙者又勉焉而日进光于前人而贲頼其后嗣则此谱传之百世有耀矣故为序而道之
　　贵溪吴氏庆寿诗序
　　天之于人与之以盛大悠乆之福必其敦厚纯固之徳足以当之不偶然也洪范五福其一曰寿而必本于攸好徳人能脩徳于身而受福于天如持左契交手相付者盖有矣未有无其徳而能获焉者天盖不如是之昧昧也兹予观于吴立之祖母而益信呉贵溪故家立取进士为刑部主事祖母江最贤其在家为贤女既归为贤妻及有子孙为贤母盖事上抚下奉祭祀待賔客接内外属疏戚贵贱莫不尽其宜孝敬俭勤端重诚至九族用为楷法以前庚子嵗生至今甲戌厯年九十又五矣九月二十日则其生之日也子世贤年七十生于十月朔日孙大春亦五十后祖母六日生旬浃之间遇生辰者三焉大母红顔白发坐堂上子孙亲属奉酒肴罗樽俎各以次称夀兴拜鼓舞以为懽必霑醉而后罢及世贤大春之生亦如之嵗以为常亲戚乡闾以为天下之乐无过此而世之能得者鲜矣今立在京师而称夀之日至惜去乡逺不得随子孙之列以祝长生其心盖阙如也乃求在朝士大夫为赋庆夀之诗遣人持归俾歌咏而颂祷焉谒予言其详而请予为之序且曰立之家夀者盖不止此伯母罗七十有五次叔世杰叔母李氏裴氏俱七十是亦人所难得皆大母盛福所及也亦宜牵聮得书以予计之前庚子之嵗圣朝平定之勲甫集也而清淑淳和之气已见于发育吴氏之祖母得之以生是以能若是乆且盛也非其得于天与脩身者足以为之本欤今将百年而享福未艾使为子孙者因其本之厚而加厚焉各勉于善以引长之徳音不已则夀考无期矣岂止百年而已哉故为序之使后之人得而诵焉有以知夫太平之福泽之在人如此而吴氏之盛可考也诗凡若干首
　　汝宁府志序
　　郡邑有志尚矣若夏之禹贡周之职方秦汉唐宋之典籍载其山川风俗人才物产贡赋之详为天下者得有所考据以施宜民之治而仁义之道行焉世逺事殊文献不足损益措置或有爽其宜者此书不可无作也我太宗皇帝在位时稽古右文既修永乐大典以资盛治矣即诏礼部搜集旧文欲作志书以着一统之大而未及成书今皇帝尊临万邦继志述事遂遣使者分行天下诏诸郡县并加采辑悉上送官将以成当代之盛典而彰万世之洪图也汝宁府故豫州之域自虞夏来为中州善地国朝以隶河南布政司其建置沿革与其地之所有者载之于书乆矣乆则不能无弊也今太守项侯欲修辑而未暇诏命之来只奉惟谨课诸人士采録无遗既以成书而进于上矣欲锓其副于梓蔵诸郡中以备他时考览焉书来京师求予为之序予谓河南为郡七自昔以富庶称而汝宁尤为人向慕大贤君子道徳之懿名节之显孝义之着诗礼淳厚之习至于今不替此岂一日能致哉其渐摩成就盖逺矣项侯之守此也当天下太平圣天子嘉恵斯民休养生息而得施其抚循教诲之方使闾阎畎畆之间皆乐生兴事而安于其所今又为书以达之上亦将以仪于下而传于永乆此贤太守之事皆可书也故予乐为序之侯名棐字所勤与予友盖同郡人也
　　六合陈氏宗谱序
　　六合陈氏宗谱都指挥佥事陈侯逵所修也陈氏居六合乆矣侯之大父晟以才武自奋从太祖皇帝定天下功多授指挥同知镇袁州坐事免子啓方戍大宁从太宗皇帝靖难屡立战功有名累陞至忠义左卫指挥同知尝念祖宗积累之厚故子孙能有立如此然当丧乱之际谱牒失传乡邑故老无在者水木本源之盛不克究知今太平无事为子孙者得以享其乐而忘其所自不可也思考索成书属有疾不果乃书其所可知者以授侯俾为谱以传后嗣其所不能知者则阙焉侯时年十一嘅先志之不遂而以付诸已夙夜不忘思必有以成其志书既成予友前国子祭酒李先生序之矣至是因以请于予予尝闻先生言侯忠厚端洁惇孝弟之行心已重之则今之请其可辞夫谱所以明其所自出别尊卑辨疏戚伦理以正恩谊以笃而尊祖敬宗之道行焉着其所可知而阙其不可知所以传信也眉山苏氏出于唐眉州刺史味道而失其世次老泉为谱断自其所知者録之不敢加一辞惧不信也陈侯为此谱本于苏氏异乎人之牵合附防乱其所自出以取讥于君子者贤矣哉用心也谱所载六世其作乎前者不可知至晟以武功官三品虽未乆于其任而啓方复以勲伐得之今侯作镇近甸以统驭绥靖之能获宠用有誉望于时岂非前有徳善以啓之而后亦能脩徳务善以继之是以若此其盛也陈氏既以武显而侯读书明理恂恂恭让退然若儒生昔之谋帅者以恱礼乐惇诗书为上侯益笃于是则其进于福禄荣名当益盛子孙继之复相与勉焉则此谱传之百世有耀也
　　赠都给事中李君序
　　国朝稽古建官以隆太平之治其政令之施既设六部以分理之又置六科以司其出纳凡宣布于下与下之有所奏陈者皆先自六科省审之必由于理而不违乎法然后行不然则驳正之使无或悖者而天下之治功成矣六科以都给事中为之长又有左右给事中佐之其给事中则因事之繁简而増损其员必皆选天下之英才立心正大见事明敏行必依于仁义而不为外好所移易者从容于禁密之地日近天子道徳之光于事无不可言言之无不见用足以行其志达其道士大夫官至于此亦荣矣山阳李君讃字公美早以明经取进士擢拜吏科给事中吏科以选贤命官为职盖出治之本视他任有间也居无何上知其贤命掌吏科事寻陞左给事中今年都给事中缺吏部以为莫宜公美上亦眷之乆矣即拜吏科都给事中公美在任不五年其正大明敏率仁蹈义不为外物所移而名实烝然于上下及是命也其同僚萧君辈皆为喜属予作文赠之以致其庆快之意予尝读烝民之诗而叹仲山甫之职重矣其诗有曰出纳王命王之喉舌盖虞之纳言乃今公美之任也当枢机之地而政令之本系焉其任岂不甚重矣乎然考其能胜此者盖曰仲山甫之徳柔嘉维则曰小心翼翼古训是式夫柔而不过其则盖有刚徳存焉刚柔不偏而又主敬以为本法古以为用则何重任之不可能哉今之六科大臣之寓也居乎此者往徃遂去为卿佐当藩臬盖知之有素故用之不疑要在慎脩而已矣公美之才行予知之旧矣由是而进益以仲山甫自励焉则福禄荣名之至于逺大可量哉故书此为赠
　　赠侍郎俞公序
　　景泰四年秋太子少傅兼吏部左侍郎俞公足疾不能朝上闻之亟命太医院择善医往视与良药俾速愈医奉命谨甚治之尽其方上亦数遣中贵人临问加赐赉以慰其意上在潜邸时笃意圣学择儒臣以备顾问公心淳气和学博行端凡其讲说皆二帝三王之道而啓沃之功多上重之是以眷待若此其厚也乆之公病未能愈上疏曰为臣之义当夙夜不懈以图丝粟之效臣不幸乆病不得奉朝请脩职业而虚受俸赐虽圣徳有容岂臣所能自安哉乞归乡里就医药倘得小愈即当复来庶几图报万一也上不许命就禄京师而锡予尤数且督医治病益勤药石鍼焫罔不施逾年疾如故复上疏曰臣受厚恩思竭力以报今病困如此犹劳圣虑勤太医臣之感戴辟若天地岂能一日违乎覆载之内哉顾病有不得已耳乞归治之冀或愈以申后效上重违其意许焉且命愈当即来毋淹乆于外上之于公可谓仁之至而公亦可谓笃于义者矣将行太子太保河间王公重僚友之好俾予作文以赠行公天子近臣文行显于天下予言何足为赠哉念予以衰朽之质得相从出入于朝荷公之辅益多矣今老病日加屡乞身不可尤頼公以寡过而公乃先去岂能释然于怀哉虽然公尚未老其得于天者当未艾而福禄荣名之进益无穷尝闻之庄子大鹏之升抟扶揺而上者九万里然至于六月亦一息焉息也者将以复升也气完力余则其奋愈逺矣公之归何异乎是尚慎自爱思有以副上意与诸僚友之所望也
　　赠顔知县考绩序
　　君子之仕以为民也自公卿大夫至于藩臬大臣佐天子行政于天下其职虽不同而利国利民之意则同也然其位尊而去民也逺虽能善其政而不能亲致之民之被其泽也难矣惟令于民为最亲得因上之所行而施其恵虽甚剧且劳也茍以至诚恻怛之心而委曲图之民无不受其泽者此令所以为民父母也一县之事操纵缓急必皆主于令民一于令是聴是以为令者茍有至诚恻怛之心以利民而民亲之则虽公卿大夫藩臬之大臣孰不与为礼郎官御史何加焉此君子有志于民者所以乐为令也今国家笃意养民以令为重选而论治者必严于守令多请以进士任之以其所服者圣贤之道所施者仁义之教而有以恵民也故百里之邑得一贤令而自进士为之则一邑之人喜不然则戚戚以忧进士之系人望如此泰和吉安属邑其人素尊徳乐义朝廷亦以其易治也为择贤令俾之各遂其安而顔侯以进士之贤者得任焉侯名防字某长沙人其为政善善而恶恶嚚讼梗化则治之逋租匿税则治之亦有抚之不从教之不改者则施治加严焉然善人君子自若也既三年当考绩赴吏部邑中老长嘉侯之治绩谓予亦老而归宜有言赠行予闻古之仕者不为县令不得显于朝故县令之贤者乃入为卿佐为大夫或至三公封侯者而今之由县令显者尤比比也顔侯始自进士来为县以至诚恻怛之心施恵于其民始终一致而不变他日政成为卿佐为大夫或遂进而上之可计日待矣予深有望于侯也故为赠言如此
　　赠按察使原公诗序
　　国朝设两京以备廵幸古之道也圣天子尊临北京凡南京方面诸司所行事皆有成法设官任之既如古方伯之制以统莅上下又设风宪之职以激扬刺举于其间然后事无不宜而治道盛矣江西之为府十有三为之民也多矣公私之缓急机务之操纵其接于念虑者岂一二计哉非髙才达识智足以周万事者未易任也阳城原公以奥博之学遇明圣之主遂由御史陞江西按察使明法度以振纪纲小大之人无不恱服至是厯三载余矣将考绩赴京师江西方伯言于众曰三载考绩唐虞之法也皇上以尧舜之资行尧舜之事将熈庶绩以励万世然仁者赠行以言亦古之道也遂自作诗以为唱而凡以诗鸣者继之聨为大巻而以属予序予年八十三矣老病不足以与此然尚托治下奚可辞书曰三载考绩三考黜陟幽明此待仕者之常法也然有特达之升非常之遇焉今之六部及内防宪长有缺则必选诸外任之贤而用之人莫不以为宜也若吾江西藩宪之长其为人望乆矣奚可以常情待哉故为序其诗以俟而期愿之意寓焉
　　送方伯黄公序
　　国朝设考绩之法以兴太平之治凡任官三载者各以所任之绩献于朝考騐而进退之于是能者竞劝而在任者益奋于有为而治道盛矣此图治之意也江西布政司地大人众而事殷所统十三郡莫加焉当其任者必才徳超越过人然后足以称其任而兴起事功盖亦难矣将乐黄公廷献有美才贤行超越人逺甚以明经取正统已未进士累官至江西防政声望赫然江西之人敬爱之又陞江西左布政使而誉望益显今将考绩赴京而恵则在人同列之贤右布政使某防政某某防议某遣人贻书于泰和王直曰黄公之贤名闻于时乆矣今将考绩为臣之义也然名实在人不可掩当天子用贤图治之时予虑其以绩最而留用焉则江西之人无乃失所爱乎且命予泰和令顔防速予致一言予无以应则私念之曰诸公于同列则善矣然考绩黜陟尧舜之法也未尝忘人之贤然大贤进用必自三考始以尧舜之心行尧舜之政欲在位者皆为尧舜之臣在田野者皆为唐虞之民雍熈泰和之治均被乎天下岂止专恵江西哉公得专恵于江西江西之民之幸也今请俟公于三考之日必有髙爵重禄如汉之待黄覇者以待公直虽老惫亦当杖屦迎贺于郭门之外云
　　西昌尹氏族谱序
　　尹氏之族由绛以进士显于宋通判衡州后有为河南节判及庆元同知诸郡县学官者文学徳谊表表有誉于缙绅间洪武【缺】年子厚先生以经行脩明被荐为县学训予与先生子自道亦被推择入县庠先生素与予外大父临淄知县欧阳公最相好由是亦甚爱予勉学甚至未防予窃第入翰林自道亦登太学相继显而先生长子复道遂与予为婚姻家盖其父子宗族蔼然循理而蹈义孔子曰积善之家必有余庆尹氏非所谓积善者欤予从先生父子游今六十余年凡其言行之发惟有抑志而无侈心非积善者如是欤先生之志笃于善拳拳焉惇本睦族其意坚其行果既乆而益信于人盖无不推其为君子者先生修其族谱成少师杨文贞公序之今其孙克賛以潮阳教谕秩满谒选赴京师又属予一言予观先生序其世徳盛矣昔范文子谓其受姓命氏自虞夏商周以来益乆且大可谓不朽者也而鲁叔孙穆子谓之世禄非所以不朽其所以不朽乃在立徳立功立言谓之立者卓然名世传后而不废也尹氏之仕十【缺】世而禄不絶亦可谓盛矣尚益思所以立者哉茍三者有立则尹氏之盛孰能御之此其先世尝举以为教为子孙者其可忽诸故序于其首简




　　抑庵文后集巻二十二
　　钦定四库全书
　　抑庵文后集巻二十三　　　明　王直　撰序
　　会昌侯孙公挽诗序
　　君子之善闻于天下天下之人慕之而欲其大显于时则必扬其善褒其德而富贵其身俾久生于世而不厌不幸而不遂焉尤必有申锡之命加其位号而播其休声天下能言之士极揄扬之美载之文字刻之金石虽逾百世而不朽皆其贤子孙克为之是以君子贵有后也以今观之会昌侯孙公是所谓善闻于天下而褒显富贵揄扬盛美虽百世而不朽者也公在永乐中以后族之贤居戚里之重宣宗皇帝嗣大寳位重念椒房之懿致位督府遂封会昌伯谨事朝廷敬恭朝夕笃亹亹之诚尽惓惓之忠言必循道行必由义在朝士大夫皆尊而礼焉而公之心久而不怠岂弟君子神明所相以耄耋之年致爵禄之显如松如栢如冈如陵莫不以为宜也何天不憗遗而奄弃盛福当宁兴叹内外惋惜盖君子无所取则众人亦失其所依于是进爵通侯加以美諡命有司以礼葬焉当世缙绅能文者重公之德宜永存于世而不得久焉作为挽诗歌以送葬吾闻汉世有挽诗二章薤露以送王公贵人蒿里以送士大夫庶人皆哀其命之不长而其死可惜公之尊荣富贵极矣他无可哀也而人犹哀之者非为公也盖为世之人惜也公之子若孙持以属予序故为序之
　　己未会试録序
　　国朝受天明命奄有万邦列圣相继所以承天心而固邦本者莫先于养贤其出而用之则莫重于进士之科得人之盛致治之隆自唐虞三代以来莫有过焉者也正统四年行在礼部会试天下所贡士尚书臣濙侍郎臣士嘉以考试官为请上命臣直臣从善其同考官则臣寛臣一宁臣益臣复臣孟韬臣英臣寔臣润生监试则监察御史臣聪臣慎其诸执事皆遴选也夙夜只栗以求称上意于时就试之士千余人拔其尤者百人遵定制也臣尝窃思天之生才固俾为世用然非养育而训迪之亦不能以成其才譬犹大山长原材木所生也必资雨露之润泽日月之照临霜雪之严沍然后长盛而坚致大可以充栋梁小者亦足以备榱桷惟所用之而已成周人才之美诗人歌之曰王国克生维周之桢又曰肆成人有德小子有造此可见也国家之于贤才既养之学校矣闾巷之士感上之德亦莫不兴起励志学问明夫所以修已治人者出而効于用皆竭其才以图报今天下太平将百年虽本于列圣至仁皇上大德之所致然育才之效亦于是见矣诸生遭遇明时得在兹选进而奉清问被荣恩有日也尚思竭诚尽忠卓然有以立于世庶几上不负天子下不负所学小録既成因书以为序冀相与共勉焉
　　赠工部侍郎周公挽诗序
　　赠嘉议大夫工部右侍郎周公秉昻之卒也诸子奉于其里仙狮石之南缙绅君子之知公者多为挽诗俾执绋者歌以送公而致其哀惜之意已然继作者未巳也其子工部侍郎恂如类次成帙属直序之直同郡人而与恂如同年取进士同入翰林凡仕而同朝者三十年盖尝见公而知公之德矣公孝于亲信于朋友厚于姻戚而义动于其乡赒人之急免人之难而拯人于危亡者数数也至论政事设施又有过于人者县之大夫与乡之俊彦皆敬而礼之初恂如为越府长史公已受封如其官及恂如拜侍郎公又得食其禄然家之赀蓄自有余诸子诸孙皆表然能立足以致其乐年几七十以卒朝廷遣官祭之未几而赠侍郎之命下矣生则备其福死亦享其荣可以无憾也而诸公之诗犹哀惜不已者何哉非以公之德足以有为而不得効用于时公之德足以及人而不得久存于世者乎古之君子爱其人而惜其死也则有招而复之之意则今之哀惜公者亦岂人情之能已哉虽然昔之効用而久存者多矣其终得此于人者未必多也盖亦以其实也则后之观是诗者可以知公之实矣故为序之使传焉
　　送陈照磨致仕序
　　陈氏与予王氏为世亲盖予之祖母则公培之从曽祖姑予妻则祖母之党也今诸子通婚姻则又联陈氏或陈氏之所自出谓非世亲可乎气类既同而职业又同故陈氏之长者及公培兄弟与予皆莫逆公培往来京师其相爱加厚也今致其事而归意欲得予言予虽不暇安敢爱一言况事有概于心者是宜与公培言也夫儒之可贵非以其诵圣贤之书而服行其道也乎圣贤之道以孝弟为本推之以仁民爱物至于仁义不可胜用然后为至惟予二氏之祖宗既皆以是存诸心而见于行事是以能不戾乎天而天亦不厌歴世之久至四五百年虽若无以大过人者而衣冠未尝废此岂偶然之故哉后之为子孙者当何如其用心也祖宗有以啓之而子孙不能继于后将不遂废已乎此予之所以惓惓不忘也今与公培皆老矣而犹窃禄不去公培之归尽儒者之职以示法后辈俾读书行道以求不弃絶于天且不失前人之望非公培当务者乎圣贤之道天道也道之从违则天以祸福应之昩者以天为不足畏故行不由道而欲徼福于天可得邪公培之兄公余以病弃台州教授而归今又得公培陈氏子孙有赖矣予特忧予之子孙有不畏天不由道而天厌之于是而危身辱亲玷累于祖考见弃于士大夫公培宜无吝于教也公培若黙视其非如秦越人相视而不加之意可乎君子之道不如是也此予之所以深概于心者故恳恳言之公培必有以亮予意矣
　　赠徐少卿序
　　国家置北京而漕运以实之吕梁其所由道也湍流迅激巨石阻阨颏颔张而龂腭露犀兕奋而虎豹争舟上下一失势辄败溺不可收拾然非独漕运为难也东南之人有事于北京及蛮夷海外诸国効职奉贡者亦必由此舟航云集至或旬日不得度公私病之朝廷于是妙简贤才委以经略旴江徐君仪字孟威由给事中往焉君才智有余夙夜尽心往者来者皆称便名誉大振遂陞大理丞既九年又陞少卿然念君久任漕事功效显著猝无可代者因复以委君知君者皆曰详刑虽非细事而漕运实重寄君任之久指挥号令人各当其才是以不劳而事治若骤易之诚难为力古之大贤君子惟其道之行不以内外为重轻君之往宜也君闻之亦曰吾幸防上恩备任使茍得効分寸以报知遇斯可矣岂以内外去留为心哉古之大贤君子惟其道之行则既闻命矣其敢不勉予为之喜曰贤哉徐君其能无愧于古之大贤君子哉然予闻之昔者韩侯入觐受命而归诗人作诗送之其首章曰夙夜匪懈防共尔位盖言人臣之道以敬为主能敬则所以修其身者自无不尽宦成而怠者鄙夫庸人之事也然则夙夜匪懈防共尔位其亦徐君之志也与徐君将行其乡友礼部主事黄振宗请书予言为赠遂以赠之
　　赠宋先生致仕序
　　正统五年九月翰林检讨行国子助教事宋先生以老求致事盖其年七十五矣行在吏部以闻上许焉先生名琮字万钟与直皆泰和人洪武丁丑礼部会试天下所贡士擢先生第一自是为名进士为御史出为教官又入为给事中刑部检校遂分教国子既满陞秩翰林犹分领教事前后四十余年其文学才行表然暴着于中外受先生之教以有成者盖多矣及是将有请也士大夫咸惜其去曰汉伏生年过九十犹以经学授诸生今以先生之年校之其相去尚逺也而何忍遽去使学者伥伥无所依乎且天子方御经筵缉熙圣学左右大臣多知先生以为宜执经备讲论今而求去独无意于是哉先生曰古者四十始仕七十而致事为时用者三十年而已今吾又过其半岂可不知止足之分而失进退之义乎彼非任大责重既老而忘归君子以为贪冒无耻不讥则笑之矣吾岂可似之吾计决矣及得请而归邑之仕者相与具酒殽饯送于崇文门外皆有不忍别之色酒半直起而言曰古之学者必有师所以传道授业解惑也今邑中前辈无存者英俊之士皆有志于学而患不得师先生归矣宜无吝于教也且古之致事而归者大夫为父师士为少师朝夕坐里门以孝弟忠信礼义廉耻教诸子弟是以贤才多风俗美则夫所以教者固先生职矣先生可不加之意乎先生曰子之言善矣吾敢不诺于是人皆知先生之乐于教泰和之士之学之成者将视昔加等矣故直书其説以送之且以告夫邑之学者使皆知勉焉而且日冀其成也
　　送祥符知县周士迪序
　　祥符知县周士迪初以事留北京既受恩得释将复归祥符予友刘顺先尝为开封府学训导知士迪为详谒予求文以送之其言曰士迪临川人始为巴县木洞驿丞以能著称于巴中四川按察佥事梁观荐之擢诸暨知县再调而知祥符盖其读书有守故所至有能声可称也先生不爱一言以华之则幸甚顺先为人师务实行其称士迪当不诬则予何可爱于言哉予闻世之论者云难为令非令之难为也惟其无爱民之心故难耳有爱民之心而不出于至诚则犹不爱也令无诚心以爱民则民亦肆其诡诞以欺令事日以隳而上之责日至此令之所以难也故予尝论夫为令者得百里之地而治之其民以十万计而事之交于民者有不可以一二数欲求其诚心以相应则莫若诚爱以感之之为易也然爱之之道岂止于刑罚之不加而已哉必求有以纾其劳省其费使得遂其生而后已故事有缓急不能免也我必择其宜使便焉杜其所以害事者使虽劳而不尽其力虽费而不殚其财则民生遂矣如是而发于至诚持之以坚久则民岂有不化者哉又岂有肆其诡诞以相欺也哉民化而以诚应令矣事岂有日隳而责岂有日至也哉则令盖不可为难矣昔鲁恭为中牟令能诚心爱人以及乎物故野雉驯狎童子知仁而不掩焉其治效有可征者夫人患无其才则虽有爱民之诚心而不足以行之若士迪既有才矣而祥符又中牟之隣邑也今之归视前之所施者果皆爱民之政乎若皆爱民之政则将之以不已之诚其治效必有如恭者若犹有未至则加勉焉夫何患不如古人哉予庶几以德爱人者故于士迪不以颂而以规
　　送龙主事致仕序
　　古者七十而致事其未七十而病不堪任亦得致事而去则今之所以待夫仕也其徳最厚矣夫士之仕者孰无终事之心哉然而风雨寒暑之接于外忧劳思虑之迫乎其中而欲身之不病难矣病而不得以修其职然犹居位不去岂其心之所能安哉上知其然于是而着为令使得遂其志盖所谓君行仁臣行义上下交尽其道者也予尝读周诗而知其所以盛衰未有不本于人事者四牡之使臣劳于王事而不暇顾父母则探其情以劳之故能感人心而成天下之治此所以盛也及其后世有尽瘁事国而上之人漠然不加之意者此北山之所以兴刺也上下不交之谓否而欲其不衰可得邪圣朝之体羣臣使老者得以佚其躬病者亦得以安于医药而无失所者岂非天地生成万物各遂其性之意邪天下归仁同乎二帝三王之盛岂偶然致哉君子于此见之矣予邑龙氏为大家叔粲则其族之贤者也为礼部主事八年勤于其职也至矣去年会试天下士与予偕在院中朝夕不遑暇既罢忽得疾归而治之及朞不能愈则嘅然曰吾受恩厚而病不得终事将柰何乃具以闻上察其实许致事而归予与之有连也将举酒饯焉而叔粲病不饮乃书朝廷待仕者之厚如此以送之用以慰其意叔粲归矣善起居谨药食疾庶几稍瘳敛其所以施于官者而以教于家使子孙皆贤姻族乡党一皆勉于善相与乐乎太平之世则叔粲虽不与政是亦为政之效也于不得终事奚憾哉
　　送朱教谕考满诗序
　　泰和素称文献之邦其士大夫服仁蹈义以修其身通今博古以见于行者自古有矣虽其风俗之美而亦学校之教然也国朝设科以来其自学校而升者盖不乏其间褎然冠本经魁乡举及为礼部第一者皆常有焉然为教谕者乃多缺而不备久之得嘉兴祝思诚先生始勤奬励以成士志永乐癸未领乡荐者八人明年八人者皆登进士第又皆在前列由是文风益盛有志之士尤日夜勉励思度越前人而后已祝先生去继其任者建宁陈士希先生益勉士于学士之中选者益多陈先生既满官太学又得今朱先生仲言亦如前之所为为士者益勉永乐甲午而陈德遵遂为天下第一其成进士者又【缺】人嵗辛丑登进士者五人而曽鹤龄又魁天下鹤龄虽不自学校出要以学校为之倡也由是天下论士者皆以泰和当甲乙之数于乎盛哉夫学校之教天下皆有也而泰和乃当甲乙之推者岂有异哉为士者勤学而不懈为师者劝勉成就之至也朱先生今以考绩上京师邑之耆儒杨仲基陈仲亨等相率赋诗以赠之而命予为序予谓朱先生之名有不待言而显者盖世之观人者视其绩而已人知泰和之士之盛如此则朱先生可知矣非朱先生学问有诸已其能致是乎虽然予又为先生虑也今制教谕成才之多则陞为郡博士或遂入太学为助教学正今之去其陞也审矣然人谓泰和之士之盛皆出于先生而皆以是望焉先生宜有以应之矣夫勤学尚志之士所在皆有之劝勉成就之至在先生而已虽予亦不能无望也先生永嘉人永嘉文献之地在宋之时有君子出焉其英伟豪杰之才聪明特达之见雄放宏博之论少有能当其锋者先生其乡人盖有所得者也其善教宜矣予为序其赠行之诗既述泰和之士之所由盛而必及此者使人知先生之学有以也
　　曽氏防集诗序
　　曽先生存礼忠厚人也居泰和柳溪上嚣然自足无所求于世而世之人皆敬之其子质中有文学行艺为乡人弟子师孙良亦以明经举进士为业其幼者皆聪慧向学于是先生益有以为乐客至辄置酒相懽而为宾客者亦皆为先生乐之嵗之辛丑九月戊寅先生有菊一本方盛开其姻友浙江按察佥事郭君公绪往观焉而予亦适以事至其家先生大喜曰二公吾素所厚者然别去十余年始一见昔之壮者强强者老今又将先后去矣而吾亦頽然益以老不知何时再见而乐也盍少止论旧乎固留予坐先生出酒与郭君饮之而饮予以茶约半如酒之数相与道昔时事杂以谐嬉恍然不知日之暮也而先生意不已焉父子祖孙更引满劝郭君曰王公既不可强则舍此复何之乎郭君亦感其意之勤欣然为举釂或一饮或再饮而后止盖臭味之同意气之合有不知其然者矣质中曰人生会合之不可常如此是宜有纪也因以舍此复何之五字书为丸乱器中各探一言为韵赋诗一首而先生醉矣各罢而去明日诗成皆谓予宜序予谓先生居太平之时而享寿考康宁之福且有贤子孙以世其家其得于天者厚矣而又笃于朋友之谊如此岂人之所能及哉然则是诗也非唯以见一时之乐盖其三世之美在焉是可传也故为序而不辞
　　冯氏世德渊源序
　　祈门县令浮梁冯诚録其世系事实为一巻名曰世德渊源因兵科给事中戴君弁请予序其端戴君之言曰冯于浮梁为着姓其始居歙之黄墩在宋之时有讳宣者为润州判官其子羽官至户部尚书羽之孙实为宣州推官盖衣冠之族也实曽孙三人始自黄墩徙浮梁择胜地以居长曰某居东乡之髙岭仲某居南乡之湘湖季某居北乡之禄角皆蕃盛诚则湘湖之后也其前之显者多矣元季兵燹族谱残缺诚之曽祖退安先生良辅尝加考订而于本宗特详焉盖诚五世祖讳光夫号月屋先生以明经为宋长芗书院山长四世祖讲国纲号南先生仕元为兰溪州都目曽祖退安隠居不仕以学行为人师祖大志洪武中聘召论治道以疾辞归老于家父溪翁号渔乐闲居乐道以吟咏自适盖超然于物之外者诚幸防家训以科第入官恒虑世德之久而昩也乃録以示后人俾善继之永勿坠愿先生为序之予不得辞夫所谓硕大之宗者皆由世德之盛然后能维持于久盖仁义得于已斯足以获乎天天固维善是佑也然昔之人有务德而不至于久者未有不德而能久者也务德而不至于久盖莫之能继也况于不务德者哉是以君子贵世德也晋之栾氏贵卿之家也武子之德晋人盖比之召公子黡以汰虐继之及武子之施没而黡之恶彰故盈防祸以偾其宗由是观之前人之德不足恃以久而唯能继其德斯可以传于久然则为人后者奚可不务德哉易曰积善之家必有余庆积之云者累而蓄之之谓也积之诚厚则其庆有余矣冯氏子孙尚世世勉之哉是为序
　　胡琼彦璧字序
　　胡生琼者新宁教谕用亨子也冠而字之曰彦璧今年举教官来北京其师邵阳教谕钟尚清尝从予游亦考绩在吏部因以彦璧见予而以名字之义为请曰愿有朂也嗟夫彦璧子之父师所以命子者至矣奚待予言哉琼玉之美者诗所谓琼瑶琼琚琼玖是也而许氏以为赤玉前辈非之则琼为玉色之美信然也夫玉之为用众矣圭璋琬琰珩璜琚瑀皆玉为之今字子而以璧者盖举其大者言也璧之为用莫大于礼夫若子男所执则又以养人安人为义夫其用之通于上下如此岂瑕玼玷缺者所堪必其美者也然则子之名与字岂徒假借以称道也哉古之君子盖比德于玉礼之所记可见矣子当勉夫仁义礼智之德使和顺积中英华发外则其晬然盎然者即玉之美之着见者也由是用之于上下无往而不宜矣虽然人非上知盖不能无过如玉之制器而或有玷累焉亦在治之而已人有过而改之则其为德也全玉有玷而治之则其为器也贵子诚有美质然予愿子有过而改焉以至于德之全足以达于上而益于下然后无愧于命字之意昔赵人有璧其直十五城以予观之果可以用于上下岂直十五城而已子能勉于自治而至于德之全则其为用大矣教官之得与否何所加损哉子其勉之
  </div>
  <div class="pagination">
   <a href="抑庵文集_page23.html">
    上一页
   </a>
   <span>
    ...
   </span>
   <a href="抑庵文集_page19.html">
    19
   </a>
   <a href="抑庵文集_page20.html">
    20
   </a>
   <a href="抑庵文集_page21.html">
    21
   </a>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <span class="current-page">
    24
   </span>
   <a href="抑庵文集_page25.html">
    25
   </a>
   <a href="抑庵文集_page26.html">
    26
   </a>
   <a href="抑庵文集_page27.html">
    27
   </a>
   <a href="抑庵文集_page28.html">
    28
   </a>
   <a href="抑庵文集_page29.html">
    29
   </a>
   <span>
    ...
   </span>
   <a href="抑庵文集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
