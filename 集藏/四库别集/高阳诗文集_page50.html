<!DOCTYPE html>
<html>
 <head>
  <meta charset="utf-8"/>
  <title>
   高阳诗文集 - 第 50 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   高阳诗文集 - 第 50 页/共 76 页
  </h1>
  <div class="content">
   岁壬子复当举武士于乡以献司马则四郡材官若良家子集于保阳直指汤公实监临之毖饬诸文武大吏比于文事三试得若干人于城乎腹心乎桓桓﨣﨣将于是取材焉夫三辅依日月光际涵濡　圣天子久道雅化当不翅周家中林之士不佞因叹周之盛时车攻六月犹勤国力于猃狁洎其后遂以燕独当□□而兼之交臂以事四图秦汉来乃至倾天下全力备　而卒不得其要领其在今燕更重矣北与兵垣东与高丽驹共海而车钠拱　陵京之重以其托重　陵京遂悉天下精釲屯戌云朔龙□之间故其倾全力备　而惴惴若不足也更甚于往代然而奇材说客之所聚游幄筹俎胜之所渐被兼以击筑学剑发其慷慨悲歌之气以故士生多长材大器即逄掖或喜谈甲冑而甲冑诸士真不翅周家中林矧　主上拊髀□人宁止揖怒以风而诸士抱鸣毂之耻岂无奋臂而应者夫士即射洞札骑如船其敌几何又即画成阵语射覆其佐方略几何然上舍骑射文墨无以校士而士即尽骑射文墨尚不足以当上若夫拾遗渖狎于作好一旦投鹰杨之价而骄语乘伍安在为燕赵慷慨士也周家中林之士至可为腹心而今或局促于文吏悸不敢出一语无亦曰是方　文墨弄我肘印于掌股者夫爵禄孰与身亲文士之笔锋孰与百万之铦矛士不致身外之爵禄讵其致爵禄中之身我又安得借若曹于臂指也往举于司马者或得士余辈备一城今且三举于乡遂得奉幕府之牒而乘障此亦诸士効用时巳予尝恠天下当无事辄贱简韎韐及一旦有事则索之若不及士当上贱简既苦于见轻乃上索而用之又若不能尽为重故士苦于上之轻士而上亦苦于士之自轻夫士不自轻非如近者骜然无所持而酌酒傌坐为豪也士起行间饶用属故气力用之结内者爵弥重身乃弥轻敛其气力尽用之杀敌者身弥轻品乃弥重兵家明轻重务使地轻马马轻车车轻人人轻战然人知膏锏饶车轻人也锋甲坚人轻战也曾不知士能轻身乃能轻战士能重身乃能轻身然气不定何能不摇于世而身轻矣气不定摇于身而身又轻矣故曰百万之众轻重在于一人是谓气机夫士生如砺慷慨之气所自饶也要在能养养气者谋不以言穷言不以兵穷兵不以财穷视其身为国家所托重而不肯小用其身其去疆阳若击强其离中所不自嗛若击惰其怯私鬬若锐卒勿攻其脱世膻若弭兵勿食故忿可悔廉可辱必死可杀必生可虏而气定者生死不加于身而况身外之爵名乎兵法语称生胜有曰胜兵若以镒称铢败兵若以铢称镒愿诸士之自胜也以镒称无以铢称乃诸士所为重其身以为国重尚其当干城腹心无徒使倾天下之物力事燕而燕曾不能出一士以佐天下也诸士重矣 

　　○大明律集解附例学 

　　律之诘曰矩曰率律者天子与天下共以为矩而率之也乐有律师出有律师之律不爽进止而主容民乐之律不爽损益而主相生刑之律不爽轻重而主容如师主生如乐三者一不得其平而统干天地之和故谓之律然律求所以生之而用律者求所以杀之故古之知律者省刑而今之知律者不失罪耳我　太祖高皇帝重念民命诏定律令凡六经圣□为四百六十条而　列圣相承复有条例以补律之所不及盖至我　世宗皇帝之乙卯渐积为三百八十五条我　皇上钦恤庶狱命刑臣重加酌议其仍者半删定者半凡殊旨别旨诏例榜议非经议请着令者不得引比然律文沿晋唐之旧愚者既懵不知守而奸者且依法舞文丘文庄浚议命儒臣通法意者为解而陈御史察等如其成书于是一代之大法字析句分不独令天下晓然知法意难犯而实令士大夫深念民命无进博斵棺之利退抱仰屋之忧也盖自古国家之运莫不与法为存亡故皋匿则民胜法皋穷则法胜民民胜法国乱法胜民国残是以愿治者相与共率为矩如乐之铎如师之符而不敢以意用然今天下郡县之于律患不明而朝廷之于律患不守不明者监司直指间有驳正其不守者上即用意以屈法而下且屈法以奉意尝恠汉廷尉释之号知法而曰当是时天子杀之则巳岂以天子而可独失律乎唐权善才法不得死高宗欲杀之王本立法在必死高宗欲原之狄仁杰两执法以争而两得其法虽以高宗之主终不敢以意与而况治朝乎　高皇帝当律成而曰非但一代当遵虽万世当守也岂非圣子神孙所当共以为矩而率之欤又尝恭读序律之言曰明礼以导民定律以绳顽夫礼之所去刑之所取失礼则入刑而明刑以辅礼乃贾生有曰礼防于未然之前法禁于巳然之后嗟乎安得轻徭薄赋以导民于礼而无轻试法乎然而不得巳也终愿明律者无失其相容相生之意为朝廷守之尔 

　　○汉疏类编序 

　　往予从尺幅简材识士雅不欲以比耦声律尽豪杰之槩以为士一行作吏即承上教令而檄达之不文不远况入依承明金马以言为职若以軄为言即不欲骇天下以不可闻见之秘密而学不愽不足有质识不远不足有见故亮而不俚精而不晦宁椎尺幅也予以尺幅阅伯玉则伯玉材识具在尺幅而论事顜画绰有古法既以大廷高第出驭剧郡藉藉称三辅循良偶以所辑两汉类疏视不佞抑何详而有体也夫疏者下所以通上故于训为通而疏爵训分疏屏训刻疏军训彻疏濊训涤合其义为封事以达之上训通夫分恶其失当也刻恶其失真也彻恶其回护恶不尽也涤恶其诟谇而不洁也捐所恶而以言者之心通听言者之心乃可以为疏夫疏有谏臣之用有大臣之用而两人者之疏有疏人有疏事公狐六曹之长得平章言者所条上论列而用其长乃谏臣又得就大臣所规画录用以财可否而折其矩故大臣多以事见而谏臣之丰裁多以人见大臣言简而尽体大而精曲入之不嫌于平而或以将顺为随谏臣触奸指佞不切直不足以折角而要其必从而或以过戆为激然大臣参密谋而惧天下未既其成先咎其不尽则稍稍以言□事而下自同于谏臣即谏臣预陈不可必之祻福挟人主而其言不验人主固薄而不信至毛举琐屑友朋所不堪质而□列之九陛而又或溺既烬以为豪也故大臣与谏臣两失其体而疏之训不明今两汉诸君子其疏具在即迕合异遭而伏蒲排闼各殚其衷即疏一人亦罔不引经据传责以大谊不効世人作里巷勃溪之谈且纤儿首鼠于诸君子何如而小言大言固为社稷之役者斯亦古今得失之林矣嗟乎投鱼水之欢易当雷霆之下难非胆智则材识弗任非茹吐古今则胆智弗充试以语不言见人以言之用不用卜两汉兴衰存亡而见世斯伯玉所为□天下胆智哉盖宋人曰聚古今之精英实泊乱之龟鉴予不独望言者矣 

　　○历朝忠义汇编序 

　　盖历朝忠义诸君子合之无虑数千人莆中郭道宪厘以八类铨以二十二卷题曰忠义汇编其取例精而核严而有体举数千年精英正气荟于一函若玄圃昆丘琳琅纷若无复问苍玑小璧之奇者当其伤害气于墋黩叹孤怀于寒坷即快于所就而每痛于所遭则有若戎郊战垒折戟流沙而心惨者则有渴凤羁凰俇魂局影而心愤者则有似月彗天虹惊磷化碧迅飙丰雺白日埋光而其心郁攸不扬者盖成败在一时之社稷纲常关万古之宇宙而撑拄宇宙之正气不昭宣于两间则佞舌薄胆反得树颊胲于回面是以挈纲引维破冘豫于岐途洗衷贞于丹府使粟犊别迹于纤儿忠鬼分标于残客诸凡貌衷异调初末异操附丽非君低佪非虑皆绝勿进盖不独润草涂原之佐不至为邪于侧入所嗢噱而狐蹲雉伏雀目鼠步且震局于批鳞践虎之风棱而不得以噉名为诵訾于休哉斯亦撰德于旗旒图芳于钟鼎矣盖自昔论事君者曰以忠曰行义而忠义之极唯曰致身夫致身非必于死即死亦非必忠而愿忠者必曰死而后巳诚见小夫愞臣??靮于菀枯訾誉之徽缠者皆起于自私其身而身一致则菀枯訾誉不得干而心尽何者人臣视其身为天下重必不轻以身许人而一许则终身不忍负乃视其身于天下轻者尝不知身以为天下而惟知天下利吾身故其身如蜣蛔无以自解而图菀于枯逃訾于名即心所不可而随世哓哓彼回计利于身耳夫人臣而利身也亦何不至矣姑以谏论人臣当昌明之朝语为肘跗遇为鸿风即委蛇蔚为上臣及时事纷拏投难茹苦必小以去就大以死生力脱徽缠乃可以图公何者人臣死軄死言死亦其常然唯不问其生者乃可以死亦唯不问其死者乃可以生倘念岐干利即死非臣诚而况主未迷夺权未倒重乃至摭死灰以衣饬其大疵而逆计其不死彼龙比不笑人地下乎予阅卷中人悉其义烈与其时权奸熏轑之势辄废书而叹谓宇宙精英之气别具肝肠必非垐躯保妻子之臣可几奈何妄男子眊笔一牍辄附古人以据显名要雄峻何异纨绔坐冒首功及比于肝脑涂原野者虽然起死人有拊其心人臣行不必尽合而愿附古人倘亦拊其心者不死者乎俞跗或欲起之矣 

　　○姚胤昌广蒙求序 

　　盖闻鸿钧转而云汉昭回□极奠而峙流共载故方以类聚物以羣分而搴芙蓉于木末采蔚荔于水中则■〈牜骨〉■〈牜骨〉徒勤矻矻何益是以记事者必提其要纂言者必钩其玄有雍录姚胤昌先生家起文科学宗宦牒顾金虞箭叙述推高壹鸟彬鱼劳歌辍咏雅侙素流之规简宁酣名士之离骚盖韵度既清衿期自爽文彩饶闲于浴缠景光假日于烦官以故玄吐白凰迷开班马一隽当子春之旗皷万泓渟叔度之汪洋所著有易解说林寓言望洋诸书业巳脍炙人口涤荡烦衿而近复有广蒙求三十五卷予晤言于极乐精舍得倾箧读之其仰图员盖则囊括星日吞吐云烟其俯揽方舆则原本山川极命草木其中画人事则琢磨道德组织义仁至于资谈助则笑■〈月枼〉言鲭盎于腹笥抒笔藻则弄戟走兔蔚尔经厨盖蒲菹脱曼矰而不射公输操空柯以何斵故籯金不餙于妍皮头玉乃惭干雄发然冲蒙涉田而致远不若遵途之易也膺□撇波而济水不如乘舟之逸也以故沉浸醲戫含吐英华使贫儿骤诩于谈端学子恣材于笔杪盖因云洒润则芬泽易流乘风载向则音徽自远而石田种玉先登多宝之堂骊颔探珠更涉含琼之海此先生所为潄六挹于萟圃函三视以萃盘也嗟乎发墨嘲玄子正巳蜚香于舌妙补天拄地得仁宁乞口于文权而手勤冥索额取蒙求聊以识理窟之前旄见说丛之落尘云尔 

　　○紫阳朱夫子全集序 

　　盖世道系人心而人心之蠹世莫大乎离经离经者视经为通人之辙而墨守无以自见故跳于黍度以愽所欲而收之寔且进据道德之涂以博所大欲而收之名夫寔收之以乱天下之爵柄而千主令名收之以乱天下之学术而于师傅干主令人犹得式格之律绳之而师传晦则毕世之人心集然而从以世道遂爚乱不可巳盖朱子之言曰道统之传散在方册经不明而传始晦故穷一生之力以研圣贤之经而抒为文辞皆足翼圣经而正人心而离经者方且薄六籍腐前哲彼其槁项于一先生之言则多变异说以进迨糜勋名之外而寄籍圣贤则多进而持异说盖采华者迂其辞而僭窥斯道之□旄者并迂其意如贵人建浮图愿为新不愿修旧而沿旧者又认指为日而不识其归故骋辔于词而马足于行不独为自立之标而且甘□室之戈矣夫朱子盖尝徧穷百籍又尝徧□名师友然其生以敬而无念不经无经不行故簟食晏如而一介必道登仕九考立朝月奇耳而侃侃论列每以去就争之不顾且所至有能名又非徒虚而无当当其告孝宗曰记诵非以探渊源出治道虚寂非以贯本末立大中此其学问大旨哉迄今读其文如低佪俎豆之场而朴逸驱简蹞步皆寔然学者或不能不登枝忘本而欲捄其流者矫以返虚明乃学者又凭虚而无所住夫目入颐解尽知也而手舞足蹈终入于不知然则学何必寻故亦何必弃故何必躭寂亦何必逃寂士或撷采潄芳而无一言几于道亦有探玄钩要言几于道而不得名为儒盖悬想无与于观而卧游未历其实也惟朱子反躬以践实故其言如登陟后挥尘谈名山然而后之人犹不能不波也盖论其始即杨墨未尝有心于害天下而终则习孔孟之言者亦未尝无害于天下故孟氏亟亟于正人心而朱子于正心之学力持之不变是以其徒谓道自孔子而后一着于孟子再着于朱子岂非其反经之心同哉今　上雅意正人心诸操异学者绝勿进此世道休明之会也刻紫阳集者意在斯秋宁唯是明师传抑以尊　主令 

　　○大宗伯抑所唐先生文集序 

　　昔蘓子瞻称刚者必仁佞者必不仁盖予读唐先生集及其传而信之郭宗伯传唐先生叙其慷慨正直反复周挚曲尽刚仁之槩而予读之因念今天下有绾毂一方身在去留者至烦举国争之不置乃向者宗伯当癸甲之际于国关宗社于身关死生独一二人如唐先生坚持明诤于要人而曾无一人引大义明可否于朝至要人退而正人有宁宇天下始争系籍于其下而奏牍一挂其爵里则搤捥题为名流而向之坚持明诤者或生或死或显或晦卒不闻自诩结交之素而此正人者乃一一标其人曰某为我坚持某为我明诤嗟乎何向之君子轻人于死生而今之君子重人于仕退也然则论唐先生于向之君子岂独威凤之在鸡羣乎夫正人当忧危踣顿其誉我于圣贤者既挤我于崄而胆智悸骇耳之雷霆者亦复尤预夺常乃先生低佪于正人去国之际不难危犯者之锋以激发天下之正气而解释其衷此岂词臣弄柔翰者至今读北风雨雪之章可涕可愤尚令人腐心裂眦有请剑尚方之意而中间宜婉宜直亦疏亦密斟酌于语言操纵之间卒以消祻萌于既加甚至执政所欲庇不能得之先生而执政所欲去先生卒得之执政此又岂区区以口舌脱人于祻者嗟乎先生可为大臣矣先生经济大略百未一试于朝独其酬应诸著作尚留什一于箧冢君涕而授简不佞宗以叙因念古之立言者有言以人重有言以言重有言与人俱重而要其立言必皆卓然有所自持不肯低廪以随天下而惟道之合故能为天下重而有所托以不朽先生生平严请托绝附丽蔪蔪孤立其气定于养而词成于气故诸所炎裁和平婉丽而慷慨正直之气戞戞笔扎间即其原本山川极命草木牢笼载籍之菁华而与子言孝与臣言忠要以抒所宿藉如长年三老谈河海曲折至正危直言于癸甲之际而片牍只字皆足以翊世扶人真刚者之仁哉世称天生正人以遏佚要人而宁知天生要人以成天下豪杰之正气故尝谓天之风雨晦冥人之喜笑驽骂皆佐我□料而世间豪纷势熖倾附缩朒之徒皆足以供我怒生之气而显其不贰之节令天下从正人片牍只字中赞叹颂说无已时而正人之言与人乃俱重于天下而有所托以不朽盖郭宗伯之言曰先生诗有辋川之致文如陆敬与此未必尽先生而要之先生不尽于其集其曰人似李元礼不可夺又曰大旱金石流土山焦而不热大浸稽天而不溺几于尽先生矣 

　　○王觉斯太史初集序 

　　予少不习为史故多学史事不能为词苑雅言及束发登朝乃徼入词苑及荷橐直承明即不能降心为词苑言而言不得不词苑不图齿至而逐为边吏去所习词苑而驰疆场故世之不能文而词苑不能武而疆场者予也予以边吏阅边方在白马黄崖间接家信言适得予乡觉斯先生初集可盈尺者再予故知觉斯以经济为诗文不知其初集顿再盈尺也急促其集阅之燛上夫予不能文而不得不为文也犹其不能武而不得不为武也予既阅武遂以武阅觉斯之文觉斯摭实而文凭而多致殆觉斯自为觉斯者其抽毫为深沉之思则潜天潜地虎变龙蒸而陷阵大呼神色自定其取多用宏撷万窍为声而苍玑小壁不遗一匡则破斧缺戕奋于一旅而忘归繁弱细大不捐直探武库以供龙图百万而东一铃其高文大册逓为苞□帝室王居蔚乎奇丽则柳营楸垺鹅云锦云而六花九迭其出无穷其过都入里伤世闵人则幸俞儿于断壁残垒駴心乎折戟沉沙遂以招化鹤集泽鴈其体物肖生揆策图事则霏雨依杨投醪予纩絮乎聚乐离合之思其奏雅资　言端冕道古则盾鼻流云环头佩月日羽云旌息于尉候而百工羣译奏升平之颂嗟乎予不知武安知文念文士借觚管貌山川草木之情性传皇帝王伯贤圣之精神遂以发天地坱北之气而又或借天地贤圣之气神河山草木之情以抒发我灵性故法家深刻而入抉其情也画家炫烂而出貌其神也兵家发扬蹈厉而奋振其气也觉斯灵心慧性定气远神其言人人意所及即其言人人意所不能及盖抱高世之材而抒以坚良其语出语入语高语下亦复若用奇用正用众用寡而先为不可胜予每恠世人低佪于峡崥之谷纹而不覩天下有洗天浴日之洪流贮万鳞而没光曜也得无读初集而神气为橐予老矣旦暮释武事而归休乎苏门黄华之间偶□觉斯驰使节南来遂得晤语于韩家水治以竟斯文 

　　○郑思成悦偃斋文集 

　　士有抱而嗛遻世不得言也者必其有抱而嗛遻世不得行也者夫士乘遭遘期一尽胸中之奇而俯卭人世以何问此冦绥也则能有不必尽盖??亥然处虚者销龙渊为钝而托曰世不用耳夫世不乏贤者何至錞其身而逆天下之不用诚吾之才有当于天下则瞇目声利者不必行也而澹心声利者不必不行也得一不必不行者则于世不必无遻而要无遻于世之贤者矣诚无遻于世之贤者则于世亦何必不遻遂州郑思成弱冠登朝蔚为名世何南何北何内何外世尝若不尽其能而思成未尝不尽其能生平意所得当一抒发其中所欲为即谪落乐也其意所不当得而俛麋局蹐愽一官不乐也以故通籍三十年行不必不遻而能必行其志其所为序记志传诸启牍杂着愽大沉雄言必当世之疢而予之石其于国家之大机生人之闳纪无不娓娓提其要至模写回矞诡谲之状则若借尚方剑于管觚而鸟雀逐之也其显次幽人志士高贤大良之穆行则又若造膝式庐而胶漆投之也行所欲行故言所欲言而居平之致无溢喜如寒素然居欹之致无牢骚如平居然夫道迂而漫畔不可循者啴也幅狭而抗羁不可骋者促也其辞啴者意得而憍也其辞促者意丧而获也思成无一有而独以数十年之蕴藉抒其毅然不阿之气自抚自范其不袭古人之语也若其不附今人之行也即所自疏主上曰烈气不□捐也文如其人哉人如其文哉予观易下随人春秋袭且于之役诚耻之耳夫人耻附文耻袭附者傍要人而不敢孤立一意修行者尚谨之袭者接往迹而不敢妄措一武乃修辞者甘心焉岂江山之奇丽不供我览结古今人物之殊绝不供我驱驾将吾之才情不可以揽结江山之胜而撷其秀驱驾古今人物之长而握其灵亦何至容头过身拾遗渖以自娱也易之贲不言不文乎于趾曰义于须曰与上兴也盖趾之动由我须之动随人由我者变化在握而交错于刚柔以成义故曰观乎天文以察时变观乎人文以化成天下呜呼持变化之道者可以义可以文当不至宽袭于附令有抱而不得尽也盖予闻思成之先额堂曰白贲夫舍车而徒义能为白矣 

　　○姜抑若起秀亭集序 

　　予读书文安盖友王翰简劬生弟姜抑若掖令云抑若为劬生内弟一时一隅称两快士各成一致劬生负豪荡之气而沉博其为文若江海惊涛汨汨东注而蓬山瀛峤不妨撑拒其中抑若才比劬生加以隽快时调泛驾于驯策灿烂云霞英英天汉其后相次各继两尊人成进士劬生尚摇佩金马玉堂间抑若则鸾凤棘丛栋干之材既穷短驭管觚之业更窘旁魔予盖读抑若诗与文而三叹也抑若骨清而气爽衷多□而贞不与俗绝直不与物迕至识料所独持即百柅不沮其学博而粹撷之发中丞公遗筴不翅南面百城其翻史则兵刑钱谷若一代经纶大业罔不罗列胸尝以邑当太行东注龟鳌之与居考河渠于郦生以合列史盖翻史之一斑其任掖令为大府倚郭浃月而吏民怀畏即负兹未帖而卧治新硎在则颂之去则思之盖文章政事具有兼才而千伯未竟于仆一殊令人拊片玉惜连城未尽也予窃读其文念其人而因念其诗与文之致记不云乎礼者物之致夫物朴耳而礼为之致黯者亮需者敏黠者平有放而文有直而摋盖其致也庾开府之清新鲍参军之俊逸合以支道人神骏无亦其致乎接其人悉其文读其文悉其人观其致耳盖天地之元气体物于弄植为华蘤于珠慰为光英各结而成致其在人则气神之标貌肢骸之韵度相迫而出襱之为邋襐之为牵虑百而不能纷故曰一致而百虑予读抑若集矜容爱仪有条不紊古自多致翩翩即腕不停挥醉涴衿履亦复翩翩自为一致盖风槩雅持既不愿拾级聚足于藩篱而选潭择木又不愿课虫鱼收蜣瘿效今人之奇腐要以才能匠意力可驱陈试以人喻中盖有入出禁闼为揖客无令阿意怂惥如汲长孺也者其致廉直劲正痴绝而可亲又对愽冦翠裘出给奴弄丸于蛟螭之窘不溺不迕如狄怀英也者其致通脱圆隽雄迈而快盖致之出也汉吏所不能以矫餙邀之致之成也唐臣所不能以妩媚儗之昔人谓萧文终识淮阴也以天趣夫天趣之发也为致鬯四支而美挥寸管而灵微独人致也抑一代之风猷运局有致焉予且以天趣赏抑若之致惜乎未见抑若于致之止也目今中丞公诸孙振振且起固有竟抑若之业者矣未敢以铜墨欣劬生金马也予更念劬生云 

　　○东国申象村稿序 

　　象村学程朱尊康节其理学以数入诸所图阴阳两仪及进退干震尽经世大法即不必谓圣人有意而数若写其意其自述依光词苑载从干戈乎四方而晋文昌领议政间尝被放其壮岁语多温严有风格及归田五赋若拘幽独漉三十篇感遇三十六篇每叹阴谷之不旸而出溟入涬合睡觉于一故其词有班骓白马之雄有龙笛凤笙之丽有鹤氅鸾軿之儛仙乎欲上当其适辄欲追夔契逐陶谢又若驾小车乎草碧花红而哂左徒之迫隘其体物之极若非我非鱼知我知鱼酌洼盈满溢于柱下顿不知乘风云上下也君尝朝京既嘅慕华风有方言异俗文字同流之咏至其送客朝京辄盛述帝室皇居之盛侈天京为仙游丙午朱翰撰兰嵎为君弟凤山守书枕云亭三字君重之为帖舍其効选体十九首盛述吾历下生适李工曹称覃被同文之化代不乏人岂不然哉君所推易学复有花潭君迹诸君子翩翩材格岂其以国格雕题而侣椎结者予将以诸君子为东国洗之 

　　○蛟门沈先生敬事草序 

　　国家置阁臣不置相故权不得同相而其上弼主德下谓人治使阴阳以和中外以理九夷八蛮宾服无大患害则有相之任朝廷生杀予夺之权阁臣不显操而贤者得君以行其公遂能任生杀予夺而天下治不肖者得君以行其私亦能窃生杀予夺而天下乱故阁臣不必有权而有其任盖　神皇帝之任先生曰君劳于上臣任于下枢机政本最为详悉先生之自任以答　神皇帝曰仰赞圣德俯仪百寮寄国安危为时轻重汉臣不云乎君居其位不知其任先生诚知而任之矣先生居阁十有二年独任者八年阁体重首辅其图事揆策主之首辅当予陪末缀每见　上传首辅主裁语不及次次辅下首辅即贤次辅以下岂无一得当上或间与首辅相参差而两意各主朝士之从意者随分盖自古分合之议竟与国运相随予初入翰林则阁师蛟门龙江两沈先生与座师金庭朱先生相次辅政三先生初固相得甚驩盖龙江金庭由先生揭恳而下然三先生意或分而三先生之门不能尽不分其正人君子必不分即分亦无它而中岂尽正人君子总之朝廷爵名之途隘而天下愿爵名之人多人不容于途故途何必争而当途之人固一途所推为锋而相与拒其所为它途者合力相觕久之同途之人不尽得于爵名遂亦外向而以情告即当途极力撑拒而势不能以朝廷之爵名尽予所私即力能尽予而同途之人众力又不能尽出所同愿之爵名故终入翻覆而不能久是惟秉豪杰之槩用其一至即人有分途尚就一途而为朝廷分猷念合调燮使重译向化而其所托重四向之吏咸能如所指挥而成予读敬事草以合予所见之门墙略得其半而其所默运恳调以　神皇帝之神化执归道化拗从法尽什得其五六其筹在帷幄而千万里之外若指掌大如鲜如播如淮徐如　如宗藩凡承顾问与计筭用一人发一略罔不适宜而可必成否必败其密而重如调护如册立加典礼十数年不决千万人不移而卒定于先生之言下臣所为仰　神皇帝谟烈高千古而辅臣之德业盖相任也即分途而韩范之争何论也先生谙练典法举边徼利害将吏勇怯馈运难易道里迂直靡不通知故其言如秦越人解缠奇不扼腕于共呻而手办禁方尝议司农疏切直有矣处置尚疏以故遇可言即并言其方而言不露即　上从其言若　上所自出阴奉　上以道德仁义而巳不与其功　上亦心知用先生之言而以不露成独运之神当其时有一言而辄从者有再三言而从有再三言不从而终从先生之入告曰情之至迫者臣不忍不言又曰古之爱君者必于无人之所又曰天下尽言也而未能深言予向所谓恚先生不为一言者今悉其言恳且殷洎读守成三论殆深言乎至遣使一章固从来忧国诚臣所未易读其语即平交动色而况以陈万乘之尊若曹即环列左右既无器忌复无齿嫌予盖曰此先生之胆之诚亦曰此先生之任也嗟乎天下之政至政府而定阁臣造膝披心而以言进又至言未必尽得即其言得而天下未必尽信则先生之为阁臣苦矣予因叹先生后乏先生之胆识遂乏先生之任上诿之曰虞擅下诿之曰虞侵盖有犯汉臣之诫居位而不知任者何不一读先生书也季子刻先生书明先生予得以季子意叙先生书明天下季子以使至东语予以叙归来儿钥遂得接季子交戟下乃为叙复季子 

　　○毕白阳先生督饷疏草序 

　　古豪杰任天下其视天下于身亲而其亲天下更忼爽而不殢是以身入利害之中心出利害之外故独冒天下之大患以兼收天下之大权盖患发而权委非收天下之权不能巳患然必冒天下之患而权始归故能乘权以巳天下之患乃若惠方伏而君子曰患细人曰无患既以为无患则视豪杰之权谁不可振起而冦其权遂以及于患先生当天下之患方急既主兵旋移主饷又旋以饷兼兵凡令剏建之宫尽属仓襄之会为他人所不敢任而独委其权于所敢任之人乃先生于所任又能取宅人所不敢任之权而独任于所当为之身故天下幸权之归豪杰而揆饷于兵揆起下之兵于远徼天下更幸豪杰之不释于权国家东偏有纷憪然授兵发牌一时牙纛坌坲诸狶勇力不当前疾而攒糜于去蜂归扎?虫之会罔不设储待物以待须索即川泽吁吁和不生境一耦鳞次狎至每岁可百余万而峙乃茭蒭岁不下五百万先生抱社稷长虑方分身以四应以巳天下之患况世有胆智英雄孤悬海峤不翅身为之而忍不顾念先生方自兵略饷其视兵间苦乐于饷既亲念复以饷兼兵则其视饷亏嬴于兵更大朝廷任豪杰以任天下于斯为盛因念先生金昆玉季各标觚棱其为政其命旁侧无怂喜无凭怒故所至俱屹然可纪其后先条奏有督饷奏议夫任之议与议之议异议之议指发诟病不必自辨方术抑口授方术令主者自办而任之议如病家属病于国手直令抆拭斑痕其心腹肾肠直与患者为一而杂诊下上势必自酌自剂无得更以病呼而反乞方于主人然而有疗病之病焉贵人好意迎之而旁手好中搅之又或所需不必给安得不称病先生之议皆禁方能巳病不多呼病盖天下之病莫大于身冒患而不得主其权权方及而旁有好事者不深于事而直以意揶抡之劖血脉而药者其何能奏效夫天下不敢任而豪杰能任故称权权非有形之物也以豪杰所敢任合天下所不敢任而成权故豪杰见为冒天下之患任天下之事而细人见为握天下之权先生唯亲于冒天下之患故能忼爽以收天下之权而平天下之患夫言出于平天下之患而言始大非复议者之言矣 

　　○何武莪谏草序 

　　汉人之论谏也曰去就以之为谏死生以之为诤夫去就易耳一官何与纷然乃有自诡必死而不死亦有自诡不死而死者则死生亦易耳曷其胆之孱不结心于逄比而借厌厌之气于蜍志也中龙门之男子捐剑去而闭长安大索卒不得也乃庭臣不闻有显言者故汉祸成盖敌以下之骨肉尚难树颊颜而况独居雷霆之下不忌齿马有敌以下所不堪者乎五月四日亦疑其异人或谓不可不问以安东朝不可深问以安　主上然非有招不来麾不去者借尚方剑抉纤儿逆计以开朝听则问不问奚藉焉读武莪疏其忧深其思苦不独其辞直也武莪解褐辄报所不共戴直以身归朝廷其视天下事不翅庭屏而胆智足以用其志故其言多剀切而尽夫尽故使天下无所容而不得不改易弦辙以听所条次顷即少违其禁闼之愿而　王上天地之心微矣武莪不难死生而难去就乎况岳岳豸角　主上终以法寄也小臣于　主上所以待武莪仰窥　主上深心焉 

　　○王鉴心都尉疏草序 

　　尝读天保诸什悉臣子所以答君父忠爱无巳因念臣子与右父同休戚惟自待不薄乃能以忠爱厚君父盖自待不薄者视其身得与君父同休戚则其身为君父之身其于□父之休戚得不引为休戚而又宁得致身与□父之休戚任纤儿撞家居而亦唯亦诺曾不一言故厚其身者知君父不知富贵厚其君父者知忠爱不知其身而又安知身外之富贵　祖宗朝贵戚如广平富阳以功镇北平兼府事又或历掌两留都又或相次悬平羗印镇甘肃又或历掌两都督府又或参行省政应制直庐督学政盖豪杰辈出文武惟用诸公亦得奉君父以罄无不宜乃其后沿惟掌宗政领侍卫将士不尽责以它事更不尽责以言时以不任之言言不任之事则竞为骇笑曰言者不言而不言者言嗟乎惟言者不言即言亦不肯尽乃不言者言耳人阊婣娅尚相匡维而况列五等餐千石连光云日岂其顾景金貂而曾不念少酬祖税又况佩七叶之冠族服十年之义训其待身不薄而安忍视君丈关失若自为怵戚不相关也者今读鉴心诸疏草尽众所不言若言不肯尽也遂尽言之中间事系宫帏藩邸俱天一文务其请东朝代诸大礼雅欲重元良释中外猜疑至从赐书摘二十六臣之议若持方药疗宿疴而揽权任断更为救时良药迨　神皇帝怒御史遂娓娓悉情事必恳必尽期于补弥君父阙失盖天保之什曰俾尔单厚贤者厚其身以厚君父其心类如此及起谪居适东□以廷议当治兵事高议出固巳绌羣策而雄材大略要在以九万固寓恢疆独羣纷未谙典制事遂寝不行当是时予方谬参政事颇欲佐　先帝挈纲要尚犹从都尉之言而亲见　先帝忧危遂冒昧东行既不能如韩公之有说以靖丙纷而又不能寒□胆假令朝廷信揽权任相之宜则上公不祠而公得以十万横行忧□□哉乃知挈尺幅议登任未尽豪杰也历三朝恭逄千古明圣堂精上理其精核万宇固巳揽权任断一旦推豪略竟十万之议公其一酬此言矣 

　　○侯中鹄亦咏草序 

　　郓人侯中子中鹄之论诗曰诗咏性情亦性亦情则亦可以咏故题其诗曰亦咏岂逊辙于前车抑蹇裳于独往耳夫咏永也长也凡施于众长谓之永记曰言之不足故长言之书曰歌永言声依永譬之咏然咀而入其旨出而长故汉人号其说曰隽永盖七情具在肺肠五声具在舌齿情动则神流声叶则调合然苟非其好即宿达不解乃耦抒其情即弄戟者不难铭刁斗歌勅勒罔不立成仓卒备极情事其至可以被管弦然则矜虫鬬鹤者何得侈抉骊于擢肾快探虎于枯髯也乃或谓仓书既雨易总既雷苞符无复禾?畜而待发者独不思河山永地日星永天两大文章终古常新而草极为萤木极为芝即枯朽之光明变乃为永奈何拾饤饾自命古人也中鹄君独负灵衿人骇气貌诸所撰结敏如注射而丰不余辞约不余意其五六七古纵横合度突兀惊人其近体则山泉泠冷春旸煦煦伉食中蔚为都雅直欲会风雅于元声而庭实之绮腻于鳞之高华时在觚棱而不有也此公所为志亦咏乎夫不穷趣有遗音不竟旨有遗味今人割剩馥餍众口苦饔子挥霜乎咄嗟而诩縠薄丝缕之奇至恠分髦残俚分彘臛则彦伯之筱骖耳其剖朐殷林而德色翳乘也中鹄君机有独持乘无偏嗜总以抒其情所必至而循其性所自有使读者外咀而不觉中人隽永哉宁复有遗味乎盖闻濉涣闲能文章有日月华虫以奉　天子齐鲁于文学天性而灉济环郓之左右其郓之濉涣乎中鹄君方与其犹伯厘为世显人其抒发天心以组修于身而成文天下此其豹窥云 

　　○家乘序 

　　予以先少师晚子今遂得长族姓自予而上五世予惧不愿以我为子孙自予而下三世以后其后予又惧不愿以我为祖父也凡我子姓得无惧乎予少读诗至棠棣咏兄弟先妻子而孔子继之曰父母顺予以为父母念其子故兄弟翕乃父母顺然世人兄弟不和多起于私妻子故诗人先好合妻子而后言翕兄弟予观世人当稍长未有妻子兄弟相得甚驩及一有妻再有子遂有间言而隙且开遂不翅如路人凡我子姓倘其念我子以体父母念其子也孝弟之心油然生矣先少师遵先训以训我兄弟□曰朴实清廉曰无欲害人曰精神休使尽而尝以无欲害人为要呜呼凡人清廉乃不好货财乃不私妻子乃和兄弟乃顺父母夫无欲害人而室家妻孥间可思也平天下大道先少师殆以数言该之凡我子姓尚其共为遵守无令致□祖先不以为子孙将世世子孙以我为祖先□特以此书之世系册端告我子孙以仰绍我祖先 

　　○徐太师文贞公年谱序 

　　夫名贤之勤简察者或岁自为记曰不恤其躬不楷其后而乃其后人继继承承亦或岁纪其先以摹平生之悲喜离合若匡扶开济之略其真则操弦而志睪然而人颀然其似则盘礴而貌阿暏一毫一发尚足以陨开笥之涕而泣抚研之子孙故勤先抚者不独貌先人于状侈之声诗勒之金石以纪其大又不独倚公家之竹帛彝鼎万子孙勿变为久而必合其自少而壮而老谱为家乘令后之贤者识渐鸿鼎雉于楮墨之外而且得律不贤者以视其万于其时有识之士亦且就其中窥时事之静棼世路之夷险肩荷之重轻以及鸿风鱼水纳牑樱鳞之迕合即其斟酌元气调剂膏泽若仓扁之起人于殆者亦若毕致于谱夫慕其人未有不思一暏面貌阅行履况子若孙之于亲乎昔人谓一毫一发不似吾亲即非吾亲而公持议谓见一毫一发似者犹吾亲见也嗟乎世宁无毫发皆似者而况毫发皆真若谱者乎公尝自赞其真若曰日兢兢以简察亦荡荡以忻愉夫日简故日愉而日简者少驰六螭于旸谷而壮试之昆吾老息之悬车也如一日予观公抗议于礼乐名法而历闽楚江浙之间殆旭如其出然及还公华近洊正台席无棼于丝无丰于蔀而两朝始终顜若画一殆暵如其中然及功成身退徜佯于九峰三泖而香山洛社不易其常殆闇如其入然盖时用晻时用明时以晻致明时以明还晻而光翔六幕晶握寸环至其殄墨澄汨提衡甚力盖凛乎植党鬻法背公自营之为卧盟也将无日简者真欤世或言?册天禄石渠间多??亥然处虚者予于公一雪此言矣夫摹日于盘不既其明摹行于副不既其神公固曰气溢难状骨羸易摹岂不以得神则工者乎不佞三复谱而谓公之孙次谱者荩夫曰是其中有宝符焉勿宁举其语若出诸袖者简也 

　　○邢中翰恩命册诗序 

　　盖闻子欲承家臣欢遇主而君惠卒难偶徼亲恩讵合轻酬故椿庭虚陟岵之悲蘐背空翩鵻之咏一命不沾及釜几行犹愧佣书乃中舍邢君玉树一庭早见伊蒿罢咏龙文千里谁怜驹齿长鸣况家谢老成门无长者蜗迹满雷陈之室燕泥空王谢之堂痛无禄长离缩足蓬蒿之径闵未亡不造惊心磨碣之宫集于苑无集于枯白昼听啸梁之恠翻为云又翻为雨平居看入室之戈而陵谷何常成亏有定一旦脱囊逢掖簪笔承明入联供奉之班出载皇华之命五月东宫衍庆三年西殿承恩赤文龙跃于云津香生帷墨紫诰鸾回于婺宿光满荻书报熊胆以凤毛襄仇机以翟服鹤蜕返千年之彩凤笙吹?寿之祥当斯际朼长绳系白日衔心诗礼之函寸草报春晖额手桮桊之沥而况筵开萼绿长年添金母之筹春漾流黄明月下齐眉之案于是枌榆之雅?仰国恩缟纻之交同忻家庆短咏而五音叶调长言而三管成文不佞未得国能式瞻大雅四韵徒惭貂尾一辞更浣佛头敢当薇咏之前矛聊拾鸡香之余渖云尔 

　　○范梦章窾议序 

　　予往编曹奏悉都人佥商而苦不翅逄不若于犴也或闵而议会无为官市者卒不行则中涓为格耳郡邑吏责百役于殷实亦复右都人之苦商而吏循藉藉河渠未巳亦无有格者乎国家念浮浪不典干而冒法故役用乡户盖亦曰有永业知自重耳岂其干公而剥乃私者小民非负胆智不数见公府仓襄金谷之役即无它患苦不难抢地求解免而况一承遂破其业其明知之而明予之不一议也今天下攒糜不可为而顜画于议则又攒糜言病而不言禁方即言病又或讳其所不可言而徒令调以意即意调之而病良巳曷若明调之明揭之无遭俞跗而讳败也予读梦章议种种皆关天下大计虑不毫悉其病而倏次为禁方乃尤惓惓于清户役而悉其病所不可言无亦如昔人之议曰役出于力役繁而力竭国依于民民敝而国危梦□其有忧危之思乎宁独为二东也因念朝廷立一法每以名谊厉贤良而又委曲其议以防中智故法久而民不为害梦章议征输凌杂而曰官出羡予之易办至其费不可明指而明编者则不独详立之法而必悉处之费宁使明加之而官受其羡至曰不累官乃不累民梦章之议其防中智乎予妄谓一隅可办一隅唯吏不自予而一隅办顾何可责中智也梦章谓费不可明指者予不敢问其凡傥亦有指于不指而人醒者乎梦章议皆世人所心然而口然即口不必然而心尽然岂长吏字人而不辨灾石之议也抑梦章言之矣贤即仍不必害不浿即革不必利故劝廉之驾不急于解墨之组也梦章言之矣 

　　○长馨堂荣京录序 

　　刘给谏时济家新城去予邑百里盖古称高阳北新城云予故习给谏先猷不独其为世鸣凤也给谏母王孺人及筓归赠公操作勤苦器服靡华食指繁而两手行汲一日提饔不归则歾于井矣嗟乎二色空鸠没八光隐三龙沉何异古厄井也寒采不食为我心恻而况抚遗箑于宥笥盻哺鸟于庭柯痛繘瓶于既羸伤板舆于未御绐谏所为由舞象而今一过井侧顿不知涕泪之横迸也夫以毋俭勤在躬孝肃在堂姬?心淑信睦在门?同内外其视沃逸骄坐曾不翅尘葲而茵帱有鲵齿焉母何独遭命奇薄曾不华首而井没或者谓天之报施少爽然蕣华易贝?员贞木不凋母有给谏受国明恩为直臣母而给谏亦且就殁所为长馨堂识母勤劬集一时名家论赞以志哀思若与　帝书煌煌揭日月而长馨天之报施善人竟何如也夫妇勤媍軄犹臣勤臣軄人臣曳组垂鱼而顜利害辨劳逸若籛之于井其视母富而能节俭而能劳以死孝死勤何如而给谏更侃侃论列为世显人当其知无不言言无不尽惟知心力为公家之有而不知有身安知富爵然则给谏尚犹行母之道也往闻永乐君博学有高节至劳人王勅赐时新而子为餙忠白乐天批逆刺权屡居雷霆之下而左迁子新井之谤夫许母有年而子非诚白母有子而母逸死孰与孝勤作给谏之摹而忠直成母之大也是母是子哉海内能言之士蔚尔青管矣 

　　○督理事宜序 

　　予以壬戌二月入参铉席兼枢务以六月阅关以八月出督师历乙丑夏当三年考历季防者七当叙及乞骸归当奏缴例以所督理事宜入告然是时中要方骛宋广阳唐博陆而晋鼫盘宜边吏恐谀农父靳馈圻父靳迫违予其披胸见款奉此册告也将逐予者低佪未遽而身在维娄坐遗谤■〈垂夬〉徒以嚄唶死法为天下笑故忍而不言令天下指予为当逐然当初出阙庭固尝面奏以不妄费一钱不妄冒一级一阶是以初赐虬玉疏辞五口辞二　先帝面谕以长少大谊乃不敢辞至兼综中外有蜀黔齐鲁东江之捷槩未叙辽之修筑安插屯田岁防训练斩获槩未叙即叙未敢承其后宁阳之叙亦三辞未敢承盖当初任纷错无亦为社稷之役曾不计不敏之支岂其惭鳬企鹤为荣愿而作盘盂壶鉴之思傥沾沾仰徼明恩何以对天下故此册亦终不敢以贝?示人独是岁旷事淹后之君子既未悉当时中外俇攘上下惶骇向状又未悉身如审客脱卒者涂泽于诿诬其后折锐推矜奖蹙威柄相与譨譨以佞謷謷以逋何状又未悉痴肠戆性四年何地何时何事及何人然何人不然其受虚唱不受黦点何状遂致别有□掩剿所尝为蔑所乌有而妄以援顾窥人几令天下以任为戒尝忆壬戌春三尚书抵关门其请款则百二万其请筑八里外重城则百万予阅关请罢重城省九十七万再请款费必不可多王太傅为缩至三十余万盖腐儒一出而两役省百六十余万予四年所经营剏造费百三十万取两役所省为有余而予以屯田入十五万以采青省十八万合盐荚钱税朋椿入可七万其四年所复地则四卫四所四十余堡四百三十里兵民则辽人三十余万辽兵三万骑兵万二千五百水营五车营十二前锋营三后劲营五弓弩火炮手五万兴举文武官生及医药赈给可三万有奇军实则船六百轻车千偏□车千五百马驼牛赢六万官民庐舍五万屯□五千顷有奇甲冑器仗弓矢火药蔺石渠答□楯合之数百余万当是时我之良士选卒巳□锦水闾山而□□窥我颜行退河东七百里更以我间屠城赭地日掠东江西部而终予之任未敢过河即西□旧如孤犊触乳亦且安于蜜蠡未敢阑入盖一时文武大吏投醪含蓼进取同心而予以迕要人遂至同心軗转而边事不可为嗟乎辽鹤去而城郭人民巳非予方厉驽习骥于带城牒械之间伤胆干之欲竭望同心以戮力而闽晋两君子实夹介而埤遗我方图灭此朝食而两君子去矣駻突一出共胆为孱予既不能分风擘流调一簧两舌于猩啼巛?禺笑而又适放枭囚凤之晨结衅大奄遂使齐年□笼霅之气合中谤为岸忽方且絷青驳于鞲下驰称娖而前行予亦绁马悬车望鹰隼之□□而心悸然则天下安危岂不以人哉当其推襟送拖未即鹗视鹰□然岂荡无虿介而予方抱咫尺之义??今踔而行期一墣塞乐浪之长渊乃绚丝之络两螙相加而蹇嵼倍尝顿成逋事□四岁之经营费朝廷如许金钱付所推毂而域落于鱼门马窟之间向非谋臣良将自我遗之辽何如矣嗟乎天下事任在大臣任而误天下何如避而不任任而洁身无救于天下何如任而开济或迂其身古大臣当中要乘权入于中出乎外徐以扼吭而猝夺之魄斯其力大道□真如神龙矫矫可天飞亦可泥濳其割名容容亦如割名踆踆无亦以既任大臣必不能避一切而欲避一切独当早避不为大臣以予之□浅既误任大臣而又不忍见一时荡之逋臣令天子之法咫尺蹂促不行遂不胜狗燛之心脱丝纶扞牧圉时天下寒心累息谓□且旦夕来故惴惴听予任及任久而□不来天下嘻嘻□安不谓腐儒与有力焉而曰安用腐儒食此□乳者遂使予避不能蚤任不能终夫大臣而不能操纵要人特怦怦身名也予过予此册其志予过 

　　○钱梅谷高阳事宜册序 

　　世谓千室之邑必有千锺之藏乃予邑何罄如也家之藏镪曾不供舆皁而岁不三鬴则粟一鏂而泉几伯至比户无以奉耕耘兼以应声之征杂出境内外遂使大猾豪夺细氓琐尾盖听其自生而不可得册中所谓察困踣之形愬朘削之状岂其食土之毛而敢颐动也独是獥灵二三大夫得仰梅谷钱明府以毕力于邑遂从抚摩中悉利弊苦于条上之得报可不佞从邑父老且授之梓夫岂其効世人翘翘图画变眩人耳目也引錣而量用者不爽于计按矩而索觚者不亏其朴予邑岂得久借明府而后有继明府者则册中之利弊固下所慈君戴之而上所快属予之者也其终宜之不可更愿师其事其时或不宜而可更愿师其意倘其少不释于前人乎其将执册而动焉未可知也故为刻事宜册 

　　○宋立家传序 

　　盖重庆之变在天启元年之九月十有七日先兄方伯公忆劬以川东道骂贼死是月公以胡守备思荩持书来谓川兵发万有奇行矣其未行者予日夜督发业有次第辇下诸君子知调兵耳抑知兵在万山中调之难也中丞君难监军道予既慷慨任之当以十月与弟为联床语可过家一看荐儿无何荐以八月病殁而公以次月遇害初公以班生语奏徐公不听也即知有变贼初无意杀公公见诸公死相籍也大骂贼而死痛哉公端谨有大节而坦夷不刻仆立家之谊其报云特次其语刻之 

　　○春秋房同门稿序 

　　夫文体害于庸而好奇不害于奇也士掉鞅而逐中原唯无奇耳奇负独识力可全昌而或驰偏锋以耦世彼其气岸之凌厉不傍门倚户以持一先生之言而庸者无大力远识执异说而不化独奇托之而瞇天下耳鉴令天下宁庸无奇间者知奇托亦庸也则又拾遗渖以矫剧谈而自诩先民之槩夫附豪者唾面附名者加膝至顜其傍门倚户窃恐因人热为利耳故兵志曰大众所合为正将所自出为奇而酌大众之合以妙所自出者必不拾前人之唾譬之端人庄士特立独行岂其乏同方而宁翘翘为招也故自古担荷天下大事不属庸属奇将无以奇抱独识可破抏救欤顷申黍度于尺幅条刺其阑出于格天下负奇者不鸠化之而且豹革之盖予奉功令阅尺幅则诸君子精神各以尺幅告而中固有负奇入黍度者气尚勃勃也然后知功令之严正以成抱奇之士盖士有通材有僻材奇或偶以通为僻而天下顿拾其倨以为通嗟乎士亦欲得愽闻有道术者耳相沿而竞奇僻于声响以为圣贤之精神又或并弃其声响之似故蘓子曰士大夫治苟且记闻之学皆有意于天子之爵禄嗟乎此可责庸人哉庸人捐所渔猎则不能更置一语而奇者之才之力独能趋上所欲为而返以自遂其求故天下文体之正必需抱奇者之独识而几之变为辉也犹下也然而在上有以成之盖上操功名之柄以阴移天下之心而握其所趋令天下低佪于功令之严即■〈斤〉■〈也〉之材不得不俛首而朿于格故曰古之圣人求之以势而使之自至是以天下争为其所求以称其意然则由斯以谈上不握天下之趋使天下江泥格而合众越格而自出天下不可为也南宫之役予从曹真予先生较麟经得二十三士此二十三士者识力皆有可观而要非托为奇者予既以尺幅射其生平愿诸君子无忘生平易尺幅也遂合其制义授□ 

　　○题廿三士春秋制义序
  </div>
  <div class="pagination">
   <a href="高阳诗文集_page49.html">
    上一页
   </a>
   <span>
    ...
   </span>
   <a href="高阳诗文集_page45.html">
    45
   </a>
   <a href="高阳诗文集_page46.html">
    46
   </a>
   <a href="高阳诗文集_page47.html">
    47
   </a>
   <a href="高阳诗文集_page48.html">
    48
   </a>
   <a href="高阳诗文集_page49.html">
    49
   </a>
   <span class="current-page">
    50
   </span>
   <a href="高阳诗文集_page51.html">
    51
   </a>
   <a href="高阳诗文集_page52.html">
    52
   </a>
   <a href="高阳诗文集_page53.html">
    53
   </a>
   <a href="高阳诗文集_page54.html">
    54
   </a>
   <a href="高阳诗文集_page55.html">
    55
   </a>
   <span>
    ...
   </span>
   <a href="高阳诗文集_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
