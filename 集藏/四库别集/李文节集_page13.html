<!DOCTYPE html>
<html>
<head>
    <meta charset="UTF-8">
    <title>李文节集 - 第 13 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 13 页/共 53 页</h1>
    <div class="content">
　　奏为恳乞放归事臣惟中庸九经曰体羣臣体之云者设以身处其地而察其心孟子所谓君之视臣如手足盖言体也未有手足疾痛而腹心漠然若不相关者羣臣且体大臣可知今臣不肖或可比于羣臣其疾痛非一端而其乎号至频烦至□切矣犹不蒙　皇上曲体之仁　皇上以臣真邪恶可厌耶则必斥逐而使之去以臣真疾痛不得巳耶亦必矜怜而听之去而日复一日月复一月不怜之亦不斥之累牍连章徒滋聒渎之罪经时度岁杳无首丘之期穆清之上夫岂知羁臣茶苦如焦如烧至此极也伏惟　皇上俯垂轸念省览臣疏亟传准放一声臣不胜云云万历三十七年五月二十五日奏 

　　○乞放疏（十七） 

　　奏为疏尽留中苦难度日恳乞　圣慈省览矜怜极放事臣数月间乞休之疏凡十七上全不蒙发放以疏则意尽说穷唇干舌敝无复可措之词以时则月又一月年又一年无复再延之理以罪过则积如丘山着如共鲧久不宜尚存仕籍之名以击刺则身无处所体无完肤久不能苟容尧舜之世以情景则孤栖久系永日难移几同圜土之中以衰病则精铄神销大命将至必为异乡之鬼盖自来大臣求去未有如此之难如此之苦者也伏乞　皇上即发慈心赐臣骸骨俾臣得命而去君臣大义始终两全而　皇上生臣全臣之恩真天地未能拟其高厚海岳不足比其崇深矣臣不胜云云万历三十七年六月十一日奏 

　　○乞放疏（十八） 

　　奏为哀恳亟放事臣前疏巳多本月十一日臣所具疏伏候明旨今又数日矣臣亦知　皇上厌繁必一切束之高阁然臣所陈非政事得失有烦圣心之图维也又非情节曲直有烦　圣心之剖判也又非祈求恩泽有烦　圣心之斟酌也又非辩白冤状有烦　圣心之停平也不过求去而巳一放即了一传即放更何烦难更何踌躇而迟留如此不但使臣冐顽钝之名而枚卜久滞政也久虗揆路久妨劳者不得休而贤者不得用此臣所以日夜焦繁内益热病益甚而求去益急也臣自去夏束装戒行即冠服牌绦以至轿棍扇伞所有家活尽散与人家眷先行途中丧一幼儿臣皆不顾念惟求此七十残躯归而就木不污此长安一片地是为汲汲耳臣忍耐巳久其苦难言伏乞皇上怜臣放臣臣不胜云云万历三十七年六月十七日奏 

　　○乞放疏（十九） 

　　切惟自古有不可则止之明训有可以止则止之典刑今臣杜门屏居半武不出户庭阁事不与本揭不接邸报不观升除不知盖自去夏而臣之仕巳止矣臣身在此固与闲住无异假令臣家京师则如　先朝李东阳而其异者惟仕籍之名未除俸薪之给未罢必去而后除名罢给得以饭蔬饮水栖迟衡门之下垢敝而人不疑洒扫而人不哂此其为适要非人之所及知也臣念七十之寿古来所希尝考唐宋如韩休李泌张九龄吕蒙正韩琦司马光皆六十八岁而终今臣至不肖年巳六十有八而又甚病窃度天意似不欲令臣生还矣岂不悲哉臣闻前月二疏阁中拟放盖同官深知臣而臣尤求之切也伏望　皇上怜臣蚁命即依准前拟亟放臣归臣不胜云云万历三十七年六月二十二日奏 

　　○乞放疏（二十） 

　　奏为恳求　恩放事臣于前月二十二日具疏哀求伏候俞旨今又七月矣臣恶极罪大万难久污都门臣魄散魂销万难久居人世臣情迫心焦万难再羁一室臣唇干舌敝万难再措一词臣之命悬于　皇上但放臣去贬秩可也削籍可也皆皇上之恩皆臣之愿也夫人有大其声而号泣悌泪交流者哀则哀矣而未极也至于声尽泪干口噤目闭人不闻其哀而哀极矣臣今哀求实类乎是伏乞　皇上怜臣放臣臣孑然一身朝放朝行夕放夕行林下感戴地下亦感戴臣不胜云云万历三十七年七月初二日奏 

　　○乞放疏（二十一） 

　　奏为恳求恩放事臣于本月初二日具疏哀求连□候　旨犹未蒙允放臣今五十疏矣臣恶极罪大万难久污都门臣魄散魂销万难久延人世臣情迫心焦万难再羁一室臣唇干舌敝万难再措一词独念臣虽不肖叨为　皇上手足　皇上为臣腹心夫手足疾痛不待求救于腹心而腹心未有漠然不动者从前阁臣之去不过三五疏今臣五十疏此古来所未有之事臣之恶极罪大冥谪固宜秪恐他日书之史编称　圣主英断未免以此一节为未尽耳即日立秋时序屡变臣之望放如七年之旱之望雨也伏乞　皇上怜臣放臣勿复踌躇臣不胜云云万历三十七年七月初七日奏 

　　○乞放疏（二十二） 

　　奏为久候无聊恳天怜悯事臣前疏自劾恶极罪大万难久污都门魄散魂销万难久居人世情迫心焦万难再羁一室唇干舌敝万难再措一词倘蒙　皇上览观天心能无感动今疏五十又一矣臣查得宣德年间阁臣张瑛出为南京礼部尚书今南礼有缺即以畀臣使臣得出都门是亦　圣主之恩　先朝故事臣所求望也又查得隆庆年间阁臣陈以勤未去阁中揭帖奉　旨准不列名今臣一年以来毫事不预除同官向高入告单揭外至于一二公请如　东官讲读之类向高犹列臣名臣求免不依揭在阁中写进臣不能阻诚恐皇上但见揭有臣名或谓臣尚预事今求　传旨阁中准不列名则同官可遵　旨而行此亦先朝故事臣所求望也又查得　大明会典官员患病三个月之上俸粮截日住支故臣去年八月一疏并辞俸给及奉　明旨前奏辞俸俱不允钦此臣思辞俸不如辞官官去则俸何待辞自是屡屡乞休日日望放而俸级如故心切不安今敢再申前请容臣辞俸此令甲故事亦臣所求望也若不候放径去则前此所未有之事臣前疏巳言其不敢若移居郭外上无益于动天下无益于止谤且亦先今大臣所未有之事臣未敢剏行要之臣千言万语不若　皇上准放一声一放则事事安妥皇上可以恭默旁求而臣悠然而逝亦可无再渎天听矣臣不胜云云万历三十七年七月十四日奏 

　　○乞放疏（二十三） 

　　奏为哀恳亟放事臣病困日久计出无聊本月十四日具疏引例一求南京礼部之职一求阁揭不列名一求住俸而终之求放之一言臣望眼欲穿今又数日矣中外人士见臣狼狈趦趄若此颇多见怜而又疑以为从来阁臣未有求去之坚且久而不得去者今臣连章累牍而　皇上漠然不动诚厌恶之耶胡不褫其职而夺之如非厌恶耶胡不体其情而允之以为费处耶则至易事也以为蝼蚁不足动其中耶则又大臣近臣也以为　圣心不断耶则　皇上英断性成千古帝王之所希有也盖众皆疑之即臣亦莫得其觧矣夫从容宁耐茹苦忍痾累时越岁即无聊之极而强抑其情以俟　上命者人臣之义也见其哀鸣知其疾痛计其时日念其困滞曲垂体恤赐之残骸而予之生路者　圣主之仁也伏乞　皇上即发臣疏放臣回籍蚤一刻即一刻之恩生死感戴与天无极矣臣不胜云云万历三十七年七月十九日奏 

　　○乞放疏（二十四） 

　　奏为臣苦巳极恳乞　圣断以存国体事臣于本月十九日具疏伏候　俞旨今又数日矣臣切惟君德以断为贵其驭臣下也或见其宜去之罪状而毅然亟斥不俟于崇朝或见其求去之恳诚而慨然俯从无烦于渎告故谓之赐玦玦者决也断也而大臣近　主稍与羣臣不同尤当爱惜其廉耻而曲全其始终自来大臣皆二三疏而去多不过四五疏故虽訾垢可忍虽旬朔可俟自非大不肖之人其身名犹不尽毁裂其体貌犹可观宁独大臣之体哉亦国体所系耳今　皇上英断天纵剖决如流独于臣一去迟至一年又三月而不决五十余疏而不决得毋为　圣断之累乎臣诚不肖然阁臣也亦未至寡廉鲜耻得罪于名教也袛为求去不得以至此极今臣如坐漏船之中伏烧屋之下而　皇上视之漠然更不动念此累朝大臣所未有者而今乃自臣始臣何足惜但恐所伤国体亦巳多矣近日窃覩诸臣辩疏从外来者并蒙省览发票而臣疏独不报此臣所自怨自伤求其故而不得者也伏乞　皇上少动慈心怜臣放臣毋以臣一人之不肖而贻累　圣断且伤国体臣不胜云云万历三十七年七月二十三日奏 

　　○乞休疏（二十五） 

　　奏为穷极堪怜吁天□故事臣于本月二十三日具疏以臣之未放上累　圣断及伤国体为辞盖置此身私情不言直言大义而同官臣向高先曾有揭为臣请命久而不报至于是日复申前恳盖与臣最厚知臣最深见臣狼狈穷极不忍坐视而揭中于国体一节尤惓惓焉亦足以明臣之不欺与屡疏之非得巳矣连日伏候绕榻而行每闻敲门或人急走则勃然心悸以为捧　旨者至乎盖臣人患怔忡今愈急愈甚方寸中终日如杵动如磨转此其情臣尚不能形容况　皇上何及知之今人有求于上而未得者辄责望阁臣乃臣亦阁臣也而同官则又以阁臣代阁□一也又非为之求官爵求恩泽也而其难如此臣不肖不足怜乃代恳者　皇上亦不少留意乎臣心忙意蹙不识忌讳伏乞　圣慈鉴之怜之即放臣归以章　圣断以存国体臣不胜云云万历三十七年七月二十七日奏 

　　○乞放疏（二十六） 

　　奏为恳恩准放事伏臣念昨岁　万寿圣节臣犹能勉诣仁德门叩头今岁则欲匍匐而不能矣臣乞休巳五十五疏频数极矣杜门一年又五月亦久极矣臣窃见凡事皆有故典事虽难亦有方法如臣今日去就之际蹇涩艰难历考古今真故典所不载思所以处此者而古今未有之事无方可按无路可寻思之又思竟不可得也臣今特以其不可得者千恳万恳于　皇上　皇上天也父母也匹夫日夕呼天天亦必闻岂有人子疾痛日夕啼号而父母恝然终不一动其念者哉伏望　皇上即以　圣节之后施放生之仁准放臣归臣不胜云云万历三十七年八月二十一日奏 

　　○乞休疏（二十七） 

　　奏为灾异频仍皆繇罪臣未去恳乞　亟放以便销弭事臣德至劣福亦至薄自臣入京为礼部每年终类奏四方灾异盈楮累牍巳不胜书及入阁办事未及一年灾异迭见既而求去未得一年四五月间灾异之多至有甚妖极怪覩记所未有者臣因思　圣明在御贤哲盈朝何得有此秪缘臣以德福劣薄之人人所共弃而犹然濡滞辇毂之下今日未去明日未去阅岁经年妨贤病国是以有此灾异也今夫人家将有祈禳之事则必扫除屏去溷浊不洁之物而后可以荐馨香迓神明□灾而得福今臣之溷浊不洁亦甚矣人以为当扫除屏去亦久矣而　皇上犹持不断之意久留不祥之人于国中臣膏盲沈锢终负恩私忍耐以□亦有去日惟是　皇上诚一思灾异之繇图祈禳之方则必先将臣亟放而后用人行政以次而举反灾为祥乃可望也臣诚惧以愚不肖之身累君累国累世界累生民故特乞以放逐便销弭伏惟圣明鉴怜慨然赐玦臣不胜云云万历三十七年八月二十七日奏 

　　○乞放疏（二十八） 

　　奏为天气渐寒恳求亟放事臣乞休一年有半去岁历夏而秋秋而冬今岁历春而夏而秋至于今则秋又将尽矣臣生长南方本不耐寒加以暮景病躯久为归计缊袍尽弃单祫仅存数日之门顿觉寒气侵肌感时序之屡迁虑残生之将尽贱孥既去一榻萧然犬马之疾日增丘里之思转急窃惟天道运行寒亦有时而暑暑亦有时而寒无滞而不转之气机无久而不更之节令我　皇上聪明宪又乃于臣子去就之际任其淹顿穷极而圣心畧不见推移旋转臣私为揣摩必是臣所上封章未经　圣览人间情故穆清之上容有未洞然者不然则臣非有希觊而乞恩又非有推托以图便　皇上何靳臣苦臣一至于此也伏望　览臣此疏即发　玉音赐臣骸骨臣不胜云云万历三十七年九月初四日奏 

　　○乞放疏（二十九） 

　　奏为恳乞俯顺舆情准放病臣归去事臣守候一年六个月凡五十六疏未蒙俞允正日夜彷徨计无复之适闻科道公疏请　皇上放臣盖知臣万不可留念臣久不得去亦见揆地不可久旷贤路不可久妨上之为　皇上谋至忠而下之为臣助至不浅也臣杜门伏枕日与一二僮仆谈家园风景海物滋味预商量抵家敦匠筑坟及归途舟车行宿之事第以天寒渐近为忧尤以不能久延如朱赓及杨时乔杨道宾舆榇而归为惧今幸有公疏过臣独疏万倍庶几仰回电瞩上动　圣心益信臣之嗷嗷哀鸣真非得巳　皇上可以谅臣怜臣放臣臣得及此时扶病而出国门岁暮抵家□感　皇上始终之恩真山海不足望其崇深天地未能拟其高厚矣臣不胜云云万历三十七年九月初七日奏 

　　○乞放疏（三十） 

　　奏为南北之正论宜从病臣之苦情可闵恳求赐玦以遂首丘事臣乞休至五十八疏未蒙俞允前日见科道公疏臣心善之以为臣独疏既不能动天藉众正之公言庶几可望天心之转动故曰为臣助至不浅也今南中之疏复至其措词虽稍与北异而言臣宜去则同其为臣之助尤同譬如行走艰难之人一扶其左一掖其右一挽其前一推其后又将护而置之安乐之乡自在之境而谓有不悦有不感者乎夫当户之兰亦必锄芟况以粪壤而当户妨碍尤甚扫除安得不亟今下之为众正之忧而上之为穆清之累者袛为臣一奸贪小人一日未去耳切谓疏合台省论符两京公恶公非甚明易见至于臣病苦之极则累疏巳具今亦不敢赘陈矣伏乞　皇上省览诸疏俯顺羣情及此重阳之后天气尚和放臣归去庶贤路不妨朝端无竞而臣得以垢污之身藏纳丘陇不贻玷□清时臣不胜云云万历三十七年九月初十日奏 

　　○乞休疏（三十一） 

　　奏为天气日寒恳求赐放事伏念臣不肖不材为人所共指斥自来未有如臣之甚者也乞骸至五十九疏自来未有如臣疏之多者也犬马疾病经一年又六月自来未有如臣之久者也杜门面璧公交车之报弗观引罪责躬啧室之言无辩臣之茹忍亦极矣萧然旅舍更无骨肉之亲七十残生付之僮奴之手臣之情景可怜亦极矣今重阳巳过霜降将临日寒一日冻冱又将至矣伏乞　皇上俯垂日鉴少动天心及此杪秋赐臣骸骨臣不胜云云万历三十七年九月十七日奏 

　　○乞放疏（三十二） 

　　奏为病臣六十疏求去恳乞　圣慈怜悯放生事臣久病之躯衰羸巳甚霜降之候风气渐寒连日以来愈觉精神憔悴魂魄飞扬坐卧不宁食食少进心如杵击耳似皷鸣孤孑一身家乡万里幽怀郁抱不能尽言臣闻事尊之礼必告必面君子之行不窦不径至于鉴其衷情全其体貌出之以礼门使得循其告面之节与之以义路使不迫而为径窦之繇如此而后为礼义为纪纲天下可以治而无乱今一朝之中未及一年窘迫无聊而径去者若干人矣臣以为　皇上何不使之从容以去而贻之窘迫也何不放去而使之自去也去就之权何不自操之而使人操之也孟子曰上无道揆下无法守君子犯义小人犯刑国之所存者幸也皇上诚念及此则诸臣之去就不可以为无关而置之弗闻诸臣求去之封章不可以为烦渎而阁之弗省矣况臣虽不肖叨为阁臣自来阁臣之体貌至臣而玷辱决裂巳无复存今犹不放则必如赵志皋朱赓之死而后巳乎　皇上待臣极其优隆无一事俟臣之求臣事　皇上二十七载未尝有一事干求　皇上独此一去　皇上始而靳之既而厌之既而拒绝之臣诚不得其觧者伏乞皇上怜臣困苦准臣休归以全臣之余生亦以全阁臣之终始臣无任云云 

　　○乞放疏（三十三） 

　　夫人之所寓身苟安焉心苟在焉虽历岁月度光阴不觉其淹亦不觉其速身一不安心一不在形虽留而神往景虽住而意驰至于初为触藩之□而竟为走险之鹿则迫逼不堪之极也今旬日之内副都御史詹沂祭酒周如砥相继而去　皇上责其封印出城处之冠带闲住然则印无可封城不敢出者独非圣心所当体悉而务怜之乎臣窃以为与其自去而后处闲住不若与以闲住而纵之去不过先后一着间而下为待命之恭上为制命之义俱全而两得矣臣不胜云云 

　　○乞放疏（三十四） 

　　奏为恳乞　圣慈鉴怜俞允事臣伏惟凡事有限期令人可计日而待待之虽缓犹未难也今臣之守候殆无期矣诗曰譬彼舟流莫知所届臣之谓矣凡人年力未衰身无疾病既缓为之期犹可俟也今臣犬马之齿至膏盲之病痼而崦嵫之景迫矣传曰俟河之清人寿几何臣之谓矣臣之生命如蠛蠓蝼蚁不足一动　圣主之矜怜臣之名节如敝帚破甑不足一动　圣心之顾惜情苦极矣臣义难逃不敢不濡忍词穷久矣臣舌尚在不能不鸣号伏望　皇上鉴之怜之慨然放之臣不胜云云万历三十七年十月十一日奏 

　　○乞放疏（三十五） 

　　奏为恳求　赐放事臣切见辇毂之下四方之人久处于此者或守选听补或居贾行商或笔耕佣书或百工技艺必有事焉今臣在此何事乎哉夫久羁无事之人于辇毂之下今日削牍明日补牍日呼书史日烦公交车而又日糜俸薪廪给以豢养之败局未结谇语时闻此敝政之甚者也况以重而不容久旷之地急而不容久壅之涂而一无事之人横塞其间此其妨悞尤非特一官一职而巳伏乞　皇上亟放无事之人使臣及此冬月扶病而归臣既得以遂兽鹿之生而朝廷亦可以蚤图梅楫之助臣不胜云云万历三十七年十月二十日奏 

　　○乞放疏（三十六） 

　　奏为家难伤心沈痾转笃恳乞　圣慈怜悯放生事臣父母蚤亡二弟相依为命其一弟廷柱孝廉恬静臣甚爱之繇选贡为广东翁源县儒学教谕今春到任不幸八月病卒于翁源臣昨方闻报一恸几绝盖臣德凉福薄命运迍邅自去冬家小去后丧儿丧侄今又丧弟手足骨肉之变迸辏于半年之间七十老人久病孤栖日夕涕泪忧思悒郁诚恐臣亦不久且与弟俱亡矣伏望　皇上俯垂悯恻俾臣得扶病而归一上父母丘墓送往抚存少尽■〈春鸟〉鸰之义而后首丘臣感戴　圣恩如天罔极衔环结草未足信也臣不胜涕泣云云万历三十七年十月二十五日奏 

　　○乞放疏（三十七） 

　　奏为痛苦不堪恳乞　圣慈赐臣骸骨事前月二十五日臣以家难具疏求放今又数日未奉俞旨臣犬马之力久痼其体■〈春鸟〉鸰之义重伤其心臣窃自度决无生理臣惟死者人所必有也而莫不善于客死臣见臣弟客死臣甚痛之而以其顾恋一官依违五斗秪为区区鸡肋舆尸而归臣又甚恨之今臣留滞都门淹延岁月意者将与臣弟同作异乡之鬼乎臣误蒙知遇叨为阁臣但愿　皇上乘臣一息尚存予以首丘至于身后之恩则臣预辞久矣夫死即有知不若生者之尤者有知也埋狗马以帷盖不若恤其生不拂其性之尤为恩也地下之结草衔环不若林下栖迟祝冈陵而谣衢壤之尤为欢忭也臣言及此至真至尽伏望　皇上俯垂悯恻即放臣归臣不胜云云万历三十七年十一月初二日奏 

　　○乞放疏（三十八） 

　　奏为候久事生放还宜亟事臣向以病请者一年八个月近复以家难请臣之望放其急如持漏瓮沃焦釜特欲候　命而行全阁臣始终之礼守臣子无所逃之谊耳乃昨者同官向高因御史邓澄有言遽上一揭欲辞票拟而推之臣臣不胜骇愕无论臣疾病沈痼弹射丛集即如邓澄疏末所加于臣者曰都下奉朝请　曰大奸大顽人所共见斯何言也而尚欲使之与几务分票拟之役有是理乎有是事乎若澄所议向高不过草疏中一二语未有损于向高之品望特其耿介之性遽不自安而为此辞让臣能谅之伏乞　皇上念几务繁重谕令向高即出如常票拟不得因微言而疑沮亟放臣归亟允锡爵之辞亟简当世名流与向高共襄圣政庶太平可望而中外人心亦可少安矣臣不胜云云万历三十七年十一月初九日奏 

　　○乞放疏（三十九） 

　　奏为病臣移徙荒凉不堪恳乞　圣慈垂怜亟放事臣乞休七十疏在去年者未蒙俞允在今年者一槩留中臣感动无术困苦无聊本月初九日移居真武庙庙在演象所极北本无舍宇远隔人烟仅小房一间庙夫二人盖自来未有托宿于此者缘臣盘桓日久遘闵既多义不敢径出国门尤不得偷安旅寓不获巳以衰病之身暂栖极荒极凉之地臣本一介穷儒犹耐寒苦动心忍性谶罪省愆耿耿寸心　皇上之所鉴知亦真武神明之□照察然而臣之跋胡嚏尾局天蹐地则至此极矣日维隆冬终风且暴一年巳暮之光景万里未归之病骨臣望放之急什伯往时伏乞　皇上怜臣居处荒凉衷情迫切即放臣去以遂首丘臣不胜云云万历三十七年十二月十九日奏二十八年正月初五日奉圣旨览卿所奏朕巳洞知卿任怨任劳赞襄筹划方今边疆多事之秋正赖卿等分猷佐理岂可以人言坚欲求去却又移徙庙宇朕心恻然但今岁春寒卿宜安心复归私寓候旨行不允所辞该部知道 

　　○乞放疏（四十） 

　　奏为恭谢　圣怜仍申前恳乞即赐放事臣于岁底移居真武庙随有疏陈今正月初五日伏奉圣旨览卿所奏朕巳洞知卿任怨任劳赞襄筹划方今边疆多事之秋正赖卿等分猷佐理岂可以人言坚欲求去却又移徙庙宇朕心恻然但今□春寒卿宜安心复归私寓候旨行不允所辞该部知道钦此臣恭设香案望阙叩头谢恩讫伏念臣即次不安移居荒庙如蝼蚁徙穴何足动情又□献岁喜庆之时九重邃穆而念臣居处之荒凉至为之恻然且谕以复归私寓安心候　旨真如慈母之爱怜其子而妪煦之臣捧诵　恩纶即处荒凉而温于挟纩矣臣不胜顶戴不胜感激惟是臣累　圣明巳甚蚤放一日即一日之恩臣负罪□巳多蚤去一日为一日之幸今私寓既移不可复返而家小前年巳去随身行李无多便可迨氷未泮遵陆而行渐南渐暖可以无烦　圣念伏乞皇上慨然赐放俾遂生还臣虽不能报　圣主隆天厚地之恩庶不失臣子进退始终之义而人心始安贤路斯辟所关系良不浅矣万历三十八年正月初六日奏 

　　○乞放疏（四十一） 
</div>
    <div class="pagination">
<a href="李文节集_page12.html">上一页</a><span>...</span><a href="李文节集_page8.html">8</a><a href="李文节集_page9.html">9</a><a href="李文节集_page10.html">10</a><a href="李文节集_page11.html">11</a><a href="李文节集_page12.html">12</a><span class="current-page">13</span><a href="李文节集_page14.html">14</a><a href="李文节集_page15.html">15</a><a href="李文节集_page16.html">16</a><a href="李文节集_page17.html">17</a><a href="李文节集_page18.html">18</a><span>...</span><a href="李文节集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
