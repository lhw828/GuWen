<!DOCTYPE html>
<html>
<head>
    <meta charset="UTF-8">
    <title>柯山集 - 第 2 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柯山集 - 第 2 页/共 43 页</h1>
    <div class="content">　　秋风赋
　　张子夕坐于堂之南轩有风飒然来自西方感乎人心异于寻常初披偃乎草木亦泛动乎轩张子曰是风也所以成岁而佐阳者乎时也朱火就谢七月始凉既导迎于肃杀又介绍于雪霜其中人也万窍洒然汗泽为干纎絺鲁缟不胜其单其加物也未败其形先伤其情未陨其生先夺其英使之防然萎者见于顔色黎然槁者动于声鸣吾尝中夜而聼之浙沥飕飅羣动百虫怨泣悲吟感人忡忡者秋之声且起而望之清明髙洁者秋之容于是庶草効实九谷献功既狝于野又尝于宗感天时之不畱念歳律之将穷张子曰吾何为乎戒裘褐以备严冬而已
　　南征赋【原注赠张嘉甫】
　　予文穷而莫讳兮顾四方其何适毋寜征于江右兮毛土膏其可食抱朝暮之胜气兮西山吾以为宅风予防于昼日兮予朝发于赤壁摽玉垒之下流兮逝蓬飞于一息迅沮漳而横入兮滙澜于左蠡嬣吾目而无恨兮涛猛兽以噬狞霁光风于木末兮俟余波犹未肯平迷失道而问津兮【案此下脱三字】御于朱明就渔父而陈词兮予非湘累之独醒父告予以不治兮南樵舎而自成破陇畆而溢流兮石险狠而当道岂舟人之肃洽兮艇触拨而欲倒系予车于桑本兮予犹可以徒行夷予灶使不得炊兮予犹可以乞隣曰厚土之弥漫兮予騒騒无以为家虽斯人之可懐兮鸟犹长鸣以叹嗟广蒲田之所播植兮歳有秋而登塲既狼戾而竭隣兮已独赋乎廪仓馔上方之玉盘兮上曰饱斯人之徳歳恊洽而蕲兮味柔嘉予未得食染予指于鼎兮岂不同此臭味使持节于十郡兮民乐得此父母顾予懐之仓卒兮谓一寒之何故虽解衣推食兮曰此小惠汝弗徳我我九世之良医兮药神膏而可以破汝肠赋九言而九顿首兮度百世而足用阅一世之风波兮曰余皇吾以为归宿
　　碧云赋
　　蹇临髙而延瞩怅天边之碧云不知予何思情坌至兮缤纷懐幽兰之令姿方灵乎上春顾来者之非其人使暴露乎埃尘我有防酒与子殷勤终濶莫致实劳我神白日西驰去故就新发采舒光念当及晨
　　三酌赋
　　出公门而偃私酌防酒于良辰缅再酌而三釂恍如对乎佳宾畏局促之伤懐聊流畅乎心神惩荒乎无算悠然合乎礼文荡志文史晤言诗书世醉不足我醒有余颐妙物表韬精道枢防防独应谁知我娱
　　人日饮酒赋
　　嵗后七日其名曰人爱此嘉名酌酒懽欣岂木行之始和生庶彚而施仁又曰人者三才之中将中和之肇布易严杀之余冬也乃命妇子班坐行觞酌已相祝夀考无疆有否必泰无穷不通请观庭下之枯折霜霰消而敷荣羽虫感阳而羣嬉况乎云间之飞鸿于是三酌既醉喜有所得安局促而不叹悟倚伏之无极
　　吴故城赋
　　乱吾舟兮大江夕余济兮樊口登武昌之故墟吊西门之衰桞出东郊而南眺访遗城之培塿嗟頽墙之迤靡半己平乎耕耨杂谿涧而沮洳稻冉冉而将秀曰是吴王之故宫兮昔孙仲谋之所有当汉之委地羣凶聚而啄剖伟紫髯之永图独穴据乎江右岂无意于雍洛易虚夸为善守观其作都于武昌夫何险陋而即安是为大江之上流兮于备敌焉不繁顾诸将之凡才岂袁曹之敢班欲身当中原之一靣兮事便时利一苇济乎涛澜当是之时两观万雉缥阙应门内拥燕赵之美外屯貔貅之军笙磬钟鼔之喧阗旗斾车马之缤纷固已包防川泽震耀山原安知夫千载之后陵谷易位夫何遗珠与弃玉顾此遗墟之将圯于是与客休于祠宫披樵苏之微路嗟牛羊之入室固牲酒之不具与客愀然三叹而去
　　予近读曹植诸小赋虽不能缜密工致悦可人意而文气疎俊风致髙逺有汉赋余韵是可矜尚也因拟之云





　　柯山集巻二
　　钦定四库全书
　　柯山集卷三
　　宋　张耒　撰
　　古乐府歌词
　　君家诚易知曲
　　君家诚易知易知独难忘西风墙头吹叶黄虫丝当户理秋光翠屏碧簟生朝凉牀头蟋蟀见焚香鲛绡缬双鳯凰上元緑鬓遮耳珰来车去马官道旁碧云传情何处郎相望玉树啼寒螀
　　于湖曲【有序】
　　芜湖令寄示温庭筠湖隂曲其序乃云晋王敦反屯于湖隂帝微行至其营敦梦日绕之觉而追不及故乐府有湖隂曲按晋地志有于湖而无湖隂本记云敦屯于湖又曰帝至于湖隂察营垒而去顷予逰芜湖问父老湖隂所在皆莫之知也然则帝至于湖当断爲句乃作于湖曲以遗之使正其是非云
　　武昌云旗蔽天赤夜筑于湖锋洗镝巴滇騄骏风作蹄去如防没来不嘶日围万里纒孤壁兵气如霜已潜释蛇矛贱士识天顔玉帐髯奴落妖魄君不见铜驼陌上尘沙起鐡骑春来饮瀍水浮江天马是龙儿蹙踏扬州开帝里王气高悬五百秋弄兵老濞空白头石城战骨卧秋草更欲君王分上流
　　襄阳曲
　　西津折苇鸣防防蟾蜍光入芙蓉白山头不雨贾船稀日日门前江水窄将欲烜赫招行人旋起丹楼照长陌银屏深蔽玉笙闲自擘新橙饮北客倐离暂合心未果泪莹双眸爲谁堕
　　寄衣曲
　　秋风西来入庭树攀条正念征人苦空自织不敢任鸣机愁寂如鸣艣练成欲裁新丝香抱持含愁叔姑堂别来不见衣觉窄试比小郎身更长
　　江南曲
　　江蒲芽白江水緑江头花开自幽淑人家晨炊欲熟时旋去网鱼惟所欲徃来送租只用船未省泥沙曽污足有钱买酒醉隣畔终日数口常在目不学长安贵公卿每念离心寄朱毂朝逰岩廊暮海岛谴人未归身自到
　　怨曲二首
　　白首南朝女愁聼异域歌収兵颉利国饮马胡卢河毳布腥羶久穹庐歳月多雕窠城上宿吹笛泪滂沱祖席驻征桡开帆复信潮隔筵桃叶泣吹管杏花飘船去鸥飞阁人归鹿上桥别离惆怅泪江鹭宿红蕉
　　寿阳歌
　　寿阳楼前淮水碧寿阳羙女如脂白李郎青鬓照青衫曽在花前作狂客伯劳睡重花枝晩时许蜻蜓一偷眼欢娯虽少恨已多纎手红笺挥翠管淮阳归来春已暮夜夜梦魂淮上去欲歌旧曲只添愁画得双蛾不能语有客南来从寿春众人笑问动精神自从桞别章台后攀折风光知几人巳伴春衫辞侧防不怕娇啼随意笑嗟君耿耿独相思须信多情是年少
　　劳歌
　　暑天三月元无雨云头不合惟飞土深堂无人午睡余欲动身先汗如雨忽怜长街负重民筋骸长彀十石弩半衲遮背是生涯以力受金饱儿女人家牛马系高木惟恐牛躯犯炎酷天工作民良久艰谁知不如牛马福
　　春雨謡
　　晩云欲着树中夜一犂雨老农呼子孙力作莫辞苦风吹润土如炊香烹鸡为黍饷南冈我知圣人在明堂元年巳是丰年祥
　　少年行三首
　　骍弓鹊角苍雕羽金错旂竿画貔虎长驱直踏老上庭手拔干将斩狂竖归来觧甲见天子金印悬腰封万戸自爲大汉上将军高揖羣公佐明主
　　人生岂合长贫贱师事黄公曽习战英雄天子伐匈奴初拜将军二十余黄尘昼飞羽如挿身射单于碎弓甲从来书生轻武夫坐遣挥毫写勲业
　　少年卖珠登主门主家千金惜一身緑韝请罪见天子尚得君王呼主人鬬鸡走马长安道豪杰驱来奉谈笑汉庭碌碌公与侯畏祸忧诛先白头
　　谪官黄州至南顿驿同李从圣叔侄小饮
　　共饭何草草客来从逺道倾壶得残酒聊以开懐抱年将半百両髩华谪官憔悴来天涯神理可冯吾道在不应长遣路人嗟
　　代赠
　　洞房飞香作春雾仙人劝酒香中语明眸第二紫云娘鸎学歌声桞如舞蹙眉长歌澧有兰银钩请君春草篇繁弦高张烛烧夜玉壶未尽参在天春泥雪消淮上路东风浪头惊客艣恼公旧事几梦魂过眼相逢一风雨黄流清洛上天汉吴山洞庭藏水府谩题诗句寄归舟江口风狂那得渡
　　代嘲
　　过作抛人去非真我独知如何立不定却有独来时
　　牧牛儿
　　牧牛儿逺陂牧逺陂牧牛芳草緑儿怒掉鞭牛不触涧边古桞南风清麦深蔽日野田平乌犍砺角逐春行老防卧噍饥不鸣犊儿跳梁没草去隔林应母时一声老翁念儿自携饷出门先上冈头望日斜风雨湿蓑衣拍手唱歌寻伴归逺村放牧风日薄近村牧牛泥水恶珠玑燕赵儿不知儿生但知牛背乐
　　赠人三首次韵道卿
　　未必蝤蛴如素领故应新月学蛾眉引成密约因言笑试得真情是别离罇酒且倾寒琥珀泪妆更防薄胭脂北城月落乌啼后便是孤舟肠断时
　　醉里纷纷散别筵醒来客枕一灯前黄茅野岸三更月春水长亭十里船一防泪凭谁寄与十年香在恨依然空疑外梅花发珠箔青楼若个边
　　可是相逢意便深爲郎巧笑不须金门前一尺春风髻外三更夜雨衾别燕从教灯见泪夜惟有月知心东西芳草浑相似欲望高城何处寻
　　采莲子
　　菡蓞香莲十顷陂小姑贪戏采莲池晩来弄水船头湿更脱新裙裹鸭儿
　　倚声制曲三首【有序】
　　予自童时即好作文字每于他文虽不能工然犹能措词至于倚声制曲力欲爲之不能出一语传称禆谌谋于国则否谋于野则获杜南阳以谓性质之蔽夫诗曲类也善爲诗不能制曲岂谋野蔽耶爲赋三首
　　春丝惹恨鬓云垂媚态愁容半在眉早是思深难语别可堪肌瘦不胜衣眼前有恨景尤速门外无情车载脂自笑不如天上月尊前犹有见郎时
　　不恨因縁不恨天强持牙板向罇前阳关一曲动山月别泪千行盈酒船薄命有情今已矣傍人无意亦凄然愿君学取梁间燕秋去春来到妾边
　　山未高兮水不深此情此意薄千金今朝酒伴双垂泪明夜灯前独拥衾玉筯异时空见迹尘犀千里亦通心桃源路絶无人到应许刘郎再访寻
　　刘壮舆是是堂歌【并序】
　　子刘子构堂于官舎名之曰是是而求子爲诗予复之曰夫物生之所必有而其爲物彼是相次而不能定夫一者天下之是非也虽圣人出无如之何昔楚人有庄周者多言而善辩患夫彼是之无穷而物论之不齐也而托之于天籁其言曰吹万不同而使其自已也周之爲此言自以爲至矣而周固自未离夫万之一也而曷足以爲是非之定哉虽然如周者亦略税驾矣刘子乃构堂揭牓而独以是是非非自任吾将见子吻敝气殚而言语之战未已也尝试爲子歌堂中之乐而息子之劳庻几隐几而嗒然者乎歌曰
　　读堂中之书兮以致子之眠饮堂中之酒兮以休子之言是非杂然于子之耳兮付庭中之叹蚓与夫木上之鸣蝉庻几飬生而保和兮穷子之年
　　独处愁
　　高髙花飞惊愁顔珠帘昼鎻春风闲少年金鞍照秦地玉巵双覆尘埃间花间蝴蝶双飞舞感触深心心更苦昨夜隂云数尺许连宵变作西雨
　　逺别离
　　逺别离明当入蜀去酒酣日落客心惊起与仆夫先议路引车在庭牛在槽桐枝嫋嫋秋风豪别情惆怅气不下酒觞飜汚麒麟袍缓缓清歌慰幽独不惜更长更烧烛赠君髪上古搔头莫易此心如此玉平生每笑花飞片东家吹落西家怨但得归时似别时相知何必长相见
　　行路难
　　人生动与衣食关百年役役谁爲闲四时睡足鞍马上去嵗钱塘今长安车愁羊肠夜险折船畏人鲊晨惊湍九州一身恨自惜使我顔色常鲜欢天地一气成万象融即是江结是山再愿洪罏泻融结万世更无行路难
　　白纻词二首效鲍照
　　摇轻裾曵长防爲楚舞千万寿新词白纻声按旧朔风卷地来峥嵘燕雁避霜饥不鸣高堂酒多华灯明囬纎腰出素手髻堕鬓倾钗欲澑爲君歌舞君饮酒歳云暮矣七泽空汤汤汉沔天北风玉壶之酒乐未终
　　七夕歌
　　人间一叶梧桐飘蓐收行秋囬斗杓神官召集役灵鹊直渡银河云作桥河东羙人天帝子机杼年年劳玉指织成云雾紫星衣辛苦无欢容不理帝怜独居无与娱河西嫁与牵牛夫自从嫁得废织絍緑鬓云鬟朝暮梳贪欢不归天帝怒谪归却理来时路但令一歳一相见七月七日桥边渡别长防少知奈何却悔从来欢爱多怱怱万事説不尽烛龙已驾随羲和河边灵官催晓发令严不管轻离别空将泪作雨滂沱泪痕有尽愁无歇我言织女君莫叹天地无穷防相见犹胜姮娥不嫁人夜夜孤眠广寒殿
　　琉璃瓶歌赠晁二
　　火维荒茫地轴倾下有积水潜鲲鲸鳌身飜澜山爲崩金乌下啄狞龙腾狂须奇鬛万族朋巨神日月双手擎夸娥愁思乌戢翎老鱼战死风雨腥长彗下扫千里惊浅洲一席块爲城蛮儿夷女竒弁缨大舶映天日百程怒帆吼风战飞鹏舟中之人怪眉睛兽肌鸟舌髻翘撑万金明珠络如绳白衣夜明非缟缯以有易无百货倾空中开槖光出楹非石非玉色绀青昆吾寳鐡雕春氷表里洞彻中虚明宛然而深是爲瓶补陀真人一铢衣攀膝燕坐花雨飞兠罗寳手亲挈携杨枝取露救渴饥海师跪请颡有胝畨禺寳市无光辉流传人间入吾手包以百袭吴緜厚择人而归今子授烂然光辉子文章清明无垢君肺肠比君之徳君勿忘与君同升白玉堂
　　九江千嵗歌赠无咎
　　灵千年口不食以背负牀饮其息吾家两岂徒不食亦不息夀与万古无终极济南晁君博物天地通夜窥牛斗颇似晋司空指我两有名字大为九江小号千歳老龙洞庭怒荡覆尧九州【原注谓半山老人】禹咄嗟水平流【原注谓迂叟】九江无波拍天浮中有大灵背如丘南风吹楚泽莲叶清欲秀有物中作巢一寸立介胄霞衣仙人鬓如霜饮以南极之光芒丹颅老客不相见飞渡东海巢【案巢一本作朝】扶桑迩来蟠桃枝有子大如缶浮防轻于鸟【案此句一本作我身轻若蓬】江海一回首青珊瑚柱碧瑶宫水仙焚香吹作风朝戯莲叶西暮逰莲花东秋风莲子熟归去清江国小千岁大九江我久不见之向君案前双我谓晁君二物有似我与子国有守吾子是灿然天下之寳噐黄金之縢紫瑶匮天王端冕史再拜一逆二从定大事我身百无用颇似千歳潜深渊不愿人间贮金借玉享富贵但愿寄身江上一叶之秋莲万物才不才用舍不任天寄声问晁君然不然
　　大雪歌
　　老农占田得吉卜一夜北风雪漫屋屋压欲折君勿悲陇头新麦一尺泥泥深麦牢风莫吹明年作饼大如箕野人食饱官事少莫畏瑟缩寒侵肌高堂晨兴何所为门无马迹人更稀珠楼玉阁互飞动坐见贫屋生光辉无功及物惭受禄丰穰幸赖天与之弃粮遗粒待鸡犬吾何得长烹藜
　　孙彦古画风雨山水诗
　　山深巗高石壁青白日忽变天晦防黒风驱云走不停惊电疾雨来如倾山前雨防大如手山下水涌危槎横崩崕古树老有灵吼怒直与风云争枝披叶偃鬬不怯万窍却欲藏雷霆鞭驴疾驱者谁子石路崄涩驴凌兢目迷心慑愈不及来憇树下如寒蝇苍茫直与鬼神接恍惚不保龙蛇惊平居此乐忽入眼孙家古图才可辨奈何一幅一尺余欲夺天地之竒变我心爱之良有以昔苦山行亲遇此一生两足不下堂输尔朱家贵公子
　　岁暮歌
　　北风巻雪送暮冬重云如山争塞空百年老树吼欲折塌翼不见南飞鸿堂下幽姿亦可悦防缀小树花玲珑老人重裘不能暖永夜惟守深炉红啾啾寒雀飞不起饥啄冻土藏枯丛青春欲囘水官怒摧拉未使阳和通天时平分各司一兴废谁得专其雄杜门觧辔聊有待行防马脚春泥融
　　光山謡
　　舣舟淮南望新息天遣清淮限南北﨑岖细路入光山野色苍凉秋日白八月获稻田无水蚱蜢羣飞稻干死危桥絶涧闻水声喧喧汲水争瓶罂昏昏落日衔逺山鸟啼车辙未得闲县公吴生我世旧为我烹羊酤斗酒灯前醉饱纷就眠五更开门星满天长年他乡心惘然逺途辛勤难具言
　　用刘梦得三题
　　春向晩斜日在高楼幽花愁脉脉轻絮去悠悠冉冉三更雨萧萧通夜愁
　　春巳暮把酒送春归花落鸣禽散草长逰客稀去年堂上燕故故傍人飞
　　春竟去白发感生平流水去不断夕阳犹有情旧时桃李月悄悄向人明






</div>
    <div class="pagination">
<a href="柯山集.html">上一页</a><a href="柯山集.html">1</a><span class="current-page">2</span><a href="柯山集_page3.html">3</a><a href="柯山集_page4.html">4</a><a href="柯山集_page5.html">5</a><a href="柯山集_page6.html">6</a><a href="柯山集_page7.html">7</a><span>...</span><a href="柯山集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
