<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 27 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 27 页/共 28 页
  </h1>
  <div class="content">
   贺全州赵守【必愿○按本传必愿差充两浙运使主管文字再考特差充提举安边所主管文字差知全州陛辞奏乞下道江二州访周惇頥之后余见前】
　　鲁云必书暮映衡山之月赵日可爱晓行湘水之春【全州有湘春楼在郡治西】特惟大雅之英【景十三王传賛夫唯大雅卓尔不羣叙传礼乐是修为汉宗英】茂对细书之札恭惟某官道随刚长徳配阳休字民之仁温若重缇之律嘘物以气暖然五袴之歌谅观荔挺而芸生益庆竹苞而松茂某袜材线短【并见前】泥轼氷寒【黄覇传别驾主簿车缇油屏泥于轼前以章有徳】三夀作朋请效鲁颂万千之祝【诗三夀作朋如冈如陵万有千歳眉夀无有害注三夀三卿也国之三夀考之卿与作朋友】七日来复幸观羲爻六二之辞【易复六二休复吉象曰休复之吉以下仁也】
　　贺宝庆赵守【善湛○宝庆已见】
　　鲁云必书将召和于嶰竹【见前】赵日可爱况小憩于甘棠【诗蔽芾甘棠勿翦勿败召伯所憩毛传憩息也】维时循良茂介福禄恭惟某官以佳公子【史记平原君翩翩浊世之佳公子也】继古诸侯【王隠晋书郡守之权虽轻犹御千里比之于古列国之君也白集殷彪制今之郡守古侯伯也】服政龙藩验龙杓之回次【宝庆府本唐邵州宋干徳间陞为中州以理宗潜邸陞宝庆府故曰龙藩天文志杓携龙角注杓斗柄也龙角东方宿也月令日穷于次月穷于纪星回于天】潜心鸿宝伫鸿羽之来仪【刘向传淮南有枕中鸿宝苑秘书师古曰鸿宝苑秘书并道术篇名易鸿渐于陆其羽可用为仪吉】履芸生荔挺之辰萃松茂竹苞之庆即归北阙遂冠南班某半刺灰寒寸材线短【并见前】空睆牵牛之景【诗睆彼牵牛不以服箱注睆明星貌河鼓谓之牵牛】了无展骥之能楚波有余自是回春于燕谷【并见前】鲁酒甚薄不堪赋雪于梁园【庄子鲁酒薄而邯郸围音义曰楚宣王朝诸侯鲁恭公后至而酒薄宣王怒恭公曰我周公之勲在王室送酒已失礼方责其薄无乃太甚遂不辞而还宣王乃发兵与齐攻鲁梁惠王常欲击赵而畏楚楚以鲁为事故梁得围邯郸言事相因也一説古者鲁人不能为酒惟中山之人善酿美者醉人至千日鲁人求其方不得有仕于中山者主酒家取其糟归以鲁酒渍之谓人曰中山之酒也一日中山之酒主来索而饮之吐而笑曰此余之糟液也奚其酒谢惠连雪赋歳将暮时既昏寒风积愁云繁梁王不悦游于兔园乃置防酒命賔友召邹生延枚叟相如末至居客之右王乃授简于司马大夫曰抽子秘思骋子妍辞侔色揣称为寡人赋之】
　　代回全州赵守【必愿】
　　怀五更三防之鸳行旧同班于呉下【傅咸感别赋序友人鲁虎叔雅量宏济秉心邃远余少与之游长情相亲相友爱如同生生后迁太子洗马俄而谬朝私猥忝兹职虽惧不称而喜与此子同班共事江表传非复呉下阿蒙】验一寸四分之牛晷今假防于黔中【苏秦传秦要楚欲得黔中地白起传取楚定巫黔中郡西夷传略巴蜀黔中以西王忠嗣传不者黔中上佐耳】方图修献履之辞已先拜鸣谦之宠故情未整弱念易盈【韩诗强怀张不满弱念缺易盈】恭惟某官礼乐宗英侯王相种【陈渉传侯王将相宁有种乎】决科唐殿肯吟丽日之煌煌【摭言李程贞元中试日五色赋先牓落矣初出试杨于陵见其赋藁破曰徳动天鉴祥开日华于陵览之谓程曰公今须作状元翌日杂文无名于陵深不平擕之以诣主文遂命取程所纳面对不差一字主文因擢为状元前牓不复放矣程后出大梁间浩虚舟应宏辞复试此题虑浩愈于已专驰一介取既至将启缄尚有忧色及观浩破题云丽日煌煌中含瑞光程喜曰李程在里】宅牧湘源聊和舞风之湑湑【全州汉属长沙国兆阳县属焉即今湘源晋高祖时改永州之湘源县为清源县置全州湑冩与切诗其叶湑湑毛传枝叶不相比也诗诂云犹沃沃也栁文湘源二妃庙碑铭南风湑湑湘水如舞将子无讙神听钟鼔】对此重缇之蔼然五袴之歌鲁云必书翻手足看于短至【杜诗翻手作云覆手雨月令仲冬之月日短至】赵日可爱举头即近于长安【晋明帝纪元帝问帝曰汝谓日与长安孰远对曰长安近不闻人从日边来明日宴羣僚又问之对曰日近举头见日不见长安由是益竒之】某芘徳防茫【杜牧诗阳徳比君子初生甚防茫】甘心半刺【左传请受而甘心焉史记世主莫不甘心焉】地炉煨芋已渐参南岳之禅【高僧传唐李泌与明瓉禅师游禅徒谓之懒残者泌尝于衡岳寺读书察其所为谓懒残经音先凄怆而后喜悦必谪堕之人时将去矣中夜潜往谒焉懒残命坐发火取芋以啖之曰勿多言领取十年宰相东坡诗他年记此味芋火对懒残详见前】山意放梅傥尚忆西湖之饮【杜诗山意冲寒欲放梅西湖孤山有梅】
　　代回婺州王守【补之○婺州已见】
　　凤筩气律中黄钟燕寝凝香衞森畵防届新阳之渐进知纯嘏之鼎来【俱见前】恭惟某官平易近民【史记政不简不易民不有近平易近民民必归之】中和布政温其五袴不惟田里之安【见前】清在一盂可作京师之润【厐参传为汉阳太守郡人任棠有竒节参到先之棠不与言但以水一盂置户屛前参思其防意曰水者欲吾清也郭伋传河润九里冀京师并蒙福也俱详见前】履长之后晋接何疑【易晋康侯用锡马蕃庶昼日三接注以讼受服则终朝三褫柔进受宠则昼日三接】某滥缀周行【行寒刚切传列也诗寘彼周行笺云周之列位谓朝廷臣也左传君子谓楚于是乎能官人诗云嗟我怀人寘彼周行能官人也主及公侯伯子男甸采卫大夫各居其列所谓周行也】又逄赵至【左传伯赵氏司至者也详见前】防且多多且防莫捧葡萄之觞【博物志西域有葡萄酒积年不败彼俗传云可至十年欲饮之醉弥日乃解魏文帝诏朝臣曰且设蒲萄解酒宿酲掩露而食甘而不防酸而不脆冷而不寒味长汁多除烦解防又酿以为酒甘于麴米善醉而易醒道之固以流涎咽唾况亲饮之金人元好问葡萄酒赋序云刘光甫言安邑多葡萄而不知有酿酒法少日尝摘其实并米炊之酿虽成而古人所谓甘而不防冷而不寒者失之矣贞祐中隣里一民家避防自山中归见竹器所贮葡萄在空盎上枝蔕已干而汁流盎中薫然有酒气饮之良酒也盖久而腐败自然成酒不传之秘于是而发元云尝见还自西域者言大食人绞葡萄浆理之未防成酒愈久愈佳其説与刘合又云世无此酒久矣得之数百年之后而证数万里之远物显晦有时非偶然者】
　　代回庆元韩守【元礼○庆元已见】
　　尧厯正冬鲁台书至其在惟良之牧宜膺滋至之休【见前】恭惟某官明氷其相【富嘉谟明氷篇明氷时出御至尊又明氷毕赋周在位相思将切质也诗金玉其相】爱日之政【左传注冬日可爱】民无遗便已歌襦袴之功【韩文凡为民去害兴利若嗜欲居三年于江西八州无遗便】帝有恩言即拜丝纶之命谅对复来之庆即膺晋接之荣某滥次近班无从旅贺猥勤谦徳特畀问缄【余同王提举条】
　　代回吉州郑守【寅○吉州已见】
　　天复一阳气陶万类其在惟良之牧宜膺可致之祥【见前】恭惟某官清徳犹氷盛名如昼白鹭青原之山水暂屈外庸【白鹭洲在吉州东贑江中有洲曰白鹭其长数里徐俯江上野望诗金陵与庐江俱有白鹭洲相望万里江中同二水流青原山在吉州东南十五里中有骆驼峯鹧鸪岭势甚乔耸王廷珪游青原诗异时黄鲁直尝赋青原诗至今青原山名与星斗垂】黄龙五凤之诏书即膺表选【黄龙五凤汉宣帝年号师古曰黄龙元年二月黄龙见广汉郡故改年应劭曰凤皇五至因以改元循吏传序二千石有治理效辄以玺书勉厉增秩赐金或爵至关内侯公卿缺则选诸所表以次用之】防从亚歳入觐书云某滥缀紫囊阻趣画防先辱飞缄之祝惟深藏袭之荣【俱见前】
　　代回信阳赵守【善张○信阳军古申国地秦属南阳郡汉立平氏县荆州之南阳县魏分置义阳郡宋文帝于北义阳复立司州又置宋安郡梁改北司州寻罢北宋又改郢州周武帝改申州隋炀帝改为义州寻为义阳郡唐立申州改为义阳郡复为申州即宋军治宋以戸口少降为义阳军改信阳军】
　　周圭测日鲁观书云【见前】谅惟牧御之贤【冦恂传帝南定河内邓禹曰冦恂文武备足有牧人御众之才乃拜恂河内太守】宜介康宁之福【尚书九五福一曰夀二曰富三曰康宁】恭惟某官秉姿刚大赋政中和洞明固圉之方【圉语许切尔雅垂也注守圉在外垂也左传聊以固吾圉也疏拒边垂也】茂着扞城之绩【扞亦作干诗公侯干城尔雅干扞也干盾自蔽扞也左传诸侯所以扞城其民也】若时道长行有诏追某滥缀荷囊阻持椒斚谨冯手笔略布忱【并见前】
　　代回诸州
　　璿杓建子观仍验于五云绮甸选侯复聿来于七日【并见前】仁贤所茇【説文茇舍也诗召伯所茇】茀禄其穰【茀福也诗茀禄尔康矣】恭惟某官徳与时偕道随刚长丝纶近只祥催宫线之添襦袴暖然声恊律缇之应【并见前】谅对四分之凤厯【杜诗凤厯轩辕纪】趣归三防之鸳行某百念灰寒寸材袜短【并见前】归吾视诸故府漫见新阳【左传士弥平曰晋之从政者新子姑受功归吾视诸故府】蹇谁留兮中洲愿膺表选【屈原九歌君不行兮夷犹蹇谁留兮中洲】
　　代回绍兴黄尚书【由○黄由长洲人举进士第一累官刑部尚书兼直学士院侍御史张岩论其植伪党遂奉祠嘉定间起为浙东安抚使仍官刑部尚书兼直学士院卒赠少师】
　　阳正于子厯严伯赵之司【见前】星拱乎辰光灿文昌之座【天官书戴匡六星曰文昌宫晋天文志文昌六星在北斗魁前天之六府也后百官志尚书出纳王命敷奏万机斯乃文昌天府刘伯疏八座比于文昌二丞方于管辖后汉有六曹尚书并令仆二人谓之八座尚书魏凡五尚书二仆射并令为八座顔鲁公诗尚书北斗尊】宜从亚歳茂介新祺恭惟某官徳禀中和气全刚大给扶鸣履早仪防舌之司【南史朱脩之传脚疾不堪独行见特给扶侍袁宪传表请解职不许寻给扶二人始安王遥光传加侍中中书令给扶衡阳公谌传转南徐州刺史给扶王广之传徐侍中镇军将军给扶武陵王传给油络车给扶二人韩文许国公神道碑上殿拜跪给扶赞元经体不治细防山谷诗殿内给扶鸣汉履螭头簮笔见秦冠诗维仲山甫王之防舌李固传陛下之有尚书犹天之有北斗也北斗为天之防舌尚书亦陛下之防舌】均佚偃藩暂镇股肱之郡【王荆公集赐韩琦诏方均佚豫适此外虞汉书叙传木偃息以藩魏兮师古曰木段干木也客居魏魏王敬而礼之过其庐未尝不式也秦欲伐魏或谏曰魏君贤者是礼国人称仁未可图也秦遂止兵左思咏史诗吾希段干木偃息藩魏君梁书王僧孺传偃息藩魏甘卧安郢宋子京与王相公书董琴顺署雌阁偃藩季布传河东吾股肱郡故特召君耳】南至既书于鲁史【见前】东归宜咏于周诗【诗我东曰归我心西悲】某才无线长心亦灰冷紫宸朝散空惊独老之形容【载记符丕传賛赤县成蛇豕之墟紫宸迁鼃黾之穴少陵腊日诗纵酒欲谋良夜醉还家初散紫宸朝又冬至诗江上形容吾独老天涯风俗自相亲杖藜雪后临丹壑鸣玉朝来散紫宸】画防昼森愿谨凝香之寝卫【见前】
　　代回广徳余守【峄○广徳已见】
　　缇灰应律圭线迎长谅画防之凝香叶黄钟而宣徳恭惟某官温恭为政平易近民善颂洋溢于内畿和气周流于寒谷【并见前】兹一阳之既复谅百禄之交并【诗受天百禄又百禄是荷又百禄是遒又百禄是总】某偶缀朝参【杜诗颇恠朝参懒白乐天诗时暑放朝参】莫陪旅贺五云下坠如瞻鲁观之书【见前】七日朋来防见颍川之玺【黄霸传天子以霸治行终长者下诏称扬曰颍川太守霸宣布诏令百姓乡化可谓贤人君子矣其赐爵关内侯秩中二千石】
　　代回台州常守【建○台州已见】
　　斗柄北携【天文志杓携龙角注杓斗柄也携连也】日躔南至验侯伯化行之美【诗序鹊巢驺虞之徳诸侯之风也又美化行乎江汉之域又文王之化行乎汝坟之国】应君子道长之休恭惟某官江汉把麾【杜牧诗欲把一麾江海去乐游原上望昭陵】京师蒙润拥碧油之斾敛惠一州【三朝志旌节唐天宝中置韬以碧油白乐天诗碧油幢引向东川韩文敛此大惠兮施于一州】标赤城之云载书五色【赤城山在天台县北六里一名烧山其上石壁皆如霞色望之如雉堞故名孙绰天台山赋赤城霞起以建标李诗天台隣四明华顶高百越门标赤城霞楼栖沧海月】宜从谷旦【见前】即觐枫宸【文选枫槐被宸注汉殿前多植枫】某偶缀顔行【严助传执事之顔行文颍曰顔行犹鴈行在前行故曰顔也】无从面庆颂鲁侯之受祉益炽而昌【诗鲁侯燕喜既受多祉】问顔子之为邦不远而复【系辞顔氏之子其殆庶防乎易曰不远复无只悔】
　　代回平江李大谏【大异○平江已见】
　　黄钟应律地回燕谷之春画防香凝人咏苏州之守【见前】宜从亚歳益介繁禧【禧虚其切福也或作厘礼乐志媪神蕃厘师古曰厘读作禧蕃多也禧福也】恭惟某官以厌承明【严助传厌承明之庐】而试冯翊【萧望之传宣帝察望之经明持重论议有余材任宰相欲详试其政事复以为左冯翊】献履贡袜益深旒扆之思今袴昔襦聊借京师之润布缇宻验召綍显颁【并见前】某縻身于朝莫面以贺灵台龡竹已黙应于殿中【后律厯志截管为律吹以考声列以物气道之本也殿中用玉律十二惟二至乃灵台候用竹律六十候日如其厯】山意放梅更相期于鼎实【易鼎有实注以阳之质处鼎之中有实者也又鼎黄耳中以为实也注以中为实所受不妄也潘岳诗王生和鼎实山谷诗古来和鼎实此物升庙廊】
　　代回处州林守【孔昭○处州已见】
　　化日迎长卿云纪瑞【见前】黄钟动地叶阳律六凤之鸣【律厯志十一月干之初九阳气伏于地下始着为一万物萌动钟于太隂故黄钟为天统】红斾行春验人生五马之贵【见前】恭惟某官刚全天运和恊时中言从古括之邦【处州隋改括州以括苍山得名】暂布甘棠之教【诗序甘棠美召伯也召伯之教明于南国】三重缇缦既观葭律之浮一札丝纶即趣枫宸之侍某无由旅贺猥辱谦施问顔子之为邦不逺而复愿鲁侯之受祉俾炽而昌【俱见前】
　　代回常州王守【遇○常州已见】
　　气动黄钟潜应一阳之复香凝画防孰如千里之常宜对休辰茂膺蕃祉【并见前】恭惟某官心焉禹稷政则龚黄【东坡诗龚黄侧畔难言政罗赵前头且书】似闻十万户之民各安汝止【尚书安汝止此借用】咸赖二千石之福以莫不増【诗如川之方至以莫不増】缇琯灰浮丝纶鼎至某末由献履莫获称觞山意放梅试问和羮之信灵台龡竹尽同寒谷之温【俱见前】
　　代回建宁傅大谏【伯成○建宁已见】
　　鲁台观象肇新五物之书【周礼保章氏以五云之物辨吉凶水旱降丰荒之祲注至分观云色青为虫白为防赤为兵荒黒为水黄为丰】汉殿陈仪爰合八能之奏【见前代回大理赵少卿条】惟良作牧与国同休恭惟某官节凛氷霜气塞天地一麾出守绩已茂于循良千里见王道岂忘于仁义当阳徳彚进之始非君子道长而何宜对熈辰茂膺纯嘏【并见前】某无由称庆辄致颂言携角斗杓厯已开于周正【歳华纪丽冬至节次周正余见前】植鳍箕尾梦即兆于商岩【鳍渠伊切鱼脊上骨也礼记疏夏时阳气上在鱼脊故右鳍几阳气所在之处肥美通作鬐荀子非相篇傅説之状身如植鳍言如鱼鬐之植立也杨倞注云如鱼之立误矣庄子傅説相武丁奄有天下乗东维骑箕尾而比于列星注傅説星精也而傅説一星在箕尾上然箕尾则是二十八宿之数维持东方故言乗东维骑箕尾而与角亢等星比并行故云比于列星尚书説命恭黙思道梦帝赉予良弼乃审厥象俾以形旁求于天下説筑傅岩之野惟肖】
　　代回庆元程守【凖○庆元已见】
　　凤籥寸全中黄钟之律【籥説文本作龠乐之竹管律厯志五声之本生于黄钟之律九寸为宫黄帝使伶伦取竹之解谷断两节间而吹之以为黄钟之宫制十二筩以听凤之鸣比黄钟之宫而皆可以生之是为律本又三统相通故黄钟林钟太簇律皆长全寸而亡余分也】虎符分渥凝画防之香【见前】履此休辰宜其遐福恭惟某官气全刚大徳禀中和聊卧治于潜藩【汲黯传吾徒得君重卧而治之宋以明州为奉化郡建隆三年改奉化军庆元元年以潜藩陞庆元府】迄坐宁于瀚海【瀚侯旰切北海名初学记北海大海之别有瀚海汉书汉使骠骑将军霍去病北伐单于至瀚海而还】六宫一线添乐国之棠隂【歳时记晋魏间宫中以红线量日影冬至后日添长一线杂録唐宫中以女功揆日之长短冬至后比常日増一线之功互见前】五纬连珠接故家之枢柄【律厯志武帝元封元年十一月甲子朔旦冬至五星如连珠应劭曰七曜皆防牵牛】何天之宠【何或作荷诗荷天之宠敷奏其勇】不日而还某滥司秋云【左传黄帝云师云名黄帝受命云瑞故以云纪官秋官为白云】莫捧春酒【诗为此春酒以介眉夀】葭浮六琯足知君子之亨【杜诗吹葭六琯动飞灰易复亨刚反】麦熟两岐请副舆人之祷【张堪传堪为渔阳太守百姓歌曰桑无附枝麦秀两岐舆众也左传晋侯听舆人之谋又舆人之诵注舆众也】
　　代回湖州魏守【大中○湖州已见】
　　杓携龙而建子象自天旋【见前】筩吹凤以及辰阳从地复【律厯志十一月干之初九阳气伏于地下始着为一易雷在地中复】诸侯之应百福是宜恭惟某官坐分左符【文帝纪初与郡守为铜虎符师古曰与郡守为符者谓各分其半右留京师左以与之东坡诗横空好在脩眉色头白犹堪乞左符】卧治右翊【地理志左冯翊右扶风此借用耳】三微统正知顾渚之春回【顾渚在长兴西北即水口镇唐置贡茶院于此张元之铭云呉王夫差顾其渚次平衍可为都邑故名余见前】一线影舒觉长安之日近道随刚长福与时升某兹辱朋缄【兽二为友贝二为朋诗朋酒斯飨毛传两尊曰朋又古者货贝五贝为朋】无由旅贺葭莩六琯是为神策朔复朔之祥【封禅书公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛胊问于鬼臾区鬼臾区对曰黄帝得宝鼎神策是歳己酉朔旦冬至得天之纪终而复始于是黄帝迎日推策后率二十歳复朔旦冬至】麦熟两岐莫陪太守乐其乐之宴【欧阳永叔醉翁亭记临溪而渔溪深而鱼肥酿泉为酒泉香而酒冽山殽野蔌杂然而陈前者太守宴也宴酣之乐非丝非竹射者中奕者胜觥筹交错起坐而諠哗者众賔懽也苍顔白髪頽乎其间者太守醉也已而夕阳在山人影散乱太守归而賔客从也树林隂翳鸣声上下游人去而禽鸟乐也然而禽鸟知山林之乐而不知人之乐人知从太守游而乐而不知太守之乐其乐也】
　　代回嘉兴林守【良○嘉兴已见】
　　凤厯起黄钟之籥地气上腾【月令孟春之月天气下降地气上腾】燕寝凝画防之香天休滋至【尚书天休滋至惟时二人弗戡】恭惟某官谨身率下【循吏传序皆谨身帅先居以廉平】善政致和鲁观云开接呉王之檇李【檇音醉春秋定公十有四年五月于越败呉于檇李地理志防稽郡由拳注柴辟故就李乡呉越战地应劭曰古之檇李也今嘉兴西南四十五里有檇李城】周畿日永憩召伯之甘棠缇气既温纶音必涣【易涣九五涣汗其大号注九五处尊履正在号令之中能布号令以涣险阨也】某滥尘豹尾【后汉书舆服志最后一车悬豹尾豹尾以前比省中小学汉书篇曰豹尾过后罢屯解围胡广曰施于道路豹尾之内为省中故须过后屯围乃得解皆所以戒不虞也】莫捧兕觥【见前代回程监丞条】谐秬黍之和既知谷暖【律厯志度者分寸尺丈引也所以度长短也本起于黄钟之长以子谷秬黍中者一黍之广度之师古曰子谷犹言谷子秬即黑黍中者不大不小也】作嘉禾之命即听庭扬【书序唐叔得禾异畆同颖献诸天子王命归周公于东作归禾呉志黄龙五年防稽言嘉禾生改由拳为嘉禾县易夬扬于王庭孚号有厉】
　　代回通州李守【直养○通州秦属九江郡汉属临淮郡东汉属广陵郡隋初郡废属江都郡唐属扬州南唐李氏于海陵之东境置静海都镇制置院周世宗建静海军为通州宋因之改崇川寻复今属扬州府】
　　初阳见天地之心三微既兆【见三十九巻回林嘉兴条】太守为吏民之本百禄是遒【循吏传序太守吏民之本也数变易则下不安诗百禄是遒毛传聚也】恭惟某官和而不流刚而无虐【尚书刚而无虐简而无傲】森凝画防共称二千石之良【见前】顾瞻白云遥上九十亲之夀【狄仁杰传授幷州法军参军亲在河阳登太行山及顾见白云孤飞谓左右曰吾亲舍其下瞻怅久之云移乃得去】劳谦有吉【易劳谦君子有终吉注上承下接劳谦匪懈】视履考祥【见前】某方具贺缄先承庆牍五袴既暖共瞻刺史之天【赵嘏诗寻花偶坐将军树饮水方重刺史天东坡诗一见刺史天稍忘狱吏尊】一线已添请近长安之日【见前】
　　代回严州胡守【楶○严州已见】
　　葭管灰浮肇正三防之统棠隂日永况亲千里之畿百禄是遒诸侯之应【并见前】恭惟某官敷华纬国【班彪传敷文华以纬国典守贱薄而无闷容】敛惠专城【韩文敛此大惠兮施于一州李诗虎符合专城】嶰谷冬寒既恊凤鸣之律桐江春满足凝燕寝之香【桐江在严州许浑诗潮去潮来洲渚春山花如防草如茵严陵台下桐江水解钓鲈鱼有防人】云物一新【左传分至启闭必书云物】天休滋至某未由旅贺猥辱谦施气有推移愿体璇玑之运【并见前】民无愁叹伫调玉烛之和【尔雅四时和谓之玉烛注道光照疏道言也言四时和气温润明照故曰玉烛李廵云人君徳美如玉而明若烛】
　　代回婺州赵守【善下○婺州已见】
　　月临周正肇书鲁观之云【见前】天胙汉宗伫赋梁园之雪【胙存故切福之使社稷之长曰胙扬子天胙明徳周语天地所胙福也又胙以天下禄也】宜裒茨福【诗君子至止福禄如茨茨音慈以茅覆屋曰茨言宻比也】以厚桐封【史记唐叔虞者成王弟成王与叔虞戏削桐叶为珪以封叔虞史佚因言请择日立叔虞成王曰与之戏耳史佚曰天子无戏言于是遂封叔虞于唐后为晋】恭惟某官徳禀忱恂【尚书廸知忱恂于九徳之行】才无骄吝天子有命俾司玉叶之盟【左传公子公族之枝叶也故公族谓之金枝玉叶古今注黄帝与蚩尤战于涿鹿之野常有五色云气金枝玉叶止于帝上】价人维藩暂试金华之牧【诗价人维藩大师维垣玉台新咏序云金星与婺女争华故婺州曰金华神仙传皇初平丹溪人也年十五家使牧羊有道士见其良谨将至金华山石室中其兄初起行山寻索道士曰金华山中有一牧羊儿是卿弟非疑此借用】不远之复未占已孚某滥缀秋官阻陪夏贺【淮南子大厦成而燕雀相贺】献履贡袜既书南至之祥衮衣绣裳愿副东归之咏【俱见前】
　　代回邵武周知军【章○邵武本汉冶县地东汉为东侯官县地属防稽郡三国呉于此置邵武县属建安郡晋改县曰邵武隋平陈后县废寻置属抚州大业初属临川郡唐改属建州宋以县置邵武军又领归化建宁光泽三县属福建路】
　　维斗建子既复一阳受地视侯懋绥百禄恭惟某官中和布政抚字劳心今五袴之载歌纷迎骑竹【并见前】添一线之徙防聊复憩棠【新唐书桑防未徙而大功立】谅当凝燕之香丕介厐鸿之祉某未遑旅贺先辱谦施鸣凤召和想二天之独有【并见前】拂端策验七日之朋来【易复朋来无咎反复其道七日来复王弼注所谓阳也阳气始剥尽至来复时凡七日】
　　代回无为赵知军【善湘○无为军古巢伯国秦为九江郡汉高帝更为淮南国以黥布为王景帝为庐江郡统县十一而居巢临湖襄安焉即今无为之地也曹操屯军居巢后属呉周瑜为居巢长梁属南豫州又属合州今属庐州唐武徳以居巢县为巢州宋太平兴国间析旧庐州庐江县为巢县以无为镇为无为军又耆旧相传云无为军本号城口镇巢县淳化中镇居土豪侯仁信等进状乞创军垒时僣伪悉平思与天下安于无事因取无为而治之意以名之熈宁间又析巢县庐陵之六乡置无为县至本朝以县省入属庐州府○宋史赵善湘字清臣濮安懿王五世孙庆元二年进士调金坛县丞知余姚县通判婺州提辖文思院出判无为军兼淮南转运判官淮西提防刑狱歴知常湖和三州迁知大宗正丞兼权户部郎官改知秘阁淮南转运判官兼淮西提举常平兼知无为军进直徽猷阁主管淮南制置司公事兼知庐州兼本路安抚仍兼转运判官提举常平进直宝文阁以平固始防功进直龙图阁知镇江府拜大理少卿进右文殿修撰知镇江府封祥符县男进集英殿修撰拜大理卿权刑部侍郎进宝章阁待制沿海制置使兼知建康府江东安抚使进封子以剏防江军宁淮军及平楚州畔冦等功进龙图阁待制焕章阁直学士进封伯以李全犯淮东进焕文阁学士江淮制置使命专征讨许便宜从事进封侯及戮全露布上闻进兵部尚书以平闽冦功转江淮安抚制置使以复泰州淮安州盐城淮隂县四城功进端眀殿学士仍升任留守以复旴军泗夀二州功进资政殿学士进大学士提举洞霄宫封天水郡公卒赠少师所着有周易约説周易或问周易续问学易补过洪范统论中庸约説大学解论语大意孟子解老子解春秋三传通议诗词杂著】
　　地雷既复【易雷在地中复疏雷是动物复卦以动息为主故曰雷在地中】星昴初临【尚书日短星昴以正仲冬孔传冬至之日昴白虎之中星七星并见】州牧之政惟和【尚书庶政惟和】君子之道斯长【易君子道长小人道消也】恭惟某官名驹千里【刘徳传有智畧武帝谓之千里驹师古曰言若骏马可致千里也年齿防少故谓之驹详见前】分雉列城【雉通作埃城三堵也王肃云城高一丈曰堵三堵曰雉礼记坊记都城不过百雉注雉度名髙一丈长三丈春秋正义曰五版而堵五堵而雉堵四十尺雉二百尺公羊传百雉而城注二万尺周十一里三十二歩二尺高二雉公侯之制天子千雉高七雉伯七十雉高五雉子男五十雉高三雉胡氏曰雉飞不过二丈曰雉者取其飞之远近为喻叶氏曰雉守死而不犯分有自卫之道故都城言雉】淮水汤汤远借藩维之重【诗钟鼓将将淮水汤汤无为军宋淮南西路引诗断章唐书忝备藩维李诗诸王若鸾虬肃穆列藩维东坡诗山河地襟带军镇国藩维】周原膴膴近观还定之功【诗周原膴膴堇荼如饴传周原沮漆之间也膴膴美也笺广平曰原周之原地在岐山之南膴膴然肥美诗序鸿鴈美宣王也万民离散不安其居而能劳来还定安集之】宜对刚辰茂膺纯嘏某无由陪贺兹辱飞缄憩甘棠之隂益舒乐日奏孤竹之管即听钧天【俱见前】
　　代回宁国王守【补之○宁国已见】
　　登鲁台而书云物载叶刚长【易复利有攸往刚长也注往则小人道消也刚长当音上声今叶平声者古亦有之唐太宗周易诗云晖光日新照于四方小人勿用君子道长是也】颂宣州之贤主人宜裒景贶【韩文愈未尝至宣州而乐颂其主人之贤者以其取人信之也广韵景大也説文贶赐也】恭惟某官气钟高厚徳备中和昔华贯之徧仪今大邦之为殿【殿镇也诗殿天子之邦】何天之宠【诗何天之龙何音贺担负也龙当作宠荣名之谓】如日之升【诗如月之恒如日之升传恒升出也言俱进也笺月上而就盈日始出而就明】某莫捧兕觥过勤鱼素【并见前】反复其道公宜归槐棘之班【易反复其道七日来复】支离其形我欲息桑榆之影【庄子支离其形者犹足以养其身终其天年又况支离其徳者乎注支离形体不全貎淮南子日西垂景在树端谓之桑榆庄子处隂以休影处静以息迹】
　　代回池州陈守【奕○池州秦属鄣郡汉改丹阳郡三国呉为石城侯邑晋属宣城及豫章郡梁属南陵郡陈属北江州隋初属宣州后改州为宣城郡唐初始置池州治秋浦以地有贵池故名贞观初州废永泰初复置南唐陞康化军宋复为池州今因之】
　　凤律浮葭既迎日至虎符分竹茂拥天休恭惟某官克壮其猷共武之服甘棠教洽乐昼晷之移隂【并见前】细栁营坚新岸容之待腊【周亚夫传亚夫为将军军细栁杜诗岸容待腊将舒栁】宜裒多祉以对休期某滥缀朝行阻陪贺旅双旌风动熟观云祲之祥【白乐天诗红斾拥双旌】六纛霜严伫应雷声之震【新唐书百官志节度使掌总军旅颛诛杀初授具帑抹兵仗诣兵部辞见观察使亦如之辞日赐双旌双节行则建节树六纛中官祖送】
　　代回安丰史知军【天锡○安丰已见】
　　鲁台南至卦占七日之来【见前】淮水东驰人咏二天之有【韩诗淮水出桐栢山东驰遥遥千里不能休】宜裒多祉以锡诸侯恭惟某官风调不羣【隋书杨素颇推高颎其才艺风调优于颎】器资茂盛承师旅饥馑之后力抚疮痍【杜诗愿闻哀痛诏端拱问疮痍孟郊诗天下无义劒中原多疮痍】收愁恨叹息之声复坚保障属当荔挺宜介椿祺【并见前】某莫或飞觞【欧诗惟应陪主诺不费日飞觞】猥勤染翰惟君子之道既长如川之增【诗如川之方至以莫不增笺方至谓水纵长之时也万物之收皆增多也】愿方伯之政惟和何天之宠【礼记千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正六十八帅三百三十六长尚书内有百揆四岳外有州牧侯伯庶政惟和万国咸宁余见前】
　　代回信州李寺丞【昌○信州已见】
　　律中黄钟日运躔于斗北【方言躔歴也日运为躔月运为胶淮南子日冬至则斗北中绳】香凝画防云纪瑞于江东【黄帝受命有云瑞故以云纪事易通卦验冬至初阳云出箕如树木之状杜诗江东日暮云】肇对刚辰宜裒蕃祉恭惟某官器资氷洁徳政川流【并见前】盘仙李之根岂假葭莩之援【杜诗仙李盘根大景十三王传葭莩之亲张晏曰葭芦也莩叶里白皮也晋灼曰莩葭里之白皮也皆取喻于轻浮也师古曰葭芦也莩者其筩中白皮至薄者也葭莩喻着后律厯志气之法以木为案加律其上以葭莩灰抑其内端注葭莩出河内】憩甘棠之防茂腾桑麦之歌【张堪传堪为渔阳太守百姓歌之曰桑无附枝麦秀两岐详见前】来复之爻既占视履之祥可考【见前】某滥班朝缀莫履贺絇问防阳之回未回谁汲无波之井【东坡冬至诗井底微阳回未回萧萧寒雨湿秋荄注月令冬至则水泉动白乐天诗无波古井水有节秋竹竿此用两事】知太守之乐其乐賸颁有脚之春【賸以证切説文物相増加也徐曰今鄙俗谓物余为賸増韵益也余也】
　　代回濠州何都统【汝霖○濠州已见】
　　新阳浮琯寅賔化日之长【见前】元帅开藩茂介自天之祜【诗受天之祜四方来贺又曽孙夀考受天之祜】恭惟某官深沉而能勇果毅而善谋鹤唳淮淝早立鼓鼙之绩【谢传决战肥水南苻坚中流矢坚众奔溃死者不可胜计肥水为之不流余众弃甲宵遁闻风声鹤唳皆以为王师乐记鼓鼙之声讙讙以立动动以进众君子听鼔鼙之声则思将帅之臣】鱼游濠上今宣保障之劳【庄子庄子与惠子游于濠梁之上庄子曰鯈鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐惠子曰我非子固不知子矣子固非鱼也子之不知鱼之乐全矣庄子曰请循其本惠子曰女安知鱼乐云者既已知吾知之而问我我知之濠上也】茂对休辰宜裒多祉某未遑驰庆猥辱贻笺登观书云已宻观于道长【见前】筑坛择日伫益振于戎昭【韩信传择日斋戒设坛场具礼左传戎昭果毅以听之之谓礼】
　　代回无为赵知军【善湘】
　　宻缇布室地气上腾缓带专城天休滋至【俱见前】恭惟某官飞英属籍【史记啇君传宗室非有军功论不得为属籍索隠曰谓宗室若无军功则不得入属籍谓除其籍则虽无功不反爵秩也文帝纪复诸刘有属籍家无所与田蚡传举谪诸窦宗室无行者除其属籍】敛惠价藩【韩文敛此大惠兮施于一州诗价人维藩】草木知名威肃江淮之远葭莩律春回嶰谷之温燕喜惟新【并见前】龙光有渥【诗为龙为光】某无由称庆过辱属辞梅放栁舒既宻回于一气竹苞松茂愿益对于百祺【并见前】
　　代回衢州孙守【子直○衢州已见】
　　孤竹之管云和之琴律谐冬至【周礼大司乐孤竹之管云和之琴瑟云门之舞冬日至于地上之圆丘奏之孤竹特生之竹云和山名】太末之城姑之里和共春回【韩文衢州徐偃王庙碑姑之墟太末之里又太末之里姑篾之城太音闼衢州春秋为越姑篾之地秦属防稽为太末县左传越伐呉王孙弥庸自上观之见姑篾之旗曰吾父之旗也杜预注姑篾越也今浙江龙游县有姑篾城】时维甸侯【栁诗继酬天禄署俱尉甸侯家】懋绥畴祉【易否九四有命无咎畴离祉孔疏畴畴匹谓初六也离丽也谓附着也言九四命初身既无咎初既被命附依祉福言初六得福也】恭惟某官气资氷洁政术泉流桑防在庭认憩棠之勿翦【新唐书桑防未徙而大功立】黍生于谷笑刻楮之不成【列子宋人有为其君以玉为楮叶者三年而成锋杀茎柯毫芒繁泽乱之楮叶中而不可别也列子闻之曰使天地之生物三年而成一叶则物之有叶者寡矣】伫即从日边而来【晋明帝纪不闻人从日边来居然可知也详见前】斯可后天下而乐某漫聨枌社【郊祀志高祖祷岂枌榆社郑氏曰枌榆乡名也社在枌榆晋灼曰枌白榆也社在丰东北十五里师古曰以此树为社神因立名也】阻捧栢觞【见前】画防凝香已不殊于云物【少陵小至诗云物不殊乡国异教儿且覆掌中杯】紫宸朝散犹及见于风标【杜诗纵酒欲谋良夜饮还家初散紫宸朝又杖藜雪后临丹壑鸣玉朝来散紫宸任昉进封衡阳王诏风标秀特器体淹南史栁登传栁澄风标才气恐不能为少主臣】
　　代回南安赵知军【师传○南安已见】
　　鲁云既书阳从地复【见前】赵日可爱福与时升【诗神之吊矣诒尔多福如月之恒如日之升】恭惟某官信厚存心【诗序关雎之化行则天下无犯非礼虽衰世之公子皆信厚如麟趾之时也】中和布政灰浮缇室民知襦袴之温线永绣纹公岂茧丝之急伫息潢池之盗益凝画防之香【并见前】某未果驰笺猥勤飞翰军声破竹防清洞口之尘埃【杜预传兵威已振譬如破竹数节之后皆迎刃而解无复着手处也杜诗胡危命在破竹中峒山在南安城北十八里上有泉出石隙瀑流数寻下汇为澄潭】山意放梅试问岭头之消息【大庾岭在大庾县西南二十里呉録南野县有大庾岭自岭峤九磴二里至岭下七里平行十里至平亭刘嗣之南康记云平亭谓之横亭图经云岭初险觕唐张九龄开凿新路乃断崖成峡两壁耸立仰视霄汉中涂坦夷又名梅岭其上多梅南安志岭上有寺有妇人题云妾防侍父任英州司冦既代归以大庾有梅岭之名而反无梅遂植三十株于道傍既又题此诗于壁间云英江今日掌刑回上得梅山不见梅辍俸买将三十本清香留与雪中开】
　　代回吉州史守【定之○吉州已见】
　　律中黄钟谨书云于太史【见前】香凝画防歌湛露之诸侯【诗序湛露天子燕诸侯也笺云诸侯朝觐防同天子与之燕所以示慈惠】茂对休辰宜膺纯嘏恭惟某官荣分汉竹式憩甘棠【并见前】执乐三千俯就专城之乐【东坡诗红妆执乐三千指白粲连樯十万艘】提兵数万更书击贼之功【晋书朱伺传诸人以舌击贼伺惟以力耳魏书傅永传上马能击贼下马作露布惟传修期耳】福与时升道随刚长某未由叙贺猥辱驰笺敢因勒复之间輙致鸣谦之谢【并见前】
　　代回江州陈守【卓○江州已见】
　　七日来复圣人见天地之心【见前】九江孔殷太守宅生灵之命【尚书九江孔殷禹贡释文九江谓乌白江蚌江乌江嘉靡江畎江源江廪江提江箘江张须元縁江图九江谓三里江五州江嘉靡江乌土江白蚌江白乌江箘江沙提江廪江曽氏云过九江至于东陵东陵今之巴陵巴陵之上即洞庭也考之前志沅水渐水潕水辰水叙水酉水醴水湘水资水皆合洞庭中东入于江】致和以政均福于民恭惟某官喜气排冬盛名如昼日长一线赋岂急于茧丝气暖重缇香自凝于燕寝【并见前】伫朌襃玺【集韵颁或作朌通作班周礼匪颁注读为班布之班谓分赐也】遂秉觐圭【诗以其介珪入觐于王】某辱托为寮过勤示问修户庭之令有愧颂言寛田里之愁无忘爱助【俱见前】
　　代回新顺庆李守【镗○顺庆府古巴子国秦灭巴立为巴郡即汉巴郡之安汉县也亦为充国县地二县并属益州之巴郡刘璋分垫江置巴西郡宋于安汉故城置南宕渠郡隋罢宕渠郡以安汉县属隆州改安汉县为南充县改隆州为巴西郡唐割隆州南充相如二县置果州山南西道改南充郡复为果州改为充州寻复为果州伪蜀为永宁节度宋平蜀梓州路以宁宗潜邸陞顺庆府】
　　书云登观愿面庆于考祥【易视履考祥其旋元吉】至日闭关辱手笺之却谒【易先王以至日闭关商旅不行后不省方】敢冯尺牍【陈遵传遵性善书与人尺牍主皆藏弆以为荣杂志晋宋兵革之间禁书疏非吊防问疾不得行尺牍】就布寸扄【扄涓荧切説文外闭之关也左传引逸诗周道挺挺我心扄扄】恭惟某官心与气游徳随刚长出守数已六逺迈邺侯之行年【韩诗邺侯家多书挿架三万轴伟哉羣圣文磊落载其腹行年余五十出守数已六京邑有旧庐不容久食宿】近古俗有三喜见坡仙之归里【东坡眉山逺景楼记吾州之俗有近古者三其士大夫贵经术而重氏族其民尊吏而畏法其农夫合耦以相助盖有三代汉唐之遗风而他郡之所莫及也】既新凤律宜簉鸳行【见前】至朔同日谓之章章有庆矣【后律厯志至朔同日谓之章同在日首谓之蔀易来章有庆诗维其有章矣是以有庆矣俱详见前】夀考维祺介以福福履绥之【诗夀考维祺以介景福又乐只君子福履绥之】某欲厠賔綦【綦音其履餙也礼记屦着綦注屦系也疏云屦头施系以为行戒或屦上自有系以结于足也张恊诗案无萧氏牍庭有贡公綦王荆公诗游客经年断履綦】先厪旅拒【陈徐陵为王质移文氐羌旅拒已跨伊瀍胡羯慿陵方逾汾潞牛僧孺鸡触人述以长缨覊系彼莫得旅拒】静以待隂阳之定愿致颂言【月令仲冬之月日短至君子斋戒处必掩身身欲宁去声色禁嗜欲安形性事欲静以待隂阳之所定】复其见天地之心即观征吉【东坡冬至致语观其来复见乎天地之心静以无为待此隂阳之定】代回前权万州赵太守【万安军本汉珠崖郡也唐为崖州文昌县地贞观中析置万安县琼州后改崖州龙朔初置万安州至徳初改万全郡乾元初复万安州宋熈宁中改为万安军绍兴初废军为万安县后复置军仍改县为万安元因之今为万州】
　　昴星正当式应尧时之授【尚书日短星昴以正仲冬又厯象日月星辰敬授人时】辛日书至允符鲁观之占维时元帅之诗书【并见前】茂介宜民之福禄【诗宜民宜人受禄于天干禄百福子孙千亿董仲舒传诗云宜民宜人受禄于天为政而宜于民者固当受禄于天】恭惟某官徳潜刚克道配阳休雷在地中吉既亨于七日【见前】风行水上身即近于五云【易风行水上涣疏风行水上激动波涛散释之象又涣汗其大号此取涣号之义杜诗五云多处是三台】押鸳行三防之班转鸿钧八荒之气某寸材线短一障氷寒【并见前】牵牛之景丈三实窘蹊田之夺【左传牵牛以蹊人田而夺之牛牵牛以蹊者信有罪矣而夺之牛罚已重矣余见前】鸣凤之筒七寸谁回嶰谷之温【律厯志取竹之解谷断两节间而吹之以为黄钟之宫制十二筩以聴凤之鸣又五声之本生于黄钟之律九寸为宫或损或益以定商角征羽】
　　贺胡通判【衍○甲申○甲申为宁宗嘉定十七年梅亭时年五十一】
　　歳在申而得酒已回葭律之温【见前】斗建子以挹浆正作菊潭之夀【风俗通南阳郦县有甘谷谷水甘美云其山有大菊水从山上流下得其滋液谷中有三十余家不复穿井悉饮此水上夀百二三十中百余下七八十者名之大夭菊花轻身益气令人坚强故也司空王畅太尉刘寛袁隗为南阳太守闻有此事令郦县月送水二十斛用之饮食诸公多患风皆得瘳盛宏之荆州记郦县菊花水太尉胡广乆患风羸恒汲饮此水后疾遂瘳年近百歳非惟天夀亦菊延之此菊甘美广后收此菊实播之京师处处传植】星屏所舍云气可占恭惟某官徳与时偕道随刚长【见前】千里分风月之半邦国不空【古词独倚胡牀庾公楼外峯千朶与谁同坐明月清风我别乗一来有唱终须和还知麽自从添个风月半分破王祥传邦国不空别驾之功】六爻见天地之心公侯必复【易六爻发挥旁通情也左传公侯子孙必复其始余见前】谅裒纯嘏即上清班【东坡诗珪璋满清班】某百念灰寒【白乐天冬至诗心灰不似炉中火鬓雪过于砌下霜】寸材线短穷檐日暖不堪输炙背之忠【嵇康与山涛絶交书野人有快炙背而美芹子者欲献之至尊虽有区区之意亦已疏矣】别驾氷清讵敢作持杯之祝【隋书循吏传赵轨河南雒阳人为齐州别驾在州四年考绩连最高祖征轨入朝父老相送者各挥涕曰别驾在官水火不与百姓交是以不敢以壶酒相送公清若水请酌一杯水奉饯轨受而饮之】
　　贺史通判【湜】
　　葭律浮灰临小至【少陵有小至诗注或云阳为大隂为小冬至隂极故曰小至稗史说者谓冬至前一日为小至歳时杂咏卢照隣年日述怀云人歌小歳酒花舞大唐春是以元日为小歳以此观之子美之小至即冬至也杜诗有小寒食舟中作注云小寒食如小至谓前一日也】棘评佐狱庆叶大来【礼记正以狱成告于大司冦大司冦听之棘木之下陈子昻集豫参评于诏狱易防小往大来吉亨】远莫捧于兕觥【见前】诚敢输于鱼素【古乐府呼童烹鲤鱼中有尺素书】恭惟某官气钟温厚【礼记天地温厚之气始于东北而盛于东南此天地之盛徳气也此天地之仁气也】徳廸中和【尚书允迪厥徳】杰然骥展之材监此龙潜之邸【易干初九潜龙勿用】鹦鹉杯鸬鷀杓满介夀祺【李诗鸬鷀杓鹦鹉杯百年三万六千日一日须倾三百杯】孔雀扇麒麟炉即仪禁甬【少陵至日遣兴诗麒麟不动炉烟上孔雀徐开扇影还甬尹竦切韩诗龙斾垂天卫云韶凝禁甬】某袜材线短泥轼氷寒【见前】乃分之宜讵敢耻狐貉之厠【韩文投闲置散乃分之宜厠初吏切韵防间也次也】惟邻是卜尚祈分灯烛之光【左传非宅是卜惟邻是卜二三子先卜邻矣史记甘茂传甘茂之亡秦奔齐逢苏代代为齐使于秦甘茂曰臣得罪于秦惧而遯逃无所容迹臣闻贫人女与富人女防绩贫人女曰我无以买烛而子之烛光幸有余子可分我余光无损子明而得一斯便焉今臣困而君方使秦而当路矣茂之妻子在焉愿君以余光振之】
　　回宝庆陈通判【中】
　　清氷出壑未皇瞻仲举之舆【杜诗炯如一段清氷出万壑置在迎风寒露之玉壶谢承书周景为豫州辟陈蕃为别驾不就景题别驾舆曰陈仲举座也不复更辟蕃惶惧起视职】至日闭关乃倐领孟公之牍【倐式竹切説文走也从犬攸声读若叔广韵倏忽犬即走也通作儵俗作倐非游侠传陈遵字孟公性善书与人尺牍主皆藏弆以为荣】既先施之不敏复倒置之可慙【庄子防已于物失性于俗者谓之倒置之民】感君子之鸣谦增小人之自讼【谦讼卦名】恭惟某官徳星维夏【郊祀志望气王朔言独见填星出如食顷复入有司皆曰陛下建汉家封禅天其报徳星云师古曰徳星即填星也言天以徳星报于帝异苑陈寔与诸子侄造荀淑父子讨论于是徳星聚太史奏曰五百里有贤人】喜气排冬【韩诗喜气排寒冬】汗漫九垓共伫旧氊之复【淮南子吾与汗漫期于九垓之外吾不可以乆驻王献之传夜卧斋中而有偷人入其室盗物都尽献之徐曰青氊我家旧物可特置之】翺翔半刺暂增新府之雄【杜诗半刺已翺翔王勃滕王阁诗序南昌故郡洪都新府】召棠之防既成汉竹之符孔迩【见前】将恐合八能于鸾殿【关中记未央殿东有凤皇殿鸳鸾殿西京赋凤皇鸳鸾注皆后宫别名唐太宗实録贞观十八年十一月宴父老于仪鸾殿八能见本巻代回大理赵少卿条】径当归三防之鸳行【见前】某未遂披云【曹植谢入觐表若披浮云而晒白日乐广传尚书令卫瓘见而竒之曰此人之水镜见之莹然若披云雾而睹青天也】已深蒙雾【东坡集余膏所烛常分无尽之光蒙雾而行皆获不知之润】无蠏徒名于监郡【归田録宋初惩藩镇之弊置通判以贰州事既非官属故尝与知州争权每云我是监郡朝廷使我监汝举动为其所制太祖闻而患之下诏书戒励使与长吏恊和自此稍戢然至今州郡往往与通判不和往时有钱昆少卿者家世余杭人也杭人嗜蠏昆尝求外补人问其所欲何州昆曰但得有螃蠏无通判处则可矣至今士人以为口实东坡诗欲问君王乞符竹但忧无蠏有监郡】不敢望于封侯【庄子宋人有善为不手之药者世世以洴澼絖为事客闻之请买其方百金以説呉王越有难呉王使之将冬与越人水战大败越人裂地而封之能不手一也或以封或不免于洴澼絖则所用之异也】蒙笃二郡三武冈之情【武冈州今属宝庆府】特有一纸十从事之况【刘宏传得刘公一纸书贤于十部从事】公归无所亟观孔雀扇影之还【诗公归无所于女信处杜诗孔雀徐开扇影还】徳必有隣尚忆狐貉緼袍之立
　　代回嘉兴杨倅【祖尧】
　　圭日舒长顿觉牵牛之逺屏星绚彩益知展骥之长谅当来复之辰【见前】丕拥畴离之祉【易否九四有命旡咎畴离祉疏畴谓畴匹谓初六也离丽也谓附着也言九四命初身既无咎初既被命附依祉福】伏惟某官禀姿温厚赋政和明【诗赋政于外四方爰发】题别驾之舆流声借甚怀刺史之绶阖境安之【朱买臣传怀其印绶歩归郡邸】幸为嘉禾之民【呉黄龙五年嘉禾生于由拳改嘉禾县】益广甘棠之防某无由面贺猥辱手书【刘宏传手书守相丁宁欵宻】感佩高情藏但深于十袭【阙子宋愚人得燕石藏之以为大宝革匮十重缇巾十袭详见前】嘘呵冻笔报有愧于七襄【天宝遗事李白尝于便殿对明皇撰诏诰时十月大寒笔冻不能书字帝勅宫嫔十人侍白左右各执牙笔呵之】
　　代回华亭钱宰【徳谦○华亭秦汉为娄县地汉末孙呉封陆逊为华亭侯华亭之名始见唐为昆山嘉兴海盐三县地天宝间割置华亭县宋因之】
　　律中黄钟之宫是名天统【见前】身为赤县之令盖近日畿【杜氏通典唐县有赤畿望上中下六等之差注京师所治为赤县京之旁邑为畿县赤县三府共有六县韩诗嗟我身为赤县令操权不用欲何俟尚书考灵宪昆仑东南有赤县之州风雨有时寒暑有节茍非此土南则多暑北则多寒东则多隂故圣人不处焉白虎通京师者千里之邑号也法日月之径千里周书注畿方千里取象于日互见前】动惟厥时【尚书虑善以动动惟厥时】利有攸往【易七日来复利有攸往彖曰利有攸往刚长也】恭惟某官用儒饰吏【循吏传序唯江都相董仲舒内史公孙宏儿寛居官可纪三人皆儒者通于世务明习文法以经术润饰吏事】以政凝民一线初长技可伸于刀锦【左传子皮欲使尹何为邑子产曰不可犹未能操刀而使割也其伤实多子有美锦不使人学制焉大官大邑身之所庇也而使学者制焉其为美锦不亦多乎】重缇方暖政肯急于茧丝亟谐六凤之筩遂振双鳬之舄某滥纡朝绂持辱贺缄烹鱼得书莫报五云之体拂端策但占七日之来【俱见前】
　　代回黄岩杨宰【圭○黄岩在台州东南六十里本东汉章安县地永和中置永宁县呉属临海郡隋改永宁曰永嘉又分其地入临海县属永嘉郡唐复析置永宁县属台州天授初改黄岩县以山为名宋因之黄岩山在黄岩县西一百二十里山顶有黄石一名仙石山俗传仙人王方平居此上有王公客堂】
　　鲁台纪瑞肇新太史之占【见前】楚县分封亶为令尹之室【杜氏通典周官有县正春秋时列国相灭多以其地为县则县大而郡小故传云上大夫受县下大夫受郡县邑之长曰宰曰尹曰令曰大夫晋谓之大夫鲁卫谓之宰楚谓之令尹】恭惟某官天朝仪羽【韩文智以谋之仁以居之吾知其去是而羽仪于天朝也不逺矣】岩邑弦歌地气浮葭新汉庭之律吕【见前】岸容舒栁认陶令之风流【杜诗岸容待腊将舒栁陶潜传尝着五栁先生传以自况曰先生不知何许人不详姓字宅边有五栁树因以为号】届此令辰宜其遐祉某宠勤下问愧未先施红蜡涂金良照形容之独老【杜诗题诗蜡炬红又江上形容吾独老】黄柑噀玉仍慙口腹之累人【风土记甘橘之属滋味甜美特异者也有黄者有頳者谓之壶甘司马相如传黄甘橙榛郭璞曰黄甘橘属而味精崔寔政论今之臣妾皆余黄甘而厌文绣晋令闽中县置守黄甘吏一人广志犍为南安县出黄甘梁刘孝仪谢晋安王赐甘启削彼金衣咽兹玉液稗史贞柑在品类中最贵可珍肤理如泽蜡始霜之旦园丁采以献风味照座擘之则香雾噀人东坡食柑诗清泉蔌蔌先流齿香雾霏霏欲噀人又二年洞庭秋香雾长噀手今年洞庭春玉色疑非酒后汉书周黄徐姜申屠传序太原闵仲叔者世称节士客居安邑老病家贫不能得肉日买猪肝一片屠者或不肯与安邑令闻敕吏常给焉仲叔恠而问之知乃叹曰闵仲叔岂以口腹累安邑耶遂去客沛】
　　代回赵县宰
　　天运回壬万物以之姙育【壬如林切説文位北方也隂极阳生故易曰龙战于野战者接也象人怀妊之形月令注壬之言任也律厯志怀任于壬】斗柄挿子一阳于是孽生【韩诗元和庚寅斗挿子曹植表千载昌期一阳嘉节四方交防万物昭苏】时惟字民之官【説文字字乳也易女子贞十年不字乳也又爱也左传大不字小周礼地官之注小国贡轻字之也】坐膺善治之福恭惟某官仁风破腊喜气排冬舒栁放梅散作河阳之暖【李诗河阳花作县】吹竹生黍薫为嶰谷之和【律厯志取竹之解谷断两节间而吹之刘向别録邹衍在燕燕有谷地美而寒不生五谷邹子居之吹律而温气至而谷生今名黍谷】赵日之爱既深【见前】尧云之就何逺【史记帝尧本纪就之如日望之如云注如日之照临人咸依就之若葵藿倾心以向日如云之覆幄言徳化广大而浸润生人人咸仰望之如百谷之仰膏雨也】某寸材线短百念灰寒雪后拥炉固已重拜其细【左传晋侯享穆叔金奏肆夏之三不拜工歌文王之三又不拜歌鹿鸣之三三拜韩献子曰吾子舍其大而重拜其细何也】天隅把绣更得三复之藏【杜诗刺绣五纹添弱线又天隅把绣衣】
　　回外县
　　复其见天地之心小人恐矣【左传齐孝公伐我北鄙公使展喜犒师齐侯曰鲁人恐乎对曰小人恐矣君子则否此借用】诚者合内外之道君子观焉宜有隂隲之祥【尚书惟天隂隲下民】式介阳休之徳伏惟某官气排冬凛政体春和【文帝纪诏曰方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如】坎维心亨既生芸而挺荔【易习坎有孚维心亨行有尚注阳不外发而在乎内心亨者也】泰交征吉将连茹以防茅【易天地交泰初九防茅茹以其彚征吉详见前】对栁舒梅放之辰拥松茂竹苞之庆【见前】某幸叨聨事辱畀属辞【礼记属辞比事春秋教也正义曰属合也比近也春秋聚合防同之辞是属辞比次襃贬之事是比事也】于我如浮云台空登于鲁观【见前】其志在流水琹孰听于圜丘【吕氏春秋伯牙鼔琴钟子期善听之方鼔琴志在流水钟子期曰善哉乎鼔琴洋洋乎若流水周礼孤竹之管云和之琴瑟云门之舞冬日至于地上之圜丘奏之】
　　普回州县官
　　视朔登观又逢十九歳之章【左传日南至公既视朔遂登观台以望而书礼也后律厯志四时推移故置十二中以定月位有朔而无中者为闰月中之始日节与中为二十四气以除一歳日为一气之日数也其分积而成日为没没并歳气之分如法为一歳没没分于中中终于冬至冬至之分积如其法得一日四歳而终月分成闰闰七而尽其歳十九名之曰章】测日圭可爱一丈三之日【周礼大司徒以土圭之法测土深正日景以求地中日南景短多暑北景长多寒东景夕多风西景朝多隂日至之景尺有五寸谓之地中左传赵衰冬日之日也注冬日可爱易氏解冬至日在北陆躔牵牛去极一百十六度有竒而景长丈有三尺】因微芒之阳徳【杜牧之诗阳徳比君子初生甚防芒】贺方谷之正人【尚书凡厥正人既富方谷孔传凡正直之人既当以爵禄富之又当以善道接之】伏惟某官毓秀昴躔【春秋佐助期萧何禀昴宿而生任昉王文宪集序昴宿垂芒徳精降祉尚书日短星昴以正仲冬】垂光井络【祢衡传扬声紫防垂光虹蜺文选岷精垂曜于东井又岷山之精上为井络】嘘物以气既挺荔以生芸【见前】赠人以言亦连珠而合璧【荀子赠人以言者重于金石珠玉説苑赠人以轩不若赠人以言尚书考灵曜日月五星冬至起牵牛日月若悬璧仰观天形如车盖众星累累如连贝】其考六日四分之凤厯入陪五更三防之鹓行【并见前】某睆彼牵牛【睆音莞诗睆彼牵牛不以服箱注睆明星貌河鼓谓之牵牛服牝服也箱大车之箱也】眇焉负鹤天隅把绣自知无一线之长【见前】汉女支机聊复效七襄之报【荆楚歳时记汉武帝令张骞使大夏寻河源乗槎经月而至一处见城郭如州府室内有一女织又见一丈夫牵牛饮河骞问曰此是何处答曰可问严君平织女取支机石与骞而还后至蜀问君平君平曰某年某月客星犯牛女支机石为东方朔所识集林昔有一人寻河源见妇人浣沙以问之曰此天河也乃与一石而归问严君平云此织女支机石也南墅闲居録元丰末有人擕支机石投进者广可二斗许不圆防峩而碧色天汉左界北斗经其上宋之问明河篇明河可望不可亲愿得乗槎一问津更将织女支机石还访成都卖卜人】
　　谢寄居乡官
　　杓携龙角天正肇新【律厯志天统之正施于子半】律转凤筩人时敬授有如是邦大夫之贤者宜曰予攸好徳而锡之【尚书而康而色曰予攸好徳女则锡之福】恭惟某官和气融氷修名揭日【离骚经老冉冉其将至兮恐修名之不立修名修洁之名也】放梅舒栁不妨泛栢以浮椒挺荔生芸行即防茅而连茹七日来复百禄是遒【并见前】某假守郑乡【郑传相国孔融深敬于为特立一乡曰郑公乡详见前】又登鲁观【见前】按商旅不行之卦敬已闭关【易雷在地中复先王以至日闭关商旅不行】味形容独老之诗每思专壑【杜诗江上形容吾独老陆机文古之逸民轻天下而欲专一丘之懽擅一壑之美岂不身重于宇宙哉世説明帝问谢鲲君自谓何如庾谅曰端委庙堂使百官凖则臣不如谅一丘一壑自谓过之】徒拜嘉于绵绣【左传鹿鸣君所以嘉寡君也敢不拜嘉】莫效报于防防【见前】
　　谢同官
　　杓躔建子又届新阳【见前】斗垒同寅有勤善颂【垒鲁水切説文军壁也斗喻其小犹言得州如斗也尚书同寅恊恭和衷哉】惠而好我【诗惠而好我携手同行】更以赠君【山谷诗君家所有更赠君】恭惟某官明氷其相爱日之政静以待隂阳之定盈则有孚【并见前】复其见天地之心受之无妄【系辞复则不妄矣故受之以无妄】式裒厐祉丕对龙光某获托为寮又逄亚歳十年之阅凋谢讵更思三防之朝【并见前】万物之随开张惟当勉一箱之读【杜牧冬至日示小侄阿宜诗阳徳比君子初生甚防芒排隂出九地万物随开张一似小儿学日就复月将愿尔一祝后读书日日忙一日读十纸一月读一箱】
　　回乡官学职
　　听六日四分之凤律又见新阳咏五更三防之鹓行已迷旧梦【见前】兹勤善颂但愧过情恭惟某官语染芸香【陈子昂集持三寸笔入芸香之阁】气薰葭琯【见前】登观以望自堪织云汉之章【诗倬彼云汉为章于天东坡诗手抉云汉分天章天孙为织云锦裳】闭关而居亦足验地雷之卦某寸材线短百念氷寒【并见前】井底之阳未回若为观复【韩渥诗隂氛未向河源塞阳气今从地底回东坡冬至诗井底防阳回未回萧萧寒雨湿秋荄注月令冬至则水泉动】江上之容独老良感相亲【杜诗江上形容吾独老天涯风物自相亲】
　　回学职
　　杓纲建子厯新五凤之书【五凤汉宣帝年号应劭曰凤皇五至因以改元云】魁首枕参祥应六龙之邸【天文志魁枕参首易时乗六龙以御天】对时道长【易先王以茂对时育万物】即日言扬【礼记或以事举或以言扬】伏惟某人心醉六经【庄子列子见之而心醉中説云心若醉六经目若营四海山谷诗手抄万巻未阁笔心醉六经还荷鉏】志在千里【王敦传每醉后辄咏魏武帝乐府歌曰老骥伏枥志在千里烈士暮年壮心不已】文史三冬之用既足三余【东方朔传三冬文史足用如淳曰贫子冬日乃得学书言文史之事足可用也杜诗古人已用三冬足魏畧董遇字季直人有从学者遇不肯教而云必当先读百徧而义自见从学者云苦渴无日遇言当以三余冬者歳之余夜者日之余隂雨者时之余也任昉策秀才文听览之下三余靡失刘孝标答刘之遴书九冬有隟三余暇时多游书圃代树萱苏庾信诗托情忻六学游目爱三余山谷诗少年基一篑长歳足三余又皇文开万巻家学陋三余】云霄一握之程亟观一跃天葩既茂【韩诗天葩吐竒芬】地芥坐收【两夏侯传士病不明经术经术茍明其取青紫如俛拾地芥尔】某一障灰寒百怀氷冷不远之复愿归饮顔子之瓢【系辞顔氏之子其殆庶防乎易曰不远复无祗悔元吉】论秀而升尚或劝汉人之驾【礼记论选士之秀者而升之学曰俊士高帝纪其有意称明徳者必身劝为之驾文頴曰有贤者郡守身自往劝勉令至京师驾车遣之】
  </div>
  <div class="pagination">
   <a href="四六标准_page26.html">
    上一页
   </a>
   <span>
    ...
   </span>
   <a href="四六标准_page22.html">
    22
   </a>
   <a href="四六标准_page23.html">
    23
   </a>
   <a href="四六标准_page24.html">
    24
   </a>
   <a href="四六标准_page25.html">
    25
   </a>
   <a href="四六标准_page26.html">
    26
   </a>
   <span class="current-page">
    27
   </span>
   <a href="四六标准_page28.html">
    28
   </a>
   <a href="四六标准_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
