<!DOCTYPE html>
<html>
<head>
    <meta charset="UTF-8">
    <title>慈湖遗书 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慈湖遗书 - 第 8 页/共 14 页</h1>
    <div class="content">子曰知者乐水仁者乐山知者动仁者静知者乐仁者寿知道之谓知知非心思之所及伊尹谓之觉孔子谓知及之此曰知子欲言知者之所乐不可得而言姑指水以明之葢学者观水而忽觉循循善诱虑其或未觉又释之曰动圣人每见学道者率求诸寂静止定不悟变化云为喜怒哀乐之妙故曰动以别知者所觉之妙又曰知者乐者初言乐水指在于水虑学者未得其乐兹専言乐明知者常乐知者虚明澄然死生忧患不足以动或曰用常乐仁者乐山又何也仁觉也医家谓肌体无所知觉曰不仁知者亦觉而不同其仁何也孔子曰若圣与仁则吾岂敢仁几于圣矣知者虽觉虗明而旧习未尽消意念微动即差未能全所觉之虚明必至于纯明不已而后可以言仁知者虽得动中之妙虽动而未尝动虽扰扰而未尝扰扰而旧习之气忽乗隙而至终未得静中之妙或有迁动故圣人又取山为象山之妙不可言即水之妙不可言答子张仁者何乐乎山之问曰山者岿然髙至哉圣言妙不容言子张又不领又问髙则何乐尔子不得已而言曰夫山草木植焉禽兽蕃焉财用出焉直而无私焉兴吐风云以通乎天地之间阴阳和合雨露之泽万物以成百姓咸飨此仁者之所以乐乎山也亦犹观水而曰以其不息徧与诸生而不为也即山虽静而未尝无发生之妙用特以仁则纯明知未纯明虽大体虚明而未纯舜曰惟精惟一用力于仁也孔子发愤忘食用力于仁也用非思非为之力故未见力不足知者乐则仁者之乐不言可知仁者寿以无思无为之妙纯一无间故至和保育多寿考焉颜子之夭命也天下事皆不可以一槩论然寿与夭亦一也[见训语] 
先生曰子曰知者乐水汝以为何如汲古对云知之运动犹水之周流先生曰孔子欲言知者之所乐不可得而言姑取水以喻惟学者自觉夫水虽流行汨汨不息而所谓水者本至虚而无思虑汲古问如此则何谓知者动先生曰孔子能言其动亦不能言其所以动使可训释则不足以为动矣智者得动中之妙真不可度思学者求道千人万人率求之虚静多溺于沉寂不知日用应酬万变无非妙用必能极天下之至动而实未尝动者始可言知汲古又问以至动而未尝动言知则必静矣未晓仁者静又何如先生曰离动而求静则愈求愈逺不知圣人未尝溺于静惟动者乃得之必也应酬万务扰扰胶胶而未始不寂然不可以心知意度者庶几乎可以言仁之静必能动而后能静必乐水而后可以进于乐山山亦非专于静而已草木生焉水泉发焉宝藏兴焉未尝无用而常静焉知者虽得动中之妙而未能常明常觉事物汨之间有转移未能如仁者之常觉常明不动故惟仁者可以言静静即山智者之动即仁者之静动静离不足以言仁智汲古又问古注读作知者乐[五孝反]水今先生读作乐[音落]水何义先生曰乐[五孝反]是有意乐[音落]是自然 
宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也圣贤气象大略相类宰我之问孔子之答在今时风俗必且大笑以为愚人不通晓之甚也特以孔子宰我为是言故不起诮使言不出于孔子必付一笑置之不足复道之域吁无惑乎今人之不如古也木讷近仁巧言鲜仁岂今时风俗所知哉[互见诲语] 
子曰君子博学于文约之以礼亦可以弗畔矣夫夫读书为学者文也三百三千者礼也或者以礼为理非的也礼固理之不可易者而必易以理为礼则不可也葢因小戴记有曰礼也者理之不可易者也故近世学者多以理释礼舍礼而言理以三百三千之众多疑其不可以为约也故必归之于理不知夫三百三千条目虽多为礼则一三百三千非自外至皆由人心以生者也尊尊卑卑升降揖逊周旋裼袭皆循吾心之所安加一毫不可也损一毫不可也一而已矣不必舍三百三千而言也即礼而未尝不约也即其至繁而未尝不至简也小戴记有曰礼自外作者非知礼之言也博学之初多识前言往行不胜其多故曰愽犹未得返约之本至于礼则一贯矣约矣惟近世学者沈溺乎义理之意说胷中常存一理不能忘舍舍是则豁焉无所依凭故必置理字于其中不知圣人胷中初无如许意度此曰愽文约礼正谓三百三千之礼岂不易简岂不中庸岂非天下之至理若必舍礼而言理乃不知理[见训语] 
中庸之为徳也其至矣乎民鲜乆矣中庸之徳本无可言至矣之名生于民鲜使圣人不因民鲜之乆则亦无至矣之叹然则何以为之中庸之徳曰圣人极力形容惟有至矣一语虽欲言之又恶得而言之然圣人名之曰中庸者中言其不必求之过庸言其不必离乎日用之常 
子曰述而不作信而好古窃比于我老彭至哉斯言俨然有道者之情状也有道者无思无虑一无所以为故其居世不得已而后动故多述而不作古人有道我与之同故深信深好之不知道者不足以与此 
子曰述而不作信而好古窃比于我老彭舜告禹曰无稽之言勿聴稽者稽千古也傅说曰事不师古以克永世匪说攸闻康诰曰往敷求于殷先哲王用保乂民又曰由古先哲王用保乂民召诰曰其稽我古人之徳周官曰唐虞稽古唯大圣大贤信古好古述而不作古典古则经几圣人皆述而不敢作故老彭如此孔子亦如此其作聪明乱旧章者皆昏愚自取凶祸之徒也[见训语] 
子曰黙而识之学而不厌诲人不倦何有于我哉黙而识之觉也不可思不可言也故孔子曰吾有知乎哉无知也易上系易曰神而明之黙而成之此学而不厌即黙而成之孔子亦谓用力于仁又曰时习舜曰惟精惟一学也以此诲人而在我实无所有黙识知及之也学不厌仁能守之也文王不识不知即帝则即学也有毫发焉即为放逸为意为我[见训语] 
孔子言吾黙而识之学而不厌诲人不倦何有于我哉言无所有也又曰出则事公卿入则事父兄丧事不敢不勉不为酒困而已何有于我哉言我何所有也羣弟子皆疑孔子胷中有所藴蓄不以尽告故尝曰二三子以我为隐乎吾无隐乎尔他日又曰吾有知乎哉无知也可谓至明白矣而学者不悟立意植我如胶如漆如荆如棘如鐡如石然则本有无体无方之道心何从而清明乎 
子曰徳之不倄学之不讲闻义不能徙不善不能改是吾忧也人有德而不修则偏则亏学未能时时而习或时习而未说其间气质不同所见不同孔子答门人之问每每不同学之不可不讲如此子与颜子言终日退而省之知其已发发觉也讲之足以启觉又如此至于闻义不能徙不善不能改孔子之告语所不及唯忧焉忧其纳诸罟获陷阱之中而莫知之辟也冉有之不能救季氏之旅泰山又实佐季氏伐颛臾而伪曰不欲千载之下此辱不可洗涤[见训语] 
汲古问孔子云吾不复梦见周公或谓圣人叹道不行故托梦为辞非果梦也此说是否先生曰孔子方强壮可行道之时屡梦见周公必有神交之祥孔子不言尔一日忽曰吾衰也久矣吾不复梦见周公以衰老道不可行故不复梦见孔子之心澄明如大虚既与天通又与古圣神通故梦随时而见[见诲语] 
子曰志于道据于德依于仁游于艺孔子当日启诲门弟子之时其详必不如此记録者欲严其辞而浸失圣人之旨也然而圣言之大旨终在孔子之本旨非并列而为四条也叙事先后浅深云尔通三才惟有此道而已天以此道而髙明地以此道而博厚日月以此道而照临四时以此道而变通人物以此道而散殊于天地之间无他物也无他事也皆此物也皆此事也孔子曰谁能出不由户何莫由斯道也学者舍道诚无所用其心人知所以用心于他事他物也非果有他事他物之可用心也谬以为他事而不知他事之即道也谬以为他物而不知他物之即道也不知故昏昏故妄作而为无道非果无道也百姓日用而不知也虽视聴言动心思之皆道而自昏也此心即道奚俟他求既昏既妄则不可不志于此故曰志于道学者孰不知志于道求者纷纷得者千万无一二求道于外心不内觉道非在我由非我有徳者得道之名道非有物初无实体之可得谓之得者姑以别夫昏不知者耳孔子曰心之精神是谓圣孟子曰仁人心也所谓入则孝出则弟者此心也所谓忠恕者此心也所谓恻隐羞恶恭敬是非者此心也不学而能不虑而知不疾而速不行而至孟子谓之良知良能诚非作为之所到意态微起即入智故孟子曰天下之言性也则故而已矣孟子非不谆谆而天下学者终不领会求性于意虑而自不省也用心于心外而放逸也直方大不习旡不利不习即孔子之无知也即文王之不识不知也直而不思直而不习是谓实得非疑似意度恍惚不实之谓也故曰据故直心而行谓之徳字从直心微起意焉则支离则曲矣有徳者虽实有道而或不能常觉常明或转移于事物虽能旋觉其未觉也犹为不仁仁觉也觉非思为故易曰无思也无为也寂然不动感而遂通天下之故草木之实曰仁政以明无思无为感而遂通之妙此古圣之寓教也草木无思为而自发生孔子曰知及之仁不能守之虽得之必失之徳即知知与仁一也皆觉也惟常觉而后可以言仁仁非思为之谓一而非二依犹据也非仁在彼而我依之也一也亦犹何莫由斯道也非谓我与道为二也逹其旨可也艺谓礼乐射御书数亦非道外之物虽非学者所当急而非学者所当弃髙明之士傥以为末务而弃之亦非道之全故卒曰游于艺是谓彛伦攸叙 
子曰志于道据于徳依于仁游于艺此葢本旨次第而言记者误条列而为四士志于道而罕觉唯觉始知道在我孔子曰心之精神是谓圣故直心为徳舜曰道心明心即道忽觉心明无所不通确信无疑实有所据非疑似恍惚故曰据非谓徳在彼而我据之也虽已得道而未精纯或不能不动于旧习或因事物意微动即谓不仁故依于仁亦非仁在彼而我依之也亦犹徳曰据云尔不然亦岂记録之差邪[见训语] 
子食于有丧者之侧未尝饱也子于是日哭则不歌于乡党一篇所载皆非圣人之所勉强为人之所不能亦非圣人之遏此心而为此皆圣人率此自然尔夫道在圣人当哀而自哀当乐而自乐当敬惧而自敬惧当舒徐而自舒徐当微哀而自微哀当极哀而自极哀当甚敬而自甚敬当小敬而自小敬不待斟酌审处圣人之心自如此也故曰成性存存道义之门天下无穷之义皆自性中出也 
子谓颜渊曰用之则行舍之则藏唯我与尔有是夫前軰以为用之则弥满六合敛之则不盈方寸正不必如此穿凿如前軰所云乃贤不肖所共有夫子何得以我与颜子独有此此只合作平常觧释却是圣人之事大凡意在于行必不能藏如子路冉有不能正季氏之妄作而不知止意在于藏者必不能行如长沮杰溺荷莜丈人知止而不知动至如柳下惠三黜而不已与闵子骞汶上之辞之类皆未能至于意必消尽固我都忘此心和平毫髪不动者也然则圣人谓唯我与回也有是夫信乎非诸子之所及也 
子在齐闻韶三月不知肉味曰不图为乐之至于斯也孔子曰移风易俗莫善于乐子之武城闻弦歌之声子游曰昔者偃也闻诸夫子曰君子学道则爱人小人学道则易使也谓弦歌音乐之为道也子曰成于乐记曰礼乐行乎阴阳而通乎鬼神又曰乐者天地之和也常情莫晓乐之为道也尤其莫晓闻韶而三月不知肉味也司马迁莫晓故于三月上加学之二字迁于道无觉尚何望其纯明后学皆迁之徒故或从其说或疑三月为音字之讹简初亦疑之后知孔子发愤忘食乐以忘忧不知老之将至其初勇进敏修至于不知老之将至则和乐融融何思何虑无始无终大虚不足以拟天地自然黙同言之不可推之莫穷加以韶音之至和妙合感通三月不知肉味圣心变化岂比于横目之遇蒙纵于道或觉终日虚明澄然无始无终之日至尚不逮弥月虚明澄然无始无终之月至亦不逮三月虚明澄然无始无终如颜子之不违仁仁非思非为孔子虽曰若圣与仁则吾岂敢谦恭则然而其不知老之将至况耳顺从心所欲不踰矩之妙愈不可思不可称赞而或妄议其无闻韶三月不知肉味之事坐井观天多见其不知量也[见训语] 
子曰饭疏食饮水曲肱而枕之乐亦在其中矣不义而富且贵于我如浮云子虚明变化动静一穷逹一死生一其乐不可言不可思[见训语] 
圣人五十以学易而后始可无大过是犹未免小过也而学者小有得遽曰吾无过圣如伯夷伊尹柳下惠而犹过于清过于任过于和而况未至三子者乎仕止乆速无毫发差可否唯诺无一语失俯仰屈伸无锱铢弗当而后可以谓之无过易之为书正所以开物成务惟变所适委曲周尽者也此圣人晚年所到如其本则自十五志学时已洞白于胷中至三十时已坚固不可摇动矣葢未得道者以得道为难而已得道者又以尽道为难也 
汲古问易即已也孔子何以云加我数年五十以学易可以无大过矣圣人必待五十而学易其义如何先生曰易者千变万化无一不中节圣人学而时习日就月将蒙以养正至于五十则渐入耳顺纯一无间故圣人谓可以无大过至七十而不踰矩此是五十学易之效[见诲语] 
子所雅言诗书执礼皆雅言也雅者文雅之谓雅言谓非俗语乡音乃雅正之音也圣人于平居无事不必修敬故只常言至谈诗书与执礼之时则乃为雅正之音非圣人之改其常也圣人之心即天道自天道中流出自有如此变态非不知道者所能知也 
子曰其为人也发愤忘食乐以忘忧不知老之将至云尔发愤忘食用力如此不知如何而用力也乐以忘忧不知所乐安在也不知老之将至此何语也发愤疑无乐今圣人则乐天下之所谓乐者必有时而已今圣人乃以此乐终老此意圣人自知之自夫子以来更几千百年更几千万人敢谓举不知也不知者固不得而知知者亦不得而知使可得而知则离于思虑不离于思虑则有起必有止思虑起则知之止则不得而知也此知尚不能为一日之乆而况于终身之乆耶当知夫发愤忘食非用人力乐以忘忧乃有天乐人心可知道心不可知人乐有尽天乐无尽可知者有乆暂不可知者前无端绪后无终止喜如此怒亦如此哀如此乐亦如此今日如此明日亦如此千岁亦如此无思虑亦无不思虑融融悠悠是岂为生而存死而亡生与死尚不能入而况于老幼耶不知老之将至夫子尚自不知后人岂得而知夫子所可得而知者以吾一心存焉耳吾心所可得而知者以吾之心即夫子之心也以古今无二心也文王之不识不知颜子之如愚子思之无声无臭孟子之圣不可知一辙也以古今不容有二心也 
叶公问孔子于子路子路不对子曰女奚不曰其为人也发愤忘食乐以忘忧不知老之将至云尔子言虽不矜而实天下皆无及子曰有颜子者好学今也则亡未闻好学者也又曰学如不及犹恐失之谁能发愤至于忘食发愤忘食已未之见又谁能乐以忘忧孔门之日月至者三月不违仁者舞雩咏归者能乐以忘忧矣而曾晳挞曾子几于死无发愤忘食之学颜子短折余无好学日月至者虚明澄然而精一纯明至于不知老之至惟夫子而已矣比一二十年以来开明者何其多也日月至者相与切磨以发愤忘食惟精惟一以无负先圣所以垂教所望于后学之旨[见训语] 
叶公问孔子于子路子路不对子曰女奚不曰其为人也发愤忘食乐以忘忧不知老之将至云尔孔子惟言愤不言所愤而为之者何事惟言乐不言所乐者何意惟继曰不知老之将至呜呼至矣使愤而为之者其事可言则无以为孔子使所乐者其意可言则无以为孔子子曰吾有知乎哉无知也门弟子往往多以孔子为有知故孔子语之曰吾无知人心即道是谓道心无体无方清明静一其变化云为虽有万不同如水镜之毕照万物而非动也如日月之溥照万物而非为也世名之曰心而非实有可执可指之物也言其无所不通而托喻于道谓如道路之四通人所共由而非有可执可指之物也愤者愤已徳之未纯而愤融融纯纯非思非为也故忘食此惟亲履者自知之此无思无为之妙固无始终无今古则固不知老之至也呜呼至矣子又曰我学不厌者此也又曰用力于仁者此也仁者道心常觉常明之称常觉常明者常不昏而已非思也[见训语] 
子曰二三子以我为隐乎吾无隐乎尔吾无行而不与二三子者是丘也孔子虽如此言亦不能言其无隐之状不能言其无行不与之物予幼读论语常病圣人不明以告人自予惟省始悟古圣贤亦止可如此告人如此告人已详矣若复加诸言则反失之矣圣人言止于此他日犹曰予欲无言而况欲详说其所以然乎君子胷中空洞诚无所以然之故昧者出入乎意必固我之中不能暂离故疑圣贤言之不详 
先生谓汲古曰孔子言二三子以我为隐乎吾无隐乎尔吾无行而不与二三子者是丘也汝以为何如汲古对曰道在圣人何隐之有视聴言动无非教也如子曰予欲无言子贡曰子如不言则小子何述焉子曰天何言哉四时行焉百物生焉天何言哉此谓天虽不言初无所隐又曰天有四时春秋冬夏风雨霜露无非教也先生曰是[见诲语] 
子曰若圣与仁则吾岂敢抑为之不厌诲人不倦则可谓云尔已矣此为当逹其旨此为即圣人之学即无时不习之为即不知老之将至云尔即哀乐相生正明目而视之不可得而见也倾耳而聴之不可得而闻也即立则见其参于前在舆则见其倚于衡也即一以贯之[见训语] 
动容貌何为便能逺暴慢正颜色何为便能使人信出辞气何为便能逺鄙倍此固有精神之妙行乎其间我亦不知他亦不知一动容貌而人自敬一正颜色而人自信一出辞气而自无不服此上帝所以降衷于我天以是覆地以是载人以是生者在人谓之心是心有慈有爱有恭有敬有忠有信有刚大有髙明有博厚有神圣有武文穷天下万世之思虑集天下万世之名称不足以尽此心之形容而是心人皆有之惟庶民去之君子存之则有如此妙用逺暴慢近信逺鄙倍岂止于此而已可以通于神明光于四海无所不通自西自东自南自北无思不服呜呼至哉非曾子安知此百圣所传唯此一心曾子传之子思子思曰道不逺人人之为道而逺人心我心也为则成外物也子思传之孟子孟子曰仁人心也可谓直而无隐而学者不省也又曰行之而不着焉习矣而不察焉终身由之而不知其道者众也又曰君子之言也不下带而道存焉非心而何天下之至深常存乎至浅天下之至难常存乎至易至浅故虽明告之以此心即道往往复疑以为天下之至妙必不止此于是乎始他求始放其心纷纷支离终日不休终岁不休终身不休也曾子既明知此矣何不明告人曰此心而已葢道虽不离此心而径告之则往往未必自悟未必自信不如发其端形容其似而使人自得也然亦有纯实之士与夫明智之士亦可以径告彼亦径领不复疑贰故孟子悯思秘之未剖一举而告人曰仁人心也信孟子者不可谓无其人而复有疑者往往而足也 
曾子曰以能问于不能以多问于寡有若无实若虚犯而不校昔者吾友尝从事于斯矣此数语正画出圣门气象混混融融一片和气唯无己私而后有此己私无处即是道即是吾心虽众人亦时有此心形见时此便是道而人不自省者多吾友谓孔门诸贤大畧如此而近世士大夫多尚乎豪与孔门气象氷炭矣孔子温良俭让殊非近世所谓豪者之容 
汲古问子曰兴于诗立于礼成于乐或以此为学者治身之序又以为成人材之道其言孰是先生曰诗者正心之所发正心即道心三百篇皆思无邪诵之则善心兴起由此心而行自有伦理即礼然经礼三百曲礼三千惟圣人一一中节学者道心方兴其言其行未能一一中礼或语黙动止未知所据依学礼则有所据依而立子曰不知礼无以立也乐者和也至于全成则和乐融畅何思何为夫子之武城闻弦歌之声有牛刀之笑子游曰昔者偃也闻诸夫子曰君子学道则爱人小人学道则易使子曰二三子偃之言是也前言戏之尔成于乐之旨于是益明谓乐为道也[见诲语] 
子曰如有周公之才之美使骄且吝其余不足观也已有才智者往往有骄病自视以为一世不如我故有骄意自尊自大自珍其所怀有吝惜不予之意故曰吝然骄吝皆私意非君子之道圣人所以成就后学如此其周也 
子曰麻冕礼也今也纯俭吾从众拜下礼也今拜乎上泰也虽违众吾从下好礼者往往过于执从众者往往过于和此皆意必固我有以害之也圣人则都无一从一违皆天道当如此非圣人如此也圣人之心即天道其体本如此非勉而进此也 
吾有知乎哉无知也纵有鄙夫来问于我常情以为甚易于答而我亦空空如也无以答其问我但扣之以一二端而已竭焉实无以酬之鄙夫之问尚无以为答羣弟子之问葢知随机以觧其惑释其疑救其过耳实无得以与人也实无所知以告人也然而圣人又曰葢有不知而作之者我无是也多闻择其善者而从之多见而识之知之次也如此则又自以为有知然则圣人果有知乎果无知乎曰无知者圣人之真知而圣人知之实无知也如以为圣人之道实可以知之则圣人之道乃不过知识耳不过事物耳而圣人之道乃非知识非事物则求圣人之道者不可以知为止然以圣人之道为可以知者固未离于知以圣人之道为不可知者亦未离于知惟其犹有不可知之知非真无知也圣人之真无知非智识之所到非知不知所能尽一言以蔽之曰心而已矣此心非知非不知苟明此心自然非知不知之所及此之谓真无知不得此心而求无知则愈无知愈多知去却一重障又有一重篱不如休心无作即心自是妙更不可测度不惟他人不可测度我亦自不能测度子思曰虽圣人亦有所不知焉心无异心即目视耳聴之心手握足行之心自是不可知不可限量不可形容也知者必信信者必知是谓无知之知 
孔子曰吾有知乎哉无知也有鄙夫问于我空空如也我叩其两端而竭焉孔子以羣弟子以我为有知也故告之曰吾有知乎哉无所知也尝有鄙夫来问于我鄙夫宜易于答而我空空无所有无以告之我不过叩其一二端而我已竭矣葢详言胷中实无所有实无所知而羣弟子往往多谓孔子必有高识逺见而不以明告故疑孔子为隐吁使孔子有知则无以为圣人矣有知则有意孔子每每戒门弟子曰毋意则有意何以为孔子其所以教人特去人之蔽尔[见训语] 
汲古问孔子云空空如也其义当如何觧先生曰孔子言吾有知乎哉无知也虽有鄙夫来问于我我亦空空如也无可为答我不过叩问其一二端而我已竭焉无复可言矣言即不言不言即言知即不知不知即知[见诲语] 
子曰出则事公卿入则事父兄丧事不敢不勉不为酒困何有于我哉此皆平常初无髙峻难行之状孔子明示中庸庸常之道所以破学者求道于髙深幽逺之弊又谓我实无所有葢门弟子多疑孔子胷中有所藴蓄不以尽告故尝曰二三子以我为隐乎吾无隐乎尔又曰吾有知乎哉有鄙夫问于我易于酬答矣我亦空空如也不过叩问其一两端而已竭尽无可告者乌虖孔子如此谆谆明告而学者率不领会立意植我如胶如漆如荆如棘如鐡如石然本有无体无方之道心何从而清明乎 
子在川上曰逝者如斯夫不舍昼夜时运而往自生至死流逝如川之急常情恋景着物多不悞时运如此之速故不勇于道学圣人斯言所以警诲学者深矣 
乡党一篇皆夫子之变化如四时之错行如日月之代明人惟覩其变色屏气勃如躩如礼节纷然而不知不可度思矧可射思[互见训语] 
汲古问子曰从我于陈蔡者皆不及门也徳行颜渊闵子骞冉伯牛仲弓言语宰我子贡政事冉有季路文学子游子夏以自徳行而上为孔子言也德行而下则门人之所记也如何先生曰晦翁集注弟子因孔子之言记此十人而并目其所长某因其书字不书名此非孔子之言然分为四科又害道孔子曰心之精神是为圣孟子亦道性善言必称尧舜此书徳行则善而谓宰我子贡止于言语冉有季路止于政事子游子夏止于文学则害道子夏虽为小人儒使西河之民疑子夏于夫子以言不称师而曾子责之然孔子于子夏未尝弃絶忠告无隐况余子虽不及颜闵而精神之圣葢人之所同奚可止科之以言语或政事或文学乎大不可吁以孔门而知道者如此之寡无惑乎子夏子张子游以有若似圣人强曾子而曾子不可也一贯之妙知之者有几 
汲古问夫子答季路问事鬼神曰未能事人焉能事鬼问死曰未知生焉知死及宰我问鬼神之名子曰气也者神之盛也魄也者鬼之盛也合鬼与神教之至也此圣人之言也而先儒又曰鬼神者造化之迹二气之良能也又云鬼神自家要有便有要无便无又以心无死生几于释氏轮回之说如何先生曰人鬼生死实一非强一葢人道之大通三才贯万古分而言之有气有魄合而言之一也魄气轻清其死也复于天体魄则降而复于土天地之分也孔子曰人者天地之德阴阳之交鬼神之会五行之秀中庸曰天地之道其为物不贰天者吾之清明非特吾之魄气归于天而已地者吾之博厚非特吾之体魄复于地而已人心广大虚明变化万状不出于中其曰范围天地发育万物岂特圣人如此圣人先觉我心之所同然尔德性无生何从有死非二道也此道昭然不可亟语于庸人之前唯曰未能事人焉能事鬼未知生焉知死合鬼与神教之至也庸情知魂气归天如彼其髙体魄归地如此其下以为不可合而为一逹者观之未始不一也人之骨肉毙于下阴为野土此吾之地其气发扬于上为昭明焄蒿凄怆此吾之天百物皆有此地皆有此天天地之精妙名之曰鬼神如曰祖曰考者圣人使民知祖考之精神终不泯灭遂制为祭祀之礼筑宫室以为庙设宗祧以序逺迩亲疏顺人心亲爱等杀所以教民反古复始追思祖考不忘其所由生也皆由乎人之本心之孝而又使之报以二礼早朝祭事有燔燎膻芗萧光见焉此以报气气神也此教民反始所以通祖考之神也至于荐黍稷羞肝肺首心间以侠甒齐酒加以鬰鬯臭阴所逹此以报魄魄鬼也又教民相爱以通祖考之魄也上下用情孝事其亲鬼神合一生死无二岂不甚明人自以为二尔故曰反古复始追思祖考而不忘其所由生是以敬发情竭力从事不惟行吾道心之孝而亦以教民也学者当以圣言自信毋以异说滋惑汲古承先生之诲乃知人心与天地鬼神之心通一无二虽云贤愚有异而此心初无少异唯智者由之则清明在躬愚者失之则昏蔽不反如释氏自云能觉于礼教则不知矣先生曰释徒多昏蔽误读梵纲戒经不礼拜君王父母大悖逆大坏人心大败风俗[互见诲语] 
子贡问师与商也孰贤子曰师也过商也不及曰然则师愈与子曰过犹不及众人皆谓过愈于不及圣人独谓过犹不及开明天道于是为切人心即道是谓道心特以或加之意而过之或畏惰退缩而不及之耳使子夏无畏惰之心则子夏之道心无恙也使子张不于心外而加意焉则子张之道心无恙也子曰求也退故进之由也兼人故退之此亦过犹不及之意道心人所自有本不必更求或于其中生进意或于其中生退意进者去其进意退者去其退意则道心无恙矣 
子路曾晳冉有公西华侍坐子曰如或知尔则何以哉观圣人此问谁则无他日欲有所为之志曾晳独无子路率尔而对有华再承师问而对及晳再承师问方鼓瑟希铿尔舍瑟而作对曰异乎三子者之撰亦无所言子曰何伤乎亦各言其志也晳于是不容但已乃徐而曰暮春者春服既成冠者五六人童子六七人浴乎沂风乎舞雩咏而归此数语者乃适然暂语非中怀本说悠然澹然无所止倚即文王之不识不知即夫子之不知老至故夫子曰吾与点也[互见训语] 
颜渊问仁子曰克己复礼为仁一日克己复礼天下归仁焉为仁由己而由人乎哉大哉克己复礼之训乎由孔子而来至于今千有余岁学者罕有知其觧者知其觧者大道在我矣克有二训能也胜也左氏谓楚灵王不能自克继以孔子克己复礼之言为证是谓克为胜而未必孔子本旨果尔也以颜子粹然之质加以屡空之学虽未能至于无过过亦微矣何俟于克而胜之也诗书所载多以克为能况此孔子又继曰为仁由己殊无克胜其己之意且一己字无二义也大哉巳乎由孔子而来至于今千有余岁知其觧者鲜矣己本无过本与天地为一亦能范围天地亦能发育万物不独圣人有此夫人皆然尧舜与人同尔孔子曰心之精神是谓圣孟子亦曰仁人心也道在我矣何假他求我即道矣何必复求颜子劳于鑚仰欲从末由尚疑道之在彼孔子于是教之以至易至简之道曰能已复礼则为仁矣礼亦非已外之物礼者我之所自有凡礼之所有皆我心之所安复我本有之礼斯已矣复何所为是已尚足以范围天地则天下安有不归吾仁再言由己所以明仁道之在我颜子于是虽领会犹疑其复有条目之事孔子又告之曰非礼勿视非礼勿聴非礼勿言非礼勿动葢曰不过礼而已矣无他事也 
颜渊问仁子曰克己复礼为仁云云孔子所与颜子终日之言惜乎其不记颜子聪睿静止闻即领会无疑可问故如愚孔子省察其私见其有启发之状与未与言之前不同此颜子之始觉也是谓知及之至是又问仁守之道夫子告以能克己复礼则仁礼者道心之发见于文为之名经礼三百曲礼三千皆吾心所自有以动乎意而放逸始失之今复我本有之礼无一点私意则孔子所谓心之精神是谓圣虚明无际万善具足谓之天下归仁不为过傥如诸儒谓克去己私则为仁由己又非己私况己启发洞觉虚明无我本无己私可克仁守之道蒙养而已非礼勿视聴言动初不必求诸外孔子发愤忘食葢用非思非为不识不知之力此惟觉者自知颜子自知此克己复礼天下归仁之旨即精神谓圣之心左氏谓楚灵王不能自克继以克己复礼之言为证是训克为胜恐非孔子本旨[见训语] 
先生谓汲古曰孔子言克己复礼为仁晓得否汲古对曰克谓克尽己私天理浑全所以为仁所晓者止如此先生曰克有二训能也胜也左氏谓楚灵王不自克继以孔子克己复礼之言为证是谓屡空之学虽未能至于无过过亦微矣何待于克而胜之诗书所载多以克为能况此孔子又继曰为仁由己殊无克胜其己之意大哉己乎由孔子而来至于今千余岁知其觧者鲜矣己本无过与天地为一亦能范围天地亦能发育万物不独圣人有此夫人皆然尧舜与人同尔孔子曰心之精神是谓圣孟子亦曰仁人心也道在我矣何假他求我即道矣何必复求颜子劳于鑚仰欲从末由尚疑道之在彼孔子于是教之以 
至易至约之道曰能已复礼则为仁矣礼亦非己外之物礼者我之所自有凡礼之所有皆我心之所安复我本有之理斯已矣夫何所复为自是已尚足以范围天地则天下安得不归吾仁再言由己所以冉明仁道之在我颜子于是虽领会犹疑其复有条目之事孔子又告之曰非礼勿视非礼勿聴非礼勿言非礼勿动葢曰不过礼而已无他事也先生又曰颜子云仰之弥髙鑚之弥坚瞻之在前忽然在后此时犹未觉及问仁与请问其目此时方觉故曰请事斯语[见诲语] 
子张问明子曰浸润之譛肤受之愬不行焉可谓明也已矣可谓逺也已矣明即逺逺即明孔子知子张未必喻明之道故又曰逺夫道本无近逺惟人苟狥浅近日用逐逐不知广大故曰逺然而学者求道于逺不悟其不出乎此心故又曰不逺诚内省此心之无体无方无限量则范围天地发育万物何思何虑澄然而静自无所不照矣故曰逺即明 
子贡问友子曰忠告而善道之不可则止毋自辱焉不可而犹不止亦忠爱矣而失于过是谓私欲故圣人止之[见训语] 
樊迟问仁子曰居处恭执事敬与人忠虽之夷狄不可弃也至哉圣言此三条岂樊迟之所独宜诚万世学者之要路人心即道不必雕琢特有以害之故圣人之训惟治其害人心者居处不恭则放逸而此心失矣执事不敬则放逸而此心失矣日用万变无非执事常敬则虽动而常静与人不忠则变而为诈为不信而此心失矣放逸之门无出此三者窒此三门则道心自无恙矣[见训语] 
子曰若藏武仲之智公绰之不欲卞庄子之勇冉求之艺文之以礼乐亦可以为成人矣人道大矣与天地并名之曰三才非得道者不能而孔子止云尔者正以明夫道者道路物皆由之无所不通之义本无实体人性即道惟意起蔽兴故智不明故不能无欲故摄而无勇故陷于孤静而无艺故礼乐不偹诚兼此数者非道而何 
子曰莫我知也夫子贡曰何为其莫知子也子曰不怨天不尤人下学而上逹知我者其天乎孔子之道诚非众人之所能知亦非众贤所能知往者子贡闻圣人莫我知也之叹又疑其不无悼道之不行殆有怨天尤人之微情也故孔子首释其不然人惟观孔子好古敏求发愤忘食终夜以思是殆下学耳安覩所谓上逹者又见夫子在乡党则恂恂似不能言在朝君在则踧踖如使摈则色勃如足躩如入公门鞠躬如不容升堂则屏气似不息执圭如不胜盛馔变色而作迅雷风烈必变是安覩所谓何思何虑寂然不动者莞尔之笑前言之戏如常人耳以貌取人失之子羽以言取人失之宰予见南子从佛肸不脱骖于门人而说骖于旧馆故子贡以为多学而识之子路以为迂甚者陈子禽疑仲尼不贤于子贡叔孙武叔至于见毁而微生畆以为栖栖晨门荷蒉荷莜接舆沮溺咸致讥贬是诚有所不可晓者然则所谓孔子者果何如哉子曰吾有知乎哉无知也自孔子犹不能以自知而况于他人乎孔子之欲启告门弟子亦勤矣惟曰二三子以我为隐乎吾无隐乎尔吾无行而不与二三子者是丘也终不能详言无行不与之实自孔门诸贤犹疑其师为隐而况于门外之人乎夫可以知则可以言孔子既不能知则亦安能自言所可得而言者特其近似耳子思曰譬如天地之无不覆帱无不持载譬如四时之错行如日月之代明知四时之错行则知孔子矣知日月之代明则知孔子矣知天地之犹有愆阳伏阴日月薄食而星陨则知孔子之过差矣此犹可以类而知者犹不足以见圣人之全其不可以类而知者如孔子告子夏曰哀乐相生正明目而视之不可得而见也倾耳而聴之不可得而闻也人皆以哀乐相生为可见可闻而孔子乃以为不可见不可闻此固众人之所莫晓而明者以为固然初无可疑此非训诂之所及也或者求其义不可得则又曰是言其相生之妙耳意不在哀乐也吁彼以同异虚实揣度之见见圣人是何异指白曰黑谓青曰丹也孔子又曰天有四时春秋冬夏风雨霜露无非教也地载神气神气风霆风霆流形庶物露生无非教也知此所教之旨则知孔子矣子击磬于卫荷蒉者以为有心瞽者固无与乎文章之观也子亟称于水曰水哉水哉终不言水之说孔子岂有隐而不详言之哉欲致其辞不可得也孟子以为取其有本善矣而非圣人之旨也知水则知磬矣则知孔子矣孔子知则自知矣[见训语] 
子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫所见者何物也忠信笃敬 
也是物不属思虑纯实混融无始无终曾子谓之皜皜舜谓之精一子思谓之诚则形形则着皆不过忠敬而已矣忠信不妄语而已不为欺而已无他竒也笃敬亦犹是也不放逸而已矣不慢易而已矣无他竒也中庸而已矣动乎意而支离则失其忠信失其笃敬矣失其皜皜精一者矣[见训语] 
子曰君子义以为质礼以行之孙以出之信以成之君子哉此言学者之序义以为质则己私不存洞然无我全体为义而行之有重轻进退之节是为礼至于孙以出之则纯熟和顺矣至于一出于诚心无有他而自合乎义自中乎礼自孙出而顺是谓成孔子又尝语子张曰立则见其参于前在舆则见其倚于衡者即忠信也孔子曰主忠信明忠信之为主本也诚信无说之可言无义之可寻诚信而已矣此之谓道心 
君子疾没世而名不称焉此非病其无名病其无实也有实则有名其上曰君子病无能焉下曰君子求诸己 
子曰吾尝终日不食终夜不寝以思无益不如学也则是学非思也然则子曰我学不厌曰用力于仁皆非思也又曰吾有知乎哉无知也又曰不知老之将至的然无所知也又曰不逆诈不亿不信抑亦先觉是不逆不亿而亦先觉其诈不信果无俟乎思虑也子曰天下何思何虑明天下之实道也吾心清明无体而变化云为如四时之错行如日月之代明而天地无思无为也呜呼此孔子之学也亦天下万世学道者之学也故曰哀乐相生正明目而视之不可得而见也倾耳而聴之不可得而闻也然则学不足以言之而孔子曰学者葢道心初觉虽纵心皆妙而旧习未尽冺日用万变微有转移皆足以蚀吾无思无为之本明是故不可以不学而学非思也不学之学非力之力不可以有无言不可以作辍言不可以动静言不可以虚实言然则何以泯旧习何以免转移道心发光如太阳洞照过累之泯如雪入水不可度思矧可射思易曰蒙以养正圣功也是谓蒙养是谓用力于仁 
圣门讲学每在于仁圣人曰知及之仁不能守之虽得之必失之又曰力行近乎仁以此知仁非徒知不行之谓吾目视耳聴鼻嗅口尝手执足运无非大道之用而有一私意焉隔之不觉不知谓之不仁可也然则仁者谓己常觉之非徒知而已圣人曰造次必于是颠沛必于是非徒知而已也又曰不仁者不可以久处约不可以长处乐非徒知而足也又曰唯仁者能好人能恶人必于好恶间验之非知者所能也又曰观过斯知仁矣必无过而后谓之仁过失未尽去未可谓之仁也荅颜子之问以克己复礼答仲弓之问以敬与恕答司马牛之问以讱其言荅子张之问以能行五者答樊迟之问以爱人又荅以居处恭执事敬与人忠无非即实履以语学者逹之者本末贯通浑然天成即孝弟忠信即无声无臭之妙即戒谨恐惧即不识不知之则即人伦日用即惟精惟一之极未逹者循循慎谨业业恭愿不失为寡过之士必无异端猖狂忘行为小人之无忌惮是故儒者不可不以仁为己任用力于仁圣人深志三月不违亚圣之仁日月至焉诸子之仁惟仁者为能静知者虽得乎动之妙终不及也惟仁者乃能寿为其念虑闲静气凝而意平长年之道也此固非徒知者所能到学而不仁非儒者也 
自古知道者寡故先儒误释孔子知及之一章以为创业以知守成以仁况乎易系又曰圣人之大寳曰位何以守位曰仁又秦二世而亡正应夫知及之仁不能守虽得必失之说呜呼痛哉是无惑乎自秦汉而下治日少乱日多也下系之言虽非子曰犹未至于甚悖也曰大寳者谓位可以行道孔子不得位道不可得而行故云而先儒用以证仁守之则大乖矣自秦汉以来号英杰豪雄者率以权谲攘夺土地视杀人如刈草菅坑降不知其几千万往往以此为知及故肆行而无忌乌虖痛哉君子于其所不知葢阙如也知道之谓知不知道何足谓之知而医家者流谓四体不仁曰无所知觉者葢知者虽觉而旧习未能顿释必纯明无间所觉无亏而后曰仁颜子三月不违仁者三月澄然非思非为照用无方纯明无间也三月之外不无微违不逺即复孔子发愤忘食为之不厌犹曰若圣与仁则吾岂敢简之行年二十有八也居大学之循理斋首秋初夜燕坐于床奉先大夫之训俾时复反观简方反观忽觉天地内外森罗万象幽明变化有无彼此通为一体曰天曰地曰山川草木曰彼曰此简皆名尔方信范围天地非空言发育万物非空言唯旧习未易释后因承象山陆先生扇讼是非之答而又觉简澄然清明安得有过动乎意始有过自此虽有改过之效而又起此心与外物为二见一日因观外书有未觧而心动又观而又动愈观愈动掩书夜寝心愈窘终不寐度至丁夜忽有如黑幕自上而下而所谓窘者扫迹絶影流汗沾濡泰然旦而寤视外物无二见矣亦有小人而觉者但不改过是谓无忌惮之中庸是谓仁不能守之虽得之必失之 
子曰君子不可小知而可大受也小人不可大受而可小知也君子而不大受则道不明小人大受则为无忌惮之中庸[见训语] 
孔子曰君子有九思视未能不蔽于物奚可不思明聴未能不蔽于物奚可不思聪色患不温恶得而无思貌患不恭恶得而无思言有未忠恶得而不思忠事有未敬恶得而不思敬既有疑恶得不思问既有忿胡可不思难既见得矣则必思义苟不见得不必思义可也有病必施药人之无病者寡矣当思不思则罔不必思而思则赘不可罔亦不可赘初学之思即成徳之无思成德之无思即初学之思思非劣无思非优致优劣之见者不足以学道 
子曰予欲无言子贡曰子如不言则小子何述焉子曰天何言哉自有天地以来至于今不知几春几夏几秋几冬矣而识其春秋冬夏者有几不知百物几生几死何止百物人自谓吾识某物某物生某物死而实能识者有几孔子谓哀乐不可见不可闻而春秋冬夏可见可闻乎又谓庶物露生无非教不知如何而教也此教不可见不可闻即可见可闻言即无言无言即言此非梏束于形体沉溺于文义胶执于意见者所能知也惟洞觉者自知未至于洞觉者终疑疑即知知即疑一以贯之妙不可思[见训语] 
曾子曰吾闻诸夫子人未有自致者也必也亲丧乎众人无知安能自至于道唯遭亲丧乃能自致何以明之人心即道本不假求因物有迁始动始放始昏始乱初遭亲丧哀痛由中全体真实全无计度全不顾利害全无其它念虑纯然道心但人自不觉尔 
孔子曰不知命无以为君子也不知礼无以立也不知言无以知人也人之所以营营不已意欲前进者以不知命也苟知命则吾之所处皆命也贫富命也贵贱命也其居此位处此室衣此衣食此食毫髪皆命非人之所为也则庸何求无求则无所用其思虑人之所以进学不已者以其能约于礼也知约于礼则一进一退一语一黙一动一静一予一取皆有正礼不可移易故曰立于礼礼道之所在至于知言之妙则非方术之所可施非思虑之所能到人心自明人心自灵无作好无作恶无思无虑自清自明自能知言自能知人 
孔子曰不知命无以为君子也不知礼无以立也不知言无以知人也即今所居何位何所所饮食所衣服其贫富其死生皆命也非人之所能为也小人以为亦有以无道为之而得者非命也不知夫所得者亦命也不以无道为之亦得徒以无道而致后祸故君子亦无所作为唯循道而行经礼三百曲礼三千其语其黙其进其退视聴动止无非礼不知礼则茫乎无据无以立耳目无所加手足无所措知言不可强明者自知不明者自不知何由而明人心未尝不明孔子曰心之精神是谓圣谓之圣则聪明睿知不假他求唯以动意而昏始失其明无我则明矣孔子又曰清明在躬志气如神如水鉴水鉴无意无我故无所不照之[见训语] 
今世所行论语乃鲁语非孔壁中古文论语古论分尧曰下章子张问以为一篇有两子张凡二十一篇篇次不与齐鲁论同新论云文异者四百余字夫论语乃有子之徒所集有子尚不为曽子所可而况其徒乎首篇载有子之言为多次载曾子之言亦略使颜子记集必専记孔子之言必不失本真今记集者见识乃出有子之下则何以知圣言之本旨所幸大圣之言虽纪录有差大体犹在孔子每每止絶学者之意每每止絶学者之固止絶学者之必止絶学者之我纵不能尽记或每事记其二三则犹可以明示后世其余至言当亦备记如今孔子闲居一篇燕居一篇礼运一篇及所与子思言心之精神是谓圣及鲁公曰是非吾言也吾一闻于师也孔子吁焉其色曰嘻君行道矣公曰道耶子曰道也能详记如此则一以贯之之道岂不大彰明也哉今鲁论又有异于古论者四百余字则不能无差明矣况为文简短多失当日语话本真故后学不克遽明众说殽乱有子子夏之徒之言害道多矣虽有善言惟当存之巻末不可着之前篇有问答乃可因圣言而録 
论语乃有子之徒所记首篇首记有子之言又不止于一二章有子尚为曾子所不可而况其徒乎其所记亦难尽信子以四教文行忠信此记者之辞耳非孔子之言也孔子曰行有余力则以学文而记者冠文于首见识又不逮有子矣所幸圣言本无瑕故记者虽差亦可黙会[见训语] 

慈湖遗书卷十二宋杨简撰 
家记六[论孝经] 
孔子曰夫孝天之经地之义民之行天地之经而民是则之夫天之不可以俄而度如彼地之不可俄而测又如彼而民何以则之谓民则不惟圣贤凡民皆在其中然则凡民何以则之也身体髪肤受之父母不敢毁伤是则之也是天地之经也居则致其敬养则致其乐病则致其忧丧则致其哀祭则致其严是则之也是天地之经也自膝下嬉嬉皆知爱其亲爱其亲之心曰孝是爱其亲之心吾不知其所自来也穷之而无原执之而无体用之而不可既不勉而中不思而得洞焉通焉广大而无际天之所以健行而不息者乃吾之健行也地之所以博载而化生者乃吾之化生也日月之所以明者乃吾之明也四时之所以代谢者乃吾之代谢也万物之所以散殊于天地之间者乃吾之散殊也吾道一以贯之果吾之所自有也人皆有之而自省自信者寡也志曰圣人之道发育万物又曰圣人先得我心之所同然也孩提之童无不知爱其亲及长无不知敬兄敬兄即爱亲之心也壮而事君无不知忠于君忠于君之心即事亲之心也无二心也无二道也及其临民博施之心又不期于生而自生即爱其亲之心也此无二心也无二道也泛焉应酬纵焉交错爱敬互兴哀喜怒乐无二心也无二道也仁此谓之仁冝此谓之义履此谓之礼乐此谓之乐知此谓之知古人以礼言之故曰礼本于大一分而为天地转而为阴阳变而为四时列而为鬼神又以哀乐言之故曰哀乐相生正明目而视之不可得而见也倾耳而听之不可得而闻也又曰无声之乐日闻四方此即天之经也此即地之义也谓民之则之非则乎彼也昏昏者满天下不可不以渐通也渐以通之庶乎其听也明目不可见倾耳不可闻所以告子夏非以告众人也孔子曰天有四时春秋冬夏风雨霜露无非教也简亦曰无非教也孔子曰地载神气神气风霆风霆流形庶物露生无非教也简亦曰无非教也不敢恶于人者此也不敢慢于人者此也在上不骄者此也制节谨度者此也不敢服非先王之法服者此也不敢道非法之言者此也不敢行非法之行者此也爱于母敬于君而兼敬爱于父者此也因天之道因地之利谨身节用以养父母者此也是三才之所同也人性之所自有也人性之所自有而为悖为乱者动于意而昏也孔子每每戒学者毋意絶其昏乱之萌也意欲不作清明和融为爱敬为博爱为敬让为不敢为不骄不溢为徳义为礼乐为不敢遗小国之臣为不敢侮鳏寡为不敢失于臣妾为不敢从父之令惧其父得罪于乡党州闾为补君之过为哭不偯礼无容皆此心之变化一以贯之也不可以为彼粗此精也曰粗曰精者意也非吾所谓无所不通者也其物似十百千万其实未尝十百千万也故曰孝弟之至通于神明光于四海无所不通诗云自西自东自南自北无思不服此之谓也此心之神无所不通光明如此由此谓之正学失此谓之伪学而章句陋儒取孔子所与曾子之书妄以己意增益之曰开宗明义章曰天子章曰诸侯章取混然一贯之旨而分裂之又刋落古文闺门一节破碎大道相与妄论于迷惑之中而不自知此惟心通内明乃克决择 
孔子曰夫孝天之经地之义民之行此道通明无可疑者人坚执其形牢执其名而意始分裂不一矣意虽不一其实未始不一人心无体无所不通无所限量是故事亲之道即事君事长之道即慈幼之道即应事接物之道即天地生成之道即日月四时之道即鬼神之道 
孔子曰孝弟之至通于神明光于四海无所不通诗云自西自东自南自北无思不服[阙]六合之间一而已矣曰天曰地曰神曰鬼神其名殊其实同惟同故无不通无所不应自私自蔽始隔始离私去蔽开通应如故[见训语] 
子曰夫孝德之本教之所由生也复坐吾语女身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿修厥德人咸以身体发肤为己不知受之于父母孔子于是破其私有之窟宅而复其本心之大公人莫切于己莫爱于己因其爱已而启之以受之父母则爱出于公因其不肯毁伤而转曰不敢则公而不私困而不拂圣人循循善诱发明人心本有之道德行之以立其身则身为公器而不私名扬于后以显父母则名为公名而不私夫人之所以失其道者私而已矣以此大公至孝之心而事君无二道也言事君所以明此心之通又引大雅念祖自父母而通之于祖亦明此心之通无念念也聿语助也[见训语] 
子曰昔者明王之以孝治天下也不敢遗小国之臣而况于公侯伯子男乎故得万国之欢心以事其先王治国者不敢侮于鳏寡而况于士民乎故得百姓之欢心以事其先君治家者不敢失于臣妾而况于妻子乎故得人之欢心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉徳行四国顺之此章发明道心之至和何其深切着明也此心虚明变化至和至顺为孝为弟为博爱无一点己私置其中如春风如和气如箫韶九成之音可言而不可尽乌虖至矣简每诵此章每毎乐生亦如春风和气油然动于中而自不能喻如身在唐虞三代之盛世其亲安鬼享天下和平灾害不生祸乱不作灼知其可致圣人非虚言斯道天地同之四时鬼神从之宜四国顺之[见训语] 
子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也修身顺行恐辱先也宗庙致敬鬼神着矣孝弟之至通于神明光于四海无所不通诗云自西自东自南自北无思不服爱敬父母之心即天地之心天地之变化孔子循循善诱姑以类言父天母地明犹察也谓晓逹也明王之事父母孝异乎未明者之孝未明者之孝虽孝而未通故于事天不明其天事地不明其地不特不明其天地亦不明其父母虽知父母之情意不知父母之正性人惟不自明己之正性故亦不明父母之正性亦不明天地之性人皆曰我惟知父母不知天地此不知道者之言明者观之父母即天地人生而执己私起意彼此牢不可解一日醒觉吾性清明广大无际无畔诚不见其有天地之殊苟未明通则事父母实不识父母况能事天地孝子之心即天地之道惟不自知故易曰百姓日用而不知于天地明察则神明彰着融一无间不可度思矧可斁思天子祀乎明堂释奠先老有尊也言有父也食三老五更有先也言有兄也宗庙致敬不忘亲也修身慎行恐辱先也至孝之发用即天地之变化也致敬于宗庙鬼神实在实着融明静虚是谓孝弟之至道心见诸事亲谓之孝见诸事长谓之弟浑然神明本无间隔如日月之光光于四海而非思非为无所不通引诗为证所以无思不服者以东西南北之心同此道心故黙感而应也有道则应无道则离易曰圣人以神道设教而天下服矣以此道至神无所不通故也[见训语] 

慈湖遗书巻十三宋杨简撰 
家记七[论大学中庸] 
言有似是而非似深而浅似精而粗足以深入学者之意其流毒沦肌肤浃骨髓未易遽拔者正以其与学者心术之病同故合夫学者心术之中其洁清无滓浊者寡矣孔子诲仲由曰知之为知之不知为不知学者以不知为知者徃徃如是盖其用力之久积学之深自以为穷高极远蔑以加此惟无诘焉诘则必穷否则好已胜而已矣其中心亦岂能洞焉而无少留阻自近世二程尊信大学之书而学者靡然从之伊川固出明道下明道入德矣而尤不能无阻惟不能无阻故无以识是书之疵大学曰欲治其国者先齐其家欲齐其家者先修其身欲修其身者先正其心判身与心而离之病已露矣犹未着白至于又曰欲正其心者先诚其意欲诚其意者先致其知致知在格物噫何其支也孔子无此言颜曾亦无此言孟子亦无此言孔子曰忠信曾子曰忠恕孟子亦曰天下之本在国国之本在家家之本在身而已他日又曰仁人心也未尝于心之外起故作意也又曰人之所不学而能者其良能也所不虑而知者其良知也又曰而勿正心岂于心之外必诚其意诚意之外又欲致知致知之外又欲格物哉取人大中至正之心纷然而凿之岂不为毒又曰有所恐惧则不得其正有所好乐则不得其正有所忧患则不得其正孔子临事而惧作易者其有忧患好贤乐善何所不可而恶之也是安知夫恐惧好恶忧患乃正性之变化而未始或动也又曰心不在焉视而不见聴而不闻食而不知其味孔子谓心莫知其郷而此必曰在正云者正意象之凝结孔子所以止絶学者之意者谓是类也又曰在止于至善夫所谓至善即明徳之别称非有二物而又加止于之意禹曰安女止非外加止于之意也穆穆文王于缉熈敬止浑然圎贯初无心外作意之态也而大学于是又继之曰为人君止于仁为人子止于孝为人父止于慈大禹之安止文王之敬止岂顽然无用之止哉其见于事亲曰孝见于与子曰慈发于博爱曰仁见于恭曰敬而此曰君止于仁臣止于敬父止于慈子止于孝何其局而不通也又曰无所不用其极是又意说也致学于性外积意而为道异乎子思无入而不自得矣胡不观箕子为武王陈洪范乎箕子之言极曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直论极如箕子诚足以发挥人心之极矣盖人心即道作好焉始失其道作恶焉始失其道微作意焉輙偏輙党始为非道所以明人心之本善所以明起意之为害而大学之书则不然曰无所不用其极曰止于至善曰必正其心曰必诚其意反以作意为善反蔽人心本有之善似是而非也似深而浅也似精而粗也又曰道盛德至徳可以言至也道不可以言盛也于道言盛是又积意之所加而非本也又曰知止而后有定定而后能静静而后能安安而后能虑虑而后能得吁此膏肓之病也道亦曷尝有浅深有次第哉浅深次第学者入道自为是不同耳是人也非道也学者学道奚必一一皆同而欲以律天下万世无益于明道而反壅之道无浅深无次第而反裂之人心自直自一自无他顾作而起之取而凿之岂特大学之士不可以是告之虽小学亦不可以是乱之也小学虽未壮其良心固未斵丧也作是书者固将以启佑后学非欲以乱后学而学者读之愈积其意愈植其山径之茅愈丧其正也孔子大圣其启佑学者当有造化之功而三千之徒犹尚勤圣人谆谆絶四之诲有意态者则絶之曰毋意有必如此必不如此者又絶之曰毋必有固执而不通者絶之曰毋固其胷中隐然有我者存则又絶之曰毋我如是者不胜其众故门弟子总而记之曰子絶四毋意毋必毋固毋我然则学者难乎脱是四者自古则然而况后世乎然则无讶乎大学之书盛行于今未闻有指其疵者不可不论也 
先生曰某少年不知礼记多非圣人语甚喜大学心有所忿懥则不得其正一章后因觉却于此章知非知道者所作夫忿懥则断不可有至于恐惧若以威武恐惧则不可或君父震怒而恐惧何不可好乐而好色好货则不可若好善好学何不可忧患如为贫而忧患失而忧则不可若忧其不如舜或忧虑国家则何不可盖不知道者率求道于寂灭不知日用交错无非妙用觉则于日用应酬交错间自无毫发非礼处故大学无子曰者非圣人之言孔子曰心之精神是谓圣孟子道性善心未始不正何用正其心又何用诚其意又何须格物[见诲语] 
大学曰小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也吁作大学者其学亦陋矣小人情状如此何足发明慎独之学哉苟不如此则遂可以为慎独乎踈略亦甚矣学道者固如此乎简少时不知大学非圣人语甚喜有所忿懥则不得其正一章后因有觉却于此章知其非知道者作夫忿懥则断不可有至于恐惧特不可屈于威武而恐惧尔或君父震怒而恐惧何不可好乐而好色好货则不可若好善好学何不可忧患而为贫而忧患失而忧则不可若忧道忧国何不可盖不知道者率求道于寂静不知日用交错无非妙用觉则于日用应酬交错间自无非礼处故知大学非圣人之言益可验者篇端无子曰二字 
中庸不偏不倚之谓洪范曰无偏无陂无党无偏子曰人之过也各于其党学者往往以中为实体而致意焉则有所倚倚即偏非中也尧舜允执厥中亦不过不偏不倚耳意微动则偏倚即谓不中既曰中矣而又曰庸何也至哉圣言可谓深切着明矣庸常也中道初不深远不过庸常而已而智者自过之愚者又自不及贤者自过之不肖者又自不及切实言之曰庸常而已矣又曰庸言之信庸行之谨明其初无奇也所谓视者是也所谓听者是也所谓言者是也所谓动者是也所谓心思者是也其有不思之时不言不动不视不听之时亦是也故孔子曰谁能出不由户何莫由斯道也又曰百姓日用而不知而人自不知自不信如终日怀玉而索诸人此喻犹未切也正犹孩提未辨寒暖终日流汗而曰寒也人日用此道而自不知何以异此及其省也其言常言也其行常行也不必加微意焉不必损微意焉而浑浑融融荡荡平平皜皜之妙我所自有虽终日思虑而如不思虑也虽终日云为而如不云为也似动而未尝迁也似静而未尝止也是妙也惟觉者自知而不可以语人虽强言之终不可以尽也故孔子曰中庸之为徳也其至矣乎民鲜久矣[见训语] 
子思曰喜怒哀乐之未发谓之中发而皆中节谓之和中也者天下之大本也和也者天下之逹道也孔子未尝如此分裂子思何为如此分裂此乃学者自起如此意见吾本心未尝有此意见方喜怒哀乐之未发也岂曰此吾之中也谓此为中则已发之于意矣非未发也及喜怒哀乐之发也岂曰吾今发而中节也发则即发中则即中皆不容私大本逹道亦皆学者徐立此名吾心本无此名学者放逸驰骛于心外自起藩篱自起限域孔门惟曰吾道一以贯之未尝分裂也书曰善无常主恊于克一吾心浑然无涯畔无本末其未发也吾不知其未发其既发也吾不知其既发故孔子曰吾有知乎哉无知也文王不识不知顺帝之则知则失帝则矣事亲事君非无知也应物从事非无知也周公仰而思之孔子临事而惧好谋而成非无知也如四时之错行如日月之代明油然而生忽然而止生不知所生而是非自明利害自辨止不知所止止无其所止无其事如此而知犹无知也如此而为犹无为也子思觉焉而未大通者也其卒章曰上天之载无声无臭至矣此又分裂之意也孔子之言则不然曰夫孝天之经也地之义也明乎孝即天之经地之义未尝分本末也又曰哀乐相生是故正明目而视之不可得而见也倾耳而听之不可得而闻也即哀乐而发明其至未尝外哀乐而发明其至也众人自以为哀乐之可见可闻也孔子则以为实不可见不可闻也此惟洞逹者知之未至于洞逹者终疑也 
汲古问子曰中庸其至矣乎民鲜能久矣又曰中庸不可能何谓鲜能与不可能先生曰中庸能字此子思闻孔子之言不审孔子未尝云能在论语止曰民鲜久矣无能字如子曰中庸不可能也此能是用意矣道无所能有能即非道[见诲语] 
孔子曰道之不行也我知之矣智者过之愚者不及也道之不明也我知之矣贤者过之不肖者不及也人莫不饮食也鲜能知味也子曰道其不行矣夫人心即道本不假求学者自昏误求之外愚不肖罔然不自知固为不及贤知又加之意故又过之圣人歴观天下自古人心不失之不及即失之过故为之屡言再叹而深念之也愚不肖之不及不足多论贤知者之过皆于清明无体无意中而加之意或有动之意或有静之意或有难之意或有易之意或有多之意或有寡之意或有实之意或有虚之意或有精之意或有粗之意或有古之意或有今之意或有大之意或有小之意意态万状不可胜穷故孔子毎毎止絶羣弟子之意亦不一而足他日记者欲记则不胜其记故总而记之曰子絶四毋意毋必毋固毋我必如此必不如此固滞而不通行我行坐我坐衣我衣饮食我饮食俨然有我者存凡此皆意中之变态不省吾心虚明牢执气血坚持意态守焉而不知其非固焉而不省其妄虽贤虽智难逃四者惟颜子自知其受病之所曰仰之弥高钻之弥坚瞻之在前忽焉在后虽欲从之末由也已盖自知欲从之意去道犹远至于三月不违仁则脱此患矣黙省寂然不动之妙何思何虑自清自明何高何坚无劳钻仰何今何曩无体无意夫如是故三月如一日莫究厥始莫穷厥终变化云为如四时之错行如日月之代明浑浑融融又如万象毕见于水鉴之中夫是之谓仁又谓之道此道可以黙识而不可深思可以略言而不可详议自省自信则终日思为而未尝或动未省未信则终日静默而未尝少闲易曰百姓日用而不知孔子于此曰人莫不饮食也鲜能知味也视听言动圣愚则同一明一昏圣愚斯异此诚非告语之所及也虽以孔子之圣亦末如之何已故良久而复叹曰道其不行已夫若夫于行言知愚于明言贤不肖者正以明夫行即明明即行今夫人之所以不行道者以其不明也是明也不以思是行也不以为不思即不为明犹强名而况于行乎此又非告语之所及[见训语] 
先生曰孔子谓君子和而不流强哉矫汝以为何如汲古对云子路问强未明孔子何以如此荅先生曰矫者欲明故罔然无知既知而不学不能行其所知则危矣即入小人之域书云人心惟危起意为人心又曰不起意非谓都不理事凡作事只要合理若起私意则不可如事亲从兄治家接物若子哭颜渊恸与见其过而内自讼此是云为变化非起意惟觉者自知汲古对曰不起意便是君子坦荡荡而无一毫之累若起意则是小人长戚戚而无片时宁一先生曰是[见诲语] 
或问及其至也圣人有所不能不知圣人亦何有不知也程正叔曰天下之理圣人岂有不尽者盖于事有所不徧知不徧能至纎息委曲处如农圃百工之事孔子亦岂能知哉何言之浅若此众人皆能知之子思之分精粗裂本末知者独得议之正叔不必论矣然而程之笃行亦岂易及不可不敬也但讲学不得不辨明耳 
汲古问中庸云天地之大人犹有所憾故君子语大天下莫能载焉语小天下莫能破焉谓天地至大而有所憾者以祁寒暑雨之失中也君子之道中正不倚是以大而无或过故天下莫能破此说是否先生曰天地未离乎形君子足以范围之也先生曰程明道谓至诚可以赞化育者可以回造化诚有此也又谓惟神也故不疾而速不行而至神无速亦无至此言善[见诲语] 
孔子曰道不远人人之为道而远人不可以为道至哉圣言破万世学者心术之蔽可谓切中人心即道学者自以为远易曰百姓日用而不知惟其不知故人以道为远则求道于心外不免于有所为道在我而求诸彼道不俟于为而求诸为夫是以愈求愈远愈为愈远万古之学者其蔽一也舜曰道心明心即道易曰日用奚俟复求弃心而之外弃道而入意意虑纷然有作有为而益昏益妄矣至于昏妄是谓百姓日用而不知是终日怀玉而告人以贫终日饮食而自谓其饥渴也至近而自以为逺自有而自不认其有夫其所以不自知者昏也所以昏者动乎意也如水焉挠之斯浊矣不动乎意则本清本明之性自不昏矣变化云为如四时之错行而自不乱矣心无质体无限量而天地范围其中万物发育其中矣此无俟乎辨柝而知之本如此也自觉自信匪思匪为孔子深惜夫中庸平易之道人皆有之因其为之是以远之复戒之曰人不可以为道深知大患在乎为道而已执柯伐柯近矣睨而视之犹以为远者终于二物也为道如伐柯终不近道然而旧习难于遽消有过不可不改则亦不为而已乎故孔子于是又曰改而止有过则改如有病则加之药病去则药可止人欲已尽则用力可止[见训语] 

慈湖遗书巻十四宋杨简撰 
家记八[论孟子诸子] 
孟子言舜傅说胶鬲困于心衡于虑而后作此正说孟子之学而非所以言舜精一之学非傅说厥徳修罔觉之旨也 
孟子谓伊尹治亦进乱亦进未当伊尹之心徒以就汤就桀之迹言之尔夫伊尹处畎畆之中乐尧舜之道虽汤再使人聘之未为之起岂治亦进乱亦进意度哉无非惟义之从尔 
孟子言我善养吾浩然之气养而无害则塞乎天地之间其为气也配义与道无是馁也夫人广大与天地同体惟自乳稚梏束于气血形骸之中失其本体之大孟子既明固有之心渐复本体之广大故蔽渐脱体渐明广大渐着孟子明见广大渐着之体无以名言之曰是殆吾气之浩然者也养而无害则塞乎天地之间然而非的也性体本大因蔽而小复因蔽去而大其实复我本有之大耳非体有消长也自人物言之谓之性自人物万化莫不由之而言谓之道自其絪缊和育发逹言之谓之气自其万事各有宜谓之义自其恻隐谓之仁自其恭敬谓之礼自其诚实谓之忠信其实一物特所从言之异非果有纷纷实殊本不可同之体也鉴中之气水中之形性中之变化有小有大有消有长有动有静有实有虚有多有寡有异有同变态万状不可胜穷而实一性也一贯也凡是皆人性所自有惟众人蔽之君子明之其蔽也似无其明也似有非众人本无也 
孟子又曰其为气也配义与道道即义不可言与气即道亦不可言配孟子谓游圣人之门者难为言岂有自觉其言之未能无疵乎 
孟子曰养心莫善于寡欲虽有不存焉者寡矣且心非有体之物也有体则有所有所则可以言存心本无体无体则何所存孟子之言存乃存意也存我也有存焉有不存焉非其真者也人心即道喜怒哀乐神用出入初无体之可执至虚至明如水如鉴寂然而变化万象尽在其中无毫髪差也彼昏迷妄肆颠倒万状而其寂然无体之道心自若也道心自若而自昏自妄也一日自觉而后自信吾日用未始不神灵也未始动摇也不觉其未始动摇者而惟执其或存或不存者是弃真而取伪也此不可不明辩 
孟子曰天下之言性也则故而已孟子此论足以开明人心学者之蔽二智与故而已去智与故循天之理庄周则云则知孟子之时智故两言聨称通义率以为常故孟子于此始言故忽继之以智不患乎人莫之晓千载之下时移事改言语浸差学者罕言智故故莫之晓不知孟子之时以为常谈故者事故智者智虑易大传曰无思也无为也为即故思即智学者之蔽非思则为非智则故言其不出于此即出于彼其蔽同其受病之源同故学者常言智故不以为异此二者足以尽天下万古学者之蔽矣此道坦然不假思索不劳作为人性自善人性自明人性自具仁义礼智自具万善何必他求何必更思何必更为故孟子曰人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也不学而能不虑而知何假思为不属智故天下之言性者则异于是矣其所言者必有故焉必用智焉或有利心心有所欲之谓利自善性流出顺逹而无阻滞无支离则无思也自仁自义自礼自智何故之有何作为之有何更以智为何更以思虑为然孟子所以恶夫智者恶其凿也如智者若禹之行水也则无恶于智矣禹之行水也行其所无事也涤九川疏万水八年于外三过家门而不入其勤劳多事如此而孟子以为行其所无事者禹曰安汝止安汝止者如四时之错行如日月之代明不属智故也虽思而不支虽为而不离也是以日应无穷之事如无一事也惑而遂通而无思无为也禹之智如此虽曰智犹未尝用智智有邪正有小大有是非故孟子于此致其议至于故之为言则断不可以为性不必致议天虽髙星辰虽逺苟求其故则虽千岁之日南至北至善厯者可以坐测而筹之殊不难惟此乃言性也非故也故不可以故言之举天下无迯于智故是以举天下皆不知性孟子所以毎言必称尧舜者以天下不知人之性善故率以尧舜为不可及率堕于智故也 
孟子曰学问之道无他求其放心而已矣学者皆知所以求放心而不知何者为心何者为放何者为求也不明乎善不诚其身矣要先明吾之本心然后能知放知放则知求之矣吾之本心无他妙也甚简也甚易也不损不益不作不为感而遂通以直而动出乎自然者是也是心与天地同功用与四时同变通喜怒哀乐无不中乎道则亦更何求也惟蔽于物而动其心于是始放而之他矣故于是贵于求然人心至于放鲜有知所以求之者彼且以为为悖乱为奸诈为淫佚为暴酷者吾之本心然也一旦欲使之勿如此遂有束縳廹急之患则曰殆不若姑纵之而聊以自适也不知此心之放于外离乎我而逐乎物者之妄心则然吾本心何尝如此哉知我本心广大虚明直方刚健外物举不可入其门则苟求之固在我矣亦何惮惟其不知也故天下之为小人者举不可深罪人孰不欲为君子为善人不知吾心之本善也不知乍见孺子将入井其怵愓恻隐之心即吾本心也不知徐行后长者之心即吾所自有之良心亦尧舜之心也既不知吾良心本若此坦易或求之则又苦廹而求之他既求之他则无斯须安者其必至之势也 
孟子谓志至焉气次焉持其志无暴其气配义与道与存心养性之说同孔子未尝有此论惟曰忠信笃敬参前倚衡未尝分裂本末未尝循殊名而失一贯之实也又惟曰吾有知乎哉而已曰何有于我哉而已曰哀乐相生正明目而视之不可得而见也倾耳而听之不可得而闻也而已曰志气塞乎天地而已盖曰志曰气曰义曰道曰心曰性曰哀曰乐曰忠信曰笃敬名殊而实一明者观之浑然寂然本不可以名言圣人因人言而随之言大旨未尝判裂此惟内明大通者知之虽小明而未大通犹蔽斯旨噫学者生而习闻人言如是者谓之志如是者谓之气如是者谓之义如是者谓之道如是者谓之性谓之忠信谓之笃敬谓之喜怒哀乐牢不可觧一旦告之未始不一之说其听必惑惟自明者自知自信 
孔子言志气塞乎天地志气亦天下之常言未尝专指言气也而孟子则专言乎气矣孔子言塞乎天地不言曩小而今大孟子曰我善养吾浩然之气养而无害则塞乎天地之间则言曩小而今大曩小而今大者意也气之实未尝曩小而今大也孔子曰春秋冬夏风雨霜露无非教也神气风霆风霆流形庻物露生无非教也或曰天地或曰神气或曰气志或曰人物一物也一物而殊称也或曰孝弟亦是物也或曰道义亦是物也或曰礼乐亦是物也故曰夫孝天之经地之义又曰眀则有礼乐幽则有鬼神范围天地者此也发育万物者此也安得曩小而今大也孟子据其所亲歴而言惟覩曩之梏束诚觉其小今之开豁诚见其大不知浑然一贯之妙初无形气之殊人自昏执人自狭小其蔽渐释故觉渐大其实不然譬之鉴有尘翳之乃失其眀渐去其尘其眀浸广非本眀之有小大由去尘之有次第也 
</div>
    <div class="pagination">
<a href="慈湖遗书_page7.html">上一页</a><span>...</span><a href="慈湖遗书_page3.html">3</a><a href="慈湖遗书_page4.html">4</a><a href="慈湖遗书_page5.html">5</a><a href="慈湖遗书_page6.html">6</a><a href="慈湖遗书_page7.html">7</a><span class="current-page">8</span><a href="慈湖遗书_page9.html">9</a><a href="慈湖遗书_page10.html">10</a><a href="慈湖遗书_page11.html">11</a><a href="慈湖遗书_page12.html">12</a><a href="慈湖遗书_page13.html">13</a><span>...</span><a href="慈湖遗书_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
