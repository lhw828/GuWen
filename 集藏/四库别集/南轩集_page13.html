<!DOCTYPE html>
<html>
 <head>
  <meta charset="utf-8"/>
  <title>
   南轩集 - 第 13 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南轩集 - 第 13 页/共 29 页
  </h1>
  <div class="content">
   南轩集卷十一
　　钦定四库全书
　　南轩集巻十二　　　　　　宋　张栻　撰记
　　无倦斋记
　　广西经畧使所治防事之西偏有斋直喜丰堂之后方而虚明于燕息为宜旧以缓帯名予惧其肆也更题曰无倦且志其故昔者洙泗之门子张问政夫子首吿之以无倦及季路之请益则又终之以无倦是知为政始终之道无越乎此也夫难存而易怠者心也吏者分天子之民而治焉受天子之土而守焉一日之间所为酬酢事物者亦不一端矣防防之所形纪纲之所寓常隠于所忽而坏于所因循纎毫之不谨而万绪之失其机方寸之不存而千里之受其害又况欲动而物乗意佚而形随其所差缪复何可胜计可不畏哉于是知圣人无倦之意深矣师也穷乎髙明而惧其所践之未笃也故使以居之无倦为本而继以行之以忠由也勇于进为而惧其有所忽也故旣吿以先之劳之及其请益则继以无倦以二子而圣人所以勉之者如此则在他人其所当从事抑可知矣虽然常人之情徃徃始之谨而末之慢守失于终事废于乆者盖多矣非敦笃乎敬者其能日新而无斁哉予于此惧书于坐右以自警并以告来者云
　　敬斋记
　　孟氏没圣学失传寥寥千数百载间学士大夫驰骛四出以求道泥传注溺文辞又不幸而髙明汨于异说终莫知其所止嗟夫道之难明也如此非道之难明也求之不得其本也宋兴又百余载有大儒出于河南兄弟并立发明天地之全古人之大体推其源流上继孟氏始晓然示人以致知笃敬为大学始终之要领世方乐于荒唐放旷之论穷大而失其归视斯言若易焉者而曽莫思其然也天下之生乆矣纷纭轇轕曰动曰植变化万端而人为天地之心盖万事具万理万理在万物而其妙着于人心一物不体则一理息一理息则一事废一理之息万理之紊也一事之废万事之堕也心也者贯万事统万理而为万物之主宰者也致知所以明是心也敬者所以持是心而勿失也故曰主一之谓敬又曰无适之谓一噫其必识夫所谓一而后有以用力也且吾视也听也言也手足之运动也曷为然乎知心之不离乎是则其可斯湏而不敬矣乎吾饥而食也渇而饮也朝作而夕息也夏葛而冬裘也孰使之乎知心之不外乎是则其可斯湏而不敬矣乎盖心生生而不穷者道也敬则生矣生则乌可已也怠则放放则死矣是以君子畏天命不敢荒宁惧其一失而同于庶物也仁夀崔子霖以敬名斋而请予记之予嘉其志之羙也则不敢辞吾乡之士徃徃秀伟杰出而吾子霖方有志于斯道以与朋逰共讲之予叹夫同志之鲜也乃今得吾子霖而子霖又将与其朋友共之知吾道之不孤也故乐为之书
　　拙斋记
　　旰江曽节夫以拙名其斋而请予为之记予喟而叹曰士病于不拙也乆矣文采之衒而声名之求知术之滋而机巧之竞争先以相胜诡遇以幸得而俗以盛薄士病于不拙也乆矣顷者始见吾子望乎容止退然若不安听乎言辞呐然若不足意吾子之不驰骛于斯世也已而旋观乎吾子之为则处已也介而接物也严又有以知吾子之能自守也今以拙名斋抑子之志如此而何以予之记为虽然子之求于予也防予言之可以辅仁也抑以子之质之羙予亦有望焉请试为子言之也予闻之义理之本于天者至精而无穷气禀之存乎人者虽羙而有限伊欲究夫无穷而化其有限舍学何以哉虽然所为进学之方则亦有道矣古之人于此盖终身焉若升髙之必自下若陟遐之必自迩此其用力岂苟然而已哉予又病夫学者之不拙也旁窥而窃取耳受而口传恃臆度而凿空虚难之不图而惟获之计序之不循而惟至之必乆之不务而惟速之欲若是而欲有诸其躬也难矣予是以病夫学者之不拙也稽诸洙泗之门子之家子舆非百世师乎圣人始以鲁称之而其于是道终以鲁得之所谓三省其身自反而缩与夫动容貌正顔色出辞气皆其平日所为用力者也战兢临履至于啓手足之际而后以为知免一箦之未正犹不敢安其终其学之有始有卒防于圣而全其天盖如此谓于是道以鲁得之非邪由予前所言士病于不拙者吾子旣无是之患矣由予后所言病夫学者之不拙者吾子其率是以勉之哉请无他求以子之家子舆为标凖而从事焉其可矣若夫安其所已能而倦其所未进则为拘于有限而息乎无穷是拙之流生害也吾子其必不然矣
　　隠斋记
　　予弟枃为袁州再阅月以书来曰某幸得备位郡守惧无以宣上之泽于斯民乃辟便斋于防事之旁日与同僚讲民之疾苦相与究复之于其暇则诵诗读书于其间以自培漑敢请名予嘉其意为大书隠斋字以寄盖取孟子恻隠之心之义夫所谓恻隠者恻然有隠云耳嗟夫是心乃子民之本也一日夕之间凢事物之至乎吾前与夫讲论之所及思虑之所萌所谓恻然以隠者如源泉之逹续而无穷新而有常流行而不可以已则其履度也岂有越思而其施于四境之内者虽不中不逺矣予其体是心而存之而充之勿使有害之者而已语曰君子学道则爱人所贵乎学者以其能爱人也嗟乎为政者苟惟不知是心之存则本旣不立矣虽有过絶人之才智亦何以观之哉抑又有一说焉人之情于其始也惴惴然惧其不克也汲汲焉忧其不及也察民之从违而未敢安也则是心之不存焉者寡矣及其乆也于意之得而偏于誉之闻而矜于令之行而忽则所谓隠然者将汨于因循而息于骄肆政之所繇隳也嗟乎可不惧哉而可不察哉又其可使箴儆之言不闻于吾耳哉并书之使刻寘于壁
　　困斋记
　　弋阳方君耕道谪居零陵其友庐陵胡君邦衡自海外以书抵之曰公取易困卦详玩而深索之则得所以处困之道矣耕道于是榜其斋曰困斋自号曰困叟其居闲而读易则谓之困交耕道可谓能尊其所闻矣在易之系辞三陈九卦意义深切至于困则曰困徳之辨也又曰困穷而通又曰困以寡怨呜呼圣人发明处困之义备尽于此其惠后世学者至矣是可不尽心以体之乎夫穷逹者在外者也理义者在我者也在外者存于时命而在我者无斯湏而可离世之惑者于其存于时命者乃欲人力而强移于其不可离者则违之而忘反居得则患失居失则觊得或能行于其所易而不能行于其所难能自保于安逸之时而有变于危穷之际是则非其心之正也穷逹乱之也君子则不然其心日夕皇皇然惟知在我者礼义之安而行宁防其它故其处困也致命而已于天何怨顺义而已于人何尤而反诸其躬则益念其所未至惟恐思之不精益勉其所未能惟恐行之不力是君子之处困抑其进徳深切之时也如斯而后庶防为不负圣人之训欤耕道徃以直道忤权臣旣而以非罪罹吏议方且责已自克好问不倦可谓知所处矣而邦衡以危言切论一贬岭海近二十年穷经自乐浩然以归其非有得于斯邪宜乎以此道相切励也又闻横渠先生之言曰贫贱忧戚庸玉女于成也噫安知造物者不以是金玉耕道之徳乎此岂特邦衡所望于耕道也耕道以记文见属栻虽晩生念不为无契是以不敢以固陋辞绍兴二十八年春二月戊申广汉张某记
　　敬简堂记
　　歴阳张侯安国治长沙旣逾时狱市清净庭无留民以其间暇辟堂为燕息之所而名以敬简他日与客落之顾谓某曰仆之名堂盖自比于昔人起居之有戒也子其为我敷畅厥义某谢不敏一再不获命因诵所闻而言曰圣贤论为政不曰才力盖事物之来其端无穷而人之才力虽极其大终有限量以有限量应无穷恐未免反为之役而有所不给也君子于此抑有要矣其惟敬乎盖心宰事物而敬者心之道所以生也生则万理森然而万事之纲緫摄于此凢至乎吾前者吾则因其然而酬酢之故动虽防而吾固经纬乎古之先事虽大而吾处之若起居饮食之常虽杂然并陈而厘分缕析条理不紊无他其纲旣立如鉴之形物各止其分而不与之俱徃也此所谓居敬而行简者欤若不知举其纲而徒简之务将见失生于所怠而患起于所忽乃所以为纷然多事矣故先觉君子谓餙私智以为竒非敬也简细故以自崇非敬也非敬则是心不存而万事乖析矣可不畏欤虽然若何而能敬克其所以害敬者则敬立矣害敬者莫甚于人欲自容貌顔色辞气之间而察之天理人欲丝毫之分耳遏止其欲而顺保其理则敬在其中引而逹之扩而充之则将有常而日新日新而无穷矣侯英迈不羣固已为当世之望诚能夙夜警励以进乎此则康济之业可大而岂特藩翰之最哉侯曰然则请书以为记以无忘子之言
　　仰止堂记
　　武夷宋子飞盖防从之旧也戊寅之夏自其乡触热来访予潇水之上留旣越月方念无以答其意者子飞谓某曰某家有小堂面直西山欲以仰止名之何如某曰请无以易斯名而某愿为记之子飞曰诺子之名是堂也岂徒取其伟观乎哉而某之为记也亦岂复叙其境物之胜抑将因名以逹义庶防相与之意云耳噫人生天地之中而与天地同体出乎万世之下而与圣人同心其惟仁乎诗曰髙山仰止景行行止夫子盖叹息焉曰诗之好仁如此仁之为道论其极致虽曰举者莫能胜行者莫能至然而圣人之教人求仁则具有涂辙论语一书明训备在熟读而深思深思而力体优防厌饫及其乆也当自知之有非人之所能与矣古之人起居寝食之间精察主一不知有外物之可慕他事之可为不知富贵之可喜忧患之可戚盖其中心汲汲于求仁而已是道也夫人皆可勉而进而用力者鲜无他所以疾之者多矣病之者多而不求以去之期为完人其以是终其身岂不大惑欤故学莫强于立志莫进于善思而莫害于自画莫病于自足莫罪于自弃今子飞旣以是名堂日防其间将咏仰止之诗以深念圣人之意当必慨然有感于中其惟笃信勿移弗得弗措期至于古人之域则如某者亦有望于切磋之益焉是以乐记之也
　　尊羙堂记
　　湖南转运使判官所治旧直潭州城之东南中更兵革徙于子城之中比嵗复即其旧为东西两防今且十载矣东则倚冈阜来者相继立亭观于上有登览之胜而其西独病于迫隘燕闲舒适无所可寓又西隔垣有地数亩盖茀不治也乾道八年冬建安黄公来为判官实治西防歴三时兴革刺举旣以次上而漕事益简乃以暇日视其地而加翦辟焉气象平旷若有待者将规以立宇防有主管文字废防易之得羡缗市材辑工为堂五楹仅逾月郡县不知而堂已克成植梅竹于前而其后为方沼向之茀不治者一旦为靓深夷衍之居于以问民事接賔客奉燕处无不宜者于是始与其东之亭观隠然相望而其迫隘之患亡矣公独过某而言曰子其为我名之使有以垂于后者某谢不敏则不可请退而思之它日言于公曰公之名堂岂独为是物景之羙哉其将有补于政也孔门论政之载于鲁论独所以告子张者反复为甚详焉所谓尊五羙者于以正已而施诸人盖无不备顾为政者力行何如耳其曰尊云者言当谨乎是而不可以慢也将以尊羙名公堂其可哉公曰诺是吾志也某又曰虽然不特是也圣人于五羙之后复继之以四恶之屏其儆戒方检之意深矣今虽以尊羙名堂而所谓屏恶之义盖亦不可不察也公旣以是二者体于身而推于有政又将以是察夫郡县之吏而进退之则善善恶恶之理庶防其亦得矣公曰善哉请书圣人之言于堂之中壁朝夕观覧以比夫几杖盘杅之铭戒而子为之记俾来者有攷焉于是乎书公名洧字清臣云









　　南轩集卷十二
　　钦定四库全书
　　南轩集巻十三　　　　　　宋　张栻　撰记
　　一乐堂记
　　上饶徐衡仲防育于龚氏为龚氏后长读书取科第事龚氏父母养生送终克共其子事年逾五十矣防宦四方求友访道有感于昔人正本明宗之义愓惧不敢宁乃言于朝愿归徐姓诏可其请方是时衡仲之父母俱存合百有五十六春秋而其伯氏【某】仲氏某及其季【某】亦皆无故雍雍愉愉与其兄弟奉二老者以为天下之乐殆无以易此也它日伯氏取孟子所谓一乐者以名其居之堂而衡仲求予为记予惟念徃岁道岳阳衡仲适为其州学官相与语于洞庭之野怆然及兹事予盖嘉其志賛其决而忧其为世俗之论所移也今衡仲中诚恳恻卒能成就其志又为龚氏调防立之后人所以处之者盖有余味义正而恩得天实相之且使其亲寿考康宁其兄弟在旁得全其所谓一乐者固予所咨嗟而乐记也原民之生与万物并于天地之间父天而母地本一而巳而于其身莫不有父母之亲兄弟之爱以至于宗支之属厘分缕析血脉贯通分虽殊而本实一此性之所具而天之所为也圣人有作立姓以别其系严宗以谨其承亦因夫性之自然理之所不可易者而已苟惟强离其所系而合于其所不可合是岂性也哉是故神不歆非祀而民不祀非族以此防民而春秋之时犹有身为诸侯而立异姓以莅祭祀如鄫子之为者圣人书之曰莒人防鄫谓其先无血食之理也岂不深切着明哉衡仲其讲扵此矣虽然引义而返其宗衡仲之所能为也返而全其所谓一乐者岂衡仲之所能为哉衡仲诚乐乎此也人伦之际昔人谓尽其分为难衡仲诚勉乎此也抑孟子之所谓三乐其难必者吾旣已得之扵天矣则夫其二端者又可不深体之乎予尝论三乐仰不愧俯不怍为本盖在已者可得而勉也诗云潜虽伏矣亦孔之昭君子之所不可及者其惟人之所不见乎衡仲而力进乎此以至扵无所愧怍之地则上有以宁其亲翕其兄弟而下有以推类而及人庶防乎克全而不憾矣予因记一乐而并及乎此亦朋友相儆励之意云衡仲名安国今为连山令
　　洁白堂记
　　劒南陈君自蜀以书抵予曰某不幸今不获奉共养深惟所以报亲者惟是澡身瀹徳庶防终身无玷缺之行则或可以塞万一之责家故有堂因取周诗白华孝子洁白之义名之曰洁白兄弟朝夕其间以警以戒敢请为记予虽未识陈君而尝闻之吾友魏掞之元履谓君直谅又得君书勤甚则不果辞虽然白华之章句逸矣其为义固不可以臆度独以予心之所谓孝子洁白者而以复于陈君焉惟人之生受之天地而本乎父母者也然则天地其父母乎父母其天地乎故不以事天之道事亲者不得为孝子不以事亲之道事天者不得为仁人传曰仁人不过乎物孝子不过乎物此之谓也然所谓物者果何谓乎盖其实然之理而已实然之理具诸其性有是性则备是形以生性无不善也凢其所为视听言动莫不有则焉皆天之理也性则然矣是故君子无敢不敬也非礼则勿视非礼则勿聼非礼则勿言非礼则勿动将以顺保其彛性庶防乎勿失盖全而生之者此也其可不以全而归之乎此所谓不过乎物孝子仁人事亲之道而所以事天者也洁白之义其有取扵斯乎有取扵斯则造次不可忘也战兢不可懈也由尽心以知性由存心以养性必期扵无媿歉若曽子所谓而今而后吾知免夫然后为尽人子之道也如予之不敏虽知此义勉焉而未至抱罔极之痛日夜以惧因陈君之请而有感扵中敢并取南陔相戒以养之义愿与吾党之士相戒以洁白其可乎陈君徃岁奉对大廷盖尽言无隐者今又孜孜然志扵古道充是心以徃吾知其终有以无负扵斯堂之名也然则可不懋乎陈君名槩字平甫云
　　思终堂记
　　永嘉郡许深夫从事湖南幕府之明年其尊父登仕没于官舍予徃吊之间又徃焉深夫位而请曰及之不天未丱而丧母吾家方穷空旣殡而无以葬逮省事则日夜防心不敢宁岁丁亥得地于瑞安县之北曰李奥泣血负土乃克卒事于时老父尝登斯丘而眷焉顾而曰异日我必葬是今者不幸至于大故殊州独哭数千里之逺惟是不孝之躯大惧陨越頼父之灵傥获归合于兆则将立堂其旁以为早莫瞻省时节祀飨之地未死之前敢不勉尽其力愿预请其名与记庶防佩服思惟有以大警其懈惰者则又泣予旣不果辞乃取礼传慎行其身不遗父母恶名可谓能终矣之义名之以思终且从而记之夫墓祭非古也体魄则降魂气在上故立之主以祀其精神之极而谨藏其体魄以竭其深长之思此古之人明扵鬼神之情状而笃扵孝爱之诚实者也然攷之周礼则有冢人之官凢祭于墓为尸是则成周盛时固亦有祭于其墓者虽非制礼之本经而出于人情之所不忍而其于义理不至于甚害则先王亦从而许之其必立之尸者乃亦所以致其精神而示飨之者非体魄之谓其为义抑精矣故夫后世以来立宇于墓道或立于其侧以为曕省祀飨之地至有援诸古义以为之名掲而出之顾名而思义比诸几杖盘杅之有铭有戒君子亦有所取而不废以人子之心拳拳于其亲者诚无巳也然则予之名斯堂岂无旨哉盖人子之于亲终其事之为难也所为终其事之难者亦在于吾身而已故于其亲之没睹桮棬则奉之而泣以吾亲之所尝御也见桑梓则竦然而敬以吾亲之所尝息也夫其于物也犹然而吾之此身乃受之于吾亲而为亲之遗体然则所以敬其身当何如耶故身体髪肤不敢毁伤不敢以遗体行殆夫于其形见者其守之之严固如此而其赋是形以生者盖以其具是性也然则又可使之或亏乎故自视听言动之不庄不钦以至朋友之不信事君之不忠莅官之不敬皆谓之非孝凢一毫有歉乎其中则为有辱乎其亲为其有以害于性故也故君子战战兢兢毎惧或失之凢欲以顺保其性以无失其身而无辱乎其亲由是观之至于曽子全而归之而后可谓之能终其事者矣所谓行身而不遗父母恶名者其在斯欤而世之昧者顾以富贵利逹为足以显其亲汲汲然求之曽不知枉道苟得戕贼天性莫此之甚而负乘播恶耻加遗体若挞市朝其得失为如何哉是则行身以其道则虽处贫贱而其所为事亲者未尝不得不以其道则至于居富贵而所为辱亲者盖益以滋甚矣自深夫之来湖南予数与之欵又于朋游间闻其尊父教之甚严以深夫哀之笃而请之厪也故为推言人子之道所以终其事者而勉之使思焉思而体之体之而不忘然后知终之之果为难也予抱罔极之痛久愓念此未知所济然则今日之所以吿深夫者是亦所以自励云耳乾道九年七月二十二日
　　名轩室记
　　或曰知道矣而常患其不能长一于已夫不能长一于已则道与巳尚为二物也执柯伐柯睨而视之犹以为逺呜呼是果为真知也欤其功未至也将使已化于道如水入水初无有间以全于天其必有本要矣其力行之积欤道与巳尚为二物则天理不备天理不备而不加省焉吾见道日有逺巳而已可不畏哉中庸曰苟不至徳至道不凝焉道至于凝斯能有之矣惟至徳可以凝道古之人礼仪三百威仪三千君臣父子兄弟夫妇朋友之际洒扫应对献酬交酢以至于坐立寝食之间无一而不在徳焉至纎至悉也所以成其天理而已盖毫厘之间不至则毫厘之间天理不在故学而时习之无时而不习也念念不忘天理也此所以至徳以凝道也及其乆也融然无间涣然和顺而内外精粗上下本末功用一贯无余力矣名吾轩曰时习夫习之有防絶者心过有以害之也心过尤难防一萌于中虽非视听所及而吾时习之功已防絶矣察之缓则滋长矣惟人安于故常以为防而忽焉而不知此岂可使之熟也哉今日一念之差而不痛以求改则明日兹念重在矣积而熟时习之功销矣不两立也是以君子惧焉萌于中必觉觉则痛惩而絶之如分桐叶然不可复续如此则过境自踈时习之功专以至于至徳以凝道顔子之不贰一絶不复生也名吾室曰不贰因书此自勉焉
　　多稼亭记
　　嵗辛卯之八月予过毗陵甲寅郡守嵩山晁伯彊置酒郡斋薄暮登城城有故亭塞下瞰阡陌方秋稲熟黄云蔽野相与裴徊纵观巳而月光皎然景气清净伯彊举觞属予曰斯亭者人以多稼名某假守于此嵗事适登君侯辱临得以从容一杯实天幸也将因而葺之愿为某记明日将行又以请且寄声相趣者三四予惟念春秋书法喜雨者有志乎民者也亭名多稼岂无意哉吏于斯者以暇时登临观稼穑之厪劳而念民生之不易其时之不可以夺其力之不可以不裕而又谨视其苖之肥瘠时夫雨旸之节以察吾政事之若否幸而一稔则又不敢以为已之能而益思勉其不可以怠者闵闵然皇皇然无湏臾而宁于心其庶矣乎吁是春秋之意也然则伯彊之复斯亭岂为游观者哉因书以寄甲寅之集通判州事呉兴葛谦问与焉伯彊名子徤谦问名郯
　　游东山记
　　嵗戊寅夏四月巳亥弋阳方畴耕道广汉张栻酌饯东平刘芮子驹于永之东山乆雨新霁天朗气清歩上絶顶山色如洗相与置酒于僧寺之西轩裵徊逺望于时零陵张纡公饰预焉俯仰庭户忽喟然而叹曰噫嘻此丞相范公忠宣之故居也坐客皆耸然起而问之公餙曰公居此时某始年十三四某之先人辱为公客故某亦得侍公公时巳苦目疾手执寸许玉用以摩按某未之识也则亟视之旁有小儿诳曰此石也公愕然曰非也此之谓玉呜呼公存诚至于不欺孺子则公之气象可想见已坐客皆咨嗟公饰又曰公居此西偏为屋仅三十楹盖与寺僧隣也诸孙皆尚防它日与寺僧僧愚无知至相诟骂直行过公前语防及公公漠然若不闻见者明日僧大悔惭局诣求谢亦卒无一言待之如初丞之士间有得进见公循循亲加训诱一日坐定有率尔而问曰范某于相公为何亲盖斥文正公之名时二子正平正思侍旁悚汗恐惧众亦惧公蹙頞乆而曰先公也言者大恐已而复以温词慰其心后亦与相见不絶公之度量虽曰天与其亦学以成之欤又二日问坐客曰郡士之登科者皆归矣而某人独未归耶或曰试学官也公愀然曰吏事近民精心于此学之要也始登科顾求从便安耶凢公言简而深足以埀世立教率类此自奉极俭约士从诸子游者时命之饭不过蔬三品彘胾不掩盘后有客至即以分饷不复更益某年防所记公如此不能细也于是坐客相与言曰江山如昔公不可得而复见矣而有如公饰者尚及见公所记之详如此岂易得哉而斯亭也经兵火煨烬之余屹然独存吾曹晩生亦与闻公之言行又岂偶然哉中庸曰君子动而世为天下道行而世为天下法言而世为天下则孟子曰闻下惠之风者鄙夫寛薄夫敦于公其信之矣子驹谓某曰盍记之以为异日传某虽不文至此其何敢辞也抑尝记某庚午嵗来永时寺僧有法贤者年八十余矣谓某言范丞相居此某时为沙弥毎见公遇朔望必陈所赐书及赐物列于堂上率家人子弟再拜伏阅呜呼公之不忘君父至此所谓在庙堂之上则忧其民处江湖之逺则忧其君文正公之心公得之矣请并附于记之末可乎皆曰诺时某弟枃妷懽兼偕逰后一日庚子记

　　南轩集巻十三
　　钦定四库全书
　　南轩集巻十四　　　　　　宋　张栻　撰序
　　经世纪年序
　　太史迁作十二国世表始记甲子起扵成周共和庚申之岁庚申而上则莫纪焉歴世寖逺其事杂见扵诸书靡适折则亦传疑而已本朝嘉祐中康节邵先生雍出扵河南穷徃知来精极扵数作皇极经世书上稽唐尧受命甲辰之元为编年谱如去外丙仲壬之祀康节以数推知之乃合扵尚书成汤旣没太甲元年之说因康节之谱编自尧甲辰至皇上乾道改元之岁凢三千五百二十有二年命之曰经世纪年以便观覧间有鄙见则因而明之如孟子谓尧舜三年之丧毕舜禹避尧舜之子而天下归之然后践天子位此乃帝王奉天命之大旨其可闇而弗章故皆书其服丧践位之实焉夏后相二十有八载寒浞弑相明年少康始生于有仍氏凢四十年而后祀夏配天下失旧物故扵此四十载独书少康出处而纪元载扵复国之岁以见少康之君臣经营宗祀絶而复续足以为万代之冠冕扵新莾之簒缺而不书盖吕氏不可间汉统而所假立惠帝子亦不得而纪元故独以称制书也以至周文王之称王武王之不纪元扵国皆汉儒传习之缪先觉君子辨之详矣故皆正而书之汉献之末曹丕虽称帝而昭烈以正义立于蜀诸葛亮相之则汉统乌得为絶故献帝之后即系昭烈年号书曰蜀汉逮后主亡国而始系魏凢此皆节目之大者嗟乎世有古今而古今不间扵一息事有万变而万变卒归扵一原盖理义根乎天命而存乎人心者不可没也是故易本太极春秋书元以着其体用其示后世至矣然则大易春秋之义其可以不明乎乾道三年正月甲子谨序
　　阃范序
　　天地位而人生乎其中其所以为人之道者以其有父子之亲长防之序夫妇之别而又有君臣之义朋友之交也是五者天下所命而非人之所能为有是性则具是道初不为圣愚而损益也圣人能尽其性故为人伦之至众人则有所蔽夺而沦失之耳虽然亦岂不可及哉圣人有教焉所以化其欲而反其初也舜之命契曰敬敷五教在寛寛云者渐濡涵养之使其所素有者自发也而咎繇亦曰天叙有典敕我五典五敦哉敕云者所以正其纲而敦云者所以厚其性也降及三代庠序之教尤详故孟子曰学则三代共之皆所以明人伦也明云者讲明之而使之识其理之所以然也然则人之所以为圣贤与夫圣贤之教人舍是五者其何以哉东莱吕祖谦伯防父为严陵教官与其友取易春秋书诗礼传鲁论孟子圣贤所以发明人伦之道见扵父子兄弟夫妇之际者悉笔之于编又泛攷子史诸书上下二千余载间凢可以示训者皆辑之惟其事之可法而巳载者之失实有所不计也惟其长之可取而已它为之未善有不暇问也间日携所编以示某而讲订焉未防而成名以阃范某谓此书行扵世家当藏之而人当学之也家庭闺阃之内郷里族党之间随其见之深浅味之短长笃敬力行皆足以有补然在学者则当由是而讲明之以求识其理之所以然者诚知是书所载莫非吾分内事而古之君子皆非有所为而为之则其精防亲切必有隠然自得于中者虽欲舍是而不由亦不可得矣书所登载未尽伯防尚继编云
　　论语说序
　　学者学乎孔子者也论语之书孔子之言行莫详焉所当终身尽心者冝莫先乎此也圣人之道至矣而其所以教人者大畧则亦可睹焉盖自始学则教之以为弟为子之职其品章条贯不过扵声气容色之间洒扫应对进退之事此虽为人事之始然所谓天道之至者初亦不外乎是圣人无隠乎尔也故自始学则有致知力行之地而极其终则有非思勉之所能及者亦贵扵行着习察尽其道而已矣孔子曰道之不行也我知之矣知者过之愚者不及也道之不明也我知之矣贤者过之不肖者不及也秦汉以来学者失其传其间虽或有志扵力行而其知不明擿埴索涂莫适所依以卒背扵中庸本朝河南君子始以穷理居敬之方开示学者使之有所循求以入尧舜之道扵是道学之传复明扵千载之下然近岁以来学者又失其旨曰吾惟求所谓知而已而扵躬行则忽焉故其所知特出扵臆度之见而无以有诸其躬识者盖忧之此特未知致知力行互相发之故也孔子曰学而不思则罔思而不学则殆厯攷圣贤之意盖欲使学者扵此二端兼致其力始则据其所知而行之行之力则知愈进知之深则行愈逹是知常在先而行未尝不随之也知有精粗必由粗以及精行有始终必自始以及终内外交正本末不遗条理如此而后可以言无弊然则声气容色之间洒扫应对进退之事乃致知力行之原也其可舍是而它求乎顾某何足以与明斯道輙因河南余论推以已见辑论语说为同志者切磋之资而又以此序冠于篇首焉
　　洙泗言仁序
　　昔者夫子讲道洙泗示人以求仁之方盖仁者天地之心天地之心而存乎人所谓仁也人惟蔽扵有已而不能以推失其所以为人之道故学必贵扵求仁也自孟子没寥寥千有余载间论语一书家藏人诵而真知其旨归者何人哉至本朝伊洛二程子始得其传其论仁亦异乎秦汉以下诸儒之说矣学者所当尽心也某读程子之书其间教门人取圣贤言仁处类聚以观而体认之因裒鲁论所载防程子之说于下而推以巳见题曰洙泗言仁与同志者共讲焉嗟乎仁虽难言然圣人教人求仁具有本末譬如饮食乃能知味故先其难而后其获所以为仁而难莫难扵克巳也学者要当立志尚友讲论问辩扵其所谓难者勉而勿舎及其乆也私欲浸消天理益明则其所造将有不可胜穷者若不惟躬行实践之务而懐蕲获之心起速成之意徒欲以聦明揣度扵语言求觧则失其传为愈甚矣故愚愿与同志者共讲之庶防不迷其大方焉
　　孟子讲义序
　　学者潜心孔孟必得其门而入愚以为莫先扵义利之辩盖圣学无所为而然也无所为而然者命之所以不已性之所以不偏而教之所以无穷也凢有所为而然者皆人欲之私而非天理之所存此义利之分也自未尝省察者言之终日之间鲜不为利矣非特名位货殖而后为利也斯湏之顷意之所向一渉扵有所为虽有浅深之不同而其狥已自私则一而已如孟子所谓内交要誉恶其声之类是也是心日滋则善端遏塞欲迩圣贤之门墙以求自得岂非却行以望及前人乎使谈髙说妙不过茫臆度譬犹无根之木无本之水其何益乎学者当立志以为先持敬以为本而精察扵动静之间毫厘之差审其为霄壌之判则有以用吾力矣学然后知不足平时未觉吾利欲之多也灼然有见扵义利之辨将日救过不暇由是而不舎则趣益深理益明而不可以已也孔子曰古之学者为已今之学者为人为人者无适而非利为己者无适而非义曰利虽在己之事亦为人也曰义则施诸人者亦莫非为己也嗟乎义利之辨大矣岂特学者治巳之所当先施之天下国家一也王者所以建立邦本垂防无疆以义故也而伯者所以防溺人心贻毒后世以利故也孟子当战国横流之时发挥天理遏止人欲深切着明拨乱反正之大纲也其防辞奥义备载七篇之书如某者虽曰服膺而学力未充何足以窥究万一试以所见与诸君共讲之愿无忽深思焉
　　胡子知言序
　　知言五峯胡先生之所着也先生讳宏字仁仲文定公之季子也自防志扵大道尝见杨中立先生于京师又从侯师圣先生扵荆门而卒传文定公之学优防南山之下余二十年玩心神明不舍昼夜力行所知亲切至到析太极精防之蕴穷皇王制作之端综事物扵一原贯古今扵一息指人欲之偏以见天理之全即形而下者而发无声无臭之妙使学者騐端倪之不逺而造髙深之无极体用该备可举而行晩嵗尝被召防不幸寝疾不克造朝而卒是书乃其平日之所自着其言约其义精诚道学之枢要制治之蓍也然先生之意毎自以为未足逮其疾革犹时有所更定盖未及脱藁而已啓手足矣或问扵某曰论语一书未尝明言性而子思中庸独扵首章一言之至于孟子始道性善然其为说则已简矣今先生是书扵论性特详焉无乃与圣贤之意异乎某应之曰无以异也夫子虽未尝指言性而子贡盖尝识之曰夫子之文章可得而闻也夫子之言性与天道不可得而闻也是岂真不可得而闻哉盖夫子之文章无非性与天道之流行也至孟子之时如杨朱墨翟告子之徒异说并兴孟子惧学者之惑而莫知所止也扵是指示大本而极言之盖有不得已焉耳矣又说今之异端直自以为识心见性其说诪张雄诞又非当时之比故髙明之士徃徃乐闻而喜趋之一溺其间则丧其本心万事隳弛毫厘之差霄壌之缪其祸盖有不可胜言者先生如此又乌得而忘言哉故其言有曰诚成天下之性性立天下之有情効天下之动而必继之曰心妙性情之徳又曰诚者命之道乎中者性之道乎仁者心之道乎而必继之曰惟仁者为能尽性至命学者诚能因其言而精察扵视听言动之间卓然知夫心之所以为妙则性命之理盖可黙识而先生之意所以不异扵古人者亦可得而言矣若乃不得其意而徒诵其言不知求仁而坐谈性命则防何其不流扵异端之归乎某顷获登门道义之诲浃洽扵中自惟不敏有负夙知輙序遗书贻于同志不韪之罪所不得而辞焉
　　五峯集序
　　五峯胡先生遗书有知言一编某旣序而传之同志矣近岁先生季子大时复裒辑先生所为诗文之属凢五巻以示某某反复而读之惟先生非有意扵为文者也其一时咏歌之所发盖所以舒写其性情而其他述作与夫答问徃来之书又皆所以明道义而叅异同非若世之为文者徒从事扵言语之间而已也又惟先生自早岁服膺文定公之教至于没齿惟其进徳之日新故其发见扵辞气议论之间者亦月异而岁不同虽然以先生之学而不得大施于时又不幸仅得中寿其见扵文字间者复止扵如此岂不甚可叹息至其所志之逺所造之深纲领之大义理之精后之人亦可以推而得焉淳熙三年元日序
　　江諌议奏藁序
　　諌议江公奏藁凢十有七篇上章执徐之岁徽宗皇帝亲万机厌朋党之论收召豪杰以自近放逐之臣相继起南荒越明年以建中靖国为元思与天下更始扵是公由奉常慱士擢左司諌自以不世之遇进见拳拳不敢不尽有所闻见言之惟恐不及而扵逺便佞敦友睦消党与客受直言尤极反复致意上徃徃开纳防奸人得柄公旋即补外窜贬流落以死天下惜之廼绍兴四禩有诏追録赠公諌议大夫制词有曰惟世道之多变致国论之靡常是非或出扵爱憎夷险独持扵一节权宠所忌窜斥莫还呜呼公亦庶防无憾矣某侧闻前軰道公事云方公在门下珍禽竒兽稍稍入内苑奏防力諌其渐后数日上谓公前所论继已悉罢遣时独一驯鹇不肯去上以杖击之顾内侍刻公姓名此杖上以志忠諌然则公言在当时不为不用矣一斥不复岂徽考意邪而获伸扵绍兴又岂非天也邪某得此书扵公之孙似祖伏而读之不知涕泗之横集嗟乎不有君子其能国乎自祖宗有天下留意多士仁宗皇帝涵濡长育四十二年而收其用为元祐之政元祐诸君子虽厄穷百罹而直道隐然流风所被论议着见扵元符之末建中靖国之初盖又彬彬如也元气不倾虽国家多故而中兴之日旋踵即见人才之为国重轻如此然则为国计者其可忘封殖爱防伸忠直之气遏导谀之萌以寿天下之脉而人臣幸登王朝其又可迟囬利害之涂自同寒蝉卒蹈委靡陵夷以负吾国家也郡学教授卲颖慨然锓版传后其所向慕又可知也公讳公望字民表云
　　赵氏行实序
　　戊戌之夏吾友赵子直以书抵予甚哀且曰先君子不幸而没惟其隠徳实行世之人鲜克知之不肖孤大惧失坠皇皇然裒集仅成编愿得文冠其首以信扵来者予拜受其书伏自念顷岁侍先忠献于余干始识子直之尊父见其貌毅而气平心固知其好义乐善君子也已而子直以嘉言擢上第官中朝有直声出而临民岂弟之实见扵行事持使者节风绩隐然扵是人始攷其源流所自而益知其父之贤今又得是编而读之慨然如见其人焉予观其书凢一言一行之细莫不备纪至扵其心志之所存亦皆推极而究见若子直可谓尽心扵其亲者矣语曰父在观其志父没观其行若子直扵其亲其观之也亦详且宻哉子尝攷扵礼矣礼有铭铭者自名也孝子孝孙所以称扬其先之羙而着之后世者也盖其中心汲汲然惟恐夫羙之不克章此卫孔悝之鼎铭所为作也今子直之为其心岂不本扵是哉然而以人之子孙而称扬其先其能以取信扵人者岂以其实而非诬故欤夫有善而弗知知而弗传与夫传之而诬君子皆以为耻予观子直之扵其亲致其知也深欲其传也切而其言则实而不浮也其信扵后夫果何疑也哉抑予又闻之人之欲扬其先之羙未若行其身无负之为先也以子直之贤进徳不怠异时推是心以终报吾君而发扵事业国人将称愿曰幸哉有子如此则其为显扬也又孰加邪又岂有不信之患也耶若予者求所以无坠乎先训而无忘乎先志凛凛焉毎惧莫之任也观子直之为则亦有感扵中焉扵是书扵其编之首子直名汝愚














　　南轩集卷十四
　　钦定四库全书
　　南轩集卷十五　　　　　　宋　张栻　撰序
　　南岳唱酬序
　　某来徃湖湘逾二纪梦寐衡岳之胜亦尝寄迹其间独未得登絶顶为快也乾道丁亥秋新安朱熹元晦来询予湘水之上留再阅月将道南山以归廼始偕为此逰而三山林用中择之亦与焉粤十有一月庚午自潭城渡湘水甲戌过石滩始望岳顶忽云气四合大雪纷集湏防深尺许予三人者饭道旁草舎人酌一巨杯上马行三十余里投宿草衣岩一时山川林壑之观已觉胜絶乙亥抵岳后丙子小憩甚雨暮未已从者皆有倦色湘潭彪居正徳羙来防亦意予之不能登也予独与元晦决防明当冐风雪亟登而夜半雨止起视明星烂然比晓日升旸谷矣徳羙以怯寒辞归予三人聮骑渡兴乐江宿雾尽巻诸峯玉立心目顿快遂饭黄心易竹舆由马迹桥登山始皆荒岭弥望已乃入大林壑崖邉时有积雪甚快溪流触石曲折有声琅琅日暮抵方广气象深窈八峯环立所谓莲花峯也登阁四望霜月皎皎寺皆版屋问老宿云用瓦輙为水雪冻裂自此如髙台上封皆然也戊寅明发穿小径入髙台寺门外万竹森然间为风雪所折特清爽可爱住山了信有诗声云良夜月明防牖间有猿啸清甚出寺即行古木寒藤中隂崖积雪厚防数尺望石凛如素锦屏日影下照林间氷堕锵然有声云隂骤起飞霰交集顷之乃止出西岭过天柱下福岩望南台厯马祖庵由寺背以登路亦不至甚狭遇险辄有石磴可歩陟逾二十余里过大明寺有飞雪数防自东岭来望见上封寺犹萦迂数里许乃至山髙草木坚瘦门外寒松皆拳曲拥肿樛枝下垂氷雪凝缀如苍龙白凤然寺宇悉以版障蔽否则云气嘘吸其间时不辨人物有穹林阁侍郎胡公题榜盖取韩子云壁潭潭穹林攸擢之语予与二友始息肩望祝融絶顶褰裳径徃顶上有石可坐数十人时烟霭未尽澄彻然羣峯峭立逺近异态其外四望然不知所极如大瀛海环之真竒观也湘水环帯山下五折乃北去寺僧指苍莾中云洞庭在焉晩归阁上观晴霞横帯千里夜宿方丈月照雪屋寒光射人泉声隔防冷然通夕恍不知此身踞千峯之上也巳卯武夷胡实广仲范念徳伯崇来防同游仙人桥路并石侧足以入前崖挺出下临万仭之壑凛凛不敢乆驻再上絶顶风劲甚望见逺岫次第呈露比昨观殊快寒威薄人呼酒举数酌犹不胜拥氊坐乃可支湏臾云气出岩腹腾涌如饙镏过南岭为风所飘空蒙杳霭顷刻不复见是夜风大作庚辰未晩雪击防有声惊觉将下山僧亦谓石磴氷结即不可歩遂亟由前岭以下路已滑甚有跌者下视白云滃浡弥漫吞吐林谷真有荡胷之势欲访李邺侯书堂则林深路絶不可徃矣行三十里许抵岳市宿胜业寺劲节堂盖自甲戍至庚辰凢七日经行上下数百里景物之羙不可殚叙间亦发扵吟咏更迭唱酬倒嚢得百四十有九篇虽一时之作不能尽工然亦可以见耳目所厯与夫兴寄所托异日或有攷焉乃裒而録之方己卯之夕中夜凛然拨残火相对念吾三人是数日间亦荒扵诗矣大抵事无大小羙恶流而不返皆足以丧志扵是始定要束翼日当止盖是后事虽有可歌者亦不复见扵诗矣嗟乎覧是编者其亦以吾三人者自儆乎哉作南岳唱酬序广汉郡张【某】敬夫云
　　送张荆州序
　　客问扵某曰张荆州之行子将何以吿之某应之曰吾将吿之以讲学客笑曰若是哉吾子之迂也荆州早岁发防大廷天子亲擢为第一盛名满天下入司帝制出典藩翰议论风采文章政事卓然絶人上流重地暂兹徃牧所以寄任之意甚重而天下士亦莫不引领以当世功名属扵公也夫以位逹而名章任重而望隆吾子顾以讲学吿之不亦迂乎某曰子以吾所谓讲学者果何也邪盖天下之患莫大扵自足自足则画矣信如子言荆州若挟是数者以居则仆尚何道惟荆州方且退然若诸生曽无一毫见扵顔面此仆之所以叹息慕向而讲学之说是以敢发也盖天下之物众矣纷沦轇轕日更于前可喜可怒可慕可愕所以荡耳目而动心志者何可以数计而吾以藐然之身当之知诱扵外一失其所止则迁扵物夫人者统役万物者也而顾乃为物役其可乎哉是以贵扵讲学也天下之事变亦不一矣防防之形节奏之防毫发呼吸之间得失利害有霄壌之势吾朝夕与之接一有所滞塞则昧防而失节其发也不审则其应也必盭一事之隳万事之所由隳也岂不可惧乎是以贵夫讲学也夫惟讲学而明理则执天下之物不固而应天下之变不胶吾扵天下之物无所恶而物无以累我皆为吾役者也吾扵天下之事无所厌而事无以汨我皆吾心之妙用也岂不有余裕乎又岂有穷极乎然所谓讲学者宁它求哉致其知而已知者吾所固有也本之六经以发其蕴泛观千载以极其变即事即物身亲格之超然会夫大宗则徳进业广有其地矣夫然故富贵不能滛贫贱不能移威武不能屈居天下之广居行天下之大道致君泽民真古所谓大臣者矣然则学其可忽乎诗云如切如磋如琢如磨此之谓也某旣以此吿客扵荆州之别也遂书以为献
　　送岳主管序
　　岳大用求予赠行之言予惟大用先世有勲伐于王家不幸中遭竒祸海内所叹而大用兄弟落南之乆困厄流离亦云极矣险阻艰难亦尝之备矣天日照临旧诬昭白大用扵此时得以自申人皆为大用喜而予独有说焉孟子谓生扵忧患而死扵安乐士之处忧患也日兢兢焉蹈难而履危有所恐而不敢肆生云者言其良心苖裔之发是固生道也若夫由乎安乐之中而不知省察狃扵安则怠流扵乐则肆怠且肆则放僻邪侈所由起其苖裔濯濯而本心沦丧矣虽然君子之处安乐也亦岂得而溺之哉素而行之心岂有二乎今大用比之曩时庶防日趋安乐之地矣独愿勿忘其初焉念先世之忠勤哀当时之祸变则夫孝爱之根于心者油然生矣感国家不赀之恩思报称之无所则夫忠义之根于心者油然生矣一饮食一起居皆不忘乎是凛凛乎惟恐不得嗣其先也则是心常存怠与肆无自而滋长虽处安乐乌得而溺之哉以大用之敏爽试以是自勉逺业其可旣乎乾道五年二月甲午朔
　　送曽裘父序
　　予闻南丰曽裘父之名旧矣所谓直谅多闻古之益友欤今年秋始见之于长沙则非特如前闻抑有过焉盖将潜心夫大学之源其所至未易度量也予念世衰共学者鲜天资秀羙之士徃徃为他岐所防溺而不反及见吾裘父立志之逺且大也愿交之心岂不慰哉然防面未乆而裘父归扵予心拳拳有不能已者虽欲无言得乎嗟乎道之不传也乆矣维天之命扵穆不已无一息之或间无一气之或停大和保合品彚流形则道岂有隠而不传者乎其不传也人自隔之耳人柰何而隔之物欲诱引偏倚滞吝拘扵形器而不能通也将以极夫上逹之事岂可不深惟之乎人受天地之中以生有是心也天命之谓性精防深奥非言所可穷极而妙其蕴者心也仁者心之所为妙也仁之意至亲切而亲切不足以形之仁之体至广大而广大不足以名之然求之之方夫岂逺乎即吾视听言动之着不可掩也有能扵此逹其端而防其源超然得之扵形器之表则洋洋上下体物不遗人仁而道不穷矣极其致则天也由孟子以来盖干有七百余嵗河南程子实闻而知之某也学乎程子之门者也岂能尽窥宫墙之羙哉以其所知而言之未知合与否也忧患不文独以致朋友切嗟之义而因以求益云异时重逢相与察日新之得则斯言亦或有取焉尔
　　送方耕道序
　　莆阳方耕道为尉善化予瞷之熟矣天资耿介临事不苟问于其所部则翕然称其清未尝扰民也间从予讲论问辨扵其秩满而归旣惜与之别且将有望焉则从而告之曰人之性善然自非上智生知之资其气禀不容无所偏学也者所以化其偏而若其善也气禀之偏其始甚防惟夫习而不察日以滋长非用力之深末由返也故传称强矫强矫云者揉而正之也顾耕道无恃夫天资之羙必深察其所偏致知力行勉自矫焉异时相见当观气质变化之浅深而知学力之进否也耕道勉之哉耕道起而请曰某亦颇知病之所在矣其将何以药之乎予又告之曰语所谓一言而可终身行之者其恕乎而其道乃在扵已所不欲勿施扵人而已要湏从事扵此乃知圣人之言真为要切也升髙自下陟遐自迩涵泳体察乆而勿舎则气之暴者可得而平量之隘者可得而扩患其近扵薄者将日趋扵忠厚患其失扵易者将积而为敦笃是则强矫之功也气质益化则天理寖存睟面盎背端有不可掩者学其有穷极哉如某者方朝夕自矫其偏之不暇异时亦望吾子有攷焉遂书为赠行之序
　　送刘圭父序
　　武夷刘圭父道长沙省其兄予获识之扵其行也徴赠言之义至于再三顾予者方自药其病之不暇而何足以问所宜嗟乎道二义与利而已矣义者亘古今通天下之正逵而利者犯荆棘入险阻之私迳也人之秉彛固有坦然正逹之可遵而乃不由之而反犯荆棘冐险阻颠防终身而不悔独何欤血气之动扵欲也动扵声色动扵货财以至扵爵禄之可慕则进以求逹知名之可利则锐扵求名不宁惟是凢一日夕之间起居饮食遇事接物苟私已自便之事意之所向无不趋之则天理灭而人道或防乎息矣其胸次营营岂得湏臾宁处扵斯世亦侥幸以苟免耳徒知有六尺血气之躯而不知其体元与天地相周流也岂不可惜乎虽然义内也本其良心之不可以自己者反而求之夫岂逺哉以圭父之才又盛年其仕扵时也人固曰宜而以亲疾之故求祠官方将杜门専意惟所以承顔节适者是念是图而弗暇它顾也则圭父之心岂与世之长骛扵利者比乎愿圭父以是焉观之念虑之起必察其为义乎为利乎诡遇获禽虽若邱陵吾弗屑也则所谓良心之不可以已者将日引月长旣乆且熟防防毫髪了然坐判扵胷中私迳永絶正逵大通驷马驾安车而王良造父为之先后夫孰御焉如仆不敏当防蹇以相与彷佛也
　　送严主簿序
　　吾友陈择之为予言其乡人章君尝谒端明汪公请所以教汪公告以当以正大为本章君它日以语吕伯恭伯恭谓当守斯言某以为斯言信羙矣然道之浩浩要有下手处在学者扵正大若何而存之盍试思夫人之所以不正大者果何由哉抑尝为之说曰有所偏党则不正矣有所系吝则不大矣是二者皆私也纎毫之萌则正大之体亡矣是当涵泳乎义理之中敬恭乎动静之际察夫偏党系吝而克去之则所谓正大者盖可存其体而得其用矣不然则扵此虽叹羙想象之不暇终亦莫由进也防吾友严庆曽当赴官清湘扵其行也书以为赠言淳熙二年至前十日
　　送钟尉序
  </div>
  <div class="pagination">
   <a href="南轩集_page12.html">
    上一页
   </a>
   <span>
    ...
   </span>
   <a href="南轩集_page8.html">
    8
   </a>
   <a href="南轩集_page9.html">
    9
   </a>
   <a href="南轩集_page10.html">
    10
   </a>
   <a href="南轩集_page11.html">
    11
   </a>
   <a href="南轩集_page12.html">
    12
   </a>
   <span class="current-page">
    13
   </span>
   <a href="南轩集_page14.html">
    14
   </a>
   <a href="南轩集_page15.html">
    15
   </a>
   <a href="南轩集_page16.html">
    16
   </a>
   <a href="南轩集_page17.html">
    17
   </a>
   <a href="南轩集_page18.html">
    18
   </a>
   <span>
    ...
   </span>
   <a href="南轩集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
