<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 109 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 109 页/共 361 页</h1>
    <div class="content">正旦后一日
七十今年是，连朝乐未休。比邻更颂祷，亲党共迟留。羊映红缠酒，花簪绛帕头。从
今日有喜，农事起西畴。
立春
采花枝上宝幡新，看遍秦山楚水春。村舍不知时节换，傍檐百舌苦撩人。
老境
发白未及童，齿摇未及脱。正如一席饮，烧烛将见跋。谿山环草舍，霜露侵布褐。文
章虽自力，亦已强弩末。宁将垂老耳，更受世事聒。匡庐入我梦，行已寄瓶钵。
偶怀小益南郑之间怅然有赋
西戍梁州鬓未丝，嶓山漾水几题诗。剑分苍石高皇迹，岩拥朱门老子祠。烧兔驿亭微
雪夜，骑驴栈路早梅时。登临不用频凄断，未死安知无后期。
再用前韵不依次
忆昨从戎丞相府，元瑜书檄仲宣诗。云屯骑士临边日，鱼贯降胡献捷时。史册误人悲
壮志，关河回首负初期。岂知二纪身犹在，衰鬓星星老侍祠。
北坡梅开已久一株独不著花立春日忽放一枝戏作
日日来寻坡上梅，枯槎忽见一枝开。广寒宫里长生药，医得冰魂雪魄回。
人日
新岁逢人日，老夫持道斋。断冰浮野水，微绿发枯荄。霁景丰年象，闲吟旷士怀。春
幡已陈迹，斗巧笑吴娃。
夜读吕化光文章抛尽爱功名之句戏作
玉关西望气横秋，肯信功名不自由。却是文章差得力，至今知有吕衡州。
遇术士饮以卮酒
行药来村北，观鱼立水边。忽逢长揖客，能算小行年。酒薄聊赤页颊，囊空阙赠钱。时
清君未死，访我华山前。
闲趣
老子即今双白鬓，镜湖自古几青山。半窗萝月独欹枕，满院松风常掩关。天地许宽谁
碍汝，琴尊是处可开颜。将行亦莫买春草，幸有一筇相伴闲。
正月二十日晨起弄笔
深院窗扉晓色迟，新愁宿醉两参差。雨声欲与梦相入，春意不随人共衰。零落残梅临
小彴，纵横野水赴清池。物华撩我缘何事，以恐新年渐废诗。
春夜读书
枉是儒冠遇太平，穷人那许共功名。枯肠不饱三升稷，皓首犹亲二尺檠。寓世已为当
去客，爱书更付未来生。夜阑抚几愁无奈，起视离离斗柄倾。
春晴泛湖入城
春色初回杜若洲，隔烟时见矫轻鸥。嵩云缑月年年梦，楚柁吴樯处处愁。鱼跃银刀论
网买，酒倾绿蚁满杯浮。前生杜牧吾身是，又向江南遍倚楼。
书斋壁二首
老病人扶气力微，阑干西角立斜晖。流年冉冉功名误，新冢累累故旧稀。仗马曾鸣宜
永弃，牧羝虽乳敢言归。住庵活计无多子，只要筇枝与衲衣。
又
落魄人间不记年，晚营茆栋镜湖边。室空惟是四壁立，面瘦渐生双颊颧。地僻门无残
客到，岁丰路有醉人眠。君看朝市红尘闹，始信吾曹是地仙。
春日睡起
睡起悠然弄衲琴，铜猊半烬海南沉。凄凉故里逢春处，忠愤孤臣许国心。水满凫鷖初
拍拍，雨余花木已阴阴。吾儿捩柂淮边未，归近清愁转不禁。
老病谢客或者非之戏作
病侵腰膂两经秋，欲下绳床不自由。客至难令三握发，佛来仅可小低头。安禅还我闲
蒙衲，怒气从渠勇挟车舟。亦欲署门还懒去，死生贵贱本悠悠。
永日无一事作诗自诒
目昏罢观书，足蹇停游山。二事差可乐，造物乃复悭。得非闵我老，作意镌其顽。扫
除尽宿习，使得终日闲。闲亦何负汝，剡曲茆三间。奇石玩犖角，清流听淙潺。勿言村醪
薄，数酌可解颜。翛然日已夕，卧看飞鸟还。
窗前作小土山艺兰及玉簪最后得香百合并种之戏作
芳兰移取遍中林，余地何妨种玉簪。更乞两丛香百合，老翁七十尚童心。
泛舟观桃花五首
花泾二月桃花发，霞照波心锦裹山。说与东风直须惜，莫吹一片落人间。
又
桃源只在镜湖中，影落清波十里红。自别西川海棠后，初将烂醉答春风。
又
种桃亦解比封君，世故纷纷寂不闻。九转金丹应已熟，全家仙去隐红云。
又
湖南小山花更多，不醉将如春色何。钓得鲜鳞堪斫脍，任教微雨湿渔蓑。
又
邻曲一生花里活，村翁疑是古遗民。初来自被春留住，枉道当时为避秦。
新辟小园五首
人生如意每难全，草草园池却自然。世事已抛高枕外，春风常在短筇前。堕空花片纷
红雨，遍地苔痕长绿钱。酒户渐增诗兴在，天容此老剩狂颠。
又
西戍归来鬓已霜，生儿又过乃翁长。眼明身健残年足，饭软茶甘万事忘。学废仅能书
姓字，客来懒复倒衣裳。山园寂寂春将晚，酷爱幽花似蜜香。
又
席地幕天君勿嘲，随宜野蔌与山肴。幽花避日藏深叶，归燕寻人理旧巢。曲水咏觞空
念昔，斜川邻曲自论交。清贫尚愧茶山在，送老湖边有把茆。
又
新展山园半亩强，笑人车马出笼坊。山禽乍暖慇懃语，野花无风自在香。点点水纹迎
细雨，疏疏篱影界斜阳。出门遥向邻翁说，释耒相从共一觞。
又
东轩嫩日上疏棂，吹尽浮云作意晴。林暖墙头双鹊语，水清池面小鱼行。畦添药品谁
能别，架引藤阴忽已成。倚杖怡然便终日，老夫那复不平鸣。
又
祠禄縻人未弃官，春深幽国有余欢。笋生遮道妨行药，果熟团枝碍整冠。煮酒坼泥初
滟滟，生绡裁扇又团团。退飞风际由来事，莫羡青霄刷羽翰。
上已小饮追忆乾道中尝以是日病酒留三泉江月亭凄然有感
零落残花一两枝，绿阴庭院燕差池。隔墙笑语鞦韆散，惆怅三泉驿里时。
晚步门外散怀二首
大千沙界一浮沤，成坏元知不自由。寓迹个中谁耐久，问君底事不归休。春陂欲雨黄
鸦闹，晚渡无人白犊浮。七十之年何啻足，戏凭药物小迟留。
又
万化纷纷本一机，不为腐骨欲安归。彭殇共尽孰脩短，尧桀两忘无是非。濡首极知当
痛饮，剪翎那复许群飞。江郊未解春寒恶，高柳吹花又满衣。
欲出遇雨
东风吹雨恼游人，满路新泥换细尘。花睡柳眠春自懒，谁知我更懒于春。
饥坐戏咏
衰鬓萧然满镜霜，一庵归老镜湖傍。有怀每恨交朋远，无食方知日月长。落笔未妨诗
衮衮，闭门犹喜气扬扬。晚来袖手蒲团稳，笑唤儿童代夜香。
蔬食
今年彻底贫，不复具一肉。日高对空案，肠鸣转车轴。春荠忽已花，老笋欲成竹。平
生饭蔬食，至此亦不足。孰知读书却少进，忍饥对客谈尧舜。但令此道分
鹿 有传，深山饿死
吾何恨。
</div>
    <div class="pagination">
<a href="陆放翁全集剑南诗稿渭南文集_page108.html">上一页</a><span>...</span><a href="陆放翁全集剑南诗稿渭南文集_page104.html">104</a><a href="陆放翁全集剑南诗稿渭南文集_page105.html">105</a><a href="陆放翁全集剑南诗稿渭南文集_page106.html">106</a><a href="陆放翁全集剑南诗稿渭南文集_page107.html">107</a><a href="陆放翁全集剑南诗稿渭南文集_page108.html">108</a><span class="current-page">109</span><a href="陆放翁全集剑南诗稿渭南文集_page110.html">110</a><a href="陆放翁全集剑南诗稿渭南文集_page111.html">111</a><a href="陆放翁全集剑南诗稿渭南文集_page112.html">112</a><a href="陆放翁全集剑南诗稿渭南文集_page113.html">113</a><a href="陆放翁全集剑南诗稿渭南文集_page114.html">114</a><span>...</span><a href="陆放翁全集剑南诗稿渭南文集_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
