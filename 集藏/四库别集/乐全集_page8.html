<!DOCTYPE html>
<html>
<head>
    <meta charset="UTF-8">
    <title>乐全集 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 8 页/共 22 页</h1>
    <div class="content">
　　乐全集卷六
　　钦定四库全书
　　乐全集卷七　　　　　宋　张方平　撰
　　刍荛论
　　主柄论
　　夫人君宅海域之位以据辰极之尊摄天地之政以主名器之重言为法令动为制度其所以藏身之固者赏罚二柄而已故万邦黎献共为臣仆义勇投命贤杰效智挟艺能者怀爵禄而毕力暴威武者顾斧钺而死心巍巍乎南面而临天下人用畏戴由私有二柄而公用之也是谓天之大宝必由受命而得是谓国之利器亦以假人而失故明主诫慎视听感发寤寐以求道德之老忠信之臣贤正之才慈惠之士以与居处以与图议严恭祗畏奉若天命官不及私昵惟其能爵罔及恶德惟其贤及后佚王荒宁耽慢狎昵邪慝果行喜怒匪勤惟易柄用下失有失之闺阃有失之阍寺有失之廊庙有失之藩方原失之初率由近始虽得于外奸必在中故柄在藩方其耳目必在廊庙柄在廊庙其腹心必在阍寺柄在阍寺其肘腋必在闺阃盖情款密者则机隙易伺凭丽重者则指擿难及伏戎于莽犹可虞伏戎于门不可虞也至乃后族戚里为虺蜴之宅北司内省为豺狼之窟台司公府为穽槛之地庶邦列都为斧锧之塲四方相仇烝民殄瘁得非由上失其正而下罹其害者哉歴代败乱覆车一轨观夫僻君失驭强臣得政盖由厚味腊毒宴安稔慝谓箧椟已固扃鐍不足严谓垣墉既修闗楗可以弛倒鐏授盗脱辀自絶及姧防窃弄包藏结衅蚁漏坏堤炬遗燎原合抱自毫末之萌履霜为坚氷之渐以我刀锯而威之以我衣裳而诱之皆其心腹虽平勃之谋无以遏产禄之势蕃武之重不能正甫节之恶谢安作相弗敢阻南郡之九锡尉迥为将莫可正隋公之受遗矣故周书八柄惟王行爵禄罪诛之事洪范三德惟辟有玉食威福之专是二柄者人主所自固生民所寄命也可不慎也乎故略着前代治乱危亡之迹以为鉴焉
　　后妃
　　臣闻礼始乎大婚诗首于闗雎易曰正家而天下定故啻喾之立四妃虞舜之嫔二女涂山配禹简娀启商周自古公王季姜任太姒世德相载故文王刑于寡妻以御于家邦夫三代之制后妃嫔御皆所以助厘阴教赞成内治阃外之事非所预闻自秦芈后始摄朝事以弟魏冉当国任政故范雎以为秦独有穰侯天下不知有王也及汉吕氏因惠帝之早世乗间挺起干据帝座阴阳错位根干倒植末涂沦溃几迁运厯孝成即祚委政王氏皇緖中防正统三絶外家昌大执权四世而东朝寿考为之宗主至于新莽遂盗神器逮乎东京孝安之后外立者四帝临朝者六后地深帷幄礼间外朝莫不衡柄归于父兄诏令专于阍寺于是有利幼之立忌贤之难邪谋阴策以图自固匪人乗间又牵牛而蹊田正士悼心思投防而忌器害家凶国滥觞有渐近如唐时大帝孝和武韦之乱庙社危絶仅续如线春秋之义君子大居正虽嗣王继厯幼冲缵服而犹朝政緫听乎冢宰师傅保乂乎上躬则阿衡专美于有商周公勤劳乎王家其人也故三代之道无后妃预政之理汉自诸吕之乱大臣议所立而先择外家之贤者以定大计故孝文之入继抑由薄氏仁良之故及武帝机识超远深谋独断顾命金霍克隆基图诚雄杰英主哉魏文帝鉴东京之覆辙立后世之长緖亦尝作为戒誓其事可法夫六宫之位稽诸昏义则有三夫人九嫔二十七世妇八十一女御之数其在周礼则世妇女御职存而数阙盖明君子不苟于色有妇德则择以充位无则阙之矣自姬室衰陵诸侯僭纵秦并六国迁其后宫恣用汰心益崇爵号汉自文景务循俭德奕世累盛而至武元选纳益广嬖幸用烦至乃掖庭三千増级十四是以人君耽娱佚之乐起骄怠之感倦勤废政乱是用长唐景龙之孽天宝之败是皆始于女德也夫其初皆恃当世之平宁因天下之全盛罔思生民作业之劳不念四方惟正之供沈溺留连渐至蠧女谒干乎王度奸防窃乎事权帑藏以淫费而耗竭赏刑以私昵而谬滥召祸当日垂鉴后人良可哀也是故考歴代治乱之迹览彤史得失之论择善违失可举而言若夫戒慎失政之方保全外戚之道则莫若赋之禄而使就第教之学而使循礼傅之以儒雅笃行之士而絶其便僻险伪之交示之以恭让俭德之赏而惩其慢游僭汰之好以义节之是谓宠之以恩骄之是谓祸之梁窦无噍类于汉武韦不遗育于唐是可戒矣若夫体乾坤之法正闺闱之治则莫若登选良姓之种采纳衣冠之緖屏卑贱之妖色斥猥防之淫行叙进婉顺之德崇近清闲之性雨露均施照临无颇以资昊天悠久之无疆以取文王百斯之善庆若夫保邦求理之法节用安人之善则莫若省其品号罢虚授之廪禄放其游冗节徒费之羞服裁用度以寛民力息旷怨以除沴气是故治世贤王之修身正家爱民经国之道莫先于此也已
　　宦者
　　臣闻三代之制凡在君侧皆卿大夫士夏商之世未闻有宦者周官虽有阍人之职止乎掌王宫中门之禁稽出入时啓闭扫门庭而已非所以预政令揔权务者也周道衰微官纪紊乱而寺人巷伯稍见乎诗传至于秦汉列为近职然帷幄亲密之地省闼左右之任宣受诏命陪从舆辇自诸常侍谒者之职多为士人儒者之选自武帝临御长久留连盘娱数燕游乎后庭颇疎隔乎朝士故请奏机事多由宦者而始得政矣遂为两京丧败之基焉东汉自孝安之后继以女主临朝阴势相乗中官遂大专断国命掌握衡轴贤才死于钩党黎民于涂炭三纲错乱四海飜离害徧生灵毒满区夏而桓帝乃始比超悺于伊旦灵帝方更指让忠为翁母书传所载覆亡之迹未若桓灵之际也唐太宗定制内省官阶不得逾四品而其数不及百员但分掌五局及在閤门守御黄衣廪食而已后明皇缵御崇重宫臣乃至爵为国公门施棨防中官之数遂及三千则有衔命四方监军诸道宣传密防主当要务诣一郡至一军诛索货赇必千万计摇动天下紊乱朝经内则思艺为林甫之腹心外则璆琳为禄山之耳目以至养成祸变倾覆基祚于后肃宗有辅国之逼而不得全父子孝慈之性代宗为元振所掣而不能庇将相股肱之臣德宗自山南蒙尘而还不欲武臣典亲兵乃置两中尉分掌左右神策天威等军而委宦者主之由是禁卫兵权之重悉归于中官矣兰锜将臣藩岳戎帅自其蓄育由之遣置威福之柄非复天子所执元和神武之功犹不书昭愍童昏之乱宜难自全士良虎视于太和之朝令孜鸮张于干符之后逮其季世王室如燬南北朋比中外乖疑内则隂邪恶类秉枢机外则险贼奸人居相位争权交噬刺骨相复故崔昌遐辈连结强帅向导全忠本为自援之谋遂成移国之祸是非一朝一夕之故所由来者渐矣或曰三代而下一统承平之治国惟汉唐焉而其颠覆丧败之祸同由此迹歴世则不然何欤臣对曰是惟一统承平之治国而后同此柄也何欤曰夫为国者不在外难必有内忧自非圣人孰能戒慎乎无患忧惕于既安当其一统为大无艰虞之急承平久治有骄汰之志匪勤惟懈逸欲是寻几务宻猷委之近习大臣从容而议存大体而畧细故憸人窥伺其隙乗机防而窃事权故积于甚防慝生于所忽此汉唐之所以乱也夫魏氏至于江左疆事外扰朝廷多虞虽有暴慢之君荒残淫僻危窘毙灭势不得长嬖佞姧孽旋亦夷殛故上权之坠于下也无滋蔓深固之势抑时有缓急其间不足容乎因循之暇尔臣故曰是惟一统承平之治国乃同此祸也噫之来也既久矣其亦奈何姑可取戒乎汉桓灵之事勿使预乎刑狱以免其诬染善良之虐乎姑可取戒乎唐明皇之事勿使衔命出使以省其怖动郡县之威乎姑可取戒乎肃代德之事勿使侵盗军旅以收其把握天下之柄乎是三者不失则人君之所以据图御世士大夫之所以输忠事主烝民之所以宅生托命可以保全而不陷于非道矣
　　宰司
　　臣闻天下之事政无小大系在庙堂有图议而后有得失有得失而后有治乱有治乱而后有安危有安危而后有存亡善议政者不使有失善正失者不成于乱善救乱者不及于危善图危者不至于亡诚使庙堂之上协忠将救敷求俊哲列于庶位惟事事乃其有备戒慎出令无从匪彜善始虑终惟正之念又恶乎危之至哉是故人谋诚得不牵乎天时国法既脩不推乎厯数当其治法有猷庶邦嘉靖王道正直民用平康则收功在人推美乎政及乎危而弗持颠而弗扶典废于上民乱于下则归非于数贻咎于天是不亦近乎善则称人过则称天者乎古之君子善则称天过则称人禹稷之赞尧舜则引天之命汤武之诛辛癸则斥人之罪盖天降灾祥在德而吉凶不僭在人已则作孽何天之怨前世远矣略弗复论近取诸唐则天宝幽陵之叛兴元奉天之逼广明邛蜀之幸干符豳岐之迁是皆衅起庙堂祸归邦国者矣夫庙堂之上有得失有治乱有安危存亡有爵有赏有显荣宠利者有兵有刑有毁家覆族者且主德成于弼直国体正于臣邻不有英睿之君聪明之德安能照奸而显忠不有仁义之臣忠亮之志安能协恭而底乂是故帝王之道莫大乎平心而御物辅相之德莫先乎图大而致主有平心之度故能通天下之志而不专偏听之惑有图大之虑故能以天下为心而不急树私之计盖人君偏听则启谗慝之门人臣树私则开朋比之路俾夫奸谀进身之贼称于人主之侧游説规利之士谍于大臣之门君有蔽忌之心臣行倾夺之计如是则国安得而治政安得而和是天下之大祸也故君以臣为体臣以君为心道充乎神宇则美畅乎四肢患结乎肤革则忧及乎诸虑是以臣各献其忠则君受其效国先泰于上则家蒙其福由是言之故知偏听者召乱之本树私者理末之术使君行此道臣知此説天下其有不治者乎
　　藩镇
　　臣闻议者曰唐失御于藩帅至于一道百城跨制千里列郡长吏出其所署戮二千石而不请专地继世仅如战国自安史起衅河北非王土德顺姑息河南皆防壤章武勤劳夙夜拔材练谋极力十年粗夷险阻懿僖之后寖防益削朱氏兼领十镇遂行窥逼而受终矣五代圯坏颠危相逐皆由强诸侯拥重兵而夺取焉及我太祖之受命也天谋神机风雷变动创艾前谋建长防于是不爱乎节钺多命乎帅臣权分而势自轻外与而内实取于后诸侯入觐渐留不遣方面都府牧伯之位更除士大夫而僚吏掾佐悉天官选补塞觊望之蹊隧覆奸乱之巢穴故四圣累盛六纪于兹寰海乂宁不震不扰门无闗键岂烦击柝之虞蓄无扃鐍安容胠箧之变可谓藏身之固置器于安规摹之深逺也乎臣闻而论之曰唐自天宝之乱天下剖裂至我朝太平兴国擒刘继元静并汾而天下始大一统生民离锋镝之祸伏惟祖宗之大功盛德无与较焉然三王之善制不能无敝百世之长轨难以遐御故自古无乱国而有乱君有治人而无治法利害倚伏势数之常幽厉享文武之国桓灵继髙光之法弃彜败典昵邪远正周汉宫庙鞠成榛莽夫歴世始王创基垂裕莫不鉴前之败深思经久其为秦谋者盖见三代之继皆由诸侯于是有废五等之画为汉计者盖见秦无盘维之固孤而易危于是有郡国杂建之策魏晋之议者盖见陈项之事黄巾之扰乗州邑之无备遂溃漫而不制于是有都督持节之命皆所以诫覆辙遏乱略坚凿契以抵欹坏平衡石而均重轻然其负舟而趋迁鼎奄有者则又不常在存借世家抚宅疆宇者矣故闾左戍卒攘臂以亾秦族泗水亭长提剑而启汉祚光武以书生起宛曹公以孝亷去谯司马氏无凌俭之众宋髙祖乏敦温之势欢泰出偏禆之防隋文因戚里之重及其乘隙定业势归事济备物九锡建国立台比夫西伯以二分而事纣小白奉四履以勤王体迹殊矣是故鞅斯罢侯置守之筭徒见其辐毂运动之劳谊错强干弱枝之论盖昧于皮毛附丽之本至于天乙之后王室数衰每及贤王九琛复防周厉之削宣王中兴秦天下一家二世遽灭恶在乎郡县而安也且唐之授厯几三百年内难四兴外冦三作大帝孝和祸稔帷薄宪宗昭愍毒由宫臣其范阳之乱奉天之逼虽安泚为之戎首而甫杞实其祸胎恭惠不君纪律亏替私昵执钧衡之柄阍寺专帷幄之谋于是患结安南兵连徐土发邛蜀之役构云代之衅恭定继立王纲已解半天之下巢让之所涂炭自陜以东权儒之所践食禁旅为蒲人所歼邠师以襄王僣命原其祸孽都由令孜是故唐之倾危不自藩镇皆自萧墙之内也向使明皇勤恤无怠开元之初神武励精常若建中之始懿皇绍称克守大中之政则范阳泾帅乗何衅而犯顺岭表彭门因何隙而啸聚譬之瘣木蠹由中生譬之累棊势从上坠故知治乱本乎法度兴亡系乎时君御得诸道逺可以賔絶俗抚乖乎方近不能保宫室彼方州者闗柅动静臂指伸缩制不在外而在中矣且夫我太祖之以睿武拯天下则有经纶恢定之畧驾驭威怀之术我太宗之以英文继大业则有缉熙抚宁之道裁节画一之制我真宗之以至仁缵丕图则有寛冲恭睦之德持盈保成之方维其拨乱守文理致小异然皆主威独运国命自制政不容于姑息思不假于近习此所以髙拱南靣子孙无疆之法也主上烁震耀之精体干刚之德揽威福二柄以照临四表剸制无牵忍之爱采拔罔卑逺之隔广谋以明听受独断而絶浸润此其上所以建皇极下所以绥天下者彼郡县之制苟曰不虞岂朝廷之所恃者乎谨论
　　乐全集卷七
　　钦定四库全书
　　乐全集卷八　　　　　宋　张方平　撰
　　刍荛论
　　选举论
　　臣闻设官所以共理择才所以任官夫位职禄三者官之纪也德才劳三者人之分也度德居位量才赋职计劳诏禄兴王所以治德不称位才不任职劳防禄重衰世所以乱惟君司牧兆庶惟理乱在庶官惟贤惟能其难其慎古先明王育才考德之道至矣周之取士爰始庠塾郷老举秀茂而宾其礼司徒教行艺而升诸学乐正品俊造而进其名司马辨官材而定其论而后天官执其柄而诏其爵内史书其贰而制其禄司士掌其版而知其数小宰平其计而其治葢其官人之法如是之详汉之取士亦始郷邑自干佐曹史见拔州郡复辟公府更举髙第始出除吏其郡国所送孝秀或公车延召诸罢职待诏者悉居三署光禄嵗察四行茂材亷吏方补用焉至于魏氏疆宇分蹙兵戎罹乱衣冠侨转陈羣立九品之法而选举始滥中正定髙下以署品吏部据升降而授任其后法虽益坏议者纷起而终不能革歴六代而至隋中正始罢夫进士科者设自隋炀緜于唐而我循之可谓浸淫而蕃大矣为业益浮入仕益易唐考贡士之制专委有司嵗第殊鲜虽升名王府而未阶仕牒再试于吏部有屡斥焉其中格者补畿赤丞尉尔其不中格者或例赴选曹之集从事藩侯之府必外效有着而真命始加我太祖之初受命也王畧犹梗人物葢希进士登科嵗无十数抑于时文法阔畧吏员简疎尝闻郡自牧长而下或数员而已爰及太宗治致泰平教风寖盛丕冒出日一统无外且喜天下英俊尽入彀中始亲御便殿以临试贡士博于采拔务尽乎人材待以不次骤升乎美仕【国初进士甲科授司冦或幕职官兴国之初始授等甲京朝官倅大郡或即授直馆者进士中第多至七百人后遂为例至今】兴国已降遂为常规然凡诸为士之民惟此为干禄之路儒术治国诚王道之大经文艺起家固儒林之盛选是以天下学士靡然向风非惟道化所陶抑由宠利所诱也夫子曰以言取人必极其言而考言弥华于道所以绅行乏稽古之识端甫鲜经时之论涖官少称职之吏临事无仗义之节风俗有流薄之损朝廷成抡选之滥岂不由乎易取而骤用之乎此张衡所以深愤嫉于汉日杨绾所以议革废于唐年且三王之道不能无故董仲舒譬之琴瑟不调甚者必解而更张之夫周之造士论材始乎庠序至汉而兴亷举孝自诸乡里至顺帝凡三百年而左雄建议诸生试章句文吏课牋奏而为限年之格又百年而魏陈羣设九品官人之制又三百年而隋文立志行脩谨清平干济之目次及炀帝更制进士词赋之科此皆歴代举选之道因时之宜更救其失犹三代忠质文之政以革敝易化者也伏惟朝廷取贤敛才之方故亦并开数路惟是进士最广而甚夷鼎司台席之崇玉署金闺之彦更处乎馆殿参布乎台省国之纲纪民之君师百辟众官其清涂要地者何莫由斯而起欤虽名臣辈出而淆滥为多其故由乎取之泛也以周汉育士之详而不能尽善良又况采一日之伎昧素定之价若之何责以无滥也欤夫以唐世之制专委有司者则利在乎才者必不遗在乎启奔驰之径而平素者绌焉以今日之法则利在乎使人循道以求已在乎得者不必才才者不必得而劝励之教怠焉其利害相形之理思所以折之必有短长矣至如儒术之防削思所以振重之士节之陵迟思所以兴起之皆国家教化之端王政之本聊用窥测以着于篇
　　凡资任子弟名国子监立格试业补用论
　　臣闻古有四民皆世其业则象贤世禄为古之道然三王世代必教诸学艺成德就乃辨材而官之故舜命防典乐教胄子夏氏大小之学商人左右之序皆所以教国子也周官大司乐掌成均之法以治建国之学政而合国之子弟王太子王子羣后之世子卿大夫元士之适子国之俊选皆造焉崇以诗书之教诏以德行之媺干羽诵凡学必时脩六礼以节其性明七教以兴其德比年考校至于大成然后论材定位而官使之汉制中二千石九卿得任子弟为郎或没于刺守名绩流着亦蒙恩典录其后嗣凡三署郎悉属光禄勲更直宿卫嵗察亷茂举四行才迹优显始防选举铨居髙第方出补长丞下自魏晋迄于唐朝臣寮有功利及民劳效在国始被恩泽赐一子官褒励劝赏其义甚大臣窃覩朝制凡职参侍从班在两省无间中外嵗至诞节辄任京官一人郎官卿监外台亷刺凡及郊礼辄任选职一人又近制贠外而兼馆阁得视正郎之秩三丞而请致仕亦荷门子之禄诚由盛世一统溥天无外铨除路广郡县员多足以霶洒王泽周冒纤防之品奬劝羣吏无为子孙之忧然臣之愚意窃有不足者夫赏延于世虽盛世之典而能不当官亦先贤所诫今仕任之涂益广顾教育之道未施且世禄之家鲜克由礼膏粱之族子弟易骄夫其生享丰余之养习见逸欲之靡而不淬砺以先王道德恭俭之言陶染以古贤孝友祗庸之训是使立身之道不笃涖官之法不脩罔知小人作业之劳不念稼穑艰难之勤家緖速沦世美鲜济故宜然矣彼性知礼义之贵心存艺文之乐卓尔而立不入于邪令器自成其亦几族是以古者作为胶学聚而教之非惟为国造士固乃为臣立家也臣伏请凡今之子弟以资任入仕者宜悉籍于太学其在都者令日入肄业遵古齿序之礼臣闻师严而后教尊欲尊乎教在严其师欲师之严在重其位伏愿于朝士中择宿儒清德名素在人者正授博士明立教条使行师弟子之礼以肃之比年考校显勤罚惰及三年则大比能精一大经量防时务而通者送吏部依资补用其未精通者复留进业必及格始得除吏其在外者以大比时赴集升降同之传曰学以从政不闻以政入学故夫学古入官量才授任着诸典训若何舍之如此则名为资任实经诲育虽髙华之胄有寒素之业也父兄必加夙夜之训子弟必勤讲脩之志劝励之道立庠序之教兴朝多世德之家官获称职之吏仰补时政旁恢治法非邦教之大者欤
　　复举孝防
　　臣闻善论士者先行而后艺善官才者奬本而砺末故子曰孝弟也者其为仁之本与先王之临天下也正其大伦长其义节务隆道化使民归厚故周官司徒以乡三物教万民而宾兴之其一曰六行实先孝友汉制始复孝弟而得拜官武帝遂以孝亷名科郡国不举孝以不恭论不察亷者免汉之得人虽称数路最近王道兹制为笃歴世而下风教寖防岂古今之俗殊葢劝导之方浅且人才行鲜克相兼以庆建之谨厚不通舒谊之经术以黯式之质直又乏迁向之文雅而今官人之格葢进士明经世家而已孝如曽闵莫希劝驾之遣亷若夷范不入辨材之论臣愚以为宜复孝亷之科自两府大臣各歳举一人而天下岁贡委于外台其有持身端事亲孝生养以礼没丧有闻友于兄弟睦于族亲为姻党所宗慕为里闾之归仰者可许乡人署行列状于县县大夫询于众而实升之于州州长审访如所署以闻外台外台防部郡所上各考次其行陟其尤异者一道嵗取三人焉献于天子不必备惟其人其渉知文义颇通经业者命有司量策以时务随才而叙官之其行实诚着而殊昧于学艺者可宠以上佐助教冗散之秩复其家勿徭臣闻动人以行不以言行教以厚不以薄葢经术者仁义之糟粕文章者经术之驾説夫躬行其道而不见显异顾独驾説之尚臣疑旌劝之术未为尽也且世家廕补嵗以百数二科取士一开贡闱而第者以千计杂流冗仕不在焉诚叅以孝亷之举则劝善励俗之方不益备乎记曰上举孝则民不遗其亲上察亷则民不黩于行邑取一人焉一邑之人劝动矣州举一人焉一州之人耸砺矣天下之为人父兄者莫不朂其子弟天下之为人子弟者莫不勉其行之在其身也故夫厚人伦移风俗美教化其惟进孝亷之士乎
　　选格
　　臣闻选举之法自周汉至隋凡六革夫惟更张以救其立制以宜其时得政之体也且人情安于久习时论重乎改作道者寡而泥者众倡者孤而沮者羣是故因循之患政之大病古今所同也昔后汉左雄以亷茂之陵迟郡国因缘多滥始建议诸察举者皆先诣公府诸生试经业文吏课牋奏副之端门练其虚实而拘以限年之法于时胡广郭防驳于前张衡黄琼非于后上独信向雄议得行自雄在尚书歴十余年天下无敢妄举朝廷称为得人后世识者方善其制故知昧时之经者必循名以遗实达政之方者乃收实而后名驳于前者是疑其胷臆之説善于后者是见其耳目之效也唐代宗时杨绾以贡举之建议请废明经进士之科而复乡举里选之法诏下其议而在廷之臣多同于绾遂行其制后近臣浅滞者或论其不便上不能持旋以复旧今二科之独在乎泛滥猥多而取之不能精或实学而见遗或下材而髙第然天下所以未厌者以国家处之以至公而有司不得措其私此所以人自循已反之于命不复咎于法也且二帝之廷畴咨仄陋三王之盛感发梦卜至于两汉士束脩于衡荜而辟书在门魏晋之际操行内着清议外同夫使士以谨身笃行为无益宠名爵禄为傥来成苟然之俗败奋励之节是于政体不已亏乎今一启礼闱仕逾千数铨衡依等以注授郡县无员以除遣乃复过期停罢迁延嵗月则是贤愚同滞泾渭一波不审源而塞其流不计本而抑其末也臣愚以为宜畧比唐制依其甲品设为选限其在殊等特承优恩请循旧即除以旌髙业余当入选率从限格其能决别科目自当更防赏拔且唐以明经进士为及第宏词防萃为出身及第者虽有籍王府而未阶仕牒乃辨材定论之名出身者始著录官板而涖行公政有为臣主之义故夫以二科罗众士以诏举擢异材以选限难滥进数路而取为制其备若国行盛礼覃庆四方凡名选人复当普叙伏请初入选者稍宜异其节文可委自刺守察其乡论有一介之节一善之长令以名闻即为注授其不预举必满选期凡今之士流鲜自敦饬学业务乎苟就进取规乎速至且民之情伪动息事之险阻艰难古为政者必周知之自非贾生终军之妙龄甘竒辟疆之神敏则虽有明悟之性或多轻简之失今夫立选以重其进设举以勉其立则必人自磨砺家自教朂终始脩整务为镃基自然人知谨身之劝士免去业之速民里有恭让之义场屋息争逐之末官局得才良之吏铨调省烦积之员肃其风声端其教节不亦优乎
　　川岭举人便宜
　　臣闻唐因隋制以二科取士然诸侯得自辟署仕进路广不专科第多由藩幕入登王朝又闽岭黔峡士人殊鲜两河之外后为冦境帝都闗中近乎巴蜀故礼闱可以嵗启选第不逾十人【开元天寳举人或至二千人然登第者百才收一】我太祖朝其风犹在抑亦王度草创人物希少及举荆蜀下江广收闽越定太原武事偃罢文物寖昌兴国已来取士益广风教遐被海防大同曳博帯于文身诵圣言于鴂舌瓯闽之俗编户待乎宾兴邛髳之乡比闾思乎随计逾剑者崎岖万里度岭者徃复一年故礼闱不可嵗开而贤者能者同时而滞塞贡士必当广取而猥者滥者一槩而混淆且其远方之人顾有可售之伎虽防续食莫拔穷巷之身弗预充庭遂断亨衢之望托于遐陋诚有可嗟臣伏请凡当秋赋之年礼部既以三月上请即颁示逺方其岭南两川即于中夏发荐其预荐名者岭南诸郡送广州两川诸郡送益州委二府如礼部式考试当试时本路转运使及州长吏监考于部郡选差文学才望有闻者为试官朝廷特遣台阁臣寮一人传诣监试比嵗之杪取令毕事其当解人即遣至都附南省牓送预廷试其不预解人即依到省叙举其廷试下第者既还本贯许本路计使差充摄官如此则远人免﨑岖之劳寒士无废弃之叹土俗以乡举而民劝礼闱得人省而考精矣难者曰今礼部考试选委大臣遍择馆殿博用才良以司考校又糊名转录以防私滥诚重难其事矣舍是而委二府其曰可乎臣对曰彼岷岭虽狭然各逾百城官吏数百计皆王朝任用铨衡选补二府长吏国之重寄两台使者朝必慎择诚复遣台阁才臣就而监之严其法制明其条约重其委付信其命令可遥御矣如唐时分选于洛邑放第于东都其制近之矣况此试时官集诸州匪容私请权分当手当由公共且方为荐发之地岂预名器之柄理无疑者于何不安难者曰夫变常危事改作恶名今夫二府之选多则长滥鲜则召怨且众聚焉非国家绥逺之术也臣对曰夫变常之事危改作之名恶为其乖民情而动也变之顺众改之就利何危而恶乎臣尝见礼闱川广之贡士各才百人夫岂众之谓哉且二方之士趋赴试集徃复几年驱涉万里入四海之众多角无涯之得失或数罢退鲜不告劳今使不出郷闗坐而就举艺学相委名称相闻就有取舍皆其土人择一方之官吏考百人之所试取之必精又何滥之长退之以礼复何怨之召故臣谓之便理可详矣谨论










　　乐全集卷八
　　钦定四库全书
　　乐全集卷九　　　　　　宋　张方平　撰刍荛论
　　官人论
　　臣闻股肱元首一体而后成人隂阳冲气三合乃能生物君臣之义相须犹然故理乱在庶官安危系所任良臣惟圣后德惟臣按歴代之典刑观先王之治道莫不简贤授任论才赋政劳于图择佚于任使尧之克明俊德舜之时亮天功分职用人犹咨四岳故尧曰畴咨若予采汤汤洪水方割有能俾乂舜曰有能奋庸熙帝之载畴若予工畴若予上下草木鸟兽则是播种必稷击拊必防各用所长故善其事爰及三代官有世守业精能励百务用举在汉武宣之朝亦称多士之美内则有儒雅质直运筹定令文章应对之臣外则有将帅奉使宣风理民之良咸称诸用各济其志以故西汉号为理古凡魏晋而下创图之主致治之君未有不能驾驭英髦赏拔俊彦而能建大功业立大制度贻谋长世垂裕载籍者也然官纪之制世増其原本要末请试槩论葢天子惟君万邦国任三事揔百揆者则谋建庶官之长列庶长者则博选众职之任卑治其目尊领其纲各有典司不相侵紊故人有所守而各安其事为法也简而责效也详人君可以垂拱而仰成百度所以条贯而有序及乎隋氏悉擥下权一命之防咸自王命三铨汨混诸流繁错臯陶九德不足以尽官才之方周官六计不足以为吏之法毛玠之执衡鉴不足以振頽俗山公之善题目不足以发清议矣唐氏杂用隋制皇朝多循唐旧今吏部之职分而五仕涂烦广贤愚不可周知资格有常能否固难悉辨然王者设官分职以立民极知人则能官人安民则惠大臣举贤援能分治邦政在乎旁招俊乂列于庶位夫百司羣吏既非尊达各有其长其旦夕承弼出入起居发号施令左右前后之士固宜周识其善恶各尽其器能孰有致君成务辅相之道可以居庙堂孰有折冲决胜将帅之畧可以安边域孰有沈谋深识可以断大事孰有纯诚朴忠可以临大节孰有通塞之术可以主邦计孰有方重之望可以执邦宪孰有详练故实稽古之学可以备对问孰有不畏彊御敢言之气可以司谏诤此皆帝室仪表当世衡石朝家轻重之所赖生民休戚之所凭夫不深详乎佥议夙存乎简注一职不举固有阙政矣至于专使之才如终军陆贾者牧民之术如延寿黄霸者澄清风俗凌厉名节如张纲范滂者明慎刑狱哀矜平恕如释之定国者此皆内与之为政外与之宣风扬主之恩威为民之舒惨者又可不素察其能否而克收其功用乎臣尝读汉书见元嘉中丞相王嘉上疏曰前山阳亡徒蘓令发为盗欲遣使问状时无可使者盩厔令尹逢拜谏议大夫遣之今诸大夫有材能者甚少宜先蓄养使之成就临事仓卒乃求非所以明朝廷也臣每读至此辄废卷长息夫以孝哀之世其天下之广职位之众犹武宣也而朝廷虚空邦国殄瘁至无一使人之才得非由人失素备之道者欤故臣深愿陛下广知臣之明为立政之本采拔罔踈贱之间信任存始终之礼使端良之士夙夜乎左右才德之臣表率乎台阁亷能之吏刺守乎州郡则陛下固可以髙拱乎太紫凝神乎穆清不出户牖之前而天下固已理矣臣才驽识近不通理要相时官人之道稍近乎政之损益者论著于后掇所遗焉
　　用人体要
　　臣伏以皇朝两府前代三司所以平章庶政之经揔览万事之纪下赋羣吏之职恢成天下之务故髙宗以傅説作相而説旁招俊乂列于庶位周官太宰以八柄诏王驭羣臣西汉丞相东西曹或起为中二千石东汉三府察亷秀髙第出补刺守入居乡校南朝晋宋以来五品已上执政与吏部参掌以至于唐宰臣犹得以不次进用官吏代宗时元载当国而公道隘塞常衮预政而人材凝滞及崔祐甫作相日除十数人未逾年凡除吏八百员上曰或谤卿所除官多涉亲故何也祐甫曰进拟庶官必量能补任臣若与其相识方可粗谙人材若素不知闻何由察其言行上以为然识者是之宪宗时李吉甫自承防作相谓学士裴垍曰吉甫自尚书郎流落逺地十余年后进人物罕所接识宰相之职宜选擢英俊君多精鉴幸闻今之才杰垍取笔疏其名氏得三十余人数月之内选用畧尽当时翕然称重吉甫有得人之称自文宗之世宗闵德裕之辈挟私后公结援相倾而朋党之议兴焉故文宗曰去河北贼至易去此朋党实难由是进用一官迁除一吏各相顾瞩恐涉讥议岂至公宰物之道欤伏惟我太祖太宗之朝擢贤任能使人以器才畧奇杰或数年而至公相猥昧无庸或逾纪而不改或卑品而处要重或髙秩而居冗散升沈取舍惟才是视故能兴造功业安绥四表制度遗文贻厥永代夫功名所立必由驾驭后世因循成葢自承平之久在今致理之本莫先官人之事助陛下官人者岂非宰相乎官至卿监职参台省迁用之命故在政府郎官已下属乎审官注授之职统乎选曹是二有司者宰司实抡之且今外任之重国权所寄不在亷刺之职分而为二转运使提防刑狱者也天下诸道不登百人是百人者诚才则天下之政举矣此陛下所当简注宰司所宜慎选者也臣比见诏书更委两省两制荐举此固朝廷不欲私用人之柄与天下公共之意然凡被举者又果尽贤乎若类其资歴第其秩位贯鱼授宠无复区选定马于干不知适变是犹按伯乐之图而求骥騄于市也臣愚谓宜断自宸明远遵徃制以用人之柄责于宰司凡滞淹之才俊杰之器名行磊落众实共闻自可越次甄升急收其效必依阶蹑级岂曰用人虽大吏而不能厥职居刺守而不闻治状大者宜罢归田里小者宜退从冗散汉官仪曰三公听采长吏臧否人所疾苦条奏之是为举谣言又汉旧制州牧奏二千石不任位者事皆下三公遣掾史按騐而黜免之此前代中外羣吏升善退恶咸自宰司之故事也既付之以柄推之以诚则一夫不获一官不举陛下有所问之矣或曰经纶屯昧之时则有不次急用之擢持盈守成之时自宜遵常守故而已臣以为此乃腐儒之谬説岂英主之远谋且陛下向者躬揽万几再新区极独断不谋拔才振滞彼一二臣上膺奬擢咸自卑仄骤升清要又岂资任之云乎况此三司实掌众职动而引例何谓抡材能者一日而在下则失一日之益不能者一日而在上则有一日之损故升拔善良斥逺邪恶以一日为晚何遵常守故之谓乎夫然故上下尽心庶官脩举天下之士可得而官使也上无焦劳之忧旰昃之虑而百职理矣
　　郡县理本
　　臣伏以今外权之重惟转运一道百城号令千里官吏之黜陟财赋之弛敛恩泽之流壅民政之惨舒郡县观聼其风棱国朝倚办乎外务提众职之纲辖实方靣之师表葢汉刺史之职而唐度支诸道巡院留后之任也汉制刺史掌以六条督察二千石而不主金谷货利之事其主金谷货利之事者则大农有部丞州一人而郡国有均输盐铁之官唐世乱后急于兵食而计臣始兼转运诸筦之名而诸路置巡院官掌赋调之式委输之藏而不揔州郡之政吏民之事其揔州郡之政吏民之事者则有按察采访黜陟之使今之外台乃兼其任受国寄用势望甚雄小大之政无所不统夫其捃拾勾剥锥刀毫忽之计损余补寡给报调度之筭正一胥史可办者尔转运使之大体在乎访视风俗革正其因循之亷实官吏周知其否臧之才此固水木之本源衣服之冠冕矣是之弗图而猥事乎米盐刍秸之防诛效乎圭勺星铢之谬而宿奸大猾据都占郡府署为豺狼之窟州县为虺蜴之宅以至暴于天听达于四方而外台犹莫之举也此岂所以与天子共理之意欤比者朝廷议郡长吏之罪而转运使坐累左迁斯见乎朝防务澄肃乎外政者也夫圣人立法所重成俗习见既久回革已难今天下之俗乐和易而恶坚介贵循常而重改作建一功利必防生事之名免一恶慝已落深刻之谤故虽纲膺之蒙寄任于今犹颇牧之当汉文之世也臣又详转运之名盖以赋舆为主似非专为举贤黜恶而设也子曰必也正名乎则其居是职者先聚敛而后民政又不可多讥也昔在两汉虽有刺史督州而又时遣四出察羣吏之治故前汉则有绣衣直指传行郡国得专戮二千石后汉则有美俗清诏之名分行四方唐虽有采访按察之职而亦时遣郎官御史访事得失臣愚以为宜举汉唐之典精选台阁之臣才识深明风度方重者衔命分道参考民谣以升闻亷正劾免庸暴必列疏其能否之迹实录其善恶之状以行诛赏之法以立褒励之道至于有可兴之功利有可蠲之疾苦草莱有幽潜之士闾巷有节义之人因得搜扬以辅政道数年辄一遣而勿限于常如此则吏知沮劝常怀戒惧之意民有侵枉益开辨理之途利害上达而不遗恩泽下流而无壅矣
　　考功之法
　　臣闻三考黜陟着于虞典三年比校具于周官在汉则京房创考功之法在魏则刘劭立都官之制杜预泰始之格则委乎达官以考所统崔鸿延昌之议葢病乎选曹之无甄择论虽畧着于后事各不行于时南北下衰无复议者若夫考歴代官人之得失酌一时风俗之薄厚为政之迹良可槩知汉之察举辨论已详取九卿于刺守取刺守于四府三署丞令之髙课者而外以六条督郡国之治朝廷时遣诏使传行四方以察吏考俗而公府听采长吏臧否以谣言举按辄被黜免不在考功之法而善恶彰矣魏晋之时九品之制中正之职方为脩举未至陵迟中正第其才行吏部据以除授故虽不行都官考课之制而物议定矣永嘉之乱天下幅裂时政衰蹙愒日偷安固无暇宏逺之谋猷以经时立政者也爰及有隋事不师古罢州郡辟署以收擥下权末品防资悉铨衡除拟官纪紊而人材杂矣唐氏以兵吏掌文武选事各分为三铨而考功掌校定中外官考类为九等虽制存着令而人鲜克举凡二部所领六品而下赴期冬集胪唱注补而巳夫停年之制崔亮设于神龟循资之格光庭立于开元积嵗以为劳歴级以为限无贤不肖混然一律自是天官之任但行令史之职考课之制徒垂虚文今朝廷官人之式以贵任卑以众任寡贤从类举罪使连坐其道至公其法至平去偏重之权无专蔽之谬所谓询于众与天下共爵人之义也然选曹所以羣吏之治者其功过之迹始于州郡书之而州郡所书限于条式徒铺列其紊文猥及毛细之事逮于筥釜盆盎老妇之用悉籍之有同乎剂约能否之用良恶之迹昧昧不可得而知也及满嵗未调铨衡騐覈第能驳其文字小讹日月防舛勘诘细故邀贿引赂吹毛掩瑜去小州入大州解逺县得近县叙迁次补如鱼贯雁行去此取彼若探囊发箧以故恶吏无所畏避民政多至纰错臣谓宜令天下州郡嵗结羣吏之课必先疏其功过之状则又以善恶深浅而相补除第为三等直云某人居某职事能举其职尝建立某功事有利于民尝管干某事能办成或覆狱能得隐滥或能发大奸猾去民蠧害其书过罚约此凡郡县众吏长吏亲书之其守倅之成则转运使提防刑狱分校定之逐部州郡设月日期防集上于二司二司之官以其集时咸防治所受部郡之考籍而叅议之类其殿最岁上于王府移副于考功伏望朝廷慎选材识之士以授考功之职益増其员分总诸道受外台所上部郡考绩之状使得博采乎清议访察乎风谣有贪暴而居优课循良而处劣第得以论纠叅实其功过之事既合补除之法各以其秩序或上于宰司或列于审官或报于选曹各依等而行升黜焉凡吏涖职三年继考三上者迁陟之三下罢免之二上而一下优叙之二下而一上殿留之其余以是为差也此其约而易守简而易辨有稽于古可继于后吏知乎苟且非干时之术必勤于展用士知乎名节为取重之道必励于进德则是为善之士益勉举职之吏咸劝郡县之政不肃而成矣比夫房劭之苛制崔裴之迹不少善乎
　　辟署之制
　　臣闻周制大国三卿命于天子自大夫羣士皆命于其君王卿士之官属亦各自选用故穆王命伯冏为太仆正曰慎简乃僚惟其吉士汉之藩国朝廷独为遣傅相其中尉千石而下得自置立三府各择掾吏州郡从事列曹众职悉任之于刺守魏晋始建九品官人之法中正覈人材于外吏部铨授于中而辟署之制仍行不废隋开皇中内外庶官罔论大小悉归选曹无复外补唐氏杂考古法稍复其制采访节亷之官属判官而下皆自延请其已就署徐乃上闻未奉报者称摄既王命者同正肃代之后岳牧权重或自除支郡刺史专戮二千石凡诸辟用悉兼台省皇朝兴国初始罢假摄而重臣近职出临方面自介倅賔佐逮诸掾吏得自王官请辟相承惟旧于政殊无损者而顷议者复为过论以为多引交旧或容请托又虑孤平之人才上被代使奔命之不暇且郡县送迎之洊劳由是复止奏辟之制臣闻书戒任贤之贰易美彚征之吉传褒举善诗贵烝髦且朝廷官人之法大体以保任论荐为选擢之路位登朝列职分半刺固可以举其所知矣况大臣者上所尊礼而信用者膺共理之寄求自助之良设令引交旧而得贤容请托而不失才其亦何愆乎义凡所谓善知人者必审其善恶察其器能非交旧则何从知之既无交旧之素则必求于长者之誉善人之论采清议访乡评而取之是故涉乎请托矣魏卢毓曰夫名不足以致异人而可以得常士畏教慕善而后有名是不犹愈于殊无善而称者乎而议者迎事端而设防蔽滞俗情而亏大体使大臣知善而不得用知滥而不得去是何取乎理哉臣愚以为宜复旧制稍为条约遂其援能之善塞其过分之请论辟之始当依迁次而补除赞助有闻自用常科而奬荐诚有人乖物论非可掩之瑕事出幸私有骇众之迹自可使宪署弹劾外台察亷暴其妄举之愆示以必行之典如此则当荐延者有顾慎之意砺名行者有伸知之望吏皆劝向事斯脩举翘楚必刈白驹可絷上为抡拔以渐之道下免滞淹不调之叹干旄好善虽纪浚郊之美棫朴官人终归周朝之盛矣








　　乐全集卷九
　　钦定四库全书
　　乐全集卷十　　　　　宋　张方平　撰
　　刍荛论
　　宗室论
　　臣闻昔在帝尧克明俊德以亲九族九族既睦而后平章百姓协和万邦三代之王莫不封建宗子以为藩卫周之宗盟异姓为后其敦叙世族之义则有饮食之礼亲睦伯叔之国则有脤膰之赐及其衰也幽王不能燕乐同姓骨肉相怨而頍弁角弓之刺兴焉平王弃其九族而葛藟之讥起焉然维城毗辅翼奬王室故有周之享国逾八百年及乎孤秦郡县天下专自封大不复建侯子弟单防势同匹庶及山东冦起孑立无救四方瓦解遽至颠覆二汉之制屏翰支子入参宿卫宗室贤者预闻朝政亲疎杂用轻重相权故基祚揺而更安国命絶而复续魏氏简薄兄弟隔逺族人制诸藩王不许朝觐文如鄄城武若任国闗防禁固才不试展而乃忍死待赋托孤寄命本根浅弱龟鼎速迁司马氏近鉴当途谋安后世配兵诸子分据要地永嘉之后祸变九作自相屠刈过于血仇离石啸乱区域大扰羌胡纷起王制剥尽犹赖藩戚抚临方面故大命重集于江左焉中兴之后敦峻干诛皆自上流蹙逼京邑故自晋世逮于宋齐险害都防必命王室子弟镇督之于后刘萧二明昏迷悖乱忌同好异纵其寻斧枝干都尽枯枿兀然股肱悉除但存胷领险慝之人以为利奸雄之臣以为福故使齐梁坐移神器呜呼灭天理反人道污礼义伤风教凶德之大其惟内自诛夷者乎近者唐氏创业亦多宗室立功中世已还多难之际斧钺征讨岩廊谟谋书勳鼎旂流芬史谍者同姓近属实繁有徒臣闻教莫大于亲亲道莫大于立爱故传称六逆其一曰疎间亲夫子曰君子笃于亲则民兴于仁伏惟我国家德厚流光庆基凭固天实保定长发其祥韡韡棣华既和乐而且孺振振公姓皆信厚而有穆宜乎德教自家而刑国孝悌达于四方者矣至于爵德官才教劝长善之道臣犹窃慊疑若有未尽至者采其大要敢僭论焉
　　皇族试用
　　臣闻周之五等分土继世立适以长不以贤立子以贵不以长无嫡选庶兄亾弟及故子孙传祚与王家始终其支子为羣公子公子之子为公孙逮乎世代已远服属且疎则各以其祖之所居官或封邑或字或諡因以为族以缀亲别本而各仕其国为卿大夫士焉汉之封爵皇子则王王子则侯王侯世及无嫡则絶后武帝复使诸王得推恩封子弟为列侯而王国之嗣无不侯矣其宗室同姓肺腑之亲入居卿相出为牧守中外逓处惟才是用故诸刘繁衍弥漫乎天下曹氏裁制藩戚最为无道至于隔其兄弟吉凶之问禁其婚媾庆吊之礼上不得预朝觐下不得交人事离恩絶义断弃天常能者被拘才者不试故曹植自比圈牢之养物求一效死之地而不得气类乖疎公族翦弱故司马氏乗间而起如袭虚邑焉南北之际晋宋之事尹正王府督领藩镇兵戍之地险要之都必命宗枝分居岳牧爰及隋唐未之替也我国家祥符之前皇亲尚出临郡后絶外授初无他衅且天下一统承平治宁藩郡之势制如臂指不比江左隋唐都督节察辄千里百城事权之大也又何忌焉葢以其骄贵放恣鲜遵轨度罔自抑畏不知小人之依故朝廷推示大公为百姓计上全亲亲之义下为元元之福尔且国家基图安固源流深长古者族食世降一等亲必有尽属必益远及本枝百世衍大蕃昌有蓺文如向歆材畧如臯勉又可以勿用乎哉夫天子建国诸侯立家大夫有贰宗士有子弟上下尊卑莫不用其宗戚以自佐佑春秋秦伯之弟鍼出奔晋讥其有千乗之国而不能容其母弟至使出仕于晋故谓之出奔方今天下之大郡国之广百官众职文武参布宗室子弟岂无智可以效一官才可以帅一校者欤彼夫执事内外之臣统理军民之长规约条教又岂生而知之盖习之则至矣臣愚以谓诸皇宗天戚有能脩整端良者宜稍试其材出领郡职入参环衞异同并进亲疎杂用轻重相制等级相权唐之诸王率为州郡别驾汉之藩国众务由于内史诚约汉唐之制渐进而叙用之选量上下律之以法宜其才用能否志行僻正可得着见矣则又察其谨良庄慎者以备王室爪牙焉诗曰岂无他人不如我兄弟诚使盘维之固岂不益为庙社之休乎
　　诸院教授
　　臣闻昔在帝舜命后防典乐教胄子夏有东西之序商建左右之学周则大司乐掌成均之法乐师治国学之政自王及羣后之子皆训以四术三行之事又庶子之正于公族者亦教以孝弟睦友子爱之道明父子之义长幼之序故庶子之官治而邦国有伦众乡方矣自秦燔灭先王之道而教其子以申商刑名之言不复有庠序之事汉虽开设学校选置师儒而国子遂废齿学之礼今诸宫院讲説教授之官实古师友之地且天枝帝胄习见骄贵生于深宫之中长乎妇人之手甫出就傅性习之始朝廷当为慎择道德之老经术之儒庄介坚质之人纯重规矩之士俾正言日入于其耳善气薰袭于其心使知恭俭之为令名严畏之为吉德耸励之以乐善则有荣赏福祥之事诫惧之以趋恶则有刑罪祸败之来善恶之端实由师友今乃使自荐请即为除授凡选人充职一嵗乃得改官至有商贩初仕轻薄少年率侥幸以自媒为进官之捷径以备优弄之具曽何诲导之为夫食荼蓼者不知荠甘居嬴博者必为齐言绀緅随染薰莸易气况人抱血气刚柔之性函欲恶荒佚之情书曰位不期骄禄不期侈此言富贵不与骄侈相期势必自至者也而不节之以德义辅之以正人欲其不入于邪动克由礼其可得乎周公曰孺子其朋孺子其朋其徃言方幼孺当慎所与朋处者也子曰损者三友友便辟友善柔友便佞损矣臣伏见近建睦亲之宫制度周大前拱宸极后固国基夫汉立诸侯之邸才备乎朝宿唐建诸王之院专宠乎近亲未有能纠合宗族均恩等义如今之美者也其设司分局纲维备矣至于教育劝励之道臣敢献愚焉其诸院讲设教授之官臣谓宜择其学问精博志行端脩之士定其员数中开广堂为之学馆凡宫族子弟尊卑咸防而以齿叙焉晨以谈经书以学文学官分掌之而命耆德近臣一人揔摄焉其勤于肄业恭懿庄俭学蓺特优者使之上闻迁其秩禄加之赐赉以旌之则其不帅教者不待罚而愤悱知劝矣锵如冠佩虽居象魏之间洋然颂声如在洙泗之上不亦美哉故为国以礼动人以行王化之大者贵游公卿之子弟州乡庠塾之士人莫不上靡德音下脩志业四方风动其教不肃而成矣振振公族咸如麟趾之时緜緜葛藟更茂本根之庇可为德化之媺邦家之光也夫
　　乐全集卷十
　　钦定四库全书
　　乐全集卷十一　　　　　宋　张方平　撰刍荛论
　　礼乐论
　　臣闻昔在帝舜命伯夷秩宗以典三礼命防典乐以教胄子爰及夏商制作损益不相沿袭周监二代文物全备事为之制曲为之防数度纪律具于六典于是教化浃洽狱讼衰息后之孱王其所守者惟祭与号而天下尚知宗周以其典礼攸出根本所系虽齐桓晋文立威定霸必挟王命以令四方犹赐胙而下拜请隧而不许降及末世韩魏之分晋田氏之得齐咸因诸侯请命于周有封籍于文武之庙而后敢正名称爵通于天下则知疆域之大士民之众甲兵之强威势之盛不可以犯典礼之重也不然者以齐晋之视安烈匹夫擒之尔后至战国兵连祸结九法尽斁三纲咸解诸侯先焚削旧礼之篇籍而遂僭用王章焉然而维持邦国八百余年虽危不亡将絶复续非礼何以存之汉初承秦灭学荡无条贯叔孙通采拾遗散草蕝仪法而后君臣之位正郊祀之礼脩宗庙以尊朝廷以严治道克兴暴乱不作至于设官分职纲纪天下本末条理教民成俗使诸侯轨道咸归于极则未暇也孝文接统治致太平贾谊劝上宜定制度兴礼乐而时将相大臣皆介胄武人不知治体沮寝其议汉氏当文景之世可谓盛矣百姓乐业家给人足五都之货殖七迁之豪举驱扇浮靡汰荡亡度闾阎之僭乃过彻侯夫以文帝之恭俭务德具王道而防者所不至于王一息尔其失由乎富庶而不能教也逮乎武帝招延材其文章仪物信美哉而制度典礼终不克建于后兵刑齐用财货益急向非叔孙之法维持之殆矣由是言之叔孙氏之功垂于汉不在萧曹之下也中兴之后稍复増缉立明堂灵台辟雍小学行宗祀养老之礼和安之世渐以陵迟桓灵不君王制大坏厥后吴魏异政南北殊俗世用多故文献不足唐平隋乱太宗因开皇五礼脩正颁行显庆之初异同遽起开元之末讨论甫定窃详周官凡制度施设悉系之羣职人存则法举上脩则下存事为典常者则谓之礼不恭其事者辄董以刑表里相成本末为用经国治民同条共贯汉唐作者有异于是徒能类其篇目而不属诸典司止具乎朝廷之仪不该乎天下之务吏民约束乃别着乎刑书子曰道之以政齐之以刑民免而无耻夫训民正俗不在乎礼典而在乎刑书此乃备其末而废其本纵其初而要其失故后王之道所以异乎三代者也我国家接衰唐之絶绪承五季之纰政德厚流光海防大定为承平者逾六十年宜乎必世后仁可以胜残去杀然风俗犹未归厚刑罚尚颇繁密故由礼乐未明数制未立王道有所壅而不备者也考定钟律序正雅颂布明诏于天下诫庶民之僭忒此固朝廷深维治世之本欲清教化之原思纳人于轨物者也臣闻之书曰伯夷降典折民惟刑言先以典礼教民而不专用乎法也是故禁于未发之谓礼救于已失之谓刑禁于未发者谓大为之防使无越者救于已失者谓养成其俗而后革之子曰导之以礼乐而民和睦是故设法而革于既失不若立礼以防于未然也今小大之吏凡理民之术莫不以簿书督责为急务文巧苛深为善职聚敛侵渔集以为功剥刻贫民竭其膏血锥刀毫忽人尽争之此乃驱之使相吞食逼之使为盗乱又何暇孝友礼义之劝亷耻逊让之贵乎故夫知理化之大体稍能使民回心而乡道类非俗吏所能知者今凡羣臣之上计议条令之下四方非刑名之科即财利之事民不闻乎德教而惟利与刑之闻故法出而奸生令下而诈起苟取一切无忧深思逺之虑由乎所以渐引其心术者末也方今圣主励精于上贤辅讲导于下兆民安业四夷来庭是可以辟九筵而布政立圜水而宣德益广天下之庠序俾习射乡之礼隆雅颂之声分命大臣集诸儒硕士因前圣之遗制考旧礼之沿革定慤当之一说以折衷于诸家芟其繁重以便遵用自国家损益之法至吏民等级之度成皇家之大典立百世之宏规且王者受命必有制作是故质文互变忠恭殊尚改正朔易徽号别服色异器械所以新天下之耳目振旧物之頽废又况礼乐之大固无沿袭之理矣今天下学士所习者前代之余制廷列羣臣所引者往朝之故事我大宋继天而王久旷大仪小臣鄙愚窃怀愤怅盖太平之期难值英哲之主间出臣不胜踊跃于下以至率然不量僭陈大议葢为明时重惜也谨采末论稍近乎政教之本者存数条焉
　　学校
　　臣闻古之王者建国君民教学为先古之教者家有塾党有庠术有序国有学夫其造育俊选以成官材是立政之基也上贤崇德正君师父兄之尊是设教之本也合射习乡脩揖让歌之节是礼乐所成也养老合语享孤念功是仁义所起也出师受成执讯反告是庙堂之严也选习材能以助祭事是宗祊之重也盖三王四代盛德之世上自天子外及诸侯其所以化民成俗之道未有不以学为先也周官曰州长春秋以礼防民而射于州序党正以礼属民而饮酒于序以正齿位文王世子复载诸侯羣吏养老之事此则州乡列国庠序之礼咸与太学同制矣周衰天下大乱干戈日用而列国之学犹存故子衿刺其不脩左氏美其不毁也汉文翁首建黉舍于蜀郡仲舒次发太学于京师而公卿大臣名儒隐德咸有门徒弟子横经传道书名录牒或数千人至于东都学士寖盛故在两汉其政事本于经术其议论依于王制朝有名教之劝士笃去就之行及桓灵失御奸乱滔天王纲解絶民劳板荡而赖正人持教义士奋拯支坏持颠更延余厯虽腥德已塞于上而清议不败于下岂非教学之功渍染深厚之所致欤江左晋氏范立庠序于豫章庾亮起讲舍于鄂渚然倡而不和絶而不续寻复废圯诸生解散以是而观时之风政其可知也惟我治朝据宸立极丕冒出日同文一轨鸟言鴂舌知诵简册之言髽首卉裳咸袭端甫之服奎壁有烂河洛发祥文物炳然硕儒挺出故学校落俶乎濉涣续兴乎郏鄏摹规大于齐魏诵闻乎江浙乐善之吏经营其阙民悦献力不令景从庠序之制班班然且遍乎郡国矣自非朝廷以道德风示四方以礼义熏袭齐民又安得不言而化如草偃风若是之速乎然臣闻一哄之市必立之平一卷之书必立之师周典以本俗六安万民其一曰联师儒记曰凡学之道严师为难师严然后道尊道尊然后人知重学今学宫盛立而师位尚虚诸生抱经侐然无主时敏厥脩虽得乐羣之所必有正业曷取函丈之间且夫百工众伎必有师匠缁黄所聚辄立师长况夫学者为国造士使民兴仁所传者累圣之格言所习者先王之正道师教不立学乃虚器夫三代而下治道淳优儒雅尊博莫如二汉自文武之世屡下诏书勤命郡国劝使立学而终不能兴自余歴世小雅荡然故弗论矣今天下承文明之化庠序脩立乃盛于两汉朝廷宜遂成其善意乐以成之顾同不急之务视之弗笃岂国家尊道育材之意哉间者近甸数郡之学虽为除乎讲官旋复縻以吏职揽簿领之不暇何图籍之能精且国家奄有万邦吏贠至众山泽津途百家之聚锥刀可敛必遣王官惟是胶庠王道所在顾一士之廪禄废政之本原岂朝廷贵教化而贱货利之意欤臣愚以为宜委清望近臣上从朝列下逮选曹举经术笃行之士凡立学州郡悉为选官依其资任优其稍禄夫张官布职散剧系时畧之则轻属之则重贵之则人必同趋简之则众斯共薄事无大小柄其事则权归任无髙卑委其任则效立臣愚以为欲使师礼严重道训尊立在乎使之专治学政主领学徒勤良者旌而异之悖惰者简而黜之及宾兴之时必叅以学官之论其尝简黜者弗在烝髦之选其尝旌异者必预充庭之贡而命外台察诸学之官其尤通博于讲议励精乎教育能得学士自逺方至者上之特赐奬谕或有赐焉太学贠缺即以充选且制使才名之士不歴学官者不得入乎馆阁入馆阁者必先歴乎学官犹近制先倅郡而后得补宪台三院也如此则清流美士在乎学矣自然师道尊而教立士业成而行脩礼义达乎闾巷德化渐乎州里国获良才之用民得善吏之庇三纲以正五教用成弦诵闻乎四方道德行于天下矣
　　车服
　　臣闻为国以礼莫大乎制度制度诚立则上下之分定尊卑之序别争夺之患塞僭乱之害除夫如是其理天下犹示诸掌乎传曰夫名以出礼礼以体政政以正民是以政成而民听易则生乱在易节卦象曰节以制数度议德行若夫以德诏爵以才居位是为议德行名位不同礼亦异数是为制数度故虞书曰车服以庸又曰五服五章哉周官则有五仪九命以正诸侯之位以等诸臣之爵自国家封方之度宫室门庭之式宗庙祭祀之法賔客交接之道钟鼔羽籥之列几筵俎豆之数冕服圭籍佩组之饰车乗旂斿缨就之制牢积飨食之品祼酢问劳之节惟事事乃其有制而后邦国有伦也是故观其采章则人望而畏辨其文纪而众不敢黩有德者一物可以旌赏有功者一辞可以宠荣王者南面而治惟名与器而已汉世车服颇存周旧自士已上帯裳冠舄而皆乘车以马为騑服异其轮辐衡轭轓幰帷裳以彰等级之度自江左至隋仪物未替而中原永嘉之后兵燹接迹先王典礼防乱无遗元魏髙齐増为竒诡舆裳制度于古无说隋氏一统稍复旧仪车服等衰差为四品有常服公服朝服祭服其三公朝服进贤三梁冠绛纱单衣白纱中单皂领褾白练裙襦绛蔽膝革带金饰钩防方心曲领绅带玉镖剑山玉佩紫绶乌皮舄笏用象牙乗车油幰朱网是时内外百官文物有序贵贱士庶较然殊别至炀帝数事廵幸屡兴师役百官行从皆服袴褶始诏随车驾涉远者皆戎衣以五色表贵贱焉唐侍臣服令虽畧比隋制盖陪祭服飨元防大事乃具服其防见进对折上巾紫襕袍环帯鞶囊佩乌皮靴而已始有乗马之服葢车不复御矣相承至今焉臣闻古先圣人制礼之意为冠冕以庄其首为履舄以重其趋行步则有冲牙之声登车则有和鸾之节是故斯须而必在礼矣夫貂而骑赵武灵所制之服也靴戎履也合袴防服也传曰弃衮冕而南冠以出不亦简彜乎尊卑无章民何效焉苟曰便而已矣天下庸得不驰骋而狂惑者欤今郊祀大礼天子驾玉辂而王公百辟皆法服骑从此礼之尤失者也臣观汉仪虽守令之卑皆有从车唐景龙中皇子将行释奠于太学有司草仪注从臣皆衣冠乗马时议者以为马本用于军旅戎服而乗贵于便习长裙广袖纡组鸣玉非马上所宜其议遂寝况国之盛礼天下所观是宜示之以尊卑显之以秩序而使辅相之重杂于驺骑之羣岂所以彰朝廷之尊严者哉又巾履靴笏自公卿大臣以为朝服而卒校胥史为制一等其罗縠绮纨织文絺绣自人君至于庶人同施均用其居室器玩之汰则豪人大贾逾于贵戚臣闻周官曰以仪辨等则民不越臣愚以为宜约前世之礼文详定方今之制度大臣复依汉晋乘车驷马増异冠服卿大夫士以品式差降之贵则备物卑则畧焉其卒校胥史盍稍撙省其制令有所殊异不相疑杂则上下不相防朝廷之道尊等级自隆居然崇陛之象纪章自辨无复假器之讥矣
　　僭俗
　　臣闻古先圣人其制民之法详矣始则经土立井分邻画伍为比闾族党之法保受救赒之议辨之以四业任之以九贡以同风俗以齐丰寡将以敺之趋本励之无游故使不畜者祭无牲不耕者祭无盛不蚕者不帛不树者不椁不绩者丧无缞犹虑敺而励之未从也又为罚焉故使宅不毛有里布田不耕出屋粟民无职事出夫家之征惰游弃本者缟冠素纰垂绥以耻之已事其事矣又惧其侈而慢也故使虽富不异服无故不食珍纳币无过五两合亲不逾一肉老少异粻长壮殊役则是衣服饮食防祭嫁娶之事莫不为之法制矣而后家有塾党有庠遂有序比为之长闾为之胥教训敦勉绳非纠怠是以民之生业均平而国之礼义兴起矣自秦氏毁井田立阡陌赏励货殖宠纵兼并至有专地跨于丘甸笼利占乎山泽强弱相伏富贫相役四维尽弃淫刑以逞王道荡坏遂不可复其流虐遗葢至今焉于后天下或合或离承运立统凡十七姓平国治世惟汉与唐以文景之盛德文明之英才朝廷之政既脩天下之俗已泰民知自重刑辟希省可谓既富庶而教之之时也不能图建远猷为之制节故其丰大及身而已天宝之败仍亲取焉今我治朝一统寰域日出月入咸被声教自稚及耋不知惊扰导之以礼乐渐之以德义作法于治今实其时然天下务穑寡而游冗烦末俗逸而诚农困通货贸迁者倅骑从后坐防射利者大第相倚食享列鼎服备四时曲堂便房妓妾夹侍四方新异咄嗟毕到与夫躬执耒耜寒耕暑耘水旱忧于前租庸逼于后奴妾不售沟壑为家其劳逸如何哉臣闻周官以度教节则民知足夫饮食男女人之大欲死生贫苦人之大恶故欲恶者人情之大端而制节者理人之大柄民知分限规绳之不可逾则贪夺僭侈之心息仁义亷让之意兴是故王道之端必自制节始也其在易履卦之象则曰履以辨上下定民志故知上下诚辨则民志斯定民志诚定则暴乱侵争之患何由作乎向者颁下明诏诫天下服用之尤僭者而靡流之俗知劝矣夫齐一变至于鲁鲁一变至于道言理教之当以渐成也臣闻孝悌本于朝廷礼义始乎京师在诗晋国之篇以为其民忧深思远犹有陶唐氏之遗风故系之唐风且陶唐之不为政久矣其德教在民虽百世而不易非以其尝所临治被化尤淳者乎今京师者宫室所在王教所先宜乎其风俗敦厚质固以表正万邦使八纮取则远人知慕是当以道德为富而不以繁华为盛今乃子女玉帛多于郢国鱼龙橦索过乎汉都雕饰淫巧之器奇衺纤靡之服陈鬻于市流于四方诈伪奸欺聚为渊薮亏损皇道荧乱民心臣愚以为宜益条节务从朴素事为之制物为之法掩塞末路摧省游人其兼并豪猾僭上剥下为蠧犹多宜深撙约使循律度勿令侵急小人以奉无厌之欲则天下之鳏寡孤独困穷无告者得一息之寛矣
　　雅乐
　　臣闻人函隂阳五行之气有喜怒哀乐之情心术所形随感而动动而无节则必有淫佚诈伪之心勃乱暴慢之事是以圣人立礼以文其外作乐以理其中发于咏歌律吕播于金石管调雅正之声导生气之和全其天理起其善心而不使邪气僻情得接焉古之天子诸侯卿大夫无故不彻乐士无故不去琴瑟弦歌雅颂之音洋洋乎流于族党乡州之中民共闻之莫不油然有易直子谅之心慈爱肃庄之意是以天下和悦礼义有序故曰移风易俗莫善于乐谓其感人之深也教化治世之要必本于礼乐焉乃自周衰王道丧败礼坏乐散诸侯各溺所好异国殊俗而郑衞燕赵秦齐楚越淫过凶嫚傲辟促数之声作断弃先王之乐用变乱正声秦汉已还承习备用魏晋南北兵祸烦多杂之以巴吴揉之以滛哇耳目荧溃心志骄放古者所以兴礼后世更用致乱焉其雅声金奏虽世议完补然登歌下管既非宾飨所用崇牙树羽徒为备物之设惟于郊庙击拊成礼而已间者伏闻朝廷招集诸生考正雅乐葢国家深维治本脩起頽废上以尊宗庙下以美风俗者也臣诚愚鄙不达乐意窃思有以仰赞盛事少裨景化者臣闻昔在帝舜命防典乐教胄子周官大司乐掌成均之学政至于师胥瞽蒙皆用有道德通教化者世其官业通其精义故能用之祭享而鬼神格施之朝廷而君臣正展之律吕而阴阳和作之庠序而万民协汉氏叙得人之盛而协律在乎儒雅质直之列又汉制卑者之子不得舞宗庙之酎取二千石至闗内侯适子方为舞者歴代而下乐府令丞多用士人臣伏见太常乐工率皆市井闾阎屠贩末类猥恶污浊杂居里巷国有大事辄集而教之礼毕随散则其艺安得而详业安得而精防慢三灵诬黩典礼岂人君防奉天地祖宗之意乎今夫执技以事上者厯象则有司天之监医药则有翰林之署其琴弈书画一艺之防者莫不厚赋廪稍间防好赐聮翩美仕朱紫垂章者亚肩于朝其太乐诸工真古者大夫士之职也所习者先王所以风化天下交接天人之具用则天子斋戒被法服仪典咸具而后设之是其于邦国之礼诚重矣而乃蓄养之至薄习之至简曽不得齿乎医卜杂艺之末以霑一命之荣是以人望太常之门径趋而过矣又何暇一倾耳乎钟磬之音者欤今幸得朝廷兴起古道较定钟石臣谓宜特立太乐署畧依司天监为之官次秩序补用知钟律之士以充其选择衣冠之后或设为官廕若汉太常弟子为立选者如太庙斋郎室长之制领属太常使专习焉以奉郊庙之飨以尽孝恭之诚其天下有学校庠序之所使得备金石之乐春秋释奠行乡射之礼则奏焉以风示天下化民广教则庶乎神人接洽上下恭顺正四气之和奋至德之光民知乡方而人伦清矣谨论









　　乐全集卷十一
　　钦定四库全书
　　乐全集卷十二　　　　宋　张方平　撰
　　刍荛论
　　刑法论
　　臣闻昔在成周惟厥文王克明德慎罚武世忿生亦式谨由狱周公制六典盖以礼正其本刑防其末弼成五教民协于中爰及成康乃至措而不用夫子曰齐之以刑民免而无耻齐之以礼有耻且格又曰礼乐不兴则刑罚不中故叔向以为三辟之兴皆叔世也汉自文景之后朝廷立大制度行大诛赏辄防诸儒断以经义亦能议事以制尊君卑臣辨是与非其论优大故三王而下汉道为粹东都之后法稍烦密南北异俗不胜其敝噫世失其道民散久矣其本先弱势安得长故世虽平而易危国虽盛而易败由乎制度不素立礼义不在人譬诸大厦岿然而柱石不固岂支久之势万目参然而纲维不缉固必紊之道为国而礼法不脩其何以致理近在唐时礼刑烦杂礼既频年而数革法或一代而再脩贞观显庆遽立异同之制永徽开元则有前后之格诸儒立异互出胷臆法吏迎合旋为轻重竒请它比盈于几阁自明习者不能徧睹是以郡县承用者駮陷愚惷于亡辜罗元元之不逮其咎由乎格令之烦多故奸吏得以因缘为市也我太祖皇帝既大一统恤刑辟之多滥始制郡国立司冦之官太宗更置审刑众职以覆天下之狱先皇复置提防刑狱之任以分部四方申下民之枉察羣吏之违是皆圣人竭情尽心哀矜轸恤之防也自陛下临御区极钦恤庶慎急深故之罪寛纵出之罚宣室决事明过汉宣太官减膳仁胜唐文有惨怛之爱有忠利之教其可谓盛德矣子曰如有王者必世而后仁善人为国百年可以胜残去杀我有宋之在宥天下逾八十年一统无外清宁治平德教加于蒸民其陶化益深矣然刑未能措狱系尚蕃其故何由盖礼失于正本令急于防末上之笼货物渔财利之路多筦封占之门众间之以权豪富人依公法为私奸侵剥黎民吏务因循或引赃贿不能抑强扶弱狱犴不平是以小民业蹙穷而思滥为盗贼窳伪以偷免饥寒子曰古之知法者能省刑本也今之知法者不失有罪末矣夫不原民之所以获罪而赏吏之能发奸而得其情是犹大开栏牢髙张罻罗举鸟兽之获而归功于弋猎之师者也故夫吏者举法令而检非违牧民而导之以善者也而乃苛刻者巧弄而髙下其心简放者忽畧而鄙俗其事不才固为猾吏所卖才者或为豪人所买求进者防文曲致以附防上意养望者宥故末减以取悦众心家自为评人执所见至有罪均而轻重殊罚科同而浅深异比一切之皆归乎民诚愿朝廷观法周汉之旧深议礼刑之中损游商兼并之业益节其靡汰之费稍寛利路以优齐民删定律令芟其蕃异诋欺文致毛细之法一皆蠲除务从省约使易遵守为大宋一典颁用乎天下岂徒当世之利固亦无疆之法也臣言虽濶畧不该时术岂不近乎清源正本之论欤其时所尤急系朝政之得失人伦之厚薄者畧举于下冀以正其大纪焉
　　诏狱之弊
　　臣闻刑罚不中则民无所措手足夫刑者治之末路也然古帝明王所以辅德教非必刑人杀人劓刖人而后为刑也故舜称臯陶曰汝作士明于五刑以弼五教期于予治刑期于无刑民恊于中惟兹臣庶罔或干予正时乃功懋哉而臯陶归美于帝曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司此言君能以德抚民臣能将顺其美乃大明服致时雍熈故至于无为而治也三代之王歴世治主孰不慎求理官之良以决刑法之平哉在周文王则曰罔攸兼于庶狱庶慎惟有司之牧夫武则蘓公式罚穆则甫侯训刑西汉则释之定国以寛平名于文宣之朝东都则郭躬陈宠以矜恕称于明章之际凡人主存虑于钦恤则有司尽心于谳当夫刑者有淫有滥有破家覆族人命之所系可不重欤夫刑者有生有杀有乱邦危国主柄之所在可不慎欤未有不由寛慈惠和以得众未有不由惨虐酷毒以失民立官选才蔽要处当两造备具五辞简孚小大之情鳏寡无盖一成之法三尺具存而舞文巧诋之人曲致希合之吏犹或髙下其手轻重在心钩摭锻磨罔用灵制又况多张网穽旁开诏狱理官不得而议廷臣不闻其辨事成近习之手法有二三之门哉是人主示天下以私而大柄所以失于下乱所由生也汉唐之覆车轨迹犹在汉有乱政而立黄门北寺之狱唐有乱政而起神策北军之狱二辟之兴皆世也夫凡强臣擅命女君临朝率多作为刑狱以威制天下而官有二辟流虐尤甚济其贼害鸱义奸宄夺攘矫防诬染善良屠陷吉士邪枉炽结寃横棼沦惟诈惟内惟货惟来汉自党事之起芟夷俊乂邦国殄瘁朝野分离泯泯板荡而至頽亡唐自晚节虽将相大狱亦成于阍寺更复罗灭豪人没取财货书云典狱非讫于威惟讫于富言当先絶乎赇赂也于后南北乖刺民庶怨愁陵迟郁否以成危乱故知刑罚者人主大柄天下公器非所以假人者也法一倾而上下危矣我国家袭仁重熙明德慎罚震曜干断具严天威平康正直审用中典惟良折狱何择非人慎测浅深之量必附寛平之比忠爱恩惠在人骨髓可谓祥刑寛法率人无滥矣然顷歳王府鞫狱或以中人临讯有司承防颇复侵急于时识者惧履霜之渐已有寒心者矣而陛下神断英发天德刚健威福不假雷霆自然逺暨躬揽万机首为辨洗斥逺招权之孽摈去隂佞之猾明明棐常白日开照可谓立法垂制之大智聪明叡武之英主哉臣愚伏愿陛下显示明制垂戒无穷俾刑罚之权非有司不得专无容自外干预庶属于五极咸中有庆永贻百世监于我祥刑诗曰宜民宜人受禄于天书曰一人有庆兆民赖之夫受天之休为民之福德之甚盛其惟慎刑乎
</div>
    <div class="pagination">
<a href="乐全集_page7.html">上一页</a><span>...</span><a href="乐全集_page3.html">3</a><a href="乐全集_page4.html">4</a><a href="乐全集_page5.html">5</a><a href="乐全集_page6.html">6</a><a href="乐全集_page7.html">7</a><span class="current-page">8</span><a href="乐全集_page9.html">9</a><a href="乐全集_page10.html">10</a><a href="乐全集_page11.html">11</a><a href="乐全集_page12.html">12</a><a href="乐全集_page13.html">13</a><span>...</span><a href="乐全集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
