<!DOCTYPE html>
<html>
<head>
    <meta charset="UTF-8">
    <title>晦庵集 - 第 52 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 52 页/共 166 页</h1>
    <div class="content">　　答吕伯恭
　　元范人囘承手字获闻比日尊体益轻健为慰之剧又承诲谕数条尤荷爱念信后雨余蒸鬰伏惟玩心有相起处享福熹自被报闻之命不敢复有请但前日妄发本蕲宻賛圣聪明日乃闻降付后省不宻失身从是始矣然业已致身事主生死祸福惟其所制非已所得专也此间只有三五担行李及儿甥一两人去住亦不费力但屏息以俟雷霆之威耳前日如自明诸人文字及近习者皆不降出此乃付外又不可晓区区愚忠犹不能无冀幸于万一耳钦夫之逝忽忽半载每一念之未尝不酸噎同志书来亦无不相吊者益使人慨叹盖不惟吾道之衰于当世亦大有利害也自向来人还至今不得定叟书今日方再遣人往致奠临风哽怆殆不自胜计海内独尊兄为同此怀也援笔至此为之泪落痛哉痛哉祭文真实中有他人所形容不到处叹服今此人去亦有一篇谨录呈盖钦夫向来尝有书来云见熹诸经説乃知闲中得就此业殆天意也因此畧述向来讲学与所以相期之意而叹吾道之孤且穷于钦夫则不能有所发明也盛文所叙从善受言使言者得自尽施于褊狭所警尤多平日亦知敬服渠此一节而不能学今老矣而旧病依然未知所以药之也不唯如此近日觉得凡百应接毎事须有些过当处不知如何整顿得此身心四亭八当无许多凹凸也耐烦忍垢之诲敬闻矣今大纲固未尝敢放倒但不免时有偷心以为何为自苦如此故事有经心而旋即遗忘者亦有不敢甚劳心力而委之于人者亦有上説不从下教不入而意思阑珊因循废弛者此两月来既得不允指挥不敢作此念又为狂妄之举凖备谪尤不敢为久计身寄郡舍而意只似燕之巢于幕上也言事本只欲依元降指挥条具民间利病亦坐意思过当遂杀不住不免索性説了従头彻尾只是此一个病根也狱讼极不敢草草然见人説亦多过处乃与塾子所论诸葛政刑相似然欲一切姑息保养奸凶以扰良善而沽流俗一时之誉则平生素心深窃耻之亦未知其果如何而得其中也所论荆州从游之士多不得力此固当深警然彼犹是他人不得力今日循省乃是自己不曾得力此尤为可惧也不知老兄看得此病合作如何医治幸以一言就切处见教千万之望子寿兄弟得书子静约秋凉来游庐阜但恐此时已换却主人耳渠兄弟今日岂易得但子静似犹有些旧来意思闻其门人説子寿言其虽已转步而未曾移身然其势久之亦必自转囘思鹅湖讲论时是甚气势今何止什去七八耶元范立碑之説向曾见告尝语之云熹固不足道但恐人笑老兄耳意其已罢此议不谓乃复为之闻之令人汗下幸已蒙喻止必且罢休矣平生性直不解防词广譬道人于善故见人有小失毎忍而不欲言至于不得已而有言则冲口而出必至于伤事而后已此亦太阳之余证也塾书説近建家庙立宗法此正所欲讨论者便中得以见行条目子细见教为幸白鹿书院承为记述非惟使事之本末后有考焉而所以发明学问始终深浅之序尤为至切此邦之士蒙益既多而传之四方私淑之幸又不少矣谨以十一本投纳书凡内一本装褾与濂溪祠堂记为对又有杂刻数种并往伊川先生与尹和靖者可背作一巻此人亟行不暇也然伊川先生才説病便有药和靖却似合下便作死马医此道之传真未易以属人也观书实非养病所宜若不能已当有以程之日读若干以下也因人往永嘉督新签赴任附此其人姓薛名洪不是士龙之宗族否中间旱甚田几不可耕今幸数得雨然鬰蒸未解亭午挥汗未能尽所欲言惟千万为道自重不宣
　　令子想日佳茂周子充遂参大政不知尝有以告之否至此若复喑黙则更无可説不知其计安出也此专遣人至叔度处令便归告早批数字或口授子约见报盖至彼问儿妇消息望其速还也
　　答吕伯恭
　　承局囘承书得闻比日尊候万福细观笔札又比前日不同深以为慰熹前被不允指挥今已三月方始再上祠请适此旱灾祈祷未能感格今早禾已不可捄若更数日不雨即晚禾亦不可保观此事势必致大段狼狈遂不敢言去只得竭尽驽力若自以旷败抵罪则无可奈何耳窃观事势万一不稔即军食所湏是第一义而后可反赈恤已多方擘画未知其济否如何切幸因风有以见教于其思虑之所不及者幸甚幸甚囊封付出乃邸吏云尔方窃之当时诚亦轻发然今已不可悔矣积其诚意待时而发固所当然但恐如谚所谓今年自家雪里冻杀不知明年甚人吃大椀不托耳言之痛心苦事苦事谨宻之戒乃今闻之初但不敢以草本示人及与人説其中所论不谓乃并此题目不得泄漏也数年前风俗尚不如此自今当深戒之耳既云有调防者即是尝有谴怒之意亦幸宻见告也近縁旱虐百事放寛又觉得雨露太胜雪霜然亦且得如此前日诚有过当处也二陆后来未再得信捄荒方急未暇遣人问之子静欲来游山闻此中火色如此又未知能来否耳立庙等事甚善他时修定当得求教也康节刻成甚久何故不曾寄去耶今往五本他刻恐欲分人亦各并致一二也塾不知果能渐解事否人家后生只得自有意做好人便有可望此郎正坐无此根本使人忧心耳今令归乡应举临行更望丁宁之也试罢畧令此来有可见教书不能尽者幸以语之但恐亦不是寄附处耳知看书不多甚善诗不知竟作如何看近来看得前日之説犹是泥里洗土块毕竟心下未安稳清脱便中求所定者节目处一二篇一观恐或有所警发也尤延之见祭敬夫文以为意到而词语不若平日之温润鄙意亦颇疑其如此渠令深劝且省思虑意甚拳拳也新参近通问否大承气证却下四君子汤如何得相当然尚幸其不发病耳老兄与之分厚须痛箴之吾辈与百万生灵性命尽在此漏船上若唤得副手稍工不至沉醉缓急犹可恃也再去长沙人未囘前日因便又作书与定叟畧致盛意矣与説今日请祠便是奉行敬夫遗戒第一义时时勿忘此心而充扩之则甚善老兄因书更自劝勉之为佳耳承教未期临风引领千万为道自重
　　答吕伯恭
　　久不辱问向仰良深比日秋雨稍凉伏惟尊万福熹夏秋以来以旱暵祈禳奔走日日暴露不得少休既无所效又不得不为捄荒之备郡小财匮无擘画处日夕究心遂发心疾上炎下潦势甚可畏已急遣人呼二儿及约子澄恐有不测无人主宰既而饮药仅得少定又苦脚跟痛不能履地此两日方能移步然亦终未脱然郡中赈助检放等事却已稍有绪但军粮无所指拟不免具奏祈哀并以衰病之实丐求罢免未知复如何但欲退缩省事以俟终更而事势驱廹有不自由者今且信缘未知果安所税驾也夏秋以来今日方得竟日之雨民间遂可种麦莳蔬庶几有以系其心志而不至于流移此后公私多方接济到得春来则麦可食而无所事矣但其间日月尚多又未知果能如人所料否耳其间随事措置曲折甚多未暇一一求教所幸民间却稍相信乡村士人有事便可来説上下之情稍通官吏不敢十分相罔凡事省力但一味无钱没撰处耳今日见省符并致文字有相及者此固不足为重轻亦殊可笑也比来计益轻健诗説可见示一二大节目处否不似诗説又被人传印也别有论著可见教者勿吝幸甚子约不及别书儿辈计今日方终塲度后月十间可到此也所欲言者甚众急遣此人不暇正逺惟千万保重不宣
　　长沙人至今未还亦不得明信令人悬心耳子寿兄弟久不得书子静欲来想以旱故未必能动旦夕或遣人候之也自明之亡极可痛惜天亦为此曹复雠也耶不可晓
　　答吕伯恭
　　昨专人去拜状想达比日秋冷伏惟尊候万福熹彊勉于此精力日衰大抵罔罔如梦寐间度日耳捄荒不得不经心然亦失前忘后不成伦理告归已三请未知可得否方以为忧近再得大农曾丈报云必可得幸甚不知今司命下未也大儿来自里中嬾慢如故令诵程文仅能记三两句耳数日乡间寂然必是又遭黜矣且令往挈妇孙归家但恐自此逺去师席愈益怠惰奈何此中事渠亦畧能言之偶作书多心忡目澁不能详布昨日答胡伯逢书戏语之云元来禹稷如此不好做今日作此又思尊兄之病未必不为福也子约老友承书多感病倦不及别状正逺千万加意摄理以慰逺怀幸甚幸甚
　　答吕伯恭
　　久不奉问向来微恙计已平复矣着庭议幕之命相继而下殊不可晓不知果彊起承上意否熹衰病日益昏耗恐不堪郡事目下民间虽未告饥然盗贼颇已有端日夕忧窘不知所以为计惟望祠请之果遂耳昨曾丈报甚的既而复不然造物之意果难测也陆子寿复为古人可痛可伤不知今年是何气数而吾党不利如此也赵景昭官满过此甚欵意思甚好今日如此等人亦难得也塾到复何如近得叔度书似未许其归此番破戒差人借请糜费公私不少若不成行不惟枉费向后恐亦无人可使转见费力幸为一言及此令其早归为望元范归偶连日冗甚夜作此书未暇他及惟千万为道自重
　　与吕伯恭
　　熹近因塾行已拜状今日求得西山地黄五斤恰毛掾有便谨以附内向见塾説药褁所须也冗甚目昏不容他及十月九日熹再拜
　　子约不及别书曾丈闻已过京口欲遣人致问尚未暇也但所报祠请殊不效耳
　　与吕伯恭
　　再祭敬夫之文语意轻脱防亦觉之则已不及改矣诲谕之意微婉深切铭佩何敢忘也大平粹四字谨书坐隅以为终身之念禀赋之偏前日实是不曾用力消磨岂敢便论分数然自今不敢不勉更望时有以提撕警策之也专此布谢言不尽意
　　熹既不得去景望之事可以为法值此灾伤恐有合理会事不得不通政府书然非甚不得已亦不敢发也此间幸亦无大龃龉诸司颇亦相悉泉司近为奏请减得三县人户木炭钱二千缗殊非始望所及却是漕司不识好恶虽当予者或反夺之前日作书已大骂之复思老兄之言且忍须臾只细与条析事理庶几其或悟耳
　　与吕伯恭
　　久不拜状日以驰情此闻已遂祠官之请良以为慰即日霜寒伏惟尊万福熹黾俛于此再见嵗晚祠请未报然去替只百余日今亦不复请矣幸再乞旱余苖米已尽得之所遣人犹未还而己被堂帖之命计此周参之力为多也得此不唯军士得食官吏免责民间亦免将来县道预借之扰上防此为厚也赈济当自元旦举行民间嵗前有阙食处稍已赈济之但闻颇苦乏钱此则无如之何然见修江隄役工买木亦足以散钱于民间但不多耳子寿云亡深可痛惜近遣人酹之吾道不振此天也奈何奈何钦夫遗文见令抄为其间极有卓絶不可及处然亦有旧説不必传者今便不令抄矣毎一开巻令人惨然只俟解印径往哭之小泄此哀也遣人迓子重草草附此此亦是小三昧矣未即承晤惟千万为道自重不宣
　　答吕伯恭
　　熹幸粗安已遣人迓子重至即合符而行矣赈恤之备粗有支吾奏请数事悉防朝廷应副衰拙之幸大抵今嵗江东诸郡放旱分数稍寛縁此民间未至流徙此间诸县乡村四十里置一场粜官米及劝喻到富民米谷元日初粜殊未有来籴者以赏格募得三家米近二万石赈济当得官者四人而饥民受惠不少矣然今未敢散须俟深春也昨杨教授人还领至日批示具晓至意不复有他请矣子寿之亡极可痛惜诚如所喻近得子静书云已求铭于门下属熹书之此不敢辞但渠作得行状殊不满人意恐须别为抒思始足有发明也毛仲益自江西来逼嵗方领前此所惠书已久犹足慰意又得细询昨来动静如著书日有课程甚恨未得一窥草藁然朋友之论多以为病中未可劳心深不欲老兄之就此编也大事记想尤竒尤有益然尤费力此更望斟酌也二书告令人录一二巻多发明处见寄甚幸只送潘卿处令付郡吏以来汝昭过此小欵渠当时自合请祠此行极费力于义亦觉未安不审尊意以为如何因竒卿人还附此雪寒手冻未能详悉惟益自爱以慰惓惓之望
　　答吕伯恭
　　熹在此支撑甚费力子重不来已遣人通呉守书速其来矣境内目今幸未至流殍未知将来复如何但愿早去庶免疏脱耳即今觉阙雨若更数日如此即可虑也少恳向来刘枢之亡以其儿女为托今其女年渐长未有许婚之所来议者多往往未满人意不敢轻诺与平父议恐今年新进士中有佳士老兄所素知者得为物色一人报刘氏与之定议平父欲自拜书专人致恳幸与留念推择使其家得佳壻而熹不孤逝者之托千万幸甚幸甚此书恐未遽达不复他及正逺惟以时加衞幸甚幸甚子约不及书叔度亦然并烦为道意塾子望时赐检责不至怠惰为望
　　答吕伯恭
　　便中伏奉近书笔迹轻利视前有异深以为喜比日春和伏想日益佳健熹疾病幸不至剧饥民亦幸未至流徙军食想可支吾比连得雨雪麦秀土膏人情似有乐生之望矣子重不来可恨呉守度閠月初可到到即合符而南矣去年之旱非常幸赖朝廷留意得早诸处奏请悉皆应副故得不至大段狼狈此于国计所损几何而其利甚博此间即是周参政调防之力为多也钦夫遗文俟抄出寄去子静到此数日所作子寿理铭已见之叙述发明此极有功卒章微婉尤见用意深处叹服叹服子静近日讲论比旧亦不同但终有未尽合处幸其却好商量亦彼此有益也诗説大事记便中切幸垂示子约不及别书意不殊前正逺切冀为道自重
　　答吕伯恭
　　自顷谋归即无暇春问而辱书至三四感慰不可言近书报及饮食衣服已不须人尤以为喜吾道之衰日以益甚天意亦不应如此之恝然也比日庚暑伏惟尊益轻健熹一出两年无补公私而精神困弊学业荒废既往之悔有不可言者自去年秋冬灾伤之后不能求去以及今春遂有江西之命又俟代者至閠月二十七日方得合符而归初欲乗此一走长沙自彼取道分宁往还甚径寻以女弟之讣悲伤殊甚谊不可以他适遂罢前议賛后只走山南山北旬日拜谒濂溪书堂而归以四月十九日至家虽幸悉肩又苦人事纷冗老幼患病未能有好况然大槩已是入清凉境界中矣道中看中庸觉得旧説有费力处畧加修订稍觉胜前计他书亦须如此义理无穷知识有限求之言语之间尚乃不能无差况体之身见诸事业哉稍定从头整顿一过防须更畧长进也子静旧日规模终在其论为学之病多説如此即只是意见如此即只是议论如此即只是定本熹因与説既是思索即不容无意见既是讲学即不容无议论统论为学规模亦岂容无定本但随人材质病痛而救药之即不可有定本耳渠却云正为多是邪意见闲议论故为学者之病熹云如此即是自家呵叱亦过分了须着邪字闲字方始分明不教人作禅防耳又教人恐须先立定本却就上面整顿方始説得无定本底道理今如此一槩挥斥其不为禅学者几希矣渠虽唯唯然终亦未竟穷也来喻十分是当之説岂所敢当功夫未到则乃是全不曾下功夫不但未到而已也子静之病恐未必是看人不看理自是渠合下有些禅的意思又是主张太过须説我不是禅而诸生错会了故其流至此如所喻陈正已亦其所诃以为溺于禅者熹未识之不知其果然否也大抵两头三绪东出西没无提撮处从上圣贤无此様辙方拟湖南欲归途过之再与子细商订偶复蹉跌未知久逺竟如何也然其好处自不可掩覆可敬服也他时或约与俱诣见相与剧论尤佳俟寄书扣之或是来春始可动也敬夫遗文不曾誊得俟日夕畧为整次写出却并寄元本求是正也詹体仁寄得新刻钦夫论语来比旧本甚不干事若天假之年又不应止于此令人益伤悼也刘家事极感垂念渠家为闲人来问者多颇费应酬又招怨怒亦欲早闻定论也塾子防招防令写纲目大字渠懒甚向令写一二年大事记及他文字一两篇竟不写来不知竟能为办此否耳意绪本自不佳见此等事益令人叹惋奈何奈何子澄相聚月余意思尽好直至湖口渡头方分手也闻淛中水潦疾疫死者甚众闻之令人酸鼻诸公直是放得下可叹服也未即承教引领驰情切冀厚自爱重以幸斯人
　　与吕伯恭
　　夏中潘家人还奉问无便不能嗣音良以向仰比日新秋已半天气渐凉伏惟尊体益胜健熹衰病如昨非但人事萦绊不得一意读书为恨比一至郡中郑守时已久病应接甚费力又放不下觉其精力凋耗而郡事不理诸司数有遣问劝其力请引去渠甚以为然未及用而已不起矣如此人材用之违其所长中道夭防甚可伤也熹一出两年仙洲久不到前日方得一往防大雨竟日瀑水甚壮既而复霁遂得穷搜涧壑水石可观处非止一二悉已疏薙而聚土累石为台以临之自此往游观赏益富不但如前日矣但恨不能致杖屦之一来论著当益有次第毎书各得数段见教为幸比看文鉴目录无书者固不论其可检者尚有不能无疑处恨不得面扣其説当有深意也数时絶无学者讲学便觉頽惰无提撕警策之助旦夕亦欲作一课程未必有益于人庻几自有益耳但塾子归家读书殊无头绪未有以处之因来幸有以教督之并令如何度此光隂也归自山中倦甚草草布此子约未暇别书亦不能异此惟千万自爱为祷














　　晦庵集巻三十四
　　钦定四库全书
　　晦庵集巻三十五　　　　　宋　朱子　撰书
　　答吕伯恭问龟山中庸
　　龟山中庸首章之语往者盖以为疑钦夫亦深不取自今观之却未有病但集中云喜怒哀乐未发之际以心体之则中之体自见执而勿失无人欲之私焉发必中节矣此则不可
　　天地之所以位万物之所以育虽出一理然亦各有所从来玩其气象自可见龟山之语亦不为病如孟子语始终条理则亦岂不分别而言耶
　　达道达徳一章婺本因有两达徳字而脱去中间数句以故不成文理今以为胜严本是亦喜合而恶离之过耳
　　成已成物之道无不备故能合内外之道而得时措之宜盖融彻洞达一以贯之而然也然细分之亦有龟山之意但不当专以此为説却无总统耳
　　诚自成也此説恐是盖此是道理自然如此但人却只要诚之耳
　　尊德性一章龟山从上説下吕与叔从下説上盖无所不通
　　不尊不信此段未得其説向见伊川亦只如此説且当从之有説胜此乃可易耳
　　龟山中庸有可疑处如论中庸不可能不可以为道鬼神之为徳等章实有病而来教所指却不为疵也
　　别纸
　　圣贤之言离合弛张各有次序不容一句都道得尽故中庸首章言中和之所以异一则为大本一则为达道是虽有善辨者不能合之而为一矣故伊川先生云大本言其体达道言其用体用自殊安得不为二乎学者须是于未发已发之际识得一一分明然后可以言体用一源处然亦只是一源耳体用之不同则固自若也天地位便是大本立处万物育便是达道行处此事灼然分明但二者常相须无有能此而不能彼者耳子思之言与龟山气象固不同然若使龟山又只道个致中和天地位万物育则不成解书矣释氏便要如此尝见其徒説李遵朂请某僧注信心铭其人每句大书而再注本句于其下便是只要如此鹘突也
　　中庸不可能明道但云克已最难故曰中庸不可能也此言贯彻上下不若龟山之竒险也龟山之説乃是佛老绪余决非孔子子思本意兼人之为道而逺人不可以为道两句若如龟山之意则文理自不通但人悦其新竒不觉其碍耳若今人依本分做文字则而逺人处下而字不得须下则字方成文理后面虽有求仁之説然其言自道言之自学者言之又似王氏説话道若果不可为则学者又安可求仁以为道若学者可求则不可为之説又赘矣枉费説词无益学者而反有害于义理之正不可从也向见李先生亦自不守此説又言罗先生陈几叟诸人尝以为龟山中庸语意枯燥不若吕与叔之浃洽此又可见公论之不可揜矣吕与叔説道不逺人处记得尽好可更检看鸢鱼鬼神两章却是上蔡説得通透有省发人处如此説虽是排着一片好言语然却无个贯穿处也
　　智仁勇须做有轻重看若言仁者必有勇则仁勇一而已岂有轻重若言勇者不必有仁则又岂可便言无轻重乎此三者天下之达徳然遂人禀赋成就不同故有生知安行学知利行困知勉行之异然仁则浑然全体智勇固在其中生知安行则从容中道而学利困勉不足言矣其动以天圣人之事龟山此章若以上章诚者天之道言之则以字不为害若直指道体而言则以字下不得矣
　　近而不尊者谓何等事试举一二以证之要之此章説得常不快人意也
　　答吕伯恭
　　承喻整顿収敛则入于着力从容游泳又堕于悠悠此正学者之通患然程子尝论之曰亦须且自此去到徳盛后自然左右逄其原今亦当且就整顿収敛处着力但不可用意安排等候即成病耳勿正之正其字义正如今人所谓等候指凖春秋传云师出不正反战不正胜用字之意亦正如此耳
　　别纸
　　川上之论甚当不逝之云极知非是然须如此説破乃可以释学者之疑耳
　　以修道之谓教为设教此固有诸儒之説以程子之言为为此而设教则恐微有牵合之弊大抵诸先生解经不同处多虽明道伊川亦自有不同处盖或有先后得失之殊或有一时意各有指不可彊牵合为一説也修道之谓教疑只与自明诚谓之教之教皆同言由教而入者耳所谓以失其性故修而求复只是直解此文非有为此设教之曲折也故下文遂言戒慎恐惧及致中和乃脩道之始终也近得侯氏中庸亦正如此説不知髙明以为如何【先生自注云此説非是】
　　中和中庸如所论得之然中和之中专指未发而言中庸之中则兼体用而言
　　参前倚衡之説甚简当尹公云此只是収拾心令有顿放处此意亦好
　　艮背之用固在于止其所然能止其所乃知至物格以后事始学者还便可用否更告喻及也仁字之义孟子言心该贯体用统性情而合言之也程子言性剖析疑似分体用而对言之也其他已具别説如来喻之云固好然恐未为直截分明耳
　　学者推求言句工夫常多防检日用工夫常少今日此等人极多然或资质敏利其言往往有可采者则不免资其讲论之益而在我者躬行无力又无以深矫其方此愧惧今得来喻敬当徧以警告常所与往来者使自省察耳却是老成敦笃志行可保之人往往又却迟钝看道理不透求其有精神而醇者真难得耳
　　近看中庸古注极有好处如説篇首一句便以五行五常言之后来杂佛老而言之者岂能如是之慤实耶因此方知摆落传注须是两程先生方始开得这口若后学未到此地位便承虚接响容易呵叱恐属僣越气象不好不可以不戒耳又注仁者人也云人也读如相人偶之人以人意相存问之言相人偶此句不知出于何书疏中亦不説破幸以见告所谓人意相存问者却似説得字义有意思也
　　答吕伯恭
　　泰伯夷齐事鄙意正如此盖逃父非正但事须如此必用权然后得中故虽变而不失其正也然以左传为据便为泰伯未尝防髪文身此则未可知正使防髪文身亦何害也
　　富而可求以文义推之恐只得依谢杨説伊川説虽于义理为长恐文义不妥帖似硬説也
　　上蔡本説学诗者不得以章句横在胷中因有尧舜事业横在胷中之説然则非为有其善之意矣窃疑此乃习忘养心之余病而遗书中上蔡所记亦多此等説话【如玩物丧志之类】此恐须更有合商量处不可草草看过也谁毁谁誉一章所论得之但只説得三代直道而行意思更有斯民也之所以六字未有下落疑斯民也是指当时之人而言今世虽是习俗不美直道难行然三代盛时所以直道而行者亦只是行之于此人耳不待易民而化也诸儒之説于此文义殊不分明却是班固景赞引得有意思注中説得亦好大抵圣人之意止是説直道可行无古今之异耳言誉而不及毁之意来喻亦善但毁誉两字更须细看誉者善未显而亟称之也毁者恶未着而遽诋之也试亦恐其将然而未见其已然之辞圣人之心欲人之善故但有所试而知其贤则善虽未显已进而誉之矣不欲人之恶故恶之未著者虽有以决知其不善而亦未尝遽诋之也此所以言誉而不及毁盖非全不别白是非但有先褒之善而无预诋之恶是则圣人之心耳
　　周教授语解诚如所喻愚意其笃实似尹公谨严过之而纯熟不及高明以为如何
　　新刻小本易传甚佳但籖题不若依官本作周易程氏传旧尝有意凡经解皆当如此不以传先乎经乃见尊经之意汉晋诸儒经注皆如此也后见朋友説晁景迂亦有此论乃知前辈意已及此矣今日又得景迂语解亦有好处大抵北方之学经是近本实也
　　答吕伯恭别纸
　　上蔡尧舜事业横在胷中之説若谓尧舜自将已做了底事业横在胷中则世间无此等小噐量底尧舜若説学者则凡圣贤一言一行皆当潜心玩索要识得他底蕴自家分上一一要用岂可不存留在胷次耶明道玩物丧志之説盖是箴上蔡记诵博识而不理会道理之病渠得此语遂一向扫荡直要得胷中旷然无一毫所能则可谓矫枉过其正矣观其论曾防事遂及列子御风以为易做则可见也大抵明道所谓与学者语如扶醉人真是如此来喻有惩创太过之説亦正谓此吾人真不可不深自警察耳谁毁谁誉已具答子约书中然顷时闻伯恭议论常有过厚之意今此所论却与往者不同岂亦前所谓矫枉过正之论耶圣人大公至正处似无人情然其隐恶扬善之心则未尝无也此乃天地生物之心孔门教人求仁正是要得如此耳试更思之复以见教为幸
　　言仁诸説钦夫近亦答来于旧文颇有所改易然于鄙意亦尚有未安处大率此书当时自不必作今既为之则须句句字字安顿得有下落始得不容更有非指言仁体而备礼説过之语在里面教后人走作也性与天道不可得而闻但是闻者未易解耳圣贤之言固无所不尽如孟子説个浩然之气大小面生然亦只説得个难言了下面便指陈剖析一向説将去更无毫髪不尽处也伊尹先知先觉伊川以为知是知此事觉是觉此理与上蔡所谓心有知觉意思逈然不同向来晦叔诸公亦正引此相难盖不深考也且如而今还敢道伊尹天民之先仁否试更子细较量便可见矣惩创太过不免倚着之病近亦深觉其然然尝见明道有言学者须守下学上达之语乃学之要又似且如此用功基脚却稍牢固未敢便离却下学之地别求上达处也但当更于存养践履上着力不可只考同异校详畧专为章句之学而已大抵道理平铺放着极低平处有至髙妙底道理不待指东画西説南道北然后为得不传之妙也明者思之以为如何
　　养忠厚革浇浮之论甚善要当以此为主而剖析精微之功自不相妨耳和靖录中説伊川未尝言前辈之短此意甚善今人往往见二先生兄弟自许之髙便都有个下视前辈意思此俗不可长和靖之言要当表而出之也
　　答吕伯恭论渊源录
　　元丰中诏起吕申公此初固知其有误然以其不害大体故不复刋今欲正之亦善但去司马温公温公不起八字及依程集本题改寄为赠可也
　　明道言当与元丰大臣共政此事昨来已尝论之然亦有未尽今详此事乃是圣贤之用义理之正非姑为权谲茍以济事于一时也盖伊川气象自与明道不同而其论变化人材亦有此意【见外书胡氏所记】易传于暌之初爻亦有不絶小人之説足见此事自是正理当然非权谲之私也然亦须有明道如此广大规模和平气象而其诚心昭著足以感人然后有以尽其用耳常人之心既不足以窥测此理又无此等力量自是信不及设有信者又不免以权谲利害之心为之则其悖理而速祸也为尤甚矣此今之君子所以不能无疑于明道之言也【胡氏所记尹氏亦疑之岂所谓未可与权者耶】邵子文晚着此书于其早嵗之所逮闻者年月先后容或小差若语意本末则不应全误且所谓二公并相盖终言之召宗丞未行以疾卒亦记其不及用耳非必以为二公既相然后召明道也又谓邵录多出公济恐亦未然盖其父子文体自不同也折栁事有无不可知但刘公非妄语人而春秋有传疑之法不应遽削之也且伊川之諌其至诚恻怛防微虑逺既发乎爱君之诚其防养善端培植治本又合乎告君之道皆可以为后世法而于辅导少主尤所当知至其余味之无穷则善学者虽以自养可也故区区鄙意深欲存之盖其説如此非一端也今乃以一説疑之而遽欲刋去岂不可惜若犹必以为病则但注其下云某人云国朝讲筵仪制甚肃恐无此事使后之君子以理求者得其心以事考者信其迹其亦庶乎其可矣范公不为程门弟子下卷范公语中论之已详此年谱所载特鲜于所录之本文耳然不削去门人二字者范公语中既引以为説则此不可削史固有变例也但来喻引范公日记以为伊川所为范公未必尽知若率先具素馔则应大与东坡忤何以能处程蘓之间而无违言乎此则恐于事理皆未尽也盖范公所记正叔独奏乞就寛凉处讲读而并及修展迩英次第则固善之之辞而非有讥贬之意也但伊川已奏而事方施行则自不必更言而在范公之自处则亦或有不敢言者至于国忌斋筵荤素所宜则以范公之贤于已之所行自当顾义理之是非以为从违不当视同列之喜怒以为前却也使其果欲依违两间曲全交好则具素馔既忤东坡具酒肉亦忤伊川若虑于彼而忽于此则亦非所以两全矣况范公之意未必出此而它书所记亦云范醇夫辈食素秦黄辈食肉则所记虽不同而范公之不畏东坡而毎事狥从亦当时所共知矣故尝窃意范公虽不纯师程氏而实尊仰取法焉其于东坡则但以乡党游从之好素相亲厚而立朝议论趣向畧同至其制行之殊则迥然水火之不相入且观其辨理伊川之奏则其心岂尽以东坡为是哉但不能辨之于当时而发之于数年之后此则刚强不足不免乎两狥之私者而其所重在此故卒不能胜其义理之公也大抵程蘓学行邪正不同势不两立故东坡之于伊川素怀憎疾虽无素馔之隙亦不相容若于范公则交情既深而其气象声势无足畏者故虽有左袒之嫌而不以害其平生之驩也
　　侯师圣论二先生大槩亦得之但语意少不足耳亦不必删去也
　　文潞公事但注其后云某人云先生判监时潞公未尝尹洛疑此有小误
　　以管窥天此伊川本语见于遗书不必曲为隐讳兼其语有抑扬善读者当自知之若为其不善读而毁吾説以避之则古今书传之得存者寡矣
　　横渠墓表出于吕汲公汲公虽尊横渠然不讲其学而溺于释氏故其言多依违两间隂为佛老之地盖非深知横渠者惜乎当时诸老先生莫之正也如云学者苦圣人之微而珍佛老之易入如此则是儒学异端皆可入道但此难而彼易耳又称横渠不必以佛老而合乎先王之道如此则是本合由老佛然后可以合道但横渠不必然而偶自合耳此等言语与横渠著书立言攘斥异学一生辛苦之心全背驰了今若存之非但无所发明且使读者谓必由老佛易以入道则其为害有不可胜言者非若前段所疑年月事迹之差而已也又行状记事已详表文所记无居状外者亦不必重出吕侍讲学佛老似不必载如何
　　沟封奉圣乡虽非封建然亦可以为封建之渐且无时不可为若曰分茅胙土大封王侯则主少国疑诚非可为之时矣但伊川决不至如此不晓事必待晚年更歴之多然后知其不可也大抵前辈议论不能无小不同今两存之学者正好思索商量非若汲公之论横渠大本不同其流有害也
　　杨应之事以少见故悉取之亦变例也【恐可访问更増广之】杨于程门亦未必在弟子列也
　　吕进伯和叔本当别出以事少无本末故附之与叔甚非是告访问增益别立两条【临川有薛氏汲公甥也可因人问之】
　　薛博士语中胡公所论盖以越职言事便非语黙之当然又以其得罪之重知其言必有过当处耳词之未莹故若可疑然蘓乃元符末年应诏上书恐未可以越职罪之也【此事吾辈更合商量非特为蘓公之是非也】
　　杨公墓志首尾聨贯不容剪截故全书之亦变例也胡公所辨发明述作之意最为有功似不可去
　　胡公行状取屏斥学生事乃为作学录行学规之様辙非独为后来论列张本也然明道叙述中亦有如此者【刘立之记罢判武学事】伊川存而不去盖欲备见事情虽知气象之小而不得避也其它浮辞多合删节当时失于草草耳卷首诸公当时以具名实稍着故不悉书自今观之诚觉旷阙但此间少文字之人检阅须仗伯恭与诸朋友共成之也
　　答吕伯恭
　　熹昨见竒卿敬扣之以比日讲授次第闻只令诸生读左氏及诸贤奏疏至于诸经论孟则恐学者徒务空言而不以告也不知是否若果如此则恐未安盖为学之序为已而后可以及人达理然后可以制事故程夫子教人先读论孟次及诸经然后看史其序不可乱也若恐其徒务空言但当就论孟经书中教以躬行之意庶不相逺至于左氏奏疏之言则皆时事利害而非学者切身之急务也其为空言亦益甚矣而欲使之从事其间而得躬行之实不亦背驰之甚乎愚见如此不敢不献所疑惟髙明裁之
　　答刘子澄
　　四月十三日左廸功郎监潭州南岳庙朱熹谨向西再拜复书主簿学士足下熹至愚极陋自幼事事不能及人顾乃不自度量妄窃有意于古人为已之学虽讲之有年矣而未始有闻也徒以从事之久足迹相接于先生长者之门反覆论辨不絶于一二朋友之口是以人或以务学之名归之而世之不识其面目不接其言议者遂相与疑之以为是果何如人也诚使一日见其面目听其辞气而徐察其所为则冗然一庸人耳其不唾之而去者几希执事以盛年壮气清节直道发轫进涂既有闻于当世矣而説学好问之意勤勤有加又将有意于古人为已之学者而然邪诚如是则所以取友而辅仁者择之亦宜审矣乃道听于人枉道垂顾以礼于名为务学而未始有闻之庸人畀之手书辞髙而礼下熹诚不佞不识执事于夫人之言何所取信而遽为谦屈以至于此也既又留连竟日告语不倦虽蔬食菜羮相与共之畧无厌怠之色则又疑执事真若有取于熹者顾朴陋荒浅殆不能有以裨补一二为慙率意妄言间亦自知其可笑也然则执事果何所取于斯哉恐惧增剧因风陈布莫究所怀连日快晴计已次昭武矣承顔尽懽退有怡怡之乐为况良不恶向暑千万以时自重
　　答刘子澄
　　来书深以异学侵畔为忧自是而忧之则有不胜其忧者惟能于讲学体验处加功使吾胸中洞然无疑则彼自不能为吾疾矣若不求众理之明而徒恃片言之守则虽早夜忧虞仅能不为所夺而吾之胷中初未免于愦愦则是亦何足道愿老兄专以圣贤之言反求诸身一一体察须使一一晓然无疑积日既久自当有见但恐用意不精或贪多务广或得少为足则无由明尔熹比来温习略见日前所未到一二大节目颇觉省力但昏弱之姿执之不固尤悔日积计有甚于吾友之所患者乃承访以所疑使将何辞以对耶然以所闻质之则似不可不两进也程夫子曰防养须用敬进学则在致知此二言者体用本末无不该备试用一日之功当得其趣不然空抱疑悔不惟无益反有害矣夫防养之功则非他人所得与在贤者加之意而已若致知之事则正须友朋讲学之助庶有发明不知今者见读何书作如何究索与何人辨论惟毋欲速毋蓄疑先后疾徐适当其可则功日进而不穷矣因书或有以见教勿惮辞费熹亦不敢不尽愚也向见前辈有志于学而性涉犹豫者其内省甚深下问甚切然不肯沛然用力于日用间以是终身抱不决之疑此可以为戒而不可以为法也伯恭近通问否比亦尝附一书不知达否所示三录极有警发人处然亦有合商量者所云只被公家学佛又顾子敦治通典之説此两条曾与伯恭商量否既云从容侍食告语之详而又云云则疑若有欲告而不得尽之意既云专治通典使应变浃洽而元祐经筵駮议乃似未始畧知今古之人此不知亦有説耶如未尝语及告因书为扣伯恭却以见教为幸今世学者语髙则沦于空寂卑则滞于形器中间正当要亲切合理防处却无人留意此道之所以不明不行而邪説暴行所以肆行而莫之禁也不知伯恭后来见得此事如何所欲言似此者非一无由而论徒增耿耿
</div>
    <div class="pagination">
<a href="晦庵集_page51.html">上一页</a><span>...</span><a href="晦庵集_page47.html">47</a><a href="晦庵集_page48.html">48</a><a href="晦庵集_page49.html">49</a><a href="晦庵集_page50.html">50</a><a href="晦庵集_page51.html">51</a><span class="current-page">52</span><a href="晦庵集_page53.html">53</a><a href="晦庵集_page54.html">54</a><a href="晦庵集_page55.html">55</a><a href="晦庵集_page56.html">56</a><a href="晦庵集_page57.html">57</a><span>...</span><a href="晦庵集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
