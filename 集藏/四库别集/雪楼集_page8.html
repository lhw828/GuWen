<!DOCTYPE html>
<html>
 <head>
  <meta charset="utf-8"/>
  <title>
   雪楼集 - 第 8 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   雪楼集 - 第 8 页/共 32 页
  </h1>
  <div class="content">
   雪楼集卷十
　　钦定四库全书
　　雪楼集卷十一　　　　　元　程文海　撰记
　　逺斋记
　　余来京师十年始筑室室之东偏敞一斋为游息之所名曰逺客疑焉解之曰余生长东南望燕山在天上四海一家得以薄技岀入周衞违亲数千里非逺乎余之始至也栖于南城之南凡八迁而宅于兹国中阛阓之地余不得有乃僻在城隅距旧栖又一舍而赢非逺乎客何疑客曰子之言则然大鹏九万里一息二城相望咫尺日三数往复腹犹果然白云舍虽数千里外以志养志如在膝下子以为逺未之思也客去遂记于斋壁至元二十四年夏五甲寅广平程某记
　　诸公题咏附
　　集贤学士程公十年于朝日近清光而亲舎乃数千里今以行台侍御史得防南还庶几便养而囘望阙廷又二千里外日以近者人子之乐日以逺者人臣之忧此逺斋所为作也夫忠臣孝子之眷眷于君亲也一以朝夕左右为乐然亦难乎两全矣子之爱亲不可解于心臣之事君无所逃于天地间惟其所在而致其道岂以逺近间哉余既从公观光于上国又将从公而南与公同其乐而不同其忧者思有以纾公之忧焉为是言也或曰近多惧逺多誉人所乐而公忧之何也之言也读易而未知易之所以易何足以知公之心呉澄书
　　逺斋铭阎复【子静】
　　吾友钜夫自洪之燕有宅一区有田一防举头见日尺五去天以逺名斋义或不然彼美钜夫学为通儒秉内相权乗御史车庆流千载道济八区由是言之不亦逺乎
　　张仲黙必葺轩记
　　汴张君仲黙官淮南扁所寓曰必葺而谒记于余余曰子何葺之皇皇哉冨人之居崇闬屹墙雄柱脩梁疏疏昼窻沉沉夜堂故不俟栋挠榱崩藩拔级夷始求匠氏之方今子无屋屋于官而归厥直之当游目环堵涂塈眯眶昻首上覆茅茨压吭檐頽木蠧土洳草荒壁裂暑而漏日瓦破寒而受霜骤雨飞下颠风走旁偶客寄乎蘧庐葺不葺其何伤仲黙曰不然吾知葺吾居而已而葺之为官乎为私乎吾暇计乎哉今夫鳦之巢于谁氏之家也春而来秋而归未始有定之也然有乌衣者颉颃于飞言采其泥言垒其栖雌雄偶居子孙焉以肥何尝曰此王谢堂也乌用是脩之治之哉古之人有世一葺者矣厥考作室厥子肯堂是也有岁一葺者矣亟其乗屋其始播百谷是也有时时焉葺之者矣一日必葺其墙屋是也彼皆有为而葺也若夫吾之葺也何所为何所为椽桷之腐焉者鲜之砖甃之缺焉者填之垣翰之脆焉者坚之隙壤之莽焉者轩之吾知葺吾居而已而葺之为官乎为私乎吾暇计乎哉余闻而贤之曰噫天下事当葺者何限有得其说而推之者县葺于而县郡葺于而郡朝葺于而朝欲无兴滞补废得乎则又勉之曰人生天地间百年一蘧庐耳谓蘧庐而不脩之治之物欲之不除气质之不改弃安宅于漂摇委广居于荡析则所以与天地相为不朽者乌在此独非葺之大者耶仲黙闻余言跃然曰吾知葺吾外公独敎我葺吾内葺吾外一日而必葺葺吾内终食造次颠沛而必葺外且不可不葺而况内乎哉余嘉仲黙之葺有大于墙屋者也次第其说以为之记
　　冲虚通妙先生王君祠堂记
　　至元壬辰春将奉母丧归于兆薙草穿圹畚土辇石事严积雨泥潦大惧弗克葬徧走山川家君曰此邦有王侍宸人谓司隂晴柄冰涧邓主簿寔嗣其法有祷辄应盍求诸二月甲子朔往叩蚤犹阴晦雨垂垂欲下已而云破日漏午大霁自是再旬不雨至甲申掩圹已乃雨竟月余叹曰异哉一日主簿君来谓余曰侍宸道法能呼吸为风雨在宋尝被遇徽髙二朝没而邦人事之如生岁已丑旱祷而雨辛卯旱又祷而雨祠在天庆观庑下卑防弗称今即其昔所寓地于观之左而改祠焉所以报也徴余文为记余寓盱未二十年客外之日十九不能悉盱故实独识君久知君为侍从家贤子弟又因君知侍宸为此邦人所严事且于余之有祷也其应如响是可记也侍宸事迹具实録主簿君名桂孙字芳逺自号冰涧道人至元壬辰四月既望程某记
　　此君轩记
　　古之爵五等而有土有民者曰君非有土有民而蒙是号必其德有可尚者也人而能是亦希矣竹物也而何以得此称于子猷哉竹之德固可尚心虚而神清贯四时而不改也晋人尚雅趣颇以不事事为清虚吁比德于竹者如斯而已乎吾至官借宅于人而植竹于西轩之外复借子猷所以号竹者名吾轩吁吾轩借于人也轩之名借于人也皆非吾所自有也独所以如竹者非可借于人而意子猷或未之知然则子猷之君此君亦借耳借欤非欤是未可知也吾将问之此君至元三十一年五月五日记
　　宁德县重脩学记
　　福州旧领县十有二二百年来士学为东南最宁德较他县若弗及虽然此以科举之士言也初无与乎人才之实闽故家星错棊置尔来潜深伏隩不见人而人不见者多矣若余所及见宁德孙君駪者又岂敢以科举之士例视之哉君少年游太学方众人汲汲进取之时独能师其同舎之先辈俞君晣从事于经学世务及既成进士官于浙往来犹造其师之庐而考业焉今老矣务学如少年时一日诣余请曰宁德自宋嘉祐始有学近岁邑再燬于冦火将及孔庙辄息异哉若或相之者宋末割长溪之半置福安县国朝遂升长溪为福宁州而以宁德焉至元二十六年州之守行县视庙学弗修畀金俾前邑令葺讲堂新四斋两庑三十年冬提学者命駪掌敎事学无廪养士之粟岁贮于私家非便首营搆之而县大夫议大修完乃捐俸以倡诸生亦各出力以助县主簿董其役鸠工度材成先圣殿眎昔加崇朶室囘廊靡不更理缭以宫墙二百八十堵有竒从祀金郷侯以下旧图于殿壁兖公郕公沂公配飨西靣坐而三公之父立于后于礼为未协乃遵彛式分绘于左右庑以今年五月告成钦遇皇帝御极播告于天下上承祖训嘉惠学校士类莫不闻风以兴然勉励宣明部使者之职也盍与本原古者建学造士之意以诲饬于邑之诸生乎为是敢有请某窃惟朱子以道鸣于建闽之士家藏其书人诵其说而能实传其道者葢鲜前此犹曰有科举之累也而今无之有能一日实用其力者乎谓朱子之后不复有朱子余不信也宁德虽下邑居若是其近世若是其未逺而孙君又尝于科举之外有所讲闻矣余何言哉余何言哉惟圣朝之敦儒崇化州县之为政知本与夫孙君之不失其所以敎是则可书已邑尉髙显主簿李荣令甯柄其长曰超尔齐前令方秀仁守白璧也孙駪云至元甲午八月朔记
　　漳州路重建学记
　　异时东南之学行天下漳为文公过化之地学官礼乐他郡则之按宋庆歴二年始建学于州治之东南政和间移置治左绍兴九年复庆歴旧基中燬于兵至元二十有八年重建礼殿孑然于草莽瓦砾中卑庳苟且过者不知其为夫子之宫也圣上龙飞首诏各道肃政亷访司勉励学校雷行风动其曷敢不共佥事赵君道分司南还亟称漳学兴复一出郡博士郭廷炜之力廷炜以二十九年夏五月寔来时庙之东西各有隙地有司据之以听讼以畜马廷炜喟然曰此而不复不可以为学白于公归侵疆乃鸠工度材首崇殿宇像四公十哲明年仪门成又明年学门洎东西庑成又明年讲堂成脩髙广深翼翼严严廊塾垣墉内外有截几席炊防百须具备郡人士又言属县庙学废未复延炜造漳浦班荆以祭观者感泣是营是度捐俸为倡而漳浦庙学亦成长泰龙岩放焉余闻而异之既而漳之士以图及创修颠末来求余记于是道之言益信惟学校废坏比比相望前修雕谢大雅寂寥持牒来为校官匽薄岁月忽不省存郭君乃能不愧于其职拮据捋荼卒致完美可谓难矣方今遭逢圣明敦儒崇化无有逺迩漳之士子藏修游息于斯盍亦相与厉而行精而业为词章者母拘拘于科举而用力乎诗书六艺之文明理义者母嘐嘐于训诂而笃志乎圣贤体用之学孝弟忠信以养之礼义亷耻以维之求放心黜陋见而严恭祗畏以守之以尽其材成其德不至于古人不已是则朝家建学立师之意亦文公所望于漳之父老之裔孙也抑文公记漳学敎授防壁有云敎授之为职惟自任重而不苟者知之夫人能以自任不苟之心为心则天地万物孰非吾事况一学乎郭君葢非苟然者其自任之重必能以是充之矣郭君莆人绍兴旌表孝子之孙少擢进士第文行皆可书元贞元年四月朔记
　　台州路学讲堂记
　　夫子之道与天地并繇周敬王庚申距今千七百七十四载改物凡几代未曽不右斯文我先皇帝混一函夏诏天下郡国士习先圣之术者并复其身厉贤也新天子嗣位访落重申前诏以惠博士弟子贠继志也某际遇两朝亷问七闽奉条奬劝属所选行义年尉荐宣化也凡职于斆者筑室馆士储书聚诲思其居也临海敎授新安许某不逺一力以书来谂台旧有学学有明道堂歳乙亥于兵朔月月半部使府侯至坐直舎如斗大余皆露立灌莽中前乎此师氏忨嵗愒日忽不省存某始至即谋此邦耆宿得钱氏屋五间脩髙广深以儒人所助泉布倍直庚之移为讲堂翼翼严严右祠先贤左庋器服从祭象似樽罍胡簋应图合礼斋庑庖湢昔芜今治几席炊防百须具备经始于癸已阳月落成于甲午相月又辟小学于门左侗稚师必士民之选章逢来者都授已课试署甲乙猥曰居官无官官之事处事无事事之心非敎授职也事若鲜浅愿赐一言以纪颠末某窃谓官先事矣士不先志可与不也吾儒何儒斯文何文文王而下惟周公谥文宪夫子谥文宣周公之文制作之文也夫子之文虽不得位而制作岂止性天道云乎哉文不在兹之叹岂止删诗定书明礼正乐修春秋云乎哉如有用我东周可西时辂冕舞规模四代泰伯尧曰歴叙唐虞夏商周圣学之传治道之盛此则吾夫子之儒之文宇宙宏阔学问浩大今儒无科举之累而或昧辞逊羞恶之端间有志理义之实而或欠经天纬地之略平居讲贯无半知解异时临事必错路歧故不患百年之无善治决不可一日而无真儒俗流变俱沟瞀嚾嚾解果其冠屈竒其服羣禀孔氏之门直视越下之茠若斯儒也有之无益无之无阙人材器也敎授造就人材官也傥以余言朝夕诲儒书者庶几台之人士一一成材大器逺识时乃之德领闻髙风时乃之功某年某月某日记
　　建昌路重建太平桥记
　　盱居江闽间南北往来必道竟上郡东旧有桥横江之垒十有三跨梁之楹七十有三中为亭东西为门至元丙子燬焉民病渉为梁以济壬辰六月郡侯章公总管赵公帅同僚洎郡寓公大家度材鸠工癸已十一月始事越明年七月落成柱石栋宇髙广雄丽视旧有加惟盱为江闽要处而桥又为盱要处是不可不复成之日适际圣天子龙飞之始河海晏清霄垠轩廓郡人名之曰太平既请书于余则又来告曰是役也君之父若叔与有力焉敢以记请余不得辞夫一物废兴莫不有数由丙子至甲午几二十年而桥始复太平之世民有余力一桥虽微可以观治矣其自今始舟车之辐凑商贾之都防千万里重译之逺夷然而安旷然而四达凡自此涂出者其可不知君上之所赐乎既以谂盱之父老于是乎书且诗之曰
　　维盱为郡江闽通衢郭东有桥又盱要枢前此檐楹星斗可中厄于数或艇或泭而后来者思济舆徒梯梁虽驾风雨则虞比来一载木运石驱鴈齿翚飞鬼呵神扶日东西行万武奔趍邦人士语畴昔所无伊谁之功公侯大夫拜稽对扬臣何力乎明明天子泽被我盱凉飔暖曦晴江漫湖童謡老壤载歌袴襦祝桥寿耉其乐居居【国语音鱼】臣赋此诗天保嵩呼
　　道一堂记
　　余来闽之三载实大德初元雷雨作解狱讼不留文书顿省自公退食时与仙翁释子谈方外事一日髙士刘采山介僧中顺来余识刘而未识顺也问奚自则曰固儒也愿有谒焉郷邑懐安北五里曰桐谿山水峻清谿上之士曰樊世显师吕公居仁友林公少頴构堂象孔老瞿昙氏而祀之子朱子书其顔曰道一且为之记端平燬于邻改作西山真公复书之复斋陈公续记之至元废于兵今樊氏子孙廓而大之之书之记未有复者敢请余笑曰是非可以言语尽也虎谿三笑今日之事非欤画史图之道一在是矣奚而记虽然余孔子徒也知其一而非知其二也二子盍各言而一余将因而一而究吾子朱子所谓一者可也曰太上宝者三西方戒者三曰是其粗者耳又曰无争三昧则不争善胜也和光同尘则不垢不净也曰亦其粗者耳乃又曰进是则道德同焉心性同焉生死异而所以出生入死死而不亡者同焉敎亦多术矣殊涂而同归余又笑曰是于吾儒人生而静积善积恶之义大学正心诚意洪范向用威用之旨似有合者二氏之道有以异乎无以异也二氏之于儒者之道有以异乎无以异也子朱子之所谓一傥在是乎嗟夫一阴一阳之谓道继之者善也成之者性也孰无性也民之秉彛好是懿德孰非民也故以迹论之则一而三以道观之则三而一初非比而同之而自有不能以不一者也推是以往虽万者可一而况于三乎朱真数君子复起不易吾言矣抑又有说焉异而同则三固不能以不一同而异则一亦不能以不三故古今三者各自名家先儒亦有以为鼎立于天地间而阙一不可者然则各有一一试索言之黄冠者曰吾抱一为天下式也方袍者曰吾万水而一月也余方营脗未皇二子诘之不置则应之曰弗贰以二弗参以三因次第其语而遗之俾记之堂上夏五月记
　　福宁州学记
　　予为孙君駪记宁德县学之三年而又以记福宁州学为请按长溪唐武德昉为望县闽王氏析为宁德宋末又析为福安皇元一统肇州福宁二邑焉初惟夫子庙在县治之东庆歴癸未迁城东南陬始有学自元祐庚午更新而堂宇备自师公古郑公樵敎授而经术明自郷儒先防紫阳之门而弦诵衣冠盛岁久屋且敝至元丁亥白侯璧改作而飓风坏之元贞乙未樊侯忠又改作而飓风又坏之丙申陈侯翼请于省台命同知州事孙璧董其事协谋悉力树防门作礼殿缋从祀祠先贤防讲有堂肄业有斋畚土辇石燥湿崇卑翼翼严严规宏而工宻可书已然予前记学其说殊未竟校庠序古矣明伦之外无他说也词章胜德行微先儒有忧之归而求之性命大雅不作假性命之说以媒利达而世道与人心俱往矣夫词章性命之学犹不能无弊则夫管摄人心扶植世道必有攸在不然羣居终日翕翕訿訿相与商功利而较智术弊又甚焉圣朝一视逺迩制度考文嘉惠儒者名者不役于有司其以德行文学进者胥此途出新州者新学之兆也新学者新士习之机也士无科举之累盍亦思古人所谓明人伦者为何事脩其孝弟忠信于家为孝子于郷为善人于国为忠臣斯无负于国家设学之意若夫工词章而不穷其理谈性命而不践其实其不为功利智术之归者无几矣吾为此惧
　　闽县学记
　　闽为县自隋始县有学自宋庆歴始学在九仙山之麓粥民地为之庙成于熈宁方尹叔宅修于崇宁庄尹谊至元戊寅燬焉越五年剏礼殿又五年剏西斋苟完不旋踵而敝门迳欲芜士非无志往往画于力不足元贞二年春敎谕韩君挺特寔来以兴复为已任谋于予乃谕县官劝学子协力图之鸠工度材脩废补阙缭以重檐护以防楯新像设绘从祀而庙始严防讲有堂易桷与瓦置二斋设小学而学始备以至门垣阶序墁甃漆丹悉如式于是故老来观讙谓前所无有诸生诣予征记董子曰设庠序以化于邑然则邑学古庠序也所以明人伦也人而不伦则物矣科目兴月书季攷姑设利禄殴靡使从岂道德果尽信哉故明伦之说为书生常谈其于化民成俗之意戾甚闽为福附庸非深山穷谷比士风之盛五百年于此矣科举废后生无所事聪明日以放恣诗书而刀笔衣冠而皁小有材者溺愈深居近利者壊愈速不能不蹈先儒之忧天朝嘉惠学校名者复其身德行文学必繇此选是学校重矣况邑于民尤近哉今堂宇新士习盍与之俱新读书穷理必思圣人所谓敎者何事充而仁义礼知之性尽而君臣父子兄弟夫妇朋友之职求无愧于为人由一邑之善士为一国天下之善士庶几庠序不徒设道德可尽信且以解先儒溺深壊速之忧是惟明时崇儒重学之意而亦司敎化之责者所望于斯邑之士也尚勉旃哉韩君故孝亷孔惠公之子家学有渊源故于斯文笃意如此
　　同文堂记
　　若昔圣人之兴必有大制作所以通神明之德见天下之同人心而出治道也皇牺阐天苞神禹着地符一用此道皇元混一区宇日月所照共惟帝臣开辟以来所未有制蒙古字与正朔同被暨位诸字右其开阖布置井井有截与卦画相表里变动周流天造神化备前古之阙遗垂亿载之矩矱还淳反朴约繁就简举而措之天下之民谓之事业百姓日用而不知乌乎至矣乃建翰林院设学校道有提举郡有博士置弟子贠肄业者复之业成者官之际天薄海蹈咏鼓舞初福州路学客寄儒宫校官漫不省元贞乙未江阴宋君友谅寔来戸外屦满请于公得旧廨省鞠场辇粪壤易朽腐不旬月庭堂门庑斋序庖湢悉完诸生列几研旦暮诵声琅琅亷访副使商公晦为扁其门曰蒙古字学君名其堂曰同文请予书且愿有述夫书学尚矣先儒论六书七音之略以音谐声以字母部诸字虽重百译而文义如出一口葢唇舌喉齿牙之相须宫商角征羽之相宣轻重髙下清浊之相错自然之同也四方之音各殊闽又甚然而占毕之士知类通达若建瓴破竹无留难者同可知已虽然字艺也学道也精粗本末初无二致天理民彞菽粟布帛知其同而不知其所以同可乎予将以予所知者语子字字从子学字从子事先生则为弟子必恭事父母则为人子必孝事君父则为臣子必忠传曰车同轨书同文行同伦今天下车同矣文同矣学于斯者其必相与薰淑扶植伦纪人人皆有士君子之行是则同周官六艺书居其一贤者能者胥此焉兴此圣朝敎育之意也诸君幸勉之哉宋君精敏笃实有志斯文故乐为之记而又以予所知者告之大德元年阳月朔日记
　　金谿县防壁记
　　金谿直抚之东竟宋淳化中改镇为邑至元丙戌予自集贤奉诏出使道之所经目其溪山之胜邑无大川有山横亘数里名为幕山治所所面也官署敝陋曰丙子燬于冦草剏未暇完美后十有二年予归自闽明年十一月佥事曽侯以书言曰金溪蕞尔邑往年公过之官署之敝陋既更脩矣葢自元贞二年济南吴君来贰令与邑长协谋次年正月经始七月落成冨者助资而不为费贫者効力而不为烦治事之所壮丽显敞于旧有加焉左典史舎右架阁吏房狴狱悉易而新又迁旧廨于后为公舘若宣圣之宫社稷之坛烈女之祠亭以送往而迎来关以衞内而闲外废者具举尉马君实相其事僚吏士民咸乐其成愿纪诸石以公之尝至斯也敢以为请予谓朝廷为民设官邑于民为最近于官为最难其近也行一善民遄被其福行一不善民遄被其祸其难也拘于文法迫于督责而窘于公私之供给资用故其贤者靳靳自守龊龊不敢为或受成于吏以奉文法免督责而已其不贤者招权纳赂瘠民以肥妻孥虚民以实囊槖秩满则去视官署传舎耳而暇完美之以为方来计哉斯邑之长贰能如此可谓贤矣继至主邑簿者萧君乂贤邑之民庶其有瘳乎昔召伯之于南国也所憇苃舎民爱之而不忘况朝夕治事之所哉凡治事于斯者其必徇今之文法而以古之循良为师避上之督责而以下之疾苦为念有所守有所为无所制于吏则民之不忘将有甚于南国之棠也诸君勉乎哉马君名某萧君名某吴君名某邑长名某时大德二年岁在戊戌十有二月朔具官程某记幷书
　　通真观记
　　道家无为又曰无不为犹之水焉无为者其止无不为者其流也昔之人由其说以之佐天下以之全身以之致时载之当年颂之后世予郢人也郢中父老为言长森有真牧先生者持老氏之敎絶江而东兴瑞庆靖于九宫山孚惠先生其徒也又兴夀圣靖于浔阳于今弥昌予闻而识之既而驰驱王事往往道出江淮间见所善洞渊法师雷君又兴通真靖于白沙之江浒曰此吾先师之故祠也葢孚惠昔尝治疫有功民德而祠之且百年而燬矣本江海故地泥沙斥卤君畚土辇石峙板榦而基之繇至元甲申迄大德丁酉积十四年而殿堂门庑室房庖库园田仓庾罔不毕备与九宫浔阳相髙盛矣守其敎者顾可诿曰道无为而已哉然而始基也予过之观其烦而守之以一劳而处之以安成也又过之观其处守无异焉然则无为无不为之旨不在兹乎呜呼学无小大咸欲其传也久而益非其宗至或自畔所受下至百工之事亦或然者余每窃喟焉今若雷君体无为而用无不为真老氏之徒欤噫传真牧孚惠者雷君也传雷君者谁乎后无有窃喟者焉斯传矣君名希复号凝和冲妙崇正法师为通真第一代祖云
　　髙峯书院记
　　髙峯者勉斋黄先生晚年所以名斋也宋嘉定癸酉勉斋宰新淦六十年间流风未泯也咸淳癸酉先叔父西渠公寔来为政一以勉斋为法致其尊慕以示风厉于是捐俸钱三百缗市曽氏宅一区为髙峯书院塈屋壁建门庑堂设勉斋像朱子而上别有祠岁十一月合九郷之士行郷饮酒礼至者二百七十有五人延致徽庵程先生若庸为诸生讲说一时文物之盛观听之新逺近相传以为希阔殊尤之举次年三月剏燕居堂于西以祀先圣方将请赐额储粟以待四方之学者而不幸以忧去乃命邑士张元晋邹奎董云章相其成陈茂谦韩谦复相继长之公起复佐防江制阃又守建昌归国朝入觐为翰林侍读学士虽去新淦而髙峯未尝不往来于懐也有之临江新淦者必嘱之护视书院之剏也邓氏首助田若干亩新淦为州部使者分畀賔贤贡士在官之田而岁入倍他日然犹输民田之赋于官元贞丙申杨震仲白之当路转闻于上而始免输大德戊戌临川周栖梧奉行省命来为长修废补敝于勉斋祠侧设侍读公祠又新内外重门増塑先师四国公像更造祭器燕器百用以完相与左右者廖毅杨景囦严志仁张应枢杨洪张戊孙书来谒记予昔者葢尝亲见叔父剏始之勤而虑善后者之难其人也杨君周君能若是敢不书以为来者劝虽然书院之设岂徒然哉西渠希勉斋者也勉斋希朱子者也朱子希夫子者也由勉斋之学遡朱子之学由朱子之道遡夫子之道有能一日志于斯事者乎不然居于斯游于斯为之师者官满而去为之弟子者食已而出今犹夫人也后犹夫人也是岂勉斋之所以学于朱子而西渠公之所以望于后人者哉大徳四年八月朔日记
　　崇阳县社坛记
　　鄂属邑七崇阳为望乖崖公旧治有异政焉大德五年春余来观风考其遗迹仅有存者而社壝窊陋最甚乃择善地示以礼经俾之改筑越三月而成其邑长来言曰下官鲁不知文然郷者宰邑江山邑中修营咸刻石记今兹之役尚不可无以宁神而非公亦无以示逺意者亦欲如江山刻石不识可乎予曰可哉虽然张公之政非一事一物之谓也张公之政之异非求竒于抚字催科之外也为邑长于斯者尚其思之坛四在美美亭前东社西稷居前东风伯西雨师居后其制一本于晦庵朱子所定云达噜噶齐玛哈穆特尹李谦主簿髙义府尉孙玉翁日北至具官程某记幷书承事郎佥江南湖北道肃政亷访司事郭贯篆额
　　鄂州路新社坛记
　　入其都邑视其民人社稷其政可知也鄂为荆部大邦社稷之祀宜严以显而顾弗然盖自宋淳熈十年更筑新安朱子为之记记石故在而地久入浮图郡吏相承绵蕝望祭于是嵗比不登民多流冗大德四年春緫管安侯祜以妙柬来首勤于民民郷治矣则与部使者谋筑新社予为之行视得地于城东北隅髙明夷旷面势具宜乃属徒就事越明年成其数度悉本朱子所记且辇树其石斋庐东又请予记予惟国家之所委寄者在是民人之所生息者在是可弗重欤守者众矣侯独能知之圣人先勤民而后致力于神侯又能承式之可尚也已谨书其事以为受民社者劝侯有风裁屡冠豸冠故所为类非俗吏所及云具官程某记幷书
　　武昌路记
　　大德四年某月鄂州守臣安祜言祜幸甚钦承天子明命守此民社赖国家宪章脩明之力所守幸以无事洪惟世祖皇帝肃将天威宁一方夏鄂率服为南国先地居上游荆湘广海之所走集爰建外省而州仍旧名殆非所以旌武功重方镇也宜易州为府敢昧死请于是州上外省外省咨中书中书集学士礼官议咸曰鄂武昌故境先皇帝驻跸之地也克集大勲寔本于此请如守臣言赐名曰武昌明年冬十一月中书以闻制曰可即日改鄂州为武昌路邦人大夫士趍讙族语共庆大赐乃合乐于公堂以乐之而谒于部使者程某曰愿有记谨按州本江夏郡之沙羡孙权破敌樊口因制美名曰武昌隋以为县而即沙羡为鄂州唐之中叶鄂为节镇假邑名以名军而郡通为武昌矣五方杂居四面辐凑江汉间一都防也世祖皇帝受天景命肇造区宇四征弗庭罔有不服观兵南夏首幸于鄂黄鹄山之阳有车辙马迹焉威灵所加至今过者悸汗不敢仰视方是时东望而天吴稽首南指而祝融先驱武功之所被葢逺矣越十有五载举成筭授元臣枕席过师尅日献凯于阙下光岳分而复合车书异而复同烈烈巍巍超轶今古虽至仁无敌于天下亦以伐功实始此州执其枢纽而进退之形格势禁大江以南若运之掌矣孟子言天时人和而不遗地利者岂不以天人机括之所在非圣哲亦莫能用之欤故能臣妾覆载之内宗庙飨之子孙保之于戯之功之德可谓武而且昌矣皇帝躬仁圣纂基图保大定功无竞维烈革州为府之请慨然俞之先圣后圣其揆一也然则孙吴肇于前李唐侨于后葢驳乎无以议为亦孰知有开必先兆见千载扬休嫓美乃在此而不在彼乎使臣虽鲁尝以文墨受简知宣昭遗烈谊弗得辞谨再稽首为之记抑上之俞下之请岂相与夸美为快哉诚欲使自今以始无小无大凡従事于此土者体国家之勤劳念皇业之不易防一树杀一兽犹必思其所以生而不敢縦矧于受任保其赤子可安居自豫而无祗惧恻隐之心乎然则是尤不可以不记也具官程某记
　　重修南阳书院记
　　大德五年冬重修南阳书院成大成殿楚梓堂日新养正尚志立本四斋凡新屋百八十础従祀两庑武侯祠郷先贤祠尊经阁凡葺屋百八十八础木千有竒瓦甓十四万八千工万二千二百而殿之役最大南阳书院者宋淳祐中忠襄孟公所建也时襄汉受兵士之流徙者聚于鄂公立学馆六十间以处之括田租地利以养之聘賔师陈爼豆以敎之又肖祀先正诸葛武侯以表厉之故名某异时观游其中而知公盛心也后四十年以使事来则藩防级夷侨祀夫子于讲舎为之愀然钦惟诏书表章斯文冠轶百代宫墙宗庙休有烈光而名具实隳若此甚不称圣天子崇儒兴学化民成俗之意也且成于季世而荒茀于隆平武侯忠襄固不言诸君独不愧于心乎乃俾亟图之议既协有官守者辍俸以倡郷人邑子劝趍之故不以属吏烦民而材良工坚细大弗苟经始于暮春之初讫役于十一月之望噫事未始不可为也人秉此心此屋岂使至此今一倡而翕然悉心展力复底于成庶足以称表章之盛矣然思往者扶携颠沛之人一旦有所芘赖中流一柱葢不足喻上既不鄙夷之且期以古人之事下亦相与求志达道共守所学以期无负而今之悉心展力者往往其子孙也诗云以似以续续古之人葢似之斯能续之国家长育人材之意不在兹乎嗟夫君子之于学亦犹此屋矣知耻则学无不成灭私则事无不集悉心展力者孰无子孙尚其敎告之呜呼昔者南阳之人躬耕草庐而已是役也实赖郷人前进士王应龙率之儒学提举武乙昌相之余执事者山长史时敏书之碑阴具官程某记
　　又题名记
　　勉励学校使臣之职也仆受命此来思服厥事而南阳近在治所陊剥荒圯最甚乃弗获已而一新之念创始之难因循之害伐石记其说矣然是岂一手一足之力哉协恭和衷事以克集不可忘也用纪名氏嵗月于右
　　靓渊堂记
　　监察御史完顔公按事海南道过武昌予始识之承顔接辞肃而寛正而不亢知为恺悌人也时为大德四年之秋既事而返每见益亲又明年奉使湖广语者弥月前之所见益信不诬一日谓予曰吾昆弟四人蒙恩皆绾章绶吾独膺选任俾冠豸冠吾心常自以为非据每为之惕然惧蹙然不宁且慨然曰仕至此亦足矣尚安所求而不知止哉吾心葢澹乎如止水之渊矣盍为我言之予曰噫知足不辱知止不殆其言行于天下二千年于此不知者不必问知其说者亦莫能守也尝泛观偾臣败子祸其身以及其国家者往往由此葢十七八焉且人心诚若水然其不风而波或流而不返或钟聚污潦或孟门瞿塘态亦多变矣今君以强艾之年退然不以冨贵自骄而以为戒澄不清挠不浊诚止水之渊已乎贾太传有云澹乎若深渊之靓其几是耶君笑曰子善为说辞吾奚以当然吾欲构一堂以靓渊题之何如予曰美哉夫渊之为德澄渟防蓄而不泄深故能靓靓故能照妍媸自形毫髪无隐可鉴而不可玩可亲而不可犯望之者凛乎不可测而渊之为渊自若也岂非君之所以嫓美者乎诗云不竞不絿不刚不柔君其有焉堂成请以是为记君小字都服勤中外多歴年所不务赫赫名不为容容计而其所就则已加于人倍蓰矣然人罕能知之海南之事近故尤着云










　　雪楼集卷十一
　　钦定四库全书
　　雪楼集卷十二　　　　　元　程文海　撰记
　　岳州路三皇庙记
　　充宇宙而无垠者气而已通则平塞则病圣人生于天地之间得其气之至完上参赞而下曲成天地万物无不各得其平功葢莫先焉故下至百家有用之学亦往往托之为宗岂不曰开物成务非圣人莫能与于斯耶三皇非独有功于医也而言医者必宗祀之亦岂知圣人之于民必先忧其或有以病之而后至于忧民病恭惟圣朝功成治立乃俾郡邑建学敎医懿哉古昔圣人忧民之心乎巴丘水国也左江右湖雾雨之所蒸薄涨潦之所荡汨土瘠吏繁民或内外交病太守王君耀卿钦承上心布宣中和之暇构礼殿以崇明祀辟讲肆以懋医徒翼翼严严华而不侈工既告备图来征文某惟王君在民之心之切如此则其为政岂复有病民者哉喜而为之识虽然医非苟道也学非观美也三皇圣人而非土木也今方有其书药有其物而实实虚虚谁之过欤治民亦犹是也有民人焉有社稷焉又授以治之之具焉而曰不治独不愧于心乎亦独不惧于心乎予既嘉王君之能忧民又虑学医者之费人也于是索言之复以告来者
　　黄龙寺修造记
　　豫章鄂岳之交有山焉曰黄龙绵地五百里唐之季沙门诲机事佛其上迹用焯着鄂别帅温迁约迎至唐年刺史秦裴又迎至郡以防国寺处之迁约割田百三十顷奉之裴又奏超慧号以锡之敎益昌徒益集众本其所自目防国曰下黄龙六传而当宋大中祥符五年赐额延禧又十三传而当崇宁元年郡以建万夀禅寺南渡改报恩光孝今郡中黄龙山也大德七年秋山之主僧德冨来言曰冨所居山寺古寺也自隋已名护国度长絜大城中莫先焉故为祝圣人之防冨以元贞丙申来首为败屋请命于平章政事程公公忻然主之冨又内啬外赢以益之于是经藏成既而楼若钟偕成宣慰杨公又乐新之以劝以率凡尊者阁经楼亭僧房庖库咸以次可成其未即成者冨究心力将俱成之所以为佛事也愿有述焉其可予惟事佛所以事君臣子之心也学之斯能似之佛弟子之事也悟空而苦由苦而空至于无所蕲乎世而世蕲之无意自厚而世厚之而学成矣故不乌巢肩栢生肘不足以得其忍不投崖不截割不足以得其舍其敎曰衣壊色衣匄食自给不三宿桑下此特聊指其所従于道里之岐直初未喻也而已鲜能之不袭其迹故耳世之崇塔庙而奉焉者曰此恭敬心丰田庐而处之者曰此慈悲心是慕其所学者之事非学其所学者之事若夫聚而长之者则有不得已于斯焉葢曰耳目严而后中乃存体肤安而后业可定此固常情之防而长之者之虑也然则是诚有不得已焉然由其学而言之则曰小乗耳欲障耳呜呼学佛之难如此夫而非学佛之难也学佛者之难也今冨介然单人以其愿力上分侯封旁启覃祴泛掇俯仰之资蕲于世者切切矣而非为已也其衣食自奉又如其敎卒能粪除黯昧毁折之余嵽嵲烜赫盘盘闳闳佛事炽然于是乎在而以爱君之心来者亦有以发其庄敬于顾瞻之顷其视尸居鼠息者顾不大有迳庭矣乎然则学其所学者学师焉学奚难者今虽未溃于成吾知其必大成也已宫居既然其徒又可知也已乃书以遗之虽然此非师之成也或曰是非师成而谁成曰欲知师之成师知之程公名鹏飞光山人今为荣禄大夫平章政事议湖广等处行中书省事杨公名汉英播川人今为龙虎衞上将军侍衞亲军都指挥使绍庆珍州南平等处沿边宣慰使行播州军民宣抚使德冨号宻印圎照大师凡木石币粟工徒楹架之若干与用其财若力者之甲乙冨将别识
　　武昌路学修造记
　　大德四年某奉命观风湖右来武昌以使事有防乃率其长吏课学校而整比之其年冬郡学礼殿与祠祀之庑櫺星之门俱一更张情文粗称又三年讲堂成观瞻粗完于是文学掾蔡君天麟求记记者所以诏今而传后也夫子之敎有本有末其所以诏今而传后者初不在乎耳目之间惟武昌有苗之封畛三代而荆舒汉晋隋唐之衰于以宿兵设险显德改物者久之然后彬彬者稍出若文简冯公其杰然者也学虽不止此犹幸而若此母亦敎之者固若此耶今朝廷清明聿兴文治所谓学非曰扶木而编瓦备物而象容以饰此土也有明人伦之训焉是则所谓本也或者本之不知知之不务猥涂旧而为新文一而为百言言然曰吾之于学也亦尽心焉耳矣呜呼不其罔欤蔡君则不然童冠訚訚辰入未出相与讲切圣贤之言甚力曰敎曰授期副其名而未已至于兴作葢出于不获止而非以为功也非以为功而求记焉葢欲后之掌敎于斯者不当倚席而偃然尸居耳是独不可诏今而传后乎若夫非无师也而弗师非无学也而弗学是固任敎事者之责矣亦顾主领敦劝者何如数年之间安侯以西台侍御史牛侯以东广宣慰使继领郡符皆能知为政先务故任斯责者得成其志是又凡二千石所当知者然则可弗记诸
　　忠武侯祠亭记
　　楚有材尚矣至于丞相忠武侯遂为古今冠冕南阳书院所以名所以祀者书院成六十年而敝部使者广平程某来新之内外完好祠亦补旧而加饰焉行省都事尉氏杨君处恭又即祠前筑台为屋江夏尹滑台赵君仁协谋幷力于是亟成翼然华防其髙山景行之意葢惓惓也夫孔明不可作矣观其﨑岖一隅所就不酬所愿自太平之时之臣视之曽何足芥其襟懐而君辈神交意悟有为平原执鞭之想有志事功之士固非流俗所能并哉虽然尝试言之使孔明生当建武中元事固未易可知使德顾不至三其亦终于躬耕而已葢古之君子未尝无志于天下然亦不以所遇而制吾身之重轻此孔明所以不可及已既与南阳耆旧慨叹之余因俾刻之石使学者知所勉且无忘杨君之美赵君之勤大德七年某月某日记
　　重建乖崖祠记
　　爱其人以及其所经従所游处弥逺而亲久而益不忘故覩河洛而思禹见棠如见召伯焉此一念之真也乖崖张公有遗爱于崇阳邑人祠之至今呜呼可感也已按公之终更而去也民思之生祠公于所建美美亭春秋祭祀不絶绍圣中移置浄刹院绍兴复于美美隆兴二年邑令陶楙以北峯亭亦公遗迹乃徙焉而命梵安浮屠主祠事郡志云尔今郡别驾白云翁介其父老言曰美美旧有公祠前令新亭而祠废大德庚子邑长改建社壝于亭前因复立之伐石傒祠夫一念之不忘则穷天地亘万世而犹存初不系辞之有无也居而惟恐其久去而犹忌其复来彼亦人也何以得此于人哉有民社者可以鉴矣仁人心也吾以此心彼独无是心乎所谓一念之真也有民社者又可以勉矣此吾所以重有感于斯也因书以遗白云翁使刻之
　　通城县社坛记
　　社稷郡邑通祀也而或废不立立或不式予乗轺行春武昌境中见其具且式者无几耳乃自郡始既而咸以新告通城与焉予或记或否者顾其吏民有请弗请也越二年秋郡治中以公事至其邑其邑长以治中好学而文请碑其事治中谦以诿予予谓治中曰民人社稷王者受于天以授于下而分理者知一而不知二或幷忘而遂怠且虐之可乎夫民神之主神依人而行祀固不可废也政亦不可慢也至治馨香感于神明之谓何民为贵社稷次之之谓何任其寄者皆不可莫之知也且吾之所能言者治中亦能之盍不遂记诸治中曰公之言我之心也请以为记
　　停云轩记
　　孰不知君臣父子夫妇兄弟朋友为天下之大伦而独谓圣人人伦之至岂不于斯五者咸尽其道而无以复加故耶晋宋崇尚清虚此道不絶如缕独渊明皎然自防于俗天伦大义惓惓不忘后世知言之士无不资以为名髙至于停云一诗与伐木风雨诸篇相表里其厚于朋友之伦又如此此所以为渊明也吾属有文子方者以停云名轩问之则曰少长宦学四方每一陟望云虽孤飞而亲亡已久中心防然还坐一室无与语其忧悲则又惟朋友之念此轩之所以名者义若同而意则有异意虽异而其本则同葢因云而思亲因亲以及友此心常若室中有云之孤飞矣然则谓之停云亦可也嗟夫木欲静而风不止子欲养而亲不留予尝深感于古人之事矣今则又有感于子方之言也想其居于是轩听于无声视于无形而惟亲是慕不苟訾不苟笑而惟惧不为亲荣有朋自逺方来则侃侃焉切切偲偲焉而惟此之讲求也然则是轩者其孝子之羮墙益友之筌蹄乎予往筑室京师因去亲之久而题之曰逺斋以着予念今室迩而逺者竟逺矣停云之感实同此心乃书其说以赠焉夫子不云乎孝始于事亲中于事君终于立身子方敏者也立身事君之事其肯忽诸
　　南湖书院记
　　教之之地不患其不多教之之人不患其不众而惟道之不明不行是忧者何也厥今百里之区数十百家之聚自非犷鄙荒残莫不有童乌之学焉虽其所修者甚野亦可以见此事之不可一日无矣况夫设官分职各司其局非不备且专也而徒有其文可乎南湖书院者起于宋季原于藩臣屋数十楹以为居祀七贤以为望田数百亩以为食来者养而敎之意甚美也歳久而敝继之以燬田侵业荒几无南湖书院矣大德五年春予行春至其邑乃俾经营之越三年其山长赵某来言曰书院敝矣非公言莫能改新今讲肆斋房门庑与夫七贤祠咸以就绪念缔创之不易传守之无常凡纪今勉后非金石莫可而无辞以刻敢请予为之言曰文武之道在人非徒入而櫺星而大成而髙堂而修庑之谓学也然实既陋而文则又然是无以称清时右文之盛意此其所以必葺也若稽古书院天下惟四而已虽郡县亦不敢咸建校官而文士彬彬若此今书院郡县学星分棊布国家所以责望化民成俗者在是可无勗哉夫文武之道布在方册人患不求之求之有余温故知新亦在乎加之意而已赵君年方壮材方茂学方进而不休能修其文必思其实予岂独以南湖之师望之而亦岂独为南湖之学言之君归而刻之乎异日过而视之所见进于吾之所言则南湖为有人矣
　　南城县重修学记
　　南城汉豫章郡之大县也县大则其学当亦大而独否者以县建郡不能两大故也非惟不能大抑且陋焉者以学廪之不大而来者之相循故也大德青龙之岁敎谕黎君过予盘辟而进若有所请问之则曰先是学宫奥渫狼藉不可顾瞻大德五年恭可寔来职思其居而力不支郡判官叚君立夫命郡校归石粟七十五佐其志于是扶补刬磢覆墁筑甃之工咸兴郷役之四年郡长华峰公督建学门功未毕而公受代至是就毕之郡博士又佐以米石十有五乃缭周垣易殿瓦立三贤祠茍完矣庶几可以逰目举足匄公一言碑之予曰修学者非扶木比瓦涂塈而丹雘之之谓也而居庠序者率以此为功阳享其名隂享其实众又从而夸之曰是善于其职嘻可笑哉然不犹愈于坐享而坐视者果若君言君亦难矣乎抑今之所谓修者在人目古之所谓修者在人心俱毋以碑为也黎君曰不然仆政以学者不闻斯言是忧愿金石刻之予曰未也前之所谓大者非吾学之所谓大也天地囿于其中而况于一栋宇之间乎茍能知之则冨贵不能滛贫贱不能移威武不能屈是之谓大丈夫十室之邑岂无其人顾好学善敎何如耳君其毋谓邾小
　　龚氏舎田记
　　盱江城中有善男子名曰龚有冨与妻陈氏妙静发阿耨多罗三藐三菩提心诣大景德寺僧伽塔庙合掌恭敬而白佛言愿买稻田布施常住供养十方三宝结縁福德使过去见在悉得安穏快乐作是念已有冨命终妻子眷属持田及劵授比丘可仁已稽首于白雪道人请现宰官身而为说法道人为说偈言我闻天人师身空无所有庄严布金地念彼长者恩长者本无心以有我佛故我佛竟何在不离长者心三千与大千何者非净土虚空一微尘于中见三界云何得如是过眼尘亦无人我与众生究竟不可得而我心所作一一俱见前如耆阇崛山又如河沙数业风不能荡欲火不能烧善男子女人汝今当谛听汝等舍难舍囘向于所亲若生布施心我相众生相我佛无所得于我亦无求是名福德多过百千万亿道人说是偈已舎田受田僧俗眷属皆大欢喜信受奉行大德八年暮春初记
　　主一书院记
　　今之书院三代之家塾也粤自曹戚肇端延及于今日进不衰岂非斯道之亨吾党之幸哉往年豫章掲君某客武昌懐省檄诣主一书院为长过予辞行予问主一何在曰湘潭何为而有也曰自钟氏又问而未能知也今年自主一来予盱上手一録目请予文予读之曰钟君如愚师顔广汉张宣公之弟子也年十六以书问仁因留受业弱冠中进士科刻意学而不仕晚官岭海引年而归除南岳书院山长监南岳庙师顔没其子割田亩五百建讲舎祀宣公奉师顔配因师顔之号而请名于官曰主一书院中更燬废田入豪家元贞甲午钟氏捐己钱以赎之益之以己田合亩一千复立主一书院请于官官从之乃建燕居之堂讲肆一斋庐二某至之初年钟氏谋改作礼殿两庑仪门櫺星门藏书阁两先生祠官署公庖凡作屋若干间以燕居之堂为问仁之堂讲肆为厚德之堂凡改屋几间又増斋庐为四架溪桥而覆之以瓦大凡为屋几百间其材悉出钟氏钟氏者师顔三世孙梦鲤也今为彬州宜章县敎予曰嗟夫以彼其心敎一邑而止邪又读之曰书院之复也夫子以燕居之服坐于堂而四公侑今既殿矣则从秩祀儒以尸于主一者若干官所定也予曰止河汾氏不云乎通于夫子受罔极之恩使儒之于主一者若钟氏之于主一焉则一不为少不然虽多亦奚以为抑又言之家塾而从燕居礼也冕而殿焉是乎非耶虽然钟氏亦勤矣设其地立其官储其财备其友俾専且裕焉隳之而废之而有之而愚之今钟氏非怵于威利于赢也而若此可不谓勤且贤乎然予知钟氏之志不止此也不止此而欲进于此焉则是有在彼而不在此者矣是虽钟氏之志而亦钟氏之事而敎之与学之者咸不可不求以称其事焉者不然崇居丰养诲惰诲贪诚不若相忘于寂寞之濵之愈也君往而讯之不疑吾言则以为记
　　松台记
　　欲为山水之观则必之乎其萃然后足以两尽西南之陬天下之山之所出也其萃必甚冨冨而又必皆雄特秀伟瑰诡不凡而后能曼衍四出以行乎天下而天下之山有能得其祖宗之一体亦足以自名而世已取雄特秀伟瑰诡不凡之美尽归之亦孰知犹有未观者乎刘君时中泸人也而居于播播固西南之近藩亦山之萃也其居曰松台吾不知有松几章台髙几仞然意其如化人之中天又如上方之郁萝萧台也葢刘君慷慨迈往有国士之风其非雄特秀伟瑰诡不凡之地则必弗居吾固因其人而知其地也刘君曰吾台未记盍记诸夫地之胜以人不以文至其久也亦或以文不以地譬之于台茍非托君吾固不知而君非与太原公俱吾亦不知也太原公隽厚而文又有君贰其府曰地曰人俱可以久顾屑屑于金石之辞者岂不以吾之说山有可録者乎刘君曰然然则吾益因其人而知其地矣可无述哉
　　正中堂记
　　大德八年之夏时暑早炽余方坐白雪歌南风命此君为岁寒之曲顾有一士在门视之吾幼清之子士一也相劳苦已问幼清何如及其家务纎琐未竟士一进一卷书曰文自先世家崇仁之西南民稠俗淳安居数百年矣并先庐之隂而行不一里有谷焉广可十亩山冠水带宻衞环趋前曰清后曰白流之合而近者也南华葢北临川西北芙蓉峙之逺而最者也苍翠不可悉数明霭不可得摹虚中而按衍意若有俟乎人者于是吾父卜大毋之兆而屋其傍越三年兆徙而屋留屋之东偏山形如字之个因曰个山负山构堂于焉读书过庭请名扁以正中跪求其义则训之曰阳始于北长于东极于南隂始于南长于西而极于北元亨利贞天之道仁义中正人之德正者体之定贞者隂之静属夫北者也中者用之应亨者阳之动属夫南者也是堂之北在天则一辰常居而不易在地则一山屹镇而不摇吾之静而正者似之是堂之南在天则众星隐见而互更在地则众水流注而不息吾之动而中者似之文敬受训不敢忘唯质下学新不足以探索赜隐敢请一言于父师以觉其所未觉俾朝夕顾諟焉予既阅因念幼清方客淮海不得共此朝夕今闻其义方之言亦足以慰然中正之义大矣经卦六十有四三百八十四爻以正中言者无几今専之于一堂名信美矣又仰之天文俯之地理参以己之动静义既备矣抑东家之东即西家之西庸讵知卜居是谷之外者辨方正位独不与是堂等乎然则吾有此南人亦此南吾有此北人亦此北其不同者一动静之间耳况吾方以为似彼而彼或者初未始似吾是固宜听于无声视于无形若孝子之于其亲不敢斯须去心而蕲以似之也不然堂曰正中耳士一气遒才颖肯构之子裕蛊之良名方猎猎以起书不云乎往省括于度则释是亦一正中之说也士一试思之归而以告防清
　　青田书院记
　　道不系于地也然由迹以知其事防事以见其人使后之学者有所观慕感发则地亦若与焉者此青田书院之所为作也谨按陆氏居青田至象山文安公时已十世不异爨先代复其赋表其闾文安公兄弟又以道德师表当世而青田陆氏闻天下中更防燬星分瓦解陆氏先祠亦不能屋矣至元二十三年广平程某以侍御史将防江南过金溪顾瞻遗址闵然兴懐郷之耆旧咸请复复其家且建三陆先生祠遂以语郡郡下之县县无其人文书茍具大德五年公诸孙如山慨然谋诸贤士大夫且懐牒郡庭以为请众咸义之为助其费适县令尹张居怿政最方茂有志斯文欣然自以为功乃即义居故址剏屋数十间春秋有祠讲肄有堂庑门室房略备扁曰青田书院而请某为记某葢尝冀其成而今始克成可喜也抑可叹也传曰尧舜之道孝弟而已使家皆陆氏人皆文安弟昆治民者岂复劳其心哉亦既不然而于风厉示效之方又藐然曽不訾省是不亦可叹已乎美哉张令君能知所先务也懿哉贤士大夫能助其子孙继志也大哉公之道德久而弥章也公与徽国朱文公生同时仕同朝学同志其不同者立言有丰俭之间是以今之知学之士知文公者甚众而知公者甚鲜知不知非道之所计然以义居数千指若此不幸遇患又若此行道之人犹念之况大贤之里居政敎之所急而可藐焉略不訾省若此乎无他不知之过也某虽未足以知公抑尝知学公尝有云就使吾不识字要当为天地间堂堂正正大丈夫今家之子孙与其里之秀民劳于作乐于成庶几藏脩游息于永久其亦奚所见乎是必有所慕矣然慕其人不若师其心居其居不若履其道不然名存实废室迩人遐适足以来无穷之慨叹而已然则父兄师友可弗念与是役也以七年二月建十月成明年三月记
　　太一观记
　　太一尚矣灵均歌之茂陵祠之曰此天之贵神也迹效不可得详而后之尊信有加焉是诚可贵矣乎不然何其微而着仆而起莫能尼之也太一黄老言也学黄老者类贵之往往托为名髙新城梅峯之祠浮丘师弟子之祠也而曰太一昔者炳灵中以火废道士饶元初复起之觉庵道人朱明逺请记之人之言曰物之成毁有时又曰有数时也数也皆有所制而非人所能为者也非人所能为而物之毁者又必人也然后乃能起而成之然则为人者不亦又可贵已乎是以列于三才灵于万物而裁成辅相之功天地犹将赖之圣人惟虑人之不能践其形而失其类也是故指之仁义之涂教之君臣父子夫妇兄弟之懿以纲纪幽明垂裕无极此圣人之道不可一日熄焉者今其起此废也凡一土一木能悉取具于身之肤革筋发初不蕲于人乎则人之类诚可有无矣然吾闻明逺之言曰观已无屋王冲和者募财与材而为之屋观本无田元初以所得于其父母与明逺之田而为之田然则非能不假人矣人之类亦诚足赖而诚可贵矣民神之主也不其然哉不其然哉而人必自弃其类者何元初之为黄冠师也明逺与其室实资之其兴太一观也又经纪而佽助之嗟夫人之于神若此吾不知神之于人何如也幽者不可知其可知者终又当何如也明逺名通安陆人室陈
　　本善堂记
  </div>
  <div class="pagination">
   <a href="雪楼集_page7.html">
    上一页
   </a>
   <span>
    ...
   </span>
   <a href="雪楼集_page3.html">
    3
   </a>
   <a href="雪楼集_page4.html">
    4
   </a>
   <a href="雪楼集_page5.html">
    5
   </a>
   <a href="雪楼集_page6.html">
    6
   </a>
   <a href="雪楼集_page7.html">
    7
   </a>
   <span class="current-page">
    8
   </span>
   <a href="雪楼集_page9.html">
    9
   </a>
   <a href="雪楼集_page10.html">
    10
   </a>
   <a href="雪楼集_page11.html">
    11
   </a>
   <a href="雪楼集_page12.html">
    12
   </a>
   <a href="雪楼集_page13.html">
    13
   </a>
   <span>
    ...
   </span>
   <a href="雪楼集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
