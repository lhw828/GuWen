<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 35 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 35 页/共 58 页</h1>
    <div class="content">　　一番酬唱一酸辛，婪尾无花可殿春。触热怕逢负薪叟，咏风羞见伐檀人。镜屏照影鸡能舞，饭钵通灵鸽亦驯。愁绝恒河沙数佛，几时还我自由身？

　　四迭前韵酬健人

　　枯禅一指竖龙天，忏断楞严十二缘。草木春秋悲往劫；梓桑月旦愧先贤！奇书东观寻中垒，雅集西昆和大年。笑看五陵同学辈，玉鞭金勒骋连钱。

　　茶陵老去李西涯，扫径高悬旧宦车。卷底头埋钻纸蠹，釜中齿冷抱竿蛙。回甘有味思都蔗，晚节能香爱冷花。转眼篱东黄遍了，好秋又到野人家。

　　斯文没不在兹乎？大陆湮沈大道芜！忍见乌江归项羽；坐令元海长遮须。纷纷门户蛮争触，莽莽尘沙兔逐卢。怪底鸡鸣同一起，舜之徒与跖之徒。

　　命世公然墨者流，为谁兼爱苦摩头？授时壶遂初行夏；考绩倪汤已举秋。台省衣冠容仗马；山川樽俎付犁牛！鲰生无分参帷幄，敢薄张良自乞留？

　　几经封拜筑高坛，谁向韩、彭末路看？拙宦涉冰同虎尾；豪门代米用人肝。东隅己逐虞渊去，西笑方知蜀道难。太息射雕好身手，那堪虮虱溷微官！

　　穷愁何必以诗鸣，到老心真似水清。门外青云双眼倦，镜中白发万缘轻。山阳向秀空「思旧」；洛下王充自「论衡」。安得数椽干净土，课儿林下读兼耕？

　　蹈海岂真为志士，移山毕竟是愚公。羡君世上称雏凤；老我山中愧卧龙。名利一生旋磨蚁，妻孥八口寄居虫！「后苏龛」畔维摩诘，近市嚣麈奈软红。

　　么虫习蓼久忘辛，虫自鸣秋鸟自春。渐秃鬓丝成老物，枉抛心力作词人。濠梁静趣观鱼乐，海峤新盟狎鹭驯。松竹梅花三友在，后雕珍重岁寒身。

　　五迭前韵酬健人

　　茫茫震旦奈何天，与子相期白石缘。挹袖拍肩呼逸伴，监厨借面让时贤。逃名水部柳五变；般魄山阴朱百年。今日卖文穷措大，不禁眼孔小于钱！

　　抱瓮幽栖水一涯，负涂惊见鬼盈车。尘头仕宦华轩鹤，海角文章锦袄蛙。浪说救时胸有竹；几经阅世眼无花。董生对策江公老，凄绝公羊卖饼家！

　　安能煮蠹疗饥乎？况值君苗笔砚芜！海上琴声今落莫，风前烛影几斯须。草庐六出惭诸葛，蒲毂三征笑索卢。白首扶风纱帐冷，后堂何处着生徒？

　　悲来击楫向中流，王气如今黯石头！十丈楼船正横海，九边笳鼓已防秋！自怜涸辙能枯鲋；谁念蹊田竟夺牛？枨触五胡、东晋局，夷吾江左几人留？

　　议礼诸生说五坛，取将封禅贡谀看。冲冠欲指今无发，望阙余酸尚在肝！黑闼辍耕亡命易，黄袍置酒释兵难。鼎湖当日攀髯辈，又现前身作宰官。

　　秃树雌蝉冷不鸣，首阳敢说圣之清？路歧到处添歌哭，物论何心校重轻。垂老尸居甘木偶，频年株守惯茅衡。颇疑亚圣欺人语，浊世如何禄代耕？

　　鲲身海外旧逋客，鹿耳礁边今寓公，遥睇青山负猿鹤，横飞黑水溷鱼龙。此生合是流离鸟，到死终为脉望虫。看过一天秋雁影，寒花那有晚来红！

　　自持歌板按姜辛，聊遣仙源劫后春。古洞闲桃应笑容，小山丛桂或留人。家贪肉食愁多鄙，夜定肝魔觉渐驯。亚雾欧尘飞不到，倡容江介老吟身？

　　哭谢鷃尘

　　诗豪竟坐诗穷死，白眼看天老泪横！十载唱酬今叹逝，一官忧患早伤生。元晖冢夺青山色，安石墩留小草名。枨触黄公垆下过，东流鹭水碧无情！

　　黄菊三中将六十寿诗

　　寿星炯炯将星高，舒卷卿云任绛霄。君独林壬兼百祉；我同花甲历三朝（与予生同乙卯）。贯雷旧望龙头榜（光绪庚辰会元、状元），印雪新痕鹿耳礁（寓居厦屿）。此即光颜开化里，宾筵共醉菊花瓢（寿辰九月）。

　　又代友百韵

　　葵山矗天高，导此文山脉，魁鼎孕其间，紫云专一席。我公绳厥武，材武万夫特，书剑两可学，岂屑雕虫癖。峨峨棘闱开，一试冠千百，六钩共传观，千牛负大力。起宗名第二，主司为痛惜。再试春官榜，会、状连中式！夺标今果龙，拾芥唾手得。绿衣美少年，侍直玉皇侧。鹖冠次期门，岩郎好资格，心简出枫宸，秩满叙阶绩。郁林本汉地，一麾句漏宅，长材骥足舒，末俗鸮音革。大吏顾之喜，借箸仗公策：钦州古象郡，今实萑苻泽，公至若拨麷，狐鼠杳无迹。系时茶陵公，开府赵佗域，细柳阅军屯，知公可柱石。求贤甚饥渴，材官驰羽檄，奉调入铃辕，兼领五羊驿。公酬国士知，相示寸心赤。外固金汤险，内核兵农籍，搜弥千貔貅，粤旅长城屹！儒将整以暇，帅幕多荐辟，推毂意拳拳，挟纩声啧啧。量移莅香山，舆诵腾犹昔，说礼敦诗书，讲堂七星辟。郡邑高材生，负笈遂络绎，至今零丁洋，干戈化玉帛。公才兼文武，公施及蛮貊，高凉洗氏城，节钺雄半壁。得公坐镇之，五獠尽部勒。潢池偶盗弄，梗顽鲜知识，公曰『吾赤子，教养乃吾职。耰锄吾之民，棘矜吾之贼』。用抚既鲜效，用剿亦宜亟，鉴江腥雾昏，浮山瘴氛墨。躬擐甲绿沈，打麾旗太白，一战遂禽渠，千里狼烽息。珠崖今重镇，庞然黎母国，以公韩、范流，良足展擘画。有诏授专阃，临淮帜易色。大吏夙倚公，高凉实公责，金城无充国，何以资控扼？借寇治河内，抗疏留子翼。广州有城守，号称最烦剧，公独再莅之，六辔惟所适。水陆当要冲，轮蹄互梭织；华夷况杂糅，兵民尤跳掷。公席不暇暖，公舆不停刻，上秉节帅指，下树寅僚则，措施甚条理，如珠穿一一。石门驻高垒，珠江堵巨舶，阵法精鱼丽，军容壮飞鹢。轻裘缓带风，谈笑岸巾帻，夷庚歌坦荡，令甲森警敕。大吏奖公能，异数九重锡，伫看抟霄鹏，一振扶摇翮。桑田忽三浅，时局同置奕，神武挂冠归，■〈度攵〉 门谢热客。泉、漳吾梓里，斗蚁纷赤黑；伏莽尤纵横，胠箧苦行役。鹭江闽下游，南顾忧当轴。苍生起谢傅，投箸宁安食？角蜗方战争，逐鹿互雄伯。公以一木支，大厦免倾仄，机心泯螳雀，潜谋销鬼蜮。都门政事堂，论功纪玉册，熠熠「嘉禾章」，橐橐豹皮舄！重上黄金台，■〈扌麻〉挱旧铜狄，密勿参军府，集思而广益。颇牧在禁中，运筹伟且硕，函夏无纤尘，高远望掌跖。故园萸菊香，尊酒话晨夕，秋分见寿星，荣光烛南极！气和祥自致，德厚福必获，跻堂共称兕，莱衣欣绕■〈桼阝〉。我吟祝嘏词，珥笔颂公德。公独内行修，人言无闻隙。大被联美肱，亡诗补束晰；孝友裕心源，兰玉拓手植：长郎握厘纲，赞府阶早历；次郎传治谱，齐安留政绩；三郎绍任子，别驾舆题额。宦里听鸣珂，军门看列戟！我忝附宗支，葛藟共休戚，高唱鹤南飞，手擫李委笛。鹭江称诗薮，名作更林立，齐赓燕喜章，载诵鸾回什。公如卫武公，上寿弥温克；公如郭汾阳，百福萃一室；公如武夷君，孙曾累千亿！花甲此方周，如公已无匹！燕山秋气高，加餐正相忆，愿寄双鲤鱼，中有素盈尺。祝公筦枢衡，公望侔旦奭；祝公拯饥溺，公仁洽禹稷！芸芸万口碑，鹤算冈陵积；海屋岁添筹，洪崖肩可拍！

　　十月二日黄铁彝母氏郑太君六十寿诗

　　欧风亚雨纷交催，楼船炮石声如雷，鹭门沧海一粟耳，洞天鼓浪真蓬莱。瑶池瑞气绕仙屿，中有寿母华筵开。母家世阀本通德，十八于归称妇职，鹿车鸿案两无惭，岳岳紫云生特色！朱公一举之定陶，婆兰重舶邱山高；母从内捆助居积，长生库满千黄标。河东三凤今成立，母为湔除纨裤习，素封家有万书田，辛苦柳丸与欧荻。人言丹穴怀清台，贤母之业诚伟哉！我言康宁攸好德，寿母之笇宜黄鲐。小春岭上先开梅，飞琼戛石双成吹；珊杯翠斝乌金罍，麻姑行酒斑麟胎；毛女列席虬松钗，祝母鹤发成桃孩？母扶鸠杖驩以咍，豫章十围手自栽，孩枝兰玉盈庭阶，箕畴五福无垠涯！我欲南飞奏一曲，王母云璈遍西幄，虱以鲰生上寿诗，蛙吠蚓吟供捧腹！

　　铁彝先一日续姻王氏，诗以贺之

　　岭梅香到小春天，金母筵开咏众仙，三字凤毛背手植，一家鹤背尽腰缠。陶朱海外真鸿业；儒素门中有象贤。我赋催妆兼祝嘏，贺诗翻在寿诗先。

　　寿李聪叟七十

　　五福人间寿最难，箕畴此日况团栾。持门妇健齐眉好；跨灶儿佳袖手看。桑海轮回成伟业，林泉位置胜尊官。杖朝偻指周星到，点颔诸雏更问安。

　　和健人寄怀韵，时健人自台湾之日本

　　骚人悲过九秋天，一掬残灰死不然。尘外厌闻鏖战局，劫余初度杖乡年。脾收清气仙气妒，骨抱奇穷鬼亦怜！谁念汉南流寓者？多情公字本秦川！

　　知是愁乡是醉乡，腰围瘦尽不堪量！征君栗里今安在？故国桑田老已忘！黄鹤楼中余寂寂，白驹隙底去堂堂。洞天东望三神影，遥展葵心向太阳。

　　榑桑千里客星临，庄舄何须作越吟？大翼负风君有力；闲踪出岫我无心。少微不死戴安道，狂疾难医宗茂深。冷卧荒江愁岁晚，殊方那得辟寒金？

　　权将杯水救车薪，八口消磨浪屿尘。作赋可怜逢狗监，辍斤从此失獿人！庄生鱼亦知非我，老字龙偏患有身。一语报君金石意，天涯何处不比邻？

　　寿林雪芗同年七十

　　一千余载逋仙古，梅鹤宗风复见今，桐郡衣冠清福最，桂坛觞咏晚香深！鹭门黯黯浮家客，鸠杖迢迢祝嘏心。偻指册年同谱在，灵光并峙有陈、林（兼讯以南同年）。

　　林仲沂大令「偶涉园吟草」题后

　　眼中一集义熙年，得见逋翁胜遇仙。权作劫余诗史读，铁崖身世铁云篇。

　　江杏村侍御为母氏林太淑人八十征诗

　　媊星朗朗照莆田，昼锦堂开八豒筵。罢草谏书梅福隐，夙根慈训范滂贤；经传韦幔千秋业，彩舞莱衣二月天。老我飘零空陟屺，不堪瑜、策话同年（仆与侍御同生乙卯）！

　　题陈肖石茂才诗卷，时将南游岛国

　　诗家尘尘貉一邱，中有万古之蜉蝣。是何年少树吟帜，跌宕东亚凌西欧？颠风横霆在其手，俯瞰全球无不有。谈瀛海客真人豪，吓杀枯萤牖下叟。仙之人兮龟贝都，朵云尺一遥相呼。图南祝汝负大翼，压装知有骊龙珠；从此天池九万里，古锦一囊而已矣。学苏饮酒和陶诗（诗中和陶一卷），何物人间拾青紫？老夫弹指沧桑三，空花万影俄优昙。纪群交好感存没，独以间气锺奇男。鹭屿销魂春水绿，赠汝阳关三迭曲。异时陆贾橐装归，招手洞天构林屋。

　　龚幼笙明经为其兄晓山茂才六十征诗

　　朋樽夙共刘三雅，世范曾闻楚两龚。伯也六旬称兕始，仙乎诸子咏霓同。新尝蔗境娱田舍；旧梦芹香话泮宫。我亦杖乡堪结伴，输君五桂壮门风（晓山五子）。

　　书蔡愧怙泪墨卷后

　　酸毫哀墨写涟洏，垂死春蚕未尽丝。赋鹏竟成千古恨，哺鸟空抱一生悲！二箴秩秩传家法，三矢堂堂告庙词。闾左岂真无健者？遗风敢布士夫知。

　　除夕寄和黄恕斋桐城见怀元韵

　　十载长安市，无人识伯休。借君三寸颖，扫我万重愁。古谊交逾淡，名场疾若雠。饥鸿冥不得，凄绝稻粱谋！

</div>
    <div class="pagination">
<a href="后苏龛合集_page34.html">上一页</a><span>...</span><a href="后苏龛合集_page30.html">30</a><a href="后苏龛合集_page31.html">31</a><a href="后苏龛合集_page32.html">32</a><a href="后苏龛合集_page33.html">33</a><a href="后苏龛合集_page34.html">34</a><span class="current-page">35</span><a href="后苏龛合集_page36.html">36</a><a href="后苏龛合集_page37.html">37</a><a href="后苏龛合集_page38.html">38</a><a href="后苏龛合集_page39.html">39</a><a href="后苏龛合集_page40.html">40</a><span>...</span><a href="后苏龛合集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
