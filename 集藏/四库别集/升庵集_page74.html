<!DOCTYPE html>
<html>
<head>
    <meta charset="UTF-8">
    <title>升庵集 - 第 74 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 74 页/共 82 页</h1>
    <div class="content">　　渴日竞辰
　　魏董遇字季真从学者苦渴日遇言当以三余夜者日之余冬者嵗之余风雨者时之余渴日可对竞辰
　　养花天
　　花木谱云越中牡丹开时赏者不问亲疎谓之看花此月多有轻隂防雨谓之养花天诗曰野水短芜调马地淡云防雨养花天又云中酒情懐因小防养花天气为轻隂
　　耗磨日
　　正月十六日谓之耗磨日张说耗日饮诗云耗磨传兹日纵横道未宜但令不忌醉翻是乐无为又曰上月今朝减流传耗磨辰但令不事事同醉俗中人此日必饮酒官司不令开库而已
　　厯名括
　　摄提迁次青龙移辰谓之嵗嵗首至也月首朔也至朔同日谓之章同在日首谓之蔀蔀终六旬谓之纪嵗朔又复谓之元日以实之月以闰之时以分之嵗以周之章以明之蔀以剖之纪以记之元以原之
　　五时象五器
　　甘氏星经太昊执规而治春炎帝执凖而治夏黄帝执绳而治四方少昊执矩而治秋颛顼执权衡而治冬诸书祖其说互有同异淮南子云执衡治夏权衡二物相依为用岂可分也素问作执矩治夏执衡治秋尤谬矩所以为方义以方外秋金义也焉有执衡之理盖毉流傅会不通理之说也春规圆以应仁也夏凖平以应礼也中央绳以应信信非一定之谓绳亦非一定之器也秋矩方以应义也冬执权衡以应智也五器分五时而冬有其二亦犹东苍龙南朱雀中央勾陈西白虎而北方武螣蛇又如春勾芒夏祝融中央勾龙西蓐收北方曰修曰熈亦二神其理甚奥其说甚长五时分配五器淮南素问犹差谬无怪乎卜者以戊起勾陈已起螣蛇强以水为土而不知冬有武螣蛇二神壬起螣蛇癸起武既不谬其方武曷常无位乎
　　六神
　　今之易卜以甲乙起青龙丙丁起朱雀戊起勾陈已起螣蛇庚辛起白虎壬癸起武盖不通理者迁就之敝戊巳同为土岂可分为二螣蛇为北方水兽何以移之中央乎今定其次戊巳共起勾陈而壬起螣蛇癸起武得其当矣何也北方之次于卦为艮有终万物始万物之意于方为北又为朔于人身为肾有左右于器为权衡于物为蛇于色为黑于官为修熈于四徳为贞正而固亦两事也于太罔防直酋冥以配四时而冬兼酋冥且壬为阳水以螣蛇之雄配癸为隂水以武之雌配不易之道也此误千余年矣卜之不验岂不由此
　　勾陈
　　六壬家甲乙青龙丙丁朱雀戊巳勾陈庚辛白虎壬癸螣蛇武而卜者病武无位以戊为勾陈已为螣蛇而壬癸为武不知戊巳为中央必属勾陈而壬癸北方兼蛇二象今强分螣蛇于已是以中央为北也勾陈不知何物宋仁宗祀六神以麒麟为勾陈又云勾陈天马也又乐书云柷之色有五东画青龙西白虎南赤凤北中画黄螾螾丘蚓也黄帝以土徳王有土瑞丘蚓如虹其説尤曲
　　五运北方有二
　　重为春神曰勾芒黎为夏神曰祝融勾龙为中央神曰后土该为秋神曰蓐收修与熈为冬神曰冥春夏中央秋之神皆一人而冬独有二者盖冬于方为朔于卦为习坎于肾有左右于器有权衡于物有蛇于色有黑则官有修熈宜矣六壬家甲乙青龙丙丁朱雀戊巳勾陈庚辛白虎壬癸螣蛇武亦此理也在易四徳元亨利贞元大也亨通也利宜也贞正而固也贞亦两徳太凖易罔蒙直酋冥以配元亨利贞而亦兼酋冥
　　五灵配五方
　　汉世先儒说左氏皆以五灵配五方龙木也凤火也麟土也白虎金也神水也其五行之序则木生火火灺生土土丱生金金漻生水水液生木五者修其母则致其子水官修龙至木官修凤至火官修麟至土官修白虎至金官修神至故曰视明礼修麒麟来游思睿信立白虎扰言从文成而神在沼听聦正知而名川出龙貌恭体仁凤皇鸣桐
　　五运六气
　　毉家五运皆起于月初天气之先至干知大始也六气皆起于月中地气之后应坤作成物也
　　星禽
　　今之推命有星禽盖以在地十二支配在天之二十八宿如角木蛟则配以亢金龙每辰加一倍而为二惟子午卯酉四正之方星辰至此转移稍迟故三之恰适合二十八之数亦巧矣古者术数又有三十六禽盖每辰而三世少知之子则防也蝙也燕也丑则水牛黄牛兕牛寅则虎豹防卯则兎狐貉辰则龙蛟虬巳则蛇蚓蛞蝓午则马鹿獐未则羊犴羚申则猿猴狖酉则鸡雉乌戌则狗狼亥则豚也防也蒿猪也陶隠居本草注畧引之李淳风引诗纬推灾度以十五国风应十五星禽而以蛞蝓属国可谓附会不经矣然其说自战国以来有之虽谬悠孟浪然亦古矣特着其说以广异闻蛞蝓今之牛亦穴居者故与蛇蚓同类国区区之地与蛞蝓何相干哉良可发一笑尔
　　时节
　　春夏秋冬尧典之四时也曲台礼及唐六典有五时之衣则以木火土金水分七十二日土无定位各寄四时之末十八日而中位在夏末秋初素问谓之长夏周礼改火季夏取桑柘之火是五时也西域一嵗分三时以寅卯辰巳为雨时午未申酉为热时戌亥子丑为寒时曰八节者以八风分各四十五日也素问所谓六节别无解说金光明经初二是花时三四名热际五六名雨际七八谓秋时九十是寒时后二名氷雪此六节也
　　甲夜甲朝
　　昼夜刻漏古厯百二十刻今厯百刻不同何也百二十刻用地支之数百刻用天干之数也昼夜之分以天干数之左传所谓天有十日自甲至癸也山海经亦有十日之说故一皷谓之甲夜二皷谓之乙夜平旦谓之甲朝楚辞云甲之鼂吾以行是也以地支数之则分为十二子丑寅卯辰巳为阳午未申酉戌亥为隂也
　　授时厯
　　尝见元授时厯夏至昼六十二刻夜三十八刻冬至昼三十八刻夜六十二刻今所用大綂厯全依授时厯独改二至之刻长极于六十短极于四十故谓之大綂合天下为元曰授时主燕享为也郭守敬墓碑可互考
　　纁夏冬
　　太生万物丰于纁夏耗于冬
　　金
　　宋人秋日书启金秩序玉宇旉凉又金颢平分碧虚如拭皆竒语【与揫同礼记秋揫也】
　　性情
　　万沤起而复破水之性未尝忘也万灯明而复灭火之性未尝亡也沤灯情也水火性也情与性魄与魂也
　　又
　　荘子曰各有仪则之谓性此即诗蒸民之防也后人未易可到贾谊曰少成若天性又曰性者神气之所会性立则神气晓晓然发而通行于外矣与外物之感相应故曰润厚而胶谓之性其所谓润厚而胶者今人名物之坚者曰有性不坚者曰无性之谓也王辅嗣曰不性其情何以乆行其正礼运记曰六情所以扶成五性也孝经纬曰魂者芸也情以除秽魄者白也性以治内赵台卿曰性情相与表里啖助曰情本性中物韩婴曰卵之性为邹不粥不孚则不成为雏茧之性为丝不瀹不练则不成为丝陈抟曰情者性之影凡此言性皆先于伊洛其理无异而辞防尤渊宋人乃谓汉唐人说道理如说梦诬矣
　　又
　　李慨曰人之性静情实汩之然则性也者所受于天神识是也故为形骸之主情也者所受于性嗜欲是也故为形骸之役説文性人之阳气性善者也情人之隂气有欲者也刘昼曰烟生于火而郁火者烟也情生于性而害性者情也李善曰性者本质也情者外染也易曰利贞者性情也王弼注云不性其情何能乆行其正程子取之又字义云寂然不动为性感而遂通为情然感有不同通亦有异感而中节则是性其情感而乖戾则是情其性羣动息而夜气清与秋冬归根复命无异故曰利贞者性情也
　　珠椟鱼筌
　　伊川谓治经遗道引韩非子买椟还珠然犹知有经也后世治经求仕者则所谓得鱼而忘筌犹以筌得鱼也今之学者谓六经皆圣人之迹不必学又谓格物者非穷理也格物者格其物之心也致知者致其物之知也诚意者诚其物之意也正心者正其物之心也修身者修其物之身也齐家者齐其物之家也治国者治其物之国也平天下者平其物之天下也是全不在我全不用工是无椟而欲市珠无筌而欲得鱼也谓其说之新可听则可当于理则未也
　　欛柄
　　张无垢云欛柄入手则开导之际改头换面随宜说法使殊涂同归今之讲理学者悉用此语而或不知其出也
　　蒋北潭戏语
　　余友蒋北潭芝善戯语而有妙理尝论近日讲学之异曰宋儒格物致知之说乆厌听闻良知及知行合一之说一出新人耳目如时鱼鲜笋肥美爽口盘殽陈前味如嚼氷若乆而厌饫依旧是鹅鸭菜蔬上也又如真旦看厌却爱装旦北西厢听厌乃唱南西厢观听既乆依旧是真旦北西厢出也公勿与辨但徐徐俟之
　　夹杂道学
　　朱子答黄勉斋书曰前此学徒真伪难辨今得此鍜链一畨夹杂者无所逃矣此盖韩胄禁伪学之后朱子云云也可谓君子不党由此观之宋之道学夹杂者亦多朱子亦厌之岂惟宋哉论语曰无为小人儒即夹杂也孔子亦厌之矣岂惟孔子厌之书曰象恭滔天尧舜亦厌之矣大抵有正色即有间色正当辨其似是之非今也不然防短匿瑕以相标榜无乃谬耶
　　刘静修论学
　　未知其粗则其精者岂能知也迩者未尽则其逺者岂能尽也六经自火于秦传注于汉疏释于唐议论于宋日起而日变学者亦当知其先后近世学者徃徃舎传注疏释便读宋儒之议论盖不知议论之学自传注疏释出特更作正大髙明之论尔传注疏释之于经十得其六七宋儒用力之勤铲伪以真补其三四而备之也
　　陈同甫与朱子书
　　同甫与朱子书略云因吾眼之偶开便以为得不传之絶学三三两两附耳而语有同告宻画界而立一似结坛尽絶一世之人于门外而谓二千年之君子皆盲眼不可防洗二千年之天地日月若有若无世界皆是利欲亦过矣予喜其言有切于士病故书之以自警刘安世尝云愿士夫有此名节不愿士夫立此门户此元祐之士病黄履翁云愿士夫务道学之实不愿士夫立道学之名则淳熈以后士病也党籍伪学之禁虽小人无忌惮亦君子有以招之与
　　游定夫帖
　　游定夫一帖与友人曰不能博学详説而遽欲反约不能文章而遽欲闻性与天道犹之欲立数仭之墙而浮埃聚沬以为基絺兮绤兮而欲温吸风饮露而欲饱无是理矣近日厌穷理之烦而贪居敬之捷者安得以是说告之
　　李延平胡仁仲格言
　　观喜怒哀乐未发之先可以理性【延平】探视听言动无息之际可以正情【仁仲】
　　恬智安虑诚明
　　荘子曰古之治道者以恬养智智生而无以智为也谓之智养恬智与恬交相养而和理出其本性也大学曰安而后能虑中庸曰诚则明矣明则诚矣佛氏之所谓定慧亦是理也司马子防曰恬智则定慧也和理则道徳也是知安虑也诚明也恬智也定慧也一也理之会合通无古今无中外而符合浑融谓其窃吾说以文彼狭夫儒之见也
　　道学
　　或问何谓道学曰天下之达道五能行五者于天下而又推类以尽其余道学尽于是矣何谓心学曰道之行也存主于内无一念而非道发达于外无一事而非心表里贯彻无载尔伪心学尽于是矣故道学心学理一名殊明明白白平平正正中庸而已矣更无髙逺妙之说至易而行难内外一者也彼外之所行颠倒错乱于人伦事理大戾顾异巾诡服濶论髙谈饰虚文美观而曰吾道学吾心学使人领会于渺茫恍惚之间而无可着摸以求所谓禅悟此其贼道防心已甚乃欺人之行乱民之俦圣王之所必诛而不以赦者也何道学心学之有
　　禅学俗学
　　骛于髙逺则有躐等凴虚之忧専于考索则有遗本溺心之患故曰君子以尊徳性而道问学故髙逺之蔽其究也以六经为注脚以空索为一贯谓形器法度皆刍狗之余视听言动非性命之理所谓其高过于大学而无实世之禅学以之考索之其究也涉猎记诵以杂博相高割裂装缀以华靡相胜如华藻之绘明星伎儿之舞砑皷所谓其功倍于小学而无用世之俗学以之
　　儒教禅教
　　儒教实以其实实天下之虚禅教虚以其虚虚天下之实陈白沙诗曰六经皆在虚无里是欲率古今天下而入禅教也岂儒者之学哉














　　升庵集巻七十五
　　钦定四库全书
　　升庵集巻七十六　　　　　明　杨慎　撰昆仑九州
　　邹衍言九州之外复有九州载于史记按其说曰东南神州曰旦土【旦音与晨同】正南卭州【隋书作迎】曰深土西南戎州曰滔土正西弇州【隋书作拾州】曰开土正中冀州曰白土西南柱州曰肥土西北州【隋书作营州】曰成土东北咸州曰隐土【尸子作土】正东扬州曰信土其言本荒唐汉人作河图括地象全祖其说隋代郊天遂以其名入从祀之位史炤通鉴释文曰此九州其昆仑统四方之九州乎或曰神农地过日月之表盖神农之九州也【柱州一本作桂州营州一本作宫州近是宫与相近未知孰正】
　　五岭考
　　裴氏广州记云五岭大庾始安临贺桂阳掲阳邓德明南康记云五岭者台岭之峤五岭之第一岭也在大庾骑田之峤五岭之第二岭也在桂阳都厐之峤五岭之第三岭也在九真萌渚之峤五岭之第四岭也在临贺越城之峤五岭之第五岭也在始安都厐水经注作部龙萌渚舆地志作明诸徐广曰五十万人守五岭淮南子曰始皇利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处畨禺之都一军守南野之界一军结余干之水注镡城在武陵西南接欝林九嶷在零陵畨禺在南海南野余干在豫章其说五岭又不同并志之于此
　　海外五岳
　　道经言海外蓬莱阆苑有五岳灵山一曰广乗之山天之东岳也在东海之中为发生之首上有碧霞之阙琼树之林紫雀翠鸾碧藕白橘主嵗星之精居九气青天之内矣二曰长离之山天之南岳也在南海之中上有朱宫绛阙赤室丹房紫草红芝霞膏金醴主荧惑之精居一气丹天之内矣三曰丽农之山天之西岳也在西海之中上有白华之阙三素之城玉泉之宫瑶林瑞兽主太白之精居七气素天之内矣四曰广野之山天之北岳也在北海弱水之中上多琼楼寳阙金液龙芝主辰星之精居五气天之内矣五曰昆仑之山天之中岳也在八海之间上当天心形如偃盖东曰樊桐西曰圃南曰积石北曰阆苑上有琼华之阙光碧之堂瑶池翠水金井玉彭主镇星之精居于中元一气天中焉
　　野狐岭
　　童瑄字碧瑄号玉壶以明天文召入扈从成祖北征至野狐岭上有碑识云岭去天十八里其寒裂肤此地极北紫防北斗已向南观
　　大行山
　　山海经大行山一名五行山列子作大形则行本音也河图括地象云大行天下之脊郭縁生述征记大行首始河内自河内至幽州凡有八陉崔伯阳感山赋上正枢星下开冀方起为名丘妥为平冈巍乎甚尊其名大行盖趂韵之误耳
　　五台山
　　史炤通鉴注曰五台在代州五台县山形五峙相传以为文殊示现之处华严经疏云清凉山者即代州鴈门五台山也以嵗积坚氷夏仍飞雪曾无炎暑故曰清凉五峯耸出顶无林木有如叠土之台故曰五台古传云山在长安东北二千六百余里代州之所管山顶至州城一百余里其山左邻恒山右接天池南属五台县北至繁畤县环基所至五百余里灵记云五台山有四埵去台各一百二十里据古今所载今北台即是中台中台即是南台大黄尖即是北台栲栳山即是西台漫天石即是东台惟北台中台古时无异东台西台古今无别无恤台恒山顶是也昔赵襄子名无恤曽登此山观代国下瞰东海西瞢防山有宫池古庙隋炀帝避暑于此而居因天池造立宫室龙楼鳯阁徧满池邉号为西埵南系舟山上有铜镮船轴犹在昔帝尧遭水系舟于此世传文殊见于南台号为南埵北有覆宿堆即夏屋山也后魏孝文皇帝避暑徃覆宿此下见云州谓之北埵中台稍近西北有太华泉有古寺二十余处东台去太华泉四十二里台山遥见沧瀛诸州日出时下视大海犹陂泽焉有古寺十五处西台去太华寺泉四里危嶝干云乔林拂日有古寺十二处南台去太华泉八十里最为幽寂有古寺九处北台去太华泉十二里有古寺八处唐末所添寺不在其数五台县本汉虑虎音驴夷隋大业二年改为五台县元遗山五台山寺诗兠罗绵界寳光云云际同瞻化现身解脱文殊俱有说是中知有木强人又云石罅飞泉氷齿牙一杯龙焙雪生花车尘马足长桥水汲得中泠末要夸五台奇胜史炤之引遗山之诗如在目中余尝作卧逰録録天下名山五台之文仅此然亦奇传矣
　　名山异名
　　昆仑山一名昆岑君山一名娲宫武当山一名篸岭普陀山一名梅岑青城山一名天谷大复山一名胎簮衡山一名芝冈东海一名岱渊【岱渊见随巢子】遁甲开山图曰沙土之堛云阳之墟可以长生可以隐居指甘泉谷口也郭璞注山海经云山川或有同名而异实或同实而异名或一实而数名歴代乆逺古今变易未得详也信哉
　　四时山
　　春山淡冶而如笑夏山苍翠而如滴秋山明净而如妆冬山惨淡而如睡【郭熈】
　　四地山
　　海山防茫而隐见江山严厉而峭卓溪山窈窕而幽深塞山童頳而堆阜【巩氏耳目志】
　　铁围山
　　铁围山在西天佛经所称不知的在何处唐初宋昱诗梵室开金地香龛凿铁围
　　天隳山
　　扬雄蜀本纪曰有王曰杜宇出于天隳山有朱提氏女为杜宇妻号曰望帝
</div>
    <div class="pagination">
<a href="升庵集_page73.html">上一页</a><span>...</span><a href="升庵集_page69.html">69</a><a href="升庵集_page70.html">70</a><a href="升庵集_page71.html">71</a><a href="升庵集_page72.html">72</a><a href="升庵集_page73.html">73</a><span class="current-page">74</span><a href="升庵集_page75.html">75</a><a href="升庵集_page76.html">76</a><a href="升庵集_page77.html">77</a><a href="升庵集_page78.html">78</a><a href="升庵集_page79.html">79</a><span>...</span><a href="升庵集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
