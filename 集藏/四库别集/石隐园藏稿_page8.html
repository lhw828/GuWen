<!DOCTYPE html>
<html>
 <head>
  <meta charset="utf-8"/>
  <title>
   石隐园藏稿 - 第 8 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石隐园藏稿 - 第 8 页/共 16 页
  </h1>
  <div class="content">
   奏为奉差中途忧亲成病恳乞天恩俯容回籍调理事臣以一介草茅荷蒙圣明扙置郎署顷又衔奉勅命出谳浙省循五年旷举之典宣一人浩荡之恩臣未尝不捧檄自喜誓竭犬马之力以树尺寸也奈臣赋命多蹇动与愿违七月间甫出都门即闻父病便道定省侍药无何而臣之简书迫矣臣父念王命至重勉以大义责臣就道臣洒泪南行犹意臣父或可保无虞也及臣行至徐州地方忽有家僮追报臣父前病大作转加沉重坐卧必倩人扶诸医束手告退臣闻之心恸神惊羣病辐辏即今肺火上炎脾土下泄眩晕不已继以怔忡夫臣父之病亟矣而臣病又若是父子各天危同朝露臣尚有意人间世哉窃念恤审重典也两浙剧地也臣心懐内顾终难専力于簿书身染沈疴安能殚精于谳狱傥不自揣以贾罪戾是于臣父为恝于君命为慢也故义不辞难臣之分也仕不遗亲臣之情也用小臣狗马之病而误国家恤寃之重典尤臣之大恐也伏望皇上察臣狼狈之状怜臣乌鸟之私勅下该部议覆放臣回籍调理俾臣父子蚤得相见原差従本部另题施行臣竒蹇余生傥不遽填沟壑则天髙地厚之恩臣犹有捐糜顶踵圗报万一之日也

　　嵩祝陛辞疏

　　奏为敬陈山右积祲之状恳乞蚤停榷税以蘓孑遗亟发内帑以充邉饷事臣维国家定鼎幽燕提封万井而山右接壌沙漠实为屏藩其为要害视他省独重他省钱粮多解京师独山右一省俱属军饷径解宣大三闗等处是谓民运额几百万而本色不与焉千里灌输用力最艰三军待哺程限甚迫其为财赋视他省独急且田多硗确岁苦亢旸风髙土燥地瘠民贫家相安于穴居人相甘于藿食葢勤苦纎啬其天性然也自三十七年旱魃为祟颗粒靡收逮至次春斗粟千钱太原平定寿阳盂县之间咽糠粃不足继以树皮弃子女于道涂填骼胔于沟壑幸儌皇上湛恩圣母弘慈发帑金移仓粟一切钱粮暂行停缓初夏雨丝涔涔始种晚禾各郡县犹十收四五而平阳一带八月肃霜尽皆青槁无奈邉饷紧急两年钱粮一旦取盈虽额赋渐完而民已十室九罄矣延及于冬依然无雪暨今三十九年春夏再旱千里黄埃一时告停征告赈济者吁天伏地填溢公门五月下旬乃始得雨播种之期视去岁更迟则有年之望抑于今难料处凋瘵之乡际荒歉之岁而又加以三禩之频仍邉饷之追呼伤哉山右之民也目今西鄙议封邉境戒严而五路桀黠似非一妇所能约束万一乗纠合之众求餍其欲势难曲従计不得不选将兴师此时而欲责三晋民运应期沓至骤资军实必无幸矣臣愚窃思内帑储积原将备非常之用傥蒙皇上恻然轸念将三十九年宣大三闗等处军饷特赐従中颁发则三军挟纩不战而气自倍用之于战战可胜用之于欵欵可坚庙堂无西顾之忧矣其山右该年民运即与蠲免止令办纳王民二粮以供宗禄徭站之需将见三晋之民膏脂不朘于输将肌肤不戕于敲朴出水火而登衽席凡今日蒙恩恤匮之民皆异日好义乐输之民也至于榷税一节病民滋甚山右僻在西隅行商寥寥所有额派税银四万五千二百两铺垫等银五千七百余两皆分派于各府州县于是斗粟半菽有税沽酒市脯有税尺布寸丝有税羸特蹇卫有税既非天降而地出真是头会而箕敛又有繁峙皇租原奉明旨责令该监清查宣大牧马草场籽粒未尝及太原也祗缘地界相连而奸识毛凤腾等索贿不遂径朦坐以九千二百两既题得旨不得不那借库蔵以应上供后因按臣题请减免尚存三千二百六十余两竟无措手至减代州崞县五台上邉民壮工食抵解不足者扣征本县条鞭补之夫当此积祲之后正赋之难供况益以额外之征乎臣叨荷任使分守冀宁每遇防秋例当移驻近邉以圗犄角原奉勅书协理粮储顷又代庖粮道者八阅月凡通省灾祲之状征解艰难之情耳熟目习诚不任廪廪戒心先是督抚盐臣议蠲议赈合词请命未蒙俞旨臣窃计皇仁必不重视帑蔵而轻视生灵之倒悬也臣今叨贺万寿拜舞阙庭惭无金鉴以効愚忠爰采民风而丐皇泽恳祈皇上轸念民艰安不忘危亟发内帑以充邉饷仍勅戸部将山右三十九年应征邉粮照数蠲免其榷税皇租俱赐停止庶孑遗之民困少苏玄龆黄发咸歌仁寿之万年颂寳祚之灵长矣

　　防海方新疏

　　题为防海建置方新兵务筹划伊始谨摅愚见列欵开陈仰祈圣明采择以便展布以固封疆事臣本一介书生起家有司洊厯藩臬比岁承乏西塞顷又待辠司冏媿无寸树可以称塞兹者増设天津巡抚备兵防海兼理粮饷臣以謭劣误蒙简畀闻命氷兢不知所措惟是时值艰危义难辞担誓竭股肱以报国恩目今辽阳已失金复海葢皆为敌有计距天津盈盈一水顺风扬帆两日可到天津为南北咽喉年来辽左水陆二运皆此转输万一奸人儌诱导之窥伺为患不小况有应援之责尤非株守可同但臣新设衙门事多草创一切兵食诸需若不先行条议仰丐豫定无米之炊巧妇何办即摈斥斧锧微臣义所不辞而上误国家之事则死有余罪矣敢摘紧要事宜条议上请一议水兵一议陆兵一留班军一设总戎一选将材一议召募一修船只一制器械一备火器一修墩台一请犒赏一免调发一议信地以上一十三欵俱防海之急需目前之要务必冀俯赐允従庶可展布四体若其百不应手徒令拥麾素餐则亦安取添设赘旒为也伏祈勅下该部复议施行各欵【语多未能备载集中条奏诸疏率惟列目】

　　到任疏

　　奏为到任事伏念臣严鲁国迂儒齐东末品虽请缨之有志媿借箸之无竒筮仕理官未着平反之誉洊登水署曽微康济之猷一筹莫展于旬宣五载空劳于疆埸三旬圉府方惭牝牡之未闲万顷海防忽膺节钺之重任惟庙畧普收羣策致阃寄谬及菲才试之水陆繁剧之冲寘之南北咽喉之地惊承新命靡敢固辞倥偬出都不遑宁处臣谨于五月之三日抵津受事矣顾瞻辽左尽多垒之场聫接津门政扬帆之路兼鸿雁哀鸣载道且虫沙销化堪伤事类丝棼官由草剏即令召募四集尚虑乌合白徒难御勍敌况复器械百虚安得雕弓画戟可称整旅眞如搏沙之难就深切覆餗之是虞敢不奉扬皇威益搜军实陈苴袽于未肇每懐蓄艾徙薪之圗掔情形于伏倪不胜集木履氷之愳社稷为重縦发肤其可捐邉衅未弭在金革而无避除一切兵马钱粮事宜容臣次第另行吁请外谨先具到任日期恭报以闻

　　钱粮不继疏

　　题为钱粮不继募兵束手恳祈勅部分发帑金以济急需事臣承乏津门饬兵防海自五月初三日抵任今且弥月因见责任重大武备空虚忧心惶惶朝夕拮据不啻救焚拯溺比来召募壮勇颇多向应已近二千有余惟是合用钱粮仅得兵部原发安家银二万两余俱未给即工部曽许臣盔甲器械衣装银二万两原系初次帑金之数臣已经题明及臣差官赴领又复不发念臣戎幄新开仓卒受事无兵无马无甲无仗诸事俱须创置无米何能巧炊臣在京时亲见皇上续发帑金一百万嗣接邸报又发帑金二百万倾左蔵以毖邉防至盛徳事也臣计当事大臣必有洞悉情形不忍置津门于度外者方且静聴分发不敢轻为渎陈而今迟回日久竟杳然无闻矣省直抚臣俱有原管兵马额设钱粮统辖州县甚多那儧备办亦易而津门有一于是乎说者谓帑金之发为辽左也津门即不得比于辽左而为辽事添设防援交责独不可因辽左而推广之乎台省诸臣分往各省募兵咸以五千为率臣不知曽分有帑金否然或许动新饷或便宜那借一纸之檄甫下而奉行惟谨矣津门募兵计当倍之乃曽不得比例一陈乞乎兵部题覆津门召募兵数水陆各五千名亦极取数之少矣乃经费亦有可计者如陆兵选锋健丁二千名土著步兵三千名水兵五千名安家盔甲器械衣装马价行粮共该银一十八万两此外如置战车造战船缮营房合火药制火器各费不赀尚难枚举今所给发曽未得十分之一营制疎芜不堪着眼以此漫称幕府弹压海澨抑何恃而不恐耶臣今焦劳徒切动有窒碍欲差官募邉兵于延绥等处募水兵于淮扬等处而苦安家之不备矣欲差官市马于宣大等处而苦马价之不赡矣欲开局打造盔甲腰刀拟市建铁于临清芜湖市熟铁于山西潞安等处而又苦物价之不敷矣钱粮一日不发则一日有停阁之虞钱粮终岁不发则终岁为株守之计流光不待玩愒堪虞即今为之尚惧其晩失时不圗嗟何及哉伏冀勅下兵工二部亟行酌议前项钱粮势所必需应该分发帑金若干作速如数给领俾臣得乗时召募整顿以备缓急之用即令帑金不足则新饷本属増派马价原备军兴二项俱堪动支转移分派惟在该部一引手间耳臣三十年犬马业承简命矢竭驽钝以报国恩但愿皇上与诸大臣为东事计利害为封疆计安危毋如秦越肥瘠之异视臣庶得以展布四体而幸免于瘝旷之罪矣

　　金吾远逮废弁疏

　　题为金吾远逮废弁恭请明旨定夺事窃照従来钦拏官犯俱须奉有明旨赍有驾帖而后従事所到地方恭设香案罗拜宣读所以祗畏君命而对扬天威也兹原任山西北楼口副将今废闲陈天爵所犯罪状臣诚不知其何如惟是缇骑逮人于数百里之外既无明旨又无驾帖止凭金吾一纸之批真伪莫辨臣窃讶之若其非真则锦衣为天子之禁卫何容擅有勾摄若其果真揆之累朝之令甲刑章之旧例将无稍稍刺谬矣乎窃念人主一举一动一赏一罚必期可垂青史为万世法诚不可不慎者也见今天津道刘策已将陈天爵羁候惟谨然臣待罪巡抚叨有地方之责未奉明旨驾帖遽难轻发官犯即差官刘侨亦似有逡巡不便拘执者伏祈皇上鉴别真伪特颁明旨以便遵奉交割解京究问庶雷霆有赫而日月光昭矣

　　犄角最重疏

　　题为时事犄角最重津门鞠旅维艰谨详陈空匮之形仰祈圣鉴亟赐议处以便料理事臣严猥以謭劣承乏津门前当建置之初直以时事孔棘咽喉近地外以堤防津海内以应援神京如斯而已矣兹者经臣创议庙算协谋三方建置恢复辽左区区津门欲与广宁登莱鼎峙为三臣情深报国义切同袍苟利社稷何惜顶踵乃细核津门之物力津门之时势则有万万非他方可侔者请详言之今天下之全力尽赴于辽天下之精鋭尽萃于辽天下之金钱以数百万计不问出入以供亿于辽九邉及都门之军需戎器捆载络绎以转输于辽以津门而较辽百不得一焉然犹内外异势也缓急异宜也不当与之较也即以登莱津门相提而论山东新増水兵以三万计陆兵以二万计大约登莱所得将四万许而旧日额设之兵不与焉津门旧额防海一营不足二千之数新设水陆二兵部覆共准一万何啻邾莒之视齐楚乎卒徒鲜少捉襟露肘一不敌也登莱海运之船不下四五百只今既停运水手改为水兵运船改为兵船直一反掌间耳津门既不停运而且加运水兵无船宁堪徒手而凭溟渤近臣具疏欲向饷臣那借运船一百四十三只犹戛戛乎难之至于水兵亟议召募苦无应者葢以海运利大非可以月饷夺耳二不敌也登莱有六十万海运停留之米豆以为军饷又有本省六府之新饷以恣挹取而军饷可以不乏近日津门召募新兵仅四千许而管仓施主政辄以月饷不继为忧大费措处三不敌也以津门而较登莱兵戎物力种种不敌单竭刓敝口舌莫罄此皆众所共耳共目者岂臣愚之臆说哉顷经臣移咨到臣谓天津用兵当以四万计夫欲従事于乐浪玄莬之间非盛其师徒何能鼓行而前顾四万兵亦何容易哉有四万水陆之兵则有四万兵之安家月饷舟楫马匹盔甲器械衣装操赏火药旗帜等项一有不备不能成师而匪従天降匪従地涌俱须国家金钱为之则四万兵亦何容易哉因忆臣抵津门三月止得兵部发安家银二万两耳至于兵部应补发安家马价银五万四千两已题得旨臣差官守候日久近闻又仅发二万两而其余仍未发也臣不得已借饷臣新饷银五千两差官赴宣大市马纔可得四百匹而此外则不免束手无措矣工部应给盔甲器械衣装银八万两亦经题请奉旨迄今甲乙互推毫厘不发臣不得已检城楼旧腰刀弓矢稍为修葺给发新兵以备操练又搜津库稻谷等银可数百两买料鸠工开局打造军容战具黯澹无色而此外则计划无复之矣新兵粮饷不足臣亟诣饷臣恳请得原发帑金三万两转付仓司稍济各兵然眉之急而将来更有不可知者矣军前犒赏臣原请银一万部覆止准初年五千次年二千业奉俞旨但欲取给新饷户部难之坚不肯发而兵部亦遂以为不便开端顾天下有不操练而可称兵者乎有不赏罚而成操练者乎有不用赏而能独行其罚者乎今欲尽废不举难矣总之无米为炊闷懐迫塞大声疾呼聴者褎如以水陆各五千之兵其金钱给发之难如此则进之而四万其难又何如哉伏冀皇上轸念东事经营之难津门匮乏之苦勅下该部将前应増水陆兵数従长酌议如果应増即将一切安家盔甲器械衣装船只月饷之类预为查处俾令各有着落刻日给发则行间诸务可以如意料理庶鞠旅之事易而犄角之势成矣如不应増亦须明白具覆慎勿谩应姑允而复従中格也不然机会易失流光不待万一经臣以尺一之符下征津师彼时百不应手误策应而缓期会即诛臣窜臣亦何益于封疆之大事哉

　　瀛海灾伤疏

　　题为瀛海运务军兴一时并急穷民灾伤困苦万分难堪恳祈圣明轸念蚤议蠲赈并请比例亟蠲新饷以安畿辅以保灾黎事该臣看得瀛海当畿辅要地为都门咽喉以频年之灾祲值辽左之告警行赍居送履畆加租杼轴已空兴发未巳万姓皇皇莫必其命满望今岁有秋或可苏困万一讵意天不悔祸饥馑荐臻去岁无雨二麦未播今夏复旱蚤禾鲜殖方臣履任之始政当夏至之时亢旸为灾赤地千里沿途触目而惊心万姓呼天而抢地延至六月初旬灵雨渐零闾阎小民胼胝袯襫方延颈以希菑畬之入而未几复有蝗蝻之灾矣初时蝗尚无多为害犹浅既而遗种地中日渐繁伙倐而平地尺许势如流水忽而羣飞蔽天白日为昏连邑连州无处不受其荼毒食叶食心无稼不被其吞啖且有更苦秋旱者又有更生绵虫者嗟旧谷之既没叹新谷之全虚村突无烟市井萧条催科日急惟正己自难供新饷洊加额外复従何办葢地当冲剧既水陆之绎骚而时值军兴又差科之叠至览诸告牍备极苦趣伤哉民也夫国以民为本而民以岁为命自古天灾流行何代无之顾时有屯艰而人无流亡者恃天聴之必周赖主泽之下逮也臣所辖河间府十八州县并六卫一所除河间呉桥肃宁三县轻灾不敢槩渎外其任丘等十五州县并各卫所俱罹旱蝗之厄灾伤重大臣滥竽节钺叨有抚循之责辄敢冒死上闻为数百万生民请命乞勅该部速行按臣屯臣查勘具奏酌议蠲赈则浩荡恩波沾溉闾阎而畿辅重地永固根本矣然瀛海犹有事属偏苦而蠲免万不容缓者则新饷是也以有顺永登莱之例在也畿辅自顺永外惟瀛海最近辽左先是顺永以逼处邉塞特蠲新饷矣今津门建牙犄角辽左又总督经畧及保定巡抚层累坐镇无一不为桑土计绸缪则无一不于瀛海恣挹取故买铁料于斯索匠役于斯市硝黄于斯造战船买战马制战车储草料悉于斯虽云有司之经营莫非小民之输纳军兴之苦剜肉医疮岂其在顺永下者登莱海运先年与津门并行而登莱独蠲新饷今登莱停海运整师旅而免饷如故良以海邦贫瘠不称过也独是津门海运不惟不停而且倍増括米籴豆谁非民膏水挽陆输谁非民力今又加之师旅矣而输饷亦如故终不得自比于登莱此殊不可解也揆之顺永既如彼较之登莱又如此则瀛海新饷断断当蠲不既彰明较着矣乎此则无论灾与不灾均当议蠲而当此灾伤困顿之时则望恩尤切而施泽宜蚤者也故臣敢因上报灾伤而并及之伏惟圣明大沛汪濊亟赐拯救地方幸甚臣等幸甚

　　辞督饷疏

　　奏为抚津积戾罔功督饷仔肩难负恳祈圣明俯允辞免以安愚分事窃念臣本局曲之质原非军旅之才祗缘客春辽渖继陷臣时备员冏寺遂承人乏于役津门臣义不敢辞难黾勉受事未免任重而身轻多见志迂而量狭今荏苒朞年矣水陆虽已成旅而挫锋陷阵尚未可遽望于乌合器械虽已粗备而坚甲战舰尚未能尽具于仓卒臣窃为此夜废寝而昼忘飡也至于三方建置之议起臣又加有赞理征东军务之衔讵意风鹤一惊全辽尽弃臣先所发参将管大藩等水兵二千员名久抵三岔戍守后闻遣赴镇江既未见有斩将搴旗之功臣续所发游击金冠等水兵四千员名复在山海阻冻竟以寒月舟胶今仅藉为深沟髙垒之用臣又为此愤填胸而泪交睫也是由前而论臣经年之树立既寥寥其如彼由后而论臣溺职之罪状又彰彰其如此即令得逭斧锧而寛吏议已厚幸矣今突有此督饷之推亚卿之擢真所谓赏加于无劳荣踰于始望兹臣所为饮氷循墙而未敢冒焉以承者也缅惟督饷之事仰佐军兴统辖广阔钱谷殷繁念省直苍黔久困则催科之维艰思海洋风波叵测则飞挽之不易非有精心巨手安望食足兵强说者似谓朝夕目击巧者不过习者之门乃臣自揣才力绵薄一误难堪再误之举况佐计之任地渐邻于孤卿而积劳之余身且兼以善病频年岩塞心血久枯匝岁津门头颅顿改即顷今年三月寒热大作一病濒危迄今元气未复药裹独亲祗以时事阽危未敢具疏请告此又津门道府诸臣所为熟睹而共怜者也伏祈鉴察下情收回成命准臣照例休致回籍如谓督饷缺官义无所逃姑以旧衔管理饷务俾得将勤补拙勉圗后效庶国家无滥觞之官聫而微臣免覆餗之訾诟矣奉旨督饷重任毕自严以劳望简畀着遵新命受事不准辞

　　发兵会剿疏

　　题为东省妖贼怙乱津门奉旨会剿谨酌议应发营兵以助挞伐事窃照山左六郡臣桑梓之邦也臣承乏户曺滥竽督饷目今潢池弄兵运道梗塞无论辇毂之下百万军民咸切呼庚即臣津门转饷榆闗亦将无従出矣加以贼势猖獗声言内犯即甸服三辅亦不胜震邻剥肤之患矣臣窃为此日夜腐心恨不灭此而朝食也惟是蕞尔津门新造草昧之区兵马无几自去岁发参将管大藩等兵二千名于辽左发游击金冠等兵四千名于山海今岁又发参将翟子勲等河南前营兵三千名亦赴山海总计已发过九千余名矣今现在津门者除水兵四千外总计主客陆兵不及万人津门内巩神京外防海澨东援榆闗责任綦重必如戸部所题欲发津兵五六千人是空国以行也顷者两奉圣旨一则有酌量发兵之说一则未定马步之数所谓明见万里之外者也顾疾在腹心治症宜亟于医药而祸生肘腋救鬬窃闻于披缨臣岂异人敢或首鼠臣尝闻之骐骥一日千里驽骀踯躅不前是兵贵精不贵多也诗取譬于雷霆易致戒于左次是兵贵速不贵迟也现今津门兵马有限取盈则不能太少则无益量度主客之旅斟酌多寡之间请以山东营守备刘永昌所统二千名毛兵营守备董世贤所统一千名共作三千之数山东营新兵原系济南诸邑召募前来初亦乌合漫无纪律刘永昌练习有法约束得宜近日遂成一枝劲兵今兹受檄征剿以东土之兵而还戢东土之乱亦何所不勉焉毛兵营兵丁初従佥事胡嘉栋渡海抵津仅五六百人耳嗣是又复逃散不满五百所幸统兵守备董世贤恩威兼济得不尽溃臣又令其陆续召募共足千人贾勇拔距绰有可观俾令东援亦复乐趋此二师者皆津门之鋭也独是以津兵而入东省若无道臣监制何以震肃戎行分别功罪臣与监军道佥事来斯行议及而本官欣然请往以彼素富韬钤亲在行间指授方畧计所禆益良非浅鲜又该道有子来燕禧力能扛鼎射可穿杨因念其父羽翼无人亦复志切勤王情殷寝戈愿以诸生従戎统率家丁以为将士先是役也一以护运一以剿贼如贼势鸱张不妨据险扼要以杜其北徙之路如我师云集便可协力夹攻以大为剪除之谋庶不至以重发隳功亦不至以轻敌取败耳再惟各兵远征必裹二三月之粮即今津库如洗非得二万金不可尤望计曺刻期给发一经支领便可成行不则旷费居诸非所称救焚拯溺之义矣

　　补发津兵疏

　　题为津兵东剿再奉明旨谨照数补发以靖妖氛事该臣看得津门为京师咽喉自当宿重兵以备缓急而东鲁为海内腹心岂宜醸醸盗以滋祸乱前戸部之题覆护运也钦依有量发之语及东抚之请兵讨贼也俞音无马步之数臣谨剂量主客较计多寡以三千名应命业具疏奏闻矣迨兵部以五千为请而圣旨复如数准发两咨抵臣夫东省之事急矣当此潢池云扰之际决非揖譲救焚之时窃计天下之兵当为天下用之岂其无事而豢养为者况榆闗政毖丸泥之封而东省已炽燎原之焰榆塞策应之兵鳞次而棊布者尚自不少至于应援东省明旨煌煌勅速剿而戒蔓延所责成督发者南则漕抚北则臣与保定抚臣耳臣又何敢以兵寡为辞而衡君命也及臣备行该道查议而该道以河南后营守备周之礼统兵二千为言查津门见在客兵止有此营原留以备榆闗践更之用今似不容胶柱而鼓瑟矣该营兵马虽稍不及山东毛兵二营之劲而中多南汝伊雒间人则亦毛兵之伦也在津训练渐已经年亦能明步伐而习技击修戈矛而赋同雠矣臣已行令整顿兵马衣械与山东毛兵二营络绎同发直达兖府壮犄角之先声慑白莲之妖魄胥攸赖焉总之未奉明旨之先臣不敢多发以蹈喜事之嫌既奉明旨之后臣又不敢少发以贻缩步之诮此臣区区之本懐也至于三营兵饷原在津门月支一两五钱今厯过七月一月尚未支也又当赍粮三阅月极为省约计此二千之众又非一万五千金不可并前所请山东毛兵二营饷银臣俱一面于各项召买募兵银内那借给发用遄其行伏祈勅下兵部户部亟为复议补给各归正项
　　【男际有按莲妖徐鸿儒之起邹滕也山左征津兵会谋荡剿先君搜卒简乗师出在途而妖党于弘志起武邑事出仓卒势张甚景州告急后军守备董世贤移兵殱之俘斩四千有竒贼平而保抚之兵始至及抵兖参将刘永昌屡战奏捷而手擒贼首徐鸿儒者即疏中所称従戎诸生来燕禧也初官军屡衂贼恃妖法常自诧曰若欲胜吾除是天兵暨天津兵至不三月而荡平时以其言为谶云近见纪事本末曰景州妖贼屯阜城武邑杀人祭旗声言取景州焚掠四十余里官兵往捕之贼首于弘志策马张弓飞舞而来官兵斩之于马下余贼披靡四散并未言为何处官兵而纪邹滕之战亦为疎漏又尝见是时有撰李忠文公神道碑则移其事于李公夫李公继先君抚津者也征发之事既未与闻景武之捷纔履任一日耳李公序先君抚津疏草亦载其事初未尝自居也附録原序于左以备读古者考镜焉李公召邦华字懋明江西吉水人】
　　附抚津疏草序
　　神庙御极之四十一年余待罪南床与闻计吏时所称天下第一廉平则无若今少司徒毕公公先是业以卓异着兹复冠羣辟人拟公节钺弹指余欣慕执鞭而公恬不为名髙居久之再举卓异乃征入冏伯犹常调也会东方构难三韩不支翼翼神京屋瓦皆震朝议以天津咽喉挽漕而屏蔽东海非开幕府宿重兵不足戒衣袽推择而使公始出建牙明年公以劳勚晋贰司徒余方従田间来辄被命为公后葢惴惴不堪是惧而回首执鞭本懐未尝不倚玉自庆也津故河间属玺书监司以下并隶纪纲乃草昧靡一具公至立规模定章程辟戎伍缮艅艎水陆拮据月不啻四十五日奏请络绎于道壁垒井井屹然京东雄镇亡何广宁陷榆闗累棊羽书夕至旌旗朝发时溃卒望尘奔独公遣戍守官军鼓行而东无却步者以是测公节制云忽妖冦山左守臣乞津兵为助旨再下公急邻谊重悉精鋭半万以赴师出景武贼逆前锋跃■〈日舜〉殱之而滕邹之役不三月奏凯焉此秋毫皆公力余虽与于会观厥成而已葢公沈毅天授无锋颕于貌精详夙成无张皇于卒故运筹决机守处女而应脱兔试读抚津封事英畧远犹令人应接不暇虽戎马倥偬惊侦狎至然棼而愈宻撼而弥定浩乎渊乎夫谁窥公深乎余才百不逮公而幸公典型在望步趋恐后一切率袭公旧偶所不安必决于公公亦披忱靡贰古称萧规曺随犹意相先后耳何如余朝夕禀仰锥画地印印泥哉虽然余于公实有嘿契者公勤诚体国雅意廉俭念封疆多故财用匮乏筦钥惟严不辞程薪数米余亦抱杞忧惜锱铢经岁度支弗及他镇之百一殆与公不谋而合顷疏自陈啬状援公为重公曰世方见少子顾韪之耶余曰民力竭矣将多多益善乎相视而笑今公殚精储糈裁浮核侵所省大农金钱无算异时公功髙庙社将什伯抚津日而抚津其嚆矢矣余为公序疏草葢倚公同心聊鸣执鞭本懐窃附青云耳若乃公之不朽则有国史在

　　抚津事竣疏

　　奏为抚津事竣谨将收支钱粮数目造册奏缴以祈圣鉴事慨自辽左发难宻勿焦劳臣以愚劣滥竽津抚始臣之至津也以弹丸之城处咽喉之地外海内漕果称要害而谛阅武备则衰废极矣津故置三卫虽列左右二营皆春秋分班以供版筑之役于备御无当也惟葛沽海防营旧有防倭兵二千以屯守为名而陆处无营水处无舟旌旗戈甲强半朽敝臣窃郑重简书彷徨太息朝夕拮据罔敢怠遑兵部原议津门召募水陆兵一万名该安家银五万两原议买马二千匹该马价银二万四千两嗣以遣兵援辽多发银六千两三次共发银八万两又以万人为率工部该发盔甲银五万两衣装器械银三万两而以冬曺匮乏龥请甚艰一次发银一万四千七十两又一次发银二万八千二百两续是屡催不报竟成画饼葢兵工二部所给发以为津门军兴之费者止此矣视淮浙中州等处召募之需曽不及什之二三臣殚心筹划刻意节啬务求量入为出不耻数米而炊如募兵原议给安家银五两臣惟于西塞诸将招到家丁各如数给发其土着陆兵则减至二两矣水兵惟淮浙熟谙水性南兵各给以四两其余土著水兵则亦减至二两矣招募解验臣不敢诿诸道府聴之将领俱令中千等官招集赴臣一一自行简阅以故安家虽廉而未尝以孱弱者杂之所省兵部银两至为不赀计以招募至者凡得标兵营三千一百余名正兵营一千九百余名镇海前后竒三营水兵共四千三百余名以征调至者凡得浙直水兵二千名淮扬水兵四千六百名江南水兵一千余名山东营兵二千名河南前后营兵五千名又有毛兵营兵一千余名则半系征调半系招募者也无何浙直淮扬山东河南毛兵等营俱先后调发广宁山海山东应援剿除而津门新集诸兵已盈水陆万人之数亦庶几成一队之师矣独是战马一项原议收买二千匹今乃仅及一千则以内地马价腾涌而又苦无佳者势必就宣大诸市口收买岁惟八九月一次道里既遥鬻售不易一时诚难多得也臣又市物料于四方征匠役于州县就各寺庙开立四局以制军器别设火药自为一局以防水火所制腰刀三眼鎗攅竹鎗各以数千计威远大炮以数十计火药铅子以数万计鐼斧闷棍各以数百计劲弓利矢各以数千万计一切器械之类俱臣亲自估计制办又检出津门城楼旧械择可用者亟为修理一时主客之兵各执一艺矣独是铁盔铁甲仅造二百副有竒藤盔绵甲止造五百副有竒则以所资工匠颇伙非可以仓卒办耳此外造沙船七十只唬船二十只营房三百间战车十余辆虽觉取数甚少亦济目前乏絶大都随事补葺矢竭心力既务节省又求精好不敢苟且塞责亦不敢纎毫妄费良为兵事殷繁国计匮诎上则大内之封桩下则小民之膏血总属艰难倍宜珍惜若锱铢取之而泥沙用之有人心者岂宜出此斯臣幽独所自矢也所惜时日短浅智虑闇汶机绪未竟挂漏实多纔一拊心回首之余不胜瘝官溺职之媿诚所重为廪廪者矣兹臣叨转督饷逐一清算共计实用过兵部银四万四千四百四十九两三钱实在银三万五千五百五十两七钱实用过工部银三万二千六百三十六两九钱实在银九千六百三十三两一钱一并交与新任抚臣李邦华经管复念钱粮支放最宜清楚兹谨造册奏缴仍移送部科一切支销指掌可明矣顾臣窃有请者津门营伍渐成马匹船只尚少目前急买战马一千匹便须用银一万二千两急造沙唬战船一百只便须用银二三万两若夫一切器械不惟新集水陆之众需以简练抑且寄寓征发之师无不仰给迩来征调肆出络绎闗领已惴惴有不赡之忧矣又兵士不可以袒裼而当锋镝之冲则盔甲万副之制于用殊切于费尤奢又由津门以抵山海沿海一带烽墩缘系流沙难以修筑多设木楼臣查核旧迹什九倾圮而以钱粮无措坐成废格恐亦未可视为末务也总计工部尚欠衣装器械银四万五千两伏祈勅发新任抚臣则津门之军兴有赖矣

　　恭谢天恩疏

　　奏为恭谢天恩事伏念臣猥惟斗筲滥膺节钺津门设险当水陆之要冲瀛海建牙实咽喉之重地简卒搜乘经年拮据仅成一旅之师储器造舟匝岁劻勷麤足万人之用谨奉三方之布置讵知九牧之无成顾瞻犄角一隅已失广宁左臂亡羊思补剥床切肤之灾谓何汗马不遑鼎足犬牙之势安在疆圉绸缪之计未举二三朝廷任使之恩宁酬万一自当席藁以待罪讵思得陇而序迁忽奉明纶晋司督饷擢居版部兼领兰台以钱谷赡军兴六师饥饱倚命以纪纲资弹压十道吏民禀成闻命惊惶控辞战栗毫无矫饰总出真诚岂期圣恩不蒙鉴允当此山海十万众嗷嗷待哺之日岂是臣子再三渎悠悠自便之时臣谨于五月之二十一日抵任受事矣缅惟平辽敌忾之际莫若储粟馈饷为先自变起三韩而祸延九有厯时已经五载所费何止万千召买截漕羣策无遗于会计陆挽水运人力毕举于转输无奈鲸波之苍茫兼以牛车之疲惫何以使廪盈而庾羡劈画实艰何以使食足而兵强经营不易刘晏之理财淮甸有意效之萧何之转饷闗中恐不逮也况前督饷部臣三岁之精心料理事事良规近覩巡饷按臣四欵之极意条陈言言石画定额可杜滥觞之弊兼支可免玉粒之嗟臣敢不俯竭庸愚仰酬知遇奉庙廊之徳意遵耆硕之谟谋军储外供壮投石超距之鋭气民财内阜苏氿泉获薪之惮人矢志诘戎岂容嫌于米盐凌杂投醪飨士还干泽于大内封桩

　　廉将茹苦疏

　　题为廉将茹苦倍常伏法推情可悯恳乞圣明照察覆讯末减以平政刑以彰激劝事窃照为将之道莫贵于勇往直前而御将之道惟在于执法不二粤自辽左沦亡逃将接踵大伤国体且挫士气有识之士无不切齿腐心亟欲按剑伸法以明纪律然有素行廉洁矢心忠义本非逃而类于逃无死法而罹于法者尤当察其情而原其心则近日管大藩之事是也大藩原以徐州世职指挥获登武闱甲科先是泰昌元年以浙江实授参将奉调援辽天启元年春经畧袁应泰令率浙兵二千前往镇江已达登州■〈王母〉玑等岛会辽阳失陷兵部覆准回津防守时臣适有抚津之役逮七月内三岔告急辽抚王化贞移咨于臣索大藩一营臣发兵疏具在可覆按也继入广宁辽抚促往镇江策应毛帅大藩又复鼔枻时值八月秋髙风厉覆溺逃亡其随大藩赴鲜者仅八百余人而辽抚所差赍粮都司庄梦龙并银四千两亦俱化为乌有矣及十月间大藩抵鲜驻弥串堡与毛帅为犄角依山为守冬月极寒士多冻仆每月止借鲜米百石每兵日仅四合此外衣装盐菜之类一毫无办自十月以抵七月共借鲜米九百四十石又借监军副使梁之垣银五百两每兵不及一金夫饥寒切身虽慈父不能保其子各兵之以讨粮为名而相率内向者亦人情也大藩此时仍当申明约束坚守信地乃以各兵溃归亦以追兵为名相従赴津此则不能无罪惟是多命攸闗宿饱无期是则大藩所遭之不幸而非甘心掉臂者也及抵津而臣以大义责之抚臣李邦华亦以大义责之抚臣初议以该营中军杨应鼎率其师往而委都司佥书文士铭监之大藩谢事聴参又令饷道钱士晋亲诣大沽议给兵饷祗以库蔵空虚不能尽补积欠之数于是各兵呶呶有词备述忍饥裂肤之状坚不肯受然未尝鼔噪也已而饷道回津益知领兵渡海非大藩不可津抚再申军令臣亦怂慂戒行及大藩往而兵帖然奋臂一招誓同生死我给饷银断自三月为始至九月止则所节省尚不赀也而遐观逖聴者不察其详辄云逼索津饷则不惟大藩寃而津门亦寃矣海上风波入九月后三老长年便自裹足大藩率兵再发实以九月二十三日中途阻风届十月十二日纔抵登州庙岛朔飙凛栗异■〈风贝〉时作竟守冻皇城岛矣隆冬非航海之时守冻非驻足之地祗縁文士铭垂涎主帅投揭交构遂有逗遛之参惜哉由前而论原为饥兵逃归大藩追随似与真逃者异由后而论原为寒冬守冻待时而发又与逗遛者异不意风闻腾播连被重劾明旨森凛分宜祗承臣亦未敢轻为渎陈续见登抚再疏大藩闻风前行圗功自赎奉旨果有圗功求生情节奏请定夺是圣明亦若哀而怜之矣近复报大藩于三月之七日再至弥串堡已具文报毛帅讫至二十一日而文士铭持登抚牌至各兵委士铭代管当于弥串堡巴山地方将兵船十六只兵四百五十六员名事故银一千二十两俱交代明白大藩赴登州投审系狱呜呼镇江岸上近日往来辙迹多矣初时人皆以为絶海穷荒宁死勿往大藩自津入辽自辽入鲜蹈险最先勇超诸弁且其一尘不染深得士心在鲜日久涉厯寒冬僵尸相属人无异志粮糗不继枵腹荷戈此等苦态要皆他人所无即其擅归有罪而其终年无饷亦微可原即其征进无功而其九月戍守亦殊可録秋深再往中途守冻窃谓大藩无死法也即津抚李邦华虽曽疏参每与臣言辄为咨嗟叹息未尝不称其廉而悲其苦大藩而斩其余逗遛缩朒不肯出海洋一步者何以待之且其入辽以来两年之间千辛万苦一官数载甘同积薪而今反罹重典恐为廉将之戒而隳壮士之心人何劝焉臣昔待罪抚津曽与发遣之役嗣是由辽入鲜海面寥阔鳞鸿杳絶比至去年五月始闻毛帅之耗孤军乏粮臣即连具塘报谋为运饷接济毛帅并济大藩乃饷尚未至而大藩归矣缘系津门之官絶域途遥未能照管而登莱及监军道臣又未免秦越视之醸成此祸此则臣之罪也日来方寸展转不宁臣虽不杀大藩大藩实由臣而死矣夫死生之际谁不伤心动念日奉枭示之旨论者以为大藩必挺而走险即兵部覆疏亦虑其甘心为中行说以逆颜行而今已抵朝鲜従容赴逮甚至事故钱粮千有余金交割明白不肯丝毫少染一腔忠义可矢天日当斯世而求忠廉之将如大藩其人者岂易得哉闻登州总兵沈有容海外相遇执手恸哭有容素号昂蔵丈夫则大藩之非龌龊庸将断可知矣今即不敢遽为解网求生以挠三尺之法亦不敢复求戴罪立功以蹈脱缷之局但祈勅下兵部行令登抚解至京师仍令法司调取一切案卷従公审问务使情符于法法协于律或従谪戍或议拔黄以明正其不守信地之罪而姑贳其一死以存公道以示风励毋使忠廉之将含寃抱恨以干天地之和则所禆于军纪士气者非浅鲜矣臣一腔孤愤越俎多言天理良心不能自已知我罪我总在所弗计也奉旨据奏管大藩情有可原且已自归就逮亦知畏法着革了职发至沈有容处聴用立功如再违玩仍行逮问

　　朝鲜情形疏

　　题为赍勅府佐还津朝鲜情形渐晰谨披陈委折以备采择事案照天启二年臣当五月受事之初即有朝鲜海运之役维时原任卫辉府推官孟养志曽蒙前经臣袁应泰具题起用援辽无何广宁陷没本官闻毛文龙请饷即愿躬任转输辅都司黄胤恩行矣又因庙议欲给毛帅勅印旗牌仍欲发勅宣谕朝鲜而本官遂兼有赍勅之役矣粤自二年七月发棹津门去冬黄都司回登而本官以宣谕未竣留滞属国今于六月之杪倐然归来赍有朝鲜回照印信咨文而后督饷宣谕二事始获完局该臣看得自有东事以来我中国之信使络绎朝鲜而朝鲜亦待之甚恭礼之甚厚于是有视为竒货而恣其需索者有狃为文弱而肆其凌轹者朝鲜君臣积久不堪浸假生厌故孟推官之赍勅赴鲜也毛帅辄尼其行力主代赍而孟推官亦欣然従之此自体恤属国砥砺好修不欲令彼以些须宴飨之仪沾沾见徳色于我者也及差官任国辅应时泰赍勅抵开城而前王李珲坚持旧例阻止中途必欲令孟推官亲赍而后开读斯亦忠顺一念不欲苟且完事以获戾于天朝者但孟推官因见毛帅先经具题故成议有难于中变而代赍仍执夫初约涉冬厯春徘徊殷栗凤山之间竟未成行比至二月而李珲称病不复视事三月而李倧奄有海邦矣濡滞经时良有以也李倧立后欲反李珲之所为至指以久不受勅为李珲罪状亟催代赍而孟推官尚羁凤山亦以属国新经易主既当借以侦探情实又欲因而激发忠赤据所称述问荅侃侃数语殊闗名义又不旬日而促归装孤臣万里独力撑持只索如此斯亦庶几可称不辱君命者矣此孟推官赍勅往来始末之情也乃若彼国易主之详则亦有可得而言者李珲原以前王李昖次子得立素称仁柔李倧其亲侄也驰马试剑谋勇着闻眉竖耳垂姿表伟异常在李珲左右用事掌管笔札之役入春因见李珲有疾遂令心腹陪臣建议将平山节度使李贵教练兵马五百人调赴王京防御又宻约继祖母王大妃于三月初九日在于宫中举火为号李倧率李贵等以救火为名领兵入宫绑缚李珲投烈熖中并其世子宫眷及左右亲信之人俱行杀戮议政府有自尽者本月十三日遂令王大妃下教国中云昭圣贞懿王大妃若曰天生蒸民树之后辟葢欲序彝伦立经纪上奉宗庙下安黎庶也宣祖大王不幸无嫡嗣因一时之权越长幼之序以光海为储贰既在东宫失徳彰着宣祖晚节颇有悔恨及至嗣位之初反逆悖理罔有纪极姑举其大者子虽不徳然受天子之诰命为先王之配体母仪一国积有年载夫为宣庙子也者不得不以子为母而光海聴信谗贼自生猜隙刑戮我父母鱼肉我宗族懐中孺子夺而杀之幽闭困辱无复人理是乃逞憾于先王又何有未亡人至若戕兄杀弟屠灭诸侄■〈扌暴〉杀庶母屡起大狱毒痡无辜撤民家数千区剏建两阙土木之役十年未巳先朝耆旧斥逐殆尽惟姻娅妇寺逢恶縦臾之徒是崇是信政以贿成昏墨盈朝辇金市官有同驵侩赋役繁重诛求无艺民不堪命嗷嗷涂炭宗社之危若缀旒然不惟是也我国服事天朝二百余载义即君臣恩犹父子壬辰再造之恩万世不可忘也先王临御四十年至诚事大平生未尝向西而坐光海背义忘徳罔畏天命阴懐二心己未之役宻教帅臣观变向背卒致全师投北流丑四海皇使来临托故久滞皇勅屡降无意济师痛心疾首胡可胜言夫灭天理斁人伦上以得罪于皇朝下以结怨于万姓罪恶至此其何军国子民居祖宗之天位奉庙社之神灵乎兹以废之绫阳君倧宣祖大王之孙定远君琈第一子也聪明仁义有非常之表宣祖竒爱之养于宫中命名之义厥有徽音凭几之际握手唏嘘属意深重异于诸孙今者奋发大义讨平昏乱脱予幽辱复予位号伦纪得正宗社再安功徳甚茂神人所归可即大位以继宣祖大王之后册夫人韩氏为王妃故兹教示想宜知悉是日李倧遂即王位又差官立诛平壌守臣朴华并鸭绿江邉臣郑遵数其元年冬月时通接引戕辽人而谋毛帅是所借口以报中国者也李贵今为李倧亲臣日侍其侧而又用宿将张晩为总兵以守鸭绿用内戚韩浚谦为本国都总兵以镇王京又令通官传语于孟推官曰向来旧王不以并力遏敌为恭而以缛仪欵客为恭今我正不以缛仪为恭而専以协剿为恭以故接伴各官其礼貌亦殷勤如昨而馆谷渐不逮畴昔矣李珲之事天朝殚心竭力彼国老臣有身被倭难者皆所乐従而少年新进之徒或多不欲兼以供亿颇繁国人苦之今春偃卧日久有以为真病者有谓知祸之将及已而深居以避者乃不虞其竟以不免也此臣唤集差官任国辅等反复查问而得其大槩如此近闻李倧请封之使业已渡海而来抵登而北行且匍匐阙下矣臣窃以为李倧之事其不必议讨者有三而其不可遽封者亦有三李倧自立虽犯无将之戒然为李昖之孙李珲之侄枝派颇正且其假仁假义国中臣民率多归向今若轻言废置必当先议兴师航海万里胜负难必穷兵远骛非力所及是不必议讨者一也通逆之显迹未着享王之常礼未失且其即位教令颁布国中咸以恭顺天朝为念以协力助兵为辞岂其以此翘前王之罪过而躬自蹈之万一更置不得其人违顺即逆厥计良左是不必议讨者二也李倧立后每有公移与毛帅往来固非大有协济亦觉别无龃龉近闻毛帅自用银往安州籴粮五千亦未遏籴总之毛帅近居皮岛四面皆水与前驻宣州时依倚朝鲜大是不同可无他虞是不必议讨者三也惟是君父大伦炳若日星乱臣贼子宜加斧锧既逭天诛遂叨封典煌煌纶音骤加匪人彼箕子礼义之邦将无为有识者所笑是不可遽封者一也李珲之事天朝也甚谨既助兵于四路进剿之时又助饷于毛帅驻师之日其有功于天朝也甚巨彼国教令所谓欲加之罪何患无词者也若中国不为一言昭雪幽冥之中未免负此忠顺外藩于地下是不可遽封者二也李倧语言应对之间不失恭顺天朝之意而其处心积虑尚属叵测据其公移咨文虽称权署国事然而居王之宫服王之服行王之政未尝辞尊居卑拱聴册封诚恐别有肺肠遽难方物大虑觇风观变向背倐忽是不可遽封者三也以臣愚见固不必穷治其擅立之罪使其挺而走险亦不可遽与以封爵之荣使其狃而成玩俟其请封使至止收表笺一切方物姑寄别所即令来使言旋顺赍明旨诘问要见李珲是否当诛李倧果否当立俟其输服请罪往返再三而后许之不则俟其进兵助剿功绩昭著而后封之庶几操縦在我刚柔互济不以恩掩义不以权废经天朝之纲纪大伸而属国之邪萌自戢矣说者又欲遣官前往查勘区处夫官卑则不足以示重官尊又恐负固不服反有亵于国体似未为得策也至于以后中国之使其以公务入朝鲜者宁稀勿数宁简勿繁仍令谢絶一切交际母得黩货致轻中华此尤吃紧要着亟宜申饬者也
　　【此疏采入従信录诸书中流传朝鲜顷朝鲜嗣王因纂修明史具疏为其前王力辩且指此疏谓非事实然先君当日所据以入告者使臣之言而使臣则得之其国人之口也康熙乙丑际有附纪】

　　患病祈休疏

　　奏为主恩未报臣病已深恳祈俯准休致以重饷务以全余生事窃惟君臣大义比于天冠地履而无所逃臣子致身肇于策名委质而不可渝臣虽不肖葢稔闻之顾事君致身必其耳目精明手足强健而后可以为服采服劳之地若果身之病矣致于何有此而不思以义自裁是为尸素为贪恋而罪乃滋甚矣臣严猥以驽钝窃禄中外三十余年终鲜树立粤自皇考擢升冏卿嗣值圣明简任津抚滥竽今职备员卿贰髙厚未酬肤发何辞但臣禀赋素弱原有痰火虚怯之症兼以驰驱邉徼俱属戎马倥偬之场精力耗于簿书肢体惫于奔走所従来久矣嗣是于役津门壁垒草剏殚心従事不啻呕血及督饷务闗鲜并急百忧丛集以致宿疾顿増齿发非故眩晕怔忡时作时止顾一念犬马恋主之心犹未敢遽言乞身也乃至今日而臣病益深矣津门素称卑湿连年更遭霖潦臣自天启元年五月抵津维时衙宇未备寄居卫署除正堂外止有寝室数椽不蔽风雨湫隘蒸湿臣实栖息其中鞅掌于内是年夏秋之间足膝浮肿皮肤麻木臣服燥湿搜风等药数月良已届于二年夏秋而浮肿麻木亦如之厥势増剧服药愈伙而后稍稍见效逮于今年夏秋以来不惟浮肿麻木已也下体遍生毒疮脓血备极淋漓头目岑岑而作恶饮食喀喀而欲吐医疗多术内外兼攻时将凝寒终无起色臣始犹竭蹶水次巡阅粮艘而今且不能出门戸矣始尚临莅聴事延见僚属而今且不能着袜履矣疮势蔓延皮肤溃烂一股之大臃肿如腰一步之移重坠如石虽运务之迟滞为惊而文移之批荅未废然而疾痛呻吟僵卧一室支离委顿瘝旷百端殊有局蹐倍万不宁者询之医人张应清等佥称湿热为祟深入膏肓气血受伤渐成沈痼若不谢事静摄必且终为废人夫督饷何官是闗鲜三军所恃以寄命者也督饷何事是辽饷百万所赖以输挽者也今岁运额虽将就绪明岁运务又当经始一切截漕召买修船建厫等项诸事如猬即以精明强健之身当之犹惧日不暇给而况加之病困重以杜门谁为料理何敢坐视若再因循荏苒不蚤亟求赐玦则所误于一身性命者小而所误于国家封疆者大是微臣之所大惧也用是披沥控陈一字非饰伏祈鉴臣病患甚真甚危准臣休致回籍别选才贤代臣督饷或照近日庙议归并抚臣加衔兼摄则微臣得安于医药或残喘之可延而运务免致于废阁亦军需之有济矣奉旨毕自严久莅重镇饷务着劳何得遽尔请告着照旧供职

　　懋赏难承疏

　　奏为平妖无功懋赏难承恳祈俯容辞免恩命以昭分义事案照兵部题覆为妖寇荡平已久军功查勘复明谨据实奏闻乞勅照例叙録事奉旨东省妖冦荡平文武各官协心奋力共奏成功朕心嘉悦毕自严张凤翔李邦华俟直隶勘功疏至并従优叙钦此近兵部又题覆前事奉旨畿辅妖冦荡平文武各官协心奋力共着劳绩朕心嘉悦毕自严升右都御史兼戸部右侍郎赏银三十两彩段二表里钦此窃照臣前承乏抚津原以军旅为职则张皇六师固将为戡乱资也发兵策应原因王命调遣则同舟共济亦非为希赏地也维时祸已中于腹心患实深于桑梓奉有明旨发兵五千于是将领择谋勇者兵马选骁健者器械遴坚好者倾左库之蓄裹三月之粮而又以才望道臣监之旬日拮据寝食都废然皆臣之职也臣之分也即成败利钝亦不暇预料也逮烝徒在道而倐报广川之妖乱移师问罪而旋见潢池之荡平斯则变出仓卒捷报俄顷匪臣意想之所及矣继而旌旗东指主客协剿驯致邹滕底定洙泗廓清是乃宗庙社稷之灵实式凭之而道将士卒戮力整旅之劳破斧缺斨之苦亦诚有足念者臣以欵启量移督饷既匏系于津门未奔走于行间其敢以征发之微劳而冒军功之上赏乎乱民无知不啻赤子之入井师旅所加堪怜玉石之俱焚其敢以中原之异变而蒙出格之宠渥乎且邹滕之役东抚身居锋镝之中运筹决策百倍焦劳津门将吏胥禀成焉其波及津门者皆东抚之余也景武之役津抚之号令方新而保抚之调度得宜此其平妖伟绩无不超出臣上者三抚优叙谁曰不然臣实碌碌因人冉冉易位而可自为功乎臣幼读诗书闻古之人臣有不为爵劝不为禄勉以忧社稷者心窃慕之愿以为法今东征之道将偏禆俱己加级受赏揆臣当日誓师之初心不啻慊矣若臣事无加于职业之外而骤膺异数之骈蕃足未侧于壁垒之间而辄沐恩波之浩荡所谓赏加于无劳荣逾于始愿将令当之惊神而望之却步矣况右台乃风纪之峻秩揣凉徳何以堪佐计虽督饷之宿衔转左阶而中凛目今馈饷方殷本折匮乏臣方深抱溺职之媿而又何容兼官为也至于命服辉煌恐贻不衷之诮兼金郑重祗懐多取之羞因忆春月榆闗大赉枢相推广皇仁猥以饷务相闗匪颁及臣枢相先已具疏总谢微臣未便矫异具辞迄今蟒段一端帑金三镒长扃笥箧未启缄縢当此财用匮绌之时似当一体缴还所谓省一分亦足助军国一分之用者也为此愕眙无措螴蜳陈辞伏祈皇上鉴臣微诚收回成命庶清朝无滥加之宠而微臣罔贪天之功即彤弓大典亦若増而光矣奉旨毕自严督饷平妖并着劳绩叙赉已有成命不准辞

　　兵饷重任疏

　　奏为兵饷重任绵力难兼恳祈俯准辞免归并以安愚分事臣接邸报见天津巡抚新升兵部右侍郎李邦华一本为惊闻新命等事奉旨李邦华既简任卿贰着遵旨即来供职不得推辞巡抚事务既议归并着督饷官兼管该部知道钦此伏念臣以愚劣滥竽仕版驰驱中外三十余年即顷待辠津门先甲兵而后钱谷呕心血而疲筋力亦已三年所矣以积劳善病之躯处濒海卑湿之地致今脾胃损伤足膝浮肿前九月内曽经具疏请告未荷允従黾勉供职每虞瘝旷拟俟今岁运务奏缴事竣再申前请况兹巡抚重任克诘戎兵拱护神京犄角闗门而可以孑身弱植谬为兼摄者乎臣无左宜右有之才而滥治兵转饷之寄一闻新命五内饮氷且臣昔之司兵也搜卒简乗而力惟觉其不足即臣今之司饷也手画心计而力未见其有余今臣犹然故吾也非昔愚而今明昔弱而今强也而何以兼摄也譬之尫羸之夫而令其一举百钧驽骀之足而责其一日千里乌能胜其任而愉快乎诚恐顾此失彼挂一漏万将汰冗节浮之利小而卤莽丛脞之患大矣且年来计曺匮乏每忧新饷弗继向也臣与津抚庖祝各司呼龥同情犹仅仅以支眉然常惴惴而虞瓶罄近闻津兵月饷自十月起俱未给发今若归并于臣既索运脚又索兵饷一切呼号陈乞之情必且视前愈急愈苦人既厌其唐突已亦羞其聒絮究且力薄言轻接济弗前祗以重微臣之罪案而速其颠踬耳近见有条议津门事宜者似督饷津抚本同为赘旒之官而合并担当已别得瑰玮之彦即臣饶有兼才而肩承局外尚懐揽权妨贤之羞况臣实无微长而尸素局中益滋折足覆餗之惧矣伏祈圣明俯赐垂鉴准臣照旧止理饷运完其本等职掌其巡抚事务别选才具优长者属之则小器得免于倾覆而重任可赖以劻勷矣奉旨兵饷允宜归并毕自严才足胜任不必辞

　　津库已匮疏

　　题为津库已匮益匮转饷千难万难恳祈勅部加意接济乗时料理并蚤罢斥微臣以无误军需事窃照津门之粮饷非为津门用也而实以供榆闗之士马即明岁之饷运又非自明岁始也而必先资今岁之措处稽查旧案前任饷臣无不隔岁讲求先期营办所従来者旧矣今岁部发新饷银两自上年十二月起至今年十一月止共仅得银二十五万而臣发过鲜运粮料一十二万三千余石发过闗运粮料一百七万二千余石鲜运每石脚价四钱二分该银五万余两闗运在南海口交缷每石脚价二钱一分五厘其运至闗外自芝麻湾以至觉华宁远递加至二钱六分通融计算该银二十五万余两二项共该银三十余万两而臣仅用二十五万两又就中买运新豆数万石买运鲜布二万疋买席数十万片买苇数万束又各衙门廪费工食及各运官廪粮俱在其内发银若彼用银若此臣非能神运而鬼输也臣与司道悉心酌议磨勘卷册不避怨劳故于一切津淮船户除其底价扣其预支清其挂欠悉作实数往时夤缘溷冒之弊厘剔殆尽政如贫人负债力不能偿聊检旧劵以相抵塞而已至存留下脚旧例止扣十分之一后因部银不继舣舟待发官船银多有扣至二分三分者民船银多有扣至三分四分者政如贫人市物手无现钱姑为賖借以充日用而已下脚初扣之时许以运回给发运回无银再许年终给发而今又届期矣即今应领下脚尚欠一万三千余金日久未发拥门告讨皆以臣为失信昔年海运利巨人多竞趋今岁咸谓扣算过刻渐有离心民船尤多掉臂不顾失今不给明岁号召谁其应之且也今岁发运愆期秋深不息■〈风贝〉风肆虐漂失孔多兼南海口嶕石巉岩不便泊舟触之立碎并鲜运往回失风者总计已踰百船之外旧例应于今冬发银朋造抵补每船二三百金约用银二万两又前任饷臣每岁例造新船百只天启二年臣受事后偶以粮运渐减停止未造迄今闗运鲜运道里愈遥粮料愈伙近议仍造新船百只又该银三万两而以津库如洗束手无措亦徒切望洋之叹而已矣然犹系新船也乃若津淮旧船海运经年风雨之所摧残波浪之所冲击船艘敞漏什物缺少入春必须大加修艌方可尝试于不测之渊旧例论船大小毎船预支二三十金以至四五十金俱于年终给发今各船戸告讨频仍臣无以应迄今新船未造旧船未修转盼春和闗鲜待哺其能不胫而走乎天启四年该运料豆四十三万津门虽有旧豆五万成色不登难充闗鲜之用其真保河新派买三十万因无豆价尚在未定之天惟有津门自买八万臣与司道府厅竭蹷従事豆新价廉用待春首开运之需乃那凑收买未及三万而津库悬罄矣即令春月有银可买尚虑豆价日腾而缓急无济也况未必有银哉毎念及此而臣心欲碎矣顷自数月以来移咨再四呼龥频烦而内部止发银二万两尚未到津臣将何法搜括何道补葺以结今岁之局而开明岁之端耶部咨每称外解稍裕再行凑发接济苐不知外解充裕当在何年何日也乌兔飞驰河清难俟若非仰仗天语叮咛委曲那借速赐照数给发而徒以些须闗其口所误于军兴者岂其微哉呜呼今天下督抚之带衔部院者多矣然未有备员于六卿之堂而经营于郡国之间者有之自臣督饷衙门始昔年倭乱则有张养蒙之拮据近岁辽难则有李长庚之劻勷而臣猥以謭劣貂续其后虽贤愚不同而名衔弗异也良以兵饷一节三军命脉所闗故以部堂莅之重其事也上而大司农即其僚宷下而诸司官即其属吏庶几其体隆其权尊呼吸通而接应捷可以展布四体而不致偾国家之事讵至于今而有大谬不然者案查天启元年内部移咨前任饷臣内称辽军辽马性命呼吸安危全在督饷之一身总计一年应费若干银两本部分四季解发督饷衙门一聴便宜行事再勿逐事题请以致部覆参差亦勿零星取银以致部发稽迟而前任饷臣尚谦譲未遑也户部又尝题议津门应用折色每岁当在二百万外三百万内其建议如此虽前任饷臣加意节啬未尝妄费然伸缩自如而襟肘可免矣今以本部之大臣而仰新饷司官之鼻息每草一疏陈一议不惮千言万语呕心沥血以求一当乃司官一言驳之而有余矣夫其复议而驳之也犹在行止従违之间也甚且寘之髙阁矣或迟回数月而后具覆或终于不覆而仅以咨应矣臣虽謭劣亦知国课民膏百倍艰难程薪数米万分慎毖而困顿龃龉寸步难前既旷废于职业将移祸于封疆是微臣之徳望不逮前贤无以取信于人也非督饷之累臣臣负督饷不能克举其职也今榆闗以饷运不继则责望于臣船戸以脚价不发则怨讟于臣津门司道以买运粮不敷则又交相控告于臣臣累移咨削牍以烦聒于内部而不可得则又恐以唐突厌臣然则臣亦厚颜矣先事而呼见谓无疾之呻吟临期而陈已成剥肤之疮痏时势至此千难万难今惟仰丐圣明亟罢微臣治以溺职之罪而别选海内名贤以膺斯任则夙望之感召必且闻风而响应巨才之挥霍必且徒手而饷足斯实岩疆之厚幸军国之至计也臣得逭戾于负乗而逃刑于司败即永跧伏草野所至快矣奉旨粮饷紧急内外部当同心共济毋致偏累这所奏着该部措处接济以应急需卿任事焦劳还加意料理不必辞

　　到任谢恩疏

　　奏为恭谢天恩事伏念臣生本迂儒未娴军旅才疎会计靡禆疆场荷盛朝特达之知莅津海多艰之地百事繇于草创何啻捉襟露肘之穷一帆紧接溟壖不胜浪马涛戈之惧而臣自鞭驽钝勉矢血诚搜乗饬戎冀振貔貅之势惜阴刻日终媿锁钥之功稍展寸长倐踰一载即招集骑步薄有可观而整顿鞬櫜犹多未备幸朴诚信于士伍可徐酬分阃之恩乃圣虑笃于军储忽骤拜度支之命顾臣寡陋再试殷繁当计曺仰屋之时值河西失守之后■〈风贝〉风时作波臣之飞渡维艰霪雨相仍露积之葢蔵乏策海输继以陆挽犹虞庚癸频呼辽艘载驾鲜航安得要荒并济经营宵旦大惧偾辕再易星霜尚蔑底绩乃缘征发微勚猥蒙浩荡洪慈特晋宪职之崇载荷匪颁之渥捐糜莫报函葢难名更因津抚之议裁复奉兼摄之新旨递任尚嫌于见短并承岂裕于兼长虽庙堂怜老马之识途欲使驾轻就熟而微臣懐袜线之陋质乌能绠短汲深成命俨临疏辞未允蓄艾已羞往事莫逭諐尤履氷倍悚来兹弥深局蹐敢不练三津之戎马使之动可战而静可防务期足两地之饱腾勿令发不时而呼不应谨捍御于海澨必使岛屿澄波圗接济于岩闗用寛圣明旰食而臣又念国家丁三空四尽之日既圗省费以省官则微臣当陈力就列之余岂容兼任而兼饩贰卿之廪费犹自腼颜镇抚之供张槩行裁节至于原设之衙署改充武库之庤储居肆鸠工庶尽惩呰窳之弊日省月试期克壮组练之容斯又臣惓惓有懐所为自靖自励者也

　　地震陈言疏

　　题为畿辅再经地震灾变异常可骇恳祈上下交儆亟修实政以圗消弥以凝休命事该臣看得积阴为地地道主静万物之本原羣生之根苑也以静为常以动为变震则失常是为越阴之职而干阳政厥变大矣故春秋地震必书诚重其事也闻之占候家云地震动微祸小动巨祸大动在一隅应在一隅动在千里应在千里今之震也未尝倒塌房屋压伤人命固与巨动稍殊然嘉平之十三仅一朝而震荡者数四新正之五日未弥月而震动者再形即境外遐方不及尽知然瀛海十余城之州邑申报畧同想燕赵千余里之提封灾祥靡异矣微臣触目阴阳之舛戾因縦观时事之艰危岂容无说而处此东则声罪致讨■〈扌间〉然思逞西则阳顺阴逆狡焉难凭则可虞在邉境辽饷加派无异一兔而两剥其皮在官虽征其所不得不征在民实应其所必不能应则可虞在穷民左蔵空匮而沿边之兵饷不能时给即最急如榆闗亦以海运暂停转输靡继每惧祼体脱巾之呼或出风餐露宿之旅则可虞在卒伍军兴方殷飞刍挽粟固不容己然瀚海风涛而长年三老每葬身鱼腹之中即竭蹷刍牧而重趼茧足多困踣轮蹄之下谁非赤子而茹苦降割至此极也则可虞又在运务凡此皆足兆异皆足郁和臣严滥竽督饷承乏抚方值灾异之洊臻思奉职之无状匪直痛自修省不遑宁处仍当亟従罢斥以应咎征者也窃惟我皇上御极以来乃圣乃明克仁克孝郊与祀必亲朝与讲弗辍止辇受谏官之言发帑纾岩疆之困仕路之登进不啻拔茅章奏之批答捷于流水亦既追踪尧舜而比绩唐虞矣顾明王慎徳虽纎微弗忽而臣子责难则箴规弗废诗称敬天之怒无敢戏豫敬天之渝无敢驰驱葢灾异之来天所以震慑人君而亦所以仁爱人君也人君应之以实则震慑实为休祥酬之以文则仁爱终为谴责故天之鉴下也洞见于几微而君之回天也转移于呼吸即今似有不容不亟为修省者如煌煌纶綍间繇中旨之传宣致令辅弼不得闗其忠万举万当而一误则捄药靡施将无启炀灶而滋猜嫌乎是内批当慎也如琐琐妇寺渥承延世之宠光致令枢筦不能守其法作威作福而一轻则劳臣解体将无嗟滥觞而丛指摘乎是恩泽宜节也乾坤之生才有限乃以骨鲠之大僚而一言摈斥以道学之名儒而投老岩穴以批鳞之直臣而长伏草莽弃骐骥于伏枥欹楩梓于断沟将无失算乎是人才宜惜也帝京之神气宜张乃金吾之键櫜总属朝家之扈跸羽林之貔虎孰非王国之爪牙顾寄兵柄于貂珰几同伏戎于肘腋既靡大内之金钱且胎他日之隠祸将无非计乎是内操宜罢也以上四者虽不足为圣徳之亏损而未必非白璧之微瑕虽不足干天地之和气而尚觉夫阳明之结轖伏望皇上体天心仁爱之意法周诗敬天之箴亟圗修省次第举行庶几人心悦而天意得阴阳和而灾变消虽有坤维震动之失常无损尧天舜日之上理矣

　　积疴沈剧疏

　　奏为积疴沈剧万难供职恳恩速赐休致以保余生事窃念臣严禀赋素羸才谞尤短滥竽仕版三十余年自知甚明无当世用忆在丁未值内艰而坚卧不起逮于甲寅自河东而请告归田初心直欲栖迟丘壑寻觅医药以终余齿已耳不意屡荷圣恩起臣藩臬役臣冲塞感激圗报勉效驰驱嗣是叨陟冏卿量移津抚载擢督饷适当辽渖广宁沦没奔溃因念主忧臣辱何爱捐糜顶踵此臣之心也亦臣之分也惟是微臣戅质痴肠従来不肻偷自暇逸事必躬亲而后无憾故于文移则逐字检阅兵马则觌面点查粮料则亲手磨算而元精忽不觉其销亡矣兼以肢体困于卑湿之侵蒸目力耗于灯烛之薫灼心神枯于批答之冗繁而华滋忽不觉其雕谢矣稔知国用匮乏既难时诎而举赢无奈习俗膻逐未免察渊而府怨风雨阖辟特造化之常独微臣处多凶多惧之地一风一雨皆足闗心遇霪霖弥日则惨然以愁惟恐津闗粮料有露积浥烂者遇暴■〈风贝〉崇朝则懔然以忧惟恐闗鲜舟航有汨没海洋者往往中夜彷徨当食罢箸有无多寡亦钱谷之常独微臣当三空四尽之时思运务所需粮料草束不赀所需船只买价运价亦不赀莫不仰给帑金取资国赋欲缄口不言则虑有误封疆有负职掌欲频烦陈乞则又转喉触忌启齿挑衅真是疾首腐心靡所控告凡此种种皆足以焚阴阳之和而醸氷炭之戚于是臣之疾疢日益底滞幽郁深入膏肓矣臣于去年九月间已曽具疏请告不蒙俞允未敢渎陈维时臣犹止于督理饷务病亦仅在足膝间也近且承乏兼理兵饷自冬涉春竭蹷料理宵旦经营率至夜分冲寒冒雪寝食都废以致中气愈虚火邪顿炽乘春一发捄药难施内而眩晕怔忡转觉五臓之无主外而麻木痛楚堪虞四大之不仁双眸赤肿尽置案牍于髙阁痰嗽呕吐几视饮食如冦雠百衰俱见诸症丛生殆惴惴焉有性命之忧而岌岌乎懐首丘之虑矣目今春汛届期则军旅之震耀难弛海冰已泮则运艘之输挽宜亟臣既卧疴阖户宁免旷职瘝官抚孱躯以自怜睹简书而増惕真有一日不能安于其心亦有一日不能安于其位者仰祈圣恩念臣病实委顿情非假托准臣休致回籍别选才贤任事臣自今以往傥不遽填沟壑则长林丰草之间无非衔徳呼嵩之日矣奉旨兵饷重任倚赖正殷着照旧任事不准请告

　　地震频仍疏

　　题为地震频仍天心告戒谨据实奏闻恳祈圣明益励修省以弭灾变事臣闻地道广厚无所不容地道定宁无所不载故其卦曰坤其徳曰母其脉曰理其神曰祗开鸿蒙之先穷窅冥之域而息沉默之乡所従来久矣一旦震动是谓以阴纪干阳政厥祸叵测往年震于鲁而莲妖起震于蜀而播酋叛震于三韩而抚清辽渖相继陷没其应如响此皆已事之彰明较著者也今且震于金陵丰镐之乡震于江淮汤沐之地告灾之疏踵至然未有如今兹数百里之内十二月一震正月再震二月三月又震震且数日地中轰然有声居民房屋倾颓妇子皇皇如山泽之骇麋狂走出避臣诚不觉魂摇而神悸也又闻永平一带震动尤甚室庐城堞坍塌无算滦州乐亭沿海地方有开裂之地形有堆积之砂土平地出水尺许居民不敢夜卧一切情状駴人聴闻诚古今异常之大变也臣严承乏待辠饷抚乃视履咫尺之城不百日而三四震臣安敢避琐聒而不以灾告乎窃惟有灾异则有感召有感召则有事应今瀛津数百里内及沿海一带皆臣统辖转输之地则皆臣罪戾之所感召也请竟言之津海国也蛟宫蜃窟人所为望洋却步者也今楼橹涵天艅艎衔尾日驱一方民命以掷于惊涛怒■〈风贝〉之中此其地利安乎否也津饷皆新饷也海内所为竭泽而渔者也左输闗右输鲜梯航无已耗敝中原此其民情安乎否也津兵皆新兵也所为备神京山海后劲之用者也年来调东兖调蓟门调闗门足不停而席不暖弱者踣于路强者窜于途今日壁垒几空猝有缓急将何以应此其兵力安乎否也津海地利兵民无一得安其常而谓坤舆职载独能循其宁静之体乎则不必因灾异问事应而以事应召灾异固昭昭不爽矣臣至不肖误蒙任使兹值异常灾变虽日督率文武将吏恐惧修省冀幸消弭而才不足以弘安攘诚不足以昭感格所当亟为罢斥以谢天地之谴责者也维我皇上绍祚以来敬天法祖靡有戏豫勤政视朝不自暇逸然而时事愈棘天威滋至日变星祲相继示警人妖物怪层见叠出迩者风霾屡作雨泽愆期皇上方下明诏嘉与内外大小臣工共圗挽回而地震又见告矣以宅中定鼎之区而虩虩摇动是岂可以修省之空言而回既怒之天心乎则臣愿以修徳之说进兢业常存而佚游宜戒也俭徳维圗而赏赉宜节也启沃当逊而召对宜举也以至深宫燕处葆精啬神以培养无疆之祉尤不可不慎也凡此皆修徳之属也臣又愿以修政之说进东事方炽而边防无使弛也莲妖已平而蚩愚无使扰也辽民久困而反侧无使惊也以至名硕忠谏霁威赐环以慰荅寰宇之望尤不可不蚤也凡此皆修政之属也诚使徳政交修朝夕干惕法成汤之自责効周宣之侧身则天不能为灾地不能为异震者弗失其宁而皇圗愈为巩固矣不然以泄泄之君臣应天心之蹷难则疆圉板荡之祸已兆甸服震撼之中是可不为之寒心哉先是河间地震臣正月间业已有疏具奏兹所陈者亦即前之余唾臣闻李沆在宋日取水旱盗贼之事奏闻谓人主少年当知四方艰难常懐忧惧以臣薄劣何敢比拟于沆而目击灾异交错隠不入告又沆之罪人也是用不避琐聒而谬抒忧危之苦语以祈圣鉴惟圣明裁察

　　截漕贾戾疏

　　题为微臣截漕贾戾谨束躬待罪事先是本年七月内臣因闗运粮额不敷请截漕十五万石以抵东兖逋欠之粮以补鲜运借贷之数候命兼旬始荷部覆止准截漕五万而臣先因海船久候时不可失已预截漕粮十万石发运行矣比见邸报踟蹰无计额内者既不可短已运者又不可还于是又具题如以闗饷紧急径准作正开销也惟命如以太仓殚匮扣算津门今冬带运例截之数也亦惟命如亮臣之计无复之而俯及寛政也惟命如以臣为専擅截漕而重加谴责也亦惟命葢臣拊躬循省允之少而截之多夫亦自知罪也或扣算而或开销未敢以臆决也近见仓场督臣有疏极论改折截漕之非内部亦有疏评驳续截五万之粮莫不交口责备于臣并及赞司饷道而又勒令运官仍将后截五万起运赴京不则以违旨参提追补臣乃局蹐饮冰无地自容惟是闗鲜待哺之迫切明旨责成之森竦津仓空匮之情形旁观或不尽知微臣独肩其苦敬披沥于圣明之前幸垂聴焉臣以菲才谬膺督饷简书甚重供亿维繁查勅书内有勅内该载未尽者聴臣便宜区处之语又今年五月内奉有圣谕传于戸工二部并専督辽饷等官详确毛帅如果缺粮乏器真情并拨船及应用器械一并速发解去军前应用不得迟滞有误军机责有归焉特谕此鲜运之数旧岁止十二万今岁増至二十万也又本年七月内枢相孙承宗有疏奉旨卿以庙算筹边计划自有周到其储备粮料着饷部速行料理闗门利害闗天下安危枢计两部及边镇各官着协力急公共佐封疆大计毋或观望致误军需此闗运之数且欲増于一百二十万之外断不宜缩于一百二十万之内也天语煌煌敢不钦承况闗鲜两地咸以同舟望臣又以大义责臣溺职瘝官臣实耻之无奈鲜运额该二十万止有毛帅自请截漕十万势不得不那借闗粮矣鲜运那借闗粮七万七千三百余石而闗运又不可少势不得不求补内部矣东兖召买二十万原充闗运但部覆籴本定价止十四万议用二府三年加派银十二万八千六百八十七两二钱尚不敷银一万一千三百一十二两八钱即于四年辽饷凑补夫东兖每米一石买价运价多近一两有过之者通以一两计算则三年见征之银止可买米十二万有竒其余无可措手俱待给四年新饷而四年新饷则夏秋方征收抵冬始报完者也兼以天道亢旱为灾东抚疏请蠲赈官民借口不无观望稽迟之繇实坐于此臣非不欲以白简従事然旧例岁终参罚未有本年之粮至七八月即行查参者也输挽未至海运难稽臣复具疏截漕亦计划无复之耳臣疏原云东兖未到之粮即以十万作明年应派数而于明年减派十万葢以四年新饷今已预支明岁虽有五年新饷必不能买足二十万之数而运事更误矣姑借截漕一着稍为通融以寛物力而便新运斯臣区区本懐也非厚桑梓而缓催科也又臣前五月内有闗门兵马愈増岁需粮料愈伙一疏亦请截漕部覆不允然覆疏内明称若夫大举有期调兵云集粮料果不足用计秋冬之际漕运方至此时量截数万以济缓急未为不可苐不得预定其数令后来执为成例耳今大兵出塞抽调亦集则截漕数万固内部之所素许而非臣之辄为开端也臣前有请截之疏后有请罪之疏一片痴心热肠总为国家封疆起见此可矢之天日质之公论而无媿者而今谓臣为擅截邀截讥臣为越俎漕政且云视大仓为虚器视京军为虚籍漕粮止供津门之用夫截漕岂为津门用哉置榆闗不言而直云津门用之良可异也夫榆闗之与京师一为门庭一为堂奥聚十数万之师于榆闗而使有絶粮枵腹之虞此等利害又将谁为担任也傥果重内轻外则精铠利器京师之捍卫也今何辇负以给闗门俵解冏马京师之上驷也今何络绎以应闗门乃独于漕米而靳之曰此京军之储非闗门之用而缓急不得相通也然与否也加派新饷竭四海九州岛之供贮之京师初闗门仅月支十五万近且加増至二十三四万而转输如故岂非兵马既増而兵饷亦当増耶岂其折色可加而本色独不当加耶仓场督臣之言曰七八月间津门粮料之价尚平不圗召买而一意截漕臣所未解夫有召买则有籴本试问内部曽给臣召买籴本否也夫运务之难久矣一切匮乏窘迫之状屡疏龥陈迄无有寓目者漕粮五万纔捐太仓百分之一二何督过之深也夫仓臣之在仓言仓犹微臣之在饷言饷也仓臣惟恐京军之不赡饷臣惟虑闗鲜之不足设身而处易地皆然政不烦深讶者也至大司农则合京邉通内外以成其大岂闗鲜缺饷独不轸于衷而萦于虑乎如必欲治専擅截漕之罪先须及臣勿累司道运官葢赞司饷道之截漕俱聴臣为政者也运官之截漕于津原出意想之外臣实使之非有营谋鑚刺于其间也臣为须眉男子果有罪过固当自作自受而敢诿咎他人乎臣循便宜区处之勅书遵闗鲜接济之明旨奉以周旋罔敢失坠但令运额粗完无委君命于草莽即加以大谴大呵臣当欣然领受无怨尤矣所愿皇上亟行罢斥微臣削其职衔以为専擅截漕之戒傥皇上不亟罢臣臣以徳薄言轻之人举足摇手便有窒碍明岁运务必不能辧徒误皇上封疆大事耳奉旨截漕事属权宜部题总为国计还着従长酌议卿奏甚明着安心任事不必引咎

　　辞留宪疏
  </div>
  <div class="pagination">
   <a href="石隐园藏稿_page7.html">
    上一页
   </a>
   <span>
    ...
   </span>
   <a href="石隐园藏稿_page3.html">
    3
   </a>
   <a href="石隐园藏稿_page4.html">
    4
   </a>
   <a href="石隐园藏稿_page5.html">
    5
   </a>
   <a href="石隐园藏稿_page6.html">
    6
   </a>
   <a href="石隐园藏稿_page7.html">
    7
   </a>
   <span class="current-page">
    8
   </span>
   <a href="石隐园藏稿_page9.html">
    9
   </a>
   <a href="石隐园藏稿_page10.html">
    10
   </a>
   <a href="石隐园藏稿_page11.html">
    11
   </a>
   <a href="石隐园藏稿_page12.html">
    12
   </a>
   <a href="石隐园藏稿_page13.html">
    13
   </a>
   <span>
    ...
   </span>
   <a href="石隐园藏稿_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
