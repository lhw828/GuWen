<!DOCTYPE html>
<html>
<head>
    <meta charset="UTF-8">
    <title>衡庐精舍藏稿 - 第 5 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>衡庐精舍藏稿 - 第 5 页/共 23 页</h1>
    <div class="content">　　下第留南京寄懐庄少府座主二首
　　仙谍南华胄虬髯白玉姿珠从闽海贡骏逐帝京驰倜宕明时忤幽忧泽国羇悬知宣室问早晚诏彤墀
　　二
　　苑树青无极坛云紫欲流清时悲楚璧逆旅防吴钩四海身浮梗千山客上楼问竒还载酒惆怅理南舟
　　自城归村中旧庐
　　旧屋转萧然移家惊四年窻流蛛网月栋抱燕泥烟入座云长湿穿楼树欲聨年来尘土迹暂得浣林泉
　　立秋夜月
　　乍报秋回驭随看月送凉花迎蓬隙照犬戏巷中光映树山排画侵荷水弄妆黄鸡将白酒定醉野人觞
　　江村步月
　　言从琪树里步出碧江湾佳景哉生月流光荡若环相逢人出洞为问客还山忽有香风至岩芳拟共攀欧阳文朝载酒同访康东沔先生龙洲园居和作
　　载酒寻陶令欣逢在绮园入门鸡作鬭报客雀能言鴈影流缃帙梅花落锦尊賔游非梓泽风物拟桃源
　　龙洲读书
　　窈窕繁花路高虚野甸居渐为逃世客懒答贵人书水阁依鸥鸟尘编养蠧鱼日寻垂钓侣长在月明初
　　乗醉同康东沔访王武阳草堂共赋
　　已醉烟花野还寻水竹居路迷随老圃林敞散幽裾湿雾藤交座衔花鸟窥书主人躭野逸对客采畦蔬余少同欧阳文朝王尚涵读书茶山今丙午复同文朝修业龙洲相去已十又三年矣感赋为赠
　　结髪同铅椠羁栖各壮身艸堂犹我共布褐转情亲山水依书案莺花乱葛巾所欣无结驷班坐看江春
　　文朝省试二首
　　家世文章伯藏书蚤遍窥昆丘珠树馥天路石麟竒豹隠休多恋龙骧看在兹伤痍南国尽何策献明时
　　二
　　金川怜去棹玉峡叹垂繻地濶山攅楚天长水漾吴芙蓉秋日丽雕鹗晓霜孤暂去题乡籍春能献庙谟
　　徙宅四首
　　余旧家邑北螺溪以先庐圯甚嵗壬寅移住城西厌其市喧丙午秋改徙僻巷其傍便地可圃勃焉有抱瓮之兴康明府以书讥予方絷于世用不得遂所愿因作诗解之并识其事
　　徙宅何频数逃喧岂择安名山迟结社僻地当开坛破屋藏云细頽垣放月寛柴门倾侧惯日暮省关阑
　　二
　　浩荡随尘世支离信所居人生俱逆旅天地乃吾庐喜趂三家市移来万巻书曽无儋石槖负载得轻虚
　　三
　　尤喜兼为圃携锄岂带经看成蒋诩迳错唤子云亭绀橘淹霜脆红葵抱日馨明府休移勒白首汉隂铭
　　四
　　家本江村住千重水树幽花筛桥路月萍漾栁塘鸥娬姥丹台旧槎滩禾黍秋年来尘市閙转徙忆初游
　　观山寺四首
　　寂寞古琳宫縁山一径通翛然吾丧我况复水澄空开俎青芜石留僧緑树丛纶巾依谷口人笑是愚公
　　二
　　留醉空王殿提壶更石门山深天亦迥岩古佛长尊曲涧浮觞慢幽花衬席繁高歌出洞口凉月在江村
　　三
　　颇识浮生幻幽寻不记踪地同离垢国人在妙高峯云起移前嶂谷虚答暮钟过临泉穴坐清咏起蟠龙
　　四
　　长思静者居此地即吾庐榻寄青龙藏经横白鹿车渔歌闻欸乃僧酒灌醍醐去住成泡影轩裳意转疎
　　拟游匡庐
　　岂不待婚嫁吾归吾奈何世情先老絶游兴傍秋多五老鞭龙到三江摘叶过云空从直上濯足于银河
　　丁未秋尽往庐山未果因留石莲洞
　　未果岩泉卧非闗嫁娶迟出门已解缆息辔滞寻师锦涧望中适天池梦里追寄言云外侣春共采金芝
　　住石莲洞赠念庵先生四首
　　石洞何寥廓石莲朶更竒窍从天地凿花是鬼神为山曲藏兰若云深见肉芝种田真避世渔父尚无知
　　二
　　神仙留秘室今古待高贤到此真非世开门别有天人同谷口卧景即辋川姸七日叨观局人间不记年
　　三
　　青莲居士宅黄石老人书久已从吾好翛然应物虚澹云空色相脩竹见真如凡骨防灵境萧疎自丧吾
　　四
　　山坼竒无尽更疑琪树层穿篱鹿豕惯争席野人曽高落山巅水曲垂石窦藤逃名犹未巳住屋混禅僧
　　石莲后洞转寻又一小洞二首
　　不觉窥明见先从踏暗来忽然辟混沌那复有尘埃高窦容天入重闗付月开未须嫌閴寂作伴翠莓苔
　　二
　　一洞复一洞幽絶到无谁鹿女寻难至猿公望不知玉书应鸟篆丹灶自神泥薄暮仙人返披霞得共窥
　　坐林中
　　岩居一事稀移屧过林围荒舎无沽酒隆寒未换衣坐深樟子落意静鸟声微真有丘中况随方得所归
　　同欧阳曰穑游通天岩
　　流光悲过客幽意托名山相与携僧往悠然并鸟还层巅天共语曲洞石为闗梦里闻钟磬泠泠非世间过茶山览亡友罗日表壁间题字追思曩昔怆然湿襟因识二首
　　吾少谈经地罗含后亦来人今余故迹世早失高才门戸留妻女文章落草莱当时开万巻莫是玉楼催
　　二
　　夫君何处往遗墨使心疑想像行花迳依稀弄酒巵虽言长死别只忆是生离寂寞寒松影空依壁上诗
　　和答兴化顾秀才
　　坐挹凌云气留倾巻雾谈囊开千首赋宅傍百花潭揽辔瞻天北飞缨滞斗南见愁胡马阔语罢泪犹含
　　挽李光禄祖母
　　令徳天孙降徽音泽国倾将鶵威凤列奕世石麟生象服恩方渥鱼轩罢可惊归来李令伯江树正秋声别南刑部黎克芳蔡汝聘二首时淮阳方有寇警
　　矫矫双黄鹄南飞刷羽仪闗山冲暑雨淮海傍鲸鲵宦薄身应健时危别转悲悬知匡岳度幽梦镇相随
　　二
　　四海朋簪合两君交谊殊贯星南共北征棹楚连吴叙齿皆为弟同心已丧吾但看明月共莫漫怨骊驹早春送萧天宠之官莱芜二首以旧同石莲洞之游
　　复作他乡别深悲故侣稀愁先江草合望断岳云飞世路凭呼马官曹当食豨知君兼吏隠且莫赋初衣
　　二
　　古邑邻东岱三峯更接连去看民似鹿转见吏为僊念我淹金马因君想石莲乡心将别泪并入酒杯传
　　送邹二下第南还
　　怜君复不第归去大江濵抱剑从兹往雕龙竟莫陈帆依彭蠡鴈裘满蓟门尘定遇匡山侣多应问逺人
　　送周经歴
　　空有连城璧当年竟莫售一官聊佐郡遥去越江头霜重淹行骑尘昏辨故裘阊门如过棹莫更问吴钩
　　何封君社中二首即何振卿父也
　　讵识山中相言从帝里过花间九老宴醉里八仙歌大隠忘朝市清时狎罻罗为传匡世畧爱子在銮坡
　　二
　　上国开三迳燕歌异四愁支頥观紫陌适意度青牛春院星恒聚秋台月共酬莫须寻阆苑兹地胜昆丘
　　吴郎中出守福州
　　五马似龙骧铜符发建章春阳随盖逺雪月荡旌光首郡雄蛮国千峯接海防吴公政第一应为继遐芳
　　人日立春喜雪和胡子文太史
　　人日春兼至天葩晓正飘禁扉同贴胜温树不封条万国瑶图启三时帝泽饶伫将多富夀歌舞颂神尧
　　大朝门同午楼复建百官朝贺二首
　　井干复天都门成接斗枢螭蟠衔瑞榜凤绕夹金铺巽命承中禁离光照八区万方何以庆拟上泰阶符
　　二
　　轩阁看仪凤尧阶俯濯龙宸聪从此达猎疏拟谁封燎火光云汉珂声接曙钟定应门下省承问独从容
　　同署范郎中出守淮阳二首
　　华省正鸣莺青门别思萦晓来五马去春逐百花行古郡依东海危楼控两京南邦愁带甲到日有长城
　　二
　　联佩鸣青琐同曹住白云欲成花下醉其若席前分鹢首瞻河曲龙光逼海氛预愁熊轼逺铙吹镇相闻
　　况吉夫督学贵州
　　紫届切文昌兰芬天上郎新辞振鹭侣去近碧鸡乡剑佩穿蛮部文章被鬼方何妨轻万里冠已着神羊
　　重别吉夫
　　烂漫黄花日难禁逺别情黔中希鴈到徼外剧猿鸣絶巘扪天上飞梁并鸟行不因文教重何自遣朝英
　　咏况吉夫药湖别业二首
　　闻道湖中胜夫君宿所期涵天为泛宅浴日学咸池鲛室幽相逼蓬山浸欲移年今瞻太液潋滟起遥思
　　二
　　辋水开南垞濠梁得上游鱼吹闻枕畔荷气到床头屿覆长生草波回不系舟蛟龙今作雨曽是昔潜虬
　　魏黄门册封汴藩便归省觐二首
　　金简出天宫分封节使雄马乗照夜白袍着郁轮红嵩岳瑶幡驻龙沙鹢舫通还瞻双白髪西母并东公
</div>
    <div class="pagination">
<a href="衡庐精舍藏稿_page4.html">上一页</a><a href="衡庐精舍藏稿.html">1</a><a href="衡庐精舍藏稿_page2.html">2</a><a href="衡庐精舍藏稿_page3.html">3</a><a href="衡庐精舍藏稿_page4.html">4</a><span class="current-page">5</span><a href="衡庐精舍藏稿_page6.html">6</a><a href="衡庐精舍藏稿_page7.html">7</a><a href="衡庐精舍藏稿_page8.html">8</a><a href="衡庐精舍藏稿_page9.html">9</a><a href="衡庐精舍藏稿_page10.html">10</a><span>...</span><a href="衡庐精舍藏稿_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
