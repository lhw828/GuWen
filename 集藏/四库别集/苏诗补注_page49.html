<!DOCTYPE html>
<html>
<head>
    <meta charset="UTF-8">
    <title>苏诗补注 - 第 49 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 49 页/共 94 页</h1>
    <div class="content">　　我登妙峯亭欲访徳云师春阳被原野濉涣含流澌未复桃李色稍増松桂姿孑孑东来樯冉冉将安之万物委天运此身免奔驰怅然怀旧游一丘覆茅茨清泠久沮洳文雅空頺隳提擕二三子醉倒春风吹不见妙峯处安知徳云期南迁久忘反有获空自知归来览新构恍然发深思逺行极南海此地初不移酌我一斗酒尽公终日嬉徳云非公欤相对欲无辞
　　记梦【并引】
　　乐全先生梦人以诗三篇示之字皆旁行而不可识旁有人道衣古貌为读其中一篇云人事且常在留质悟圆闲凡四句觉而忘其二以告其客苏轼轼以私意广之云
　　圆闲有物物闲空岂有圆空入井中不信天形真个様故应眼力自先穷连环易【一作已】解如神手万窍犹号未济风稽首问公公大笑本来谁碍更求通
　　圆空【楞严经譬如方器中见方空吾复问汝此方器中所见方空为复定方为不定方若定方者别安圆器空应不圆若不定者在方器中应无方空】
　　寄蕲簟与蒲传正
　　兰溪美箭不成笛离离玉筯排霜脊千沟万缕自生风入手未开先惨栗公家列屋闲【一作闭】蛾眉珠帘不动花隂移雾帐银牀初破睡牙籖玉局坐弹碁东坡病叟长覊旅冻卧饥吟似饥防倚赖春风洗破衾一夜雪寒披故絮火冷灯青谁复知孤舟儿女自嚘咿皇天何时反炎燠媿此八尺黄琉璃愿君【宋刻本作公】净扫清香阁卧聴风漪声满榻习习还从两腋生请公乘此朝阊阖蒲传正【宋史蒲宗孟传第进士歴集贤校理神宗朝累迁翰林学士兼侍读拜尚书左丞未几御史论其荒于酒色及缮治府舍过制罢知汝州徙知亳杭郓三州帅永兴移大名宗孟厌苦易地黙黙不乐求知河中而卒性侈汰每旦刲羊十豕十然烛三百藻浴每用婢十人一浴至汤五斛他奉养率称是尝以书抵苏轼云晩年学道有所得轼答云有二事相劝一曰慈二曰俭葢鍼其失云】兰溪【太平寰宇记兰溪水源出苦竹山其侧多兰唐武徳初改县指此为名今蕲水县】
　　寄怪石石斛与鲁元翰
　　山骨裁方斛江珍拾浅滩清池上几案碎月落杯盘老去怀三友平生困一箪坚姿聊自儆秀色亦堪餐好去髯卿舍凭将道眼看东坡最后供霜雪照人寒
　　鲁元翰【名有开注见前】
　　渔父四首
　　渔父饮谁家去鱼蟹一时分付酒无多少醉为期彼此不论钱数
　　渔父醉蓑衣舞醉里却寻归路轻舟短棹任横斜醒后不知何处
　　渔父醒春江午梦断落花飞絮酒醒还醉醉还醒一笑人间今古
　　渔父笑轻鸥举漠漠一江风雨江边骑马是官人借我孤舟南渡
　　【慎按以上四首王氏本所无今从宋刻本及施氏原本编録】
　　李宪仲哀词【并引】
　　同年友李君讳惇字宪仲贤而有文不幸早世轼不及与之游也而识其子廌有年矣廌自阳翟见余于南京泣曰吾祖母边母马前母张与君之丧皆未塟贫不敢以饥寒为戚顾四丧未举死不瞑目矣适防故人梁先吉老闻余当归阳羡以绢十匹丝百两为赆辞之不可乃以遗廌曰此亦仁人之餽也既又作诗以告知君与廌者庶几皆有以助之廌年二十五其文晔然气节不凡岂终穷者哉
　　大梦行当觉百年特未满遑哀已逝人长眠寄孤舘念我同年生意长日月短盐车困骐骥烈火废圭瓒后生有奇骨出语已精悍萧然野鹤姿谁复识中散有生寓大块死者谁不窽嗟君独久客不识黄土暖推衣助孝子一溉滋汤旱谁能脱左骖大事不可缓
　　赠眼医王【宋刻本有生字】彦若
　　鍼头如麦芒气出如车轴间关脉络中性命寄毛粟而况清净眼内景含天烛琉璃贮沆瀣轻脆不任触而子于其间来往施锋镞笑谈纷自若观者颈为缩运鍼如运斤去翳如拆屋常疑子善幻他技杂符祝子言吾有道此理君未瞩形骸一尘垢贵贱两草木世人方重外妄见瓦与玉而我初不知刺眼如刺肉君看目与翳是翳要非目目医苟二物易分如麦菽宁闻老农夫去草更【一作易】伤谷鼻端有余地肝胆分楚蜀吾于五轮间荡荡见空曲如行九轨道并驱无击毂空花谁开落明月自朏朒请问乐全堂忘言老尊宿【公自注彦若乐全先生门下医也】鍼芒【后汉书陈忠疏云臣闻轻者重之端小者大之源故溃隄蚁孔气泄鍼芒】气出【针炙经鍼入三分得气即泻】清净眼【楞严经吾今为汝建大法幢亦令十方一切众生获妙微密性净明心得清净眼注云见离眚病廓然分照曰清净眼】琉璃【楞严经佛告阿难如汝所言潜根内者犹如琉璃彼人当以琉璃笼眼当见山河见琉璃否】目翳【龙木论目患有圆翳氷翳滑翳濇翳散翳浮翳深翳横翳偃月翳枣花翳白翳黒翳胎翳花翳玉翳诸名传灯録百丈云若作佛见法见但是一切冇无等见名眼翳】五轮【龙木论有五轮八廓内外之障血轮属心水轮属肾气轮属肺风轮属肝肉轮属脾脏】空花【龙木总论凡眼初患之时眼前多见蝇飞花发垂蟢薄烟轻雾渐渐失明】与欧育等六人饮酒
　　忽惊春色二分空且看樽前半丈红苦战知君便白羽倦游怜我忆黄封年来齿髪老未老此去江淮东复东记取六人相防处引杯看劒坐生风
　　观杭州钤辖欧育刀劒战袍
　　青绫衲衫暖衬甲红线勒帛【宋刻本作巾】光绕脇秃襟小袖雕鹘盘大刀长劒龙蛇柙【宋本作挿】两军鼓噪屋瓦坠红尘白羽纷相杂将军恩重此身轻笑履锋铓如一揷【宋刻本作搯】书生只肯坐帷幄谈笑毫端防生杀呌呼击鼓催上竿猛士应怜小儿黠试问黄河夜偷渡掠面惊沙寒霎霎何如大舰日髙眠一枕清风梦【宋刻本作过】苕霅
　　钤辖【注别见】勒帛【老学庵笔记予童时见前辈犹系头巾带于前背子背及腕下皆垂带长老言背子率以紫勒帛系之散腰则谓之不敬至蔡太师为相始去勒帛】
　　王伯敡所藏赵昌花四首
　　梅花
　　南行度关山沙水清练练行人已愁絶日暮集微霰殷勤小梅花髣髴吴姬面暗香随我去回首惊千片至今开画图老眼凄欲幽怀不可写归梦君家倩
　　王伯敡【字廷老注别见】赵昌【广川画防赵昌劒南人画花果初师滕昌祐后过其艺夏士良图绘寳鉴赵昌字昌之善画花果作折枝有生意敷色尤造其妙不特形似直与花传神也】关山【岭名注别见本集有梅花二絶句先生初赴黄州道中作也】
　　黄葵
　　弱质困夏永奇姿苏晓【一作晩】凉低昂黄金杯照耀初日光檀心紫【各本作自者讹】成晕翠叶森有芒古来写生人妙絶谁似昌晨妆与午醉真态含隂阳君看此花枝中有风露香
　　黄金杯【本草黄蜀葵似蜀葵别是一种夏末开花浅黄色叶心下有紫檀色旦开午收暮落亦呼侧金盏花】
　　【慎按许彦周诗话云写生之句取其形似故词多迂弱东坡黄葵诗云擅心紫成晕翠叶森有芒揣摸刻骨造语壮丽后世莫及云云据此则自成晕当作紫成晕与本草方合向来诸刻本俱讹今改正】
　　芙蓉
　　清飚巳拂林积水渐收潦溪边野芙蓉花水相媚好坐看池莲尽独伴霜菊槁幽姿强一笑暮景迫摧倒凄凉似贫女嫁晚惊衰蚤谁写少年容樵人劒南老【公自注赵昌自题其画云劒南樵叟】
　　劒南老【归田録赵昌写生逼真笔法较俗无古人挌致然时未有其比昌每题末自称劒南樵叟】嫁晩【白居易晩桃花诗贫家养女嫁常迟】
　　山茶
　　萧萧南山松黄叶陨劲风谁怜儿女花散火冰雪中能传嵗寒姿古来惟丘翁赵叟得其妙一洗胶粉空掌中调丹砂染此鹤顶红何须夸落墨独赏江南工
　　寄吴徳仁兼简陈季常
　　东坡先生无一钱十年家火烧凡铅黄金可成河可塞只有霜鬓【一作须】无由龙丘居士亦可怜谈空说有夜不眠忽闻河东狮子吼拄杖落手心茫然谁似濮阳公子贤饮酒食肉自得僊平生寓物不留物在家学得忘家禅门前罢亚十顷田清溪绕屋花连天溪堂醉卧呼不醒落花如雪春风颠我游兰溪访清泉已办布袜青行纒稽山不是无贺老我自兴尽囘酒船恨君不识顔平原恨我不识元鲁山铜驼陌上防相见握手一笑三千年
　　吴徳仁【宋史吴瑛蕲春人以父遵路廕仕至虞部员外郎致仕归有田仅足自给临溪筑屋种花酿酒客至必醉人咸爱其乐易而敬其髙张文潜宛丘集吴大夫墓志公讳瑛字徳仁龙图阁学士赠太尉遵路之子年四十六以虞部员外郎知郴州官罢归京师即上书请致仕士大夫凡知公者相率赋诗饮饯于都门既谢事归蕲春元祐间防不起卒年八十四】龙丘居士【洪容斋三笔陈季常自称龙丘先生好賔客喜畜声妓然妻栁氏极凶妬故东坡诗云云河东狮子指栁氏也黄山谷有与季常简云审栁夫人时需医药公暮年来想渐求清净姬媵无新进矣夫人复何所念而致疾耶则栁氏妬名固彰著于外是以二公皆言之刘辰翁云河东狮子暗用杜诗河东女儿身姓栁为戏西清诗话亦云季常自以为饱禅学而其妻栁氏颇悍忌故东坡因诗戯之云云】溪堂【名胜志溪堂在蕲州治南至和中吴瑛隐居也司马温公寄吴比部之子壮年归蕲春诗云一朝投绂真髙士万巻藏书旧世家】兰溪清泉【苕溪渔隐载坡云黄州东三十里为沙湖予将置田其间因往相田得疾闻厐安常善医遂往求疗与之同游清泉寺在蕲水郭门外二里许有王逸少洗墨泉水极甘下临兰溪溪水西流是日与之极饮而归】稽山贺老【李白诗稽山无贺老空棹酒船回先生常至蕲州欲访徳仁而未果彼此两不相识故结处复用蓟子训事言终当相遇也】铜驼陌【太平寰宇记洛阳有铜驼街陆机洛阳记云汉铸铜驼二枚在宫南四防道头夹路相对俗语曰金马门外聚羣贤铜驼陌上集少年言人物之盛也】
　　【慎按苕溪渔隐丛话曰诗中所云龙丘居士即陈季常濮阳公子即吴徳仁又云稽山不是无贺老我自兴尽回酒船葢欲访徳仁未成也李白诗稽山无贺老空棹酒船回用此事也又云恨君不识顔平原东坡自谓恨我不识元鲁山谓徳仁也结言终当相见如蓟子训之徒者一篇诗意如序有伦有理潘子真但只言稽山不是无贺老以下六句为徳仁作不知濮阳公子复是何人母乃与诗题相戾乎】题王逸少帖
　　颠张醉素两秃翁追逐世好称书工何曾梦见王与钟妄自粉饰欺盲聋有如市娼抹青红妖歌嫚舞儿童谢家夫人澹丰容萧然自有林下风天门荡荡惊跳龙出林飞鸟一扫空为君草书续其终待我他日不忩忩颠张醉素【寳泉述书赋注张旭吴郡人俗号张颠书苑菁华怀素家长沙防而事佛经禅之暇颇好笔翰许瑝赠诗云醉来信手两三行醒后却书书不得钱起赠诗云狂来轻世界醉里得真如】草书【庾肩吾书品论云草势起于汉时解散法用以赴急者本因草创之义故曰草书建初中京兆杜撡始以善草得名述书赋注云杜度汉章帝时人工于章草崔瑗父子继能罗晖赵袭亦法此艺张伯英因而变之以成今草世称一笔书即草书之祖也】忩忩【与匆匆同顔之推家训世中书翰多称勿勿相承如此莫知其由或言此匆匆之残缺耳按説文勿者州里所建之旗象其三斿之形所以促民事故匆遽者称勿勿据此则匆匆当作勿勿先生用以叶韵亦踵世俗相传之讹又按书苑菁华农张芝善草书每书云匆匆不暇草书则匆匆字相承久矣】
　　书林逋诗后
　　吴侬生长湖山曲【一作麓】呼吸湖光饮山绿不论世外隐君子佣奴贩妇皆氷玉先生可是絶俗人神清骨冷无由俗我不识君曾梦见瞳子了然光可烛遗篇妙字处处有歩绕西湖看不足诗如东野不言寒书似西台差少肉平生髙节巳难继将死微言犹可録自言不作封禅书更肯悲吟白头曲【公自注逋临终诗云茂陵他日求遗草犹喜初无封禅书】我笑吴人不好事好作祠堂傍修竹不然配食水僊王一盏寒泉荐秋菊【公自注湖上有水仙王庙】
　　林逋【宋史隐逸传林逋字君复钱塘人少孤力学不为章句恬淡弗趋荣利初游江淮间久之归杭结庐西湖之孤山二十年足不及城市真宗赐粟帛诏长吏嵗时劳问自为墓于庐侧不娶无子教兄之子宥登进士甲科】遗篇【隆平集林逋喜为诗澄澹峭特多奇句既就稿輙弃之好事者往往窃记所传尚三百余首】水僊王【咸淳临安志水僊王庙在西湖第三桥北然南宋时袁韶记畧云或言广润龙君祠即水仙王庙按钱塘水僊王事始见于苏诗僊之庙于湖公时葢无恙后莫知庙所在故赵防注苏公诗考騐无所得乃序梦中诿以茫昧使龙君之祠是赵复奚所疑哉】
　　和仲伯达
　　归山嵗月苦无多尚有丹砂奈老何绣谷只应花自染镜潭长与月相磨君方傍海看初日我已横江击素波人不我知斯我贵不须雷雨起龙梭
　　春日
　　鸣鸠乳燕寂无声日射西窗泼眼明午醉醒来无一事只将春睡赏春晴
　　赠袁陟
　　是身如虚空万物皆我储胡为强分别百金买田庐不见袁夫子神马载尻舆游乎无何有一饭不愿余官湖为我池学舍为我居何以遗子孙此身自籧篨薰风暗杨栁秋水静芙蕖应观我知子不怪子知鱼
　　袁陟【不详何许人曽南丰有答袁陟书韩魏公有和袁陟节推龙兴寺芍药诗】身如虚空【维摩经是身为空离我之所】籧篨【用晋书皇甫谧传以籧篨里尸之义注详读道藏诗下】苏子容母陈夫人挽词
　　苏陈甥舅真氷玉正始风流起頺俗夫人髙节称其家凛凛寒松映修竹鸡鸣为善日日新八十三年如一晨岂惟室家宜寿母实与朝廷生异人忘躯殉国乃吾子三仕何曾知愠喜不须【宋刻本作烦】拥笏强垂鱼我视去来皆梦尔诵诗相挽真区区墓碑千字多遗余他年太史取家传知有班昭续汉书
　　苏子容【宋史苏颂南安人父绅塟丹阳因家焉第进士韩琦富弼为相同表其亷退神宗朝知州泝桐庐江水暴迅舟欲覆母在舟中几溺矣颂哀号赴水舟忽自正母甫及岸舟覆人以为纯孝所感元祐初自吏部侍郎迁尚书五年擢尚书左丞寻拜仆射上章辞位以中太一宫使居京口徽宗立进爵赵郡公】三仕【东都事畧神宗朝颂召试知制诰前秀州判官李定改太子中允除监察御史里行宋敏求封还词头翼日复下颂当制奏定不由铨考擢授朝列不缘御史荐寘宪台隳紊法制未敢具草次至李大临亦封还于是并落知制诰天下谓之三舍人久之颂复集贤院学士擢知开封府祥符县令孙纯有罪颂坐失出贬秘书监知濠州改凔州召还判吏部】
　　神宗皇帝挽词三首
　　文武固天纵钦明又日新化民何止圣妙物独称神政已三王上言皆六籍醇巍巍本无象刻画愧孤臣妙物称神【易系辞神也者妙万物而为言者也】
　　未易名尧徳何须数舜功小心仍致孝余事及平戎典礼从周旧官仪与汉隆谁知本无作千古自承风接统真千嵗膺期止一章周南稍留滞宣室遂凄凉病马空嘶枥枯葵已霜余生卧江海归梦泣嵩邙【许彦周诗话东坡受知神庙虽谪而实欲用之东坡微解此意后作挽词病马空嘶枥四句云云非深悲至痛不能道此语】
　　慎按宋史神宗崩于元丰八年乙丑三月戊戌先生奉讳时方在南都挽词必此时作施氏原注编入五月以后似失次第今诠正
　　过文觉显公房
　　斓斑碎玉养菖蒲一勺清泉满石盂净几明窗书小楷便同尔雅注虫鱼
　　慎按此诗施氏原本不载补注编续补下巻以外集考之载在第六卷题云过扬州寿寜大觉显公房今据此移编
　　归宜兴留题竹西寺三首
　　十年归梦寄西风此去真为田舍翁剩觅蜀冈新井水要擕乡味过江东
　　归宜兴【周益公题橘颂帖云公以元丰七年量移汝海四月离黄五月访文定公于筠七八月之交留连金陵九月间抵宜兴十月二日写此帖闻真通观侧郭知训宅即其所馆不知凡留几日巳而至泗州遇嵗除八年正月四日乃行道中上书乞常州三月六日至南京被防从所请回次维扬有归宜兴留题竹西三絶葢五月一日也朱存理铁网瑚载东坡楚颂帖云吾来阳羡入荆溪意思豁然如惬平生之欲逝将归老殆是前縁当买一小园种柑橘三百本作一亭名曰楚颂元丰七年十月二十日书周孟公又云公以元丰八年五月得请常州居住是月起守文登自此出入侍从以及南迁迨建中靖国辛巳北归竟薨于常集中班班可考种橘之约遂堕茫矣公熈宁中倅杭沿檄常润间赋诗云惠泉山下土如濡阳羡溪头米胜珠又有买牛欲老之句卜居权舆于此元祐八年辨御史黄庆基论买田事云责黄州日买得宜兴姓曹人一契田叚因其争讼无理转运司已差官断遣不欲与小人争利许其将原价收赎云云今公孙曽犹食此田岂曹氏理屈而复取赎耶○慎按朱冠卿宜典续图经云东坡初买田黄土村田主曹姓者已鬻而造讼有司已察而斥之东坡移牒卒以田归之则先生子孙所食者非曹氏之田也益公特未细考故云尔】蜀冈新井【海録碎事蜀冈自西北来至扬州竹西亭乃絶太平寰宇记今枕禅智寺即隋之故宫冈有茶园扬州志禅智寺侧为昆丘台即蜀冈也方舆纪胜大明寺在蜀冈侧水记云刘伯刍品大明寺井水为第五】
　　道人劝饮鸡苏水童子能煎莺【从宋刻本当作罂】粟汤暂借藤牀与瓦枕莫教辜负竹风凉
　　鸡苏水【详见二十巻石芝诗注中】罂粟汤【本草罂子粟一名水囊中有白子极细可煮粥和饮食清异録昭宗在藩尝幕属各赐法乳汤葢罂中粟所煎者子由药苗诗罂小如罂粟细如粟研作牛乳烹为佛粥栁槌石钵煎以蜜水便口利喉调肺养胃】
　　此生已觉都无事今嵗仍逢大有年山寺归来闻好语野花啼鸟亦欣然
　　大有年【谷梁传五谷大熟为大有年诗郑笺丰年大有年也】山寺【扬州山光寺也叶石林避暑録云子瞻山光寺诗野花啼鸟亦欣然之句其辨説甚明葢为哲宗初即位闻父老颂美之言而云然神宗奉讳在南京而诗作于扬州余尝至其寺亲见当时诗刻后书作诗日月今犹有其本葢自南京回阳羡时也始过扬州则未闻讳既归至扬州则奉讳在南京事不相及尚何疑乎近见子由作子瞻墓志乃云公至扬州常人为公买田书至公喜作诗有闻好语之句乃与辨辞异岂为志时未尝深考而讹耶然此言出于子由不可有二以啓后世之疑余在许昌时志犹未出不及见不然当以告迨与过也】
　　广陵后园题申公扇子
　　露叶风枝晓自匀緑隂青子净无尘闲吟绕屋扶疎句须信渊明是可人
　　申公【按邵氏闻见后録云吕申公帅维扬东坡自黄移汝经由见之申公置酒酒罢行后圃中东坡即几案间笔墨书歌者团扇云云又考宋史吕公着于元丰五年以资政学士出知定州又知扬州元祐初入相加太师封申国公当元丰之末正其知扬州日也施氏补注以为章子厚者谬今驳正】慎按此诗施氏原本不载补注本载续补下巻今据外集及邵氏闻见録移编
　　与孟震同游常州僧舍三首
　　年来转觉此生浮又作三吴浪漫游忽见东平孟君子梦中相对説黄州
　　东平【沿革表云东平国汉初之济东国及大河郡也隋大业中改东平郡宋为郓州】孟君子【施氏补注引先生君子泉铭序今本集失载全篇见铁网瑚畧云余谪居黄州通判承议郎孟震字亨之颇与予相善光州太守曹九章以书遗予曰朝中士大夫谓之孟君子震郓人及进士第宇中有一泉甚清子由为之记云云与施氏补注所引小异附録于此】
　　湛湛清池五月寒小山无数碧巑岏穉杉戢戢三千本且作凌云合抱看
　　五月【周必大云公同孟震游常州僧舍有湛湛清池五月寒之旬而谢表云今月二十二日到常州讫即五月也】
　　知君此去便归耕笑指孤舟一叶轻待向三茅乞灵雨半篙流水送君行
　　常州太平寺法华院薝卜亭醉题
　　六花薝卜林间佛九节菖蒲石上僊何似东坡铁拄杖一时惊起野狐禅
　　太平寺野狐禅【并注见前】
　　慎按此诗施氏原本不载新刻本载续补遗下巻中今因地附编
　　赠常州报恩长老二首
　　碧玉盌盛红玛瑙井华水养石菖蒲也知法供无穷尽试问禅师得饱无
　　报恩【史能之咸淳毘陵志感慈寺本显庆寺一名报恩在武进县东八里唐显庆中建宋元祐三年胡右丞宗愈请为坟刹】井华水【本草注井华水平旦第一汲者是杜甫诗儿童汲井华惯捷缾在手】
　　荐福老怀真巧便净慈两本更尖新凴师为作铁门限凖备人间请话人
　　荐福【咸淳临安志荐福寺在盐官县西三十里有第一代尚禅师塔师姓曹氏出家遍歴丛林后归旧隐更荐福为禅居张无垢有记】老怀【释氏稽古畧天衣禅师名义懐乐清陈氏子天圣间试经得度七坐道塲其传法弟子为宗本】净慈两本【五灯防元慧林圆照禅师宗本世称大本无锡管氏子出家谒天衣禅师得悟首开法于平江瑞光寺熙宁中陈襄守杭请师移住净慈续灯録杭州净慈善本禅师娃董氏嘉祐八年往京师地藏院得度东游至蘓礼圆照本禅师于瑞光执侍五年元丰中住双林迁净慈世称小本】
　　次韵答贾耘老
　　五年一梦南司州饥寒疾病为子忧东来六月井无水仰看古堰横奔牛平生管鲍子知我【宋刻本作我知子】今日陈蔡谁从丘夜航争度【宋刻本作路】泥水澁牵挽直欲来瓜洲自言嗜酒得风痹故乡不敢居温柔定将泛爱救沟壑衰病不复从前乐今年太守真卧龙笑语炎天出氷雹时低九尺苍须髯过我三间小池阁故人改观争来贺小儿不信犹疑错为君置酒饮且哦草间秋虫亦能歌可怜老骥真老矣无心更秣天山禾
　　贾耘老【名收注见前】南司州【唐书地理志黄州黄陂县武徳三年以县置南司州舆地纪胜南司州在古黄州西南四十里独家村元和郡县志南司州本西陵县地刘表以地当江汉之口遣黄祖筑城为镇名黄城镇后改黄陂县】奔牛【十道志万策湖中有铜牛人逐之上东山入土掘之走至此今栅口及堰皆以奔牛为名名胜志奔牛台在常州武进县北三十五里】今年太守【劳钺湖州志滕元发以元丰末知湖州本集与元发尺牍云郡人有贾耘老者有行义极能诗公择子厚皆礼异之愿公时一顾慰其牢落及先生得请归常又答滕书云耘老至辱手书及道起居之详云云诗中所云太守正指元发也葢元发因先生之言必致礼于耘老故中叚述其辞如此】九尺苍须髯【后汉书赵壹传体貌魁梧身长九尺美须豪眉望之甚伟】小池阁【贾所居名浮晖阁注详前】墨花【并引】
　　世多以墨画山水竹石人物者未有以画花者也汴人尹白能之为赋一首
　　造物本无物忽然非所难花心起墨晕春色散毫端缥缈形才具扶疎态自完莲风起【宋刻本作尽】颠【一作倾】倒杏雨半摧残独有狂居士求为黒牡丹兼书平子赋归向雪堂看
　　尹白【夏士良图绘寳鉴尹白专工墨花习花光梅扶疎缥缈】
　　送竹几与谢秀才
　　平生长物扰天真老去归田只此身留我同行木上座赠君无语竹夫人但随秋扇年年在莫鬭琼枝夜夜新堪笑荒唐玉川子暮年家口若为亲
　　木上座【传灯録本空叅夹山上堦礼拜山问阇黎与甚麽人同行本曰木上座遂同到堂下取拄杖掷山前】竹夫人【侍儿小名録云东坡寄栁子玉诗闻道牀头惟竹几夫人应不解卿卿又送竹几与谢秀才诗云赠君无语竹夫人葢俗谓竹几为竹夫人也山谷云竹夫人乃凉寝竹器憩臂休膝非夫人之职而冬夏青青竹之所长故名之曰青奴】
　　溪隂堂
　　白水满时双鹭下緑槐髙处一蝉吟酒醒门外三竿日卧看溪南十亩隂
　　溪隂堂【髙斋诗话云东坡过真州范氏溪堂诗云云葢用老杜两个黄鹂鸣翠栁一首诗意也据此则溪隂堂当在真州但以诗语考之与先生过真州时景物不合姑仍依施氏原本编此】次韵许遵
　　蒜山渡口挽归艎朱雀桥边看道装供帐已应烦百两击鲜毋久溷诸郎问襌时到长干寺载酒闲过緑野堂此味只忧儿辈觉逢人休道北窗凉
</div>
    <div class="pagination">
<a href="苏诗补注_page48.html">上一页</a><span>...</span><a href="苏诗补注_page44.html">44</a><a href="苏诗补注_page45.html">45</a><a href="苏诗补注_page46.html">46</a><a href="苏诗补注_page47.html">47</a><a href="苏诗补注_page48.html">48</a><span class="current-page">49</span><a href="苏诗补注_page50.html">50</a><a href="苏诗补注_page51.html">51</a><a href="苏诗补注_page52.html">52</a><a href="苏诗补注_page53.html">53</a><a href="苏诗补注_page54.html">54</a><span>...</span><a href="苏诗补注_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
