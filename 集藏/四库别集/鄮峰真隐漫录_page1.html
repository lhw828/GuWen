<!DOCTYPE html>
<html>
<head>
    <meta charset="UTF-8">
    <title>鄮峰真隐漫录 - 第 1 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄮峰真隐漫录 - 第 1 页/共 35 页</h1>
    <div class="content">　　钦定四库全书　　　　　集部四
　　鄮峯真隠漫録　　　　　别集类三【宋】
　　提要
　　【臣】等谨按鄮峯真隠漫録五十巻宋史浩撰浩有尚书讲义巳着録其集见于陈振孙书録解题宋史艺文志者皆五十巻此本巻数并合浩事孝宗于濳邸隆兴淳熙中两为宰揆没后至配享庙廷其推毂善类寛厚不争亦颇为世所称许当孝宗任张浚锐意用兵浩独以为不然遂以论劾罢去元代史臣作浩传赞亦颇诋其不能赞襄恢复之谋今考集中如论山东未可用兵论归正人论未可北伐囘奏条具事诸劄子皆极言李显忠卲宏渊之轻锐寡谋不宜轻举而欲练士卒积资粮以蓄力于十年之后既而淮西奔溃其言竟騐若蓍龟不可谓非老成谋国之见虽厥后再秉国政亦未能收富强之效以自践其言而量力知难其初说固有未可深议者至本传称浩因转对请于普安恩平二王内择立一人为皇子高宗亟称为有用之才而集中轮对有司不能推广恩意劄子下注云见知高宗只因此劄此事乃当在请定继嗣之先而本传顾未之及集为门弟子编排所言当必有据是亦足与史相叅考也集凡诗五巻杂文三十九巻词曲四巻末二巻为童丱须知分三十章所言皆治家修身之道而谐以韵语乃録之家塾以训子孙者自署辛丑为淳熙八年盖其罢官以少傅侍经筵时所着云乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　鄮峰真隐漫録巻一
　　宋　史浩　撰
　　古诗
　　东湖游山【庚申居下水】
　　四明山水天下异东湖景物尤佳致古来奇处芜没多极目空余老苍翠最称险奥唯福泉崒嵂万仞摩青天屹起精蓝名夀圣松风防防泉防防一径﨑岖通下水风物人情更淳美两椽茅屋何萧然是即吾庐靠山起吾尝终日倚阑干眼界峨峨碧玉攅有时出户一乗兴枯笻蜡屐随清湍攀萝直上上水去烟霞迤逦僧家路龙藏虎蛰天地寛陟岵欷歔空堕泪次经象坎白云庵隂崖断谷常青岚中有村墟号韩岭渔歌樵斧声相参陶公霞屿峥嵘出秀杰緜延数非一鼈山孤立水中央规圆不赖人镵刻地雄山壮泉源豪七十二溪俱怒涛截山突屼起六堰百尺花蹊金石牢鸣桹掷钓渔艇短数百成羣来徃欵緑蓑青笠苦忘归细雨斜风浑不管栖真兰若唯南隅闻是徐王旧隐居莲塘十里香风濶鳬鹥鸂鶒时沉洳一帆迅抵青山寺丈室云堂高赑屃森森松菊蔽村祠细读刓碑知故事云是皇朝李使君濬浊澄清利后人迄今旱嵗赖实利血食徃徃长秋春破雾穿云梯磴滑石胁山腰徧金刹濯足清流舒啸长筼筜十亩清风戛紫衣道士氏曰朱高论山前结草庐客至石坛无俗物横琴数曲酒一壶对岸二灵只一苇依约谁家葬龙耳夜深踈雨洗遥空一朶浓云罩山觜金襴禅老今大颠坏衲蒲团日坐禅我行不问西来意消息还将方寸传乌石山头滕奥口澄万丈辉星斗过客谁知此地灵只闻静夜生龙吼鉴湖芜没多田畴临平车马尤喧啾纷纷未识兹万顷神仙窟宅合在东南北西陬周游防千里此兴犹未已归来摸写笔不停大匠从其诮狂斐
　　时晋亨作小轩块石盆池名曰趣逺真隐居士赋之
　　新晴可步履杖防穿云林萧斋有达士六合涵胸襟东偏辟小窻广袤不盈寻片石逺山意寸池沧海心乃知一芥子可纳湏弥岑归鸿目不尽为尔发微吟
　　次韵鲍以道天童育王道中吴体
　　逆云佛塔金千寻傍耸滴翠玲珑岑春供万象富逺目向答两地纷啼禽风揺野帻去复去露浥乳窦深尤深奇声俊逸鲍夫子莲社不挂渊明心
　　次韵杨少辅山居六咏
　　叠山
　　嵩山逺万里儿孙可邀致当轩罗三峰便有出羣意不蜡谢氏屐徜徉日游戏邂逅风雨兴端可名福地
　　凿池
　　萧萧足佳致心逺地自偏斫去苍苔纹得此清泠泉湛然不容滓于以明性天肯复以童儿见诮韩公篇
　　栽松
　　童童蒿艾间拱把力尚微托根一得所势隘天四围春烟滋苍髯朔雪被羽衣他年大夫封风雨良足依
　　洗竹
　　春林借雷惊牛羊出风月迩来稀厌此琅玕宻繁柯谢一洗挺挺嵗寒质终成葛陂龙云路骋骏逸
　　浇竹
　　芳圃向成趣雨泽多愆时花开不抱瓮花谢嗟何为潘岳兴不浅陶潜顔可怡安得商家霖万木均嬉嬉
　　薙草
　　设罗门巷静草深山更幽何事勤诛锄杖屦来羊求王孙未归楚苌已弃周惜此年年緑君其勿剪休
　　雪中三英
　　梅花
　　雪花大如毬万木方枯愁綘衣孕珠颗的皪枝南头风标信孤挺游戏堕人境褪白露防青志已在金鼎
　　蜡梅
　　蜂房酿余滋众香薰蜜脾幻作应真面行行排玉枝相看紫檀色风揺振金锡天遣久住世不畏高楼笛
　　瑞香
　　蕙帐万縁空幽人鼻观通破晓扪翠麓获此锦薰笼造化本无意芬芬随尔类不知鼻闻香还是香浮鼻
　　次韵慈奥寂照院僧石岩花
　　谿山朔雪销篱落始闻花信惊梅蕚韶华一瞬掉头去满眼园林成翠幄谁知幽谷犹藏春万蔕千跗意态新霞光分彩气欲热露浥燕脂色未匀墨工绘句谩称好不见此花空到老子美羞看黄四蹊退之不数红云岛天下健步吾能用拟擘云头骑防凤呌阍乞与生香归只许牡丹名并飞
　　雪夜行舟骂鬼
　　朔风一夜吹寒雪万里青山变华髪东湖兴尽囬扁舟两岸芦花照天发篙工拨櫂光陆离一簔好景渡头归忽惊波面渐幽晦问讯归程船复退空岩有鬼鸣啾啾鼓檝扬波如部队须夜朗分西东对岸村墟指顾中妖氛孽影叱咤散人家灯火犹朦胧呜呼山鬼尔何错灭顶于余奚所作不能随尔作祸衅冷炙残杯图咀嚼我有长牋叩上真我有健步飞如神请呼雷公起霹雳割截汝辈为微尘呜呼山鬼听我语从此逍遥自游止如斯搅括枉费力生死由天不由汝
　　宣州李漕园亭三首
　　控鼇亭
　　平生谢宣城作意澄江练不知烟霞间有此巨鼇抃三山没泱漭防嵗舞防鱓邂逅钓竿手一掣金背见控之朝玉京飞腾絶星汉控之游绛阙蓬莱压诸彦伟我亭中人风雷有奇变何必紫绮裘日诵黄庭巻
　　吸川亭
　　百川缈鲸波鲸背高突兀佳气浮金银层观可髣髴中有万顷陂余地纳溟渤咫尺三千里惊湍詟凡骨而我理烟艇遥欲窥其窟凭栏俯弥漫始觉到崒涓流信汚沱昼夜徒汩汩万钱沃燥吻何取杯中物
　　守道堂
　　徂徕不可倚衡茅迹已陈凛凛葢代气千载日日新拭眼登高堂佳名信可人向来子石子无乃公前身作颂拟清庙未免世俗嗔偃蹇百僚底见有双睂颦公今文章伯笔力重万钧庙堂有防卨此道公当伸
　　史伯鱼读书堂
　　我来嗟许晚已失读书堂遗址烟熖余草木犹辉光乃知子史子揭名意何长书册本可好履践斯为良痴絶蠧万巻未若陶食忘茍得是中趣高可云外翔政不守萤雪汩汩勤朱黄譬如沈疴痊安用千金方
　　代叔父九经堂歌
　　黄冠物外士碧眼世中儿琅函赤轴富裒蓄金作蛟龙盘绣栭撞钟击鉢走聋俗圣典寂寞令人悲我登九经堂四顾光陆离画檐散彩喷朝日翠幌倒影揺天池牙籖插架争突兀若有鬼物森扶持使君雅意尊经术故辟后圃披遗基咄嗟土木上星汉下视仙宫梵宇俱么微我愿兹堂徧寰海共治皆以经为师一变人心至齐鲁再使风俗跻农羲却向兹堂命宾友霜藤象管唱新诗东风吹到君王耳唤取文翁归玉墀
　　次韵沈泽夫逍遥歌
　　在昔蒙庄有至言万物逍遥天地间大鹏斥鷃异禀赋随性奚假人防闲怒飞未觉宇宙隘决起那知世界寛洪纎有量莫相越智巧不用常优闲黙观万化尽如许脱悟此理行非艰但当涵飬取深造工夫祗在澄心源心源澄寂固能应视彼所寓皆居安佳哉防庄岂诞妄所得实自吾孔顔达则兼善非附势穷而独处非左计陋巷箪瓢依圣师何殊禹稷游平世脩仙欲生成大幻佞佛欲死是干慧死生之说本同归原始当求一言契了知吾道出世间学渚深流不思济遂令前辈薄后人直谓轲死真无继此生造化曷可轻勿为名利思营营吹嘘呼吸勤吐纳导引致夀先熊经后枯正借一溉力且使既老身康宁向上更须观一着一之所起犹未形从渠海岱自更貌何止一阅三千龄守一还期守真一真一诚通能事毕吾之所取进乎技解牛中得飬生术
　　次韵沈高卿杂言
　　读书正其逺大者莫为蟛蜞专尔雅傥从纸上覔筌蹄当识升高必自下富贵不来将奈何岂作求食思毁瓦富贵适来无容心处以恬然宁满假仕宦要须得若人是为学足美其身万方思治徯康济当吏立政频谘询从容风俗到淳古坐可尧舜吾君民昻头引颈不愧惭奚必翰墨夸清新吁嗟二者理非各俗儒妄分诚臆度学成用我鹗在天不用聊复龟藏殻名利宠辱尚如许死生之变良足托沈子才雄敌万夫声华合与前贤符君看昔人可炙手行若市井真屠沽敝袍陋巷世不如徃徃胸次多良图廼知富贵本余事穷达有命吾生俱君诗卓絶了无和我复感激重扬揄难逢臭味同勉子谨厥初毋待桑榆补东隅
　　代上孙仲益尚书生日
　　呉山高兮江水长江山欝欝蟠光芒上帝靳固钟俊良数千百嵗谁可当西徐老人鬓睂苍身着秋碧云锦裳驭风骑气下大荒帝命锦绣裹肺肠天门赐之龙虎章下为人间除不祥主盟吾道承素王向来斯文病膏肓公于此时气堂堂道配欧苏力相望朝游蓬壶暮扶桑黼黻河汉回辉光临流拯溺为舟航人生废置不可量万里放逐虵虺乡翦翎笼中看雕翔小儒愿公如子房不愿公贵如六郎玉烈石髓请饱尝不须更待龙宫方
　　题陈天予国正借轩
　　子猷昔借宅余地着霜筠君今地无隙乃复借诸邻开窻罗万个倾葢如相亲轻风韵萧瑟宻雪乗珠珍行当享清絶宁问谁主賔人生空洞间千亩纳渭濵胡为徇目力咫尺分参辰便当混物我一视无越秦还以赏君轩借与不借均此意识者防君无语俗人
　　赠天童英书记
　　学禅见性本学诗事之余二者若异致其归岂殊途方其空洞间寂黙一念无感物赋万象儒悬镜太虚不将亦不迎其应常如如向非悟本性未免声律拘英师个中人以诗隐浮图桃红栁青青翠竹黄花俱误落世间耳脱畧公卿徒昨朝得东风打包过江湖胡为来帝乡呌阍彻宸居堂堂老阿师道价东西徂住山埀一世学子纷云趋寒潭风静练皎月天心孤迩来只屦轻片雪销洪鑪愿言立疆名故事臣敢诬事成明当发长吟入春芜从兹窣堵波山雪閟天书顾我坐学省兀兀如守株因君听篷雨为谢故溪鱼
　　次韵游西湖【李知防国録】
　　平生林处士一叶老波光坐令西湖名千古磨苍苍迩来子李子掉鞅出柴桑官闲到休日清浅寻幽香金风度林麓野艇生微凉竹阁寄登览孤岑水中央拂石辨奇迹哦诗味遗芳归来笔不停醉墨翻淋浪他时三贤亭合着君在旁只恐作霖雨幽梦通商王
　　次韵冯圆中酴醿
　　东风满架吹寒玉惯逐园丁供菜束瀛洲一见眼偏明缥霓裳舞仙曲纷纷桃李俱苍苔冰壶着此真幽独更须醸取瓮头春醉倒莫看蛮与触
　　碧云堆里顔如玉红紫便应高阁束千寻结架上青冥山外水边随诘曲飘然来及牡丹时洁白自知吾步道人傥置枕屏前第一莫教纎手触
　　次韵马徳骏赠刘韶美【时不就试】
　　迢迢弱水环蓬山山在虚无缥间子有仙风弥八极云烟为尔一开关却欲管城邀四友写出嘉模看匠手功名不挂达者心未比即时一杯酒夫君胸次非不活就使口占须腕脱惟其不欲世人夸辩洽汉董唐刘顔如甲
　　次韵王龄赠韶美
　　奎壁忽堕地晁董喧炎刘公生百世后掉鞅从之游仙桂满月窟何事玉斧修亭亭看直上高压百花头昔我登麟阁正喜挹风流参辰曵裾日心旌倍悠悠纫兰作春佩采菊供晨羞相期有义路嵗晚俱能由
　　和建王雨中闻戒酒之什
　　簇云行太虚作霖自天意凉气入郊坰通宵喜不寐咚鼓喧铜駞鲸钟韵萧寺迟明上层楼羽扇端可弃万象奔空来揽之入诗思七椀有余清一觞成径醉倒着白接防飘萧新出笥客有可人姿终规聊见志乐饮虽及辰沈酣非所恣主人云梦胸绰有容物智温顔起谢客博哉斯言利平生千金躯于此肯尝试逡巡扫钜篇华衮酬一字观者嗟贤王不以儒为戏
　　上建王生辰
　　上帝昌我宋高目视所以天子亶聪明亦既受多祉庆泽梦图班衣有元嗣兹辰甫诞辰想见龙顔喜子孝与臣忠二者有大戒王今得兼隆无乃神所介晨昏奉赤墀腰围白玉帯堂堂真天人骄吝蔑纎芥中使晓飞鞚下拜金屈巵门既却贺宾宴不侈曲眉玉鑪浄棐几但诵天保诗在我有古制在彼俱弗为下客曵长裾薄技奚所奏唯有六经腴王心本研究方瞳秋月明緑髪寒松茂天子厯无疆王亦千万寿
　　游西湖分韵得要字
　　儒生纸上争攻剽传癖书痴等贻诮不然利海竞锥刀或向名场羡华要纷纷臧谷两亡羊说以西湖却头掉西湖自倚倾城姿肯与西施角年少品题定价有前贤陈迹班班犹可吊试因休沐许寻盟浄洗缁尘一登眺身疑孤星破浮云心逐惊猱走空峤野竹万个秋声虚败荷十里香风妙凌霄金刹梵仙居怪石嶙峋余万窍高敷桂子浥新黄好傍长枝发清啸老禅林外熟蹲鸱双耳不闻天使召行行欲问处士桥路转忽逢水仙庙未羞菊蕋荐芳馨一盏寒泉敢先釂翩翩沙鸟没苍烟红蓼丹枫舞斜照急呼艇子泛漪涟正欲渡间狎渔钓同行磊落三数公嘉此襟期非素料襞牋吟写乐游诗愈使西湖有光耀伊余同赋却防言了知造物工相撩千古游人安在哉城郭山林归一窖防须象罔得珠可免小儿轻侮笑
　　次韵洪景卢雪【时约徃玉壶观雪因余诗罢防】
　　瑶台逈物表地脉谁解缩一朝天门开跬步即琼屋霭霭行簇云霏霏忽昧目初疑蛱蝶惊故遣儿曹扑须防大如席防车飞鸾鹄化工信巧妙花卉千林足洁白皎奇姿光芒地轴清埀寒江钓静折空岩竹唯人在宇内太仓一粒粟俯仰得真赏四坐列羣玉锦绣张轩牖珠翠辉华烛鉢击笔下成杯催瓮头熟檀板衬红绡更殢新裁曲宁知冰氏子穷嵗无半斛裘褐欲蔽肤尚待春苗緑为瑞岂宜多晛消胡不速
　　听阮
　　水晶宫殿黄金阙玉斧修成大圆月漆光照胆毛髪寒依约峰峦见林樾谁人于此安四弦流水高山寄清越初如孤鹤唳蓝田渐若羣鸾舞丹穴踈踈夜雨滴秋堦忽然雪竹空岩折世间万态不可穷弦中有口俱能说锦瑟华年过眼休枯桐已为伯牙絶是间真意亘千古千古仲容名不灭人生俯仰天地内瞬息百年同一阅请君姑置是非事来凭云窻听高洁
　　寄题胜金阁
　　黄金委粪壤六籍埀日星兹焉论胜负无乃未知经云林倚杰阁楚楚罗汗青寄与阁上人移之置中扃









　　鄮峰真隐漫録巻一
　　钦定四库全书
　　鄮峰真隐漫録巻二
　　宋　史浩　撰
　　古诗
　　古风四首
　　頥真
　　门外长安道纷纷名利人谁知方寸许有地可頥真真能了万象亦复防诸尘不离虚幻境举目见全身
</div>
    <div class="pagination">
<span class="current-page">1</span><a href="鄮峰真隐漫录_page2.html">2</a><a href="鄮峰真隐漫录_page3.html">3</a><a href="鄮峰真隐漫录_page4.html">4</a><a href="鄮峰真隐漫录_page5.html">5</a><a href="鄮峰真隐漫录_page6.html">6</a><span>...</span><a href="鄮峰真隐漫录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
