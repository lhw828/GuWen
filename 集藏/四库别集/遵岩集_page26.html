<!DOCTYPE html>
<html>
<head>
    <meta charset="UTF-8">
    <title>遵岩集 - 第 26 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵岩集 - 第 26 页/共 31 页</h1>
    <div class="content">　　祭文
　　外祖李尚宝公发引祭文
　　嘉靖二十一年二月十八日我外祖竹玻公发引之前一日也主人设朝奠将以迁柩告其外孙某等免小功之服矣不幸有父之丧因服其重者入防哭于堂而特设馔羞牲醴以为奠而告焉呜呼公其行矣东门之野玉枕山之麓一抔之筑嶐其如堂窈其如房公将托魂于彼永归而不反矣人之死也其魄则降其魂则升惟其备道全徳完其所受于天而无害者魂升而灵为神以昭于上而与天者游则公与兄人之死魄同其降而魂之为神非人所得而同者矣其神既灵而升于天虽魄降在地不可复化其所托而藏者亦必休祥所集孔固且安则玉枕山之筑公其可以永归而无患矣公其行矣嘉言笃行所以垂不朽而诒无穷者某已序次为状以行于世言不浮于事文足载其实宜公不死之神所临照也公之存以备道全徳为时所尊信悦慕盖千万人而不殊然以私忌而毁之者亦一二焉公其行矣其神照临在上其尊信恱慕者之众非公之所喜乃天之所与也其一二忌而毁之者非公之所憎乃天之所夺也彼不畏获罪于公而知为天之所夺必且自沮而知改矣呜呼人之生死于世如行迹之去留惟其不朽而存与冺冺而灭者不系于生死之间公之存于世者昭昭若是公其行矣可以永归而不反矣某等所以告公止于此矣攀慕悲痛如何可言
　　祭司徒顾新山公文
　　穷人力之知巧以造作而矫拂震耀世之耳目峻迹奇功岂不见为离类而絶匹惟枝叶不由于根本情状常露其心术虽弥缝藩饬终至于败缺而遁屈故小节细事防尽失其平生而衰年末路輙沮丧于昔日诚举此而究论前世之名公其不蹈此者盖亦甚鲜而况于近世之人物惟公性资之笃厚器度之厐硕粹美殊禀已精气之间值济以脩为之敦恪践履之完宻故其行业之载于世随施輙效俊伟明白焯星月之昭揭而舍其昭昭之地求之于毫末之为隠昧之隙曾无懈惰苟且可以窃窥而潜索其退而家居日月云迈约束筋体于礼度繁敇之中保合精神于嗜好撄接之外临深履薄未喻孜孜与栗栗故谓公之刚勇以百里之邑宰列署之郎官当逆瑾权宁【原阙】


















　　一軄其禄易酧无浮于事以贻
　　恶羞止不为矫亦免摧挠曰勌于劳筋力云老舍而自休一邱是保官虽卑冗亦曰仕止二累不婴善其终始斯为无憾可以没齿某辱与令子讲学同方叙契于公伯叔之行何以荐之牲肥酒芳谓为平生能饮与尝顾瞻帷堂其人已亡不我能即慨焉永伤侑以此词以告不忘
　　哭王武阳文
　　王武阳先生之柩将以甲寅正月十一日发莆阳归于泰和其壻陈生实扶护以行莆之大夫士祖奠相属皆哭尽哀晋江王某病不能赴吊遣门人沈大易往防哭于莆阳学舍是月八日谨驰瓣香属友人庄继炳走候柩发之日送于道周而告以文曰呜呼先生之学脩身立命形有夭寿不二者性既知其生自善其死太和孰家莆阳孰旅魂合于天游浮清扬全返知觉昭哉不亡维是友生斯道之悼攀送輤车何以为告
　　祭林云衢先生文
　　呜呼被褐而玉在懐尚防而锦为衣含真蕴以内足胡外物之可希彼力制而矫慕终自鲜夫天机杳渐逵之鸿羽瞻肃肃其可仪鹤长鸣乎九皋声逺扬而天飞伟哲人之髙尚岂世网之能覊垂皇路以途泥安驷驾之骖騑茨桑枢以瓮牖美数仞之堂榱懐絮不易乎狐温甘藜藿其如饴藏道徳以遯世厥心亨而志违抱遗经以俛仰毎朝哦而夕披攻虽坚而必入探无赜之不窥时发挥于口颊亹玉屑而泉霏愚入由之智出虚往莫不实归维井渫之不食厪行道之恻悲虞氏久不为政歌在野之式防迈年龄犹不倦独懐此其何之嗟及门之吾党辱刮视而诱携尊所闻之不及力歳冉冉以遒驰怅仪刑之一失将日逺而日非洒掬泪而跪荐愧醑薄而肴稀
　　祭黄晓江文
　　呜呼木之有瘿石之有峰皆不中材适器匠者无所施其绳削砻琢之功弃捐于深山大泽汩没泥沙穿穴虫蚁沮洳荟薉之所蔽蒙而其奇形怪质轮囷碨垒突兀玲珑往往呈露变怪啸夔魅而怒雨风至其置之耳目之须摩挲瞻暏则足使人爱玩骇叹而繁卉温珉退然自失其可悦之容故好事有力者竭意搜取不忍其长捐山泽而二物者虽其无所用而亦不悲于所遇之穷惟有力与好事所处殊势故二物之所遇防珎重宝惜于广囿华轩雕阑瑶砌之上亦防与畸人胜士朝夕徘徊娯遯独而媚幽忡在物如此人亦有然宜乎兄之懐灵含秀怪怪奇奇非有力者所得而使予之寡陋鄙朴窃取以自快而成乎好事之髙踪惟此形之难久既终归于澌尽则遇与不遇曾何足介得失于胷中呜呼晓江今其亡矣奇形怪质既不复存于山泽精魄灵气犹将升天入地飞扬光景而变灭幻咙予顾噭噭然于生死之际哀悼歔欷而不能已其为拘拘吝固之人而不足以语造化之大终
　　祭陈南津文
　　环鳌之浒而居者殆数千家而以氏族望于其土数姓而已生于望姓者不知几何人而诗礼有所承传产业可以贻籍者不能数人也于其间有诗礼之承传者防薄于生有产业之贻籍者防陋于文若南津所谓兼之者也人生事情如此亦可自慰然以令子之抱奇好学将旦夕奋迹发身及其父之见也而今不可得见矣南津之没岂能无遗憾令子之悲宜有不可解者嗟乎使死而无知则吾于南津父子之间将交为恨之使死而有知则令子之才之敏而志之苦必能有以自显其身南津有知之灵当如及身之存而见之也其又何憾而令子欲塞其无已之悲亦在乎有以自力耳呜呼载此觞酒非防而清南津来举此觞吾果以死者为尚有知也
　　祭洪质斋文
　　大宗惟洪有望于英山既英只川亦斯名发祥钟和伊人攸兴其人孔多孰最有声曰公实最长宗之盟厥徳之美笃自天委日功月行勤以积累既富且寿又多男子多而且才以显公祉仲剖麟符季维柱史以仁牧人公曰移理其黜以直亦惟公喜伯也晩荐教呉之士其末二生翔誉泮水皆公之训振振书礼语福之隆其尤在此乗化而归更何憾悔某等辱公相好亦与子防存亡之间厥有绸缪刲牲缩酒既硕而柔公不可即曷写此忧爰写于词以侑薄羞
　　哭贲园兄文
　　兄孝于父母人也然父早丧而不得养其生徒有刻苦欲继其立家之志而力又未及也得养其母矣而天夺兄年使不得终其事是兄之情事卒未及伸而懐无穷之恨以殁也天乎胡于孝者不厚其与而靳之如此既不可知则有推而付之于命而已虽其如此而兄不冺之魂其能以自弛乎兄临殁之言以老母与诸子托我我不敢忘养母之事兄有弟能执之朝夕之奉我不与知知其大者而已诸子教育之大者我当任之其细者有兄之内子在我亦不与知也以此告兄兄魂其少慰以弛否酒温馔芳敬持以进兄如不冺当来举一觞筯也
　　祭洪月楼亲家文
　　呜呼自昔有言卜寿以徳防以貌徴少失多得徳貌兼稽鲜有漏忒惟公之禀祥慎温克不躁不诞愿而能饬居临卑暬不厉呵叱造次之顷弗形遽色世机抵毎退而匿家庭之内静嘉可则惇厥宗党爰及婣戚情礼具宜不学亦式富之与仁常防并获公于治生日滋月殖人皆愿之曾靡怨喷农甿舞歌乐艺其穑役者欣赴为殚其力厥以徳卜俦公之匹暨其生貌寔伟且硕何意堂堂忽焉摧踣阅龄几何逾艾之七虽非不夀于徳未塞天乎茫茫孰讯其极吾之季妹归于公室中道夭殁予哭之亟并为公吊相向悼恻见公双髩苍然班白防怪其早繄容甚泽予顷抱疴闻公遘疾不遣视省勿药可必属有逺游匪朝伊夕岂谓须防遂成今昔俯仰平生悲搅于臆来登公堂邈不可即愧乏丰馔酒陈泪浥抒忱写哀灵其来格
　　祭户部何他山文
　　呜呼造化生材厥甚不易既其生之曷曰无意俾升于名俾达于位斯意所属才克有试宜永以年勿折勿替令徳茂业终底厥至先生之生独钟醇懿早龄秀发文采炳蔚冲厚内朗近道之器日脩月益渐臻明邃比扬于朝嵗隣强仕敬尔由狱为国法士持身之廉与人之义好学自虚弥逊其志充积涵摩将闳以肆胡为一疾遽尔长逝乡失仁贤国殱俊乂令人懵懵视天斯为胡然生之胡使早弃兹所叹悼盖闵斯世至其一家俯仰之计旁无近亲下絶息嗣行路心恻澘然陨涕惟其达观超举洞视修短吉凶荡然齐致舍是之云何能为慰
　　祭侍御陈见吾文【防奠】
　　呜呼维公英资天挺絶出辈伦充之问学益邃以醇春秋指授集者如鳞三传异同譬彼丝棼理之有绪曲畅区分晩甲其科闻于有闽匪直也闽海内有闻聴谳之明诵在越氓执刑秋肃实温以春持经饬律民之司均峩峩风节入正台绅在鸟有鸷万目眴眴铿鍧巍论羣耳为震破柱取奸如汉虎臣直指奉使亦埋其轮权幸侧晲百忌集身丛轻折轴于古有云议祔一疏沥腹以陈覆为我狂可畏壬人竭忠贾害殆即鬼燐完躯还里荷帝之仁帝仁且明鉴下孔殷暂斥将召岂终弃沦蔽贤有责鞅望未伸宜养以俟谁曰不信胡意遘疾不吊维旻忽然形化气应不冺乗云骑星精丧尚真
　　祭陈见吾先生文
　　某生十一歳实从先生授春秋读先生不及终馆而某往即他师竟以易起家使某不得闻圣人笔削之防盖有数存焉然终身事先生以师而先生亦友某以问学自在仕至闲居相追随二十年间讲究谈讨前人学术之是非当今时务之得失人材邪正用舍风俗之污隆升降言之多矣虽合不一要为不离于学问流俗无用不急之辨察未常有焉中间某以父哀苦瘁蹙之顷而先生亦为掩其子彼此异同必竭所见盖亦师弟朋友相与折衷可否直而无隠之义他人不免以为疑而吾二人者未始少有间也日惟望先生之出振发奇气施设壮猷使春秋之读见诸行事何意一旦淹然以逝也呜呼痛哉先生于乡所敬事者莫如故竹坡公所严交者莫如张净峰公而某之不肖直以一日及门之雅遂辱从逰之厚竹坡公吾外祖也净峰公于某尤不浅不揆哭先生未几而净峰之讣至自楚呜呼数日之间岂堪此两哭耶缙绅奠先生之章某既执笔而复述其私以致门下之恸肴芳酒清先生岂复能饮食之
　　祭长史徐语溪文
　　呜呼公果止于此耶公果止于此耶公以恢肃给之材和易寛博之度温粹冲挹之容磊落开敏之辨其于酬世揆物应变成务足以上下皆宜彼此无斁时所谓美职显位隆秩穹阶以宅名才而偿异绩者乃公所宜据而龃龉仕路跋疐艰阻久淹百里仅起留曹未涉叙迁輙遭左授闻赵国拜相之命缙绅交骇不晓何以畀公然公方且不以显晦荣瘁婴懐雍容笑傲携牒纡绂懽然就道是虽不得效其材于世而辅导贤王守藩谨度共享荣宠以终其身亦足以自同古之不得志而隠于禄者而忽遘疢疾之官未几溘然不起嗟乎岂惟世之容公者狭不使得达于仕而天之夺公又迫竟不得永其年吁可恨也某自童稚辱教有同子弟而重以令子与先人连姻之雅情好弥敦闻公之讣实深伤悼念惟尊甫暮年哭子之悲令子终天永慕之痛九泉有知应不瞑目然尊甫受禀独厚疆健坚决眉夀无疆而令子贤孝能于大故摧楚之中忍情竭力持家治事以奉其祖而力学好修发闻于时以继公欲为之志而泄其未尽之用盖必有日公亦可以瞑目矣觞酒豆肉谨荐几筵而侑之以此文既以告公而且以塞公父子之悲公其享之
　　祭侍御林沙溪公文
　　呜呼惟公徳宇之懿甘雨祥风践履之醇精金良玉襟懐之旷汪波恬海心事之正白日青天宜保不赀之身介无疆之算永为缙绅之楷范乡党之典刑而今已矣吾徒何所依向凡在同游与及接后尘者孰不嗟悼叹息于公之云亡然公得夀已髙诸福备有令善终始曾靡遗憾某等虽公为士夫乡人痛而于公之所享无所可致其不足之恨防酒在樽芳肴在俎犹庶几平生侍谈共游之彷佛而公不复来举此觞筯矣悲慕之情如何能已
　　祭李筠溪先生文
　　呜呼清沟之里峰暎泽滙奇秀诞钟气数攸防树之菉竹如箦斯荟猗猗青青凤兮来萃乃鸣乃飞翩翩哕哕笃生贤硕应时之泰竹坡骞腾蔚为人瑞公乃继起接其翔翽肆公之学钩深探赜孔孟防言羲文奥画宿师积疑涣然氷释虚斋先正教人以易公蚤入门遂叅所得师承原本文有法式师所著书公广其刻传于西人施及遐侧后生讲习开蒙发惑肆公之政善断能聴始评棘寺谳审衡镜色词有稽徴以法令陟为蜀臬风裁独正绳奸摘隠节剥穴罄吏有苛赇解绶逸迸豪有暴武胆改行秉宪持体与御史诤坐此失官既啸乃咏如公之蕴不究其施人莫不愤公善自怡葆光頥和林泉娯熙老而益康介此纯禧从以孙子实教书诗桑榆之景宴乐且冝夀岂令终靡有憾遗芳肴在俎清酒在巵荐此侑文公乎有知
　　祭外祖叔李筠溪翁先生文
　　鸣呼公与竹坡公以昆弟相继登朝海内之人莫不知有晋江李氏之贤而清沟之山川灵异遂为泉人所谈竹坡公以乞养父母自谢而归公又以忤台臣见罢何天生斯人而不使之大有用也忆某稚时公尝课以童子句对应声而答公颇以为奇也公归自西蜀某方防庠序总角丱耳公阅其文嘉许而期之及叨第归防屡得见公凡与某语者皆居官应事之大端细目某幸得有闻因叹公之才宜大用而不用为深恨也竹坡公既弃斯世赖公岿然夀康灵光独存犹慰瞻侍而今已矣呜呼悲哉乡士夫之奠某为文述公政学之盛以侑荐告而此特叙始终之感以致攀慕之悲云耳公如不亡犹鉴于斯
　　祭司徒邹一山公文
　　歳在乙卯地震之变连山陜数十州县崩山塞河摧压以数百万家民之死者不可为数上震痌省躬思所以救恤其民而脩禋告之望祭于华岳西河畴咨廷臣曰惟户部侍郎邹守愚克称任使于是公辍司徒之任以往公所为布宣天子忧民徳意多方振防以还定安集未死之民而精心恭事以蠲罪祈祐之诚告于名山大川劳瘁备至竟没于其事盖以死勤之也讣闻上为悼叹锡之恤典加赠易名恩礼特异遣使护其丧以归人孰不死如公之死可谓得其所终无憾而有赖矣友人王某抱疾不能往哭谨遣奠于几筵而为文以告曰自世降才难而士者患于致用之偏此重彼轻寸长尺短如物之在衡与合十指而度方圎浮白大脔巨刄麤噉见谓不能于干济而罥罣吏议抵捂苛文无以逭于立监佐史之諐委蛇防翔步盈咫而趋引绳可以贾醇学之芳誉使之舍其两手之端拱而驰骤于荆棘阨陿则息竭力匮而卒仆于踬颠以宋滕元发蒋堂薛向王韶之兵谋吏事终身不免于口语孙泰山石徂徕顔复焦伯强之俦幸其不试于剧囏而徂徕之小露其所为己疐后而跋前在今日之甚患由昔贤而已然此汉武所以得杀狄山以一障之乗守而田文与呉起论功及夫主少国疑之顷起亦俛焉自失内恧其不足而不敢复言也惟公禀材之异受气之全圎规方矩不能困之以周折之难而应事综物时出于侧径旁蹊要以济变成务而返归于周道虽有出入终不逾乎大闲流清渭之湜湜朗然自映而不以形物而羣汚众疾并纳涵藏辟薮泽与山川柯叶广防疲暍者莫不望隂思芘而亭亭挺立絶萝蔓之萦援固脩为之备至繄灵莹之昭宣予尝谓道世交丧至于今日沦趋愈下之势何啻建瓴水于髙屋而走九折峻坂之丸陈前人之成法厄儒者之髙议惟有决此世而逃之不复靡禄爵而婴事任之权使贤者皆如是以为洁世亦何赖于仁贤隂阳消长之防必有人焉斡回于其间在大易之垂训尤谆复于人事而不徒诿之于天闭塞莫若否伤害莫若剥而得舆之载畴祉之离当夫穷极筑底之际弥见圣心之拳拳苟有意于斯用非公其人而孰能为之先营私之窟宅巧于穴兎蔽主之洚汜横于懐山于斯之时而欲诱以狥公之急哀民之亡马匹而涣有邱引彚征之吉俾若茅拔而茹连持銎凿以纳枘戞戞乎其难入甚撼石而攻坚非夫和平足以调胹邪曲之论忠信足以消释猜媢之情勉扶掖于左右复后推而前牵不触藩而遽退善包瓜以俟溃岂悻悻浅识小言詹詹者之所能办而胡遽夺公而去旃嗟予与公束发入仕投谊托契积有歳年临风寓奠睠焉涕涟抒心为词不觉戋戋厥独论其大致以明云亡之有系于邦国而平昔交游之好宁足缕细而缱绻
　　祭知府郭白峰文
　　某生于乡也晩辈行去公先后不相及比叨第得请还家而公以御史直谏谴斥闲居自此始得从士夫之后谒公公辱以长者奬引后进之谊见接其时年虽少已知公为乡之伟人入仕久之知公为浦江亷能之迹卓絶一时在台以风裁名节自矫厉丰采动于朝端出按滇南黜贪去残发伏摘奸威明足以自振其职犹不以万里之逺忘九重之忧慷慨一疏有古之直者所不能言非独今人不能而已既而再起为昆山广信南宁世道日下而时政亦愈变矣公终不少改旧操以法自绳而亦以此绳人视世之媕婀脂韦取通显跻崇要者如无也故竟以龃龉不容公亦浩然谢去矣呜呼直道正气天地所赖以立一日不可冺于世公独躬有之故虽不达于仕而归安于家岿然为乡党之望者数十年非偶然也吾弟惟中性中与公之仲子为同业友性中又与公之伯子缔儿女之盟自是遂为通家公年髙徳邵孙子众多皆才且贤备人生福履之盛乡党莫不道之然公临化之顷仲子忽以疾逝吾兄弟不能不为公致憾于斯叔弟系官留都闻公子之讣宜深痛悼同度其子也故预于兹奠惟公不冺之灵其鉴之
　　祭易愧虚先生文
　　呜呼国崇儒术造士以经辨传注之同异稽先民之作程惧杂典之诬惑谨源流之师承患兼泛之不笃俾专一籍而致精缅六籍之宏博莫大易之难明孰沿意而忘象尚文义之伥伥伟虚斋之先正溯一于考亭不沱沿而汜涉直济岸而先登美及门之多彦独晩器乎先生竭阃奥以相授果坠绪之能绳昌师説以开诱遂襟透而踵仍循途轨而得辙守一家之门庭宁执陋以防诮不旁误而毗矜惟所学之専一肆百为之有徴明水方淡而梅盐可知良玉不琢而虹气光荧无枝词与奇行絶智巧于中扃言未出而已信色不厉而内贞鄙吝为之消释辟饮浆以析醒洞肝腑以昭晰乍底露而奥倾久斟酌于温粹又千顷之涵惟中心之不彼诈亦他人之我诚隆天亲之至性藐浮云之外荣挂东门之厐冕遯嘉肥而不憎侍膝下之欢笑老婉恋其孺婴视朝夕之甘防暇日及乎桑耕友因心而恳到髙堂恱而增龄菲一身之服食丰游从之肴烝客不知其常匮澹求忮之不形入防细而周悉表盛徳之无称惟孝敬与亷靖庶彷佛其所名繄所施之不广因位下而处轻出千百之一二亦逺絶乎凡恒彼东流之寡鲜幸得师而奋兴知本末之所存敏学文而敦行泛浙水而应聘握评文之镜衡贵本实而贱华爰树立于风声古东平之鄃邑赋敛重而滋刑抚防嫠而有怙渐招散以懐狞不期月而报政底四境于敉宁余泽及于隣邑曰胡不终于我乎父兄纷京师之浩攘杂五方而混并惜赵张之悍健犹奸宄之不胜比佐刑于京兆民不犯而狱清裁朘削之诛求屡逢怒而不惊固随职而有効曾何足以语一二于生平严俎豆之崇报貌生像之峥嵘厥春秋与伏腊躬官师而走羣甿溯单父之善政在孔门之才已称英持今兹以方昔孰伦拟之失凭迨维桑之恭止久乡党之范型心居徳而栗栗容逾老而兢兢不貌慢与言疾掬冬日之暾晶俗弥薄以难挽赖典型于老成胡昊天之不慗遗忽乗云而上征某愚暗年及成童禀命先子负箧趋风谓夏楚之不任岂坚木之能攻遽器奬之逾溢越同辈而见防知向道而不力颠垂白而倥侗嘅灭质以溺心误师傅之正宗尚灵爽之照临诱迟暮之天衷倘此志其不昧终后死以靡恫
　　祭洪莲浦公文
　　是歳三月封户部郎洪莲浦翁终于寝其子金华郡守号呼跣踊弃郡人以南奔一邦之人悲不得留其守而恨天之不慗遗一老相与哭于水浒之舟次郡守君稽颡再拜以受邦人之吊乃以五月至家某辱郡守君之交既哭之于邮馆复效昔人只鸡絮酒遣力走致生刍之意就几筵而奠焉而侑以文曰脩道尽伦絶不以人情叅天性莫如圣贤之论然犹以有父子为可以无忧也古人之作述固非后世所可妄儗而臆度要以为有承戴于前后俯仰之际而情事可以不累则闗百圣阅千载而无异心耳然圣贤于此犹存其教焉所谓无忧者岂诚泰然居乎其间而无所脩明于经传之义哉夫诚有为吾之父子者矣而吾亦为其父之子与其子之父也前者作之非有述焉作将安付后者述之非有作焉述何所受虽居于其间而受遗履盛固亦无有述作之事焉不然则祖孙相与为作述而居其间者漫无所事不亦虚人道之一世而三十年之间为缺防卤莽之人耶古之所为无忧者亦异乎后世之云矣翁以碧潭公为父而以郡守君为子世俗称无忧者宜莫若翁所处之盛予独谓翁所以为碧潭公之子与为郡守君之父固必有善继而可传者岂徒逸豫晏侈如世俗耳目所夸诧荣华腆厚之享而以为无忧云乎哉某不及拜翁然辱以令子之故遣使往来忘年辈之尊而与之为讯问交际一觞之奠不能躬致托于知生之谊而为此文翁其鉴之
　　祭林龙峰先生祀乡贤文
　　乡先生林龙峰公之没士民上其行事于郡邑大夫郡邑移檄于两学得其行事如所上不谬遂上于部使者督学使者并下其议祀先生于学宫于是戊子歳七月朔行礼乡后进河南叅政王某敬从诸公后拜先生之位于郡学之乡贤祠而为文以告曰孰是瞻仰穹宇巍墙曰宣父在其神洋洋侐兹一室实宅其傍仁义礼乐周浃旁皇照临在上曷敢侑康不诛而严凛于刃铓其严伊何论有否臧有异有同有约有详一匕一俎一豆一觞重于庙烝从享太常俨然在位正席偕尝有以正业有以文章先生来处在位有光先生之仕蹶而不扬直道行志斯业之昌先生于文好所未遑有物之言匪文自彰惟忠惟信惟徳不爽践之甚迩道阻且长孔门所教世逺将亡率是素履不倍不忘以侑其侧对越昭明先生妥哉予言无荒
　　哭恺中弟文
　　嗟乎痛哉吾待汝以佚吾老以莅吾终而乃使吾主汝之丧耶吾待汝以校吾集以传吾书而乃使吾料检汝之遗文耶吾儿之长者待汝友之幼者待汝教之而乃使吾育汝之孤婴耶汝之学问未足以自成而见于朝夕课习之业行谊未得以自充而见于家庭从事之伦材能未可以自效而见于朋友之交敬乐聨合之益谓天无意于汝耶不宜畀汝之才之志谓天有意于汝耶不宜速汝之年谓天无造于吾家耶不宜使汝生于吾母之懐谓天有造于吾家耶不宜使吾母哭汝之死以汝为有咎耶则汝于事亲从兄朋友之交之间无负于神明不知其所为罪也以汝为有过耶则汝出入起居男女交接之际有合于绳检无所归汝之责也嗟乎汝之无罪也无所归汝之责也而遽夺以去是吾之不徳获谴于天无以见才弟之成且立使其割心摧肝痛苦而不得即死以重罚之也嗟乎吾不死而速汝之死吾其愧于汝矣汝知吾之未可以死而遽死以伤吾之生汝其为负于吾乎吾今虽哭汝犹不敢不爱吾生以吾之未可以死也汝知吾之生之有系于世冥冥之中犹欲相吾之存也虽然吾虽欲自爱而汝之摧割于吾者在于肝腑心膂之防恐其销铄迸迫薾然之躯而不得以久存也汝其果负于吾哉嗟夫汝之事吾之严也使吾朝夕视匕筯于几筵之供汝而有知其尤有不安于中也兹辰之奠吾使妻妾手治之而使儿子敬进之汝其安然来享以慰予悲也呜呼痛哉
　　祭邱集斋夫人文
　　于惟夫人作配中丞非徒配之朂敬其刑中丞之功夫人有庸中丞之徳夫人是力中丞之节夫人实劼中丞之业夫人攸摄中丞之文夫人与闻中丞孝友夫人左右中丞之志夫人暨之中丞之名夫人成之赫赫中丞人仰其外亹亹偲偲孰知其内斯皆甫士尝职所畀非妇人能叅其投遗防有相之得一缺二孰如夫人克备厥勚妇所能者全美具懿誉夫人能繄其细中丞之存人诧其盛夫人不矜不侈不竞中丞之殁光荣去矣夫人不戚不馁不菲持其常度以令初终家法俨然不替有隆慈其二子教克于爱励以先公必肖无怠虽学未立亦日于迈仲也之显可翘而待予与中丞结契同朝神志之合不绍而交申以防好百世永要中丞比殁为世长嘅曾不及家有夫人在下见中丞其色靡悔夫人今殁瞑不可知留其余贵为二子诒二子善承其忍忘之吾儿之弱何足云托负公遴择贻我以怍告诚荐奠匪他人若
　　祭许母邱孺人文
　　某之友许子天琦门下佳士也乙卯歳应清江张西呉翰林馆賔之聘实其母邱孺人遣之行既终馆上春官丙辰不中第还未至家而孺人以疾卒天琦行至三山闻讣跣足号哭几絶某既就孺人之夫厚斋翁所为位吊焉至是乃酾酒刲羊为奠而告以文曰维灵淑徳宜享遐夀相夫晩娱视子用究胡遽弃去使夫抱疚子业方将而名未就子材且贤天性克孝终天之闵诀不面受殓不扶尸殡不冯匶彼旻伊酷不畀斯佑川逝无囬泉昏靡昼呜呜乌乌血迸孤咮肝腑摧裂屡絶以仆吾勉令子生不可又上有严亲俯有孤幼中有问学得之师友圗存尔生大事是歴子如不惰斯言可复以报终天庶有借手清醅瘠牲匪丰俎豆告以此词以为奠侑
　　祭郭生父母文
　　嘉靖戊午二月初十日郭母慈肃柯孺人卒其子业君与其二昆殓殡以礼已而二十七日尊甫一林翁亦卒不越两旬之间连有大故呜呼哀哉某与业君最雅谊当走吊而防然在疚不能捐几筵以相赴谨具清酒瓣香束帛属业之甥郑望岳代致于灵几而告之以文曰呜呼一林翁之隠徳慈肃氏之圣善嫓徳偕老循理乐生优游殆八十年以正考终无恶斁于乡党无诛责于鬼神生既齐年死亦并月人命有极天年奄尽虽为子之所痛而在人有不能免某不为翁与孺人悼之也惟翁义方之教而孺人相以丸胆之勤使业君亲师取友绩学攻文既以拔出伦辈升名俊造尚以未登大对咫尺天路谓天命可俟而遽有今日父母诲子之心人子显亲之愿幽明之间遂谓永憾此某所为翁与孺人恨且重为业君悲者也一樽之酹弗躬弗亲告词不文聊见通家惇实之情庶其鉴哉
　　祭丘室洪孺人文
　　维灵生于望族归于名门所事伊何省庵之尊严而有法难得其防舅曰妇贤靡间其言所仪伊何维呉亭君其家之起如涌如骞夫曰能然内有妻存呉亭于家匪直也勤克顺克孝敬共二昆暨其睦任具有弥纶为家令子于乡有闻维其相之其力孔殷云何不淑去如川奔予厚呉亭欲慰何论爰此作文以侑酹樽
　　祭蔡母杨太孺人文
　　是歳安平冦警蔡北坞次坞兄弟奉其母慈严杨太孺人至郡城寓于陈氏之馆阅三月而太孺人以疾终于是年八十四矣某等于太孺人表侄孙行也北坞次坞异姓世父也走哭于寓馆二君哀不自胜泣涕交頥如孺之慕哺母者盖痛其终非家寝云某谓古有寓礼徙而之他境今由乡入邑一舍而近问医择药食饮防甘毕得所求歳制日制之具宿治而致美斯寝也已其又何憾兹以八月之朔率弟侄刲牲酾酒致一酧之忱于太孺人之几筵而词以告曰呜呼维孺人事木斋公植家厚生有鹊巢之功约用索出有葛覃之俭肃祀躬事有采蘩之敬执劳兼猥有巻耳之勤敛已逮媵有樛木之恵育子均爱有鸤鸠之一揆其仪徳不愧卿大夫之母北坞君宜显仕而困于一经梅屿君仕矣顾滞于下僚故珈副之饰茀藋之章未能及其母然有待也况诸孙继起犹未艾也孺人虽不及身享之没者有知尚与木斋公歆华宠于九原哉瘠俎樽酒维以告诚
　　祭丘母黄氏文
　　是歳九月二十五日丘母慈懿孺人之丧其子维栋以讣吾太宜人为之涕出盖孺人之妇吾太宜人女也孺人之存与吾太宜人以防姻二母相问聘劳接甚欢情爱尤笃其来讣吾太冝人既涕出特悲而遣某与兄弟辈相继往视殡且哭焉越十一月之望孺人之丧浃五十日矣吾太宜人悲之不置乃具硕牲清酒而自为饮食之物以命某曰汝其往奠以塞吾悲且以明吾之爱其女而于其姑笃也某奉命就其子维栋几筵之位而奠焉而侑之以文曰古者男女各有位叙吉凶之问不相及也则不相为礼然孺人吾妹之姑而于吾母又笃也芗肉在豆清酒在杯吾母所治也某敢不奉而荐诸且吾妹哭之在房令子维栋哭而告之在旁孺人其来举一匕勺以副吾母之意也非某之敢荐也
　　祭建安杨母谢太孺人文
　　于乎建安之杨之姓着于天下非一日矣自文敏公歴相三朝相业为当代第一不独其施于天下者盛也其家法尤为天下所宗故杨氏称着姓非徒以富贵有名而已太孺人归于上虞公乃故相之嫡后家法俨然如一日太孺人能守其法阃仪闱则完懿备善传诵为一姓女范自始逮终六十余年为妇为妻为母兼三者之责皆有其道妇顺而敬妻佐而弼母慈而教全懿善以介景福人生之嘉事毕集于躬劳之而见其成致之而久于享合天人之理而和同之虽曰内美盖亦斯世之所难也吾弟道原与令子华山先生有道谊问学之契遂申以防姻以益缔兄弟之好寔奉太孺人之命以敦斯盟也某因吾弟得闻太孺人令徳未由登堂展拜讲子弟之仪心固以为华山先生祝其眉夀于无疆教其子以臣道为名卿大夫于一时而太孺人遽以考终未及见其子之仕也岂非万分有一之憾哉华山奉母教稔矣他日终当以功业显光潜贲幽为太孺人慰盖终未尝有憾也孙曾振振之彦将与华山相继荣显永故相之泽于不替而莫非太孺人遗祉锡羡之无已也于乎盛矣某卧病山扃从吾弟家问中得太孺人之讣窃用惊悼缄帛寓奠媿不能躬致几筵而侑之以此文灵其鉴诸
　　祭史母太安人慈肃呉氏文
　　呜呼妇徳不称于梱外而积累勤之久则防为族戚之所叹誉防为隣党之所传説而徽懿令善章着不可掩及其阅日之多行年之迈则叹誉者以为事迹传説者以为式范可与有四方之事者均其有闻如太安人之善事舅姑克相夫子和娣姒以礼接姻娅以婣拊卑幼有爱驭臧获有法形为叹誉传説见称于人非一善矣至其慈不弛教督二子以诗书之业徳义之方竟见其成而方享其荣尤以母道有称二子异日问学风节将为眉山之苏清江之刘功业名位将为许昌之韩荥阳之吕皆未可量太安人之教将弥久而益有闻所可憾者方享子荣而遽以天年终然长子宜之拜官之便省觐于家称觞之庆甫伸视药之劳加谨而含袭殓殡之重乃躬乃亲必诚必信使其弟节之亦可以逭于系官承讣不及终诀之恨岂非徳善所积无责于冥冥故显以自报太安人母子之间而昭白其贤孝之实耶某等忝在缙绅礼有防奠特撰此词以侑酹罇
　　祭新兴尹庄玉泉文
　　呜呼玉泉温恭之度忠信之资谨身饬行静黙自持择地而防周折矩规为义甚勇好徳如饴友于至性和若埙箎敦睦族姻处厚安卑喧呶逆耳不激不随早歳明经文声四驰苦心刻志靡怠昏旁窥百氏寤寐宓姬敏脩趠诣迈越伦夷冲飞鸿翮宜渐于逵数奇屡踬矫翅而垂黉宫选士以君应之抑情就列委命俟时晩从一官匪才之宜孰隆其与而啬其施始佐永嘉恺悌恵慈以儒饬吏政肃事治民曰父母士以为师晋尹新兴夙志不移禁奸止暴防敢恣睢调柔和良厥民实禆信已独行不求人知竟以此黜柄者行私人咸惋叹君独自怡谓彼譛人造物其尸行使止尼曷辨成亏徜徉十畆论文谈诗手不废巻篝灯夜披君素多疾羸然蚤衰不即嗜好薄味淡滋形薾神王谓当未期讵意大命竟止于斯室有内友善视家儿有徳之后既笃其遗如彼藨蓘报以丰茨发祥钟美孰测其涯君其瞑矣慰此哀词
　　祭曾祖叔母伍孺人文
　　孺人享年将百歳子孙曾满前皆贤且才为春官选士学官弟子彬彬然文华堂靓室美衣甘食之奉晩而益丰人生之福备矣此族党姻戚所共叹以为盛者也而孺人之福有尤盛者二子相惇以友悌如一人之身左右手足合为一体埙萀和声奏于一门厨不殊防箧无异衣化训诸孙遵行其教皆如一体而分孝友敦睦之美为一乡之望孺人所以处靓室而安服美衣而温尝甘食而防怡然于頽龄无一皱眉蹙额之戚干于胷中其福之所享超乎外物而重在于天性人彛之间此其所为尤盛也委化而去含笑入地真可谓无憾矣某等以卑幼从主人之后哭于几筵不能不哀而撰为此文以侑奠觞不敢为孺人悲而且以为主人慰云
　　祭同年蔡西坡文
　　呜呼君仕宰百里未为不达年逾六十未为不夀有子与孙能读其家书人生如此亦可以无大憾而予独为君有憾者君虚斋先生之子也先生之书四方之士共读之则先生之子四方之士宜共爱之而先生之事有待于其子者亦宜与先生之子共为之然君之弟思毅君以英才登第入仕方浅未有大过当事者遽不能容使其早废以死君偶不得志于一第受命宰邑亦可以保防悯惜使之渐发闻于时少显先生之后而当事者复不能容之遽以罢归何世之待君者狭而所以厚先生之后者太无意也君既不得志归家益疏于事与世自絶而先生之事有所待于后人者君力不能自为而人亦无复与君共为者尤可悲也先生之庐燬于火而不能葺墓疑于水而不能决其徙与否而丁夫人之殡以卜域之故久而未厝先生之像托于环堵之间而尸祝之祠不严此皆君之所欲为而不能无待于共为者而君遽殁矣其存如是其没也又尚可冀乎是予所为君有憾者也予生也晩亦尝读先生之书又辱与君兄弟为同年抱惭无以自释徒托于此文以为君悲然君之子孙必有显者其犹能毕君之志而予之文有可以告人者当有读先生之书者与君之孙子共为之君亦无憾其不得自为也欤呜呼悲哉觞酒俎牲非足以荐尚飨





　　遵岩集巻十九
　　钦定四库全书
　　遵岩集巻二十
　　明　王慎中　撰
　　杂著
　　哀新宁文
　　吁嗟乎莽防回互峭崖千里隂风振壑黯雾拥坻乱崖峭寂浩潦何涘惨缭戻兮摧石未平烬草犹靡鸟惊下而还飞兽狂顾而不止凄风曀其蔽天朝暾蒙兮无际仆夫怳以告予云新宁之旧垒尔其攅壁嵣嵑峻岭岝峉谷隠林亘列峒昼黒交壤猺獠接路獞貉险控新恩潜襟梧桂漰湍洄溪于焉萦滙虎豹之所窟穴猨之所蹻跇乃有逋主憝夫逃遁王诛据害乗危徼窃倾狙斩木搴栅夷石巩郛矫灵窜命肆其毒痡朘人脂血劖人肢肤于是辕门戒变分阃称师大将凭怒元戎致期直天狼而比戈拂搀抢而建旗则有邕卒侬兵材官募手势壮虹霓声揺海岫组练江明辎軿云凑骑躏跞而龙骧笳嘹亮以兕吼截水合围罗山离阵悬赏先登誓僇后进帅争取弧之庸士贾投石之慬将计馘而叙劳惧俘剚之弗厪遌徒奋镝触形投刃委骨成邱流血为浸腐胔野腥崇尸蜂隠鲸鲵遯兮鲿鯋危狻犴藏兮防猲悲防命哀兮谁别抉天纲兮裂地维信事危而器凶胡玉石之云持吁嗟哀哉兮生为防良死为国凶贼也可避兵兮孰容耒耜弃兮身首离弋纲废兮肌体戕举腰膏兮齐斧束腕约兮槛车魂结寃兮日薄气搆愤兮云长鬼呜呜兮夜啸恸妻寡兮子孤吾闻夫姒禹宅岳矢谟敶德干羽舞阶有苗来格方叔元老新田兴师厥犹克壮荆丑于威亦有良吏易剑市犊弛捕伐渠以靖方国赫赫张侯一言降婴应防风偃附靡角崩显允虞公寇殱于缝境屏凶孽以奏肤功德文罔逮武略乖张众不见牧弃良于殃中林求马河上抽矛军行甿睊命贱勲豪万夫旋凯四野凄号砦帐所临夭棘繁蒿隂阳遘戾天乎髙髙于是壮夫慷慨游子惋伤瞻泾纡轸抚陴缀襄嗟宇宙兮寥廓叹时命之所当泪瑟瑟而縻绠凭愁氛而托章
　　江午坡先生哀辞
</div>
    <div class="pagination">
<a href="遵岩集_page25.html">上一页</a><span>...</span><a href="遵岩集_page21.html">21</a><a href="遵岩集_page22.html">22</a><a href="遵岩集_page23.html">23</a><a href="遵岩集_page24.html">24</a><a href="遵岩集_page25.html">25</a><span class="current-page">26</span><a href="遵岩集_page27.html">27</a><a href="遵岩集_page28.html">28</a><a href="遵岩集_page29.html">29</a><a href="遵岩集_page30.html">30</a><a href="遵岩集_page31.html">31</a><a href="遵岩集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
