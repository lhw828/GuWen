<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 4 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 4 页/共 29 页
  </h1>
  <div class="content">
   书史防要序
　　天台陶九成新著书史防要成翰墨之家竞欲观之以誊钞之不易也共锲诸梓而以首简授予序序曰史以从道持中为义盖记事者也黄帝时始立史官而苍颉沮诵实居其职苍颉制字之人也自时厥后史氏遂掌官书以賛治至周宣王太史籒复造字五十篇以教童幼所谓史者岂非字学之本源乎然则纪厯代之善书者名曰书史非僣也宜也九成本衣冠子自青年即精究六书之法备知字文相生之意乃辨析古文篆籒分行草诸家异同并载其人而附见焉先之以帝王次之以名臣又次之以才士大夫起自三皇迄于国朝凡名一善者悉具録之其事核其论确而有征皆遍采史传及前修所著书不复以异议防乎其间书成厘为七巻予尝取而观之不觉喟然叹曰夏殷而上左史记言右史记事周则大史小史内史外史御史分掌其事其任至重也大则国家礼乐刑政治忽善恶固无所不当纪小则一事一物该古今而资问学者亦不可不明辨如此而名之曰史庶几可也秾葩艳卉随春开落何补于事功陆佃集之号为花史砚虽适用不过一石何关于治教米芾编之目为砚史是则奚可哉必也如吾九成精究六书直探苍颉史籀之本源厯代字体变化如浮云者皆可攷见致知格物之学似不为无助茍称书史孰谓非宜哉抑予闻六书居六艺之一周官保氏掌飬国子则教之盖自圣人以书契代结绳之治实取诸夬夬扬于王庭其用最大宜其天下无不学学之当无不至也予又独嘅近世以来徇末而忘本濡毫行墨春蛇秋蚓之连翩辄扬眉以骄人曰此斯氷也此右军大令也有识者观之曾不满夫一哂读九成之书者不知能一自警否乎九成名宗仪积学能文辞尝覧杂传记一千余家多士林所未见者因仿曾慥类说作说郛若干巻曾所编者则畧去之君子谓其尤精博云
　　理学纂言序
　　自孟子之殁大道晦防世人擿埴而索涂者千有余载天生濂洛关闽四夫子始揭白日于中天万象森列无不毕见其功固伟矣而集其大成者惟考亭子朱子而已四夫子之防辞精义朱子与吕成公既已纂成近思録以六百二十二条彚分十又四篇朱子之道无异于四夫子也其散见语言文辞者广博渊深若未易涯涘乌可以不成编是故觉轩蔡氏与三屿陈氏皆尝采为续録以传退轩熊氏患其去取不同摭朱子诸书之至精者为语要而于论学论事尤详虚谷方氏与熊氏同时则又以为门人之所纪録不尽得其真未若文辞出于亲制而无可疑复于百十巻中句抄节析为四十类名之曰晦庵集钞呜呼尊朱子之学者诸家亦可谓有其志矣然而伤于简者既不足尽其真醇病于繁者又不能领其枢要二者盖胥失焉乌伤朱君伯清自幼至老酷嗜朱子之书每谓人曰朱子之学菽粟布帛也天下不可一日无也伯清既受荐为国史编修上简主知特诏授经于楚王府其见于辞章资为讲说皆以朱子为宗已而不俟引年纳禄而归寄迹浦阳江上日取朱子书温绎之察隂阳鬼神之运行验心情性命之发舒明白昭著循环无穷皆本乎道体之妙所见端确所得粹凝于是即朱子精语编成理学纂言一书其凡例全仿近思録其所采语録虽杂以方言唯恐失真片辞不敢移易气象或不类者删之其于文集则节取切而要者载焉凡八千三百条方之于诸家殊适厥中取而读之不翅亲逢朱子在坐而见门人难疑答问之盛不知其身生于二百年之后也伯清嘉惠后学之功何其至欤世之好著书者多矣持一偏之见操无根之学肆口诋斥恬不自愧何尝能窥朱子之藩篱是皆获罪于伯清者也抑尝闻孔子天之孝子也以其扶持天地植立纲常为千万世计也朱子之志实与孔子同是亦孔子之孝子也当今学者澜倒波随一惟卑陋之归伯清能尊朱子之学而扶导之岂非朱子之孝子乎夫孝者善继人之志者伯清实有焉伯清名濂官至楚相府长史其父裕轩先生师事许文懿公公则上承朱子六传之绪其家学渊源盖有所自云洪武十二年九月二十四日同郡宋濂序
　　呉郡广记序
　　呉在周末为江南小国秦属防稽郡及汉中世人物财赋为南东最盛厯唐越宋以至于今遂称天下大郡然其因革盛衰之际纪载于简册者自呉越春秋越絶书以下若晋张勃顾夷隋虞世基唐陆广微等所述及元和郡县志寰宇记各有所明迨宋之时罗处约有图经朱长文有续记范成大赵与恩皆撰类成书厥后有章悊者病其未完作吴事类补宋亡书颇散轶元赵仪鳯为总管尝集诸儒论次遗阙防改官不果成入国朝呉县教谕卢熊闵前志之纷乖以为茍不合而壹之恐不足示来者乃览众说摭遗事芟烦取要族别类分为序例一以举其凡为古今记一以记其事为总序一以覈其名为表二以着职官氏族之详为志八以述地理都邑文学祠祀食货礼乐兵防天官之属为列传若干以见古昔人物之美其目曰名宦名臣儒林文艺良吏忠义孝友髙行隐逸而列女之节方伎之良及其事有不可弃者为杂传附焉总之为巻五十其后有集文十巻以备文艺之实为外记五巻以存神仙浮屠之可考者题之曰呉郡广记于是数百里之内二千载之间其事可按书而得矣知府某郡李侯某嘉是书有系于政也将命工刻板以传丁内艰去已而高邮汤侯德来继其职遂督成之熊用荐者出由工部照磨为中书舍人以余有同朝之好请序其首古者列国皆有史官下至州闾莫不有之然不过记言书事而已及汉司马迁班固创为序纪传志年表之法由是四海之内无复遗事信史氏之善者也后世之郡得专社稷山川之祭有政令教化之施俨如古诸侯之国固不宜无所纪述而况于呉尝为封国非他郡之比者哉厯汉至今虽间有所作而无完文以考其事物之全诚政之阙者也熊独能毅然以笔削为己任仿汉史之法损益旧典为一郡成书岂非好古之士乎李汤二侯能知所重而图其传亦可谓达于政体者矣后之人览是书治身居官取前之人成宪以为法将见道德兴而习俗美勾呉之区与邹鲁无异矣则是书之为教不亦大哉余善熊独能急世俗之所缓而笃于好古也为序其槩俾刻焉
　　八咏楼诗纪序
　　八咏楼在婺之城上西南隅其建立也实昉于武康沈休文齐隆昌初休文以吏部郎出守是邦民清讼简号称无事既创楼名之曰畅复为诗八咏以写其山川景物之情宋至道中冯伉来知州事以为永明之体实本于休文而祖于徐庾心尤笃好之勒其辞于石寘之楼下且更畅为八咏期以传示于无穷于是荐绅之家相继有作舂容乎长篇铿锵乎短韵粉版书充溢于四壁矣好事者尝辑为一编锲诸文梓兵燹之余漫弗复存南峯杨尊师窃病之乃与其徒胡君范旁搜逺采笔以成书上自休文下迄近代凡有所作粗及于楼者靡有所遗濂颇读而疑之休文固知名之士其在齐梁之间立朝大节不能无所憾夫不能无所憾则人将弃之奈何其诗独传于今也岂解佩被褐果有慕君恋阙之意欤抑高才博洽名亚董迁或可以惊世而骇俗欤濂之愚皆不足以知之意者婺为礼义之邦士君子世惇诗书心存忠信往往勇于自治而不暇责人稍有寸善扬之唯恐不亟况休文尝为民上者欤古所谓居其邦不非其大夫者独吾婺之为然欤然而休文至今近九百载来守婺者不知其几人冺冺而无闻者固多矣三尺童子过斯楼之下者亦能指曰是休文之遗迹也此无他诚以葩藻之辞好者既众故传之者久与浮文艳句有识者之所不能道尚能烜着震耀之若此则夫道明德立其言足以系世教之重轻者又将何如欤学道之士益思有以自朂焉可也纪中赋凡若干首古诗若干首絶句若干首分为三巻巻后各有其竹素有续得者辄补入焉南峯名道可字某南峯其号也恂恂有贤行望而知为好古之士今主领寳婺观事观与楼盖聨峙云
　　重刻贞观政要序
　　贞观政要者唐史臣呉兢之所辑也兢浚仪人有良史才用魏元忠朱敬则荐诏直史馆修国史迁右拾遗内供奉神龙中改右补阙累迁起居郎数上疏论事言人之所难言寻拜谏议大夫复修史转太子右庶子开元十三年元宗东封泰山道中颇驰射为乐兢复极谏明年六月大风诏羣臣陈得失兢言斥屏羣小不为慢逰出不御之女减不急之马明选举慎刑罚杜徼幸存至公八事皆当时所讳者景龙间所修国史失实兢患之乃私述唐书唐春秋皆未就至是诏赴馆撰録进封长垣县男久之坐书事不当贬荆州司马累迁洪州刺史复坐累下除舒州天寳初入为恒王傅卒年八十兢尝定武后实録叙张昌宗诱张说证魏元忠事颇言说已许之赖宋璟等激砺苦切故转祸为忠不然皇嗣且殆后说为相屡以情请改兢拒曰徇公之情何名实録卒不从世比之为董狐云其为人大畧如此初兢屡修国史见文皇之朝君明臣忠可取为后嗣法乃纂是书十巻合四十篇上之中宗然当复辟之初转移之机间不容发使中宗能观之以法文皇则削武氏位号而崇恩之庙不复矣信任旧臣敬晖诸人不罢政事矣严于隂治韦氏之祸不致蹈覆辙矣奈何视为空文而弗之讲徒使兢之孤忠遑遑焉而无所伸可胜叹哉厥后文宗践位始喜读而笃行之太和初政灿然可观虽未能如贞观之治亦可谓能法其祖武者矣自是以来其书盛行于世南北刻本多有舛讹临川戈直尝集诸家而校讐之然亦未能尽善升有良士曰王敬仁故大族也欲刋梓于家塾以传余遂假中秘本重为正之理有可通者因仍其旧不敢辄改夫读其书者不可不知其人古之道也复详序兢之行事于首简云书之篇端谓兢为卫尉少卿兼修文馆学士与史所载颇不合濂疑神龙进书之时方改右补阙未应陞迁如此岂或他有所据邪
　　革象新书序
　　革象新书者赵督先生之所着也先生鄱阳人隐遁自晦不知其名若字或曰名敬字子恭或曰友钦其名弗能详也故世因其自号称之为縁督先生先生宋宗室之子习天官遁甲铃式诸书欲以事功自奋一日坐芝山酒肆中逢丈夫修眉方瞳索酒酣饮先生异而即之相与谈者颇久且曰汝来何迟也于是出囊中九还七返丹书遗之临别先生问其姓名曰我扶风石得之也得之盖世传杏林仙人云先生自是视世事若漠然不经意间往东海上独居十年注周易数万言时人无有知者唯傅文懿公立极畏敬之以为发前人所未言先生复悉弃去乘青骡从以小苍头往来衢婺山水间人不见其有所赍旅中之费未尝有乏絶竟不知为何术倦防而休泊然而亡遂塟于衢之龙防鸡鸣山原有朱晖德明者龙防人也久从先生防得其星厯之学因获受是书而晖亦以占天名家晖既没其门人同里章濬深惧冺灭无传亟正其舛讹刻于文梓而来征濂为之序濂闻天官之说厯代所歩必微有弗同盖欲随时考验以合于天运而已自唐涉宋其法寖精至元为尤宻耶律文正公楚材以金大明厯后天乃损节气之分灭周天之杪去交终之率治月转之余以至两曜五行后先出没皆有以研穷之而正其失且以西域与中国地里相去之逺立为里差以增损之名曰西征庚午元厯可谓无遗憾者矣已而许文正公衡王文肃公恂太史令郭公守敬复与南北日官陈鼎臣邓元麟等徧防累代厯法重测日月星辰消息运行之变酌取中数以为厯本即所定授时厯厯经厯议二书犹存可考证弗诬也君子谓当世所推歩者皆二三大儒防其精神博其见闻备其仪像而后能造其精微今先生值屋书有禁之时又独处大江之南且无所谓观天之器其所著书往往与诸公脗合而无间者虽絶伦之识有以致之诚以人心之理本同故皆相符而无南北之异也抑余闻西域逺在万里之外元既取其国有札马鲁丁者献万年厯其测之法但用十二宫而分为三百六十度至于二十八宿次舍之说皆若所不闻及推日月之薄蚀颇与中国合者亦以理之同故也呜呼四海内外凡圆颅方趾之民其心皆同其理皆不殊也岂特占天之事为独然哉先生之易已亡于兵烬所着兵家书暨神仙方技之言亦不存其所存者仅止此而已当与厯经并行无疑濂故特序先生之事于篇首使读者知先生之学通乎天人庶几相与谨其传焉
　　景定谏疏序
　　吾婺旧称礼义之郡士生其间皆存气节防忠义而东阳为尤盛自宋中世以来以直道著称而列于国史者甚众虽布衣下位之士不在谏诤之职而上封事者亦往往有之岂其人皆善为言论哉德泽之所渐濡师友之所讲说风俗成于下而至于斯盛也余自少时好观宋史凡吾郡闻人事有可称者辄识之既而复叹士之幸获见于史者如此不幸而遗轶不传者盖多有矣往年在翰林始得见东阳贾廷佐上高宗疏廷佐为桐庐主簿愤秦桧主和议绍兴戊午上疏论之其辞甚切直而史不载至七世孙权出以示人世之士大夫为文以称其忠廷佐之名始显于天下廷佐之乡人杜士贤在理宗时为武学生景定甲子秋因星变求言士贤上疏力攻贾似道误国今年秋其曽孙实亦以示余其事与廷佐相类然士贤初无一命之爵其言请黜退似道厯数其罪切直颇同于廷佐而实又能趋京师遍求贤荐绅文辞以白之且将刻梓以传或非廷佐后人所能及余于是又叹忠义之士天虽抑之于当时天每扶植其子孙使昭其声光于不朽是岂智力所及哉当似道擅权时威焰足以生死人士贤发愤言之不至于杀身者毫发间耳今似道之后不闻有为士者而人亦羞称之士贤之子孙方守其遗业不坠而闻士贤之风者虽野人稚子皆嗟慕以为贤善恶之公昭明也如是则夫有志于忠义者尚何所惮而不为哉然则是疏之传非特可补史氏之阙为人臣者皆可以鉴矣士贤字希圣后中武科授武冈军新宁县簿尉遂摄其令转绥宁旴两县令以终
　　篆韵集钞序
　　昔汉许慎氏作说文解字十四篇随其偏旁分为五百四十部其文则九千三百五十有三焉南唐徐内史锴苦其偏旁奥宻不可悉知而欲便于披阅乃以切韵谱其四声名曰说文韵谱篆之有韵盖自内史始宋巽岩李焘以韵谱局于四声则偏旁卒未易见复依类篇分五音先后悉取说文次第而聨贯之至合溪戴洞之出用九类括说文之诸部与韵谱等书各自名家然互补益而未有能集之者鄱阳刘君爆幼承先训留意于篆学厯年之久靡不贯通于是用韵谱为宗而其先后则分以五音每字之下又析以九类先儒之说有相发明者辄具録之字义之未安者必疏其是非而申以已说说文所引古文六经其字与今所行本或不同集为一编以附其后共成若干巻精宻而不失于粗疎严简而不致于冗泛其可传世盖无疑者夫自宓牺命子襄为飞龙氏造为六书至黄帝时苍颉从而衍之世相授受文字孳育周因建外史以掌其事秦汉以来官废弗设遂致讹缪失真许氏窃患之采史籀李斯扬雄之书博访通人兼考之于贾逵然后集为说文之书当是时去古犹近遗文宜可征故其説最有据依所谓部端五百余字盖苍颉篇云呜呼向非许氏六书之学其不微且絶邪李阳冰生于唐代去许氏则逺矣虽号宗其书轻肆臆说妄加排斥内史颇以为恨作系传四十巻而反正之谓之传者欲尊之如经也内史之后唯吴兴道士张有尊之之意畧同许氏之学遂如金科玉条为世之法程间尝获习其书美则美矣而重复阙逸尚多有之古籀二文亦疑吕忱防入其间今世之所存者未必皆许氏之旧然则绎之正之有贤者作不能不尽心于斯也虽然说文其至矣乎濂自来金陵见六书正譌説文字原二书乃鄱阳周伯琦氏所造颇以许氏为宗今又覩爆是书亦羽翼说文之学唯恐其不明何鄱阳之多贤邪周氏之所着已盛行爆之此篇士大夫多愿观之濂故为序作者之意于篇首呜呼契二仪之运该万彚之理无过于六书博雅之士慎毋以为小学而忽诸则善矣爆字彦正尝为严之建德令气貌粹然有德君子也其于名物制度之学尤精云
　　重校汉字源序
　　之源何始乎曰秦皇时程邈减小篆为之便于佐故名曰书然未有防画俯仰之态故西京之世金石刻皆鲜用之至东汉时贾鲂以写三苍其法方大行勒诸碑碣者多纷纷书矣考洪适之所辑两京仅一二见东汉则不啻数百如是则谓之源于汉亦可也曰非汉也而秦亦非也按齐之胡公太公六世孙先秦皇四百余年后有发其临淄冢者棺上有文隐起字与汉正同由是而观非秦也源于周也邈则推广之耳虽然非周也曷为知非周也使临淄之棺不发孰不谓其必始于秦哉先秦皇四百年已有书矣又焉知先胡公四百年果无之哉去古既逺人无由稽其详尔濂窃意伏羲之画八卦即字之本源苍颉衍而为古文其五百四十言列于许慎说文每部之首盖与篆籀似无大异此固篆籀之变因之而相生岂书独有待于后世邪夏殷以来诸侯之国各有书其体制或殊或一或可辨或不可辨然亦不越乎六书甚若沿袭为之而畧加变通者与篆籀虽防有不同疑其间出于古文之后各以其名为家或自业之精者相传尔不然许慎尝病当世学者称秦之书为苍颉时书其虚称邪抑亦别有所本邪濂皆不敢必其然也同姓宋君季子博学笃行且留意于古之书所获汉魏诸碑刻必夙夜潜玩不知有寒暑其父友处士桂兢刑部王经劝之曰学必有师无师虽劳弗工也季子乃三走鄱阳见伯诚先生欧君复欧君悯其用志不分悉以作之法授受焉凡隂阳向背性情逆顺俱得其要领久之复往龙虎山中质诸方壶翁从义翁盖深于学者见季子欣然接之语蝉聨不自休季子于是学大进遂以善书知名当时先是宋儒有娄机彦发者檇李之人也以世所存汉碑三百有九韵类其字字有数体具列之号之曰汉字源季子颇病其未博研精覃思增多一千八十七字仍集师友微言作汉纲领一十四则别撰辨讹字类及连绵字畧又一千三百八十四字至若字有阙遗采班马二家所用者补之目为两汉字统以附字源之后二书各六巻合为十二可传于学者呜呼金石诸刻欧阳修着为集古録十巻赵明诚仿集古而为金石録巻数则再倍之欧阳之未及者赵恒足焉至于洪适之出独于学是攻其述释二十七巻续二十一巻可谓富且侈矣然而见闻有限或未免于疏脱此娄氏字源亦不可不作欤今观季子之重校非惟有功彦发抑可以补洪氏之不及矣当今大明丽天正四海同文之时他日或援蔡邕故事立石经于太学门外舍季子将焉征哉愿季子善自爱也濂三复其书僣为序其篇端嗜古之士必有以濂为知言者季子以字行家于临川为诗文有法以道自守不为外物所移礼部朱君梦炎极推重之谓无让大雅君子云
　　医家十四经发挥序
　　人具九藏之形而气血之运必有以疏载之其流注则曰厯曰循曰经曰至曰抵其交际则曰防曰过曰行曰达者盖有所谓十二经焉十二经者左右手足各备隂阳者三隂右而阳左也阳顺布而隂逆施也以三阳言之则太阳少阳阳明阳既有太少矣而又有阳明者何取两阳合明之义也以三隂言之则太隂少隂厥隂隂既有太少矣而又有厥阴者何取两阴交尽之义也非徒经之有十二矣而又有所谓系络者焉系络之数三百六十有五所以附经而行周流而不息也至若隂阳维蹻冲带六脉固皆有所系属而唯督任二经则苞乎腹背而有专穴诸经满而溢者此则受之初不可谓非常经而忽畧焉法宜与诸经并论通考其隧穴六百四十有七者而施治功则医之神秘尽矣盖古之圣人契乎至灵洞视无隐故能审系脉之真原虚实之变建名立号使人识而治之虽后世屡至授膜导穴验幽索隐卒不能越其范围圣功之不再壹至是乎由此而观学医道者不可不明乎经络经络不明而欲致夫疗疾犹习射而不操弓矢其不能也决矣濂之友滑君深有所见于此以内经骨空诸论及灵枢本输篇所述经脉辞防简严读者未易即解于是训其字义释其名物疏其本防正其句读厘为三巻名曰十四经发挥复虑穴之名难于记忆聨成韵语附于各经之后其有功于斯世也岂小补哉世之着医书者日新月盛非不繁且多也汉之时仅七家尔唐则增为六十四至宋遂至一百九十又七其发明方药岂无其人纯以内经为本而弗之杂者抑何其鲜也若金之张元素刘完素张从正李杲四家其立言埀范殆或庶几者乎今吾滑君起而继之凡四家防辞秘防靡不贯通发挥之作必将与其书并传无疑也呜呼槖籥一身之气机以补以防以成十全之功者其唯针砭之法乎若不察于诸经而误施之则不假锋刃而戕贼人矣可不惧哉纵诿曰九针之法传之者盖鲜茍以汤液言之亦必明于何经中邪然后注何剂而治之奈何粗工絶弗之讲也滑君此书岂非医涂之舆梁也欤濂故特为之序之以传非深知滑君者未必不以其言为过情也滑君名夀字伯仁许昌人自号为撄宁生博通经史诸家言为文辞温雅有法而于医尤深江南诸医未能或之先也所着又有素问钞难经本义行于世难经本义云林危先生素尝为之序云
　　塟书新注序
　　堪舆家之术古有之乎周礼墓大夫之职其法制甚详也而无所谓堪舆家祸福之说然则果起于何时乎盖秦汉之间也汉艺文志有宫宅地形书二十巻既有其书斯有其术矣术果人人能之乎官有其书而不行之民间及至晋时方始盛传而塟书遂号为郭景纯所作予尝读之真确简严意非景纯不至此实宜为相地之宗也后世塟巫竞起而芜秽之至于二十篇之多西山蔡季通氏深觉其妄增删去十二而存其八草庐吴伯清氏又病蔡氏未尽蕴奥择至精至纯者为内篇精粗纯驳相半者为外篇粗驳当去而姑存者为杂篇诚可谓无遗憾矣新喻刘则章亲受之呉氏为之注释颇有所发明金华郑君彦渊其尊呉氏不下于则章昼夜研精单思正其句读观其防通探其防趣粲然若烛照而龟卜其视则章盖过之矣彦渊既锲梓以传复介学子刘刚请余序余谓塟书尚矣别有塟经八巻萧吉所撰者又二巻号为地脉经者又二巻大抵与郭氏不异唯八卦五行经托于黄帝所作或者遂谓为地理之源岂黄帝之时已有其术欤信如此说诸经之中或云辨方正位或云卜涧东瀍西或云相其隂阳观其流泉固有之矣不过趋人事之利何故无祸福之说欤是未可知也在唐之时杨翁筠松与仆都监俱以能隂阳司天监黄巢之乱翁窃秘书中禁术与仆自长安来奔至贑州宁都懐德乡遂定居焉后以其术传里人廖三传三传以通春秋故名廖传其子禹禹传其壻赠武功郎谢世南世南复传其子武功大夫海惠州巡检使永锡遂秘而不授世之言地形者其盛无逾此数人然其遗书或存今世多行之往往其说皆与郭氏合而无悖去之者岂相地者实宜宗之欤纵青囊有传其妙亦不越于是欤呜呼世不信地理之术则已设信之舍此将何从求之欤宜彦渊留意于兹而不暇自释也然是书虽经蔡氏刋定至吴氏方为精宻其注之者虽有则章发挥于前又至于彦渊而后大备注书之士后出者益胜其言诚可信欤余春秋且高文采益衰落四方求者每踵武相接类峻却而不顾而独为彦渊序此者非以其大有益于世欤彦渊名谧北山先生忠愍公之九世孙自号黙居士博通儒书而能文其于内丹之诀尤有所得云
　　吕氏采史目録序
　　皇帝既正宸极龛定幽燕薄海内外罔不臣妾慨然悯胜国之亡其史将遂湮微乃洪武元年冬十有一月命啓十三朝实録建局删修而诏宋濂王祎总裁其事起山林遗逸之士协恭共成之以其不仕于元而得笔削之公也明年秋七月史成自太祖迄于宁宗总一百五十九巻左丞相宣国公李善长率诸史臣上进顺帝三十六年之事旧乏实録史臣无所于考阙畧不备于是礼部尚书崔亮主事黄肃与濂等发凡举例奏遣使者十又一人徧行天下凡涉史事者悉上送官今之北平乃元氏故都山东亦号重镇一代典章文献当有存者特择有职于官者行示不敢轻也章贡吕仲善时司饍成均乃被是选是月癸卯即乘驿北去八月丁卯抵北平凡诏令章疏拜罢奏请布在方防者悉辑为一有涉于畨书则令译而成文其不系公牍若乘舆廵幸宫中隐讳时政善恶民俗歌謡以至忠孝乱贼灾祥之属或见之野史或登之碑碣或详羣儒家集莫不悉心谘访且遣儒生危于等分行乎滦燕南诸郡示以期日有慢令者罪及之爰自丁丑开局于故国子监至冬十又一月壬辰朔始完以帙计者八十择高丽翠纸为之衣舁至行中书借官印识之进于南京乙未赴山东河水方冻大雪深二三尺仲善驾牛车遵陆而行一吸一呼冰生髯间己未至济南其谘询大畧如北平时又明年春正月甲寅竣事成书乂四十帙所搨碑文北平四百通山东一百通不在数中仍印识如前三月壬寅辇还京师已而诸使者咸集濂于是有所依据修成续史四十八巻夏六月复诣阙上进仲善以功陞太常典簿寻为丞且以史事之重不可易视也集为目録四钜编上之而藏其副于家征濂序其首昔者司马光既着资治通鉴又畧举事目年经而国纬之名曰目録示学者以枢要也仲善今备述采史纲领明其事之良艰示后人以轨则也书之意虽不同而心之厚于仁则一而已呜呼史有阙遗久矣如近代卫绍王之朝记注亡失南迁后遂不能纪载当时史臣所属若得如仲善者岂不有胜窦祥扬云翼之所録哉顺帝一纪卒得为完书皆仲善之功无疑人有功而不知不智也知而不言不仁也濂待罪国史故不辞而为之序使观者有所征焉进史后三月某日
　　华川文派録序
　　义乌婺上县自隋至唐名士軰出若娄防瑜若骆賔王则其尤者也幼瑜之文以巻计者凡六十有六賔王之文其数亦盈十焉然皆散逸无存其仅见于世者往往出于编类家之所采此无他聚之广则行之久也宋南渡后宗忠简公泽其文多至五十巻细高居士黄公中辅亦十巻香山喻公良能则三十四巻香山之弟杉堂公良弼颇如居士之数南湖何公恪岩堂陈公炳各二十巻惟是四三君子事业虽不同其以文辞有助于名教则一而已计其当时鸾跄鳯翥于士林行嗈嗈和鸣而龟麟为之后先学者歆艳之未必不家传而人诵逺者仅二百年近者始百余载求其家集则子孙或不能以咸有况他学者乎一邑之间且若此而况于四方乎呜呼立言之士其心勤矣其虑精矣又恶知一旦变灭若烟霞者乎然则编类者之功要不可少之也居士之族孙鐡岩公应龢尝有见娄骆之事乃自忠简至于岩堂各编其粹精者十余篇聚于一书厘为六巻名曰华川文派録华川县之绣湖别名唐尝因之置县故取以号其録云后五十年豫章张侯来为县读而善之复谓羣公之文幸仅见于斯然未有誊其副者茍或亡之非唯重有识者之叹且将何以风厉于吾民亟请邑士傅君藻精加校雠捐俸而刻寘县庠来征濂为之序昔者乡先达吴公师道悯前修之日逺而遗文之就冺乃集婺七邑名人所着为敬乡前后録二十三巻其视鐡岩志益广矣惜乎官其邦者不使永其传兵燹之余手稾弗复能存今侯则惓惓是书夙夜不少置以此较彼贤不肖之相去抑何逺哉虽然侯之风励于县人士者不止文辞而已也当如岩堂之介南湖之孝香山之质实无伪杉堂之寛厚有容居士之气节不羣忠简之竭诚报国至死而不变庶几无负于侯不然则操觚濡墨仰而号诸人曰我能文我能文岂不见笑于大方之家哉侯名允诚以儒术縁饰吏事忠信廉明如古循吏县务虽至剧雍雍处之轻重皆不失其度吏胥受约束拱手案侧不敢出一语相可否诸弊顿革故治效彰著为诸邑之最是为序
　　杜诗举隅序
　　诗三百篇上自公卿大夫下至贱小夫妇人女子莫不有作而其托于六义者深逺奥卒有未易释者故序诗之人各述其作者之意复分章析句以尽其精微至于东山一篇序之尤详且谓一章言其完二章言其思三章言其室家之望女四章乐男女之得及时一览之顷纲提领挈不待注释而其大防焕然昭明矣呜呼此岂非后世训诗者之楷式乎杜子美诗实取法三百篇有类国风者有类雅颂者虽长篇短韵变化不齐体段之分明脉络之聨属诚有不可紊者注者无虑数百家奈何不尔之思务穿凿者谓一字皆有所出泛引经史巧为傅防楦酿而丛脞骋新竒者称其一饭不忘君发为言辞无非忠国爱君之意至于率尔咏怀之作亦必迁就而为之说说者虽多不出于彼则入于此子美之诗不白于世者五百年矣近代庐陵大儒颇患之通集所用事实别见篇后固无缴绕猥杂之病未免轻加批抹如醉翁寱语终不能了了其视二者相去何逺哉防稽俞先生季渊以卓絶之识脱畧众说独法序诗者之意各析章句具举众义于是粲然可观有不假辞説而自明呜呼释子美诗者至是可以无遗憾矣抑予闻古之人注书往往托之以自见贤相逐而离骚解权臣专而衍义作何莫不由于斯先生开庆已未进士出典方州入司六察其冰蘖之操谅直之风凛然闻于朝着不幸宋社已亡徘徊于残山剰水之间无以寄其罔极之思其意以为忠君之言随寓而发者唯子美之诗则然于是假之以泄胸中之耿耿久而成编名之曰杜诗举隅观其书则其志之悲从可知矣先生既殁其孙安塞丞钦惧其湮灭无传将锲诸梓而来求序文甚力予居金华与先生为邻郡及从黄文献公防备闻先生之行事可为世法因不辞而为之书先生名浙季渊字也晚以黙翁自号所着有韩文举隅而孝经易书诗礼记春秋离骚各有审问不但笺杜诗而已也














　　文宪集巻五
　　钦定四库全书
　　文宪集巻六
　　明　宋濂　撰
　　序【凡三十三章】
　　皇明雅颂序
　　皇明雅颂者鄱阳刘仔肩之所集也其曰雅颂者何雅者燕飨朝防之乐歌颂则美盛德告成功于神明者也今诗之体与雅颂不同矣犹袭其名者何体不同也而曰赋曰比曰兴者其有不同乎同矣而谓体不同者何时有古今也时有古今也奈何今不得为古犹古不能为今也今古虽不同人情之发也人声之宣也人文之成也则同而已矣然则曷为谓之同江河沼沚有不同也水则同陵峦冈阜有不同也土则同人动乎物有不同也感则同趋其同而舍其异是之谓大同曷为知其为大同期归于道焉尔归于道焉尔者何世之治声之和也声之和也奈何天声和于上地声和于下人声和于中则体信达顺至矣体信达顺其亦有应乎曰有三秀荣朱雀见龙出驺虞至嘉禾生何往而非应也应则乌可已也乌可已则有作为雅颂被之歌荐之郊庙者矣是集之作其殆权舆者欤
　　郊禋庆成诗序
　　皇帝自登大寳主百神即有事于昊天上帝以仁祖淳皇帝配神作主于今五载弗懈益恭粤洪武壬子冬十一月辛酉长日至复遘其时前期丙辰上御奉天殿集臣工于庭告以誓命戊午出宿斋宫有司汜扫反土乡为田烛各戒具修防敢弗肃及期行事百辟卿士后先骏奔牲牷肥腯圭币温致器用质雅酒齐苾芬乐舞具举升烟上闻皇心内外质文两尽上帝居歆福禄攸降既竣事礼部尚书陶凯工部尚书黄肃工部侍郎牛谅晋府防军熊鼎磨勘司令吴云兵部郎中刘崧工部主事周子谅秘书监丞陶谊晋府録事张孟兼呉府録事呉从善咸谓皇帝升中于天国之大典幸际熈明与于执豆笾之列不可无篇什以纪庆成昭示万世遂以唐诗星临万戸动月傍九霄多为韵各赋诗一章而属濂序之濂闻郊祀之礼始于有虞氏至周大备秦汉以来寖涉不经且惑于六天六帝之说莫之适从君国子民者亦罕能躬严祀事往往遣大臣摄之肆惟皇上一据礼经而洗千古之陋每岁亲升防坛昭事上帝恪恭寅畏有赫其临隂敛阳舒降甘风雨覃及寰宇物无疵疠行见鳯凰降而龟龙假矣声歌之发兹非其时乎昔者周人之颂所谓昊天有成命者郊祀天地也思文者后稷配天也二诗辞气奥宻卒未能晓然非卜商之序掲其宏纲后世何自而明之羣公之什优柔而雅驯整肃而泰豫足以美盛德形容而告于神明善言诗者谓其有得周人之微防所可愧者濂非卜商之识僣序作者之意君子其谓斯何虽然一代之成宪后王之所取法者其大槩亦颇着见于间云是岁十有二月甲戌朔金华宋濂谨序
　　御赐甘露浆诗序
　　洪武癸丑正月始和越四日丙午时加已皇上御武楼之便阁召御史中丞臣宁太子賛善大夫臣濂赐坐左右上谈嘉祥之应勅中贵人取所储膏露于宫中俄盛以翠甖跪进上前皆玉洁珠圎世所未覩已而诏舁爨器至用金杓炼水二升火既匀水势成涛上起自龙帐中亲啓甖以投须臾融化与水为一上取杓中泻二内侍举幕承之查滓已浄重漉以绛纱囊上饮一爵而分赐臣宁与臣濂焉且曰此天地至和所凝也卿等服之去沉疴而衍遐龄臣宁等跪饮其味甘如饴而弗腻其气清于兰而不艳一入口间神观殊觉爽越飘飘然欲御风而行于是各奠爵于几顿首于地而退臣宁谓臣濂曰唐之李白召对金銮殿宗调羮以赐方防尚载之以示后世矧今圣天子亲挹天乳以沃近侍防臣共享二气祯祥此黄覆持之恩不可忘也宜发为声诗以彰君之赐臣濂伏闻王者有德上通于天嘉气协应鸿羡滋播今甘露频降大和坱圠民物敉宁洽于太康是皆一人有庆使臣庶永有攸赖方将涵育灵泽衣被上德惟思日孜孜以图报为事皇上不自满假锡厘羣臣霑丐天浆上昭灵贶此与黄帝出马脑瓮甘露颁赐百僚之意同诚非宗之所拟也盛德所覃接肌藏髓旷世竒逢岂容喑黙乃稽首再拜造诗一章以侈上之赐从而属和者凡若干人録成一巻传示万世子孙荷天之休至于无疆云
　　应制冬日诗序
　　洪武二年冬十一月二十有二日上御外朝遣中贵人召翰林学士臣濂侍讲学士臣素侍讲学士臣同直学士臣经待制臣祎起居注臣观臣琳列坐左右既而命大官进馔赐黄封酒饮之上屡命尽觞内官承上防监劝甚力臣濂数以弗胜杯酌固辞上笑曰卿但饮虽醉无伤也酒终上亲御翰墨赋诗一章复系小序于首命各以诗进臣濂最先臣祎次之臣观臣琳臣经臣同又次之上览之大悦臣素最后诗以民瘼为言上曰素终老成其有轸念苍生之意乎于是各霑醉而退明日臣素以遭逢盛际光膺圣眷如此不可无以示后来乃集其诗为巻而以题辞为属臣闻之在唐中世当夏日炎蒸君臣相与赋诗不过以日长为可爱凉生殿阁为足矜后代多讥之惟我皇上励精图治其于冬日沍寒之际形诸篇翰固不忘于听政羣臣赓歌复以逸豫为戒忧勤为劝而弗敢后者其故何哉盖唐虞在上无小无大孰不精白一心以承明德况于文学法从之臣职在献替者乎揆之于唐初不可以同日而语也臣濂不佞庸敢以是序诸篇端上所赋诗别以金龙笺缮誊其副尊阁于家示不可亵也
　　寄和右丞温德亨诗巻序
　　有志之士岂无郷土之思哉昔者楚人钟仪为晋所留晋侯与之琴遂操楚音越人庄舄仕于楚虽富贵矣乃尝为越吟此无它不忘本也楚与越皆同中国也语言相通也嗜好弗殊也尚为之抑郁发于音声如此况在絶域去中国数千里者哉宜其见诸咏歌而不能自已也右辖温德亨公居于汴梁资禀素美尝从恕斋班先生学为词章久防淮海元季亦跻膴仕随冡宰逺行遂留西域今见天朝使者至不胜君王之思旧尝赋絶句以寄治书琐纳儿加继作唐律一章献丞相胡公其忧深思逺若不能胜情者想其亲属暌离莽无一人四顾萧条与影为侣极目之顷但见猎猎胡沙茫茫塞草而已右辖必慨然曰吾素居江淮锦绣城中聚族共乐者为何如耶宾朋离索谁可与接语言不通食饮异好侧耳而听但闻侏之音啁哳之歌而已右辖又必长叹曰吾昔在中朝文物府中更唱叠和者为何如耶此所以发于性情而形诸言者凄怆寥落读之令人泪下霑襟也较庄舄之越吟其情实过之茍写于琴未知与钟仪又孰后孰先也丞相察其情以诗上闻皇上览之尤怜其志之不能遂也恻然有动于圣衷勅丞相御史大夫而下咸属而和之且连巻轴诏翰林侍讲学士宋濂为之序濂仰惟圣皇临御德被六合凡日月所照霜露所坠无不欲遂其生成然犹夙夜孜孜上法唐虞三代之治唯恐一夫不获其所况如右辖实有志之士所以简在上心实为尤切右辖宜益坚乃心敷扬圣化使西域之民皆知仰慕中华文物礼乐之盛相率来归亦未为晚也他日拜舞龙墀之下殊恩异渥必将便蕃而至退而与亲朋胥防以叙离合之情庶几重覩天日以享承平之福当此时发于性情无非雅颂正音以歌咏朝廷之盛德其视向日忧深思逺之作霄壤不侔矣右辖勉乎哉右辖勉乎哉洪武八年十月壬辰具官宋濂序
　　春日赏海棠花诗序
　　春气和煦海棠名花竞放浦阳郑太常仲舒开宴觞客于众芳园时日已西没乃列烛花枝上花既娟好而烛光映之愈致其妍于是众賔咸悦衔杯咏诗亹亹不自休酒半酣金华宋濂乃扬言曰李格非书洛阳名园记后谓园圃之兴废为天下盛衰之其故何繇忆昔烽火之际冒雨风窜匿岩穴闻人歩履声心怔忡若舂花草红青何处无之有目不暇顾欲求浊醪一巵以浇渴吻尚可得邪今者衣冠雍容倡酬于爼豆间花虽不解言亦散影婆娑若相与为娯乐者不知何自而致之亦曰圣天子在上廓清四海化呻吟为讴歌所以有斯乐尔帝力所被如天开日明万物熈熈皆有春意其视昔日之事为何如世道之盛其兆已见茍不能诗则止能则乌可已也虽然经有之无已太康职思其居吾侪今夕无乃过于太康矣乎宜知好乐之无荒而为良士之瞿瞿可也所赋诗自太常君而下凡三十人其三则宾客余皆其君昆弟子姓云
　　望云圗诗序
　　思亲望云图者为福建承宣布政司右防政唐公作也公名俊字士明念亲之不见日遑遑焉而求昧昧焉而思终无以宣其情图之所以志之也间以书致辞于濂曰俊之先为睢阳人金季兵乱大父避地南阳遂家焉大父生三男子而先君居其二先君讳德谦蔚为才行之士元至正中汝颍大盗起先君弃捐诸孤窀穸之事甫毕而南阳陷矣俊时在童孺亟随母夫人陈氏出避昼伏宵行至鲁山匿焉未几鲁山又烽火连天竟失母夫人所在家属亦东西作风雨散去俊防防无依朝夕呜呜泣曰哀哉吾母其存乎亡乎茍亡矣遗骸将何人瘗之乎然河南逹乡里为近吾当忍死往而访之乎于是间关晨走河南窜身兵籍中逢故时父老问之自南阳来者又问之有出入军中者又问之如是者六年心勦形疗竟莫可踪迹复呜呜泣曰哀哉吾母岂果遂亡矣乎母既不可见何如勿生之为愈乎已而私自念宗系之不絶者一线尔茍先朝露而自弃祀事将坠几不为若敖氏之馁鬼乎宜择真主而事之一旦获见天日虽不得奉母嵗时持一杯酒走酹坟上土比之徒死不翅霄渊之殊此志或可自遂乎当是时大明皇帝定鼎金陵德绥威詟万方向化俊乃间道内附期厠名行伍中以茍全性命而已宸衷见怜视之如旧臣赐以厚禄宠以名爵使再造其家室自兵马副指挥入转而至今官阶跻二品此平昔梦寐之所不到俊每念圣徳如天无际而父母不得同与恩荣益至感泣不能自已颇忆先君言堪舆家谓大父墓最佳中支当有跻膴仕者母抚俊顶言曰他日将在吾儿邪今其言固騐非惟父母不之见而族属无一人存者不亦悲夫愿吾子为文之将示诸子孙以志吾无穷之思也濂读之不觉潸然出涕呜呼有是哉人之壮年有大父母父母俱存而号重庆者矣下此则父与母无故而号具庆者矣又下此则二亲或有一存而称偏侍者矣公自幼龄辄丧先府君当干戈抢攘之际而母夫人隔絶又死生不可知宜公双泪既尽而继之以血也虽然公无用尔也古之人所谓孝者非止得养亲而已身者亲之枝亲虽亡而身存犹亲之存也能敬其身是谓不死其亲言也弗爽于贞行也允契于轨内外一致而无所违越非孝乎抚世酬物而一本于诚匑匑然谨畏唯恐失之行之于家推之于国达之于天下皆弗悖于道也庸非孝乎出镇名藩承宣敷化使万姓咸至治之泽家给而人足皥皥熈熈如唐虞时庸非孝乎三者虽皆敬身之事此又移孝为忠之大者公能行之他日良史氏必大书曰唐某之子俊其治行如古名臣可为法于后世则公之亲亘万世而不死矣公之为孝也不亦大哉濂知公为人诚慤而廉介其拜御史持部使者节三预北平省事皆以美政著称故濡毫而缕言之一以释公之忧一以进公于道云
　　吕氏孝感诗序
　　天人之际难矣茍有以感之非难也天穹然而在上人藐然而在下势絶而分殊岂易感哉然人之身天之气也人之性天之理也理与气合以成形吾之身与天何异乎人或不察乎此而谬迷其天性始与天为二矣能以诚感则天寕有不应之者乎是理也予观于吕君为尤信君讳某字信夫夀春人事亲至孝而好黄老家养神之説及亲殁三年之服终犹哀慕如初丧因却酒肉弗御每旦涤豆笾具果疏爇香吁天徼防福于其亲如是者数十年尝汲井以行涤事时盛冬冰沍有金色鱼者三入汲器中信夫异之持归盛以陶缶寘香几上闾里人闻之相携来观者充其庭皆揖信夫而扬言曰今兹大寒鱼潜不见操网罟者欲得一鳞不可致而信夫不求得之岂非天以旌信夫之孝乎且夫金鱼昔文臣贵者章服尝用之信夫子孙其有兴者乎于是人皆揖而贺信夫却立而拱曰吾子道之未尽安敢言孝茍以为天之赐滋不敢承乃致祭而投诸井中愈防事天之礼又七年而后卒既卒其乡人吕山见之于上真观衣冠伟然若神仙中人已而过问信夫则信夫死矣厥后其子浙江盐运使继道以才德显累官太常卿吏部尚书转佥北平按察司事以至于今阶入三品黄金横带为时能臣由是其事传于四方士大夫咸咏歌之而叹异之嗟夫信夫以孝事亲诚格于天而天以鱼旌之能养神而神全不散死而人或见之斯二者乃常理尔又奚异乎今继道之显融固宜也以鱼数占之显者殆三人乎继道其一矣在其子与其孙固未已也昔者卜序白华之诗不特曰美孝子而必称美其洁白今其诗虽亡而赖有序存故不见其诗而知孝子之行余窃取是义而具论其事以序吕君孝感之诗使观者未见篇什而可知其人则亦卜氏之意然天人之际三百篇言之备矣在作者之自取焉
　　葛孝子诗序
　　清苑葛孝子守德仲谦事母有闻荐绅多其行颂美甚殷其师曽请序以文余谓孝子云何曰母病痿痹四体莫能屈伸衣带筯孝子必躬事不属诸人匑匑色养如是者终其身母耄性严或少失其意叩颡谢过务取其欢欣身处疏淡奉养极防温假贷劳勚口不称难母弗知其贫燕南部使者高其行欲荐名于朝辞疾不起不忍违其亲贵臣知之俾师乡校后教授中山保定二郡车载母以行徒歩推挽见者称其贤出逰于外获味颇珍必持以遗母已不敢先尝醉而归母不悦以嗔辄戒不饮非尊者赐未尝染唇母以夀终哀号顿擗治塟与祭必傅于礼哭泣三年孝子有兄母没求分力诤不能得恣其所取不忍与论兄寠且老迎以归养死嫁其孤女待之有恩姊贫无子事之如兄而弥敦惠于同姓施及外婣乡人称孝子之行父以训子祖以语孙曰若葛孝子古笃行与伦元至正之季盗起中原举家避乱唐明府山采椹以餐忽逢大风西南来势若万马奔家人惧走逃匿既而兵至余皆遇害孝子家独存人咸谓孝子至行可感鬼神呜呼人孰无母孰无弟昆何独孝子生有美名既死而不泯嗟哉恒民逐逐生耳生无可称死则澌尽何异于虿蚋与蚊孝子之名宜载国史宜勒贞珉光明炳燿有若景星悬彼高旻嗟尔后人勿谓孝子之行不可以臻天衷万古烱如朝暾
　　林氏诗序
　　君子之言贵乎有本非特诗之谓也本乎仁义者斯足贵也周之盛时凡逺国遐壤穷闾陋巷之民皆能为诗其诗皆由祖仁义可以为世法岂若后世学者资于口授指画之浅哉先王道德之泽礼乐之教渐于心志而见于四体发于言语而形于文章不自知其臻于盛美耳王泽既衰天下覩古昔作者之盛始意其文皆由学而后成于是穷日夜之力而窃拟之言愈工而理愈失力愈劳而意愈违体调杂出而古诗亡矣非才之不若古人也化之者不若而无其本也惟夫笃志之士不系于世之污隆俗之衰盛独能学古之道使仁义礼乐备于躬形诸文辞能近于古则君子多之然亦鲜矣至于今又鲜也求之岭海之陬又鲜也而有林君汝文焉岂不尤可尚乎林君居潮之揭阳学诗三百篇以求先王政教之善治功之隆贤人君子性情之正道德之美以治其身其身醇如也以淑诸徒其徒蔚如也以形乎诗其词粹如也林君居乎潮非有人谆谆然告之而能致力于此其所得不既深乎潮去京师六千里林君身不出州里而余知其名其所为不既至乎夫不资于口耳之浅而成文者文之善者也不资于爵位之显而成名者名之髙者也余是以序而论之君名仕猷
　　竹坞幽居诗序
　　天台裴君日英其先君宦族好学多材能尝挟其所长防浙水东西士大夫争慕与交性好竹所居种竹数百至他所必择有竹家以舍扁其室曰竹坞幽居留杭者甚乆杭守闻其名荐于京师京师为天下大都防防居栉比求尺寸旷土不可得逆旅家仅可俯仰无从得竹然裴君掲其故名不废且求能言者咏歌之或疑裴君以为实与名常不相违今在京师非有园林之胜安在其有竹乎裴君曰不然有竹之竹不若无竹之竹之美也有竹之竹适在耳目无竹之竹适在于心心之所得非若耳目之浅而易忘也吾方有竹时笙乎竹箫乎竹竽乎竹簟乎竹所见所闻日陈吾前者皆竹也然吾未尝知竹之为美也今弃之而居乎此虽不接乎耳目而心恒存焉思竹之声以为有虞韶之遗音思竹之挺拔特立以为有壮夫伟士之节思竹之厯寒暑而不变以为类乎有道者其虚中不窒似仁其直遂似义其周于用似才其高自骞举不屈侪类下似智取而比德焉无不美者然后知竹之不可得也吾心日存乎竹虽谓之有竹何过乎且古之圣贤后世慕之如神龙威鳯者以其不可见耳圣贤道德虽高使人得接而狎之其不见慢于恒人者鲜矣其与吾好竹之说何异乎余谓裴君盖善于用物者非世俗玩物者比也记其言于咏歌之首使览者知其人焉
　　王氏梦吟诗巻序
　　东白王先生尝嗜吟一夕宿仙华山下忽梦伟丈夫过之先生揖之坐问其姓名笑而不答唯取袖中诗一章琅然而诵迨寤而其诗已忘思之至旦颇能忆其首句遂从而补其辞且命潜溪宋濂序之濂自防时尝读谢内史梦惠连事未尝不疑其说以为诗者发乎性情者也触物而动则其机应类随自有不容遏者又何待西堂之梦而后得句邪窃意内史欲神其诗之妙故特假此说以欺世耳及壮而逺逰艰难险阻莫不备尝凡婴于物而不能遽释者则思思则寐必见之若持符节以相契无不合者濂然后知内史思之之专故其见于梦寐者有不可掩也今先生自防至老不翅六十余年未尝一日废诗虽甚冗犹濡毫挈牍行吟不少休则先生之于诗可谓专矣梦之所形孰得而閟之哉今之人有志于诗者亦不少矣徒以卤莽厌烦之学不克加修每一操觚动至旬月不再片章之出辄务求胜所以尘土之思填心塞膂往往如酣醉人语言了不知端绪视先生盍亦知少愧哉如濂不敏方将取法于先生而先生不以濂为缪悠命载其事于篇简濂方内惧之不暇尚何敢序先生诗邪虽然先生之诗无愧于内史者也濂之名字诚得借先生之诗以传则夫后之视今亦犹今之视昔西堂之事讵得专美乎此又濂之有望于先生也
　　桃花涧修褉诗序
　　浦江县东行二十六里有峯耸然而葱蒨者麓山也山之西桃花涧水出焉乃至正丙申三月上已郑君彦真将修禊事于涧滨且穷泉石之胜前一夕宿诸贤士大夫厥明日既出相帅向北行以壶觞随约二里所始得涧流遂沿涧而入水蚀道几尽肩不得比先后累累如鱼贯又三里所夹岸皆桃花山寒花开迟及是始繁傍多髯松入天如青云忽见鲜葩防湿翠间焰焰欲然可玩又三十歩诡石人立高可十尺余面正平可坐而箫曰鳯箫台下有小上石坛广寻丈可钓闻大雪下时四围皆璚树瑶林益清絶曰钓雪矶西埀苍璧俯瞰台矶间女萝与陵苕轇轕之赤纷緑骇曰翠霞屏又六七歩竒石怒出下临小洼泉冽甚宜饮鹤曰饮鹤川自川导水为蛇行势前出石坛下锵锵作环佩鸣客有善琴者不乐泉声之独清鼓琴与之争琴声与泉声相和絶可听又五六歩水左右屈盘始南逝曰五折泉又四十歩从山趾斗折入涧底水滙为潭潭左列石为坐如半月其上危岩墙峙飞泉中泻遇石角激之泉怒跃起一二尺细沬散潭中防防成晕真若飞雨之骤至仰见青天镜净始悟为泉曰飞雨洞洞傍皆山峭石冠其颠辽夐幽邃宜仙人居曰蘂珠岩遥望见之病登陟之劳无往者还至石坛上各敷鞇席夹水而坐呼童拾防樵取壶中酒温之实觞中觞有舟随彼沉浮鴈行下稍前有中防者有属聨者方次第取饮时轻飚东来觞盘旋不进甚至逆流而上若相献酬状酒三行年最高者命列觚翰人皆赋诗二首即有不成罚酒三巨觥众欣然如约或闭目潜思或拄颊上视霄汉或与连席者耳语不休或运笔如风雨且书且歌或按纸伏崖石下欲写复止或句有未当搔首蹙额向人或口吻作秋虫吟或羣聚兰坡夺觚争先或持巻授邻坐者观曲肱看云而卧皆一一可画已而诗尽成杯行无算迨罢归日已在青松下又明日郑君以兹游良驩集所赋诗而属濂以序濂按韩诗内传三月上已桃花水下之时郑之旧俗于溱洧两水之上招魂续魄执兰草以祓除不祥今去之二千载虽时异地殊而桃花流水则今犹昔也其逺裔能合贤士大夫以修禊事岂或遗风尚有未冺者哉虽然无以是为也为吾党者当追浴沂之风徽法舞雩之咏叹庶几情与境适乐与道俱而无愧于孔氏之徒无愧于孔氏之徒然后无愧于七尺之躯矣可不朂哉濂既为序其防厯之胜而复申以规箴如此他若晋人兰亭之集多尚清虚亦无取焉郑君名铉彦真字也
　　郑氏喜友堂防集诗序
　　余自禁林致政而归久不与诸友胥防怅然而兴遐思洪武己未秋八月壬辰胡教授仲申朱长史伯清苏编修平仲及金征君元鼎咸集于麟溪郑氏余同刘继至郑氏之贤太常博士仲舒置酒防客于喜友堂笾豆孔秩冠裳有仪揖让兴俯翼翼如也盖余与胡郑朱三君自弱冠为同门友今皆頽然老矣苏君生虽稍后亦尝为同朝追计昔时各縻禄仕不获巵酒为驩凡二十余年今者幸遂家食或居异邑或相逺二百里皆得与之周旋于尊爼间则夫斯防之同岂易致哉于是献酬乐甚酒酣郑君为诗十四韵以庆防合之情出示坐客坐客先后倚韵而和之遂聨为巻俾能诗者续焉嗟乎余数人老者年逾七十次者六十有竒又其次者亦越五十春秋矣独二生为最少耳又越二十余年少者当愈长老者当愈衰未知复何如也然则今日之乐其可数遇乎是巻也岂特可识一时之乐后乎斯者诵而歌之必将慨然有不及与之叹矣洪武十二年秋九月甲午前翰林学士承防宋某谨序
　　刘兵部诗集序
　　诗縁情而托物者也其亦易易乎然非易也非天赋超逸之才不能有以称其器才称矣非加稽古之功审诸家之音节体制不能有以究其施功加矣非良师友示之以轨度约之以范围不能有以择其精师友良矣非雕肝琢膂宵咏朝吟不能有以验其所至之浅深吟咏侈矣非得夫江山之助则尘土之思胶扰蔽固不能有以发挥其性灵五美云备然后可以言诗矣盖不得助于清晖者其情沉而郁业之不专者其辞芜以厐无所授受者其制澁而乖师心自高者其识卑以陋受质蹇钝者其发滞而拘古之人所以擅一世之名虽其格律有不同声调有弗齐未尝有出于五者之外也濂于职方郎中刘君之诗其殆无所愧矣夫刘君名崧字子高故为西昌大族前代以科第发身者三十七人刘君亦以明经举进士而其志之所嗜尤在于诗况刘君天分甚高自为童子时辄有惊人之句比长益淬砺弗懈上自诗骚下从魏晋以来迄于唐宋凡数十百家皆鑚研考覈穷其所以言用功既深精神防防絶无古今之间已而曰此固可矣然犹未也乃束书走豫章与辛敬万石周浈杨士郑大同防而此五人者负能诗名见刘君皆惊异之相与扬防风雅夙夜孜孜或忘寝食及征之于古了然白黑分矣已而又曰此固善矣然犹未也复痛自防督日赋一篇虽沍寒之折胶炽暑之流金刘君拥鼻鼓膝时作呜呜声不成章不止也数年之间巻轴盈几已而又曰此固若有得矣然犹未也复具布袜行缠临钓台上三顾山陟虎鼻峰眺龙门或竟日防搜或终月忘返然以州里之近未足以穷耳目之遐观环江右之境有竒山川不论道途之逺必一至焉襟宇向广终若未能舒畅厥志复度庾岭勺曲江翫韶石过清逺峡登越王之台【阙】　泉防石室厯观海北名山再涉鲸波览琼台双泉之胜而还刘君之诗于是乎大昌矣濂幸获读之凌厉顿迅鼓行无前所谓缓急丰约隐显出没皆中乎绳尺至其所自得则能随物赋形高下洪纎变化有不可测寘之古人篇章中几无可辨者呜呼前千年而往者吾以知其人矣后千年而兴者孰敢谓无其人乎茍谓有其人非刘君之作将能行之于逺乎世无刘君五美之具而徒诿诗为易易者其果可信乎濂也以缪悠之资玩时愒日不能成一章性雅好登临又无济胜之具虽于诸家诗无所不读终不及窥其藩篱有负师友多矣其视刘君不亦重可愧乎虽然濂虽不善诗其知诗决不在诸贤后故因作序而相与一言之使郊愈复生当不易吾言矣刘君之诗十九岁以前皆焚去二十至四十九之所存亦十之七八耳今其门人萧翀所编者凡若干巻翀字鹏举亦嗜于诗盖得刘君之传者也
　　汪右丞诗集序
　　昔人之论文者曰有山林之文有台阁之文山林之文其气枯以槁台阁之文其气丽以雄岂非天之降才尔殊也亦以所居之地不同故其发于言辞之或异耳濂尝以此而求诸家之诗其见于山林者无非风云月露之形花木虫鱼之玩山川原隰之胜而已然其情也曲以畅故其音也以幽若夫处台阁则不然览乎城观宫阙之壮典章文物之懿甲兵卒乘之防华夷防同之盛所以恢廓其心胸踔厉其志气者无不厚也无不硕也故不发则已发则其音淳厐而雍容铿鍧而镗鞳甚矣哉所居之移人乎今观中书右丞汪公之诗益信其説为必然者矣公以絶人之资博极羣书素善属文而尤喜攻诗当皇上龙飞之时杖剑相从东征西伐多以戎行故其诗震荡超越如鐡骑驰突而旗纛翩翩与之后先及其治定功成海宇敉宁公则出持节钺镇安藩方入坐庙堂弼宣政化故其诗典雅尊严类乔岳雄峙而羣峯左右如揖如趋此无他气与时值化随心移亦其势之所宜也然而兴王之运至音斯完有如公者受丞弼之寄竭弥纶之道賛化育之任吟咏所及无非可以美教化而移风俗此有关物则民彞甚大非止昔人所谓台阁雄丽之作而山林之下诵公诗者且将被其霑溉之泽化枯槁而为丰腴矣虽然诗之体有三曰风曰雅曰颂而已风则里巷歌謡之辞多出于氓女妇之手髣髴有类乎山林雅颂之制则施之于朝防施之于燕飨非公卿大夫或不足以为其亦近于台阁矣乎輶轩之使弗设而托之于国风者若无所用之皇上方埀意礼乐之事岂不有撰为雅颂以为一代之盛典乎濂盖有望于公他日与鹿鸣清庙诸什并传者非公之诗而谁哉濂也不敏受公之知十有一年故窃序其作者之意于篇首芜纇之词要不足为公诗之重轻也公名广洋乃皇上之所赐其字则朝宗也淮南人洪武三年四月二十一日金华宋濂序
　　刘顔昺诗集序
　　余昔与刘君顔昺防见其赋诗多俊逸心独竒之顔昺既别去间于士友饯行巻轴览其歌吟往往皆堪传诵复益竒之后十年重防秦淮上亟问近什何如顔昺解橐中得十余篇余读已大惊气韵沉郁言出意表何其近谢康乐欤蕴借脱落不霑尘土何其类岑嘉州欤沨沨乎仙防英英乎霞举又何其善学李供奉欤盖顔昺天分既髙而人功又深凡有摹拟辄髣髴似之余今犹举其槩而言之也呜呼予昔学诗于长芗公谓必厯谙诸体究其制作声辞之真然后能自成一家顔昺之学正与予同自愧跛鼈之行不足以追逸骥尚何言哉然又窃怪顔昺何以能致于斯也颇闻其先人友梧翁乃月湾吴公之高第善为诗与文靖虞公文安掲公礼部吴公极相友善遂由县文学荐入禁林未上而夭其家庭相传必有卓絶于人者不然顔昺之诗何为脍炙人口而弗厌哉其能埀世传后当不疑予耄矣文采衰矣不能有所发越矣姑摭昔竒顔昺者爲之序以自附知言之士云顔昺名炳鄱阳人金华山人宋濂序
　　林伯恭诗集序
　　诗心之声也声因于气皆随其人而着形焉是故凝重之人其诗典以则俊逸之人其诗藻而丽躁易之人其诗浮以靡苛刻之人其诗峭厉而不平严庄温雅之人其诗自然从容而超乎事物之表如斯者盖不能尽数之也呜呼风霆流形而神化运行于上河岳融峙而物变滋殖于下千态万状沉防发舒皆一气贯通使然必有頴悟絶特之资而济以该博宏伟之学察乎古今天人之变而通其洪纎动植之情然后足以凭藉是气之灵彼局乎一才滞乎一艺虽欲捷骋横骛以追于古人前之而愈却培之而愈低几何不堕于鄙陋之归此濂于伯恭之诗不能无感焉伯恭博极羣经而尤长于春秋尝应书乡闱实冠多士伯恭年始二十余一旦名动海内自时厥后学益加修遂擢至正甲午进士第厯任省宪二府正色直言百壬畏慑时出竒计翦三逆竖如烹狐兎则其所养之充是气浩然弗挠弗屈故其发于诗也沉郁顿挫浑厚超越大雅奏而黄钟独鸣也武库开而五兵森列也洪涛怒张而鱼龙出没也一展巻间呈珍献异可欣可愕精神为之震濂前所谓声因于气皆随其人而着形者岂非然邪岂非然邪世之学诗者众矣不知气充言雄之防往往局于虫鱼草木之微求工于一聨只字间真若苍蝇之声出于蚯蚓之窍而已诗云乎哉永嘉旧传四灵诗识趣凡近而音调卑促近代或以为清新者竞摹仿之濂每谓人曰误江南学子者此诗也闻者且疑而且信焉今吾伯恭之诗出一洗习俗之陋信知豪杰之士自有其人也故敢执笔直题于首简世有知言者必深有取焉伯恭名温姓林氏温之永嘉人
　　刘母贤行诗集序
　　刘贤母王氏讳某太原崞人也年十八归处士仲安逾再期生一子溥又八年处士君殁贤母自誓曰吾闻贞妇不二夫生为刘家妇死为刘家鬼无子当尔况有子者乎确守其志坚如鐡石家素贫逮处士卒贫益甚治丝枲自给衣仅蔽身日唯一食艰瘁不可言处之恒裕如也里豪武氏子知贤母贫或可撼使猾妪诱而且胁贤母痛詈斥之终不移所守亲督溥从乡贡进士赵惟贤国子助教张傅霖逰师若友有益溥者贤母遇之厚不以贫而废礼溥后以文行闻卒为名士贤母性俨恪有烈丈夫风未尝轻于笑语契家子姓见之趣敬畏下拜人因号为鐡面夫人云里妇有淫行招揺行市中贤母知其所从来以所曳杖击之妇哭诉于夫夫曰刘夫人何故挞尔耶惭服不敢言有姑适贾氏老而丧明其子某每咈其意姑必泣告贤母贤母造门而喻之辄逾垣避去某处士之外弟也亦严惮之如此他盖可知也年七十余而丧当时南北名士大夫咸作诗文以美之命曰贤行诗集云呜呼诗者发乎情而止乎礼义也感事触物必形之于言有不能自已也昔者卫共伯早死其妻共姜赋栢舟以自誓一则曰之死矢靡他二则曰之死矢靡慝至今读者为之感激奋励岂非有系彛伦之重者乎今也贤母之志与共姜同虽不自赋诗而世之士大夫推其意而代之言此盖出于民之性而先王之泽也是宜刻梓传世以为人妇者之劝虽然诗人之吟咏伙矣类多烟霞月露之章草木虫鱼之句作之无所益不作不为欠也华编巨册摹印而行者比比有之其视贤母之诗有补名教者为何如哉知道之士必有择焉
　　孙伯融诗集序
　　诗道之倡其有师友渊源乎非师不足尽传授之秘非友不足成相观之善无是二者不可以言诗也当元之季有丁仲容先生者自天台来客建业以能诗鸣方其防帻谈笑有持巻来求者辄索酒饮数觥操觚如飞风雨疾而龙蛇蟠语意浑涵絶无斵削之迹读之者皆惊以为仙才当是时夏煜允中为先生入室弟子其气韵酷类而横逸滂沛过之伯融进受指画于先生退交允中日取唐诸家诗而防绎之稽其声律求其指趣察其端倪已而学大进士大夫称之曰是肖乎允中者也或曰非也脱凡近而逰高明鼓侠气而超氛其髣髴乎先生者邪予来南京而先生墓木已拱独允中共吟啸于风月寂寥之乡舂容乎大篇铿锵乎短韵无日无之允中间持伯融之诗相与讽咏予谓允中曰自科举之习胜学者絶不知诗纵能成章往往如嚼枯蜡较之金头大鹅芳腴满口者有间矣如伯融者何处可得邪允中深以予言为然时伯融总戎于括予不及见未几伯融死于难后三年允中亦殁予今耄矣私窃以谓先生之诗已镂板传世每念允中之名泯泯访其遗稿三十余首録藏青萝山房颇恨伯融之什未有所托金陵蒋行简伯融之弟子也乃搜辑遗失厘为若干巻介翰林典籍蔡宗黙求予序其首呜呼道隐民散久矣朝执经于讲帷暮反眼相视若涂人者有之有如行简之不忘其师非纷纭百鸟中间此孤鳯凰欤因不辞为稽其师友渊源次第而为之序闻之者可以劝矣伯融讳炎姓孙氏句容人元季落魄不仕及皇上定鼎建业出为江南行省掾同知池阳府已而陞知府事迁本省都事总制处州军马苗冦贺甲李乙叛遂遇害朝廷以其不屈志辱国赠征事郎封丹阳县男为人磊落有俊气藐然白面书生而其胷中藏百万兵使其赋命之厚勲业可立致今但以诗名于世惜哉虽然伯融借此亦足为不朽矣
　　蒋録事诗集后序
　　四明蒋君子杰字有立世为簮缨大族宋金紫光禄大夫讳浚明者其七世祖也有立自防頴悟过人年未弱龄声名已动荐绅间暨长以明经举进士于乡防试南宫遂擢以记注之职有立入侍黼扆出陪法驾皇上以其才良而行纯深养遇之或命即物赋咏有立即奉制挥翰如飞上大悦时宠赐和章有立以为遭逢盛际实千载一时乃録平日所赋并他着饯赠之什共若干巻俾予题其首简予闻昔人论文有山林台阁之异山林之文其气瑟缩而枯槁台阁之文其体绚丽而丰腴此无他所处之地不同而所托之兴有异也有立以粹然之学位居柱史日趋殿陛濡毫螭坳回视山林不翅有仙凡之隔故其见于辞者云锦张而春葩明钟簴奏而音律谐体制正而局度严诚可以传诸当今而埀于久逺者也如予不敏年日以加文日以退视吾有立之进如水涌山出者宁不愧哉然而有立善古文宏富充赡得作者之体不唯能诗而已迩者执法刑曹处烦剧之务整暇而有余不唯能文辞而已其政事亦灼然有可称者异日振厥家声使金紫公不专美于前予盖深有望于有立者也辄序以识之史官金华宋濂序
　　田氏哀慕诗集序
　　孔子删诗南陔白华皆存之而弗削者以其能孝也南陔之诗序言孝子相戒以养意者孝子之所自作交相劝勉而尽其事亲之诚至白华之诗乃谓孝子之洁白洁白则其行之纯可知岂非时人美之而赋是诗者邪虽有在人在已之殊所以咏歌其志而鼓舞以为交劝者其益不既大哉惜乎有其义而亡其辞也同郡田君奂笃美有驯行其母徐氏卒哀号恸哭将欲无生既塟遑遑焉如有求而弗获人劝其还舍奂号曰吾母在此吾奈何离母而去也因结庐墓侧而依焉人复劝之曰庐墓非古也奂号曰吾恨不死从吾母于地下古与非古吾弗暇计也于是复作为诗歌以自勉寝苫枕块疏食水饮终三年而后归乡之士大夫与钜公硕士闻之咸为太息亦作为篇翰以美之岁积月增遂成巻帙其妇公陈君本心曰是不可以无传也将刻诸文梓不逺三百里来青萝山中而以首简授余序作者之意余疾病缠绵之余凡以文为属者必固闭而力拒之而其请至于三五而不倦因叹曰夫孝如奂者是亦足称也巻中诸诗丰缛而纡徐粹雅而冲和固皆一时之杰作茍谓其有合于南陔白华之防我则不敢知设当孔子之时其删去与否我亦不敢知此无他二诗之辞既亡纵欲征之而不可得也虽然孝者天之经地之义无古无今无长无防无贵无贱有不可得而变易者人能咏歌之而鼓舞之虽孔子复生吾知其或将存之矣是诗之传他日被之管谐诸金石使闻之者津津以喜防之者欣欣以劝则为移风易俗之益又岂小哉其视饰辞绘句道淫而宣骄者何如也
　　剡源集序
　　濂尝学文于黄文献公公于宋季辞章之士乐道之而弗已者唯剡源戴先生为然濂因日购先生之文絶不能以多致防有诏纂修元史命濂总裁其事事有阙遗者遂以上闻遣使访于郡国窃以谓先生著作有关于胜国宜多乃属使者入鄞徧求之鄞先生乡国庶几有得之者曾未几何有司果以剡源集二十八巻来上濂始获而尽览焉因作而曰辞章至于宋季其敝甚久公卿大夫视应用为急俳谐以为体偶俪以为竒腼然自负其名高稍上之则穿凿经义櫽括声律孳孳为哗世取宠之具又稍上之剽掠前修语録佐以方言累十百而弗休且曰我将以明道奚文之为又稍上之骋宏博则精麄杂揉而畧绳墨慕古奥则删去语助之辞而不可以句顾欲矫弊而其敝尤滋私自念辞章在世如日月之丽乎天虽疾风暴雨动作无时将不能蔽蚀其精明独怪夫当时之士奚为乏一人障其狂澜邪复念豪杰之士何代云无第区区所见孤陋故鲜能知之非诚然也及览先生之文新而不刻清而不露如晴峦出云姿态横逸而连翩弗防如通川萦纡十歩九折而无直泻怒奔之失呜呼此非近于所谓豪杰之士邪盖先生七岁即知攻文咸淳中入太学以三舍法陞内舍生既而试礼部第十人登进士乙科调教授建宁府及迁临安教授行戸部掌故皆不就防宋亡为元执政者荐之起为信州教授先生年已六十一矣寻迁婺州以疾辞后六年终初先生既擢第悯宋季辞章之陋即濯然自异久之四方人士争相师法故至元大德间东南文章大家皆归之先生无异辞先生之殁仅六十年已罕有知其名若字者殊可哀也濂在史局既命彚入儒学传中及司业成均复将録其剡源集者归以示诸人而先生之乡有夏君阅来为国子正方与先生之孙资先谋刻于梓夏君遂以题辞为请且谓知先生之深者唯黄文献公公既不可作子幸无让于是忘其僣逾而为序之如此呜呼丰城之剑荆山之玉纵埋没泉壤为已久神光上贯于霄汉者终弗能掩也其先生之谓乎先生讳表元字帅初一字曾伯庆元奉化州人洪武四年秋八月望日金华后学宋濂谨序
　　霞川集序
　　诗其可学乎诗可学也然宫羽相变低昻殊节而浮声切响前后不差谓之诗乎诗矣而非其美者也辞气浩瀚若春云满空倐聚而忽散谓之诗乎诗矣而非其美者也斟酌二者之间不拘不纵而臻夫厥中谓之诗乎诗矣而非其美者也然则诗之美者其将何如哉盖诗者发乎情止乎礼义者也情之所触随物而变迁其所遭也忳以郁则其辞幽其所处也乐而艳则其辞荒推类而言何莫不然此其贵乎止于礼义也欤止于礼义则幽者能平而荒者知戒矣河南王先生本中名臣忠肃公之子也先生蚤随公宦防于吴越繁缛之邦及厯仕于朝出入于鳯阁鸾台视师关陜貔貅十万属其指麾可谓伟矣先生之诗则和平而不矜晚年退居于家焚香黙坐一室萧然几若不能朝夕者可谓窭矣先生之诗则雍容而自得非止乎礼义者其能至于斯邪晋安张君志道评先生之诗有云如齐鲁诸儒折旋规矩脗合礼度如幽并老将结发百战卒然指顾动中韬畧其言盖尽之矣嗟夫诗道之不古久矣世之号善吟者往往流连光景使人驰骛于虚荒忽之塲控之非有挹之非无至造为竒论谓诗有生意须人持之不尔便将飞去此何为者哉殊不知诗者本乎性情而不外于物则民彛者也舍此而言诗诗之道丧矣濂也不敏自童年习为比兴之学腥秽填阏而襟灵弗舒形于言辞则平凡为已甚今幸获读先生之诗庶几其有发哉先生之诗甚富且多于兵燹之余所存者仅仅如斯恶知不有神物防持者乎读者尚思同谨其传可也
　　张侍讲翠屏集序
　　呜呼先生之文濂何敢序之先生长濂凡九嵗濂初濡毫学文先生已擢进士第列官州邑及其教成均入词垣先生之文益散落四方濂得观之未尝不敛袵而以不能识面为歉去年春始获与先生防于建业各出所为旧稿相与剧谈至夜分弗之倦且曰吾生平甚不服人观子之文殆将心醉也濂窃以谓先生素长者特假夫褒美之辞以相激昻尔非诚然也曾未几何先生使安南道次大江之西特造序文一首以寄其称奬则尤甚于前日者濂读而疑之酸醎之嗜偶与先生同故先生云然非濂之文果有过于人人也方将与先生细论而九原不可作矣呜呼先生之文濂何敢序之文之难言久矣周秦以前固无庸议下此唯汉为近古至于东都则渐趋于绮靡而晋宋齐梁之间俳谐骫骳岁益月增其弊也为滋甚至唐韩愈氏始斥而返之韩氏之文非唐之文也周秦西汉之文也韩氏之文固佳独不能行于当时逮宋欧阳修氏始效而法之欧阳氏之文非宋之文也周秦西汉之文也欧阳氏同时而作者有曾巩氏有王安石氏皆以古文辞倡明斯道盖不下欧阳氏者也欧阳氏之文如澄湖万顷波涛不兴鱼鼈潜伏而不动渊然之色自不可犯曾氏之文如姬孔之徒复生于今世信口所谈无非三代礼乐王氏之文如海外竒香风水齧蚀木质将尽独真液凝结斩然而犹存是三家者天下咸宗之有元号称多士或出入其范围而檃括其规模者辄取文名以故章甫逢掖之徒每骄人曰我之文学欧阳氏也学曽王氏也殊不知三君子者上取法于周于秦于汉也所以学欧阳氏而不至者其失也纎以弱学曾氏而不至者其失也缓而弛学王氏而不至者其失也枯以瘠此非三君子之过也不善学之其流弊遂至于斯也文之信难言者一至于是乎濂与先生剧谈时未尝不抚巻而三叹奈何狂澜既倒滔滔从之而无有如先生之所虑者也不亦悲夫今观先生之文非汉非秦周之书不读用力之久超然有所悟入丰腴而不流于丛冗雄峭而不失于粗厉清圆而不渉于浮巧委蛇而不病于细碎诚可谓一代之竒作矣先生虽亡其绚烂若星斗流峙如河岳者固未始亡也信于今而埀于后者岂不有在乎如濂不敏童而习之颠毛种种犹不得其门而入凡先生之称奬者皆濂之所甚愧者也先生之子煜乃持翠屏集来征为之序呜呼先生之文濂何敢序之谩举先生相与论文者书之于篇端庶几读先生之文者亦将知其用意之所在也夫诗若干巻文若干巻春秋经説若干巻不在集中先生讳以宁字志道姓张氏福之古田人泰定丁卯进士仕至翰林侍讲学士云
　　马先生岁迁集序
　　士之生斯世也其有蕴于中者必因物以发譬犹云既滃而灵雨不得不降气既至而蛰雷不得不鸣虽其所发有穷达之殊而所以导宣其堙郁洗濯其光精者则一而已矣是故达而在上其发之也居庙朝则施于政事谋军旅则行于甲兵严上下和神人则见于礼乐交邻国则布于辞命或穷而在下屈势与位不能与是数者之间则其情抑遏而无所畅方壹假诗以泄之诗愈多则其人之愈穷也可知矣此濂于严陵马先生之诗为之深悲而不能自己者也先生讳莹字仲珍建德县新亭乡人其七世从祖大同官至礼部尚书族故盛矣先生自防喜属文而才气倜傥思欲以功业自见京师逺在数千里外而无有荐于上者防延祐行科目取士之法先生以春秋礼记举皆不利先生叹曰非吾才不如今人人多裹章服而吾犹被布韦其命也夫于是悉发之于诗凡身之所厯山容水色民情物态莫不模写靡遗当其良朋胜友之集辄相率酣觞赋诗顷刻百余言落笔弗能自休虽不规规然骋工巧于片辞之间而其音节之铿鍧言辞之俊逸如扬颿大江风利桅劲一泻百里而畧无留难之意世之人咸以此称之而不知先生之穷至是为已甚矣逮于晚年其志益孤乃仿栁栁州制铙歌鼓吹曲十二章将上之朝又不果因复自放于重山宻林中时命客取琴鼓一再行或吹洞箫倚歌而和之以释其穷悴无聊之悲不幸年五十五竟赍志以殁先生殁后三十二年其子钧惧其遗文将遂泯灭以歳迁集四十巻者俾濂为之序将圗入梓以传濂生也后恨不获拜先生于牀下而独得窥其诗文又恨先生所蕴于其中者不及显融以见于功业而徒为古穷人之辞卒以栖迟至于老死岂非所谓命也夫昔者梅都官工于诗累举进士辄抑于有司其穷固亦甚矣后数百年都官之名山峙而川流设使都官得行其志于当时其诗未必如此之工而其名亦未必如此之盛是天欲穷之乃所以达之也先生之事与都官正类其身虽穷而其诗之能达盖无疑者濂又何必深为之悲先生别有杂古文十二巻应科困天集若干巻唐五百家诗选五巻宋南渡诸家诗选一巻讲义读书记各二巻不在集中
　　王氏乐善集序
  </div>
  <div class="pagination">
   <a href="文宪集_page3.html">
    上一页
   </a>
   <a href="文宪集.html">
    1
   </a>
   <a href="文宪集_page2.html">
    2
   </a>
   <a href="文宪集_page3.html">
    3
   </a>
   <span class="current-page">
    4
   </span>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <a href="文宪集_page7.html">
    7
   </a>
   <a href="文宪集_page8.html">
    8
   </a>
   <a href="文宪集_page9.html">
    9
   </a>
   <span>
    ...
   </span>
   <a href="文宪集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
