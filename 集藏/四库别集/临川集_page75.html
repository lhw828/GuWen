<!DOCTYPE html>
<html>
<head>
    <meta charset="UTF-8">
    <title>临川集 - 第 75 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 75 页/共 155 页</h1>
    <div class="content">　




　

　
●卷四十二
◎札子
　　【拟上殿札子】

　　臣蒙恩奉使，归报陛下，敢因边事之所及，冒言天下之事，伏惟陛下详思而择其中，天下幸甚。臣窃见陛下有恭俭之德，有聪明睿智之才，有仁民爱物之意。顾内不能无以社稷为忧，外则不能无患于夷狄。天下之才力日以穷困，而风俗日以衰坏，四方有智之士，忄思忄思然常恐天下之不久安，此其故何也？患在无法度故也。今朝廷法严令具，无所不有，而臣以谓无法度者，方今之法度多不合于先王之法度故也。孟子曰：“有仁心仁闻而人不被其泽者，为政不法先王之道故也。”非此之谓乎？以今之时方先王之时，远矣。所遭之时所遇之变不同，而欲一二修先王之政，虽甚愚者，犹知其难也。而臣以谓当今之失，患在不法先王之政者，以谓当法其意而已。夫五帝三王相去，盖千有馀岁，一治一乱，盛衰之时具矣。其所遭之变、所遇之势不同，其施设之方亦皆殊，而其为国家之意，本末先后，未尝不同也。臣故曰当法其意而已。法其意，则吾所改易更革，不至乎倾骇天下之耳目、嚣天下之口，而固已合乎先王之政矣。

　　虽然，以方今之势揆之，陛下虽欲改易更革天下之事，合于先王之意，其势未必能也。陛下有恭俭之德，有聪明睿知之才，有仁民爱物之意，则何为而不成？何欲而不得？而臣固以谓虽欲改易更革天下之事，合于先王之意，其势未必能者，何也？方今天下之吏才少故也。朝廷之人才，固尝简在陛下之聪明。以臣使事之所及，则一路数千里之间，能推行朝廷之法，知其所缓急，而一切能修其职事者甚少，而不才苟简贪鄙之人，至不可胜数。其能讲先王之意以合当世之变者，盖阖郡之间，往往而绝也。夫人才不足，则陛下虽欲改易更革天下之事，以合先王之意，大臣虽有能当陛下之意而领此者，九州之大，四海之远，万官之众，孰能一二推行之，使人人蒙其施者乎？臣故曰其势未必能也。然则方今之急，在乎人才而已。今之天下，亦先王之天下，先王之时，人材尝众矣，盖其所以陶冶而成之者有道。所谓陶冶以成之者，《诗》、《书》、传记之所载，其大略可见矣。陛下尝试详延大臣左右及天下智能才之士，使其论先王所以成天下之才者，其设施之方如何？今之所以异于先王而人才不足者，其咎安在？其欲变而通之以合于先王之意而成天下之才，宜何施为而可？陛下因择其言之近于理者，使之相与上下反覆为论焉，因取其宜于时者施焉，则人才宜众矣。夫成人之才甚不难。人所愿得者尊爵厚禄，而所荣者善行，所耻者恶名也。今操利势以临天下之士，劝之以其所愿，而予之以其所愿，则孰肯背而不为者？特患不能尔。而吾所以责之者，又中人之所能为，则不能者又少矣。夫成人之才甚不难，而自古往往不能成人之才，何也？以人主之才不足故也。盖人主无恭俭之德，无聪明睿智之才，无仁民爱物之意，则嬖幸谄谀、奸罔蔽欺、残贼放恣之人，皆得志于时，而推其类以乱天下，虽有良法，不能成天下之才矣。

　　今陛下有恭俭之德，有聪明睿智之才，有仁民爱物之意，而又因天下之所愿以为辅相者，公听并观，以进退天下之士，则所以成天下之才，特患无良法。而陛下推至诚恻怛之心以行之，则臣虽愚，固知人之才不难成也。人才既众，则陛下何为而不成？何欲而不得？夫然后改易更革天下之事，以合乎先王之意甚易也。陛下不能如此，苟于积敝之末流，因不足任之才，而修不足为之法，臣恐在军者日以劳，而士民愈以穷困污滥，而于天下国家愈其无补也。臣幸以使事归报，徒举利害之一二，而无补于世，非臣之所以事陛下之义也。辄不自知其驽下，而敢言国家之大体，伏惟陛下详择其中，天下幸甚也。

　　【上五事札子】

　　陛下即位五年，更张改造者数千百事，而为书具，为法立，而为利者何其多也。就其多而求其法最大、其效最晚、其议论最多者，五事也：一曰和戎，二曰青苗，三曰免役，四曰保甲，五曰市易。今青唐、洮、河，幅员三千馀里，举戎羌之众二十万献其地，因为熟户，则和戎之策已效矣。昔之贫者举息之于豪民，今之贫者举息之于官，官薄其息而民救其乏，则青苗之令已行矣。惟免役也、保甲也、市易也，此三者有大利害焉。得其人而行之，则为大利，非其人而行之，则为大害；缓而图之，则为大利，急而成之，则为大害。传曰：“事不师古，以克永世，匪说攸闻。”若三法者，可谓师古矣。然而知古之道，然后能行古之法，此臣所谓大利害者也。盖免役之法，出于《周官》所谓府、史、胥、徒，《王制》所谓“庶人在官”者也。然而九州之民，贫富不均，风俗不齐，版籍之高下不足据。今一旦变之，则使之家至户到，均平如一，举天下之役，人人用募，释天下之农，归于畎亩，苟不得其人而行，则五等必不平，而募役必不均矣。保甲之法，起于三代丘甲，管仲用之齐，子产用之郑，商君用之秦，仲长统言之汉，而非今日之立异也。然而天下之人，凫居雁聚，散而之四方而无禁也者，数千百年矣。今一旦变之使行，什伍相维，邻里相属，察奸而显诸仁，宿兵而藏诸用，苟不得其人而行之，则搔之以追呼，骇之以调发，而民心摇矣。市易之法，起于周之司市，汉之平准。今以百万缗之钱，权物价之轻重，以通商而贯之，令民以岁入数万缗息。然甚知天下之货贿未甚行，窃恐希功幸赏之人，速求成效于年岁之间，则吾法隳矣。臣故曰：三法者，得其人，缓而谋之则为大利；非其人，急而成之则为大害。故免役之法成，则农时不夺，而民力均矣；保甲之法成，则寇乱息，而威势强矣；市易之法成，则货贿通流，而国用饶矣。

　　【议入庙札子】

　　臣今日曾公亮传圣旨，以臣寮上言“郊祀不当入庙”，令臣详议。臣愚以为制天下之事，当令本末终始相称。今既奉先帝遗诏，外行以日易月之礼，又诸所以崇事祖宗，皆循本朝制度，独于入庙则欲变先帝故事，而远从三代之礼，臣恐于事之本末终始不为相称。必欲君近世之制度，一以三代为法则，今陛下尚在谅阴之中，非可以制礼之时。且言者以为丧三年不祭于庙，礼也；而今乃欲令公卿代告，此何礼也？臣窃以为今之礼不合于三代者多矣，言者不以为非，而专疑不当入庙者，盖于所习见则安，于所罕见则怪，恐不足留圣听也。臣学术浅陋，误蒙访逮，敢不尽愚。取进止。

　　【言尊号札子（庚戌六月七日）】

　　臣伏以陛下缉熙光明，如日之方升；布利施泽，如川之方至。号名于实，岂能有所增加？辄复卷卷，妄有陈请，徒以祖宗故事，适在此时，臣子之心，怀不能已。陛下受而不拒，足以俯顺人心。臣独不能无疑者，陛下以西垂之劳，方以过为在己，遽膺徽册，似或未安。臣等以归美为忠，陛下以谦为德，布之海内，谁曰不然？伏惟圣心，更赐详酌。

　　【论罢春燕札子】

　　臣窃以边夷外畔，士卒内溃，吏民骚动，死伤接踵，恐非燕而用乐之时。且此月休假已多，又加两日，即恐急奏或致留滞。臣愚谓宜罢燕，以副圣心仁恻，且又不妨应接机速公事。如蒙察省，乞赐中旨施行。

　　【论馆职札子二道】

　　臣伏见今馆职一除，乃至十人，此本所以储公卿之材也。然陛下试求以为讲官，则必不知其谁可；试求以为谏官，则必不知其谁可；试求以为监司，则必不知其谁可；此患在于不亲考试以实故也。《孟子》曰：“国人皆曰贤，然后察之，见贤焉，然后用之。”今所除馆职，特一二大臣以为贤而已，非国人皆曰贤。国人皆曰贤，尚未可信用，必躬察见其可贤而后用，况于一二大臣以为贤而已，何可遽信而用也？臣愿陛下察举众人所谓材良而行美、可以为公卿者，召令三馆祗候。虽已带馆职，亦可令兼祗候。事有当论议者，召至中书，或召至禁中，令具条奏是非利害及所当施设之方。及察其才可以备任使者，有四方之事，则令往相视问察，而又或令参覆其所言是非利害。其所言是非利害，虽不尽中义理可施用，然其于相视问察能详尽而不为蔽欺者，即皆可以备任使之才也。其有经术者，又令讲说。如此至于数四，则材否略见，然后罢其否者而召其材者，更亲访问以事。访问以事，非一事而后可以知其人之实也，必至于期年，所访一二十事，则其人之贤不肖审矣，然后随其材之所宜任使，其尤材良行美可与谋者，虽尝令备访问可也。此与用一二大臣荐举，不考试以实而加以职，固万万不侔。然此说在他时或难行。今陛下有尧、舜之明，洞见天下之理，臣度无实之人不能蔽也，则推行此事甚易。既因考试可以出材实，又因访问可以知事情，所谓敷纳以言，明试以功，用人惟己，辟四门、明四目、达四聪者，盖如此而已。以今在位乏人上下壅隔之时，恐行此不宜在众事之后也。然巧言令色孔壬之人，能伺人主意所在而为倾邪者，此尧、舜之所畏，而孔子之所欲远也。如此人，当知而远之，使不得亲近。然如此人亦有数，陛下博访于忠臣良士，知其人如此，则远而弗见；误而见之，以陛下之仁圣，以道揆之，以人参之，亦必知其如此，知其如此，则宜有所惩。如此，则巧言令色孔壬之徒消，而正论不蔽于上。今欲广闻见，而使巧言令色孔壬之徒得志，乃所以自蔽。畏巧言令色孔壬之徒为害，而一切疏远群臣，亦所以自蔽。盖人主之患在不穷理，不穷理则不足以知言，不知言则不足以知人，不知人则不能官人，不能官人则治道何从而兴乎？陛下尧、舜之主也，其所明见，秦、汉以来欲治之主，未有能仿佛者，固非群臣所能窥望。然自尧、舜、文、武皆好问以穷理，择人而官之以自助，其意以为王者之职，在于论道，而不在于任事，在于择人而官之，而不在于自用。愿陛下以尧、舜、文、武为法，则圣人之功必见于天下，至于有司丛脞之务，恐不足以弃日力、劳圣虑也。以方今所急为在如此，敢不尽愚。臣愚才薄，然蒙拔擢，使豫闻天下之事。圣旨宣谕富弼等，欲于讲筵召对辅臣，讨论时事，顾如臣者，材薄不足以望陛下之清光，然陛下及此言也，实天下幸甚。自备位政府，每得进见，所论皆有司丛脞之事，至于大体，粗有所及，则迫于日晷，已复旅退。而方今之事，非博论详说，令所改更施设、本末先后、大小详略之方，已熟于圣心，然后以次奉行，则治道终无由兴起。然则如臣者，非蒙陛下赐之从容，则所怀何能自竭？盖自古大有为之君，未有不始于忧勤而终于逸乐。今陛下仁圣之质，秦、汉以来人主未有企及者也，于天下事又非不忧勤，然所操或非其要，所施或未得其方，则恐未能终于逸乐、无为而治也，则于博论详说岂宜缓？然陛下欲赐之从容，使两府并进，则论议者众而不一，有所怀者或不得自竭，谓宜使中书密院迭进，则人各得尽其所怀，而陛下听览亦不至于烦。陛下即以臣言为可，乞明喻大臣，使各举所知，无限人数，皆实封以闻。然后陛下推择，召置以为三馆祗侯。其不足取者，旋即罢去，则所置虽多，亦无所害也。

　　【二】

　　臣伏见某人云云，皆众人所谓材良行美，宜蒙陛下访问任使者。凡此九人，臣或熟闻而未识，或熟识而未敢任，或敢任其可以为公卿。臣虽未识，然众人之所谓贤，臣不敢蔽也。臣虽敢任其可以为公卿，然陛下不亲见其可贤，亦难遽信而用。若陛下以臣前所论奏为合于义理，即乞悉置此九人者以为三馆祗候，亲考试其材行。若不可用，旋即罢去，若其可用，然后留备访问任使。如此则所置虽多，未有滥得官职者。然此但臣一人所闻所知，恐执政大臣各有所闻所知。陛下若令各举所闻所知，而如此考试，庶几人材无所遗逸。经曰：“举逸民，天下之民归心焉。”善人君子者，天下之民心所愿举，欲其延问，视其所在而从之者也。陛下自即位已来，以在事之人或乏材能，故所拔用者，多士之有小材而无行义者。此等人得志则风俗坏，风俗坏，则朝夕左右者，皆怀利以事陛下，而不足以质朝廷之是非；使于四方者，皆怀利以事陛下，而不可以知天下之利害。其弊已效见于前矣，恐不宜不察也。欲救此弊，亦在亲近忠良而已。伏惟陛下仁圣，已深察此理。臣愚犹敢及此者，忠臣之义也。

　　【本朝百年无事札子】

　　臣前蒙陛下问及本朝所以享国百年、天下无事之故。臣以浅陋，误承圣问，迫于日晷，不敢久留，语不及悉，遂辞而退。窃惟念圣问及此，天下之福，而臣遂无一言之献，非近臣所以事君之义，故敢昧冒而粗有所陈。

　　伏惟太祖躬上智独见之明，而周知人物之情伪，指挥付托必尽其材，变置施设必当其务。故能驾驭将帅，训齐士卒，外以夷狄，内以平中国。于是除苛赋，止虐刑，废强横之藩镇，诛贪残之官吏，躬以简俭为天下先。其于出政发令之间，一以安利元元为事。太宗承之以聪武，真宗守之以谦仁，以至仁宗、英宗，无有逸德。此所以享国百年而天下无事也。仁宗在位，历年最久。臣于时实备从官，施为本末，臣所亲见。尝试为陛下陈其一二，而陛下详择其可，亦足以申鉴于方今。

　　伏惟仁宗之为君也，仰畏天，俯畏人，宽仁恭俭，出于自然。而忠恕诚悫，终始如一，未尝妄兴一役，未尝妄杀一人，断狱务在生之，而特恶吏之残扰。宁屈己弃财于夷狄，而终不忍加兵。刑平而公，赏重而信。纳用谏官御史，公听并观，而不蔽于偏至之谗。因任众人耳目，拔举疏远，而随之以相坐之法。盖监司之吏以至州县，无敢暴虐残酷，擅有调发，以伤百姓。自夏人顺服，蛮夷遂无大变，边人父子夫妇，得免于兵死，而中国之人，安逸蕃息，以至今日者，未尝妄兴一役，未尝妄杀一人，断狱务在生之，而特恶吏之残扰，宁屈己弃财于夷狄而不忍加兵之效也。大臣贵戚、左右近习，莫敢强横犯法，其自重慎或甚于闾巷之人。此刑平而公之效也。募天下骁雄横猾以为兵，几至百万，非有良将以御之，而谋变者辄败。聚天下财物，虽有文籍，委之府史，非有能吏以钩考，而断盗者辄发。凶年饥岁，流者填道，死者相枕，而寇攘者辄得。此赏重而信之效也。大臣贵戚、左右近习，莫能大擅威福，广私货赂，一有奸慝，随辄上闻。贪邪横猾，虽间或见用，未尝得久。此纳用谏官、御史，公听并观，而不蔽于偏至之谗之效也。自县令京官以至监司台阁，升擢之任，虽不皆得人，然一时之所谓才士，亦罕蔽塞而不见收举者。此因任众人之耳目、拔举疏远而随之以相坐之法之效也。升遐之日，天下号恸，如丧考妣，此宽仁恭俭出于自然，忠恕诚悫，终始如一之效也。

　　然本朝累世因循末俗之弊，而无亲友群臣之议。人君朝夕与处，不过宦官女子，出而视事，又不过有司之细故，未尝如古大有为之君，与学士大夫讨论先王之法以措之天下也。一切因任自然之理势，而精神之运有所不加，名实之间有所不察。君子非不见贵，然小人亦得厕其间。正论非不见容，然邪说亦有时而用。以诗赋记诵求天下之士，而无学校养成之法。以科名资历叙朝廷之位，而无官司课试之方。监司无检察之人，守将非选择之吏。转徙之亟既难于考绩，而游谈之众因得以乱真。交私养望者多得显官，独立营职者或见排沮。故上下偷惰取容而已。虽有能者在职，亦无以异于庸人。农民坏于繇役，而未尝特见救恤，又不为之设官，以修其水土之利。兵士杂于疲老，而未尝申敕训练，又不为之择将，而久其疆埸之权。宿卫则聚卒伍无赖之人，而未有以变五代姑息羁縻之俗。宗室则无教训选举之实，而未有以合先王亲疏隆杀之宜。其于理财，大抵无法，故虽俭约而民不富，虽忧勤而国不强。赖非夷狄昌炽之时，又无尧、汤水旱之变，故天下无事，过于百年。虽曰人事，亦天助也。盖累圣相继，仰畏天，俯畏人，宽仁恭俭，忠恕诚悫，此其所以获天助也。伏惟陛下躬上圣之质，承无穷之绪，知天助之不可常恃，知人事之不可怠终，则大有为之时，正在今日。臣不敢辄废“将明”之义，而苟逃讳忌之诛。伏惟陛下幸赦而留神，则天下之福也。取进止。 
　

　




　

　
●卷四十二
◎札子
　　【相度牧马所举薛向札子】

　　臣等窃观自古国马盛衰，皆以所任得人失人而已。氵、渭之间，未尝无牧，而非子独能蕃息于周。河陇之间，未尝无牧，而张万岁独能蕃息于唐。此前世得人之明效也。使得人而不久其官，久其官而不使得专其事，使得专其事而不临之以赏罚，亦不可以成功。今臣等相度陕西一路买马监牧利害大纲，已具奏闻。伏见权陕西转运副使薛向，精力强果，达于政事，河北便籴，陕西榷盐，皆有已试之效。今来相度陕西马事，尤为详悉。臣等前奏已乞就委薛向提举陕西买马及监牧公事，今欲乞降指挥，许令久任。缘今来马价，多出于解池盐利、三司所支银绸绢等，又许令于陕西转运司兑换见钱。今薛向既掌解盐，又领陕西财赋，则通融变转，于事为便。兼臣等访问得薛向陕西系官空地，可以兴置监牧处甚多，若将来稍成次第，即可以渐兴置。盖得西戎之马，牧之于西方，不失其土性，一利也。因未尝耕垦之地，无伤于民，二利也。因向之材而就令经始，三利也。又河北有河防塘泊之患，而土多舄卤不毛，戎马所屯，地利不足。诸监牧多在此路，所占草地多是肥饶，而马又不堪，未尝大段孳息。若陕西兴置监牧，渐成次第，即河北诸监有可存者，悉以陕西良马易其恶种；有可废者，悉以肥饶之地赋民。于地不足而马所不宜之处，以肥饶之地赋民，而收其课租，以助戎马之费。于地有馀而马所宜之处，以未尝耕垦之地牧马，而无伤于民。此又利之大者也。如允臣等所奏，即乞薛向所奏举官员及论改旧弊，朝廷一切应副，成功则无爱赏，败事则无惮罚。如此则臣等保任薛向必能上副朝廷改法之意。如将来败事，臣等各甘同罪。取进止。

　　【论许举留守令敕札子】

　　臣伏奉今月二十九日中书降到敕语“诸州知州、知军、知县、县令内，有清白不扰，而政迹尤异、实惠及民，有如系三周年或三十个月替、到任已及成资，系二周年替、到任已及一年已上，其知州、军许本路安抚转运使副判官、提点刑狱，知县、县令即更与本处知州、军通判，并连署同罪保举再任。仍须于奏状内将本官到任以来政迹可纪实状，一一条列，奏委中书门下更加察访。如不是妄举，即进呈取旨，当议量所述政迹及合入资序，推恩许令再任”令臣撰敕辞者。臣窃以谓朝廷欲使令守之宜民者久于其官，诚亦方今政务之先急，然敕意有于方今事变尚未合者。今审官除知州、军皆待一年八月阙，知县、县令亦大抵待阙一年以上。今若使系三年及三十月替者，须候成资方得举留再任，比及朝廷报许，即其人系三十月替者，已及替期，系三年替者，亦已去替期不远。待阙之人亦已赴任；虽未赴任，亦多已待阙一年，方复使之还就审官，别求差遣，即于人情有所未安。兼朝廷欲使守令久于其官，为其自知势可以久，则果于有为，而又上下相安，莫有苟且之意，则必候成资然后许之再任，孰若一年以上即皆许之举留。如此则已除待阙之人，免往返之劳弊；而被留之守令，又早自知其当久，而于兴利除害敢有所为。所有敕词，臣虽已具草，如以臣议为允，只乞于所降敕语内，除去“如系三周年或三十个月替、到任已及成资，系二周年替”二十二字。取进止。

　　【乞朝陵札子】

　　臣当仁宗皇帝、英宗皇帝迁坐之时，方以遭丧疾病在外，今蒙召还，复备从官。伏见朝廷将命官朝拜诸陵，臣欲备使，冀得少纾蝼蚁区区感慕之情。伏望圣慈特赐矜许。取进止。

　　【乞免修实录札子】

　　臣准ト门报敕，差臣与吴充同修英宗皇帝实录。窃缘臣于吴充为正亲家，虑有共事之嫌。今来实录院止阙吕公著一人。臣于讨论缀缉，不如吴充精密，若止差吴充一人以代公著，自足办事。伏望圣恩详酌指挥，所有敕牒，臣未敢受。取进止。

　　【乞改科条制札子】

　　伏以古之取士，皆本于学校，故道德一于上，而习俗成于下，其人材皆足以有为于世。自先王之泽竭，教养之法无所本，士虽有美材而无学校师友以成就之，议者之所患也。今欲追复古制，以革其弊，则患于无渐。宜先除去声病对偶之文，使学者得以专意经义，以俟朝廷兴建学校，然后讲求三代所以教育选举之法，施于天下，庶几可复古矣。所对明经科欲行废罢，并诸科元额内解明经人数添解进士，及更俟一次科场，不许新应诸科人投下文字，渐令改习进士，仍于京东、陕西、河东、河北、京西五路先置学官，使之教导，于南省所添进士奏名，仍具别作一项，止取上件京东等五路应举人并府监诸路曾应诸科，改应进士人数，所贵合格者多，可以诱进诸科向习进士科业。如允所奏，乞降敕命施行。

　　【庙议札子】

　　准中书门下奏，准治平四年闰三月八日敕，迁僖祖庙主藏之夹室。臣等闻万物本乎天，人本乎祖，故先王庙祀之制，有疏而无绝，有远而无遗。商、周之王，断自稷、契以下者，非绝喾以上遗之，以其自有本统承之故也。若夫尊卑之位，先后之序，则子孙虽齐圣有功，不得以加其祖考，天下万世之通道也。窃以本朝自僖祖以上，世次不可得而知，则僖祖有庙，与稷、契疑无以异。今毁其庙而藏其主夹室，替祖考之尊，而下附于子孙，殆非所以顺祖宗孝心、事亡如事存之义。求之前载，虽或有然，考合于经，乃无成宪。因情制礼，实在圣时。伏惟皇帝陛下仁孝聪明，绍天稽古，动容周旋，惟道之从。宗祀重事，所宜博考。乞以臣等所奏，付之两制详议而择取其当。

　　【议服札子】

　　先王制服也，顺性命之理而为之节。恩之深浅，义之远近，礼之所与夺，刑之所生杀，皆于此乎权之。传曰：“三年之丧，未有知其所从来者也。”盖期年及缌麻缘是以为衰，而其轻重迟速之制，非得与时变易，唯贵之于贱，或降或绝或否。盖在先王之时，诸侯大夫各君其父兄，欲尊尊之义有所伸，则宜亲亲之恩有所屈，此其所以降绝之意也。自封建之法废，诸侯大夫降绝之礼，无所复施。士大夫无宗，其嫡孙传重之属，不可纯用周制。臣愚以谓方今惟诸侯大夫降绝之礼可废，而嫡子死，非传爵者，无众子，乃可于嫡孙承重，自馀丧服，当用周制而已。何则？先王制服，三年之丧以为差，非得与时变易故也。然自秦、汉以来，言礼者或失经旨，而历代承用，传守至今，与夫近世改制，亦皆有说，非以义折衷则不明，故臣于所欲定，则为议以辩之。末学寡陋，独用己见，决千岁以来之所惑，恐不能尽。伏乞以付学士大夫博议，令臣得与反复。

　　【议南郊三圣并侑札子】

　　臣等闻推尊尊以享帝，义之至；推亲亲以享亲，仁之极。尊尊不可以渎，故郊无二主；亲亲不可以僭，故庙止其先。今三后并配，欲以致孝也，而嫡所以渎乎享帝；后宫有庙，欲以广恩也，而嫡所以僭乎享亲。推存事亡，则非所以宁亲也。臣等今详议，欲乞各如礼官所议。

　　【议郊祀坛制札子】

　　先王所以交于神明，坛坎、牲币、器服、时日、形色、度数，莫不依其象类。《易》曰：“一阴一阳之谓道。”乾，阳物也；坤，阴物也。冬日至，祀天于地上之圆丘，所谓为高必因丘陵，而因天事天也；夏日至，祭地于泽中之方丘，所谓为下必因川泽，而因地事地也。盖阳以圆为形，其性动；阴以方为体，其性静。天阳而动，故祀于地上之圆丘，而礼神以苍璧，璧亦圆也；地阴而静，故祭于泽中之方丘，而礼神以黄琮，琮亦方也。合祀天地为圆坛，而于国阳之地上，岂圣人以类求神之意哉？熙宁郊仪，祭皇地示，坛八角，祭神州地示，坛广四十八步，高五尺。今则变方为圆坛，神州筑方坛而复无坎，皆不应礼。伏请皇地示、神州地示为方坛，坛之外为坎，庶协古制。

　　【议郊庙太牢札子】
</div>
    <div class="pagination">
<a href="临川集_page74.html">上一页</a><span>...</span><a href="临川集_page70.html">70</a><a href="临川集_page71.html">71</a><a href="临川集_page72.html">72</a><a href="临川集_page73.html">73</a><a href="临川集_page74.html">74</a><span class="current-page">75</span><a href="临川集_page76.html">76</a><a href="临川集_page77.html">77</a><a href="临川集_page78.html">78</a><a href="临川集_page79.html">79</a><a href="临川集_page80.html">80</a><span>...</span><a href="临川集_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
