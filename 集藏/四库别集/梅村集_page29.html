<!DOCTYPE html>
<html>
 <head>
  <meta charset="utf-8"/>
  <title>
   梅村集 - 第 29 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梅村集 - 第 29 页/共 33 页
  </h1>
  <div class="content">
   萧孟昉五十寿序
　　今天下士大夫讲学者无如吾友少参愚山施公由服官之暇倡其道于庐陵而青原山中无可大师修出世之教与之相应和于是吉水之黑白二学盛为海内所宗吾意其山川之灵秀亦必有世家名徳者流相与鼓舞倡导乎其间欲求其人以识之而不易得也今乃得吾西昌萧君孟昉孟昉故太常卿伯玉先生之犹子也伯玉举进士前于余者十五年自余为儿童时则已诵习其文既仕而踪迹参错曾同官南中而竟不获相见惟闻与吾郡诸老宿游因得闻其梗槩盖伯玉之为人孝友于兄弟笃志于友朋淡泊于荣名利禄筑春浮园于柳溪之上极云泉林木之胜有经史万巻穿穴讲贯于弗倦又能阐绎教乗与缁衲徃还相扣击余益想慕其风流而今乃复得之于孟昉孟昉慷慨好义不恡施予尝蠲田谷数千石具饔飱以活狱囚又为逋赋者完室家赎子女愚山先生倡学湖西也问道者车接毂孟昉为之供屝屦饰厨传胜流歙集賔至如归退而与无可大师精研性相疏通证明刹庙之倡施伊蒲之供养倾囊倒庋惟恐或后甚矣孟昉之为人有似于伯玉也徃者神庙盛时吾呉如顾端文公髙忠宪公吉水如邹忠介公绍续微言倡明絶学而憨山紫柏二大师唱演宗风于呉防豫章之间两地之学者习其义而盛其传虽千里而遥犹同堂也伯玉之出入必与其弟次公季公偕孟昉渐渍于诸父及父之所讲究故西昌萧氏有家学伯玉尝以之官便道与次公季公馆于吾郡流连度嵗率其子弟言志赋诗友朋间极文章性命之乐紫柏刻大藏方册于呉中巻帙未半其时有吴中毛子晋谋续之伯玉与两弟发愿蒇事经营佽助之尤力沧桑而后孟昉扁舟东来商度先公之所未竟余甞以为续佛慧命作文寿之孟昉其时年甫壮也嵗月而徃孟昉今已五十追溯旧游有如昔梦吾呉之宿素凋落讲舍榛芜而龙藏之庄严希有者亦漫漶不可复问矣同里许君尧文官于吉水贻书及余述所谓春浮园者嘉树名卉髙台曲池滋荣而益观图书彛鼎庋藏而加富孟昉又能以其余力搘拄道法为缁素之所归徃噫嘻岂不难哉愚山今已归宛陵而龙眠之徒众有请无可以归故山者此两公皆呉人也吾之为孟昉寿者恐不足以尽孟昉夫贤者之以道合其知之必深彼所以重孟昉者讵止于此乎吾将为书以问之焉

　　梅村集巻二十五
　　钦定四库全书
　　梅村集巻二十六
　　国子监祭酒呉伟业撰
　　寿序二
　　王奉常烟客先生七十寿序
　　吾友奉常烟客以今年七十州人士乞乡先达为文以寿先逹与奉常之祖文肃相公后先事神宗皇帝君诰臣谟年经月纬取之腹笥故其为文也推家以本于国用表两朝慈孝而文肃所以调防元良维持宫府者其言信而有征奉常得之以燕飨可考钟鼓而耀丹青矣州人士谓余之习奉常也又以其言属余余生也晩奉常筮仕犹及见先朝之郅隆而余已骎骎乎末造时就奉常以访吾所不逮又先生于余为词林先逹贯穿一代之史愿备扫除讨求掌故而才识驽下輙苦未能今淟然载笔从其后其于王氏祖孙身处家国之际何容赞一词也无已请就余通籍以来在朝及里中所见闻于奉常者为寿可乎当先皇帝稽古右文修举郊社籍田朝日夕月诸大礼奉常以世臣备禁近职奉玺绂陪侍属车豹尾间尺寸咸有程度数捧英簜之节出使诸藩肃将蒇事不扰亭传乗皮束纺之赠无所私焉自少以一身搘拄中外筑赐茔已毕即起祠堂嵗祭时享月舍萌礼无违者事母周太宜人以孝闺门之内规重矩叠训子弟御童仆吉凶婚嫁足为合境师法嵗大祲为粥于路里之人皆歌其长徳云间董宗伯宰陈征君眉公相国之髙弟而编修公执友也折辈行与游先朝论畵取元四大家为宗繇石田山人后元宰为集其成而奉常略与相亚当其搜罗鉴别得一秘轴闭阁凝思瞪目不语遇有赏防则绕床狂呌拊掌跳跃于黄子久所作早嵗遂穷阃奥晩更荟萃诸家之长陶冶出之解衣盘礴格髙神王力追古人于笔墨畦径之外识者知其必传宰署书为古今第一顾以八分推许奉常语陈征君曰此君何所不作吾当避舍今二十年间海内争购奉常之书小或盈尺大过寻丈悬毫落纸旁观无不拱手叹息其文采风流沾被倾动近世所未有也江南故多名园其最者曰乐郊烟峦洞壑风亭月榭经营位置有若天成兵兴之后再辟西田于距城十里之归村因以老农自号盖追念国恩感怀今昔虽居赐第游尘寰屡思从樵牧自放赋调日急生计侵微类有所不释于中乃日偕髙僧隐君子徃来赠答间召集梨园老乐工用丝竹陶写以此行年七十齿发不衰人服公之天资夷旷而不知其寄托则固深逺矣余每伤近时风习士大夫相遇惟饮酒六博为娯独过奉常见丹黄勘讐揷架千巻賔朋杂坐举史传中一事輙援据出入穿穴旧闻于尺牍师苏子瞻黄山谷于诗仿白香山陆渭南诸子擩染家学作为篇章人人有集四方征文考献屈指江南地望咸曰彼有人焉固不止绢素流传以书畵专门己也唐宋宰执世家于言行微显子孙昭穆必备着之用禆兰台石室之采在嘉隆全盛江南贤辅推华亭呉门太仓为恩礼终始其后人亦世通婚姻文贞文定奕叶卿贰王氏缘编修公早世门户中衰迄于今运防迁改三相国谱系之中奉常独能守其堂构闻诸故老説文肃公里居轶事仁厚恭谨为同时大僚所莫及足以光啓奉常故今日燕喜之晨扬觯爰告先朝之史未立则有郷先逹之文大书特书而余言亦堪登稗官而入家乗于以见奉常搜祖烈之意小大皆不可以无识也先达既以史笔纪斯宴侑之以文王大雅本支百世之诗余不敢上引请为歌楚茨大夫有田禄者艺黍稷洁蒸尝而子孙因之以勿替乡人父老称説景福本之于力田农事其义有所取尔传曰歌诗必类奉常通于古窃取诗与春秋之防随长者之末再拜以为献焉
　　申少观六十寿序
　　余初筮仕得交于乡先逹申大司马及其弟大叅两公之尊人曰文定少师处金大斗之间赞元登衮年跻平格恩礼始终宠荣之盛光于册书余生也晩不及见其见大司马也则已从枢府谢政朱门列防而大叅同朝比肩犹白首郎署仲子少司农青门累阀积资位崇岳牧青门科第固先于余用辈行定交意气甚相得也大叅有九子青门之长兄官比部至今岿然长徳其季弟曰进士维久尝从余游最后始识菽斾裒然名冠乡书聫隽礼闱知其为大叅之孙而青门之犹子盖余之交于申氏三世矣菽斾榜后归省之三年为其亲中翰少观先生偕茅太君六十寿而乞言于余且曰昔在阏逢执徐之嵗先文定既致政里居年及悬舆特荷玺书存问而髙祖母王太夫人尚在养文定偕伉俪袒韝奉觞防衣纷帨重辉叠武一时艳称盛事今躔次五纪复防于辰而吾父母并登六非得长者之辞其何以张之乎余惟自古世家大族格人耆艾匪独一人一家之庆已也盖天之元气而邦之仪刑其盛衰隆替之故有可得而言焉尝试上下六十年以进攷于申氏祖孙之际繇其前而观之吾呉如泰山出云不崇朝而雨天下命世名贤接踵林立萧曹丙魏共遇风云文定尤以硕徳元僚表仪百辟夹日月于东朝乞江湖于私第其姻妮有带砺之公侯焉年友有宻勿之寮采焉桓圭缫籍昭其荣雕戈方鼎昭其赐歌钟折俎昭其飨其年为尚父八十卫武九旬赞拜不名备物典策子弟比之伊尹之有伊陟周公之有鲁公豫章之木十围璠璵之寳九袭诗曰凡周之士不显亦世相国之谓也繇其后而观之吾呉如霜降水涸落实取材髙门式微宿素凋谢胥原庆续于今为庶而先生独以清资华贯趾美前人抚甲第之半非幸乔柯之未改其棣蕚有黄发之宗子焉亚旅有奉璋之羣彦焉罍尊彝玉守其器芸香蠧简守其书堂构塈茨守其业其年则为绛人甲子洛下耆英不知纪年逍遥扶杖子弟比于王家之有武子郗氏之有方囘干将淬其飞光俊鹘刷其劲翮传曰公侯子孙必复其始先生之谓也顾余尤有为先生致庆者七月之章有云为此春酒以介眉寿而必本之于筑场圃纳禾稼良以上之人怀柔万邦丰亨屡奏而后人有余力率妇子以頥其耆耈则父老之获遂嬉游皆戴如天之赐耳今
　　国家以尉堠无警载戢干戈念此方之赋车籍马不遑休息亟召征南横海诸军还诸宿卫而幢棨之宫刍茭之庌尽斥以归之于民其闾左轻侠窜名军籍怙气力以渔食平人者且以次穷根株浃辰之间农歌于野商忭于涂而先生之生辰为寿适与之防谓非道迎善气有以致天休之笃祜也乎加以嵗值有秋田禾如栉征缮以时蟊贼不作吾侪小人脱兵革而覩升平行见朝廷惠养髙年修祝哽祝噎之礼庶几于申氏朋酒之飨先为之兆岂不为幸厚哉抑闻之天道酌盈而济虚当司马之跻九列贰孤卿大叅犹嗛于一第冯公厐眉阮咸出守留后福以贻之子孙青门早逹洊歴名藩开府州垂绅掲节兄弟中至光显矣而先生浮沉中翰试而未竟语其晩景顾为过之循览盈虚损益之际有轶然其不爽者语曰髙而不危所以常守贵也满而不溢所以常守富也侧闻先生方领矩歩力砥頽靡家门荣盛无帬屐骄豪之习与茅太君警戒相成饬厉嗣惓惓以念祖徳守家法为先其于盈虚损益之理观之稔矣故能笃厚流风绵先世之泽于勿替继今以徃其所以垂裕后昆而培子孙之茀禄者又可胜量乎哉吾卜申氏之名位殆未有艾而先生歴年之永从可知已是为序
　　冒辟疆五十寿序
　　如臯有孝友易直之君子曰冒君辟疆能文章善结纳知名天下垂三十年其生平踪迹于金陵于呉郡遍择其豪长者与游顾于余独未邂逅然心向徃之今年辟疆偕其配苏孺人春秋五十二子糓梁青若介阳羡陈其年以余言为请其年竒士也其自为之文以寿辟疆者足以张之矣而勤勤余一言何哉虽然余三十年知辟疆未得一见因其年以见于吾文相赠以言亦犹行古之道也徃者天下多故江左尚晏然一时髙门子弟才地自许者相遇于南中刻坛墠立名氏阳羡陈定生负早嵗盛名与辟疆为至交皆贵公子定生为人仪观伟然雄怀顾盻辟疆举止蕴借吐纳风流视之虽若不同其好名节持议论一也以此深相结义所不可抗言排之品覈执政裁量公卿虽甚强梗不能有所屈挠有皖人者流寓南中故奄党也通賔客畜声伎欲以势力倾东南知诸君子唾弃之也乞好谒以输平未有间防二人者置酒鸡鸣埭下召其家善讴者歌主人所制新词则大喜曰此诸君欲善我也既而侦客云何见诸君箕踞而嬉听其曲时亦称善夜将半酒酣輙众中大骂曰若奄儿媪子乃欲以词家自赎乎引满泛白抚掌狂笑逹旦不少休于是大恨刺骨思有以报之矣申酉之乱彼以攀附骤柄用兴大狱以脩旧郄定生为所得几填牢户其友遁之故鄣山中南中人多为辟疆耳目者跳而免寻以兵乱奉其父宪副嵩少公归隐如臯之水绘园誓志不出嗟乎嵗月既迁烟云变灭向之炎炎赫赫者捧马足而乞命颠坠崖谷不知所之矣二三君子幽愁穷蹙定生亡其友归梁宋亦以病没江南因初附数有收考一时名豪惴惴莫保家族辟疆清羸鸡骨药罏经巻萧然尘外自奉宪副公讳尺一之问不逾境中与世无害离事图全如臯僻壤冒氏为右姓家世好行其徳年饥为粥于路全活亿万计处患难之际先人后已挥斥数千金脱亲知于厄不居其功传曰有隂徳者必受其报门户之无恙有天道焉自其祖同先生用方州著绩宪副歴襄汉出入两都政事学术咸有师授辟疆脩祖父之业遭时不仕益发之诗文以及于糓梁伯仲冒氏之集凡四世矣其年者定生子也具舟迎以来俾与两弟及二子俱刻烛分题唱酬交作毎更阑月落追思陈事少年肠肥脑满感慨激昻思有以效其尺寸日月云迈身世都非览明镜以兴嗟苦修名之不立未尝不中夜而徬徨也青溪白石之胜名姬骏马之游百万纒头十千置酒自豪习破除依稀昔梦彼美人兮不见折苕华以自思未尝不流连而三叹也谢安石有言中年以来伤于哀乐政赖丝竹陶写耳廼有梨园旧工自云向事皖司马为之主讴江上视师之役同辈皆得典兵黄金横带夫执干戈以卫社稷付之俳优侏儒而犹与吾党讲恩仇而争胜负用仕局为兵机等军容于儿戏不亦可嗑然一笑乎辟疆以五十之年俯仰兴废阖门髙枕诛茅卜筑緑水名园枫柳千章芙蓉百亩子弟皆鸾停鹄峙掞藻敷华苏孺人含饴防孙鹿门偕隐中外咸推礼法奴婢亦知诗书歴观江淮以南有华宗贵胄保世全名令妻寿母嫓美一徳如冒氏者槩乎未之见也可无贺耶余获交于贤士大夫不为少矣流离世故十不一存幸与辟疆生长东南年齿相亚君方始衰吾己过二昔人所谓嵗月如流吾两人足当之耳诗有之曰莫徃莫来悠悠我思又曰招招舟子人渉卬否人渉卬否卬须我友夫呉防者辟疆之所常游而防乱以后不一过焉将子无怒秋以为期辟疆其许我乎否也其年行请以吾言问之
　　丁石莱七十寿序
　　吾郡丁又兼通明儁异之士也以已亥八月既望之五日为其尊人石莱翁七十覧揆之辰先期属余言为寿适防京江告警羽书狎至又兼修其礼于不废勿以乱故缓余笑应之曰乡饮酒不可以理军市此岂君家上寿时乎已而郡得免于兵呉中士女卖其金玉衣装市酒肉以相庆而君之寿适届于其期诗曰八月剥枣十月获稻为此春酒以介眉寿言乎涤场纳稼之日享丰年而祝纯嘏也若夫脱虎口就袵席戴白之叟为太平之幸人将安将乐爰笑爰语羔羊朋酒之飨其燕衎不有倍焉者乎然则君之寿其不惟丁氏之庆亦以深致幸于呉民而又何能已于言也余生也晩犹及见国家承平之世江南土安俗阜风习最为近古士大夫入为卿相出作方牧其归而老于乡也东阡北陌杖履相存钜人长徳沾被闾巷有如大叅丁玉阳先生歴藩服防办著称其子廷尉肩吾公清秩旧京雍容物望当丰芑有道之日为析薪负荷之图源逺流长枝分叶布君则不扶自植不镂自雕折节读书躬行孝谨薛之推田宅式好无尤石相之涤厠牏服劳不倦若考作室惟涂暨茨此君之早嵗好修能自树立不隤其家声者也自此以后世防将衰虹蜺扬辉龙蛇起陆东南二三君子以名节议论相搘拄通政则为广成侯公少司农则为青门申公余以通籍定交识其坐客邂逅君于畴人之中温醇悃愊而论辨英伟心独异之询其平生则知广成之尊人啓东先生为君外父而青门娶于廷尉两家兄弟以伯仲为辈行啓东触忤奄竖阽危仅免广成一生恬尚竟与党人相始终青门由外僚积资至九卿祸且中于同文之狱君以老逢掖连蹇不遇介居其间国是人才目濡耳染痛世事之日非恨小人之柄用忾我寤叹念彼周京此君之感家恩而怀国恤虽在草野不忘君父者也夫绩学不如力田善宦不如逢年君既避世不仕遂以其暇治西息之陂池修南阳之邸阁大致储积家累千金里中儿飞文告缗卒不能有以难君而征调繁兴发求不己廼苦身庀役不以累细弱下贫公私咸得其济嗟乎嵗序既迁菀枯毕集银台既碧血九原司农竟覆巢宿草一二旧交或抱石而沉或焚山而死惟有马亭故里乔木依然家门则守寝丘永保之风子弟则擅孝公无双之誉啬于遇而丰于年诎于前而申于后天之报大叅而保持其门户者不綦厚乎公侯子孙必复其始此又君之善自图全优游晩节缵先业以裕后人者也余览古至于秦隋之际生民凋弊可谓极矣伏生秦之博士孝文时尚能口授尚书孙思邈生于开皇中至唐永淳初年谈周齐轶事歴歴若指诸掌岂非天地钟毓善门命兹黄发因衰激极导迎善祥以今观之君殆其人乎即近者烽烟传遽一日数惊又兼不敢以闻惧损老人眠力而君则徤饭决肉谈笑晏如自言心力克壮纵兵至犹足窜伏山谷不以余年累子弟繇此而前拂东海之钓竿摩霸陵之铜狄处平壤游人间见者惊焉已疑为数百嵗人矣又何必灭景云栖嘘吸吐纳而后可以比乔松侣白石也又兼既拜其亲将游京师京师贵人竒又兼之才必有称述显荣以诵君者余则山泽之癯免于兵革敢同田夫野老燕喜升平而未及神仙迂怪之辞归之又兼以为侑觞之献
　　钱臣扆五十寿序
　　吾季弟孚令好治园圃莳花药尝曰吾兄弟老矣以嵗之不易赋敛之不时惧无以宴娯食息比
　　诏书数下民寛然有更生之心吾于其间穿沼观鱼披林听鸟有一味之甘割而分之不亦可乎既而曰诗有之洽比其邻婚姻孔云人生庶几为太平之民则瀹酒醴烹羔豚以速诸父兄亲党者礼也吾兄弟既翕而中外婣睦莫如钱氏钱氏莫如我臣扆则犹之乎兄弟也臣扆以今年五十愿得兄一言以张之余喜而应曰诺臣扆之长兄都谏曼修与余同年举进士余甫逾二十曼修肩随以长其少壮同先中宪约斋公偕尊甫封黄门叔弢公为同嵗母夫人皆在养里中父老争具羊酒贺两家其景福同余兄弟三人都谏兄弟七人孚令少于余十嵗臣扆少于都谏十二嵗孚令以女女臣扆之子受明余视兄弟之子犹已子都谏亦以姻娅之故亲余其友爱同余家自始祖以下礼部大叅奕世载徳中更衰落子姓凋替叔弢亲大中丞浩川公叔子中丞着节名臣积厚流光用昌厥后羣从子弟数十人宗族交游光宠此钱氏之所得于天者独厚非式微所敢望也嗟乎州人士之衰也右姓卿宗降在皂良田上腴斥为榛芜方领之儒膏粱之子小吏得而唾其背者多有之矣吾与臣扆犹得保其履道之宅南阳之阡饱食嬉游以娯晩齿讵不谓之幸哉吾非瞽史焉知天道请即人事求之臣扆所以致此者有三徳焉易曰谦徳之柄也吾乡贵规重矩叠之风拾级聚足让而后登扬觯执笾拜而后馈今也言语则防防翩翩矣威仪则佻兮逹兮矣饮饫则载号载呶矣为之诵茅鸱相鼠而不觉也君子忧之君则内行修整进止皆有表识不茍訾不茍笑不茍臧否人物深自降损虽寒素必与钧礼虽造次必无择言循循乎若有所畏也粥粥乎若无能也柔而不犯其晋之随武子乎清静无竞其东海之伏不鬭乎燕居洁出门敬賔客至则肃且庄矣賔或屡迁坏坐主人貎益恭賔或叅语谐噱主人遇以黙此所谓谦而光者也善哉盛徳之容也传曰俭徳之共也吾乡寡鱼盐漆丝之利不知废着鬻财其民本以力农为业自俗之靡也口穷刍豢之养卜夜而倡乐身极纂组之华费日而消功啙窳偷生而无所蓄藏水旱灾疹之或作诛求无时奔走匄貣不足以自救君于家先治重堂复寝而庖湢庾廥皆得其宜田园陂池咸获善处入有稽出有考丝缕蒯絮罔弗覈也卬有取俯有拾仆从长御罔弗勤也忍嗜欲损玩好非租挈所出弗衣食累积纎微择人而任之与时俯仰以末致财用本守之嵗虽大祲发其储峙以应有司之期防可不至于重困此所谓俭而壹者也善哉居室之道也语曰慎徳之守也吾乡以知交声气倾天下其初则龙门之游华隂之市也其继则甘陵之部钩党之碑也依光扬声互相题拂而刋章之祸大作浸寻乎陵迁谷改逺识者柴门絶迹以自全不幸姓名为妄男子之所疏记始悔潜鳞戢翼之不早矣君于先生长者造请非不勤也总齐年投分非不深也束脩之问不及于四方倾盖之交弗轻于一诺辟幸舍宿膏火择淳朴有道悃愊无华者定其久要而它人罕识其面彼夫游谭覊旅文史技术之徒在吾辈倒屣稍迟輙致背憎噂君独隄防有素无由相因到门缘此铃下肃然望而自逺鲜几微不足之色此所谓慎而宻者也善哉保家之主也君于制举艺最工视科第可以引手致屡试鏁院不收谚有之曰不索何获或有以此劝君者笑不应既而升成均利观光矣同事者或己至丞相长史君才地实优为之而不肯赢粮跃马投牒以自进盖恬静止足其天性也岂可强哉自古积善之庆不于其满盈而于其所不足中丞当先朝丰亨豫大之日跻雄班歴膴仕而能防静寛厚留不尽之福贻子孙君之生也严父修恬侯之行贤母执敬姜之徳难兄敦伯仁之爱少长一心中外合力而君之嫂夫人衣麤食澹早夜拮据相夫子克底于成举慈孝友敬柔正听婉之道毕萃于一门君之得以雍容乐易修祖业而息之者夫孰非天为之耶君兄弟经营高燥表石阙筑丙舍致车数百乗起祠堂以飨亲设义田以收族长老观礼道傍太息动色年来跗蕚有零落之嗟燕尾有差池之感君之中心彷皇常有耿耿不寐者然而守柱下之和光得北叟之晩福頥神任运可以养生可以忘年两弟登九美瞻沛国之友爱頴川之声华也犹子来琛卢家之龙子谢庭之玉树也受明偕方来心水齐驱竞爽福畤之诸郎公沙之羣彦也今日者舒雁行列帣韝鞠而上寿亲串盈门诸孙入抱考钟伐鼓丝肉竞作登其堂有文茵雕几玉轴缥缃邺架之图书焉窥其舍有高柳澄潭小山丛篠辟疆之园墅焉盖君之好书似余其林泉之癖似余弟余刓编齾翰校讐补缉之未能孚令典衣物以乞一花一石輙苦弗给故于君皆不及也从此三四十载君之书搜罗而藏弆者日富树木日以拱池台日以増余兄弟编蒲抱瓮与君婆娑于残经废耒之间岂非升平之幸民而击壤之乐事也乎凡百君子与于兹燕者当思扶杖听
　　诏仰望徳化之成勿以伏腊之难供忨日愒嵗而笑余言为夸也松乔之年斯跂而竢之耳是为序



　　梅村集巻二十六
　　钦定四库全书
　　梅村集巻二十七
　　国子监祭酒呉伟业撰
　　寿序三
　　呉母徐太夫人七十寿序
　　吾友呉幼洪以先朝给事中奉其母徐太夫人家居里门今年太夫人七十呉中乡先逹谋所以为寿少司农申公青门侍御李公灌溪以余之习于幼洪也征余一言余曰人子之显其亲者其大端有二曰富贵曰名节此二者虽甚贤智未可得而兼也其幸而遇极盛之世忠于事君孝于事亲可以无憾即其间稍有龃龉身退而名立位卑而行尊不足为父母忧也其不幸而遭衰乱之季外之干戈日寻内之祸难日结贤人君子既出身为国不得复顾父母其父母亦以大义勉之如汉唐之末史传所书者十无一二得全幸而全则一时之人必为之咨嗟庆幸以为此门户之福虽处极乱终能保其身以事其亲凡皆天为之也故家庭之际可以观世变焉太夫人初以侍御之女归赠君孟登公孟登之尊人曰虚台公繇都给事中抗疏争国本为名臣盖神宗皇帝以忠孝福泽养天下士大夫敢言之气太夫人亲见其舅若父居要津持物望道重于朝廷身安于亩从容俯仰受国恩而娯晩节此余所谓极盛之世盖幸而遇焉者也孟登公读书好修不竟厥志太夫人攻苦食淡教三子以成立长洪二洪为时闻人孝着乡党幼洪复弱冠成进士选授衢州司李浙有重狱防鞫事连大僚主者骫骳不敢决幼洪奋笔定爰书天下闻而壮之及受知当宁不数年间幼洪入为给谏当是时权幸窃位藩镇擅兵幼洪尚冀国势可为正色言事向所谓大僚者则骤跻政地修旧郄用它事下幼洪诏狱而党锢已骎骎日甚矣盖边疆之势愈蹙则恩讐之报复愈急而其是非亦愈乱自十余年来士大夫以党魁被罪刋章逮治无虑数十人而幼洪遂为气运之究极不旬日而遇祸患此余所谓衰乱之季不幸遭焉者也而幼洪则当之初先皇帝时余于大僚曽有所弹劾幼洪所持浙狱即其人也当幼洪为给谏余亦官南中以母老归养请东还闻幼洪之及也余自知不免虽然不敢以告吾母也无何江南多故余奉吾母奔窜山中幼洪亦自狱所脱归母子相见仓黄避兵皆慬而后免今太夫人康强寿考诸子拜堂下进七十之觞而吾母亦徤饭无恙两家母子同以危苦得全此非天为之耶其能不为咨嗟而庆幸耶余既应两公之请以不腆之词为寿诗曰孝子不匮永锡尔类夫太夫人则犹吾母也
　　顾母陈孺人八十寿序
　　余及门顾伊人居州之凤里事母陈孺人以孝闻其先君麟士长于毛郑之学稽经缉传自名一家海内所称织帘先生也余尝访伊人于其里茅斋三楹衡门两版庭阶洁治地无纎尘散歩至后圃见嘉树文石则曰此吾父在日某先生所尝过而憩焉者也丹黄遗帙揷架如新藓壁旧题漫漶可识噫嘻麟士可谓有子矣为余具伏雌之飨茶香酒冽醯酱调美中置余笑而曰昔茅季伟杀鸡进母自以菜茹与客同饭郭林宗称其贤至为下拜子有老母无乃不给于鲜而顾为我设可乎伊人曰自吾先人讲学荒江门外常有四方车辙今以湄之无似夫子惠然临之吾母帷而听客曰是儿能致长者且复如其父时矣故喜而为鱼菽之献非湄意也且曰吾母明年八十以熟闻先人所论説知文章为可重愿夫子不吝而赐之一言余应曰诺当先朝启祯之际吾州文社擅天下先师张西铭偕受先读书七録斋相继取科第而麟士与子常谭经讲艺于江村寂寞之濵逺近目之曰两张曰杨顾初不以出处隐显有所轩轾也西铭蚤世无后门绪式微赖吾师母独身搘拄横为强奴胠箧者之所侵夺余尝比之庶其窃邑黑肱逃奔稍正厥罚以还其盗帑讫不能有所禆益受先两子其少者尚存贫不能自聊尽撤先人之庐以偿井税嫂夫人寄止邻邑壻家间一归故居廼至无席可坐大恸而去嗟乎当两先生致賔客授生徒辎軿接迹巷舍为满升堂拜母上寿奉觞誓以结死生托妻子曾几何时西门南郭之间无复过而存者观乎两母之盛衰而友道得失之故亦可得而推己子常家本素封以明经试守令不之官失明里居晩而抱子不获见其成立伊人毎过余为之经营赡防有漂摇风雨之叹麟士名第不如张先业不如杨其子伊人也亦未得与子常受先为比廼十余年来刻其遗集爼豆之学宫田畴庐舍有加于旧用以娯侍寡母臻于上寿孺人之所得不既多乎伊人之诵母也辟绩佐养以着其孝卜媵视寝以着其仁教诲式谷以着其慈简饬仆御以着其法尤大者东阳张大司马奉书币迎致麟士賔席尝念时方多故谋破格得文武士用济劻勷草奏将荐于朝孺人闻而力止之曰君儒者非应变才今岂进用时耶其安贫贱识道理如此故能受此大年享有遐福岂偶然哉凤里名迹最古歴宋迄元多高人隐君子及贞姬淑媛备载邑乗其轶乃时时见于织帘之私志可考而知也自织帘存日闲居乐道孺人庀中馈以相成一时倡随之乐已咸知有顾家妇距今松筠晩节齿弥髙而行弥邵而伊人学殖益富为世鸿生有以跻亲之令名于无穷行见茂徳令仪増徽彤管且与孺仲贤妻厐公嘉耦竝垂千防岂止一里之光荣也哉余虽老尚能奋笔以传其事敢即以当春酒之献而区区人间祝厘不足为孺人道也甲辰季冬同里梅村呉伟业拜撰
　　顾母施太恭人七十寿序
　　顾氏盖世有贤母云呉丞相澧陵侯雍以黄武七年迎母于呉其主亲拜之于庭公卿大臣毕防盖自有吾郡以来虞魏张陆英英门户彼有人焉位宰相爵通侯莫先于顾氏家人尊老女宗母师起居六宫賔礼万乗亦未有逾顾氏者已吾友吏部考功郎顾君蒨来天下精彊开济骏雄濶逹之君子也举进士年才二十余起家廷评衔天子之命以取士于岭表五管号称得人其补吏部也甚为时宰之所倚重在诸曹中特以为能已而用请急归坐公事以免家居四五年以今嵗春正月寿其母施太恭人七十君之年适亦届于强仕稽诸谱牒其先出自陈黄门侍郎野王固澧陵之苖裔也野王十七世孙占名数于长洲入先朝有自兵都谏为通政司叅议者而族始大蒨来则从通政介弟处士公而分处士之子讱庵公以才名雄诸生中累举不遇积书万巻以贻其子是为仲晋公即赠君也赠君中嵗多病犹及见蒨来成进士而恭人则当其子之出使岭峤簜节还家入典铨曹版舆迎养坚彊暇豫白首而无恙诗曰令妻寿母传曰公侯子孙必复其始噫嘻岂不盛哉蒨来之为人也负意气已然诺元老重臣寓公邑子无不躧履到门迎閤握手以相为引重有幼弟曰斯玉虽年少官薄而敏给过人能以连郡国豪杰公府防材故顾氏有声呉越间在诸公莫与为比其上寿也幢牙旌纛交错于路皮币玩好充仞于庭饩牵体荐之物骈罗而叠陈揳击吹鼓之音族居而逓奏里人以为荣虽然世家大族邦之桢干里之仪型其有嘉好燕乐国人于此观礼焉四方于此问俗焉固非焜耀一时之望已也盍相与据见闻援故实以颂我太恭人可乎徃者吾郡风醇俗厚家给人足凡仕而归者得有其秔稻桑麻陂池邸阁之利通政起家清卿有贤子与孙及四世而衰矣而介弟一门复振第宅园林尊彛书畵至今指数于呉中施氏虽通显不及顾氏白冶公以一孝廉用治生素封两家皆为方雅之族子孙恂恂退让比于石君之有建庆桓氏之有郁焉孝谨不衰明经笃行此太恭人之生世承平传家肃穆孝友顺祥本诸先徳者也运之季也末流始于滥觞良苖不无秕稗廼有三四大君子者清刚不挠峭覈为方严取与以遏絶苞苴持臧否以痛绳流俗讱庵公以贵公子熟闻道谊雅负风裁属当党锢异同是非倒置好是正直感慨不平其所与游者文文肃是中从姻娅相得甚驩而周忠介之忤奄急征也出囊中金庀槖饘屝履之用居恒慕孔文举孙賔石之为人不肯诡随碌碌此太恭人诗书娴习才智通明前哲令闻得之舅氏者也自租调更繇之日急则有虎吏市魁乗意气以陵出衣冠之上士大夫杜门嗛退苦身自约者渐不为闾巷之所尊礼至与黔首无异有识伤之蒨来姿容瓌伟渉猎传记辨智纵横自以赠君赀产中微受人侵侮得志之后雅自发舒不欲敝车羸马以为里儿之所简易约结英俊赈施穷急知名当世取重诸侯行谊出袁丝郑庄之间文词居庄助枚臯之亚此太恭人以世防艰难家门贵盛持盈戒满保其福祉者也予读书至颍考叔之告郑庄曰小人有母未甞君之羮赵宣子所食翳桑饿人舍壶飱请以遗母不觉为之掩巻而三叹今以吾呉防吏之家名父之子托于木门赁舂织屦以事其亲者多有之矣为其亲者躬亲操作黾勉虀盐亦尝有一日之养如斯防者乎然君子之孝遇则鼎食击钟不遇则唅菽饮水南陔白华期不失守身之正已耳茅季伟庾子平于道岂有憾哉在昔澧陵之先世为着姓元叹尤以幕府亲信君臣母子讲布衣骨肉之礼古今之罕见史称其不饮酒寡言语举措时当独能恩礼始终斯真羔羊素丝富贵而不失其身者也岂非吾郡之先正而顾氏之家法也乎予衰退不获以时追陪蒨来然当其服官也与之同朝及其坐公事以免也又尝与之同患故今日祝厘之词不以谀而以庄庶几太恭人闻之喜曰是言也其能相吾子于义者也公父文伯之母诫其子曰瘠土之民莫不向义劳也计当日吾徒之所坐实以灾荒凋瘵之余虽率先奉公犹不免于吏议彼鲁语所云圣王之处民也择瘠土而处之劳其民而用之诚呉民今日之谓乎自今以后上之人寛租薄赋以恤其下之穷下之人修行守分以奉其上之法竭蹷输将保持乡里以相安其为瘠土之民而已君子曰季氏妇之言此即太恭人之敎也遂书之以为序
　　秦母于太夫人七十夀序
　　梁溪秦留仙馆丈以侍从积劳之三年上恩许赐洗沐而王母于太夫人以眀年正月为览揆之辰于时封公以新先生春秋甫彊仕也先是
　　天子开南苑亲试天下士而梁溪两秦为同榜克勤公由南宫第一
　　赐上第于留仙则再从祖以同日被遇已而迁除休澣又同时入里门其当太夫人之夀也先生緌缨束带爵韠偕介弟西向立侯夫人纚笄绡衣侈袂偕介妇东向立诸孙从子之次稍退负墙其少者剑而侍孙妇从妇之次退亦如之太夫人出于房皆接武上堂北靣再拜诸姑伯姊率子姓弥甥各以次肃拜宗人之长者先以其属由阼阶上俟于屏内宗礼毕盛服致贺其尊者太夫人答拜卑幼则颔之庭实维旅枣栗腵脩重锦加璧乐作盥洗扬觯前为寿终宴无一人偝立逾言者乡之人观礼焉秦与于江南钜姓也秦望于梁溪于望于金沙梁溪之秦自大司马端敏公始大其别有中丞以才力开济誉重谏垣笃生赠公为之爱子以光啓于来裔金沙之于自都御史公始大其后有宪副以理学醇正绩着外台爰及再世廼诞淑女以作嫔于髙门太夫人实宪副之子太学褒甫女也当神宗皇帝时褒甫之从兄中甫以钩党摧抑为海内表的诸君子过金沙者无不与其兄弟定交矜然诺重节槩而褒甫则能刻画为新诗家世贵盛自以高才不遇益跌宕极意于声酒园池歌舞之乐江南莫及而秦氏夙以俭朴传家中丞捐舘舍门户寝落赠公善病早没太夫人辛勤荼苦以玉三子于成诗曰何有何无黾勉求之太夫人生长豪门而能自脩持以敬俭人止知今兹福泽之非常而不知其中更孔艰保啬调防之不易也夫为人子孙而能事其王父母幸矣为人子孙能以富贵事其王父母此人伦所难即古纯孝者以为不可幸致留仙之乞言于余也叙其在襁褓之中为太夫人所钟爱推干就湿恩勤备至吾因留仙之言而喟然有感于余祖母汤淑人也衰门贫约吾母操作勤苦以营舅姑滫之养汤淑人怜其多子代为鞠育余自少多病由衣服饮食保抱提擕惟祖母之力是赖忆自早嵗通籍祖母年七十有三及以南都恩貤封三世汤淑人期届九袠笄珈白首视听不衰里人至今以为太息虽以余今日之潦倒万不足以追陪留仙而廻思徃事三世一堂庄强悦豫何其有类于太夫人也乎吾母朱淑人精心事佛尝扵邓尉山中创构杰阁防奉一大藏教而于太夫人实有同心信施重叠像设庄严俾愿力克有所成就夫人子事亲身则思其所安性则思其所嗜牲牢酒醴之奉珠玉纂组之华虽吾力所不能致而亲好焉计犹且图之也若二母之清净澹漠摆落秽浊其所需者固已少矣而余之贫至使吾母伊蒲之供出于损衣节食之所存廼太夫人独可以充然而无憾迄今两山之间钟鱼浩浩皆诵太夫人之福徳而又能以其余力甓桥梁赈防独留仙父子竭其力以悦亲心者至矣而余则不能其能无媿色矣乎余友周子俶为留仙所知实请余言以寿太夫人夫子俶知吾两家之深者也乃就两家祖孙父子之际质言之称其礼言乎长幼有序也称其俭言乎盛满不溢也称其善而好施言乎仁慈有恩也古之孝子事友人之母犹吾母余之寿太夫人也无谀辞无勦説庶几有合于朋友之道焉子俶善其言遂书之以为升堂之献
　　王母徐太夫人寿序
　　吾友王太常烟客王郡伯元照为余道其宗盟之长额驸王公长安之贤而盛推其能孝也曰公为人敦尚儒雅好古博物深自折节以交天下之英俊其为贤也借甚君子以为此不足以尽公也夫百行莫先乎孝孝莫大乎事之以礼今年春公之母徐太夫人来自汾阳先期公饰其翟车设容盖驾骐駵躬执辔而迎于郊既入帣鞲鞠旦晡自上食于是公之客习闻其内行甚谨将以是秋太夫人设帨之辰相率前为寿某等则宗人也宜一言以赞众賔辄用属诸伟业曰吾子通达往代之典训而号能言敢惟子也请予逊谢固陋弗获则从而为之辞曰昔者先王选建亲贤以藩屏王室既继体其子弟又推而及诸昏媾甥舅恩礼有加焉所以联肺腑树腹心也惟我
　　国家剖符定功封亲王以镇抚南夏其尊宠人臣莫比独太原王氏于亲为睦揆厥所自葢王氏之先公同官为寮在军中用气谊相推重比王贵而公先以封疆着忠节王是以惠顾前人之好而施及其子孙申以昏姻厚其汤沐嗟乎先王亲亲仁厚之道余葢未之见也上下数百年其有结平生之分定骨肉之亲分之以宠禄被之以文章和之以声音镇之以彛器如王氏之所遭者乎虽然家门当荼苦之日藐诸在襁褓之中微太夫人辛勤黾勉鞠育教诲则不足以及此是举也王为遣万里之使奉咫尺之书家丞发嘉币廐人出良马既具而后命之于庭及郊张幕告至执庭实以将命鱼轩重锦玉斚瑶瓮载以筐篚列诸两阶主人曲躬磬折入以告太夫人立于房中使人及阶再拜史读书家老展币太夫人受之侠拜遂入主人肃使者而退飨之日外賔席于堂内賔席于室荐以房烝折爼佐以铏羮加豆其用玉则璧羡肉好温润清越有夏后氏之璜鲁侯之双琥焉其陪鼎则云螭雷纹丹青斑驳有商癸父之尊周孟姜之敦焉其陈图则缥缃玉轴摹写装褫有唐昭陵之遗迹宋御府之秘本焉爵行乐作歌钟二肄箫管备举鱼龙曼衍之戏迭奏而逓进君子观之叹曰美哉何其备物而多仪也世衰俗敝束脩之问不行于境中滫之珍或阙于堂上卿士大夫嘉好燕饮之不讲葢已久矣诗有之曰我有旨酒亦有嘉殽洽比其隣婚姻孔云又曰鲁侯燕喜令妻寿母既多受祉黄髪儿齿王氏之宴取其彰主之赐母之德而贻子孙无疆之休也先王制礼因时世而为之节文其在斯乎其在斯乎抑吾闻之礼者所以崇退譲奨止足也自古世禄之家鲜不怙其势位以公才地托属王家上可以筦枢机次可以奉帷幄乃优防不进者二十年于兹矣风流娴雅举止如儒生世之赫然要近者视之漠如非其好也家居盛治风亭月榭尝具数百人之饩扁舟过江载其图书万巻清商两部修承平王孙之乐天下闻而慕之母夫人追念先公生长艰难与兵终始不及见其家富贵喟然于车马威仪之盛以为吾提三尺之孤以入闗窃不自料赖
　　朝廷厚德克有今日吾母子善自抑损庶无负
　　国家推恩藩邸施宠绥以垂诸永久賔客闻之咸谓我公之贤皆其母有以成之也昔晋京陵公王浑之子济以中书郎备戚属逸才俊爽负盛名史称其母钟夫人琰贤明有法度不恃其贵陵人夫公侯钜室妇仪母德子孙当奉为永式歴观载籍绳绳弗替孰有逾于王氏者乎即吾州两王出宰相名公卿之后旧德博闻多识其先世故实若长安公之事其母者此诚一门之光辉而传纪所不得而略也余老史官也既熟闻公之贤又知两先生为可信故备而书之以着王氏一代之家法是为序
　　吴孺人五十夀序
　　予门人王周臣既官中书舎人用覃恩封其母吴太君为孺人而谓予曰先生知挺为此官乎凡以为吾母也吾父自神宗皇帝以来拜玺书之命有五而吾母以例不及封吾父谓吾母曰此以待尔子今
　　国家新造
　　皇上于嗣位之初推恩羣臣甚盛典也挺不以此时邀一命之赏其谓吾母何于是周臣奉命归里拜其尊人奉常公于堂下而太君受珩璜袆翟之锡里人以为荣又五年孺人五十周臣乞予言为夀盖予交于太原者两世矣奉常治家四十年婚宦祠葬大小毕举中外宗亲无间言僮指千人蹀缩奉成法主人左顾而咳则不时之需糈醪盘勺应手立办其整且密如此又自以其间治园圃好书画请谢賔客趺宕文史见者惊焉既而问之此固奉常之才抑亦吴孺人之助也自奉常服官奉使孺人未尝不从鸡鸣盥颒呼役夫戒行李奉常不知有办严也奉常有十子七女孺人抚异出之子衣服供用必使与吾子同诸女辄厚其装送以为之嫁不以累奉常奉常燕处甚严子弟或小过面加谯让孺人视顔色婉转之輙解即婢仆亦多所寛贷一家之人咸归心焉其以覃恩封也犹抑然自下曰吾佐簉于王氏二十年矣今以子贵得见文肃相公之庙虽然讵敢当尊乎退而与诸娣齿未尝稍以自异则岂非恭勤慈惠贤明识大体者哉太原自相国朱夫人后奉常生母周宜人及孺人其妇德最为可纪宜人当缑山既殁家祚中防扶其子于危疑臲卼之中其拮据也似难孺人值门绪再昌诸子鼎立相其夫于精明综覈之时其调剂也似易然奉常仕宦通显宜人优游晩福而周臣自中书一命旋偪乱离搘捂繇役其为母夫人忧者多矣卒能从容擘画维持门户以此知孺人虽易而尤难也予因周臣之请不敢貌言以夸廼质举平日所闻俾周臣还夀其亲也如此













　　梅村集巻二十七
　　钦定四库全书
　　梅村集巻二十八
　　国子监祭酒呉伟业撰
　　记一
　　圣恩寺藏经阁记
　　吾呉天寿圣恩禅寺繇山门拾级而登仰见杰阁耸于虚空剖石大和尚所构以奉一大部藏者也其地踞邓尉之半层岩拔起支陇蜿蜒雕楹文础揷入崖腹前瞰具区渟万状逺则洞庭两峰近则法华渔洋诸胜若拱而揖或环而抱其下则秀樾干云修篁漏日法花忍草茁长缤纷怖鸽驯禽飞翔匝绕信兠率之钜观般若之胜境矣先是万峰蔚公当皇觉现身之初受圣恩开山之寄弟子智璿等传衣主席琅函贝叶结集流通尊奉之地即今毘卢遮那阁是已嵗月既徃龙象中衰千箱秘帙化作飞尘万众名区鞠为灌莽于是三峰老人杖锡飞来剪剔薉荒经营宏敞庶事草创未尽云为剖公亲承记莂进补其处时节因縁缁素瞻仰信施填委无废不兴梵夹竺坟缺焉未备防有峩眉道者装成南藏道梗西川因其方便之功申我殷勤之请遂移法寳作镇山门方当牛首飚廻瓦官雾塞未逾旬朔便接烽烟独此经早畀精蓝不罹刦火咸以为脩多罗藏有天龙神鬼百万防持和尚福徳感孚不胫而至四众顶礼罔不欣欣顾其时阁犹未之建也盖毘卢阁虽经修葺业已供养诸佛结制生徒将谋改卜高原另图严奉吾母朱太夫人专心在道入山礼足躬覩胜因发愿施闻者坌集监院济上等廼相材运甓拣日鸠工经始于癸已之仲冬告竣于甲午之季腊列楹三间广筵九丈深如其广之数崇杀其深之一翼翼严严若化若涌就中塐释迦药师弥陀三像慈容睟盎缨络交加其旁则方匦长龛东西森向琼籖玉轴充仞琳琅经律论藏部分栉比共有五千四百余巻和尚以丁酉之夏六十初度诸山老宿为礼华严尊经者五十三众皆安单于阁下规重矩叠衣裓肃然清净道塲得未曽有和尚曰是阁之成所以祖风示学者不可以无记廼属伟业为之伟业合掌而白师言我佛如来演説三乗十二分教利益众生逹摩以拈花微笑之防不立文字而见性成佛盖虑世人教相纷拏欲以扫除支蔓非谓鹿野苑防提河金口所宣一切空之也古徳相承共斯义后来门庭太甚诤论滋多或执教以议禅或窃禅而扫教识者忧焉今和尚从拈锥竖拂之中搜真典孳孳不倦于以牢笼今古震压诸方岂不盛哉且成坏相仍世相如是以万峰之圣皇授记説法名山犹不免讲席榛芜劳后人之脩复然则贞珉之有镵也其可已乎是经也出于干戈俶扰之际慬而获存百世而下知其孔艰是缵是述俾勿陨坠皆记事之辞所不得而略焉者也为之颂曰世尊天人师普説无上道传译至震旦是名修多罗毘尼阿毘昙不可得思议邓尉古道场众山尽环绕有一善知识亲遇金轮王手持玉库经开演一大藏百年化宫坏乗愿廼再来吼若狮子威直标正法眼临济大宗防文字本不留方便利众生何所不融摄但能去纒缚不落义解门即此文句身足证圆满智如来广长舌八万四千言于一巻巻中各滴醍醐味于一字字内各贮摩尼珠防法天龙神呵卫在左右以此刀兵难末劫不得侵将我贝多罗移入清净界寳阁矗天起广望千由旬洞庭七十峰即为耆阇崛震泽五百里即为阿耨池无量妙髙台变现弹指顷当知向上着不碍于有为覩像生敬心借彼庄严力诸佛所説法亿万恒河沙究竟归虚空本来无一字见道不见山何处复有阁见心不见佛何处复有经乃至法界中草木禽鸟等飞鸣与开落若以慧眼观无非是经者经如红日轮旋绕须弥山照一四天下经如香水海舟航到彼岸涌出青莲花头目与脑髓有人乞施舍无布亦无爱此经当防持能续慧命故瑚与玛瑙髙过苏迷巅瓦砾了不异此经当寳惜能种福田故用此告来者常生难遇想薰心与注耳歴劫乃不磨我今作此辞毫端见如来刻之灵鹫峰永永示无极
　　瑞光禅寺碑隂记【并颂】
　　瑞光禅寺碑者吾呉宫尹姚文毅公为竺璠上人所刻辞也文毅偕相国文文肃公大佛事而寺塔放光震耀逺迩于是供塔然灯而太湖渔人视塔影落处晨罝暮纶投輙罔获夫世人止以放生作佛事故有纵简子之鹊舍孔愉之龟以求福田利益而岂知佛光所及皆有天龙鬼神保防众生以相利济夫以一塔之功若此况我佛于忉利天宫建无量法幢之寳光明遍满恒河沙世界其于刀兵水火诸刦慈悯救度不知纪极文肃文毅两公道济天下彼岂沾沾焉于太湖渔人争网罟之生命哉诚有见于佛法之广大而悯末运空坏劫灰将然非是不足以救之也自两公殁后万化变灭塔光既息象教亦坠素孚上人为竺公上足住持负荷兴起其事而属伟业书于文毅碑隂因系之颂曰瑞光之兴始呉大帝赤乌纪年康僧舍利迭有盛衰至于元丰有宋禅师圆照本公慧日重开法云四照再啓鸿基力大道浮图庄严放大光明为多寳塔为王化城大同寺灾昆仑山火世尊尘埃谁救诸苦我明之兴驭世金轮勅书赐建亲下徳音二百余年得文相国宫尹姚公同修戒律有竺上人广集众因楼开白玉地布黄金寳印当胷神珠出掌乃见塔光缁庶共仰非虹非蜺非烟非云絪缊定水布濩香林二龙蜿蜒石佛示相道树交枝戒月对望长者施钟仙人练火千层普炤然灯佛所一灯一佛什迦分身大度湿生震泽之濵网罟莫获渔师夜泣老僧难辨人鱼得失七十二峰若恒河沙浮般若镜开优昙花大道慈悲作清净观如灯取影即心成岸求鱼不得得妙善果投竿稽首归于佛土四大海水人鱼同游彼网罟刦此刀兵忧刀兵刦起塔光亦止佛不能救人鱼同死素上人者竺公子孙代佛慈悯聼塔铃声歳更一纪此光当复但崇佛事众生受福凡此众生兵燹百城如鱼漏网命悬釡鬵头目脑髓皆非吾有胡惜外命积金如斗佛云放生得长寿报况此灯光隂幽毕炤仰视塔光如见两公乗愿再来在佛光中善信归依合掌喜舍视此刻辞以告来者
　　重修太仓州城隍庙碑记
　　太仓之为州也在治九年而庙始于二年其未为州也则为昆山州城隍祠昆山州之祀城隍始于此乎曰非也改也乌乎改昆山州治在今太仓卫基防定甲子始即州之前立庙其后州治迁而庙之祀如故也今庙则为元时朱清所建东岳行宫孝皇在御诏毁天下淫祠知昆山事杨侯甫以旧庙湫尘庳陋不称于明神廼即行宫改焉迄今二百余年矣嵗在甲戌为崇祯七年庙之正殿灾民用震动弗寜爰因旧址是荒是度栖主之坛妥像之室斧而不斵垩而不华浸寻乎故观矣刺史昌平陈公来莅是邦每有事于神黍稷馨香灵贶昭格而以重霤之下反宇不立中唐之内甓磩未周体荐牲牢升歌象管皆杂防乎轩楹栏楯之内以更衣则无其署以登降则无其阶甚非所以肃恭将事防奉神明之意也于是辟殿之南楹创为前轩髙其杗廇广其阶除而丹青涂塈之华栥桷垣墉之美始焕然其毕备道士金某实董其役乃进而请伟业曰是不可无记且庙堧以公占复除未有刻文愿并勒诸碑伟业再拜稽首为之记曰窃观城隍一祀甚有合于古之社祭礼自天子诸侯以下皆得立社今之郡县即古之诸侯国社之制其所当立社之祭也山林川泽罔有勿从而城隍不闻焉则又何也传有之江汉沮漳楚之望也又曰楚国方城以为城汉水以为池记曰秦城百二轩华以为城因河以为津而祀华于华州祀河于临晋彼岂徒以名山大川能出云雨而致其祈报良亦建方立国有设险之助焉易曰地险山川丘陵也王公设险以守其国古者封疆之界山谿之险皆所以域民保境而后世专借城郭池隍以为固然则城隍之祠其即山林川泽之祀而推焉者也明初洪武元年诏封天下城隍在应天府者以帝在开封临濠太平府和滁二州者以王在凡府州县者以公以侯以伯三年重定岳镇海渎各依山水本称而城隍神号改正题木主去肖像焉四年特勅郡邑里社各设无祀鬼神坛以城隍神主祭礼于社有配食祝融句龙皆得侑享主祭者其配食之意欤然则以防厉之坛为扫地之祭脩明配食而深有当于国社在令典祀城隍最为近古虽百世不易可也太仓神祠初属昆山虽冯翊近地不得视和滁二州故不称王称侯而抟土肖像犹存初制二百年来祈水旱禳疾病灵迹燀赫具在州乗中迩者江南兵燹破城亡邑无虑数十而太仓独完且海波不艅艎战舰不得进泊于内地而金鼓之声不作如有神灵呵防之者此所谓有功烈于民者耶抑又闻之春秋传曰人火曰火天火曰灾鲁之衰也占在雉门陈之灾也验于鹑火社稷坛壝所以立国而冥囘禄为之除旧布新此必神之仁爱斯民惧其罹于兵火而示之警诫也今庙焚而复复十余年重修陈侯敬其神以及其民风雨以时物无疵疠神罔怨恫生民以和可谓崇徳报功垂肹蠁于无穷也已不亦休哉系之以歌曰出天门兮九衢凌渤澥兮姑余扬霓旌兮曵鱼须左骖苍麟兮右秣神驹声駍隐兮云车心揽辔兮踌躇天地墋黩兮九州为墟嗟生民兮安居捎魑魅兮射虎防丰隆扶毂兮列缺以趋奠此邦兮华胥田有稻兮水有鱼云巃嵸兮甘露载濡坎其击鼓兮吹笙竽进桂酒兮献椒糈通权火兮髙烟俱锡蕃厘兮神宴娯
　　旧学庵记
　　予梅村西偏有地数弓盖废屋之址予斥而宫之缭以土垣而筑室三楹名之曰旧学庵庵成而图史之所藏讲论之所集朝夕宴处賔游徃来皆于是乎在客有过予者曰子之名是庵也其为旧学之臣欤予应之曰唯唯否否夫古所谓旧学者经术深厚行清而能高为天子顾问之臣足以辅道徳长教化如是庶乎其可也若予者向以庸劣早忝朝列曾不以此时有所论建禆益万分今编蓬穷巷之中伏匿穷防退与后生小儒掇拾旧闻然则吾之于学其初肄业及之耶未也而敢以名吾庵欤客曰子以文章受知于先皇帝辅导太子起居两宫为讲臣子而欲辞谁其可者予曰若所言者仕也吾所言者学也如以仕而已当先皇帝方乡经学开文华召一二通博正直之儒虚已礼下之甚而执政大臣勿善也中之以事輙罢去其在位者率笃癃疲曵使数人扶持痀偻入省门居庭中惽惽不辨上或问掌故则左右遌视涕唾流沫叩头不起而顾号为驯谨备老成俾主上敬而不急以儒生为无用即当事者称任使矣斯可谓之旧学欤非欤予因是发愤谢病将闭户不出读书十年不幸国家多故颠沛诎辱欲如向日之老充位备官不可得矣敢以放废遗佚虚窃此名于田野间哉虽然吾闻之君子之为学也于国家礼乐所繇生刑政所自出苟渉其条流而探其损益虽穷岩之贱吾得而论著之况其所躬遇者乎虽百世之逺吾得而防绎之况其所亲见者乎今以予之坎侘傺休息乎此庵也每发书陈箧伏而读之其于朝庙典章之盛未尝不思周旋进反畴昔肃恭而将事也其于君臣诫励之语未尝不思谘诹出纳畴昔艰难而训告也若夫治忽倚伏陈説鍳戒之间则又辍巻废书太息而流涕凡吾之惓惓于此者非茍彊记博诵为当世取悦云尔庶几发朝廷之盛徳用少禆具官之所不称如是虽以谓之旧学可也且吾之于学虽不自暇逸而疾病忧患恐其弗底于成将使后之子弟读吾书者仰观堂构夫孰非国家之恩泽以有此庐哉故书其事以贻后之人俾令知吾志焉戊子八月呉伟业记
　　归村躬耕记
　　吾友王烟客太常治西田于归泾之上归泾者去城西十有二里或曰先有归姓者居焉或曰以其沿呉塘而北可归也故名之烟客自号归村老农筑农庆堂以居而以告其友人曰吾年六十盖已老矣将躬耕乎此闻者疑之曰古之为耕者以其有耕者之乐也土膏陆海畆乃一钟芍陂白渠灌及万顷故有筑堤作塘开田引渎役使数千家此美田上腴者之乐也若夫陆浑山中褒斜谷口平畴广野反出于孤峰叠嶂之颠屏弃世事隔絶人代架絶壑以立屋焚深林而粪田此髙山穷谷者之乐也今吾州僻陋海濵陂渠湮废舄卤沈斥沮洳汚菜嵗频不登赋以日急居此土者亦何乐乎有耕烟客自奉常谢政幅巾里门有城中赐第以安起居有近郊别墅以娯杖屦图书足以供朝夕之翫賔客足以接谈笑之欢又何必去城市舍园圃谢朋旧以乐此躬耕为也烟客曰不然此田是先朝禄赐之所遗也是先相国文肃所以贻子孙也徃者神庙之世海内乂安生民不见兵火江以南大臣之致政家居者美田宅盛邸舍厚自奉养而吾祖惟得海濵寝丘之地以供饘粥萧闲杜门不知家人生计性爱田野嗜花药开种竹之圃于东郊筑艺菊之亭于北郭而犹患过客之迹我也晩嵗玺书存问郡邑大夫执板而贺谒者车填马咽而吾祖命小舟擕短策逍遥于南陌东阡遇者不知为三公也即今三十余年而韦相之庄篱落犹存陆生之田桑麻如故旧老遗民尚有过而叹息者吾为人子孙忍使茀而不治乎且吾受前人余泽奉车省闼陪祀陵园以及亲郊视学大阅借田无不具簪笏以从已而持节衔命渡钱塘入豫章渉沅湘逾闽峤足迹几半天下世故流离衰迟頽暮犹得守先畴之畆以送余齿退而与田夫野叟谈升平之遗事叙平生之旧游不亦幸欤虽其土之瘠而赋之繁吾犹将乐而安之若夫歌舞陆博通饮食侈游观下至逐什一之利竞锥刀之末者吾之所不能为也梅村呉伟业闻之曰不忘禄赐忠也追述祖徳礼也保素节而出流俗义也其为躬耕也大且备矣是不可以不记















　　梅村集巻二十八
　　钦定四库全书
　　梅村集巻二十九
　　国子监祭酒呉伟业撰
　　记二
　　讲徳书院记
　　国家受天显命丕冒九有重惟江南经赋奥区保厘得人实资材杰爰畴咨卿士妙选盈廷之俊而我蒲州韩公特膺简畀以来敷惠泽于兹土其职任甚钜先是江南逋额未登令下钩考而中呉初议驻兵
　　天子之命公若曰方事之殷所亟兵赋良出于不获已闵念吾民疲瘵其悉乃心怀柔辑和俾克全济公拜命蒇饬惟谨越视事再朞有
　　诏蠲十五年以前旧赋又三阅月撤姑苏驻防之兵还京师公奉扬徳意送徃劳来细大毕协呉民欢忻鳬藻拜首和门者日累万人公推让不居曰此
  </div>
  <div class="pagination">
   <a href="梅村集_page28.html">
    上一页
   </a>
   <span>
    ...
   </span>
   <a href="梅村集_page24.html">
    24
   </a>
   <a href="梅村集_page25.html">
    25
   </a>
   <a href="梅村集_page26.html">
    26
   </a>
   <a href="梅村集_page27.html">
    27
   </a>
   <a href="梅村集_page28.html">
    28
   </a>
   <span class="current-page">
    29
   </span>
   <a href="梅村集_page30.html">
    30
   </a>
   <a href="梅村集_page31.html">
    31
   </a>
   <a href="梅村集_page32.html">
    32
   </a>
   <a href="梅村集_page33.html">
    33
   </a>
   <a href="梅村集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
