<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 182 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 182 页/共 256 页</h1>
    <div class="content">　　
　　日霾 
　　
　　霾开白日朗，日朗宿霾收。二者常相寻，万古空悠悠。日朗如人喜，霾闭如人愁。喜戚以我故，此念何时休？ 
　　
　　纪梦丁未正月十八夜 
　　
　　咄咄复咄咄，举头见天日。怪哉幺么子，滔天势若失。愁眉入我梦，明我无阿屈。一惺隔天涯，聊以纪於笔。 
　　
　　纪梦正月二十四夜 
　　
　　几夜梦若人，夙怨化驯驯。是怨为客感，梦觉反其真。以此处斯世，与物何喜嗔。举头见青天，万事如浮云。 
　　
　　舆疾如罗浮赴约 
　　
　　初定居樵约，足迹不下山。惟有罗浮念，未能断往还。今晨妨蹇足，自往谁作难？挥手拨云破，舆疾出三关。有约汾江彦，无负古林贤。人道在忠信，心期安可愆？能办千里志？跛鳖到无前。 
　　
　　同游罗浮呈何古林侍御，暨张明侯、何宗远、钟叔辉、康用行、冯元湛、霍勉衷、郑孔　新。 
　　
　　罗浮高上耳，群山何以异？其中有真景，欲语已忘意。诸君尽胜流，冠盖翕然至。领略归去来，归来有何事？初定四时居，天关尚市尘。移并罗浮春，春秋来看云。乾坤如许大，何处不容身？孰谓宣尼圣，乘桴犹避人！ 
　　
　　题满山红花 
　　
　　乍疑点地火，问是满山红。何物寻常草？偏承造化功。媚人娇欲语，胜锦妙无工。但恐随朝槿，飘零不耐风。 
　　
　　止诗篇 
　　
　　天道默运化，百物自生焉。圣人垂至教，吾亦欲无言。言者心之声，声出心亦迁。何况韵为诗，声律仍拘挛。巧言及外事，本心为之牵。外事止不作，巧言止尤愆。今晨戒止诗，爰作止诗篇。一蒲对端默，一琴亦无弦。 
　　
　　赠陈宅平督学迁湖广大参 
　　
　　忆昔游白下，与君乐过从。迹若东西隔，道义心已通。敬敷历岭海，老病卧樵中。三年未班荆，一旦起腾空。君来穗石重，君去衡山崇。何以饯君行？送之以长风。 
　　
　　答谢汝湖少宰 
　　
　　平生汝湖子，骯脏人莫容。群公不能荐，十载卧江东。感慨八哀人见寄有八哀诗，发愤岂无功。令我连宵梦，笑语□梦中。我久入烟霞洞名，路远来何从？ 
　　
　　初开壁立洞诗有序 
　　
　　　　　嘉靖丁未，湛子既定云谷，遂治玉岩。厥秋七月二日，将之玉岩，於中路象门狮脑之间，豁然得一洞焉，峭壁巍峨，削为芙蓉者五，名曰壁立之洞。环壁为湖，秋冬不竭，澄见鱼虾，曰仍壁之湖。南有奇石，临溪可坐；北仰天门，宛入车箱谷然；东缘壁而上，有玉并可莲者三；西连涌石岩，树木森然，水出其中，合於大溪，皆壁立之胜概也。山丹水碧，夺人心目，若非人世境界。相传千百年前石工采石，积久而成隐奇踪於寻常，而人莫之知。韩子谓天作而地藏之，以遗斯人，予初未信；今斯境也，盖人作而天藏之，以遗予者。夫然后信有神明司之，必待人而后显也。顾予何修而得此於神天哉？又何修而可答神贶哉？乃与郑生孔新涤日往治事，为面壁亭、为澄心亭、为中央亭、为壁立洞门。引流逾山，因石为桥，观花草之生意，纵鸢鱼之飞跃。乐而忘归，遂赋诗记於石壁云。 
　　
　　步出象门东二石形如饮象，水流其中，踟蹰狮脑内。豁然得洞幽，人作石工采石所成天藏待。混沌凿者谁？开辟功亦大。壁立入云天，仍湖振坤载。斩削摩青空，澄涵游水类。初至心若骇，坐定神乃泰。仰观天门高，决背飞鸟外。孤水中央，亭与面壁对。九年印不开，万变吾自在。且尽今日乐，焉知传后代。 
　　
　　答钟一斋侍御二诗来及瑞山大巡荐举之事 
　　
　　世有钟子期，天下为知音。知音久不至，吾自囊吾琴。吾琴囊且括，山水自高深。高谢子期去，采药云千寻。 
　　
　　喜报洪觉山方时素将至樵 
　　
　　二妙福山秀，一身当三千。潜心已深造，况乃得其门！路远梦魂惫，不见八九年。其人天下士，其学百世[传]。谁谓室是远？索我樵云巅。初闻喜不寐，所喜非寒暄。此道期坐进，共入无穷天。 
　　
　　同洪觉山方时素与曾廓斋为罗浮之游，遂饯别江门钓台，因以为赠 
　　
　　前日迎二妙方洪，今日迎五马。相[见]十年余，乐意满天下。今日送五马，明日送二妙。聚[散]罗浮云，令我心悄悄。我心悄以豫，大道无来去。饯别[江上台，江水]常流注。据康熙二十年本补字 
　　
　　同方时素洪觉山曾廓斋何悔斋李中冈冯左山、郑孔新、邓粤良罗浮行，望见云阴，停驻不散久之，即天华精舍也 
　　
　　罗浮岂云远？飞天忽神游。此神岂在远？只在我念头。天宇晴光散，天盖云阴浮。中有彩霞屋，花卉无冬秋。问之此何境？不答意悠悠。 
　　
　　喜汤九山如期携家来樵就学 
　　
　　七十九山翁，念我八十余翁语。携书挈家眷，来就我隐居。未论相关善，共谈古人书。刻期以期□，□□圣之徒。自兹会聚乐，胜事世间无。 
　　
　　赠洪觉山方时素归福山五首 
　　
　　行行重行行，行行过峡山。登山望所思，大科霄汉[间]。霄汉岂云远？见之在不迁。纷纷怅离别，浩浩元同[天]。行行重行行，行行度庾岭。是为人鬼关，平地戒深[阱]。使君有感通，白猿出相迎。感通亦何为？不迁乃有定。行行重行行，行过十八滩。一滩度一劫，见月出平澜。夷险一不迁，心亨无所难。我曾此放歌，兹以为君言。行行复行行，行经铁柱观。为问锁蛟人，飞升乃何岸？滕王迹已空，苏张隔湖畔。谁云死不亡？啸歌复长[叹]。行行重行行，行行入星源。到岸不用船，拍手[飞]青天。归来闭关坐，默成在无言。无言天至教，四时以行[焉]。 
　　
　　周明几严慈二亲皆踰七十为作双寿诗 
　　
　　父恩天盖高，毋恩地与深。天地恩无私，何如父母心？高厚无穷报，且进双寿吟。 
　　
　　经始广朗阁於广朗坪 
　　
　　阁起广朗坪，坪在虚空生。忽如在天下，缥缈广寒城。两瀑飞玉龙，澎湃云端村名倾。合流左遶阁，□□循阴鸣。寒泉石罅分，袅袅右来□。引之入天厨，可以煮青精。非但煮青精，坐使心神澄。 
　　
　　巍巍百炼冈，蔽亏东方明。双象山名象冈戏交鼻，金鸡抱冈名未停。鸡鸣象起时，令我忆神京。百炼自百炼，龙象力其狞。 
　　
　　钟一斋柱史八十一初度之晨，同时产两曾孙，人间希有之庆也。作诗奉贺 
　　
　　王母降瑶池，蟠桃宴曾孙。柱史上寿日，孙曾双璧传。胜事等千古，福德溢一门。老夫欲起舞，为公歌寿篇。 
　　
　　林镇山太守将之广南，枉过西樵，诗以赠别 
　　
　　江门高弟弟，蔼蔼南川翁。一体见浑然，允矣得其宗。传家有贤子，秀发自儿童。足下生风云，一朝蛇作龙。藉甚浦江政，流韵柳城同。圣皇重柔远，俾化广南戎。万里方发轫，索我樵云中。一笑五年梦，须君有父风。 
　　
　　躬刈二首戊申十月二日同福建柯生尚迁 
　　
　　刈禾复刈禾，刈禾莫践根。根下有遗穗，犹得济贫人。人贫尚可济，国贫失所天。八十甫田中，投镰独惘然。 
　　
　　刈禾捷下镰，勿使镰伤手。伤手犹自可，伤心不堪老。人老易伤心，地老不生草。天老失雨晹，举头见穹昊。 
　　
　　西樵楼垣上十月菊未开 
　　
　　古人爱佳节，重九菊花开。楼陴十月半，我菊方菩蕾。含章不肯发，深衷安可裁？不从雨露滋，独生霜雪堆一作如学我端默，岁晏同徘徊。。 
　　
　　浔冈李黄门渡海将百里，陆行又五十里，顾予於西樵，其诚切何如！其视过门不入室者何也！感而赋诗，因以赠之云。 
　　
　　有客平生交，过门不入室。何况居深山，户外无人迹。何其黄扉贤，踰海来相觅。天风开素襟，一语破寥寂。冥栖烟霞深，喜舞云路村名窄。未论泉石盟，且进治安策。 
　　
　　南雄陈凤山良贵，吾道中人也。掌教新建，甫及三载，望云思亲，飘然拂袖而归。居栖凤之上，户外如市，不出者十年。一旦动停云之怀，不持一钱一仆，只身千里，来访西樵一阅月。喜而赋之。 
</div>
    <div class="pagination">
<a href="泉翁大全集_page181.html">上一页</a><span>...</span><a href="泉翁大全集_page177.html">177</a><a href="泉翁大全集_page178.html">178</a><a href="泉翁大全集_page179.html">179</a><a href="泉翁大全集_page180.html">180</a><a href="泉翁大全集_page181.html">181</a><span class="current-page">182</span><a href="泉翁大全集_page183.html">183</a><a href="泉翁大全集_page184.html">184</a><a href="泉翁大全集_page185.html">185</a><a href="泉翁大全集_page186.html">186</a><a href="泉翁大全集_page187.html">187</a><span>...</span><a href="泉翁大全集_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
