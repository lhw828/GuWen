<!DOCTYPE html>
<html>
<head>
    <meta charset="UTF-8">
    <title>李文节集 - 第 16 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 16 页/共 53 页</h1>
    <div class="content">
　　○乞放疏（二） 

　　奏为恳乞　天心推亡及存慨然赐放以遂首丘事近日亡臣王锡爵讣至臣向高为之请　皇上亦为之恻然动情矣伏念当年锡爵蒙召用臣廷机亦蒙拔擢既而如同途之遭跋嚏同舟之遇风波而锡爵竟不来今长逝矣臣犬马之齿竟少数年崦嵫之日巳见逼促而锡爵尚在其家臣乃以孑孑一身栖栖于此一闻其计甚有滕人筑薛之忧自古称狐死首丘臣卜兆久定去秋属臣弟治圹巳毕今但得一登而后归根复命则　圣主之深恩臣之大幸也盖先辅臣赵志皋之求去不得而殁也满三年今锡爵之辞召不得而殁也亦三年可见三年人事之大期不得则死耳夫舆榇孰与徒行异乡孰与故土犬马之被盖帷于地下孰与兽鹿之获纵舍于林间伏乞　皇上推恤亡之念以及未亡之臣慨然赐放毋使臣继锡爵而同乎志皋臣不胜云云二月十九日奏 

　　○亲赉乞去疏（一） 

　　奏为叩阍乞去事伏惟臣至不肖受恩至厚负恩至深罪至多候至久渎扰至甚臣今不敢重陈惟乞一去　皇上即以辅臣之体全其始终亦一放之而足矣臣计无所出不得巳力疾赴文华门上疏仍诣恩善门叩头伏望　皇上发臣此疏即放臣归臣不胜云云三月初三日奏 

　　○亲赉乞去疏（二） 

　　奏为叩阍乞去事臣于本月初三日力疾造朝持疏叩恳盖臣之所处乃自来辅臣未有之变情迫计穷以为补牍既不能得或可以叩阍得之日夜跂望今又浃旬每见章奏发下施行者颇多独臣杳然不见影响臣在今日真是无告之穷民　皇上其仁如天何独忍于臣而不一动　圣念也臣不得巳仍匍匐赴文华门上疏随诣思善门叩头伏乞　皇上发臣此疏即放臣归臣不胜哀鸣云三月十三日奏 

　　○亲赉求去疏（三） 

　　奏为叩阍乞去事臣于本月初三日十三日两次叩阍窃冀　圣心感动而赐玦可期也乃既浃二旬寂然如故伏念臣乞休杜门自戊申年四月二十一日迄昨二十一日满三十六个月矣戊申年臣方六十七岁今则七十岁矣自癸卯年离家至今不至父母之丘墓九年矣自戊申年家眷违归惟臣一身孑然独处今四年矣自巳酉年腊月移寓真武庙今一年五个月矣念臣暮景余生如朝露将晞风烛将烬所以栖栖忍死惟候　皇上半通之纶而后理顺心安死而无憾耳今臣不得巳三叩天阍伏乞　皇上慨发慈悲即放臣去臣不胜云云三月二十三日奏 

　　○乞放疏（一） 

　　奏为蚁诚不能动　天苦极病增恳乞　圣慈矜怜允放事臣屡次力疾叩阍勉强匍匐冀或有所感动而天听愈高赐玦无日臣以七十之臣多病之躯荒庙之寓虽学忍耐而日既久不免焦烦虽免摄调而心不宁□虽痊可自腊月以来为口疮所苦日夜痛楚饮食艰难苦脑漏之病则今巳八年日甚一日鼻涕淋漓涕尽血出盖心火肺火胃火所致而心火为病根乃求去而不得去则又心火之根也臣伏覩去年　严旨以不遵纪法责擅去诸臣顷又伏覩　严旨以恣意径行大失君臣之义责李桢伏惟　皇上于　祖宗旧章君臣大义极其洞晳则如臣者亦在所矜怜特未断耳矜怜仁也断决义也　皇上一放臣而仁义兼矣臣不胜云云四月初三日疏 

　　○乞放疏（二） 

　　奏为吁　天求放事臣伏惟　皇上天也天非推测之所能知非祈祷之所能格今　皇上之久而不放臣去也臣莫知其解日夜辗转思所以求皇上者亦莫得其方谓至诚可以动天则诚恳极矣谓宁耐可以俟天则宁耐极矣而　皇上漠然如天之无心也寂然如天之无言也岂未知臣之苦乎抑知而不为动念乎夫人未有不听命于天者天愈邈而呼天者愈哀臣子未有不听命于君父者君父愈恝然而呼号君父者愈急臣□皇上不徒为穹窿之天而为仁覆悯下之天悯□老悯其疾悯其久候览臣此疏即赐批允则□□上真其仁如天而臣之感恩真与天同其罔极□臣不胜云四月十三日奏 

　　○乞放以弭灾变疏 

　　奏为乞亟屏薄德薄福一臣以谢祝融弭灾变事臣杜门伏枕忽闻怡神殿灾不胜惊怖而不□随诸臣之后焦头救火削牍问安亦自分当然耳既而思之灾繇臣致盖臣不祥之人也无一善可称无一长可取人皆厌弃众共憎嫌至薄德者莫臣若也又臣本是个穷秀才一味寒酸沦肤浃体自少到老不曾一日安乐至薄福者莫臣若也不祥之人所居之方殃咎随之而使居　辇毂下为三年淹安得有吉祥善事乎切见祈禳者扫除湔涤务令洁清而后可以荐馨香降明神禳灾而祈福伏乞　皇上穆然深维毅然断决令臣亟出国门以应袚除不祥之义则祝融永弭早魃亦消时和年丰可望矣臣不胜云云四月二十一日奏 

　　○乞放疏 

　　□为遇节感时吁□□乞放事臣自戊申四月杜门迄今四度端阳而移寓以来则再度矣秪为候命迟回日复一日岁又一岁前月臣尝力疾三叩天阍而　皇上未垂怜也同官叶向高亦尝为臣具揭求　皇上发臣封章蚤赐结局而　皇上未垂听也然则臣更有何路可乞此犬马之生亦更有□□年可长为河清之俟必且以无告终矣臣闻一妇含冤三年不雨恐一臣无告亦未必不能致灾今端阳之候祷雨之时伏乞　皇上俯垂怜闵放臣生还臣不胜云云五月初三日奏 

　　○乞放以重国体疏 

　　奏为愚臣不专为乞骸直陈国体宜惜主权宜专恳乞　圣明亟行干断事臣闻汉臣贾谊有言人主之尊譬如堂羣臣如陛故陛九级则堂高陛无级则堂卑高者难攀卑者易陵繇此观之羣臣体貌□□可令陵夷况大臣乎孔子曰不可则止又曰不能者止又曰避色曰避言夫见不可不能而不止当避而不避此则真寡廉鲜耻鄙夫小人何足道也若夫知止知避其志甚坚而求之又甚力大臣去就如是而巳而不蒙　上之体悉絷之维之以供人之詈骂呵斥至于幽忧疾病而不得去三年四年而不得去迁移转徙而不得去以天子腹心手足大臣而陵夷至此轻亦极矣不惟大臣轻而天子之势亦轻几如堂之无陛矣臣阅前史惟逢萌挂冠则王莾时也桓温拜表辄行则叛臣事□留正逃去蔡抗径行江万里出关叶梦鼎宵遁□□之季世也今　圣主熙朝而使大小之臣不以放去而以擅去不以君命去而以迫逐不可忍而去以淹延不能待而去犹为国有体乎犹为主有权乎此危萌乱征犹可漫视之以为不足介意乎盖大臣重轻全在出处去就之际而尤在乎上之体悉而成就之能成就则夫人皆得安全不能成就则志士至于涂炭臣见自来惟有苦求官不得者未有苦辞官不得者惟有苦罢官速者未有苦罢官难者不意数千年大臣极厄之数忽在今日而臣偶值之此臣所以自伤自恨若焦若烧自去冬患口疮日乃弥甚破烂痛楚不能饮食七十老人朝不保暮即待命长毕于此臣之义得矣而以言乎干断主权国体则安在哉　皇上聪明天纵伏乞三思臣言亟允臣去而后推之以及夫候于效者臣不胜云云 

　　○乞放并请推补疏 

　　奏为恳放久候之臣亟　勑推补以实政地以图化理事臣昨方有疏直陈国体王权求　皇上放臣以彰干断乃上疏后见叶向高请补阁臣而未乃□臣求去不得可谕令勉出供事臣一见不胜骇愕此又是前日欲臣考满之奇事也臣老且病罪如山积心如死灰形如槁木先后渎陈至一百十有余疏秪求　皇上一旨放臣而臣子进退始终之义全　圣主覆载生成之恩大矣至于推补阁臣一节臣向以去国之人可无复预此事而今日则似乎可言自来阁臣常四五员即先年阁臣有朱赓而　皇上用于慎行叶向高及臣仍起用王锡爵盖一时而有五人焉今三年惟向高一人虽才力之优而既苦独劳亦嫌独任相须共济诚不可以无人况四海九州岛之几务所与共理者亦必翕受四海九州岛之英贤惟惬乎人情斯贤于梦卜今中外伫望此举而会推之命未闻坐视贤才播弃政地单虗　皇上独不为万几计虑乎臣记得万历二十二年六月王锡爵乞休并请推补惟时　皇上用沈一贯陈于陛二臣命下旬余锡爵乃去臣今日情景有类彼时伏望　皇上追惟前典或先放臣去而后会推或即勑会推而后放臣去旬日之内政地实而病臣归岂非中外一大快事哉若向高疏末所云万无此理　圣明洞鉴必不如前日考满之事增臣玷辱也臣不胜云云五月十四日奏 

　　○乞放疏 

　　奏为恳求放去事臣去年六月感患痢疾蒙　皇上遣医诊视乃今年又六月矣臣思　圣恩之难报叹日月之如流伤衰病之残生苦淹延之太久室家回籍巳谕三冬庙宇孤栖洊经二夏既不能鞠躬以酬　圣主又未获奉命而还故园臣景逼崦嵫心悬桑梓丘陇荒芜欲归治之弟侄暴露欲归葬之孤寡辛酸欲归抚之而臣后事久豫亦欲归而就之近日每闻中外士大夫物故问其年有□七十者有纔过七十者有未及七十者人生真如隙驹功名皆是蕉鹿归根复命不过一丘自圣主与之以为恩在暮年得之以为福臣所有朝夕焚香呼天祝神此真武之所鉴怜亦士绅之所悯恻也盖臣自来不敢有求惟此晚节一去苦求求者四年中间百十余疏妄自谓硬竖春梁牢立脚根必得吾父之命而行冀存万古之纲常无为将来之口实但恐七十老人溘先朝露臣虽无悔而人且有笑臣者耳伏乞　皇上及臣未死而放之臣即死于道路乎犹为生出国门幸而死于故乡乎则为狐死正首丘矣　皇上之恩何如其大臣之感戴何如其深也臣不胜云六月初三日奏 

　　○乞免署名并乞放疏 

　　奏为阁揭乞免署名并乞速放事臣不与闻阁务久矣而臣向高今官在臣上则为首臣矣乃向高过为推让如昨试岁贡补典籍具题犹称大学士李廷机等以臣久在事外旦夕即去之人依然署名且以二品官加于一品之上向高之撝谦则善矣而事体不妥臣能安乎臣屡言直言向高不听是以不得巳诉之　皇上伏乞天语一传令其勿复推让并乞速放臣去不惟凡事妥便即臣污名亦免挂人口齿臣之大幸也臣不胜云云六月初六日奏 

　　○乞放疏（一） 

　　奏为王道本乎人情终恳　圣慈俯垂体恤事臣伏惟礼记有曰人情者圣王之田也故宋儒祖之而为王道本乎人情之说有人情必有体恤我皇上至圣至明临御多年人情无不洞浊惟是迩年臣下去就之际　圣心容有未加者如臣最不肖其身既无所容而不听之去疏至百十余上候至三四年而不得也意者蝼蚁微情无足体恤而尘渎聒激更取厌于圣心耶夫臣在此一日不但臣一日不安人亦一日不安人既不安则臣益不安史传有云君平厌世世亦厌君平臣初志本欲报主立功自遭跋嚏以来神倦意阑初志之灰久矣而人或有未知也即臣向高代臣申恳疏揭十余及至催补阁员疏末忽添出谕臣勉出一语臣面责其谬向高答以屡催不得无聊而姑言之而臣知其必滋人之疑而益臣之苦矣今疑臣者不啻窃鈇而忧臣者甚于忧边防臣者甚于防虏即荒寓不足容臣身而旁引不径不窦必告必面之文历举古史前朝之事不足白臣意计独有从先臣王锡爵于地下臣乃得安耳而数一日未尽将若之何此臣所以屏息吞声终无一言而惟望君父体恤求一去也伏乞　皇上亮臣怜臣亟□臣臣不胜受恩云云六月十二日奏 

　　○乞放疏（二） 

　　奏为洼寓堪怜恳　天赐放事臣席藁真武庙元是荒野之区顷者霪雨异常倾頺坍塌竟与外路相通臣孑然独处昼依庙户夜靠廵军此中情景何繇上彻至尊之前倘　皇上令人一视必有恻然于中者其放臣不待词之毕矣臣穷苦哀号伏乞　圣慈怜悯臣不胜云云六月二十二日奏 

　　○乞放疏（三） 

　　奏为恳恩亟放事臣待命淹延今又七月盖古人以三秋为久而臣经四秋矣每念人生七十自古所希历代卿相其立德建功年跻七十者几何人即贪权嗜禄年至七十者几何人况臣禀气最为薄弱自童稚时父母常忧其夭折今犬马之年巳出望外而又数岁以来困于荆棘苦于絷维疾病牵缠形神枯槁如秋后黄叶风前残烛陨落烬灭不能须臾待矣此臣所以急切呼号惟求　圣主之亟放也今数穷理极倘　圣心犹未慨然是将令臣从王锡爵于地下而锡爵首丘臣乃客死不亦可悲也哉臣所居再遭霪雨上漏下湿壁頺墙倾视前雨尤甚栖身无所情景不堪伏乞　皇上俯赐矜怜即放臣去臣不胜受恩云云七月初二日奏 

　　○乞放疏（四） 

　　奏为恳恩亟放事臣惟自古及今人臣求去未有若臣之难者待命未有若臣之久者求去之疏未有若臣之多者臣自知烦渎为　圣心所厌必至弃掷不蒙省览然而　皇上未放臣则臣不得去臣不得去则不得不渎也今情极殚而无复可陈词极穷而无复可措惟得奉　旨一出国门而四五年纷纷之事皆了臣一生之事亦了矣伏乞皇上怜臣放臣臣不胜哀求云云七月十二日奏 

　　○乞放疏（五） 

　　奏为恳恩准放事臣候命日久即今年自春而夏而秋今七月又过二旬矣秋声四起孑然一身形影相怜仰屋窃叹不材不肖即巳长负　圣恩又未能徼一　旨以去日复一日杳不可知景迫崦嵫将填沟壑即百事都无计较独蝼蚁性命犹未能遽遣之胸中今臣别无生路可寻惟有　君父可告诫知烦渎取厌不得巳也伏乞　皇上及此秋凉放臣归去臣之报效当在来生臣不胜哀求云云七月二十二日奏 

　　○乞放疏（六） 

　　奏为恳乞赐放事臣渎扰　宸严至一百二十余疏候　旨四年今七月又将尽矣衰残困苦之情臣今不敢猥叙辜负恩私之罪亦无俟臣贽言惟是一去则臣进退之义明得　皇上一旨放臣而臣三四年间千忍万忍以听君父之命者此心亦得白于天下来世矣秋候渐深荒居渐冷伏乞皇上即日怜而放之恐过此月又非补牍之时臣不胜云云七月二十二日奏 

　　○乞放疏（七） 

　　奏为恳恩允放事臣在告四年恭遇　万寿圣节四度矣臣所受　钦赏银币与金银篆字赐腥赐食重迭频藩盖笥不胜藏腹不胜餍而冐滥饕飧尤不胜其愧忤矣臣每念人生所受有数盈则止焉臣候至四年须受此几度□万寿圣节之赏而后得去此所谓恩数也而臣以至劣不肖久不事事损内帑而糜大官至于今而日数盈矣尤有大者以臣一不肖之未去致稽大典而妨贤路至于四年则臣之罪贳更盈矣顷臣托同官向高代臣申恳向高亦巳奏闻伏乞　皇上即日允放俾臣及此秋凉出都归里臣犹冀以犬马余生祝　圣主万万岁寿且教臣子子孙孙祝　圣主万万岁寿臣不胜云云八月二十一日奏 

　　○乞放疏（八） 

　　奏为恳恩允放事臣于前月二十一日具疏陈渎窃冀　圣节之后圣心悦怿必有放生之仁俾臣遂首丘之愿日夕翘跂今又九月外臣赉捧来者皆辞去矣寒露之后天气浸寒而臣所居虽在城内而荒凉不殊乎旷野孤寂有类乎老僧桑榆之景几何乡土之恩弥切盖自古初以来人臣去就之际未有如臣之偶值其变独当其难者四载盘桓袛候一　旨诚得天语半纶而去上以彰　圣主始终高厚之恩下以明愚臣进退令恭之节他日史策不书擅书逃而臣亦无憾矣老年羸体此时天未甚寒道途犹便伏乞　皇上即批臣此疏准放臣归臣不胜受恩云云九月初三日奏 

　　○乞放疏（九） 

　　奏为恳　天允放事臣口疳不愈复患怔忡臣观医书是虗火上升心血枯竭之症盖臣自少心□不足思虑耗费以至于老所余者无几矣数年以来毋论风波之怵其心骨肉之伤其心淹顿之苦其心即臣疏至百二十余每具一疏恐不切不足以达情又恐过切或流于不敬即疏具必越宿而后敢上及其既上则心又与疏俱驰恐不达御前恐不经电览恐不蒙天鉴日夜跂望心摇摇如恳旌闻人足音则心怵然而动如杵梼焉如是者四年而臣之心血尽矣然则安得不怔忡安可望长久乎夫人所恶莫甚于死尤莫甚于客死今有恶而诅其人者则以是诅之臣恐臣之不免也深秋雨后天气巳寒转盻冬来不如及今之便伏乞皇上少垂怜念允放归臣不胜云云九月十二日奏 

　　○乞放疏（十） 

　　奏为恳乞　圣明俯循人望决久滞之事放久候之臣事臣伏惟帝王之政常循人望人有望其用者循人望而登庸之人有望其去者循人望而放舍之今臣望放之切不待臣言即臣妻子兄弟亲戚童仆日日占卦祈佛愿臣蚤归望　皇上放臣也即臣乡之父老子弟日日问讯侦候亦望　皇上放臣也若夫朝野缙绅聚会必谈及臣有诮臣不径去者有亮臣候　旨为是者有怜臣久候荒栖之苦者亦人人望　皇上放臣也今一放臣岂惟臣之望慰天下人之望皆慰矣夫朝政日有万几放臣固万几中之一几尤其大且急者不可不决也盖臣初告时方六十七岁又一年以六十八岁告又一年以六十九岁告又一年则以七十岁告矣阳虎云岁不我与孔子圣人亦止活得七十二岁阳虎之言未全非也臣病中观易有需夬二卦需之为言待也待命之义臣道也夬之为言决也决断之义万几所繇理君道也伏乞　皇上念臣久需而赐之玦俾臣得及此七十岁而归俯循天下人之望宁独臣之感戴无涯哉九月二十二日奏 

　　○乞放疏（十一） 

　　奏为吁　天求放事臣伏惟　皇上天也天不能无水旱然久旱之极亦有甘霖久雨之极亦必开霁若君之于臣较之天人之际其情尤亲凡臣子有所祈请于君父自非分义所不当得无不得者即一时未得久亦得之至于有故而去□□子有不得巳之情在君父无难处之事迟至数月巳久矣岂有迟至数年者将臣疏不达御前耶抑达而不蒙省览耶盖不惟臣所永解亦天下人所未解也夫听命于天者人也仁覆悯下者天也伏望皇上法旻天之大德开悯下之洪慈准臣以老病致仕回籍数年久候之臣一朝赐玦如开笼放鸟解网纵鱼此其恩德无穷而在今日发政施仁亦无先于此者矣臣不胜云云十月初四日奏 

　　○乞放疏（十二） 

　　奏为恳恩准放事臣伏自念犬马残生不足动天心蝼蚁微诚不能回天听不得巳仍托阁臣叶向高于本月初二日代臣转达苦情再申前恳今将半月亦复杳然臣尝□先辈言阁中不轻进揭有时而进立蒙省览批答往往能有所调剂不为空言今阁臣求去而以阁臣代求又非求官爵求恩泽有私意于其间者　皇上何疑而不听何难而不决乎夫虽有缓性之人而缓极亦急虽有耐性之人而耐极亦躁臣今固缓极耐极之日也况家乡万里即今得去亦须越岁而后抵家自戊申迄壬子则五年矣伏乞　皇上垂听向高之言怜臣久候之苦即赐俞允容臣以老病致仕回籍臣不胜感戴　天恩云云十月十三日奏 

　　○乞放疏（十三） 

　　奏为数穷情迫哀恳　圣怜事臣自戊申年四月二十一日告乞休致袛候　圣旨至于今日凡历四年计四十四个月约一千三百日矣陈情沥血冐渎　宸严凡一百二十三疏矣臣与王锡爵朱赓同时被论赓死四年葬三年矣锡爵死一年矣自孙善继去后南北大小诸臣不奉　旨去者二十余人今未死未去独臣一人矣臣虽不肖未必尽出二十余人之下也臣之志可怜也　皇上不怜臣谁怜臣者此时未放岂能终不放耶与其毕竟不能不放而迟放之不如即放之为愈也与其死而放之尤不如生放之为愈也伏乞即批臣此□准臣以老病致仕回籍臣不胜感戴　天恩云云十月十二日奏 
</div>
    <div class="pagination">
<a href="李文节集_page15.html">上一页</a><span>...</span><a href="李文节集_page11.html">11</a><a href="李文节集_page12.html">12</a><a href="李文节集_page13.html">13</a><a href="李文节集_page14.html">14</a><a href="李文节集_page15.html">15</a><span class="current-page">16</span><a href="李文节集_page17.html">17</a><a href="李文节集_page18.html">18</a><a href="李文节集_page19.html">19</a><a href="李文节集_page20.html">20</a><a href="李文节集_page21.html">21</a><span>...</span><a href="李文节集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
