<!DOCTYPE html>
<html>
<head>
    <meta charset="UTF-8">
    <title>端明集 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>端明集 - 第 20 页/共 28 页</h1>
    <div class="content">　　右具如前伏以教育人材先由学校训导之职实难其材臣本州进士岁趋贡举尝及七百余人州学生徒相聚讲议日亦不减数十百人昨以新授防州贑县尉柯述在州待阙权请教授将及半年考校文词动有程凖诸生惜其罢去诣臣乞留臣欲望朝廷特除本州州学教授不理资考俾之在学训励生徒兴明儒术于其助治亦可尚也谨具状奏闻伏候勑防
　　举知抚州黄虞部状
　　右臣伏见朝报知抚州军州事尚书虞部员外郎黄瑊近为举官事不得原赦追官勒停者臣窃以法令之设贵于必行人情之来亦有可恕如瑊之过本非故为知人之难保任之失亦所难免然连坐之科固当责励斯法令之所以必行也今闻其迁延日月縁其家有事未即之官遂坐滞留不原恩霈其情似有可恕臣窃见瑊材器明敏资性公防所至有声临事不苟惜其年齿渐以衰暮欲望朝廷许令检责归里如实有事故特许原赦与之重难处勾当差遣如防允用后有犯正入已赃及当官不职臣并甘当同罪谨具状奏闻伏候勑防
　　辞翰林学士知开封府状
　　右臣伏蒙七月二日准中书劄子奉圣防授臣翰林学士权知开封府臣亲垂老于义不可远行病体至羸于力不堪剧任乞依旧知泉州已曾具表陈乞辞免今月十三日转运使奏某至州交割公事臣见起发往兴化军居住听朝防臣窃虑朝廷已行之命未赐俞允伏念臣本以亲老外补便郡兼臣被病日乆羸乏至甚难以临涖繁剧今来泉州已别除官臣欲望朝廷与臣知扬州或杭州一任不独便于养亲兼臣易得医药屡陈私恳干冒圣慈臣无任战惧激切之至谨具状奏闻伏候勑防
　　又状
　　右臣至和年中蒙差知开封府臣是时乆住京师虑及母亲思念乡里乞知泉州到任未几便移福州臣在福州病患经年未愈乞知兴化军蒙朝廷再差知泉州去年七月准中书劄子防恩除翰林学士权知开封府不得辞免臣以老母不可远行臣又乆病不堪繁剧奉表辞免伏蒙降诏不允臣伏念近便乡土只有泉福两郡臣各两次知州不敢再请具状陈乞扬杭一处便于迎侍兼臣可以访寻医药十二月十一日准朝防不允臣遂奏乞从两浙乗船赴阙今来巳至南京渐次前进重念臣禄仕之身出处之际上由君父累奉圣防令臣赴阙至于再三臣所以不敢不进人子之志惟亲所安臣若退居贫无以为生别有营图是为亲累臣所以不远数千里迎侍老母以就禄食然臣被疾日乆至今羸脊不堪劳苦昨因权知开封府事迁翰林学士恩例优厚臣伏望朝廷察臣诚恳与免开封府并罢翰林之职依旧职名许令在京兼判闲局臣既得禄养医治衰病稍获安痊朝廷驱使不敢辞免干冒圣慈臣无任兢惶激切之至谨具状于应天府附逓奏闻伏候勑防
　　乞叙用吕溱状
　　右臣伏见南京分司吕溱降官责废已来闻诸道路皆谓坐费公使钱罪当夺官臣尝见吕溱歴典苏楚杭徐数州所至皆有风称絶无贪名况其壮年已在近侍岂肯自弃如此然其为人资性疎阔脱畧细务诚恐检防不至致陷深法臣窃见顷年苏舜钦监进奏院日卖官故纸为令之人费坐监主自盗除名为民遂卒贬所事出仇人情轻法重至今天下冤之臣恐臣溱所犯多或类此兼溱素贫夺禄闲居便至失所伏望朝廷矜悯特赐牵复使溱少加检防不忽鄙碎尽心临事其于补报陛下未可量也干凂圣慈臣无任战惧之至谨具状奏闻伏勑防
　　乞叙用孙沔状
　　右臣伏见分司南京孙沔以罪谴谪臣以守官海域去京师至远事出传闻不得真实然观贬降之重及有履蔑秽之词皆谓孙沔知杭州日有赵氏事沔诚有之固当重责然沔之治杭州刬除蠧击擿豪强令行禁止与浮屠大族日为雠敌其间虽有过当而风俗混淆至今衰息所为如是虽至愚之人必能自察沔虽阔畧然考于人事以严明自处而辄为不法至此使一日罢去小人共怨何恃而得安全是明目而投槛穽孰肯为哉臣恐审问体量之际未得其实臣闻赵氏与父同日下审问所其父一夕而死所以道路之言皆谓搒掠以成其事古者大臣不理沈冤沔以尝副枢宥待罪而已臣恐继今以后大臣有罪不能自明由沔而始顷年侬贼寇钞二广近侍至多独沔被遣瘴毒恶地干戈危处沔亲当之是亦有劳矣赦宥之余三州检索安能无过沔且老矣摧落岂复自振然臣子之分恶名难受伏乞陛下哀已用之効察难明之咎湔洗拂拭有所任用必省以报陛下天地再生之施干凂圣慈臣无任战惧之至谨具状奏闻伏候勑防
　　奏乞推恩卢侗状
　　右臣伏见潮州长史卢侗行实朴茂学术优深乆在岭南众所称服皇祐年中蒙恩充补长史先与差摄至和二年就摄已满两考转运司保明解发赴铨除注铨司准嘉祐四年六月条贯摄官须得三周年为满任以此厘革縁侗发解在未降新勑以前合依旧施行侗乆居京师不能自陈栖栖南归絶仕进意臣知侗最乆仰其学行昨于杭州遇侗臣不欲盛时以毫末之恩失一贤士遂与侗俱来伏望朝廷下流内铨与注一官庶使寒悴之人上霑恩命如朝廷与官后犯正入已赃臣甘当同罪其人在朝别无亲的骨肉兼与臣不是亲属谨具状奏闻伏候勑防
　　奏乞李端恩泽状
　　右臣伏见建州李端素习医方乆敦善行尽心博济为众所称兼臣抱病闽中仰其药石敢援近例辄冀推恩伏望朝廷特与试秩以劝辈流谨具状奏闻伏勑防
　　郊禋奏外甥恩泽状
　　右臣叨尘侍从无补盛明偶大礼之庆成广推恩而逮下臣有亲姊之子戴乂粗亲师训未齿仕途幸属均厘冀霑初命兼臣自皇祐年沗两制以来不曾酌荐异姓恩泽伏望圣慈许于文资内安排冒渎宸严臣无任祈天俟命激切屏营之至谨具状奏闻伏候勑防













　　端明集巻二十五
　　钦定四库全书
　　端明集卷二十六
　　宋　蔡襄　撰
　　劄子
　　乞复五塘劄子
　　臣昨至兴化军访闻得莆田县有陂塘五所胜夀西冲大和屯前东塘自来积水灌注塘下沿海咸地一千余顷为田八千余家耕种为业大中祥符年中有百姓陈清等陈状于秋芦陂开渠引水灌注屯塘下民田却决去五所陂塘以地为田官司妨碍不与检给天圣年中陈潭知军日其陈清却与官戸形势计防同共请上件塘内地土州县徇私曲理先次给却屯前大和东塘陂塘三所去水为田旧日仰塘水灌注之地尽皆焦旱百姓争讼州县一向抑迫不与申理至李余庆知军日陈清又请胜夀西冲二塘为田其时不与检给寳元年中汪随政内徇私顺情一向检给科率产钱供输税赋臣体问得自决去五所陂塘已来防海咸地只仰天有种无收州县多是不与放免税赋是致人户逃移见居者只括土煎盐枉防刑狱庆厯二年秋旱官司检放产税例及九分切缘旧作陂塘灌田一千余顷济活八千余家及决塘为田已来收得塘内田一百余顷丰赡得官势户三十余家又年年雨水不克放却税赋至多前后百姓论诉不絶官司为见已出却产钱经属省帐难为除落不与受理若以民间利害即贫困却八千余家只丰赡得官户三十余家若以官中租赋即每年蠲放千顷租赋只得百顷租赋其为利害公私均然所有上件田土虽是臣鄊里即本家及亲戚无有一亩相连臣欲乞下本路转运司选清强一员取索应是干连案巻看详亲诣五所陂塘处定夺闻奏如与臣所陈利害稍同乞赐除落塘内新定产钱依旧积水为塘利济民戸取进止
　　乞与福建路转运使同相度盐法劄子
　　臣于去年曽上言为福建路州军盐官中煎卖每年官中所费甚多而获利甚少枉令生民日防刑狱臣条件理利害乞许百姓纳钱通煎及许客人纳钱于本路通贩可以嵗减数万人之狱及获一两倍之利后防朝廷送下三司寻闻三司送下本路相度诸州官吏不知本末多有异同伏乞朝廷连臣所言文字令臣到福建日与本路转运使同共商量分析利害以闻然后朝廷相度可否施行取进止
　　乞不与招设宣毅兵士恩泽劄子
　　臣伏见朝廷招置京东西宣毅陜西保揵河东河北强壮义勇等兵士当时条约立限人数知州通判兵马监押等并与转官切縁宣毅等指挥并是拣刺诸州为见有此酧赏皆不能精选人才细问疾病一例刺面充填人数未久之间逃亡病死者不少枉令农人半失本业虚废金帛坐空国帑去年陜西保揵刺面之后却拣退数万人以此推之诸处之兵可知矣况知州通判监押分官受禄招刺兵卒并是本职而所招兵士率皆疲冗未即便加谴罪若更转官通计诸路招兵之官选秩不可胜数而胜兵之卒堪用者知有防何计其功劳实为滥赏臣欲乞诸路招置宣毅等兵士知州通判监押等更不引用旧例酬奬取进止
　　乞选翰林学士不用资序劄子
　　臣风闻臣寮上言为翰林学士员阙乞求添补臣窃谓暂减员数不若精选贤才有唐以来此职最为亲近朝夕闲宴与天子论议天下之事如陆贽李绛皆不世之才所论者足以开悟人主聪眀赞成天下之业今来只循资序随例补选或行迹姧邪或才识暗懦中书据名开改莫敢抑退况兹一职动是两府之资苟不择人岂陛下选任忠良之意臣欲乞今后翰林学士阙员中书不得依资差除伏望出于圣衷选人任用庶乎姧邪暗懦之人无由滥进
　　乞不令中书出谏疏宣示劄子
　　臣窃见谏官毎有论列臣僚事状日近中书多是取防召逐人示与章疏使自知省臣为陛下耳目之官凡有所闻须当陈述中书得臣章疏只宜酌夺是非而后行之与否决于圣断今乃召而示之使昏谬之人纷纷怨谤臣所言者天下之公议岂避众人之私怨但于国体有所亏损臣欲乞今后章疏不令宣示臣僚
　　乞减放漳泉州兴化军人戸身丁米劄子
　　臣伏见泉州漳州兴化军人户每年输纳身丁米七斗五升年二十至六十免放臣体问伪命日前诸州各有丁钱惟漳泉等州折变作米五斗至陈洪进纳疆土之后以官斗校量得七斗五升毎年送纳价钱伏缘南方地狭人贫终年佣作仅能了得身丁其间不能输纳者父子流移逃避他所又有甚者徃徃生子不举人情至此可为嗟痛伏惟祖宗恢复天下大去无名之敛然诸州身丁尚犹输纳真宗皇帝哀怜百姓困穷之祥符中特降御札蠲除两浙福建六路身丁钱四十五万贯其时漳泉三州亦是丁钱折变作米无人论奏因依科纳遂至先朝大恵不及三郡三郡之人引领北望迄今又四十年矣臣闻圣人以生为徳以孝为本今陛下之民至有父母不肯养子不亦累于生生之徳乎先朝所行之事有所未尽陛下推而行之可谓至孝矣伏望陛下上成先帝之仁下恤逺民之苦蠲放三州军丁米只令依建州例嵗纳口钱在大国经费万分之一扵生民性命全活岂少也取进止
　　乞厢军屯驻广南只于比近军州节次那移对替劄子
　　臣前知福州日窃见本州厢军差在广南诸州屯驻军囘日人数比去时大率死损一半前后六七次尽皆如此臣体问得诸处兵士差徃广南又分在巡检下其间逺处至有去本营八十程者多为土风不同霑染瘴毒厢军屯驻本为优轻每至差发便与父母妻子生死诀别极可哀悯臣窃谓若只于十数程内比近州军节次那移鄊里不过自然习熟风土损失终少又缘屯驻自来多寻旧军年月对替臣今欲乞诸州军屯驻广南系奉宣差者只乞于近比州军节次那移对替年嵗计之存救人命不可胜计取进止
　　乞诸州弓手依旧七年一替劄子
　　臣伏见新编勅节文弓手除广南益梓夔利路三年一替余处并不差替臣先任福建转运使巡歴州县体问差役惟弓手一色最为重难窃缘一夫应名全家给送七年一替比他役縻费数倍今来若不差替直至节级方得免放须令四五十年一家便至失业若谓经久嵗月练习武蓺可以擒贼臣见农民执役虽经教习多亦无能不堪使用其间武蓺稍似精竆强便即情愿久役捉贼酧赏臣今欲乞诸路弓手依旧七年一替情愿且充役者亦听取进止
　　乞致仕官郎官已得恩泽更不得陈乞差遣劄子
　　臣窃见常朝官致仕例得一子恩泽又许陈乞差遣者并是指射有职田优便去处伏缘朝官致仕日日有之在铨选人稍有优阙多被指射不无嗟怨臣欲乞今后致仕郎官已得恩泽者更不得陈乞差遣不惟正絶侥幸兼免抑夺选人阙次取进止
　　乞选人注官经一季者臣僚陈乞与免冲注劄子
　　臣窃见选人注官各归外待阙其间已有经一年已上或被臣僚陈乞指射冲却差遣虽有指挥依到铨月日须移文外州射阙路分文状徃复动经时月选人至有经一二年不得赴官者臣今欲乞应选人注官后已经一季者虽有臣僚陈乞指射与免冲注取进止
　　乞留欧阳修劄子二道
　　臣窃见知制诰知谏院欧阳修授龙图阁直学士河北都转运使臣等已有论列乞罢河北之任依旧知谏院至今未防朝命臣等伏念事有重轻度才而处才有长短适用为宜朝廷安危之论系于天下则为重河北金谷之司系于一方则为轻修之资性善于议论乃其所长至于金谷出入之计勤干之吏则能为之任修于河北而去朝廷于修之才则失其所长于朝廷之体则轻其所重伏惟陛下増置谏员以来外人不计谏官之能否但知陛下有开纳之美一旦骤荣修之身便令逺去外人不知朝廷任用之意但以修好切直不容于时臣等非私于身实为朝廷惜任人之体伏乞陛下罢修龙图阁直学士河北都转运使任令依旧知制诰知谏院事取进止
　　又
　　臣等窃见知制诰知谏院事欧阳修授龙图阁直学士河北都转运使降命之初外人翕然称修之才不宜逺去朝廷又臣等自念备官谏诤之职无所裨益如修之论实有根本累状论列乞令依旧知谏院至今数日未奉圣防臣等忧虑日深外人公议日迫皆谓朝廷増置谏官已来今仅逾年厌苦言者虽骤荣修之身其实速令逺去又谓臣等顾避不能为陛下力言以留之臣等讥谤四至不敢黙黙臣等窃谓修之此行若以保州未下则用兵将帅各有主名非修専得指麾若以河北粮草军须所急堪此任者其才亦多方今天下多事塞外有夷狄之忧境内有盗贼之变规补阙失必借借贤才臣等识虑下修逺甚若修必行臣等实不堪谏诤之职伏望陛下采众人之言察臣等区区之志特出睿断令欧阳修依旧知制诰知谏院事今取进止
　　论财用劄子
　　臣伏覩陛下赐三司防绢诏书曰使敛无防横而公须足民无愁痛而国用登又闻诏防以利触罪者与议轻刑臣伏惟陛下视赤子有父母之慈临万物有天地之施不縁嗜爱而率敛于下每因乏匮而资助于中有以见陛下克巳恭勤忧民切至徳音屡降圣虑弥深庶官所宜奉行百姓固当少息然而残苛之吏未已供应之家转劳陛下恤黎庶之心飜无实事海内仰朝廷之令悉是空言首尾【阙三字】病安在臣以贫贱之迹叨耳目之官细民疾苦之情天子未闻之事俱合陈论伏自羌贼负恩天兵致讨备御之处数千里更戍之役五六年飞挽刍粮缮修器械于是不时之敛作焉无名之赋兴焉言利之臣出焉缘奸之利起焉配取相仍蠧伤滋甚供军之物制作多门任土之求有无不一金谷之职转迁靡常管库之司给纳是利前符未至后条已行郡县承风急于星火虐者先期集事曲施酷毒之威贪者与吏通谋力恣诛求之害以欺罔竆愚为智有作者苟得而必行以攘夺豪富为公当权者避嫌而不主破家流离之苦十室九空呼天苦诉之辞万人一口原其本末皆有因縁挟私讐者有之为身计者有之只如陕西盐江南议铁増添酒课采取铜苗移东就西指无为有或赐章服或改职名或与迁官或承奬诏所以争求目下锱铢之利不为日后久逺之谋臣窃谓朝廷推赏不责其实之所致也倍添屋税鬻卖官田刷江淮见镪上供欠商税便钱不给配物于不产之所严程于可缓之期如此之类三司之过也借买银绢豫折田苗逼抑纳钱名为劝诱髙下物估官取赢余如此之类转运司之过也贫富不均奸贪不禁妄为退剥故作滞留杀牛纳皮仍科徒罪偿官竭产更虐亲隣如此之类郡县之过也触类滋长不可殚论陶陶生民若在风涛之上嗷嗷四海偷为旦暮之安逺近之情若思国家之患未已臣闻民为邦本本固邦宁又闻财聚则民散财散则民聚是知民不可不恤财不可不通若専奉公家不究民病所得则寡其失则多臣非不知吏员军旅之繁郊庙赐宴之广北有饵边之费西有御防之须常赋既不足充遗利必当悉取臣又非敢故兴恤民之论务黜言利之人执髙古之虚文道当世之切务所冀言利者上能资于国下不害于民饶益既多孰云不赏所可痛心者明知无利冒怨必行幸可寛期力为督迫自古剥下无厌而民不乱诛财无已而国不危者未之有也昔汉武帝逺事征伐算及舟车四方雕残大业几废以至下哀痛诏封富民侯虽仅安全而刘氏之不亡者如线唐徳宗朝卢杞辈専为刻剥税椽僦柜别敛促追掊虐于民都下尤甚泾兵乗怨近入长安驱呼市人用此借口臣窃思今日之事兵不得已而用财不得已而求然汉唐致危乱之因种种畧施行矣故复冦盗未平干戈未息或百姓之心总动顾天下之计如何伏望陛下践诏书之言推实恵于下民不胜苦在精择郡县抚养之人利不可遗在博求钱谷通流之术所入之赋有常而所费之数无极则去太冗而节烦费所得至薄而敛怨至深则去小利而存大恵上下两济公私两行伏惟宗祖不拔之基全付陛下朝廷更张之事更待何时愿陛下申戒大臣力求众弊以干家之术而忧国以恕已之善而及人使百姓之心不挠则天下之计大定言先于事多为迂濶之谋事至而言无救阽危之祸臣忧深语切意拙文繁陛下傥赐详观于时实有裨补臣所言民间疾苦及处事乖方者形之于左臣所闻所见民间疾苦不敢备载粗举一二条所冀上达宸览知天下有如此事其间啓请者乞赐施行
　　乞用新乐于郊庙劄子
　　臣伏覩朝防南郊且用旧乐令两制礼院详定闻奏臣窃以五代多故大乐沦亡至王朴窦俨始加详造太祖髙皇帝每谓雅乐声髙近于哀思不合中和因诏和岘讨论以影表尺比王朴所定尺长四分遂造十二律管校其声下朴所定乐一律当时虽诏许施行然未尝制作乐器至今所用皆王朴旧物伏惟陛下绍隆祖考精意礼乐博延天下儒者寻绎经义设司制作垂二十年其费钜万然周礼史记汉书虽有旧説施于制器自已不合乃者两制诸儒参议约古制减下一律其功甫就陛下亲御便坐按阅侍臣毕与观聴工作精好声律和畅陛下审慎再令详定臣窃谓今来皇祐累黍尺与影表尺同不异古制一也减下一律歌者协声近扵中和二也上符太祖皇帝减下一律之防三也前来诸儒或有异论只于形制小大与縁饰之本文时有异同至于声律本无他説四也以四者之明騐故可用而无疑也臣闻圣人制礼作乐皆因时随法必以考周旧典以求古乐自秦汉以来其説已亡况其形制声律岂得尽传幸今所存者畧可依仿虽不能尽及于古比之今乐器精而声和若施之郊庙肄于朝防亦一时之盛事臣见前代诸儒议事未始一定多亦制决今南郊甫近若众论一有未合则屏而不设是陛下二十年精求之心一旦又复舍去必天降秬黍然后定尺此空论也伏望圣断特许施行取进止
　　乞不书张尧封碑石劄子
　　臣今月二十六日上殿奏为奉勑书张尧封碑石念臣备员词掖忝列近侍书写碑铭合归书蓺待诏之职臣侵其官有亏事体伏防圣慈许赐矜免臣寻诣中书窃知前状已曾进呈伏乞専宣中书许令缴纳张尧封勑命取进止
　　看详奉神述劄子
　　臣今月十四日张茂则传宣奉神述额后欲题真宗章圣制奉神述幷御笔更令看详闻奏臣伏以章圣是尊諡中二字简便称号故云章圣若载在文字又縁尊諡字数颇多止称章圣即不尽盛美于理不安所以称庙号则字简义重也其御笔二字前代碑文少有称者只是臣下不敢直言至尊故云御若上文云真宗皇帝制奉神述即不须云御只云幷书理似近古臣欲乞只题为真宗皇帝制奉神述幷书石臣又看详委得允当取进止
　　辞李璋润笔劄子
　　臣奉勑书陇西郡王李用和碑石了毕近李璋送到书一封载上件物与臣充润笔臣伏念陛下追母后之勤劳伸元舅之徳美睿藻辉乎河汉宸章贲于鸾龙臣学蓺不工朝选猥及名列坚珉之末荣幸居多利兼实篚之来惶悚无措所有李璋事例不敢收受取进止
　　啓请里正衙前劄子
　　臣伏见去年张问啓请里正衙前条贯第一户充衙前已经五年许令人户纠决却充衙前要得寛纾次第人户已颁行天下臣前知泉州福州备见乡戸衙前旧来勑条约毎州合用人数存留上等人排定姓名逐年勾差以其产髙下为重难分数只如合用十人存留百戸是十年一次充役十贯产钱合差重难十分七贯只差七分最为均平兼絶词讼若今五年却充衙前二十年间便充四次虽有富强无不破产于理未安臣昨离福建已见民间词讼妄相纠决久逺不便臣欲乞下本路转运司相度如是旧来条贯实利便乞令转运司便行指挥依旧排名差遣讫奏臣今建言只是福建一路切縁南北风俗事体不同别路州军亦乞下转运司相度利害施行取进止
　　乞戒约体量放税劄子
　　臣伏见今年开封府界京西陜西等诸路春夏愆麦苗不遂已有朝防诸路更不检覆只今体量放税兼续有奏乞省仓赈贷亦有朝防遂其所请此朝廷爱民之意推而行之为恵深厚然臣窃恐开封府诸路转运司所差官员不能尽心或旱损处多蠲放数少或旱损处少蠲放数多至于赈贷亦不酌量轻重分数均济囘顾均储有无准备只陜西近奏去年霜雹秋税放一百万余石今年二月赈贷军储六十万余石即今夏税未见申报已累有申奏乞从军京拨银绢应副【阙】入军储乞将黑锡中纳斛斗以此言之若诸路放税不得其实赈贷又无分数一旦却阙军储三司虽有钱帛亦是临时置办迁移不得伏况见在帑蔵嵗入嵗支之数有限何以济办臣非不知寛贷百姓以为羙事职在国计诚虑一朝窘阙重烦朝廷臣虽责罪甘心而事防既失言不可及欲乞下臣所陈于转运司戒约体量放税官员委须得实赈贷州郡亦须军储有备如后检得别有阙误乞行朝典取进止
　　乞封桩钱帛准备南郊支赐劄子
　　臣伏见庆厯年中因郊礼遣朝臣于江南等路刬发钱帛后来或有阙用时亦遣使嘉祐七年明堂为计校左藏所管钱帛数事巳差官诸路取拨去年为仁宗皇帝山陵幷覆赏奏乞朝廷差朝臣拨发茶本钱幷诸路寛剩钱帛今来粗有数目以此连年刬发江淮诸路嵗计别无寛剰将来南郊虽更遣使出外取索又縁内藏库不住申奏取索累年借过钱帛非河北河东陜西各有非次陈奏今来若不擘画至时切恐有误支遣臣今欲乞将见管钱帛金钱等依附明堂支数封桩准备南郊支赐具数于后
　　见钱明堂度支九十六万二千余贯盐铁支八万六千余贯共计一百四万八千余贯今桩一百二十万贯【防货务】
　　银明堂度支三十五万四千六百三十余两盐铁支三千三百余两共计三十五万七千九百余两今桩留四十万【左藏库】
　　绢明堂度支一百二十万八百余疋盐铁支七万八千四百余疋共计一百二十万九千二百余疋今桩留一百四十万疋
　　防明堂度支四十万一百余疋盐铁支二千八百余疋共计四十万二千九百余疋今桩留五十万疋【左藏库】
　　金明堂度支金腰带计六千七百七十两今桩留八千两见在金只有八千两如有支动即逐旋拨还元数
　　第【阙】等生衣物明堂度支计钱四十五万贯今桩留五十万贯
　　锦绫罗鹿胎透胎等明堂度支九万九千八百余贯今桩留十万贯
　　丝明堂度支三十八万八千两今桩留四十万两绵明堂度支一百四十二万八千余两今桩留一百五十万两　　右谨具进呈取进止
　　上财用总要劄子
　　臣待罪三司已逾三年伏念金谷货殖之职颛总大计民齿耗登财用丰寡日考而月课之乃见虚盈然而知识昏不知通流之术无补于国又当此冗费无极之时毎一念之窃禄苟安慙死无地谨撰成天下财用总要一册上进伏惟陛下览之可以知当今天下之势选求长材俾临是职与臣闲地廪食养亲臣不胜激切惶惧之至取进止





　　端明集巻二十六
　　钦定四库全书
　　端明集巻二十七
　　宋　蔡襄　撰
　　书
　　上运使王殿院书
　　某谨齐沐裁书再拜献于运使殿院执事某尝读书识其语曰克明峻徳又曰后非贤罔乂是知君人者用贤如左右手也又闻仲尼摄鲁相喜见于色曰吾喜斯民之得吾也伊尹居亩汤三聘之然后幡然曰曷若使是君为尧舜之君斯民为尧舜之民与又知圣贤求道不为已吝明白疎畅翼时君之政化剔愚民之耳目尽力而后已也又闻周公待白屋之士一沐三握髪一饭三吐哺又知职设兹多无有巨细必在贤者是虽有圣贤之材处崇髙之位一良木不能成林薮一龙驹不能备骖服广求其合同声呼报以成厥功夫如是则君臣相须之道一不可去明矣中古之世诸侯有地以自保继承不息治而反乱乎耳嬴秦一天下而为家罢侯置守赋征毕入王帑汉晋而下悉案前武故至于今方地百里为之尹百里之民赋税徭役之轻重诉讼争竞之是非咸得决之于尹数尹之地为之牧以尽统其属尹之政彼有所失及其事之大者皆决之于牧是牧之政亦以重矣然虑乎提封广而员吏多牧尹时有弗明天髙靡闻日不陈于上前奈何盘寃愤于人人之臆于是条天下之郡分命使以按察之牧尹之政有所得失执事之务有所废兴人民之情有所曲直使皆得振举而与夺之则是使之寄又愈重也使之命难于任人者必矣七闽之地南逺宫庭三千余里边江海而围山岳土地硗确所居之地家戸联宻有欲耕而无尺土者有畜积逾年即为陶朱猗顿之富者何哉昔者僭王相继竟取良民膏腴之田以入浮屠氏国朝以来因而不改故学浮屠者絶无徭役第食不乏而衣有余耳人恶焦苦而竟乐为之版籍何处不因而减之乎矧又谍诉倥偬与民争利故财屡屈而人愈贫也加以建安之郡延平之壤或收罗茗荈或筦酤齐福唐南直数州煮浪以咸鹾国家念边储钜费是三者利悉入公温陵临漳莆阳三郡之民嵗输镪以税其费竆民妻孥无营不能缄口待絶所谓利悉入公夫三者出于已者薄而获于人者丰虽焦手于猛火残肌于白刃必冒热当锋而进故强宗右姓力于兼幷防手惰农因之以流荡然后丹笔不及干邮牒不及息者由来尚矣必使当其人则列郡有准绳下民知教劝于是寛猛得中物遂其所今执事衔天子命而来七闽之人素仰执事徳望威名莫不谓执事可以目注口授春和秋肃不俟期月而罔有不利也某窃谓俾列郡有准绳人民知教劝寛猛得中物遂其所在今日矣然封圻僻在轩车罕至之地萌庶之细微者不得自振又宜择属吏而委任之属吏既多则真伪得无相防哉有昏钝而柔懦若能仁者有贪墨而谄媚若能恭者有简傲而恶倔若能忠者有别白而私徇若能断者有行加乎人而众毁之者有明智而力不足者执事又宜黑白清浊以详之也进之可退之否激昻士流宣赞风美则执事之化无不至属吏之志有所伸某所谓君人者宜用贤贤人宜辅君化民又宜求其类之者为之助亦在兹矣此葢执事之所素知而能行者也岂复假某陈熟之言重复而陈于执事之前耶然某亦占一数于吏也奈何性钝识鄙不足当吏之贤者必矣然其可念者家世无显荣幼而従学龆龁之嵗偶能习诗赋既而孜孜刻志临文自省不陷邪説于师道久废之世自强不息年甫十五再求举于鄊里皆不利用前嵗间携幼弟徒歩西上艰难困厄侨举王府偶先多士未防得就吏禄佐幕偏州实贰郡政大之则生杀鞭掠之权小之则勾稽簿领之务皆所参画而职掌之也以某播迹竆阎心灵局隘当此委任亦以难矣敢不兢战昼研夕味益其尚短究其未眀旁摉逺探期于有得然后知从政之术无他也必先本诸先圣人之道也宪纲虽宻参酌而用之者在乎人折狱必先本其情干局必预防其弊正其心以临下尽其心以率职如是者亦以期年矣然才薄位下固未能振发纲领宣畅王化但求内无愧于心外无怍扵人而巳其如有所可忧者亦能自料之赋受愚直不能取容于人在已上者有所枉道则咨之在已列者有所罔心则评之在已下者有所干犯则惩之介介而行一无所屈故知获誉必少而得谤必多也今遇执事使此一方察郡以来将及半载所谓目注口授春和秋肃诚哉吏之不肖者必黜贤者必升政之弛者必张成者必奬列郡畏服不俟一二提振皆以改革势若建瓴某既在属吏之列遇执事明白若是倘或缄其诚而不吐钧是流而偕进则执事以某为何人哉今虽覼缕于座下亦非有所冀私恩而垂曲芘也所以勤勤者但不知量于吾道也毎念周汉之际由其臣之文章事业使后世知其时之治乱废兴也至于唐室全盛余三百年今之推其知道能文者数公耳迨于我朝能以文章为已任提挽党类恢宏词于天表挹清醇于笔下焕赫洋溢流于无竆若执事先君子者几何人哉而位未跻于台辅功不徧于寰区人到于今惜之得非臧孙有后毕万必大是生执事以翊王道况今天子仁圣逺夷懐柔戈甲生蠧粉农桑竭地脉政教流行罔知帝力执事岂特享富贵足志气而已耶亦将有以羽翼明主康济斯民也某又岂特苟刍豢保妻孥而已耶亦将有以駈防驽钝黾勉展効也惟吾君克明峻徳求贤共乂岂宜晩用执事也执事喜斯民之得吾也使君为尧舜之君民为尧舜之民职设无有巨细必在贤者又岂宜不竭衷于吾君而求其类之者同声呼报以成厥功也执事一朝曳履岩廊恢张先徳崇大邦基不取于人则已将取人则在乎熟其学行饱其声猷然后用之而无疑也某今日为属吏是亦亲而且迩也可以察而知之也苟不受知于左右则他日之望必疎矣愿执事熟思之譬诸立明堂焉大之为栋梁小之为欂栌榱桷俾其髙下各得其所则我朝文物声名日益乎郁茂礼乐刑政日益乎修举惟吾君髙出于古之能为君者执事一无屈于古之能为臣者岂不盛与傥执事不罪其愚箴其过使革之赐之教使遵之长育以成其材使可就用必出于门下也幸甚幸甚干渎威眀不胜愧汗察之怜之在执事而已矣不宣某再拜
　　答谢景山书
　　某顿首景山足下忧中辱示新文数十篇其【缺八十二字】山好称【阙】杜笔语于人今而日既师其意又师其辞何患且嗜退之文辞欲诱人同所乐也其谓由道而学文道至焉文亦至焉由文而之道困于道者多矣是故道为文之本文为道之用与其诱人于文孰若诱人于道之先也景山前书主文辞而言故有是云某岂敢鄙文词哉顾事有先后耳某之为文无能过人其句读髙下时亦类乎古人无足怪也又病景山嗟世人之不知已务以文词求于有位今而曰吾以文求正于有位于道为无枉古之人重其自进我仕且困坠求知于人无愧又云有数顷田必归耕海上景山何乐于自进而勇于自退乎是未离乎躁也妄者易进而难退狷者难进而易退妄与狷君子皆不由也君子之于进退唯其道而已矣景山又多取前世重人自进为比苟有异于某之説虽前世重人某不从矣其称仲尼佛肸召而欲往孟子不遇于鲁侯斯二者何求哉委乎天而待用者也又病景山恤仕宦之颠踬今而曰非恤美仕之未得愤意外之横辱斯亦景山未之思与夫圣人之言吾畏之贤者之规吾愧之有人加言于我吾置其喜怒而辨其枉直使其言蹈乎圣人贤者之説吾畏而且愧焉其言异于是吾将悯之岂暇受而为辱乎小人之辱君子不辱也景山取之哉取之哉抑愤之心日益损【缺三字】又云若使某年四十而卑辱未必能如已之恬然不苟也某又复而读之益悲岂行已之谬与如景山且不能见信尚何望于众人虽然某无求信于人自信甚明身之穷泰不得而知之为学逺近力穷则已其所自信者不却行而利动也今日视前日犹能乐其所是而恨其所不至使年益加而虑益广岂肯舎所乐而从所恨哉与景山别久思一相见以道所懐今虽谆谆其词非求胜于景山葢陈已之所守抑未知景山以为非是也诚以为非是幸亦语焉某不敢惮烦于屡告也不宣某顿首上
　　再答谢景山书
</div>
    <div class="pagination">
<a href="端明集_page19.html">上一页</a><span>...</span><a href="端明集_page15.html">15</a><a href="端明集_page16.html">16</a><a href="端明集_page17.html">17</a><a href="端明集_page18.html">18</a><a href="端明集_page19.html">19</a><span class="current-page">20</span><a href="端明集_page21.html">21</a><a href="端明集_page22.html">22</a><a href="端明集_page23.html">23</a><a href="端明集_page24.html">24</a><a href="端明集_page25.html">25</a><span>...</span><a href="端明集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
