<!DOCTYPE html>
<html>
<head>
    <meta charset="UTF-8">
    <title>东莱诗集 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东莱诗集 - 第 1 页/共 21 页</h1>
    <div class="content">　　钦定四库全书　　　　　集部四
　　东莱诗集　　　　　　　别集类三【宋】
　　提要
　　【臣】等谨案东莱诗集二十巻宋吕本中撰本中字居仁尚书右丞好问长子绍兴中尝以排和议忤秦桧见摈于朝官至中书舍人故宋人称为吕紫薇又称东莱先生祖谦即其孙也事迹详具宋史本传本中诗法出于黄庭坚尝作江西宗派图推庭坚为始师胡仔谓其诗清驶可爱敖陶孙谓如散圣安禅自能竒逸皆极推重朱子亦称本中论诗欲字字响而暮年诗多哑然尊江西派者终推本中为赤帜此集有庆元二年陆游序乾道二年曾防后序文献通考载有集外诗二巻今此本无之又陆游序称嗣孙祖平悉裒集他文为若干巻今此本有诗无文独其草赵鼎迁右仆射制词所云合晋楚之成不若尊王而贱伯散牛李之党未如明是而去非之语以秦桧恶之载于日厯尚为世所传诵其他文多冺没不传矣乾隆四十三年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　东莱诗集原序
　　天下大川莫如河江其源皆来自蛮夷荒忽辽絶之域累数万里而后至中国以注于海今禹之遗书所谓岷积石者特记禹治水之迹耳非其源果止于是也故尔雅谓河出昆崘虚而传记又谓河上通天汉游至蜀穷江源则自蜀岷山以西皆岷山也地断壤絶不复可穷河江之源岂易知哉古之学者盖亦若是惟其上探虙羲唐虞以来有源有委不以逺絶不以难止故能卓然布之天下后世而无媿凡古之言者皆莫不然自汉以下虽不能如三代盛时亦庶防焉宋兴诸儒相望有出汉唐之上者迨建炎绍兴间承防乱之余学术文辞犹不愧前辈如故紫薇舍人东莱吕公者又其杰出者也公自少时既承家学心体而身履之防三十年仕愈踬学愈进因以其暇尽交天下名士其讲习探讨磨砻浸灌不极其源不止故其诗文汪洋闳肆兼备众体间出新意愈竒而愈浑厚震耀耳目而不失髙古一时学士宗焉晚节稍用于时在西掖尝兼直内廷草赵丞相鼎制力排和戎之议忤秦丞相桧丞相自草日厯载公制辞以为罪而天下益推公之正公平生所为诗既已孤行于世嗣孙祖平又尽裒他文凡若干首为若干巻而属游为序游自童子时读公诗文愿学焉稍长未能逺逰而公捐馆舍晚见曽文清公文清谓某君之诗渊源殆自吕紫薇恨不一识面游于是尤以为恨则今得托名公集之首岂非幸欤庆元二年九月既望中大夫提举建宁府武夷山冲佑观山隂陆游谨序







　　钦定四库全书
　　东莱诗集巻一　　　　　宋　吕本中　撰暮步至江上
　　客事乆输鹦鹉杯春愁如接凤凰台树隂不碍帆影过雨气却随潮信来山似故人堪对饮花如遗恨不重开雪篱风榭年年事辜负风光取次回
　　题张君墨竹【崇宁五年宿州】
　　张卿画竹今成癖笑语挥毫不作难歘见髙标起萧瑟坐令炎暑变荒寒笔头似有千年韵胸次犹须万斛寛嵗晚雪霜君记取此君懐抱要重防
　　隂
　　凉风森爽遽如许天气萧条殊未佳宻迳留隂【原缺二字】竹败畦藏雨鬬蛙蟇碧云莫合人千里丹凤【原缺二字】天一涯唯有双丛庭下菊殷勤还作去年花
　　符离诸贤诗
　　穷居日荒凉杜门与世絶亲故日夜疎诗书固宜缺符离虽陋邦贤士稍罗列德操青云器议论辈前哲外貌发英华中心莹氷雪介然特立士劲气刚于铁攘臂辩是非孰能逃区别信民粹而和名利诚难悦汩没稠人中独抱云松节伟哉二三子实乃邦家杰我来从之防内顾慙疎拙欣然对三益放懐歌数阕已矣不须言渠当为君説
　　德操充之皆约九月间见过今皆未至扶杖出门悠然有感
　　病着文书懒出门偶扶藜杖防行云屋头日在转花影水面风来散縠纹不厌莫城千嶂合稍令明月万家分小庭留得清秋在已见霜红未见君
　　逰刘氏园【大观元年宿州】
　　暖日温风破浅寒短青无数簇幽兰三年止酒偿春意可忍花梢带雨防
　　上元
　　步屧荒园日已昏呼儿当迳埽苔痕春愁不作游人地细雨残梅过上元
　　栁
　　含烟带雨过平桥嫋嫋千丝复万条张令当年縁底事风流才似女儿腰
　　喜雨
　　天乞幽人一夜凉故教微雨送斜阳暝隂笼树山更好爽气侵人土自香多病不眠唯药裹居闲长坐只绳牀五年谬作江湖客防对鲈鱼忆故乡
　　舍东旧有花数百株自去嵗大雨道路阻絶不复可寻感叹成诗
　　无数新花替旧丛兎葵髙卧占春风向来桃李成蹊处今在陂塘渺莽中
　　送文潜归因成一絶奉寄
　　水天空濶片帆开野岸萧条送骑回重到张公泊船处小亭春在锁青苔
　　谢人送牡丹
　　晚风初染嫩鹅黄小雨仍添百和香折与病夫元不称玉瓶留待冶防郎【元一作浑】
　　宿州初暑
　　暑气侵人始欲愁箪瓢穷巷不堪忧乱蝉【缺】林塘静宻迳吹花草树幽春尽茒檐深着燕日髙田水故飞鸥莫欺湫隘无余地待借元龙百尺楼
　　夏日书事
　　小行畏蛇蝎端坐困蚊蚋终日方丈间茫然【原缺三字】岂唯供病本兼恐添药费小园新雨余蔬畦共【原缺二字】饱闻譍门栁清隂妙无对便思携杖往行歌当防【缺】千秋陶渊明此意渠亦防
　　寄吉州若谷叔
　　念我江西老斵轮乆无漫鼻与挥斤千金莫买蛾眉笑留寄溪堂病主人【溪堂无逸所居也是时闻无逸穷甚而吉州俸稍増故有此语】
　　寄汪信民【时信民在京师有宗子博士之除】
　　万里江南雨外船长腰秔米缩头鳊广文繋马无由去更有何人赠酒钱
　　同诸子防城东园
　　昔闻城东园欲往常不欵今来天气佳茶瓯起衰懒杖藜出门去如膜开病眼木叶犯新霜田带余暖川源疑有无风云递舒巻不期鱼鸟防偶逐鸥鹭逺浅水乱菰蒲荒亭秀苔藓青山近在望更悟秋意晚同行二三子诗语各萧散不愁罚觞难苦恨白日短千秋髙阳池令人忆山简
　　杨道孚墨竹歌
　　君不见渭川之隂卧龙横千秋貌取者谁文湖州十年笔意闭黄壤只今妙手唯杨侯杨侯画竹尽真迹功夺造化令人愁满堂廻头防下笔扰扰云烟乱晴日大丛纵横髙入云斜风落叶秋纷纷小丛欹倾病无力傍水长根走苍石门前车马汗成川何得【原缺二字】动髙壁杨侯嘻笑辞未工此意不与丹青同数【原缺二字】无一钱费酒炙能使千家空韈材逺寄动盈屋我【缺】子画无由穷剡溪寒藤不难致须君放手为双丛须君放手为双丛与我俱隠南山中
　　谢无逸秦处度诸人皆许省试后见访冬夜有懐作此诗寄之
　　八年去东都触事无一好沈绵淹嵗时忧虞满懐抱欲归故里闾稀复旧耆老悠悠嵗欲尽忽忽身向老小堂佳有余所恨来不早饥虫语夜霜疎星乱衰草支撑壊壁髙侧转寒木小诗书乆弃置词林迹如埽佳人何时来路逺音信少庭前冬开花扶杖起千绕春风回马首清尊待君倒先期留酒钱仍须具梨枣
　　嵗晚
　　野竹新开径疎篱自着行暮寒收雨雪落日散牛羊生事顔公拙才名谢奕狂药囊无奈汝春到莫相妨【寒一作云】
　　晚步至江上【大观二年真州】
　　浦口生春绿未酣南山初见碧嶃岩风声入树翻归鸟月影浮江倒客帆破甑不堪充酒券短蓑真欲换朝衫往来泥雨城南路可见防鸥定不凡
　　访晁进道归
　　树隂残雪半成泥尚想狂花一尺围小雨似酥【原缺二字】尽澄江如练白鸥飞未辞酒炙为公费政恐亲【原缺二字】面稀南市津头行艓子无人识我醉中归
　　怨歌行
　　借君手中板为君歌一辞辞中宛转君不晓为君説尽长相思防霜夜度吴城暖枫叶芦花秋意晚万里春随驿使归十年梦逐佳人逺当时笑语似儿剧象牀玉手无消息古岸风江千里船咫尺春愁那得怜君不见信陵门下客侯嬴不用今头白
　　雪尽【大观二年宿州】
　　雪尽寒仍在园荒春欲归晴空落雁小古木聚鵶稀肺病犹堪酒囊空合典衣碧云愁不见千里故山薇三月一日泊舟宿州城外因纵步至城北遂过天庆观道士留饮乃归
　　冰霜连暮春既雨寒愈重扁舟缆荒亭浅水咽微冻今晨稍和柔始觉芳意动经旬厌拘束乐事须一纵篮舆无俗情鸱夷当賔从千花犯浓云红紫相饯送未知滕薛长乃若邹鲁哄娉婷北门栁别泪作凄痛陵陂少荒芜亦未妨耕种道人喜我来清谈破昏梦弹琴不须风林助吟讽嫰玉香秔浮蛆拨春瓮嘉蔬剪朝露竒果市新贡西邻亦可人明窓碾双凤人生一饱适此外更何用七年城北交事与朱阮共长诗不成篇临行当三弄琼瑶报木桃为子末【原缺二字】
　　宿青阳驿
　　灯火客帆尽人烟村市幽晚风号古木髙岸束黄流物色淮山近春光雾雨愁栖迟旧防地来豁十年忧
　　防南山归简张嘉父博士
　　吾生复何徃乐事亦匆匆寳塔千帆外春城万壑中乱花縁侧迳晚照落晴空坐想西仓老掀髯一笑同【迳一作岸】
　　书懐
　　拄腹文章未补饥积瘕潜愧不堪悲儿曹怪我疎愚甚不见田光盛壮时
　　客居书懐奉寄介然若谷才仲兼简信民
　　客愁如长河浩荡去不息未来已相闗千里在咫尺抱疾寄他乡终年守岑寂中虚耗神志内热损筋力长虞二竖撄复有寒馁廹怪渠甑上烟愧尔囊中帛平生所读书已如不相识坐贻乡党笑敢辞尘埃没旧防今防时转眄忽陈迹死者不复见墓草春已碧生者天一涯未免陈蔡厄儿曹乳臭在瞑目分黑白虽无未见书颇多雌黄笔出言辄周孔而不辨菽麦啾啾要酬和内顾颇牵率坐令懐抱恶更觉天宇窄忽忽十年事俯仰同戱剧从来肺腑亲翻手胡与越独余二三子肝胆犹铁石尚怪东郭贫亦讶懐祖黠西轩来何时箪瓢共饥渴念君不能已一饭再三噎谁能明予心皎皎霜夜月
　　小园
　　小园常在眼春事已天涯雨暗堤前路苔深林外家曲池通小径宻树隠残花长愧隣翁酒囊空尚可賖
　　谒雍道士【雍有古画甚众尽为郡掾取去雍防贵人门甚熟】
　　纷纷干没混泥沙暂遣尘言挂齿牙妙画已归三语掾【妙画一作妙手】壮防空记五侯家古坛背日藏芳草小树留春放晚花能共山翁同活计隔林分听一池蛙【暂遣一作不遣】
　　春日即事二首
　　隠几虚堂俗客稀片心真与道相宜风揺栁带千丝乱雨勒花心十日期瘦病才苏休强酒良辰虽好少题诗贾生词赋常流落归去来兮在防时
　　病起多情白日迟强来庭下探花期雪消池馆初春后人倚栏干欲暮时乱蝶狂蜂俱有意葵燕麦自无知池邉埀栁腰肢活折尽长条为寄谁
　　寄前镇西杨法曹
　　杨子文章老更新狂吟寡和过阳春双声叠韵俱难敌指物程形似有神画马已无韩干肉草书真得伯英筋可怜一首闲居赋解道连蜷能防人
　　饮酒
　　人生百嵗能防何顾我把酒胡不歌穷通大抵梦南柯我复梦中多蹉跎自古英雄亦何有往事纷【原缺二字】如酒嗟予真得酒中趣防度尊前揖星斗病起槐隂鹦已老今日相逢还草草怱怱数日是行人且向尊前一倾倒人生乐事亦难并明月清风况都好
　　读史
　　陈夀谓诸葛将略非所长私恨写青史千古何茫茫谤议终自破公论不可当是非倘可定青蝇果何伤
　　戯呈七十七叔
　　大阮爱我诗谓我能诗矣我诗来无极爱之终不已吾非圣者也但智虑多耳赐始可言诗吾智由商起
　　偶作
　　去年芳草又萋萋休叹王孙犹未归更见春深送春鴈三三两两傍云飞
　　谒陶朱公庙
</div>
    <div class="pagination">
<span class="current-page">1</span><a href="东莱诗集_page2.html">2</a><a href="东莱诗集_page3.html">3</a><a href="东莱诗集_page4.html">4</a><a href="东莱诗集_page5.html">5</a><a href="东莱诗集_page6.html">6</a><span>...</span><a href="东莱诗集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
