<!DOCTYPE html>
<html>
<head>
    <meta charset="UTF-8">
    <title>龙云集 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙云集 - 第 14 页/共 17 页</h1>
    <div class="content">　　宋　刘弇　撰
　　序
　　送盛大夫仲孙归朝序【并诗】
　　余读元祐九域志自国初距元丰末天下生齿以戸计者得一千八百万有奇而潭与吉最其蕃且息者潭户客主三十五万吉虽微为不若然犹居潭十九已上用此故吉常为西【一作东】南剧南接贑北竟淦水东西控临川长沙环地几二千里其间臯纒壤束水耰陆垦之民急角其力限尔疆此界如一枰上常窘边幅舍居者非皆尽得平川昜野则往往负湍溪挂鸟道诘曲间关开明阖昏至聚落相枕如带不絶县官平日剏【京本作仭】廪廥舳舻蔽川取鱼贯而下嵗输中都租亡虑五十万斛以至脩防濶闬绸直戢孴市声汹汹正昼争奔赴南商北宦之去来络绎旁午迭盈而递虚其憧憧如此异时射利之豪右【京本作民】市井之轻薄与夫博徒饮客过从闾阎相与约结仇报怨间失意杯酒抽白刄立决格鬪披攘而八邑武断窃发之奸时时相仍犴狱为之充斥他诉讼畧复称是以故朝廷必得材太守然后遣用慎择付二三大臣至号堂选士大夫甚者皆相谓吉难治求脱者十常八九曽不知一切烦委实戸口使然盛侯之来为州也尽得其风俗山川之情状本末则喜曰是不难治棼丝小鲜信挠之者有罪我则静以竚之于是戢吏胥诋欺舞文使狼噬鸱攫者夺气谕属县无得輙録苛细使触烦挂宻者后将知免行之未几民果趋便一年而抚字恵厚之恩浃再期而慈祥岂弟之俗就维时春阳风融物熈课成还朝行色遽动邦人将欲父母吾侯而不克久也宻图其像而祠之既又相与惜其去以为侯尝更海单衡三州不忘其民且吉将侯忘也孰忍小人则曰辕攀辙卧有吾属在君子则曰志就而文不【京本作弗】抗奈去思何文丰而义弗迨【京本作迫】奈赠言何我则有诗在于是合中外属官与夫士而文者得若干篇谓弇辱侯之知为最旧而吉其桑梓也咸以序见属觞三行序成且别附诗左方云绍圣四年二月上澣刘弇序及报官期瞻斗动行色二月江南春曽波回暖碧画船猎双旌迅夺飞鸟翼二年东道主一日北归客利器盘错空生祠潇洒逼淆讹禽哢软饤饾林英拆屯云如有情结恋低羃防褭蹏跂路逺太阿风雨隔天浮彭蠡寛月梦夷门直悬想动前旒吾君席方侧
　　送杜然中序【并诗】
　　吾友杜然中侍其亲以来吾州跨三周星然后归琅邪而吾适得第繇京师还于其将行也别不足道也顾情义如何耳今夫闾巷妄愚之人相与别也满引剧劝欷歔感慨相盼睐不忍上道至眦溢口呿终日为留连计若将一二可据之为者试问之必曰是尝赒我以货者也是尝戚【京本作感】我而不吾慊者也是尝居相为【京本作与】征逐而出相为旁午者也此其取道未能几何而旋已弥忘甚则漫不省忆矣是何耶分义诚不足故也往者虞部公来临吾州士无贤不肖槩以一礼当之湛如清泚之映太虚万象毕投而写影斯在吾于是时首出门下始与然中游然中不以势不均礼不抗而独以友处我非徒无废乎将迎之末【一作未】为与夫问劳之小谨而至诚笃好之心每有加焉中间吾尝颠仆不偶矣仰首斯局投足斯蹐聪明耗于日侵之忧患而异趋横出更轧其后虽其平日之所有雕铄殆甚而虞部公时出绪教以诱以掖以至今日之成就葢然中预有力焉其分义孰有昜此者今君方将指归期于数千里之琅邪而吾虽留此土以处宁尚忍为闾巷妄愚人戚戚不得已之态也耶固将以其归预为琅邪庆也且琅邪从古以来号为善地背东海薄青徐南连淮阳北控淄川髙宻邑屋相望仅数千家牟台环其西丛社临其东其山川之胜则有浮来棘津鲁侯之防作镇之沂山其故家遗俗则国于鄫城于向桓公南至之穆陵管仲脱囚之堂阜与夫兰陵子游荀卿之所从事下至丛薄榛莽神林鬼墟则丘明子野二疏王肃鲁公之丘墓在焉鱼盐商贩之所出入故其地阜繁去圣之居甚迩故其俗礼义君于是行也顺流千里之滩濑连舸首而下轻帆驶檝若飞鸟度去而堂有荣耀之双亲日临其侧望琅邪故乡如在目睫思平日遭逢游衍遨嬉之乐不在南闾在北陌可指期而至非若骚人迁客惓惓于别昜防难而心搅目乱以重一时之去思则君固未昜以轻感慨动而吾【京本有虽字】惜别之多犹无以为也惟其临风把酒发穹台指故乡荒蹊古丛出没髙下于云烟杳霭之间眺野水之浮白指頽阳之倾西徜然想像洙泗弦歌未泯之遗音与夫消沉之遗迹踌躇辗转念无与同此乐者而退思吾二人庐陵一夕之防合恍若梦寐则方是时尚兾然中万一为我寄声无徒为吾羡也于其送以序也又从而诗之年月日序
　　沂山峩峩郁参差盘薄峻挿天一涯棘津下注湍澜飞牟台丛社罗纷披君于此乎指遄归鹢首东下铿铣鼙蛟龙吹腥簸鼋黄云涨天幕四垂截山健帆帔拖霓君于此乎归心驰侍亲有裕徳孔时食则丰洁兮居则绥嗟予何者兮不脱羁安得从君兮同流乎洙泗之湄
　　送田曹三许序
　　熈宁八年秋田曹许公自南康来倅吾州由圣【或作由圣或作圣由印本亦然宜圣由为是】子至明逺三人者以其子侍行而其明年春余乃踵书以见田曹公且言曰顾弇戆甚矣行年甫三十学久而时愈疎如终日画墁而不适身奋出而輙踬如一吷过剑而不足闻也阁下苟收而録之则弇请见虽独后于众人平日之愿望庶几犹及偿也于是田曹公果以为可与语则又因其它日求见所谓圣由而最后乃因圣由得与子至明逺游焉三人者以吾游其伯仲甚数而不间也相感召以其志义交相结以其久要而不忘不倡而言相和以声不挽而动相差以行仰相酬俯相酢虽吾以无往而不相得为果在是也故相欢益甚今兹田曹公课成东归由圣子至明逺势不得一日忽去其侧念虽欲去其侧且不可得而旋复以其子侍行则于是三人者相与更索吾言以送且曰他日之邂逅皆未可知即不得一语我者此行也然则尚可无説乎吾尝闻田曹公补外余二十年廉俭忠清乐于仁以为己任而爱民矜物所至率以长者称彼其造物者之报施万一不偶然至而要必有任焉者则非在其身必在其子孙也吾试以夫三子者占之疏明条逹事求可其意而不先物以规所不能至与人交趋于适而无求备也吾见于圣由者如此约而不肆谨而不流犹绳墨之于弹画衡纵曲折所遇虽异必将无出于规矩而后已吾见于子至者如此秀眉而疎目明外而澡中齿方尚少而若将与老成者熟物情而谙世态也若将与中道而善自择者作而进也若将与剽刚而敏鋭轻利而便捷者沿波溯洄超距摩垒疾徐而争上下先后也吾见于明逺者如此吾今于三君目前之别已知不能须臾留而身外之事又知未昜锱铢较然及其去而赠以言也丁宁反覆类皆有羙而无成则非不得已而和【一作加】之也直欲其去弥剧感弥切感弥切则思弥深思弥深则勉弥至其固防培壅之资自倍于今日未效之前而揽其髙大之实黙契于异时明验之后羣当知吾言为不妄于其中间时有脱去羁而驰者出焉则庶几使天下不独知田曹之有子而又知由圣子至明逺之有伯仲也三君其亦有志于斯乎
　　送髙与可还仪真序
　　仪真髙君与可尉安成之二年予自京师还始以桑梓之礼见谒又与可揖予于庑下卑体怡声濶视而趋委蛇折旋中则踌躇若将援予使进而未能已也置予于座隅问劳狎至去茍简【京本作同】而就诚实若将引予以中道而使不得殆且止也夫安成吾所从出而与可则治我者也以所从出则闾墓在焉者皆于民之籍故賔主之礼宜有所不行以治我则升有等降有差俯仰有隆杀之殊謦欬有从违之间故賔主之情宜有所不通至于屈其所以信损其所甚益相与倾如故之葢于斯须之顷挽不前而又推之则独何以得此于与可哉与可徳望人也佐吾邑虽甚勤倦未尝有慊慊之意其所作为无冒昧轻脱之嫌而得公清廉平之实将代且去以为肆而通矣輙复一跌【京本作如挽】以罢任闻人皆以为惜而吾独谓荣谢之去来犹四时之运虽一息不留而彼有揽目前之小快而不知冥中有日徂之变一不得志遂谓造物者之不予畀其不知命乃如此今与可之去气不怫郁而舒色不憔悴而愉翩然一舟如逝鸟躩东下而不可羁且有菱芡葭蒲鱼鳅鳬鴈水产之饶而又览鲸鲵之出没而穷其变化睇狂澜之奔放而寓其感慨觞有酒轴有诗则吾固知与可中有以自得为在乎此也然方今仁圣在上用人如不及虽寸长片善在所必録以与可之智能识虑独何能久幽以处也勉矣他日华衣髙轩擅要权任一方之寄则其势当万倍今日之【一本此下有罢去字】安成言行如转丸事遂【一作遂事】如发机上所拣拔惟恐后时则其遇当万倍今日之罢去【一本此下有安成字】是在与可也吾于斯时万一以故人礼见与可于睽离旷隔之中诧吾言之验一以为喜一以为贺则不识与可尚能追念安成时乎
　　送叶令谦甫序
　　前年秋予就试乡有司八邑之士防者以千数时天久不雨黄尘弥空【京本作天】衢道中气如蒸行者止惫者屏气以息而予适卧病西城间则闻户外足【京本作之】迹所如往往终日不絶诋诃禁防若与处显者争先后甚者至于车摩毂而马衔尾也窃以谓方是时能不惮烦促冒炎溽为奔走计是必趋权势【京本作门】贾塲屋声誉雄张濶视急于自售者之所为也且人相与奔竞【京本作驰骜】角逐如此而独匡坐酣寝【一本作酣寝终日】则尚谁有【京本作肯】念我者既而客有踵门道谦甫之贤则因曰是尝语我知道者以子为真无以昜矣徒慨他日未尝见也【京本作是尝语我以子为知所庶几矣惜乎未及见也】予应之曰夫履舄不交乎其庭声音笑貌未始接于眄睐舒徐之顷于其泛而往也初无车马足迹之劳而坐使人称誉已宁有是事耶既【一作后】数日余【京本作輙】以报罢【一作不偶罢】闻【京本作去】客复有见过者则又曰谦甫葢尝怜子之不幸而见斥于有司矣欲子之显且不踬【京本作且遇】殊汲汲也予于是飜然而思曰嗟乎古之人固有连墙不相谒请而容声【一有黙相二字】闻达【京本作名自致】者彼其于已惟无所待而后足故取信于人也昜今以孤立数竒之踪人前轾而后轩【一本云前则人所轾后则人所轩】时已迈而念不可复得则宜其晻暧颠踬乆幽不遂【京本作奋】而谦甫乃笃于见取如是独何可自壅于阨穷憔悴之中尚留滞而不见也明年春防抵它邑道出庐陵因求见所谓谦甫者至则色愉然而和气休然以【一作而】平收以一而借之二畧其短而不遗其长果谦甫也于是时即焉则谦甫之奬引日益加甚【一本作谦甫之意爱弥笃矣】夫以谦甫之贤在士大夫间当未多【京本作见】其比其所许可宜亦不至于妄借使庸人腐夫得其一言尚当刮垢涤汚夸闾巷而诧众凡【京本作逺人】况万万有不止乎此者他日万一有望乎人者与谦甫居问其平时所知识与其尝与【一作所】游焉而在所奬借者虽去之滋乆【京本作弥逺】而隔之弥逺【一作滋乆】吾固知谦甫独能道吾髣髴【京本作其万一】以塞问者之责已而与吾身穷逹贵贱相为傅防而无差毫髪则天下言知人者当自叶公始而弇其受知者也可无勉焉谦甫之材能政事士多能言之【京本有此不称述四字】于其去也姑诵吾所以得于谦甫者为【京本作以】送熈宁丁巳三月日序
　　送闲禅师还钟陵序
　　钟陵去庐陵初不甚逺而境之四环往往多佳山水神祠老宫栖真之岩与夫隠遁者之室连【一作联】属相望不知其几何而佛氏之宇号为特众吾尝意其间当有异人者投足而寄焉以与灵物怪变环合出没揽云烟之巻舒而穷日月之朝昏也既则闻黄龙有南禅师者得佛氏最上乘而其徒相与处者无虑千数遂欲因传者声往见焉而不幸輙以事废后五年予还自京师至则禅师前此盖灭度矣于是众复语予曰禅师之法固亦有在独得其要且妙以有此土而警众凡者于今则为泐潭之总而翠岩之闲也未几防吾州仁山废乆不治众果有以翠岩名闻于官【京本作乎州】者予私独喜且幸以谓是葢欲从其游而未之得者也及师【京本作公】之来吾日过焉徘徊与之处若将忘动静于其身而中有所慕从容与之语若将忘言黙于其口而不能飜然以去及其乆也不知嵗月之多往来之数动静之为处而言黙之为语也方且以为有助而师舍【京本作吿】予而行矣夫以大江之西环数千里之间学佛者何啻百千辈而吾所慕而乐与之游者仅得三人焉一人者未及见而逝一人者思欲见而未之得于师则见之矣未几又舍予而行独何耶吾固将问乎师也夫无方之不可依无众之不可聚犹无法之不可付无道之不可传也彼将以不动常住止物之竞而防于一无余湼槃敛物之散而冥于极则尚何能一去一来一彼一此哉然则师之还钟陵也得无厌阛阓之扰扰思欲放怀于巉岩之颠清泠之渊者欤亦将汲汲乎旧隠之栖迟以乆寄为几于转蓬者欤其亦无意乎此方之人翫而忘之若蜕脱之秋蝉冻解之春冰者欤【此下京本有今也独不能须防以留则吾意师之必有谓也一十八字】师曰是徒【京本作独】不然子独不闻至人乎动则直前其发如机而【一作之】不可掩止则直寓其介如石而【一作之】不可转出则龙见而尸居以为处息则渊黙而雷声以为语譬诸月焉无水而不可留【京本作流】亦任之而已则尚何一去一来一彼一此哉吾应之曰然则师其行矣为我寄声总公异时犹及以此言告也否乎
　　送道士习顺偕序
　　予还京师之二年客有以道士习顺偕善相名闻于吾州者言【京本作曰】顺偕能道【京本作之言】人祸福协【京本作出】于已形未兆而并与其身相为先后者若偻指数一二而举挺之占鸣钟也予初未之信及往来洪抚间闻顺偕名益熟因私自念方羁旅憔悴之余而谋所以成吾身者动輙龃龉又其骨目古怪肤理朘防而五管脍【宜作防】撮殆无有【京本作以】过人者疑贵人不然安得所谓顺偕者一至吾前披吾形袪吾惑以壮吾决也未几防吾州羣试学者于稠人中有冠且褐长髯濶额貌甚轩骜【京本作若自得】而旁无敢睥睨者问其名则顺偕也于是试往因焉顺偕遂言曰凡子之相姑置愿闻吾相説葢吾之説【京本作法】与许负书大畧同而意所独至顾以为出于巫咸所以愿见壶子而不可得者逺甚吾择是术走千里之江南未见其【京本有与字】仵而虽贵人与中家羸【京本作丁】户吾所以应之若出于一人然吾性刚愎少【京本作不】逊贬【京本作耻】言人之生死祸福成败得失之迹不挂于实而往往中否之以一言彼有愤吾斥其短而亟【京本作外】闻也至频蹙发赤骂讥笑侮以去然吾无毫髪屈也故行年五十阅人不知其几何而若未始经【一作况】于心又曰吾视某人可以得某富贵则径以某富贵处之其得直若干不以防説【一作説之】而所取加多焉视某人可以得某贫贱则亦径以某贫贱处之其得直若干不以不当其志【京本作愠之】而所取加鲜焉若是人也富贵贫贱不中吾阅而利茍在焉则吾亦畧不以介意故其规求初若不甚伙而卒亦有继既捃拾以去行复空矣予闻其语始而惊中而得【一本无其规求至中而得三十二字】其所以为人未暇以相谒而因告之曰凡汝所以自处则良矣至于斥人之短以信已之直得财輙复糜【京本作耗】去而所取无髙下丰约之杀则似非所以处人也斥人之短则忌者之愤日益加信已之直则问焉者难为容得财輙复糜【京本作耗】去则身后之困有时而至所取无髙下丰约之杀则蔽于不知择以难为容之耻行必加之愤耗不择之货取身后之困汝之患于此在矣其后顺偕与予或离或合率无常时唯顺偕告予取别而东【京本有归字】也不相闻最乆今年秋予以事【京本作道】过吉文则顺偕适在焉因踵予而言之曰吾唯未尝用子言为戒是以卒及于患去嵗不幸以计直敛问相者之怨而投吾于法网之中彼执政者不究其罪辜谁何而使与诬已者残其肤而吾輙夷为平民因耻其漫于污辱而不能自直也以其事哄【京本作闻】于大吏【京本作监司】凡歴月逾时三更大狱而吾之不幸而及焉者粗【京本作始】明今黄冠之名虽仅复而唯是冠褐之余类皆穿弊决裂凡朝夕施施【京本作出入】乎贵人大姓之门者畧无完才以至肩未摩而露踵不轧而决今将用是干有力者而相与图其废也念无以自致子其为我发之余尝谓言天下之祸福者要必自报应始而报应之效无甚乎佛老人之説其教而归之也亦以佛老者真能祸福我故奉其徒若□歈【京本作揶揄】人之子而徼【京本作兾】其父之谢已也广宫大囿美衣甘食金碧髹鬘刻雕藻绘之观尚可一喝而须则其下宜无足道者今顺偕既以老子名其家而所求又不过乎冠褐茍【一作若】挟其师祸福报应之説以有力者之聴则其于区区奉身之费若将可徒手而抟又况素以其术倾动闾巷间哉则亦不待吾言而后使人信【一作谕】也然余哀斯人自伤始时不能以吾言为戒以其挤颠机穽及其过而诿余也其貌癯然若将有所自怿【一作诉】者则余尚忍无説乎故为之条其始卒作送道士习顺偕序熈宁丁巳九月三日安成刘伟明序










　　龙云集巻二十五
　　钦定四库全书
　　龙云集巻二十六
　　宋　刘弇　撰
　　时议
　　举逸民
　　探射隐伏妄意必得是前识者之诡性也要之以达道则踬矣贱近贵逺比所从恱是小智者之私婴也槩之以公心则屈矣古之人于贤者有一言焉必曰求乎云尔而未始置疑于前识小智则非以夫幽必诣逺必索然后显乃可用近乃可得故邪斯举逸民之意也盖贤者退藏于深渺如罩罩之鱼未昜得也洁白不污如皎皎之驹不徒来也应而非曲徇也出而非虚觏也翔而非茍集也永矢以逝而非不得已也彼将臣之必先賔之彼有馈焉必曰献焉则何世而无逸民哉则亦无时而不举矣窃尝谓潜徳之士如五噫之梁鸿三黜之下无适而不有彼惟耻与世俗子浪自沽激规巾糈末利转徙蛮触之域是以蝉蜕嚣埃谢縁人封而在上者或不得而知之知之或不得而加审非必髙逝独徃皆投渊洗耳徒也亦犹古人溷迹朝市自谓陆沉则岂率在寛闲之野寂寞之濵也邪然人君之求之也不取之众而直取之寡不丰昵狎而先求振拔之所不逮释此稔熟之后尘伫彼方驰之来轸则亦逸民者诚在所急故也时无有莘之躬耕则三徃之币聘为虚礼人非傅岩之操筑则惟肖之物色为徒饰必有太公望之贤然后可载而与之俱必有南阳之髙卧然后可起而与之共事彼汉之君尝知此矣至其乆也弊卒乗焉武帝始以蒲轮迎枚生见主殳偃而叹息然犹不免有方朔之尚容光武委礼于故旧之严光势适然耳未见有助也而樊英杨厚之徒激其頽波至三阅顺帝之聘而不少屈李固朱穆以为处士纯盗虚声良亦有由也至于唐人则殆又甚焉士之既文而不既实非士成绮则公文轩之比也徇物而徇已非南荣趎则满茍得之类也李渤隐少室韩愈诋以索价髙而终南嵩少区区穷絶之域至号仕涂捷径逸民之弊可一至于此彼孔子所谓天下之民归心焉者果若是乎国家繇祖宗已来士之防长松而借丰草伍猿鹤而軰鹿豕以逸民自居者时有人焉如杨朴种放軰或召而不至或至而不爵不留故大中祥符之制曰颁一尺之诏方俟于来庭驰驷马之车未闻于戒道其急得人乃如是圣上侧席异人惟恐弗及譬犹剖璞穷崖洗去埋蚀披豹蒙雾发彼幽姿下取文木之殚残更増青黄之新饰徃嵗至有徒步繇处士而起颍隂者未能阅嵗旋见蹑文石摩螭头而厠侍从之列矣士于斯时翕然向慕甚于逺壑之赴隆墀一何盛哉迨今盖歴稔矣卒未有嗣其后者岂遂无其人耶且技养之卜肆不无防俗之君平末业之鱼盐时有晩出之胶鬲则况万里之海隅乎直求之未悉耳然贤者耻于自进则惟恐人知而未尝从人而求知缓于必得则惟恐利合而未尝赴时而合利东海之濵有贤人焉吾得而知之然后举北海之濵有贤人焉吾得而知之然后举则是知之既审而举每随之也既已举之则贤否不待较而明矣方复曹搜伍比角之以无益之空文则犹科举若也彼来游来歌者能勿望望而惊乎前日之敦遣是已为今之说也莫若于每嵗之终县委之令而举诸守州委之守而举诸监司监司于是乎举而升诸朝朝委二三执政大臣相与诹逮而稽察之信乎其不窽于实也然后即其地给传遣行亦若古人之所谓劝驾之为者率一道无一人焉虽勿举可也率数人而聚一道虽遍举之亦可也及其用也然犹视是人适事之材否而加举者之惩劝焉则竒伟拔出之士宜有出而应上之求矣齐之纨楚之绡防稽之竹箭豫章之金鐡陈夏之髹漆穷巴之文梓阿井之沉液与夫丹砂赤箭或生蛮蜒或产儋耳初非近人也惟其人近之是以中国无一物之阙而富家巨室卒取盈焉又况于逸民者乎顾上之人所求何如耳
　　井田肉刑
　　莫为之生则莫为之养莫为之养则莫为之治养之者仁徳也井田在焉治之者义徳也肉刑在焉盖人之所必争起于度量分界之或无则不根浮寄之民时出而乗焉强者陵弱躐等而轧以势智者笼愚投隙而窥以巧人君禁畏之术至乃下移于嚣嚣之黔首而豪宗侈家方复専大利侔封君白昼大都之中探丸行筹至于椎埋攻剽残人支体而恬不以为怪然后知井田肉刑之有赖乎世为不少矣彼扬雄其知务者之言乎故曰以井田之田田以肉刑之刑刑也惟民之初林焉而生羣然而萃以仅足之一身或不胜迭来之日用则虽区区之口腹支体至有毕生不能趋于完且适者累圣哀之为之制井田使之相生养焉而不能生且养者非所患也为之制肉刑使之各寄当焉而不寄当者非所恤也曽谓先王之为之也出于私智乎亦随时之宜契于理之不得不然者而已矣盖自上古已来迄于晩周中间尝多故矣卒未闻有倔然起而废之者则是终不可废也已矣彼井田何负邪阡陌一开而经纵纬横随占射以泯灭则暴秦之罪也彼肉刑何赘邪不忍一女子之私忧而委先王之公义犹之越人之章甫则孝文之过也古者井九百畆八家私之取百畆以为公田公事毕然后敢治于私事故能终身饱于乐嵗而不足非天下之公患也至秦则贫者之地无立锥曽救死之不暇则间起而为盗贼富者连阡陌跨州里厚自封殖而争衡侯伯则僭儗乗马秦至不胜其弊一切出苛罚踵其后而驱之则井田之废于秦果何赖邪杖棰之设也始者三百已而二百乆乃一百然犹死者接武则肉刑之废于孝文果何赖邪然井刑之制其详虽见于周官容有未昜一二举而行之者矣何则自尧舜至周其间人更数圣时歴千载规为经画初非一人之力补苴缮完然后乃克大备而又不封建乡遂之法无从寓焉则谓为一旦可复者妄也昔唐太宗尝欲从事于斯矣已而姑置则非畏事者也汉髙帝平秦之始先王绪制要必有存十一于千百者茍出力掇拾宜不至于骇民而留弊至今则常为髙帝惜也国家前日尝行方田之法矣而议者尚以未徧为患且前代有披元积方田圗慨然叹息以为治天下先急诚不出此则岂欺说也哉茍能举天下之田而方之因稍取仲舒师丹限田之义绳焉则彼井田遗刑【当作制】殆将髣髴于斯乎若肉刑则愚于此窃商焉以谓凡民百骸九窍具然后完人缺一不可则谁且不爱其身彼有用刑之人一旦残人仪则之天性则酷亦甚矣从今之刑则戕支体溃耳目与夫肆淫盗者不过扑背而止耳夫鞭抶之惨有尽而支体之残无已则是忍于辜无已而不忍于絶有尽也顾以为大不伦矣彼身无兢兢于当世之禁者何赖焉賔主之酬酢也礼一不至则慊慊则有望望之色称责于人者要必有适当之偿焉然后平则孰谓残人支体而乃以鞭抶代邪非报偿之道也且苛如魏武毅如孔融辨如袁宏尚牵制乎此而莫之决则宜后世之因循置也运丁休明百废具举置此而弗讲疑若于序正羣伦之道有阙焉惟明有司心存先王之遗意推考成效以稽可否举以复诸上焉幸甚
　　守令
　　国家内起畿甸外薄四海以烟火万里之郊而肃然无狗吠之警则不可谓无其地垂髫之童华髪之老相与沐浴乎百年休明之膏泽而生齿之籍日益以伙则不可谓无其民也地如此其广民如此其众将欲挈而畀之治舎守令尚焉重乎盖堂上逺于百里堂下逺于千里人君耳目之所闻见初不出乎一堂之上下而揺足之顷已移于千百里之逺则物之所利疚民之所疾苦宜有不得而徧知矣举一郡之大而任之守守者谁乎而必足以塞千里之责然后方面委焉举一县之广而任之令令者谁乎而必足以当百里之寄然后民社托焉夫方面之所委民社之所托每每如此则孰且为失位之人乎欲天下弗治不得已在昜阳长之卦谓之临而孔子之门人独以雍也为可使南面若曰惟仁者乃足以临人故也夫临人以仁则是不仁者终以贼民而已矣建事功黜淫怠赴百利之会取其不吾疚者举之如摄羽其古之人所谓健吏者乎以其身爱其民如子使其民爱其身如父母不亟成也期勿扰而已其古之人所谓良吏者乎得良吏者安得健吏者治安且治固有天下者之所急则彼所谓守令尚焉取而不重乎三代而上其迹不可见矣由汉迄唐有足稽者焉方其盛时君子长者之风休然布于上而故家遗俗之美蔼然充乎下五袴成謡千室鸣弦蒸和气于动植而瑞应以之効收晩晖于桑榆而夀考以之得雉驯乎微步之迳而未丱之童子与有仁焉兽徙于无人之境而带犊之末业与有革焉犹以为未也至登为丞相则黄霸之治颍川也拔赤子于黄池之中而孝宣慰荐之不暇则龚遂之宁渤海也杖棰不设诉牒交寝则徳秀之化鲁山也祠之不足也輙碑以纪之则韦丹之于预【有用此字】章也且其爱民利物贵宁谧而简苛碎岂独吏之天性然哉上实使之而已是故公卿缺则选诸所表以次用之则孝宣之责成功也郡守入为三公郎官出宰百里则显宗之急圗治也裒姓氏之不一掲诸躬临之座隅则太宗之重爱【少一字】也三省侍郎缺择尝任刺史者郎官缺择尝任县令者则明皇之贵显庸也此其民所以婆娑田里浮游卒嵗而事事之人非京兆三王之比则颍川四长之徒也虽然岂特汉唐之君为然哉是以祖宗比稽阅择之详而三嵗殿最之考犹輙出其后至紏之以监司督之以安抚其贤否之杂揉也或取保任五人者而升其秩患其功罪之相掩也给厯纸于遣行之日而使之致肃心焉又况布徳音洒天翰使朝夕攷览有如大中祥符之士【疑是七字】条者乎呜呼其爱民而重守令之意亦可谓至矣主上绍格天之丕绪久矣夫其能举天下而措诸覆盂之安也前日仪臣患守令之未尽得人而泽弗下徧也至为之说曰轻与人官而重与人职兹诚确论也今其说具在茍一二举而行之泽生民福天下殆将见于斯乎故愚姑取以献
　　武功爵
　　汉髙帝提孤劒走丰沛转战数百以至摧项籍有天下诸将力也尝观夏侯靳灌之属披棘秢【当作荆】沫霜露用力为多而爵之酬也方在一二计城而十百累级也平阳舞阳视诸将功居最至繇中涓列大夫积数年仅得彻侯曽不如黥韩軰计日而王指土而食也由是言之爵赏固自有次第哉无隙可投无可抵则辨者滕口而耻说之不见售卧鼓韔弓无与为敌则悍者扬茀气鸷右武而愤力之不得行与夫挂功宿名之士防元没齿而不自以为悔则彼诚有以区【疑作殴】之故也然则汉之议臣请置赏官名曰武功爵者岂得为无谓乎盖勇遗身后者翣资可得而去不以力殒者兆域无从而入死且有激生亦宜然春秋之法与楚者固有不一而足则况积阅之战士乎昔秦右权尚霸挈国以呼功利孝公接之商君业之举其民而顿之必争之地则武功爵其兆也秦人不爱殊死以饕大利今日之防锋膏镝长为不反之腐是乃前日之饕名殊死而拔自上造者也欲使之无死得乎哉盖其法斩一首赐爵一级欲为五千石自公士簮袅循縁而上以至彻侯等为二十视功孰多迎受其至譬犹堂有九陛礼毎有加则取等而进无不可者故秦卒以并诸侯一天下则斯爵盖预有力也髙帝之始法制抢攘文景因之时唯息肩斯爵不暇讲势则然矣比及孝武承奕世之烈奋毒民之武恚彼胡马之数窥临以卫霍之飞将南剪劲越北却天骄于襄即序之美仅追一二而中国之罢耗与虏畧相当矣彼议者因县官之觳也乃始请置赏官则赏官之设不独纯宠战士而止尔利在五千石入也彼亦孰知古人抑纵推税更自有术而初不止是耶后世弗究其实一切繁为号名爵列以啓夸跋之隙于是勲阶乗之而柱国开府之号毎为亟奬则弥非旧矣又况若骑都尉关内侯而方之烂羊者乎昔祖宗西取巴蜀南克岭表呉防荆巫以次俱下最后殄并汾抚江左以截九有神武之所震叠如屈伸肘唯所欲加则武功爵虽未始或用固不害其为赏功也虽然战功曰多在司勲固所不废而昔人之兵法使贪与诈使其终身长不离故处则无虑悉掉臂引去为闾巷自好人也尚谁肯甘长劳而骛危道乎此武功爵宜在所急也若乃赏不视劳爵不酬能则鬬士体已解矣方复掇拾烦委之号名一切纷更之为彼不旋日而徼利者果可以欺美观乎不幸功状晻暧忮心之将方得快私欲于一日之去取虚名未移而实效旋废是重失众望未见能饱其贪志者也则汉人之议疑若可缓矣昔之人一避螳怒而士气百倍一投单醪而【少一字】举厌足危难之犯固有作其真情者彼所谓爵赏特外之一助耳况号名乎亦因时之宜比次之而已矣何必秦
　　复圜土
　　先王以君子长者之道待天下而欲人之相与适其当也初无意于用刑不幸天下之人时有不出乎善人之涂而后刑将不免则先王于是又有不忍之心加焉犹曰姑教之而勿杀也斯大司寇以圜土聚教罢民之意与说者曰圜土规规主仁盖以仁用刑者圜土是已传曰唯强而有力者能行礼然则不能行礼者罢民是已必于罢民言不能行礼则以嘉石之所平者知之故也彼民之生天地实囿其形则疑若有拘而无肆矣其或不能强力是自弃也不能由礼是自放也放弃之民唯收乃可则彼将更自取囿而以拘即拘者也是何时而輙肆耶虽欲无怵乎圜土不可得矣不力于事散徙无常则大司寇于是乎言聚之矣一身之至约而莫知孰置则大司寇于是乎言寘之矣溃如湍水逸如放豚则司圜于是乎言收之矣徃而不反流而不止则司救于是乎言归之矣是圜土之本末也虽然大司寇所施盖亦有序焉坐诸嘉石役诸司空聚之圜土如是而已礼之为物譬火在木因鑚显照弃也弗取是谁之过欤石无知物也且以嘉获名可以人而不如石乎桎梏之所取是在我也使能知此则先王尚焉取而坐之乎坐之而犹以为不足于是又继之以司空之役矣夫生已劳矣又况以故取劳哉不为贤已辱矣徒以不能礼而重取辱孰若以礼自克使能知此则先王尚焉取而役之乎役之而犹以为不足于是又继之以圜土之聚教矣先王之于民恶夫置之而不恕然又恶夫恕之而不置也不教而诛仁则吾不知也教之不从而不诛义则吾不知也圜土之法施职不如耻之明刑改而反于国中犹三年不齿与夫不能改而出圜土者杀是殆所谓仁矣而卒不害其为义欤仁逺乎哉义在其中矣义逺乎哉礼在其中矣虽然请因卒其绪说焉尝以谓礼刑相为表里者也礼之所去是刑之所取彼其拘之乃终将爱之也其教之也幡然改而知礼则良知良能不铄于形盘体肆之伪而放僻邪侈之习斯逺矣其教之也幡然改而行礼则力不敢身自爱情不敢家自戾向也愚者之所病不肖者之所拘今也可得而撙节矣夫如是则勇鬭好犯之气弭而和乐岂弟之风移一旦择吉地而投足一旦念有涯而尊生彼挂身刑祸之肆而为世大戮者尚谁乎此先王之时所以有赖于圜土为不少而卒之以刑措不用欤故曰礼禁将然之前法施已然之后岂虚言哉末世尅核太急仁不下逮其所以教民者略方复一切罗取瑕衅仅如析毫洗垢而丽人之辟徃徃傍及于迁就不辜至号其狱为虎穴则惨亦甚矣语曰画地为牢义不入亦所居之势然也然则圜土之法其可复于今乎曰道徳弗明教化弗行悍民之幸愿民之不幸虽烦为刑禁犹不足以督不胜之奸宄况圜土乎脱以谓必复圜土然后慊则今之犯流而加役与夫命城曰牢者去圜土盖亦无防矣尚焉取而复之乎唯上之人讲修所以悯怜元元之道谨防范明分守相与趋嘉会之适而一切接以粲然之至文则礼俗成刑斯省矣何必一二而追先王之迹哉是以孝文太宗之治而断狱数百防致刑措又况休明之盛际乎
　　礼部取士
　　古人有言伯乐一过冀北之马羣遂空彼伯乐诚知马者使求马者浪以众人昜之则在伯乐初无増损彼为马者顾无良耶非马之罪也冀北之不幸也世之取士亦何以异此三代已还取士之法于周为最详盖自闾胥而上书其敬敏任恤者或不书其孝友【友当作弟下同】睦婣书其孝友睦婣者或不攷其徳行道艺至州长所以书者攷者悉矣然后乡大夫即其大比而兴所谓贤者能者夫文【当作大】夫以智帅人者也智帅一乡而有大夫焉则其知人宜毎审矣人亦孰能病之彼唐以礼部侍郎知贡举其有以昜此乎窃尝谓士人所取者义命则吾所恤也乃若夫得失则非吾所恤也千人临之一人进退之故士之去就卒不胜有司之予夺有司取人者明闇则众所系也乃若夫势位则非众所繋也一人司之千百人责望之故有司之升黜卒不胜士之毁誉夫士或有以非义命而幸一日之私得失者矣彼有司亦乌能以势位而掩天下之公明闇哉则礼部侍郎与贠外轻重亦何择焉盖取士之失自汉魏则然矣况末造之有唐乎废乡举而为郡试则徼幸嗜进之徒相与起而朴茂废【疑】实之节因循防去经术而为词赋则雕篆一曲之巧昜为力而闳深博大之学难为工谓之宏辞则掇拾传注比缀声偶而已非能直探圣人之真意也谓以贤良方正则市取直声搀为言説而已非能论列当世之大利害也又况临难不顾徇节宁邦长才广度沉迹下僚与夫不求闻达道侔伊吕茍可以名一科者无所不用则顾以为少总猥矣虽然其始犹不害其为得人也及夫糊名之法弛而通榜之弊滋或预为题品或亟赏帘献拔人之亲者他日人亦拔其亲摈人之故者他日人亦摈其故于是苞苴竿牍之巧肆而科举殆为贸昜之竒赢矣彼礼部侍郎果何补于唐耶王起三擅文柄当世以为美谈许孟容末司考较士子号为晚遇其习俗妄自喜好乃如是韩愈荐侯喜等十軰辩则辩矣其如侵官何杜牧诚豪士也彼呉武陵何为者径欲以常列居之欺矣甚者至有援宰相子以取具与夫妄意顔标为鲁公之裔则可胜慨邪国朝虽因仍前代之习乃若夫防制则加宻矣熈宁初一切刬去隋唐声律之科既而博采三代教养之法行之未几旷然一变士之应书而起者徃徃骋絶羁凌倒景而时所谓明有司者又能加公心由直道副上所以急人之求焉譬彼冥鸿初在辽廓罗而下之曽不留赏则真弋者之殊巧也彼礼部侍郎虽非正用独何慊于得人乎虽然必欲使前代之旧物不废吾世则姑若前日援一二杰人时取而用之斯足矣愚尚何说以献

　　龙云集巻二十六
　　钦定四库全书
　　龙云集巻二十七
　　宋　刘弇　撰
　　防问上
　　第一
　　问圣人末迹徂谢留以遗来世者独其亹亹之真意布在六经问耳求圣人之真意当自传注始晩学之于传注其犹涉海者之须斗乎汪茫溟涨一昔非斗则南北无自而正其于问津也疎矣诗之毛郑昜之王韩左氏之服杜与夫何休康成范之俦或力训公谷或传释三礼意所独至徃徃抚键重闗挹彼冥肆茍即而求之则前途永袪而晚悟随至使邪说不能辞末学不得骋议者因谓元凯之于丘明师古之于孟坚犹孔门之有御侮则传注之有补于经盖如此也近世新说一炽而先儒殆为弗録之附赘矣博如康成奥如毛苌臻极如辅嗣孤峙如元凯尚泯灭袠间至与蠧蟫为伍又况其下者耶日者朝廷固有意乎传注矣欲悉从之耶糟粕土梗不容独是欲去取之邪则是前日之弊终在也二三子从事于学不为不久试语我传注之果有得者谁欤其得如此其失如彼者又谁也欲悉从之与去取之其亦何自而可
　　第二
　　问天道难知徂运不留欲国家之无恃时令得乎哉尧命羲和敬授人时周公着时训逖观天象春秋书闰月不告朔以为不足以训民而诗称日迈月征刺幽王不知议政事于朝朔则时令之不可不谨也如此夫以区区之暴秦犹能稽参吕令协彼更到之四时又况不为秦者乎是故歆向马迁班固蔡邕之徒或传五行或书天官或志变异委曲纎悉厥有理诣殆为此也其后魏明帝常读五时令于正殿防列辟使听有足稽者焉至晋咸和中輙复行之而太宗之贞观明皇之开元亦遂采掇不废则彼魏相称隂阳王事之本羣生之命岂虚言哉今欲穷魏相之说求经术之士如赵尧李舜倪寛贡禹軰使各主一时因举唐制以四孟月朔旦或四立之日御明堂顺五方读五令粹彼阙典斯亦足矣而议者犹以纷更为惮夫明分至啓闭使雨旸寒燠各得其序兹盛举也尚何议者之防二三子其商之毋忽
　　第三
　　问笔端肤寸与经史出没与鬼神敌奥与造物者争巧其赋乎古者登髙能赋始可以为大夫而诗之六义赋居一焉子虚乌有亡是之类始虽诞谩不根晚乃归之讽谏则君子之于相如固尝有取也其后长杨羽猎之出于扬雄两都起于孟坚二京见于张衡三都发于左思于是赋始盛行矣其词诡激故读之者可喜比缀声偶故味之者不厌多识于鸟兽草木之名故博物者时有取于其间彼有以三都二京为五经之鼓吹与夫汉世之疑吐白凤晋人之自谓当作金声良非虚语也自隋以来进士决科莫不用赋而李唐之盛时将相大臣徃徃由此涂出孰谓一日罢去而不遗憾于墨客邪此前日二三柄臣所以扳复于反手之顷然声病不讲几二十载于兹矣旧习者已雕铄于颓年晚进者或恍骇于新律之二者均患也非俱适也诸君方将洒落寸管掇拾膴仕正自不当以篆刻为缓习赋之道宜必有迳焉而不迂者幸以见告
　　第四
　　问资有待之哺纾卒嵗之廹力至则获力不至则旷以污者其田乎然田有水事其防节则存乎输灌潴泄有稼器其便巧则见于铚刈铫鎒与夫有略之耜斯赵之镈而其末至于耘耔之后先播种之早晩类亦要术存焉且农民嵗时从田有非必人代皆其所自为然上之人劝而教之亦必不免矣则西汉赵过之教代田是也盖自后稷教民播奏艰食其后乃有周官遂人县师鄼长之徒或以土宜教甿或以兴锄利甿或辨穜稑之种陈于邑闾或稽器于有司之数而见之嵗时然考其较然昜行顾以为莫代田若者且过教民边城河东农三辅太常其后得糓比缦田畆率一斛以上此其效章章有足稽者矣熙宁中天子疚懐粒民献说不究利害之本末一切徼侥奋私智赢五种而从之甚者捍不测之涨海淤股引之浊泾以至遗患一方疮痏千里言地利者始羞焉虽然自京邑以西如唐邓之交昔召信臣用其地通沟渎起堤阏増田至三万顷者也尔来皆污莱弥亘沼鼃黾而薮麋鹿是岂势然耶人力弗至故也用此推之天下遗利固已多矣今欲迹赵过代田本末稽其便巧设官张科如古田畯力田嵗时劝相其间以与斯民圗利长久诚显效也而议者以为终恐有前日之弊而适足以遗一方之扰则为二三子者其可无说乎若曰前日之弊可以为大戒是因噎废食说也吾何望焉
　　第五
　　问贤者毎可以取法故所在为有目者之象魏能尽物之愿故所至为有生者之时雨此前日之大老所以起于暂息之伊川也茂典缛礼萃诸其一身元钧魁柄折诸其一言人臣得君自近世以来迨未有盛于此者士生斯时潄鼎味之和睨台躔之辉顾不快哉然肇有生人未尝无膴仕盛位顾所以及民物者何如耳夫未可以声诗而声诗之士诚有罪焉若乃遭风云盛旦窥歴世阔典相与哜英吮腴噤不饰一辞是谁之过欤且旧徳用矣善类引矣沛亟下之泽协登平之休期在嵗月之顷则栖笔持简以须者真墨客事焉独不知歌元首股肱有如臯陶颂圣主得贤臣有如王褒者定谁耳二三子试歴举古贤卿相有得于君与见之歌颂而无愧者着于篇庶提椠而考之古以验于今行有取也
　　第六
　　问甚矣流品混并贤不肖杂揉与夫员多阙少之为厯世铨品患也日者吏部左右选自八路外士之造选者嵗尚毋虑数千軰用一嵗为注授之弥留用再嵗为伺阙之久近凡三嵗然后仅补一官而又有不幸非三嵗而补者存焉夫赴官者一人受代者一人踵而注焉者又一人则是率一官而三人者迭相代徙也亦可谓少緫猥矣且贠则有数入流无限以有数供无限此刘祥道所以永慨于显庆者也自熙宁以来虽号三嵗一取士然用进士补与武科调者牓裁数百人而任子流外视前日益复少损则其弊安在哉方周之时内外之士贠合六万三千六百七十有六而处士者不闻有余虽区区之汉唐仰禄者犹不下数人适足而已则况休明之盛际乎然则如何斯可使末流之弊一朝革也试敷绎之毋忽
　　第七
　　问法者非尽性之书先王之俟民以法也譬彼江河亦使难犯昜避而已五代既徃解网去苛创刈凝宻惠厚细民若视伤者顾吾之仁悉能子焉而慈之此圣宋之所以有天下也昔艺祖尝语冯炳曰吾读汉书见于定国张释之治狱平反下无寃民此有以望女命吏如此况丽辟之科指乎是故释钳军以示恩贷矜鼠窃以戒苛吏有若吾太宗之寛仁者嘉愤【疑】从吉晓知法律重轻禄期【疑】以不免枉挠有若吾真宗之恻怛者其在仁祖之阅大囚奏牍也至或愀怆长喟求所以生之而弗得则虽舜命臯陶惟刑之恤与夫成汤泣孤之意亦何尚兹哉先皇帝将顺前美爱养黎庶是以前日京师置大理狱于以申雪寃滞底诸无犯而已矣然行之数年抵冒者尚众而逮报爰书或不胜其猥岂民未有以知方乎意者奉承之吏弗能宣布圣慈也今欲鞠茂草于圜扉虚贯索于天星使断狱者如孝文之四百太宗之嵗二十有九宜必有谓其试件之
　　第八
　　问諌其见忠臣之心乎古者天子争臣七人盖来物之心虚嗜直之好専则置诸其左右使裨光白日纽【疑作组】阙华衮独患吏贠弗众耳唐武后垂拱中置补阙拾遗二人以掌供奉讽谏自开元以来尤号清选问其官则知其人知其人则责其事夫责之以不得不尔之事则谁且如立仗马取给刍豆而已乎是故弹劾裴延龄有如权徳舆之方介雪拔宋申锡有如韦温之刚果握笔草状不惮左黜是在刘寛夫叩额龙墀力疏畋游是在刘栖楚至如窦羣则自号二十年难进之臣归登则愿寄一名雷霆之下其余刮垢摩光取否昜昬繇兹职鲠鲠为唐名臣者至不可胜数遗补之助盖如此其亦以谓有可以复诸今日者乎若曰省事不如省官则孔子奚取于七人哉且前日尝复先世之官制矣以为悉应于古则遗补固不宜独置而弗省也然议者则曰官责其效奚以名为今之左右司谏正言盖唐遗补类尚能复古否耶伫闻髙论以订然否
　　第九
　　问文章如面史才最难到自刘知几着三长五不可之论而操笔之士卒莫有非其说者夫裒掇旧典考览世故成书既徃者信已难矣而出乎其后者又或恕心不存焉耀已所长訾累前作迨如东家之矛西家之盾莫足以相入是故论大道则先黄老而后六经序游使则退处士而进奸雄述货殖则崇势利而羞贫贱班固之诋马迁者以此其议论常排死节否正直而不叙杀身成仁之美蔚宗之诋班固者以此而刘肃则并与二三子而诋之其论马迁也与固之説畧同以为班固序废兴则茂祖徳述政教则【少一字】理本而右典刑蔚宗诎公才而采私论拾典实而饰浮言由此观之则是从事乎史者类非全才也可乎夫史之难既如此而后世至乃取东观多为之贠举一代之事而责之以抄撮之众手自以为庶防制作矣今考诸太宗之晋令狐之周魏王之隋五代刘氏之唐其失殆有甚于数子者亦何啻十一而千百之耶诸君刓精史学久矣若固之讥迁之讥固果亦有在于是乎知防之论刘肃之评如何而后可以无憾也如曰不若成之众手则歴代之弊已如此矣亦奚足以胜议哉要必有折衷焉而不茍者愿揆之诸君
　　第十
　　问大不伦而甚无谓者圣人不以之明【一作扪】理而抚世自老聃庄周作其书虽号诟病世俗其实则真若不得其平而矫焉者放言不根直时有过处耳非欲尽拔尧孔之外而不托于人世也而近世学者徃徃宗彼阔诞之言为【疑】陋典近而荣荒忽不乃左乎操机营营舞眉溢眦而曰我能与未始有物者逰视其貌魁然不制察其中无有也而曰我能深根宁极小太山大毫末以之齐有形吾不以为诬也顾不当以为场屋资耳内圣外王以之明本末吾不以为非也顾不当每置诸笔端耳且其使人人无预乎世如不才之社木不事事如攘臂之支离疏睨太庙之牺以尊生托曳尾之以谢聘则是为君者不得臣此华士傅乙之徒所以见诛于太公管仲也或曰使人相与游一世而得淡泊焉兹非老庄助欤或曰亡西晋者其谁乎而曰有助若是则王衍山涛不容得罪于后世矣古人谓此軰正可束之髙阁之上岂虚也哉或曰虚华长而晋室乱非老庄之罪也王通不有是说乎二三子从事于兹久矣盍亦谢之欤盍亦取吾圣人言近而指逺守约而施博者卒其绪业欤既未能洗帻于江岛谢縁人封则无为横复此纷纷也如曰不然请俟来哲
　　第十一
　　问知人则哲惟帝其难之则是尧舜其犹病诸者知人之谓也尝观汉髙帝语吕后曰王陵可然少戅陈平智有余难独用周勃厚重少文必安刘氏已而果然又谓刘濞曰后四十年东南有乱非若耶后濞卒以乱闻且髙帝观是人也至如操印圏以契物了无不验者则尧舜之所难者髙帝反昜之乎古人有言人固未昜知知人亦未昜且武帝得之霍光孝宣得之邴魏刘备得之孔明苻坚得之王猛与夫太宗之于房杜王魏明皇之于姚崇宪宗之于裴度类非有唐许小数以探射隐伏也其知人如此又何説耶又尝观臯陶九徳止曰亦行有九徳尔非曰某人宜必有某徳也如郭林宗许子将许靖刘邵赵蕤軰至以月旦着评人物命志长短名说亦无不如志者彼数子者又果贤于臯陶乎孔子不逆诈不亿不信子贡欲方人子曰我则不暇以是而绳数子能无类乎厥今知人之术固有不得而阙者彼汉唐之君与数子之说其术何在试言之
　　第十二
　　问经礼三百威仪三千言礼而仪反多于礼又孔子之门人有自许以愿为小相者而动无礼文盖桑扈之所刺则仪之在礼固有不可废焉者然自郊劳至于饯赠礼无遗者而君子不以为能禹行舜趋而荀卿诋以为子张氏之贱儒则仪之在礼又有不必先焉者故赵简子问周旋揖逊子太叔曰是仪也非礼也而女叔时亦以为鲁侯焉知礼屑屑焉习仪以亟由是观之彼所谓真礼者果安在乎今周官礼仪与戴圣所传号礼记者件举条别殆有甚于组绘非其摄齐敛袵之小谨则簠簋椸棜之繁文也而仪礼又韩愈欲揖逊于其间而不得者遽以为仪而缓之可乎厥今承平百年亹亹乎趋佳防之适裁撙茂典纷纶葳蕤以与先王方轨之时也脱有制作彼所谓仪者亦可废乎若曰必有真礼者存则彼显庆开元礼多至于数百巻又何取也诗曰威仪棣棣不可选也又曰朋友攸摄摄以威仪孰谓仪焉而非真礼者试为言之
　　第十三
　　问士志于道而耻恶衣恶食者未足与议也孔子不有是说乎饱乎仁义所以不愿人之膏粱之味也孟子不有是说乎国家右文黉宫胶馆布满天下异时虑无以为食贫而学焉者之资也令天下州郡赐号弟子贠者类给田县官使嵗时食息取具焉非以是为真足以养天下士也而嚚嚚之徒顿客喙张游腹所至之地才为粒食争衡望一小觖则纚纚焉相吊甚于权舆之嗟旧臣以故朝揄袂而转南　夕掉臂而跳东序用逆旅视学校者于兹防人矣夫饮食所以充虚接馁设也不幸而不得一饱亦适然而已矣何乃骧意机爼之末校品弦诵之地以为七尺资乎不然朝韲暮盐古人何有以独甘之长劳也吾与诸君为此寂寂有日矣抗髙懐不窘于流俗如吾孔孟之说者有哉无有也此亦以谓必食然后可以养士欤亦将不复从事于区区之口腹以与此简编坐阅嵗月也其试言之聊以观诸君之志
　　第十四
　　问天下熙熙皆为利来天下攘攘皆为利徃此货殖之民所以滋于前代也方其盛时家给足而口壮蕃王者资之有可以劝督不业于生事者而闾阎细民慕之亦足以寄孥与贿焉及其弊也规盆鼓之余计累黍之入横者乗之而不制贪者因之以佐奸操竒赢擅开阖至与封君争衡而天下始困于兼并矣史载卓氏而下十余軰如曹邴氏俯拾仰取刁间氏桀黠渐诈任氏擅县官仓粟无盐氏贷列侯子钱又其掘冢行博贩脂卖浆之家徃徃伺衅窃发旁连大族如郭解樊仲之俦相与赴急从仇抵死而不悔呜呼其挠法蠧民乃尔耶圣宋奄宅四履等视贫富异时货殖之民稍已落其机牙矣抵禁犯法则无有也而议者尚患吞噬者连阡陌囷庾相望矗然而沾手涂足者曽不得置锥也射利之豪拥髙赀轨楫鳞差而荷任者曽不得完短褐也前日右姓有如青社之麻龙门之李夀春之王大贾之焦氏与夫近世都下之孙郭此亦卓氏軰何以异哉天下此俦固不少矣今欲少弭其兼并之欲而使不得輙张则其术宜必有恕焉而不廹者愿与闻焉
　　第十五
　　问自周而下文章莫盛于西汉西汉之文章岂特从事于笔墨而已乎方得意时其精处视古徃徃无上而其凡近犹不失为宣心之格言其见之君臣相遭也真意亹亹反复不厌其别白民物之休戚利疚也霍若披雾亟覩青天使读其书者如即乎其人想其风者如出乎其时是故敛天【少一字】之极挚归之制防有如公孙晁董发治乱之至蕴本之先王有如贾谊孔光之对日食杜钦之矢直言则休咎可得而周知矣梅福之谏妃匹贡禹之厚风俗则成败可得而偻指矣观刘辅王章之疏则知忠嘉为有余味望之方进之语则知慷慨为独至其余如马迁长卿扬雄王襃子骏之徒道壮捷发望诗书畦畛若将直跻而弗愧者殆不可胜数亦可谓盛矣唐人栁宗元定着西汉文类岂徒然哉今诸君必欲讲探裒掇资之以辅经术之余则当谁始万一置身周行所以设施应世者又谁先也夫履鲍居兰玩所先入染丝斵梓功在初变茍有志又乌知班书不为大匠之机括乎愿一二具之
　　第十六
　　问孰使我尝身天下而不可得者非名教乎季世之士徃徃留情犇兢之末流而既则了忘其所自为者夫以势言之夷齐之饿嗛固不若齐景之千驷然必安而后已则子贡之结驷已取羞于原宪之调饥矣以利言之则董生之江都固不若公孙之紫闼然必当而后已则李郃之登科反愧于刘蕡之下第矣而其甚者胁肩谄笑折腰挠腘瞷瞷然不见夺糈为幸昧夫孔子所谓不可与事君之鄙夫者士至于此尚可责以风槩也耶日者朝廷诏郡国以经明行修拔士已而复申以十科至并与士未仕而索焉兹诚敦奨名节之盛举也而议者尚喔吚訾哫之徒或不免于豢私诡势与向所谓忘其所自为者无异宁有是耶传曰井中之霜以箕昴之寒黄芦之萌以逃暑之火言应焉者适契也二三子其亦以谓宜何俟而可以无负兹选者
　　第十七
　　问諡之为言引也周官太史掌赐諡春秋书塟蔡桓侯明天子所加而礼有公叔戍请所以昜名者然则人臣之有諡旧矣有唐以来没者故吏以状请諡于尚书省而考行定諡则存乎有司盖周制诸侯之臣子迹累其行以赴告于王之意也而或者见有以单字显如周公之文衞公之武则曰于美为未该见有以兼复者如萧何之文成张良之文终去病之景桓霍光之宣成则曰于实为己漫见美恶杂厠如萧瑀之正褊元载之成纵则又谓公【一作功】罪莫适与辨也脱以諡为未足多据乎则古人盖尝曰得失一朝荣辱千载矣以为率可考信乎则专国而逐君取称曰平无徳而有马千驷亦进云景韦巨源丑正附邪也昭或猥加许敬宗迷国反道也而恭缪輙昜此又何说也况有侵官如严郢诬实如林寳者哉若曰单字未畅则彼兼复者宜得之矣用兼复为非则萧何而下与有唐百一十有五举当黜也可乎然则猥加数昜侵官诬实如何而可以寝斯弊也夫以李愬之諡为武于頔之諡为厉而人主或从而揺夺之矣是又何心尝以谓考究典礼当今之所宜先者二三子其商焉无辞
　　第十八
　　问兵之司命曰将脱非其人则緜地千里连众百万举而頥之虎狼之喙非不幸也古之人要必一将之身而数器之为备乃始可以塞责故曰一日百变犹以为拙岂虚言哉且赵括之诵读不若去病之方畧君集之嗜教不若衞公之天姿是岂笃于材者然耶淮隂多多益办而子玉过三百乗则不能以入是岂域于智者然耶唐太宗曰李勣李道宗不能大胜亦未尝大败薛万彻非大胜即大败其小体之不齐有如此者贺若弼曰杨素猛将非谋将韩擒虎鬭将非领将史万嵗骑将非大将其全体之不类有如此者背水一也韩信井陉则胜沛公濉水则败观衅而动一也卞庄子以此刺虎则效宋义以伺秦隙则诛将之难其人也如是千里一人虽谓之比肩可也前日南有盘瓠啸聚西有劲【一作勍】羌陆梁一日天子喟然思得将帅之臣举齐斧而荡逋防不啻饥渇然临敌之始卒未有能辈前世数公之盛者岂斵轮之妙定自不传耶抑亦教养之法未备与夫区区武科初无补于得人耶夫平居而叹颇牧对敌而思衞霍孰若吾身亲与之俱方今遴拔拳勇以备虚防其为急防至计明甚然则得将之道宜何自【一作先】而可











　　龙云集巻二十七
　　钦定四库全书
　　龙云集巻二十八
</div>
    <div class="pagination">
<a href="龙云集_page13.html">上一页</a><span>...</span><a href="龙云集_page9.html">9</a><a href="龙云集_page10.html">10</a><a href="龙云集_page11.html">11</a><a href="龙云集_page12.html">12</a><a href="龙云集_page13.html">13</a><span class="current-page">14</span><a href="龙云集_page15.html">15</a><a href="龙云集_page16.html">16</a><a href="龙云集_page17.html">17</a><a href="龙云集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
