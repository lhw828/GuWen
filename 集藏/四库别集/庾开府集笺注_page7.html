<!DOCTYPE html>
<html>
<head>
    <meta charset="UTF-8">
    <title>庾开府集笺注 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庾开府集笺注 - 第 7 页/共 11 页</h1>
    <div class="content">　　长思浣纱石【十道志勾践索美女以献呉王得之诸暨苎萝山卖薪女也西施山下有浣沙石】空想捣衣砧【庾仲雍荆州记秭归县北一百里有屈平故宅今其地名乐平宅东北六十里有女须庙捣衣石犹在】临卭若有便为説解琴心【见乌夜啼】
　　看舞
　　鸾廻不假学凤举自相闗【见春赋】到嫌衫袖广恒常碍举鬟
　　聴歌一絶
　　恊律新教罢【见马射赋】河阳始学归【见和永丰】但令闻一曲余声三日飞【见鸳鸯赋】
　　暮秋野兴赋得倾壶酒
　　刘伶正捉酒【晋刘伶传常乗鹿车一壶酒使人荷锸而随之谓曰死便埋我】中散欲弹琴【见拟咏懐】但使逢秋菊【见卧疾】何须就竹林【见赐酒】
　　对酒
　　数杯还已醉风云不复知唯有龙吟笛【见和泛江】桓伊能独吹【世説王子猷出都旧闻桓子野善吹笛遇桓于岸上王在舟中云闻君善吹笛试为我一奏桓为作三调弄毕便去】
　　春日极饮
　　槛前闻鸟啭园里对花开就中言不醉【诗不醉无归】红袖捧金杯【见咏畵屏风】
　　春望
　　春望上春台【见马射赋】春窓四面开落花何假拂风吹防并来
　　新月
　　郑环惟半出【左传宣子有环其一在郑商】秦钩本独悬【枚乗月赋隠圆岩而似钩】若交临酒影堪言照弩【见和赵王】
　　秋日
　　苍茫望落景羇旅对穷秋頼有南园菊【谢恵连捣衣诗白露滋园菊】残花足解愁
　　望渭水
　　树似新亭岸【见率尔成咏】沙如龙尾湾【后汉郡国志无锡侯国注越絶曰县西龙尾陵道春申君初封呉所造　树木曰陈武帝纪齐兵潜至钟山龙尾】犹言吟溟浦应有落帆还
　　尘镜
　　明镜如明月恒常置匣中【见镜赋】何须照两鬓终是一秋蓬【见反命河朔】
　　和淮南公听琴闻断【见赠淮南公】
　　嗣宗看月夜【晋阮籍咏懐诗夜中不能寐起坐弹鸣琴薄帷鉴明月清风吹我矜按籍字嗣宗】中散对行云【晋嵇康琴赋逺而听之若鸾凤和鸣戏云中详拟咏懐】一虽独韵【见和赵王】犹足动文君【见鸟夜啼】
　　防琴二首
　　雉飞催晩别【扬雄琴清英雉朝飞操卫女傅母之所作也卫女嫁于齐太子中道闻太子死遂徃终之以死傅母取女所自操琴于冡上鼓之忽二雉俱出墓中傅母悲痛援琴作操故曰雉朝飞】鸟啼惊夜眠【见鸟夜啼】若交新曲变惟须足一【见和赵王】
　　不见石城乐【杜氏通典石城乐宋臧质所作也石城城名在竟陵】惟闻乌噪林【见鸟夜啼】新声逐转应得动春心
　　咏羽扇【晋傅咸羽扇赋序呉人截鸟羽而揺风既胜于方圆二扇而中国莫有生意灭呉之后翕然贵之】
　　揺风碎朝翮【晋张华扇赋六翮挥而风厉】拂汗落毛衣【晋傅咸扇赋汗珠陨以外流】定似回谿路将军垂翅归【见和张侍中】
　　题结线袋子
　　交丝结龙凤镂彩织云霞【拾遗记呉主夫人赵达之妹也能于指甲以防丝为云龙虬凤之锦大则盈尺小则方寸又周成王时因祗国贡女工能以五丝内口中手引而结之使成文锦有云昆锦文如云霞】一寸同心缕【沈约诗绣带同心苣】千年长命花【见听捣衣】
　　赋得鸾台
　　九成吹玉琯【见和同防寺宗庙歌】百尺上瑶台【江总长相思逶迤百尺楼楚辞望瑶台之偃蹇兮见有娥之佚女】能将秦女去终见凤凰来【见春赋】
　　赋得集池雁
　　逢风时逈度逐侣乍争飞犹忆方塘水【见哀江南赋】今秋已复归【见燕歌】
　　咏雁【初学记作周正】
　　南思洞庭水【见和侃法师】北想雁门闗【见对烛赋】稻粱俱可恋【见报赵王】飞去复飞还
　　忽见防榔
　　緑房千子熟【林邑记防榔树髙十余丈下森秀无柯端顶有叶叶下系数房房缀数十子家有数百树】紫穟百花开【广志防榔树无枝畧如柱其颠生穟而秀生棘斜重叠其下彼方珍之以为口实】莫言行万里曽经相识来
　　赋得荷
　　秋衣行欲制【见入道士舘】风葢渐应欹【沈约咏芙蓉诗防风揺紫葢】若有千年蔡须巢但见随【抱朴子千嵗龟五色具焉解人言或浮莲叶之上或在丛蓍之下】
　　移树
　　酒泉移赤柰【广志柰有白青赤三种张掖有白柰酒泉有赤柰】河阳徙石榴【晋潘岳集有河阳庭前安石榴赋】虽言有千树何处似封侯【见哀江南赋】
　　奉梨
　　接枝秋转脆【见有喜】含销落更香【三辅黄图御宿园出栗十五枚一胜大梨如五胜落地则破其取梨先以布嚢承之号曰含消】擎置仙人掌应添瑞露浆【见和阐二教】
　　伤往二首
　　见月长垂泪花开定敛眉【见昭君词】从今一别后知作几年悲
　　镜尘言苦厚虫丝定几重【梁简文帝楚妃叹丝虫绕秋壁】还是临窓月今秋逈照松
　　春日离合二首
　　秦青初变曲【见步虚词】未有逐琴心【见鸟夜啼】明年花树下月月来相寻【原注春字】
　　田家足闲暇士友暂流连三春竹叶酒【隂铿侍宴赋得竹诗叶醖宜城酒】一曲鹍鸡【原注曰字见灯赋】
　　和廻文【原注和湘东王后园作廻文按文东王诗云斜峯绕曲径耸石帯山连花余拂戏鸟树宻隠鸣蝉】
　　旱莲生竭镬【鄱阳记弋阳岭上多蜜岩宋元嘉中有人见其岩内三铁镬镬各容百斛中生莲花他人徃寻不知所在】嫩菊养秋邻满池留浴鸟分桥上戏人
　　问疾封中録【双声】
　　形骸违学宦【曲礼宦学事师】狭巷幸为闲虹廻或有雨云合又含寒横湖韵寉下回溪浃猿还懐贤为荣卫和缓恵绮纨【原注疑是何丸左传和缓秦二良医名】
　　示封中録二首【似吃语诗】
　　贵馆居金谷【见春赋】闗扄隔藁街【汉书陈汤斩郅支首悬藁街】冀君见果顾郊间光景佳
　　髙阶既激涧广阁更交柯葛巾乆乖角【后汉郭林宗别赋林宗常行遇雨故其巾一角霑而折学士着巾莫不折其角云作林宗巾沈约宋书陶潜在家取头上葛巾漉酒】菊径简经过
　　秋夜望单飞雁【以下七言】
　　失羣寒雁声可怜夜半单飞在月邉无奈人心复有忆今暝将渠俱不眠
　　代人伤徃二首
　　青田松上一黄寉【晋永嘉郡记沐溪野去青田九里此中有双白寉年年生子长大便去只余父母一双在耳精白可爱多云神仙所养】相思树下两鸳鸯【见枯树赋】无事交渠【疑作交颈】更相失【见鸟夜啼】不及从来莫作双
　　杂树本推金谷苑【见春赋】诸花旧满洛阳城【玉台新咏宋子侯董娇娆诗洛阳城东路桃李生路防花花自相对叶叶自相当】正自古来歌舞地今日看时无地行
　　庾子山别録【见朱日藩本】
　　庭前枯树
　　当时金谷里【见春赋】昔日平陵东【张云章曰古歌平陵东松栢桐】布叶俱承露花开共待风揺落一如此容华遂不同庭前生意尽【见枯树赋】井上蠧心空【云章曰魏文帝诗双桐生空井荘子散木也以为柱则蠧太经割其蠧得心疾】匠者无劳顾拥肿难为功【见枯树赋】
　　咏桂
　　南中有八桂【云章曰山海经桂林有八树在番禺东】繁华无四时不识风霜苦安知零落期














　　庾开府集笺注巻五
　　钦定四库全书
　　庾开府集笺注巻六
　　周　庾信　撰
　　吴江吴兆宜注
　　表
　　贺传位皇太子表【周静帝纪帝讳衍后改名阐宣帝长子母朱皇后大象元年于邺宫传位授帝居正阳宫】
　　臣某言伏见二月十九日诏传位于皇太子昔者降居若水登庸有优劣之殊【尚书畴咨若时登庸详宗庙歌】来朝栎阳继体有君臣之义【汉韩安国传安国曰高帝曰提三尺取天下者朕也故太上终不得制事居于栎阳高帝纪上归栎阳五日一朝太公详伤心赋】不得与夫天之两旦【汲冢纪年懿王元年天再旦于郑】日之再中【封禅书新垣平言日再中居顷之日却复中】并耀连辉重明双照【周易重明以丽乎正乃化成天下崔豹古今注汉明帝为太子时令乐人作歌诗曰星重耀】同年而语矣伏惟天元皇帝【周宣帝纪大象元年帝自称为天元皇帝所居称天台】惟圣作圣惟亲尊亲降意于与能【系辞百姓与能】鸣谦于神器【见哀江南赋】欲令百工相和【渭生曰尚书大传舜荐禹于天使行天子事于是和气普应庆云兴焉百工相和而歌庆云】先闻揖让之风天下无为早识吾君之子【见宗庙歌】是以运独见之明行非常之事【汉书元后诏曰运独见之明奋无前之威司马相如难蜀父老曰世必有非常之人然后有非常之事】先天不违后天而奉【周易先天而天不违后天而奉天时】皇太子身贞万国【礼记一人元良万邦以贞世子之谓也】道照四门【见宫调曲】夙膺再命之符【汉哀帝纪待诏夏贺良等言赤精子之防汉家厯运中衰当再受命宜改元易号】实允基天之命【诗夙夜基命宥密】非关复子明辟【见商调曲】异于迁虞事夏【竹书纪年舜在位十有四年于是人风循通庆云丛聚迁虞而事夏】既损既益尚或二天【后汉苏章传章为冀州刺史行部故人清河太守赃奸乃举酒叙懽曰人皆有一天我独有二天详徴调曲】为离为火何妨两日【见哀江南赋】且平阳蒲坂贤臣则二十二人【皇甫谧曰舜所都或言蒲坂或言平阳或言潘潘今上谷也舜典帝曰咨汝二十有二人】颛顼高辛才子则一十六族【左传注髙阳帝颛顼之号详徴调曲】与此计事何遽无成【晋何无忌传其举大事何谓无成】鼚乎鼓之轩乎舞之【见小园赋】自当八风通庆云聚五老同游【论语防尧与舜观河渚有五老游河飞为流星上入昴】三星运曜【晋天文志心三星前星为太子】岂直双龙再赐【博物志夏德之盛二龙降之禹使范成光御之以行】九雉重飞而巳哉【未详】皇帝藐然姑射【庄子藐姑射之山有神人焉又尧见四子藐姑射之山汾水之阳窅然防其天下】正当乗云驭龙问道崆峒岂复先秋木落【庄子黄帝闻广成子在于崆峒之上往见之曰敢问至道之精广成子曰自而治天下云气不待族而雨草木不待黄而落又至道之极昏昏黙黙无劳汝形无揺女精乃可以长生详祀圆丘】臣生预尧年时逢舜日【古逸诗寗戚饭牛歌生不逢尧与舜禅沈约春白纻歌舜日尧年懽不极】覩维新之庆实倍万恒情
　　贺平邺都表【见和平邺应诏】
　　泰山梁甫以来即有七十二代【管子古封泰山禅梁甫七十二家】龙图书之后又巳三千余年【帝王世纪神农本起烈山故曰烈山氏一曰厉山氏黄帝代之于时河出龙图洛出书】虽复制法树司礼殊乐异【礼记礼者殊事合敬者也乐者异文合爱者也】至于文离武落【吴语申包胥曰民人离落而日以憔悴】剡木弧【系辞木为弧剡木为矢】席巻天下之心包含八荒之志【汉贾谊过秦论秦孝公有席巻天下包举宇内囊括四海之意并吞八荒之心】其揆一矣伏惟陛下握天枢【春秋运斗枢曰斗第一星天枢】秉地轴【见哀江南赋】驾驭风云驱驰龙虎【见象戏赋】沉防内断【后汉宗室传赞齐武沉防义戈乗风】不劳谋于力牧【树谷曰黄帝出军决帝伐尤梦西池王母遣道人披狐之裘以符授之曰太乙在前天一备后河出符信战即尅矣帝寤以告风后力牧风后力牧曰此兵应也战必自胜力牧与帝俱到盛水之侧立坛而祭冇衔符从水中出帝再拜受符视之乃所梦得符也佩之以征即日尅尤】天策勇决【见祀圆丘】无待问于容成【周书建德五年十月帝将伐齐诸将多不愿行帝曰有沮吾军者朕当以军法裁之已酉帝总戎东伐详商调曲】是以威风所振烈火之遇鸿毛【魏志陈琳曰将军龙骧虎步高下在心以此行事无异鼓洪炉以燎毛发也】旗鼓所临冲风之巻秋叶【见和平邺】窃闻伊洛戎夷【指齐王纬】幽并僭伪【指延宗】抱图载籍巳归丞相之府【汉书沛公西入咸阳萧何独先入收秦丞相府图书藏之】衔玉系绶并诣中军之营【左传昭公四年楚以诸侯灭赖赖子面缚衔璧士袒舆榇从之造于中军详哀江南赋】百年逋诛遂穷巢窟【南史范秦传泰曰百年逋冦前贤挫屈者多矣功名虽贵鄙生所不敢谋】三代敌怨俄然扫荡【左传防骈曰前志有之曰敌惠敌怨不在后嗣】昔周王鲔水之师尚劳再驾【帝王世纪武王四年起师而东遂率戎车至鲔水左传北宫文子曰文王伐崇再驾而降为臣】轩辕上谷之战犹须九伐【帝王世纪黄帝与炎帝战于坂泉三战然后得其志皇甫谧曰坂泉在上谷周礼大司马职以九伐之法正邦国】未有一朝指麾【汉陈平传诚能去两短集两长天下指麾即定矣渭生曰阮籍勒进牋吕尚磻溪之渔者一朝指麾乃封营丘】独决神虑平定宇内光宅天下【见羽调曲】二十八宿止余吴越一星【天官书二十八宿为九州分野　树敏曰晋天文志自南斗十二度至须女七度为星纪于辰在丑吴越之分野属扬州】千八百国裁漏麟州小水【汉贾山至言昔者周葢千八百国详步虚词】若夫咸康之年四方始定【晋书咸宁太康武帝年号】建武之代诸侯并朝【后汉书建武光武年号】不得同年而语矣虽复八风并唱未足颂其英声【国语金摩之石击之丝木越之匏竹节之鼓而行之以节八风司马相如封禅文斐英声腾茂实】六乐俱陈无以歌其神武【大禹谟帝德广运乃圣乃神乃武乃文详宗庙歌】坐钧台而誓众姒啓继夏禹之功【左传椒举曰夏启有钧台之享】入商郊而问罪姬发成周文之志【见宗庙歌】此无改之道大孝也与【论语三年无改于父之道可谓孝矣】当今鹿台巳散【周书武成散鹿台之财】离宫巳遣【周武帝纪建德四年大军次并州齐王留其从兄安德王延宗守并州自将轻骑走邺五年延宗僭即伪位改年德昌帝率诸军合战擒延宗并州平出齐宫中金银宝器珠翠丽服及宫女二千人颁赐将士帝王世纪纣作倾宫多采美女以充之武王伐殷乃归倾宫之女于诸侯也】兵藏武库【汉书注武库在未央宫萧何造以藏兵器】马入华山【尚书武成归马于华山之阳】立明堂之制【见祀圆丘】奏大武之乐【初学记周乐曰大武】盛矣哉上天降休未之有也政须东南一尉立于比景之南西北一候置于交河之北【晋地理志秦始皇使任嚣赵佗攻越畧取陆梁地遂定南越以为桂林南海象等三郡非三十六郡之限乃置南海尉以典之所谓东南一尉也扬雄解嘲今大汉东南一尉西北一候注候亦官也后汉郡国志比景县属日南郡详哀江南赋】然后命东后【见祀青帝】诏苍防【左传蔡墨曰水正曰冥　渭生曰谢朓辞随王牋不寤沧防水运波臣自荡】衢坛琬碑【封禅书文帝出长安门若见五人于道北遂因其直北立五帝坛祠以五牢具　渭生曰何妥诗衢坛听九成鲍昭河清颂序琬碑璆检盛典秽而不治】银绳琼检【见羽调曲】告厥成功差无慙德陪臣忝窃荣幸【蔡邕独断诸侯境内自相以下为诸侯称臣于朝皆曰陪臣】莅政东藩【本传俄拜洛州刺史汉书中山靖王曰位虽卑也得为东藩】不获躬到阙廷预观大庆不胜鳬藻踊跃之至【魏志文帝纪注侍中刘廙等言臣妾逺近莫不鳬藻】谨遣主簿曹敏奉表以闻
　　贺新乐表【周武帝纪建德二年六代乐成帝御崇信殿集百官以观之】
　　臣闻天地顺动则雷出为豫【周易天地以顺动详变宫调】圣人成功则风行有节【见贺年邺表】故六德在咸池之宫【乐汁图徴黄帝乐曰咸池详滕王序】山谷可调【帝王世纪防放山川溪谷之音作乐七章】八风入承云之奏【淮南子防作乐以通八风详马射赋】人神不杂【国语少皥之衰也九黎乱德民神杂糅不可方物颛顼受之乃命南正重司天以属神北正黎司地以属民使复旧章无复漫渎是谓絶地天通孔安国曰使神人不杂也】我太祖文皇帝体国经野设官分职【语见周礼渭生曰北史周文帝纪魏恭帝三年正月初行周礼建六官帝以汉魏官繁思革前弊乃令苏绰卢辨依周制改创其事寻命置六卿官然为譔次未成众务犹归台阁至是始毕乃命行之】变魏作周移风正雅【孝经移风易俗莫善于乐班固东都赋扬世庙正雅乐】衣裳而朝万国【管子衣裳之防六】珪璧而防诸侯【夏本纪禹防诸侯于涂山执玉帛于万国】至于经纶图籍校讐烟烬【汉百官表御史中丞在殿中掌图籍勅书后汉邓后传选诸儒刘珍等诣天禄校讐传记西征赋诗书焬而为烟诗笺焚脩余烬】乐正无缺章秩宗无废典【见马射赋】岂但商颂十篇得诸太师之室【诗序正考父考校商之名颂十二篇于周之太师以那为首】虞书五礼取于恭王之宫【舜典修五礼详预校书】恭惟皇帝以下武嗣兴【见马射赋】中阳继业【见宗庙歌】运日月之明【见马射赋】动渊泉之虑【中庸渊泉如渊】律厯着微无烦于太史【白虎通正朔有三何本天有三统谓三微之月也三微者何谓也阳气始施黄泉万物始动微而未着也】阴阳晷度躬定于天官【周礼大司空之职以土圭之法测土深正日景以求地中日南则景短多暑日北则景长多寒日东则景夕多风日西则景朝多阴日至之景尺有五寸谓之地中天地之所合也四时之所交也风雨之所防也阴阳之所和也隋律厯志西魏入关尚行李业兴元光厯至周明帝武成元年始诏有司造周厯及武帝时甄鸾造天和厯　树屏曰周太祖得苏绰卢辨二人凡朝廷宪章乗舆法服金石律吕晷刻浑仪皆委辨裁定辨因时制宜多合古礼】故得参考八音研精六代【见宗庙歌】封晋魏为二王序殷周为三恪【左传注杜预曰周得天下封夏殷二王后又封舜后谓之恪并二王后为三国其礼转降示敬而已故曰三恪详大祫歌】虽复朱干玉戚【礼记明堂位朱干玉戚冕而舞大武】尚识典型【诗虽无老成人尚有典型】素韨纁裳【礼记玉藻一命緼韨幽衡再命赤韨幽衡三命孝韨葱衡尚书顾命注吕氏曰卿士邦君祭服之裳皆用纁晋崔豹古今注伍伯一伍之伯也一曰戸伯汉制兵吏五人一戸灶置一伯故戸伯亦曰火伯古兵士服韦弁今戸伯服赤帻纁衣素韎弁之遗法也】犹因雄据【汉息失躬传絶命辞云防失据兮世我思师古曰防为君上也据谓尊位也后汉董卓传事成防据天下】未若山云特起八卦成形【礼记山川出云系辞八卦成列象在其中矣又在地成形】凤凰于飞【语见诗】九州观德【见宗庙歌】改金奏于八列【左传晋郤至如楚聘楚子享之为地室而悬焉郤至将登金奏作于下惊而走出张衡东京赋列舞八佾】合天元于六舞【后汉陈宠传宠奏曰周以天元殷以地元夏以人元宠子忠传臣愿明主严天元之尊正乾纲之位注天元犹乾元也汉礼乐志注师古曰六舞谓帗舞羽舞防舞旄舞子舞人舞也详祀圆丘】声含击石更入登歌【汉礼乐志干豆上奏登歌详步虚词】调起初钟还防玉管【汉律厯志五声之本生于黄钟之律详宗庙歌】足以感天地而通神明康帝德而光象【汉书乐者圣人所以感天地而通神明安万民成性类者也吕氏春秋帝喾令凤天翟舞帝喾大喜乃以康帝德考工记天谓之元】昔者斋居扈为曲在于云门【黄録黄帝坐扈洛上与大司马容光左右辅周昌等百二十人临观凤凰衔图置帝前图以黄金为柙详枯树赋】师渡孟津习舞归于山立【乐记总干而山立武王之事也详宫调曲】遂乃包括三名【蔡邕释诲包括无外　渭生曰后汉襄楷传注太平经典元气有三名为太阳太阴中和形体有三名为天地人】克谐一代作者之谓圣【乐记作者之谓圣述者之谓明】天之所啓乎【左传晋公子重耳及郑郑文公亦不礼焉叔詹谏曰臣闻天之所啓人弗及也】岂惟路鼓灵鼗空桑孤竹【周礼以路鼔享尔雅大鼗谓之麻小鼗谓之料详祀圆丘方泽】广矣大矣【乐记清明象天广大象地】轮焉奂焉【檀弓张老曰美哉轮焉美哉奂焉】是知零陵孝廉空传玉管始平太守虚称铜尺【见羽调曲】臣等并预钧天【见哀江南赋】同观张乐【见马射赋】轩墀敞栏槛眺听【西京赋三阶重轩镂槛文防右平左墄青丹墀又赫以敞又伏櫺槛以眺听综曰槛栏也】崇牙业业猛簴趪趪【见宗庙歌】翠羽扬旌灵鼍树鼔【见祀圆丘】杳冥云雾荡薄丘陵【渭生曰汉书安世房中歌芬树羽林云景杳防上林赋山林为之震动川谷为之荡波】醴泉与甘露同飞【白虎通甘露者美露也降则物无不盛醴泉者美泉也状若醴酒可以飬老】赤雁与斑麟俱下【见宗庙歌】聘鲁请观理当见其盛德【左传吴公子札来聘请观于周乐为之歌颂曰盛德之所同也】适齐忘味定是知其尽美【论语子在齐闻韶三月不知肉味又子谓韶尽美矣】昔渊鱼听曲尚得耸鳞马闻犹能仰秣【见小园赋】臣等诚愧知音【礼记知声而不知音者禽兽是也知音而不知乐者众庶是也】敢忘悦豫【西京赋序武宣之世兴乐府协律之事以润色鸿业是以众庶悦豫福应尤盛】若使详其音律是所邈然【渭生曰汉艺文志周衰礼乐俱坏乐大微眇以音律为节又为郑卫所乱故无遗法陆机文赋或含毫而邈然】但能记其铿锵于斯为幸【乐记子夏曰君子之听音非听其铿锵而已也】不胜庆悦之诚谨诣朝堂奉表以闻【后汉书朱穆奏记曰輙率公卿诣朝堂】
　　功臣不死王事请门袭封表【谓门中支子并听承袭也】
　　臣闻以法施民必传祀典以劳定国必有承家【见祀青帝】孙叔敖祭酹无闻有伤良相【史记滑稽传楚相孙叔敖子穷困优孟为歌曰贪吏常苦富廉吏常苦贫独不见楚相孙叔敖廉洁不受钱庄王封之寝丘四百戸以奉其祀说文醊祭酹也】汝叔齐嗣絶没实贬贤臣【国语叔向见司马侯之子抚而泣之曰此其父之死吾与事君矣杜预左传注汝叔齐司马侯也】谨案大统十六年格先有封爵死于王事絶嗣者听以支子继袭非死王事不许承封前牒五等功臣【史记年表序古者人臣功有五等以德立宗庙定社稷曰勲以贤曰劳用力曰功明其等曰代积日曰阅】皆是勤劳王室身当患难扞御灾祸翼赞大猷一日遇疾身捐馆舍【苏秦传奉阳君捐馆舍】不幸无享祀便絶于礼则不足于义则有伤未求上林之猎已削其侯【汉淮南厉王长传孝文侯即位长自以为最亲骄蹇数不奉法三年入朝甚横从上入苑猎与上同辇常谓上大兄归国益恣六年谋反事觉治之制曰其赦王死罪废弗王】不服襜褕之衣先除其国【史记武安侯传田蚡子怙嗣武安侯坐衣襜褕入宫不敬徐广曰表云坐衣不敬国除】伏惟皇帝崇德旌庸兴亡继絶闻鼓鼙而思将帅【见变宫调】画云台而念旧臣【后汉书永平中显宗追感前世功臣乃图画二十八将于南宫云台】岂有功存社稷而无后可守事尽忠贞而无祠可祭周于藩屏为约事在世功【诗介人惟藩大师惟垣大邦惟屏大宗惟翰】汉以山河为誓义存长乆【汉书封爵之誓曰使河如带泰山如砺国以永宁爰及苖裔】臣闻存人之国大于救人之灾【韩子狄人伐邢桓公将救之鲍叔曰太早邢不亡狄不敝狄不敝齐不重且夫持危之功不如存亡之德大桓公乃弗救】立人之后重于封人之墓【礼记武王克殷反商未及下车而封黄帝之后于冀封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓】窃以殷朝继及无废小宗【尚书有殷及王兄终弟及何休公羊传注始统世之继重者为大宗旁统者为小宗】周室兴亡贵存身后【尚书惟周公位冡宰正百官羣叔流言乃致辟管叔于商囚蔡叔于郭邻以车七乗蔡仲克庸祗德周公以为卿士叔卒乃命诸王邦之蔡】绍高密者累叶岂专邓禹之正【后汉邓禹传帝分禹封为三国长子震袭高密袭为昌安珍为夷安和帝时珍子良袭封无嗣绍封良弟康夷安】嗣平阳者重世何必曹参之嫡孙【汉书年阳侯曹参孙宗完为城旦至哀帝时封参孙之孙本始为平阳侯子宋嗣建武中先降河北封平阳侯至今公侯】愚谓生有其劳死非王事虽在支庶并听承袭幸使伯有之魂不能为厉【左传郑人相惊以伯有子产立良止以抚之乃止子太叔问其故子产曰有所归乃不为厉】若敖之其无馁而【左传子文曰若敖之不其馁而】幽显对扬神人咫尺【见祀圆丘】为杞公让宗师骠骑表【周宗室传章武公导子亮袭杞烈公爵天和末拜宗师中大夫进位大将军】
　　臣某言伏见诏书以臣为使持节骠骑大将军开府仪同三司宗师中大夫伏奉纶言【见和法筵】心魂震詟【汉张汤传是后羣臣震詟】臣闻尧分四岳是以望秩山川【舜典乃日觐四岳羣牧班瑞于羣后岁二月东廵狩至于岱宗柴望秩于山川】舜命九官是以光华日月【汉刘向传疏云臣闻舜命九官济济相让和之至也详马射赋】必须仪刑以德【诗不显惟德百辟其刑之】明试以功乃可协和万邦咸熈庶绩【语见二典】臣防无学植【左传闵子马曰学殖也不殖将落】长阙裁成【论语斐然成章不知所以裁之】鸿都之门不能定其章句【见预校书　树敏曰汉书费直治易长于卦筮无章句】鸡鹿之塞无以名其碑碣【见出自蓟北门】冯天潢之水【史记天官书西宫咸池曰天五潢魏王固表疏天潢】附若木之分枝【见马射赋】东岳则朝宿有名【汉郊祀志天子五载一廵狩用事泰山诸侯有朝宿地其令诸侯各治邸泰山下　渭生曰公羊传许田者何鲁朝宿之邑也诸侯时朝乎天子天子之朝诸侯皆有朝宿之邑焉】南宫则门阑有籍【渭生曰蔡质汉典职仪南宫至北宫中央作大屋复道三道行天子从中道从官夹左右十步一卫两宫相去七里史记张仪谓楚王曰仪愿为门阑之臣　汉文三王传梁孝王武入则侍帝同辇出则同车游上林中梁之侍中郎中谒者着引籍出入天子殿门与汉宦官无异三辅黄图汉宫门各有禁非侍卫通籍之臣不敢妄入注悬名于门乃听出入禁门籍者为二尺竹牒纪其年及名字物色悬宫门】在臣庸劣乆知满盈【周易雷雨之动满盈汉张安世传赞安世履道满而不溢】武阳以功臣之重特拜宗师【见出入蓟北门】东平以母弟之尊超登上将【后汉十王传东平王苍显宗即位拜为骠骑将军位三公上　渭生曰任昉为齐明帝让封表骠骑上将之元勲】臣有何德能兼此荣臣早倾庭荫曾未扶墙【未详按古诗小姑始扶牀】母氏慈训哀矜劳苦【诗母氏劳苦】甫及成人【国语晋赵武冠见韩献子献子曰戒之此谓成人】复垂捐弃几筵如在【诗行苇或肆之筵或授之几】忍离鞠养之恩【此下疑有阙文诗母兮鞠我注鞠养也】终天无报叩地难任欲草土丘陵【渭生曰仪礼居倚庐寝苫枕块疏孝子必寝苫者哀亲之在草枕块者哀亲之在土】终身茔域【孝经卜其宅兆而安厝之郑注宅墓穴也兆茔域也】霜露申履时之感【见宗庙歌】燕雀展回翔之心【见登新阁】不悟天泽沛然谬垂提拔当今玉烛调和【见哀江南赋】既非金革之世【家语子夏问三年之防金革之事无避礼与】璿玑齐政【见哀江南赋】岂忘松槚之余【仲长统昌言古之塟者松柏梧桐以识其坟左传子胥将死曰树吾墓槚槚可材也　渭生曰任昉求立太宰碑表松槚成行】况复一枝踡曲终危九层之台【见和从驾】一股涔蹄必伤千里之驾【淮南子牛蹄之涔无尺之鲤汉武帝纪诏曰马或有奔蹄而致千里】皇帝钦明文思【见祀方泽】光宅区宇【见羽调曲渭生曰史岑出师颂浑一区宇】礼格四方无容夺臣此志孝治天下
　　自当哀臣此情大宗为师更求同姓之国【见请袭封表】元戎骖乗别选能贤之臣【后汉书乗舆大驾公卿奉引太仆御大将军参乗左传是废先君之举也岂曰能贤】伏愿览青蒲之奏曲允微诚【汉书史丹直入卧内伏青蒲上】诏凤凰之池特收严召【见和赵王】则天慈无滥私愿获从臣之容身便当有地【谷梁传古者天子封诸侯其地足以容其人渭生曰邹阳上书申徒狄徐衍不容身于世】不任荒悚战惧之诚谨诣朝堂奉表以闻
　　为阎将军乞致仕表【周阎庆传庆字仁度河阴人也建德二年庆抗表致事优诏许焉】
　　臣闻礼云大夫七十致仕于朝传家于子【曲礼大夫七十而致事又七十曰老而传】膳则二珍衣称时制【礼记王制七十二膳又七十时制】臣自出身奉国四十余年【渭生曰吴志权曰吕岱出身万里为国从事】遭遇风云【渭生曰王粲诗遭遇风云防】从微至着【尚瑗曰汉董仲舒传莫不以晻至明积微至】太祖文皇帝扶危济难【渭生曰桓寛盐铁论定倾扶危曹植求自试表捐躯济难忠臣之志】奄有关河【见宗庙歌　渭生曰史记蘓秦说秦惠王曰东有闗河】臣实无堪中涓从事【本传大统三年庆自宜阳归阙汉曹参传高祖为沛公参以中涓从】自洛食风尘【尚书洛诰我乃卜瀍水东涧水西惟洛食详哀江南赋】河梁旗鼓【左传张侯曰师之耳目在吾旗鼓详拟咏怀】华阴有白马之兵【魏志袁绍遣顔良攻东郡太守刘延于白马张辽关羽斩良解白马围】河曲有黄沙之阵【项羽本纪楚围汉王三匝大风从西北而起折水发扬沙石防昼晦汉王乃遁去】臣虽用命【尚书甘誓用命赏于祖】不能奇策【司马迁报任安书上之不能纳忠效信有竒策材力之誉】功薄赏厚【渭生曰后汉书马援平交阯封新息侯谓其故人孟冀曰我微劳猥飨大县功薄赏厚何以能长乆乎】因人成事【史记毛遂曰公等碌碌所谓因人成事者】恩泽年表常以愧心【本传河桥之役以功拜前将军大中大夫邙山之战先登防阵拜抚军将军大都督事详纥干碑汉书有外戚恩泽侯表】仰逢周朝以揖让登庸讴歌受命【见宗庙歌】主贵臣迁频烦荣宠【文选庾亮辞中书令表频烦省闼出总六军】三槐以铸鼎象物知其神奸【舜典伯禹作司空详竹杖赋商调曲】五等以桓珪饰瑞守其宫室【周礼典命上公九命为伯其国家宫室车旗衣服礼仪皆以九为节详滕王序】臣以何德兼而有之况复水土之职王梁以应防受征【后汉王梁传赤伏符曰王梁主卫作武帝以野王卫之所徙武水神之名司空水土之宫乃拜野王令王梁大司空】兵戈之王韩信以登坛独拜【汉韩信传王拜大将择日斋戒设坛场诸将皆喜人人各自以为得大将及拜乃韩信也一军皆惊信巳拜上坐曰以义兵从思东归之士何不散】语其连类【渭生曰枚乗七发比物属事离辞连类】臣又何人【本传孝闵践阼出为河州刺史进爵石县公就拜大将军进爵太安郡公入为小司空】当今四海未宁三方鼎峙【吴厯屈晃谏曰今三方鼎峙】陛下劳心之日【渭生曰左传知武子曰大劳未艾君子劳心小人劳力先王之制也】羣公展效之秋而臣甲子既多【左传晋绛县老人曰臣生四百四十五甲子矣】耄年又及【左传刘子曰老将知而髦及之者其赵孟之谓乎】无参宾客之事【渭生曰礼记七十不与宾客之事】谬逹诸侯之班尸禄素餐乆紊懿典【汉鲍宣传拱黙尸禄诗不素餐兮】负乗致冦徒烦有司【周易负且乗致冦至】加以寒暑乖违节宣失序【左传子产曰节宣其气勿有所拥闭湫底以露其体】风木交侵【说苑吾丘子曰树欲静而风不定子欲养而亲不在】菁华巳竭【见小园赋】虽复廉颇强饭【赵亷颇传赵使者既见颇颇一饭斗米以示可用】马援据鞍【见拟咏怀】求欲报恩何能为役【渭生曰汉书李陵歌曰虽欲报恩将安归左传郤子曰克于先大夫无能为役】荣啓期之乐适足自贻【诗自贻伊戚详和张侍中】烛之武之言何能为也【左传烛之武曰臣老矣无能为也】特乞解所居官言从初服【渭生曰楚辞进不入以离尤兮退将复修吾初服】事符骸骨之请【汉书疏广谓受曰吾闻知足不辱知止不殆即日乞骸骨】非谋几杖之赐【见竹杖赋】若臣北陵移病【汉公孙传乃移病免归】东臯归老【见和裴仪同】山河茅社一反司勲【汉杂事天子大社以五色土为坛封诸侯者取其土苴以白茅授之各以所封方之色以立社于其国故谓之授茅土周礼司勲掌六卿赏地之法以等其功王功曰勲国功曰功民功曰庸事功曰劳治功曰力战功曰多详请袭封表】公侯圭璧还封典瑞【周礼典瑞掌玉瑞玉器之藏详滕王序】则朝无冒位之人臣免妨贤之责【渭生曰李康运命论下之仕者以官行其义不以利冒其官说苑虞丘子谓楚庄王曰臣为令尹处士不升妨羣贤路】虞氏养老敢希东序之荣周朝如荼岂望西郊之礼【礼记王制夏后氏养国老于东序周人养国老于虞庠虞庠在国之西郊盐铁论商师若荼周师若乌注乌白项而羣飞者也吴越春秋望之若荼注周礼云望而眡之欲其荼白也】但瞻仰天威方违咫尺【见马射赋】徘徊城阙私增凄恋【诗挑兮逹兮在城阙兮一日不见如三月兮魏志管宁疏曰望慕阊阖徘徊阙庭】不任知止之情【老子知止不殆】
　　代人乞致仕表
</div>
    <div class="pagination">
<a href="庾开府集笺注_page6.html">上一页</a><span>...</span><a href="庾开府集笺注_page2.html">2</a><a href="庾开府集笺注_page3.html">3</a><a href="庾开府集笺注_page4.html">4</a><a href="庾开府集笺注_page5.html">5</a><a href="庾开府集笺注_page6.html">6</a><span class="current-page">7</span><a href="庾开府集笺注_page8.html">8</a><a href="庾开府集笺注_page9.html">9</a><a href="庾开府集笺注_page10.html">10</a><a href="庾开府集笺注_page11.html">11</a><a href="庾开府集笺注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
