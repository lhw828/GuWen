<!DOCTYPE html>
<html>
<head>
    <meta charset="UTF-8">
    <title>抑庵文集 - 第 22 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 22 页/共 37 页</h1>
    <div class="content">　　自学金谿人以明经取进士为刑部主事其存心甚厚用法甚平时人多称誉之大臣荐其贤天子用为广西按察佥事广西地杂猺獠其风俗多犷悍守礼服义之民葢少为有司者亦多鄙夷其民不以礼义治之且其身亦有自放于礼义之外者故无以服民心而慢政害治之患滋矣风宪之职所以振饬有司而一以礼义为治彼蚩蚩在下者岂无秉彛之良心哉祛其蔽移其习使必为守礼服义之民则风俗变政治美矣风宪之职如此其重也自学之仕不十年而即当重任虽才且贤其可不加慎哉古之为风宪者必先治其身言必由礼行必循义身居礼义之中然后能以法治人葢法者所以治夫违礼悖义者也彼违礼悖义斯入于法矣然则礼义之不率而欲以法治人未有不及其身安能振饬有司使率循礼义以化导其民哉故予愿自学加慎焉昔广西按察司之初建也太祖皇帝命殿中侍御史寻适为之使予先叔祖啓翁先生由监察御史陞佥事二公严重君子也其言行皆可为师法寻公尝曰吾为风宪官不敢易其言言之必欲其可行其在广西风绩伟然吏畏而民爱之尝因是而思世之仕者以言贾祸多矣况风宪官用法治人人所伺察而欲雠者耶然则风宪官固当秉礼义而言尤不可不慎也自学将行其僚友求赠言予亦厚于自学故尽言以相勉自学幸毋以为迂也
　　赠金叅议序
　　正统三年十二月上命监察御史金敬为福建布政司左叅议以大臣举也同列之士既相与饮饯之复求予言以赠行御史要官也其始择人必求明于理达于事刚严以治已公平以待人者然后任之于常职之外凡军政民事他人不足倚办者必命临制课督以要其成功其职之重如此故任之久行之成器之充才之达往往亦非他人所能及由是大臣有缺多于御史求焉鲜有不胜其任者故御史者大臣之储也金君为御史有贤名其巡按西鄙而风绩尤着公卿大夫皆重之及是举也人皆为金君喜或谓御史以法治人者也百司羣吏有慢政害事御史得察治之而莫之能御金君尝为之矣今去为叅议任有司之责或有未至御史得而议焉职虽髙其势反出御史下金君当若之何予曰此非所虑也金君始择为御史固如前之所云既在任久矣其才行当亦如前之所云诚如是将何所不宜孰得而轻议哉然予有説焉诸君属赠言于予者将少益于金君也虚言何益哉古之君子仕以行道必慎始而敬终彼宦成而怠者君子不贵也诗不云乎夙夜匪懈防共尔位位虽有内外之殊然能敬慎不懈则必安于其位而徳进业脩福禄荣名葢未艾此尹吉甫送韩侯意也请以是赠金君其亦诸君之意也欤
　　赠洪叅政序
　　圣天子重方靣之寄以吏之贤否民之休戚所系也故于其缺则必命大臣举贤而任之又命书其名于殿壁将朝夕览观以考其行而究其功求贤图治之心至矣予尝自叹君子之学道将以行之也然古之君子葢有有道者矣而或不见用见用矣或低佪于下僚沉郁于散地而不尽其道若此者何哉上无好贤之君而下有蔽贤之臣故也今朝廷清明百度惟贞天子有尧舜之徳而咨任大臣日夜注意以用贤为务是故人而非贤则已果贤矣未有弃而不用者此询四岳辟四门之意也又必録其名而省阅焉则率作兴事屡省乃成之意也学道君子而遭遇斯时诚可谓幸矣于此而有不尽焉则亦何贵于君子哉洪君名豫字本立官于刑部有年矣详慎而善断温厚而能守诸公贵人多不识其面而皆知其贤防方面之臣有缺遂荐之于是用为山东叅政君子谓宜于其任于乎洪君足以行其道矣道之行则斯民受其惠然洪君岂能自惠其民哉山东郡县之吏以数百计果皆贤洪君能如其志不贤亦必澄汰之而后惠民之政得以行焉予闻世之欲澄汰下吏往往有不果者身不行道也身不行道而欲以道正人可得哉洪君君子也故相与道之且亦欲加慎焉耳他日行益修功益着予知洪君不止于是也因其僚友求予言赠行故书以赠之
　　送王宪副诗序
　　正统三年十二月诏以监察御史王让为福建按察副使让字体艮安成人为御史九年矣命下之日士大夫皆为喜其乡友翰林侍讲刘球求乐合诸能赋者赋诗以送之而求予为序曰先生知体艮者也可无一言赠其行邪予谓体艮之贤大臣皆知之岂独予哉且其任风宪久矣凡职之所宜体艮知之详而行之熟矣非予愚者所能识而何取于予言虽然愚者千虑或有一得试相与言之今天下之民既有郡县统治之而属于布政司按察司者所以治其不治而归于治也夫欲其治必得其民皆安则莫急于课吏郡县之吏无不贤则治无不得民无不安众人所共知也然为郡县之吏葢难矣岂独其才性之异哉尊而临乎上与卑而有望于下者其情不能相一也狥乎已则必迕于物获乎卑则必拂乎尊斯皆取咎之道也欲得其好恶之正而施其惩劝之宜若之何惟其仁而已孔子曰唯仁者能好人能恶人仁者当理而无私心之谓也当理而无私心则好恶有失其正劝惩有失其宜者乎无也闽之郡八县凡五十余其为吏也多矣体艮与诸贤临之其尚笃于仁矣乎诚知其恶则去之若可与为善也则当维持成就使至于善民庶其有利哉大贤君子为国惜才者固宜如是不然予虑其继之难也体艮以仁为务矣而予犹为此言此愚者之惓惓也体艮其亦有取也夫
　　赠按察使邓君序
　　正统五年三月行在吏部言陜西缺按察使上命三品以上大臣举贤而任之羣臣既受命则相与言曰陜西地大郡县凡百余内抚黎庶外制远方东接云中西极甘凉以西皆重兵戍守屯堡相望文武之吏多至以千计闾阎行伍之众不论也事之繁且剧可知矣虽各有任之者然齐之以礼约之以法使安于分义而兴起事功则在乎按察司而使其长也必得守礼秉法寛严有度之士然后可姑退而察焉明日复相语于朝以为莫宜于监察御史邓棨论既定遂以名闻上即用为陜西按察使闻者亦莫不以为宜邓君字孟扩南城人永乐癸夘进士初受职广东道有名久之以忧去防择御史之贤者分理天下军政众谓莫如君于是夺情起任事改山西道不苛不纵必尽是非之正而名益大显今又以贤举予知其治不难也凡陜西为吏者当必谨于礼法而有以惠下其民得惇本务实以充私养给公赋勇夫悍卒亦得専意武事以攘外安内皆孟扩力也然予闻之古之大贤之欲治人者必先治其身孔子曰其身正不令而行世之早进者既或昧乎此而宦之成者则又或怠焉此君子所叹也臯陶曰慎厥身脩思永彼其昧与怠者脩之不慎思之不永故耳诚勉于是而徳业有不久且大焉予未之信也孟扩老于事身脩而名立矣予欲以古之大贤君子期之故因其所厚者求赠言而为言如此孟扩其可取乎哉
　　赠孔君序
　　正统五年正月上以监察御史孔文英为湖广按察使用大臣举也孔君庆阳人初取进士出为令以代还拜监察御史丁内艰去时以军政不治凡应受役者多以巧伪幸免而平人受诬议择贤御史分理之众谓莫如君遂奏起君往江西君周慎防厚每欲尽其事之详明是非察情伪寛而不纵严而不残江西之人皆安于其所为而军事治少师杨公最重焉及举贤命下首荐之众皆以为宜于是而有是命闻者亦莫不宜之此无他公而已矣孔君将行同列之贤周君等求赠言于予予何以赠孔君亦曰公而已矣上之安养兵民法非不善也吏之不善而蠧弊生于是有失所者按察司之设葢以谨宪度肃庶僚剔其蠧俾各安其所而使其长也使果贤而为之佐者又贤则足以惠一道之人是一道之人之得以防其惠于使乎頼也其任之轻重可知然行有不公而欲如其志以治葢难矣周诗曰柔亦不茹刚亦不吐不侮鳏寡不畏强御此所谓公也如是吏奚敢不善蠧奚有不去而惠奚所不及哉予尝谓任风宪者辟风霜肃物而生意存焉不宜以寛厚取名惟其公而已务寛厚以取名鲜不纵恶而长奸纵恶长奸人之得受恵者鲜矣岂上所以用之之意哉孔君之所存所行有素矣予为此言者非以为不足于是葢欲其久于是也久于是而不渝孔君之福禄荣名有已哉故为序以赠之
　　送严克宏南归序
　　华容岳州属邑距北京葢数千里行者必两月然后至而其邑之人多勤于治生力佃渔非有徭役未尝去乡防况涉数千里之逺累月积日之劳哉惟有志之士当太平之世思尽天下之大观乃能渡江汉出宛洛经赵魏之墟以至于京师纵耳目之见闻而恢廓其志意此其人岂寻常者可比邪严敬克宏葢右都御史陈公之戚华容之杰也有志于游久矣尝谓人曰今幸遭圣明小大之民皆有以自乐东西南北皆可往来而无虞此志士得遂之时也思天下之可以适吾志者莫宜于北京吾其行矣于是乃一来主于陈公之家既相与叙契阔之懐而致绸缪之意则以其暇日纵观夫山川之壮都邑之雄人物之繁丽政教之休明四方万国之贡献防天子有事于南郊又得瞻其容卫之美礼乐之着而天清地宁风静云敛足以见夫圣徳之感孚神祗之昭贶时和岁丰久安长治之福于此焉致矣则大喜曰此足以盈吾志吾归而与乡人乐之诚非常之幸也予闻巴陵有大江之流重湖之险连山长林之蔽亏平原旷野之饶沃岳阳楼之胜可一览而尽之亦天下之伟观也尝思一游而不克遂葢得于此而失于彼克宏居是邦而能为兹游是所谓兼得者也然则克宏岂予之所能及哉今之归与故旧宾客谈説而歌颂之必有继康衢之謡者其谨録之使万世有徴焉克宏将行都察院经厯熊尚初等求予文赠行予于克宏已有不可及之叹其可爱于言邪故为序以赠之
　　顺理堂诗序
　　北京行部吏曹郎中万仲寛名其所居堂曰顺理之堂将朝夕览观而勉于是也左春坊大学士兼翰林侍讲学士曽君子棨记之矣仲寛将复求言于世之君子而请予发其端予谓理原于天具于人心而散于事物之间故自洒扫应对视聴言动万事万物之作止以至于齐家治国平天下莫不有理焉顺而不违则于脩已治人之道得矣古之君子所以自立而不愧于天者如是而已夫既具于吾心行之无不至者知之无不明也使其心有所蔽而不能达焉将以理之似而施于言行之真则于夫脩已治人者固已背驰又恶睹所谓顺哉若夫蔽溺之深而悖戾之极者君子所不论也故欲顺夫理之当然者则必先明其心其为之有序葢如此仲寛始为庐州推官入为工部主事再转而为郎中其谨于言行非一朝一夕矣而犹惓惓焉者推其志将无间隠微必皆由理而后慊焉其所以存诸心者不亦君子哉予固欲成人之美者故乐为序之世之君子其必有同予者矣
　　禄养堂诗序
　　任伦字秉彛初以明经取进士擢监察御史未几以外艰去暨服阕来京师当复为御史念其母之老不可远去也乞为教官以便养得南陵县教谕秉彛得如其志则跃跃以喜曰教谕之居必有堂吾将迎吾亲以养因预名之曰禄养之堂士大夫嘉其志皆为赋诗或曰秉彛任耳目之寄当得防察中外而锄奸植良摧恶佑善使上之徳有以及于下斯足以荣其亲奈何眷眷于私养私恩遂则公义亏其于四牡之诗不亦左乎予应之曰君子义以为质义者制事之宜也使秉彛犹居是任则不可辞而去今去官久矣其为天子任耳目者不少若贪久去之任而遗已老之亲无乃非所宜乎况为教官而以孝养为重是所谓以身为教于公义私恩亦可谓兼尽矣且予观世之为进士者往往不乐为他官而独喜为御史此岂有他哉乐其志之得行也及其居是官而能尽亷察之职以锄奸植良摧恶佑善则诚美矣然而随俗变化怙势以自逞上孤所任下忝所生者葢不少此君子所为太息者也秉彛尝当是任其志可谓得矣今乃亷于进取而笃于孝养此岂随俗变化怙势以逞孤所任而忝所生者之可同哉夫孝者必能忠亷者必不苟于利使其教行而为之弟子者皆能孝且亷岂非国家育才之意乎秉彛年未五十于事君之日长其所以自立者尚当于他日见矣予与或人言如此秉彛闻之则又喜曰此吾心也而先生能言之请书以为禄养堂诗序
　　送胡主事诗序
　　文善兰溪人始举进士为翰林庶吉士恂恂恭譲人爱之久之擢为刑部主事益以清慎自持小大之狱必以情不自为轻重用是有誉诸公间今年尚书金公防其属之贤而久者请陞用之深有意文善而文善以病不克与众皆惜之文善澹如也其在刑部葢【阙】年天子推恩任职之臣赠其父刑部主事母为安人锡之勅命文善痛其亲之不及见也请归告于墓下将行其僚友皆赋诗送之而属予序初文善为庶吉士时予以忧去及其再来文善已擢官刑部不得从容相欵洽文善以斯文之故每厚予予亦嘉其有君子之行心特重之则于序其诗可已邪夫封赠之典所以劝忠与孝也葢能事君然后得显其亲既得以显其亲则益思所以为报者故曰劝忠与孝然忠孝者君子之徳也有不待劝而然况复有所劝则其务此可不加厚矣乎虽然得之者众矣而其间乃有不能惬于心者何也夫既锡之宠命又予告而给之费上之徳至矣其感激当何如也而去者多乐于自便有久于外之心而忽忘其所以图报者则夫所谓劝者徒以资其荣观而已可不可哉孔子谓君子懐徳若之何其不懐也文善之所存固异乎此然犹相与道之者葢爱人以徳之意亦冀文善之速来以成其逺大之业毋负众之所望也
　　序魁星图
　　昔丞相信国文公始魁天下时尝书魁字一于庐陵乡校中其大盈丈又自为之赞以明其志且以期后之人及丞相贵显用事尽心王室孤忠大节真与日月争光葢天下一人而已议者谓足以报宋三百年待士之厚非虚语也丞相既不可作其所书魁字刻诸板壁而犹新后之君子观其书而思其人风声气烈足以使人起敬起慕况乡郡之后进乎哉国家设科取士尤厚于往昔洪武甲子泰和领乡荐者二人邑人龙仲章以缣素为大旗绣魁字于上张其门以华之用丞相遗意也自是而后相习成风葢久而弥盛永乐庚子以明经中选者又二十人而陈珩彭颢与焉其姻戚廖文思思所以华之而耻同众人乃命画者取魁字之形肖为像以贻焉名之曰魁星其用意益竒按史记天官书北斗平旦建者魁魁枕参首第一星也又曰斗魁戴匡六星曰文昌宫葢主文章辅拂之事然则文思之所以期待某者不亦远且大哉画既完复以求予言予既为序其事如上又为之言曰士之所以为道者学古而已国家之所以待士者亦曰以古之道用于今而已有司以文取之而将究其实行焉因吾乡先贤之所存而达于古昔圣贤之所施以事君而泽民岂非君子之道哉昔丞相为诸生谒欧阳文忠公胡忠简公杨忠襄公周文忠公杨文节公之祠而叹曰没不爼豆其间非夫也其后之所立卒无愧于数君子为之后进者可不以为则哉然则某往诣南京对大廷遂魁多士阶显融则有以慰文思之心公事之暇往丞相祠下而拜谒焉仰容貎之如生思声光之未冺必将感慕兴起而思所以无愧焉者矣此予之所愿也魁云乎哉故为序
　　衍庆堂诗序
　　士之能世其家诚可谓难矣何哉葢前之积者当于我乎继而后之来者亦于我乎法不有以为继则将坠其前不有以为法则莫裕其后此世其家之所以为难也夫前人之能卓然立者岂一日之积哉诗书礼乐之习孝弟忠信之行为之以渐体之以诚持之以久然后能卓立而自振其意亦有望于后之为子孙者也后之为子孙者因前人之泽而防导之使逺而无穷引长之使流而不息斯其所为贤子孙者矣万安郭部严伯恂与其弟仲侃季訚葢可谓严氏之贤子孙者也严氏本泰和大家自南唐以来代有显者葢其文学才行有足重于世非特以赀力富也其析居郭部者几世矣然皆不失前人之望伯恂之尊府所达尤以才智重于乡乡人号之曰达泉前礼部侍郎刘公子髙为书达泉二字以华之而尚仁萧先生为之记至伯恂兄弟皆读书有孝友之誉克充广其田庐而益思所以继前裕后者于是命其堂曰衍庆之堂其志可知矣夫庆者福之谓而有其本也易曰积善之家必有余庆书曰作善降之百祥而诗人所谓自求多福者必本于永言配命是岂可苟得哉自夫君臣父子夫妇长防朋友之伦以至万事之作止而皆循其理焉则善斯备矣福庆之来孰御哉而后又有以继之者则善泽之长其又可量邪彼勃然而兴忽然而亡良田巨室不能终其身及其子孙者葢其所积者异也严氏之先既以善受福传之于今葢五六百年矣伯恂兄弟又以善自勉而防导之引长之使其子孙亦能如其志而诚于善则严氏之福岂有已也哉予与严氏有世好而未得与伯恂兄弟游然闻之熟矣因其甥王维用特取进士在京师得诸公衍庆堂之诗而求予序之如此既以示其兄弟又以叹夫能世其家之难也诗凡若干首
　　汤氏族谱序
　　汤氏本泰和盛族居县北之甘溪上其室庐相接如鳞次如栉比他族罕有比者故乡人号其地曰汤家坊予始入乡校时得与如川游因识其弟如埙如箎与其侄伯绍仲敬皆读书有才行善谈论道理达事几之宜而如川君尤闿敏坦亮文章翰墨为一时所推其后又得拜其尊府均义先生端厚谦和不妄言动有古长者之风皆予所爱重者然前軰之愿慤后来之秀美者尚多惜予不尽识之矣其族属既盛而先人之遗址不能以尽容于是如川兄弟与伯绍辈稍择便地而析处焉仲敬则与诸族人尚居其故处然皆可以朝夕相见其伦谊固秩然在也仲敬尤虑其久而或踈矣乃因旧谱而脩明之来求予序予谓古者大家世族皆有维持之法葢立大宗以重其本小宗以聨其支岁时有事于大宗之庙则举族之人皆在焉其昭穆尊卑不可得而紊也此合族之大法也自宗法废而族无所统于是着之谱牒使虽分而不殊虽逺而不乱后世子孙得以考见其本源而不失亲亲之意葢庶几古人维持之法也仲敬之惓惓于谱其用心亦厚矣哉夫汤氏之居于此几世矣而子孙之盛尚如此则前人忠厚之积可知矣如川与予同举进士入翰林尝擢拜给事中天子欲老其才而后用之惜未大显而卒继世徳之厚而啓子孙之贤犹幸有如埙伯绍仲敬辈在也为之子孙者复能如其志而笃于伦谊勉于徳善相与维持之则汤氏之福葢未艾而此谱虽传之百世有耀矣故为序
　　送陈教谕之沙县序
　　予友陈素徽贞以诗经中永乐乙未进士第将试于政矣徽贞则曰吾志在教化政之所施与教之所成其效之巨细可知矣即以情白于吏部得漳州府学教授人皆为徽贞喜之徽贞意若不甚慊者曰教官以道淑人也非可以卑吏视也吾家居时见贵人达官之过郡者太守以下亟送迎稍不如其意则洗垢索瘢沮抑之窘辱之不贷也吾见而恧焉其好恶之义明能助教道増士气者少矣教谕居下县其奔走之劳寡而讲授之乐多吾爱之今而得漳州将不有吾之所恧者乎在漳州几年例以剰员徴至京师即复以情白于吏部愿为所谓教谕者得沙县以去其意甚乐也士大夫喜徽贞之得如其志皆为诗以赠之而属予为序予谓教谕者美风俗成人才之本系焉其任不轻矣而世之不为进士者乃得为教官其道可知矣而为进士者皆乐于有为其意不当方面之寄则为郎官御史以震耀一时而于教官不屑也故能安于恬退以教道自任如吾徽贞者宜为人之所重也夫得英伟之才从容于一堂之上讲论尧舜文武周公孔子之道使脩于身化于乡待之以诚积之以久则人才盛风俗美矣由是进而任之于四方推吾之所教者以达于用则其效岂细哉是安可轻邪沙县素称富产之邦其人之陶于教化也旧矣今又得徽贞以教道自任其人才滋盛风俗加美可必也予故为序其赠行之诗而乐道其志如此使人知徽贞之非苟焉者也
　　金华阮氏族谱序
　　金华阮荣远以其所脩阮氏族谱因监察御史严君继先求予序盖荣逺兄荣善好贤乐义尝与继先相好故继先为求于予也按谱其始祖曰兰兰二子孚瑶孚之子明明之子广广之子放自孚以后多显者传至荣远十七世矣阮世故陈留人汉末曰瑀者为曹操记室有才学建安七子瑀其一也瑀子曰熈为武都太守熈子曰咸仕晋累官至散骑侍郎终于始平太守二子长瞻为东海王越参军年三十而卒孚避乱渡江为安东参军累官至镇南将军领平越中郎将广州刺史未至州而卒年四十九无子以从孙广嗣此前史所载可考者也今谱载孚之父曰兰无所谓瞻而有曰瑶者为之弟又载孚之子曰明为太平知府而以广系焉岂咸音讹而为兰欤晋之官有刺史太守而无曰知府太平于晋为姑熟县又改平湖其后或为镇或为军宋太宗升为州国朝甲辰始升为府今云孚有子明为太平知府岂非误欤又孚之时有阮放字思度乃顗之子畧之孙与孚齐名官至交州刺史放弟裕字思旷尝为东阳太守其后累陞皆不就卒于剡山葢阮氏之异今云放为广之子岂广之后别有所谓放欤抑纪于国与谱于家者固自有详畧得失欤予不能知也然孚始渡江居金华郡志所谓蜡屐亭金貂亭皆孚故事其遗迹犹存则孚为荣逺始祖无疑独经晋元以来至今千余年而阮氏之传始十七世何其踈阔如此其间必有失传而不可考者作谱者强欲牵缀而反使人疑之此其失也古者列国皆有世谱汉去七国未久也而燕自召公至惠侯九世已失其传次名諡太史公作燕世家亦因而録之不敢有加焉其后苏老泉为苏氏族谱自眉州刺史味道而下失传者皆缺之而详其可知者皆所以传信也南丰曽子固自序其世泝汉都乡侯以接子舆子哲可谓详矣而欧阳公不以为然岂非欲其传信哉此作谱者所当法也呜呼谱之作所以着本源明昭穆辨亲踈而仁义之道行焉三者或失则为诬祖为乱伦贼仁害义故君子慎之阮氏之先徳盛矣故传至于今未艾也今之子孙益惇本原之思严昭穆之序谨亲踈之别服仁蹈义以不愧其祖宗则将愈逺而愈盛矣此葢荣逺作谱之意也予为序之而考论如此葢欲荣逺于此宜尽心焉缺其不可知而详其所可知庶几司马氏苏公之法葢尊祖敬宗之道当然也亦予相厚之谊也
　　送副使严君诗序
　　宣徳三年六月丙午监察御史严君孟衡以绩最拜浙江按察副使孟衡与予皆江西人其始为御史也予尝喜从人问其所为皆曰孟衡方直敢言遇事侃侃必极其理之所至不苟止曲从人见其然也徐而察之而知其中之所存者亦不异乎外孟衡可谓贤御史矣予为之喜盖喜其出于江西也及其有是除也予又问其宜不宜于人皆曰孟衡之为御史尝出按外郡具知吏治之得失民情之戚忻凡其所行无不当理故煜然有名夫其专决于事已如此则今出佐宪臬有不宜者乎孟衡可谓贤副使矣予又为之喜盖喜浙江之人之遇也国家设宪司十有四而浙江为之首非特以其迩京邑也葢地大人众所以制其吏治之宜而遂人情之所便者比他处尤难今其居是任者皆一时之俊选而又得孟衡以其所尝施者而施之辟顺流而遇风峻坂之走丸有不足以喻其快且易也予知浙江之为吏者盖无肯为非义而民无失所者矣然予私念之凡民之生必资衣食以自养夫既有所养然后能奉令承教而易兴为治浙之民数十万其亦有不得所养者乎孟衡之咨谋度询宜无先于此苟有然者必求其所以然之故防剔而蠲省之斯可谓理矣不然孟衡虽才且贤欲求如其志以治未见其得也此予之过计也予既厚孟衡而其友监察御史李君笴等又求予言赠之予故道予意如此以为赠孟衡其或以为然也夫
　　送曽君序
　　圣天子在位厉精图治诏天下举贤才而用之不间于已仕未仕盖帝尧明扬之盛意也于是予友曽君仲濬起谪籍授新化县丞曽君自洪武中以邑庠生厯事于吏部时方壮年英才竒气往往出人上久之得青州幕僚又改海州为之守者皆以曽君赞画为能每聴其所为而皆称治永乐中自海州考绩赴京师选留寘兵科俾练习其事而任焉未几奉命使广西经畧边事归奏称防遂陛授工部都水主事益以才能见重于人防大疫工人多死上以为不之恤于是例得谴谪卢龙知曽君者皆惜其去及其复用也则莫不叹羡以为宜或者曰曽君任官久矣其才诚适于用茍得专一州犹将优为之顾乃使佐一县恶足以尽其才予曰不然君子之仕也贵乎有以惠下官虽尊民不见徳焉则取诟益甚恶用其为尊官也哉使曽君得贤令而佐之宣布天子仁民之泽使皆足于衣食劳役均赋税平则民将皷舞之曰此丞之赐岂不愈于居尊而受诟者哉且得以其暇日娱意于山水之间观夫田夫野老醉饱遨嬉咏歌圣化岂非乐之大者乎大凡仕者身安功立而有以自乐则善矣位之荣庳奚足校哉曽君闻予言大喜曰此吾之志也诗所谓他人有心予忖度之王先生之谓矣而予亦自喜其言之得也遂书此以赠其行
　　赠曽御史序
　　予友曽泉本清自为邑庠生举进士入翰林为庶吉士与予相从者将三十年其言谨于礼行谨于义予爱之京师士大夫知本清者亦莫不爱也今年冬授监察御史当之南京徴予言赠焉予谓本清知足以明理才足以立事其于御史之职葢宜矣而何取于予言哉忆昔与本清家居时所见御史众矣其以事而临吾邦也寛严得体操纵有度者盖多焉昏墨以自败者不论也其间饰乎外而侈乎内者有矣毛举细务而忽大体者有矣媕婀容嘿而枉直失措者亦有矣肆威以虐下怙势以侵官者亦有矣吾邑前辈老长之有见于此者往往公其是非以教后进以谓朝廷之置御史所以儆官邪振纲纪摧恶而佑善者也夫人之难知事之易惑自古然矣而必有理焉理之可者予之其不可者则从而正之虚心以观理而已矣而何为是纷纷也哉彼其纷然于事而不能当乎人心者理不足以胜私故也斯言也其殆所谓确论者乎予闻而欲试之久矣而不予试也本清今去为御史也其择前之所善者而从之可也夫御史之职当世所甚重故其秩满则去理大藩典大郡不细矣然常乐御史之势者得之反不乐焉此无他素不能以理自处且处人也故亦虑夫人之加已而为是戚戚也本清其益务循理而已矣予言迂也豪杰之士之所厌闻者也以本清之相厚故窃言之盖欲有警而自励焉非敢白于众也本清其果有取于予言也哉
　　送徐永溍判官序
　　永溍金华人始领乡荐入太学当仁宗皇帝在位时鋭意天下事择贤任官以兴治理而于近侍之职为尤重尝命太学择诸生之贤而有才者六十人众未知所用既至命翰林考第髙下以闻予忝预其间凡二十人在髙等明日有防二十人分莅六科俾练习其事未几皆授给事中而永溍在吏科人皆谓仁宗皇帝慎于用人今永溍辈遭遇如此莫不叹羡以为荣及是以外艰起复改授安陆州判官人又谓永溍之才宜仍在侍近今乃走数千里佐一州矻矻于簿书期防之末不亦左乎且今给事中往往得佐六卿副台宪其次犹得任方面而永溍独沦于外非其志也予以为不然夫设官分职以治民也故古之任官不厯州县不得登侍从盖能知民事之艰难然后能致君而泽民此有志之君子所乐也永溍佐一州安知其不为逺到之地乎而何郁郁于其去哉且以崇卑进退为忻戚者常人之见也夫人之生岂不有命乎居近未必皆显荣在逺未必皆沦辱要当尽其道而已州县之职世所谓民父母也永溍以爱子之心爱民足其衣食捄其疾苦节其力使不困保其安使不危悯其所不知而教其所不能则其道尽矣诗所谓岂弟君子则福禄萃于其躬诚如是则亦安能久于外哉永溍将行其友监察御史包徳懐求予文赠之予故为序次其言既以解或人之意而又以为永溍勉也
　　赠姜推官序
　　太宗皇帝在位时诏修永乐大典一时善书之士皆徴入馆阁金华姜谟预焉谟俊爽有才在众人中頴然自异众由是竒之书成得都察院都事改监察御史久之出为武昌推官今再考绩来京师防其课俾复职需九年而后陞用焉夫御史推官秩等耳其事畧同而其势不同推官之政行于一郡随所至而皆得行者御史也故有志之士乐其势之得行率喜为御史幸一为之则毅然自用于郡守或不之礼况推官之同等者乎一旦出守大郡亦崇矣輙沮然自失则为推官可知也惟谨厚君子以礼法自治凡有施于人者视礼与法当何如不茍为轻重故其出入进退皆裕然自得已既不以为嫌人亦莫得而议之予之所见有此二者谟之为推官能安于其职而事无不举岂尝以礼法自治而非矜已傲物者之比欤不然何其自得如此也夫仕者之更践中外自古有矣今之制犹古也岂仕于中者常伸而在外者常屈且滞欤无也就使有之君子尚论其道之能尽与否能尽其道则屈者未尝不伸不然虽伸犹屈也况其必无者哉然则仕于中者可无矜而在外者可无慊矣某之归当思益进其道别是非振寃滞有以副朝廷钦恤之意则福禄之来莫之能御诗曰求福不囬盖此之谓也太学先生陶永成谟之乡友也求予文以赠其去予故道所见而反覆推言之既以慰其意而亦以勉其进也
　　送袁君致仕序
　　袁君本谦始以材艺举于朝授汉阳三沦河泊官既又除云南之曲江巡检君天性静重祗慎所职所至事举而人安之厯十六年未尝有毫髪之过今年秋以考绩来京师将进用焉君则亟以老疾辞遂得致其事而归呜呼可谓荣也已夫当可为之时而抱有为之器不以官职之崇卑地里之逺近致其材力而行其所志使职修而业著名立而身荣及其老而倦也则退处山林之下优游以自适此固士君子之所乐而亦朝廷所以惠养老者之意也然而有异焉盖人之所处者未必皆同也故有欲其志之行而不得得之而不能佚于老者矣此未暇论也其有溺于富贵之中而乐其口体之奉仆从之是矜賔客之是娱一旦致其事而归则非复前日之盛出无与游而居无与处伥伥然如旅人之无归则身虽闲不乐矣此固无恒者之为也而吾袁君则不然君吾邑故家尝以多赀甲其乡其先人之所遗于君者甚厚今之归盖无所不乐也有室庐之安有田利之入园池足以供钓游之娱山林足以养幽门之趣衣冠之族聨姻而接好不在东阡在西陌杖屦过从可以朝往而暮来而又有缙绅先生可与游讲説周公孔子之训以适其性情戒族人之子弟与乡人之子弟使去恶而为善以共适于太平之世其乐可胜道邪是可不为喜且幸欤君之子克俊尝从予叔祖御史公游有相知之雅其侄【阙】　则又予女弟之夫也故于君之归合交游之能文者赋诗以饯而予书其所可乐者为序以庆之使知所以喜且幸也
　　送陈侍郎致仕序
　　古之君子四十始仕七十而致事盖自其方强以至于既老用之者三十年而已耳酌其盛衰之宜而为进退之节使才者得及时以效于用老而倦者亦得安闲娱乐而无累于心待人如此岂非厚哉君子之仕所以行道也自洒扫应对致知格物以求之及夫道明徳立而后见于用始于事人终于长人由事之细微而极于逺大行之三十年之久其功业着于上下盖竭耳目心思之力以为之矣而谓视聴不衰经纶规画不异于前者盖少也然犹不释其位而一烦以政使之疲精神困筋力而不得自遂焉此之谓尽瘁以仕诗人之所刺也如是则于老者薄矣故七十致事使之安且乐者所以为厚之道也然非遇清明之世以仁逮下而能行此亦鲜矣礼部侍郎东莞陈公自其始仕至于今五十年文学政事表然为当世名臣其禆益于朝廷利泽于黎庶事多有足书者今年逾七十自谓衰老不及于前乞致事而去上不许防再上乃许焉夫初不许者盖惜公之贤而留以自助然而卒许之者亦所以厚于公也于乎上之仁如天之仁也公将行尚书毘陵胡公侍郎武城王公与诸君子皆知公之徳盖惜其去而不可留也俾直致一言以写殷勤之意直亦喜古之道之行于今而公得自遂也故为序以送之
　　送郭宪副序
　　兰阳郭君原字秉中为监察御史满九年适陜西按察副使有缺大臣荐君以为宜于其职上即命为陜西按察副使将行其僚友欧阳广洙辈以赠言属予予尝自谓按察司之职所以儆官邪正百度使在位之君子有所恃而立小人有所畏而敛然后庶事脩羣生遂其任之重可知然所以举其重固有道矣予在京师久凡当是任而问言于予者好以仲山甫之事告之其诗曰柔亦不茹刚亦不吐者公而已矣果行一出于公固君子所恃小人所畏也有恃而为善之意坚有畏而为恶之心沮则庶事有不修羣生有不遂者乎然所以能者学问进脩之益也故其诗曰小心翼翼古训是式惟其如是故能成柔嘉之徳而天下国家之大任系焉究而论之岂特可为今按察之职而已姑举其近者言之予所告者众矣君子不予贬也岂以其言为可取也乎彼其悻悻然自以为无施不可卒之吐刚而茹柔使为善者怠为恶者肆庶事隳而羣生瘁岂不谬哉郭君以科目入官其学问进修有素矣及为御史亦常以公自任也今去为宪副特举此而措之耳予知其足以胜重矣而犹为此言者盖亦谓无以易也且世之仕者能如仲山甫亦可矣故以是为赠郭君其有取乎哉
　　李氏重脩族谱序
　　吾邑李君子能以其族谱来京师告予曰吾李氏始自长安来居前程自前程而又分为六族至于今盖几世矣蕃衍盛大子孙多至千余指吾惧其久而或昧也乃取吾髙祖成玉府君所为谱而増脩之且刻诸梓以惠于吾族之人使不忘夫夲原之重而敦夫孝弟之心敢以序为请按谱载其十一世罗山县尉谦所为序云前程之系实出于唐纪王慎考之旧史王乃太宗子王之子七人长曰续王东平先薨次琮睿秀献钦并为武后所害惟证以防获免神龙初以证嗣王生光禄少卿行周行周生资川司马建建之后文捷文纪流离窜逐而史遂失其名焉文捷之后六世至资渊以军功授进武校尉又一世子林为沅州司理其后又有桂阳主簿喆河南太守诏黄州司户叅军绍祖以至于罗山府君元至元中有晦翁者又主贑之防昌簿其以恩赏入官以明经选举者比比有焉其见于谱而可徴者如此夫自唐以来盖八百余年其间可喜可叹者多矣而李氏之子孙乃能不失其衣冠之旧至于久而益盛岂非其前人之泽有以维持之欤然予闻之名家大族所以显闻而不朽者非独富贵之谓也盖有其本焉茍无本以植之则夫显闻者将遂冺然者矣此古之人所以贵乎立徳立功立言而他不与焉李氏之先尝盛矣使为之子孙者益能脩其孝弟忠信之行而勉夫诗书礼乐之习愈久而愈笃则所以光显其先人而封植后代者将愈逺而无穷矣此子能之意也故为序之以告夫为李氏子孙者子能质厚周慎乡邦称之盖能世其家云
　　和集堂诗序
　　和集堂诗一巻士大夫为崇仁杨思立作也初思立无恙时哀其兄弟早卒二室之孤遗无所依誓不分财异居以抚存之寡妻得安其守孤子得遂其成一门之内少长有礼秩然其序薫然其和此堂所以名也思立既卒子自新能如其志自新为刑部主事于是思立之善浸有闻士大夫遂形于咏歌自新既裒辑成巻而以求予序予谓诗三百篇不必皆出于士大夫而当时之事頼以不朽诗之所咏本于父子夫妇兄弟者多矣述伦谊之重性情之真百世之下有以见夫王道之盛衰风俗之厚薄故曰诗可以观思立之所行于家者盖天理之自然人道之当然非有待于咏歌然而必咏歌之者此诸公秉彛好徳之至也録而传之岂独以着思立之美凡有同然之心者岂不于此兴起也乎诗盖不待序而传也然诗人之意有难以言尽者是宜于序发之一家之亲父子兄弟夫妇能各尽其道而无乖争凌犯之风夫是之谓和懽忻交通慢戱狎游荡然而不知检此易所谓妇子嘻嘻失家节也世俗之和鲜不至于是思立之和其家三十年固已尽其道矣继世而保之其亦审于是与昔者诗人咏歌文王之徳既以雍肃言矣至美王姬则又云肃雍者盖王化之所成也和而敬文王所以刑其家王姬所以宜其家也凡厥有家而内外思尽其道可不取以为法哉自新之子孙尚勉之则足以继前人之美于无穷矣


　　抑庵文后集巻十九
　　钦定四库全书
　　抑庵文后集巻二十　　　　明　王直　撰序
　　送万太守序
　　严州于浙江为属郡在衢婺之间其地多大山少良田故稼穑之利仅给而材木之产则有余民生其中多秀颖而好学其次亦质实而勤于治生故风俗颇淳美视他之诡欺薄恶相去逺矣于是号为易治然予尝思之民辟犹水也流而就下者水之性也横溃而失其性逆之使然耳周秦之民性非有异也然而纯于周贼害于秦何邪治之者为之也予于严之易治不独归之民而必系于守与令盖为守令者不能顺而抚之一以拂逆加焉好学者不得专治生者不得自力至于仰事俯育与凡所好恶亦不能以遂其意则弱者怨强者悖所谓易治者将不甚难矣乎昔之守严予不能知若今万侯诚可谓民父母也父母之道好其所好恶其所恶而已侯之为郡既清静以宁民使之乐生兴事又进其学者而奨劝之建严先生祠以风厉其民减造作之冗费免租赋之逺输武夫有夺民地而以租累民者则归其地于民凡此皆民所甚好恶者侯皆顺而施焉民既得自遂鼔舞而安乐之而谓治之难岂理也哉故予于严之易治不独归之民而必系于守非虚言也侯在郡六年今再考绩而归郡之仕者兵部郎中潘士敬辈喜侯之复任而终惠其民求予文送之侯名观字经训与予皆江西人予美侯之绩而复冀其逺大且欲风夫守之未能然者故为序如此以送之
　　送鲍叅议归山西序
　　鲍君时溥之为山西叅议也以秪慎之心行平易之政凡其所施必思有以惠民由是名显于中外今年考绩来北京以最闻当复归山西礼部郎中余麟辈旧尝为同僚相与叹曰时溥之为叅议诚贤矣忠于事上故尽心以牧民其意盖欲使之无一不得其所然昔之转徙者犹轻去其乡而未之能复时溥之心盖有所不乐也予闻之曰朝廷仁爱斯民厚矣方面大臣所以还定安辑之者亦无不尽其道然犹轻于去去而不思复者岂无其故哉或者谓其赋税多给邉而极险阻率五六石致一石此其所难也盖尝思之山西之人素俭勤能辛苦春秋战国以来皆号称盛强其外地临邉往往宿重兵制北敌威镇絶漠无敢或南向此岂有他赖哉因其地之力而已今地犹在也顾使内郡之民困于馈输而转徙不复则可不求其哉时溥与同列大臣日夜讲求前人之法之冝于今与今之之作于下者力请于天子而罢行之使邉兵皆受田以食其利而无有侵夺之者然后内郡之民力可纾内郡之民力可纾则孰肯弃坟墓离亲戚长往而不复哉必相率来归而悦为之氓矣不然时溥之心予未知何时而乐也古之君子之善于谋国者必尽心以图之不茍徇目前夫是之谓忠赵充国之定先零当时诸筞非不善也而充国独曰此非公家忠计又曰明主可与忠言卒守其説以成功时溥与诸大臣献忠计于上守邉之将岂无充国者山西之民之受其恵可必也麟等闻而喜曰是所谓忠计也请书以赠时溥遂书之
　　送张佥宪复任诗序
　　上虞张君居彦以才行见重于世乆矣大臣荐之天子命为福建按察佥事既三年奏绩来北京上又以为称俾终任焉盖居彦与其兄居杰初皆以乡贡进士为教官居杰遂入为给事中未几出佐藩省今为江西叅政居彦又起自学校佐宪臬于闽江西福建皆大藩其人皆习于诗书礼乐而君兄弟皆为大臣以临之而皆有政绩之美皆为士民所称道此岂偶然哉予尝为记其双桂之堂而叹其兄弟之贤又因以知其先世尝有兄弟并显而官至叅政者何张氏之多贤如此世之人固有兄弟皆仕者矣未必皆同气之亲也同气之亲或有矣未必皆任藩宪之重也今君以同气之亲并居藩宪之位此虽张氏诗书之泽而国家生贤之盛亦可以见矣予尝自谓藩省大臣率郡县之吏以安养斯民者也风宪之臣所以察夫安养之不如令者其职不同其为民一也江西福建之民多矣使之皆在富夀康宁之域皆安于声名文物之中盖于君兄弟有望焉功成颂兴乃所谓邦家之光非特张氏之荣也佥宪君将行其相厚者皆作诗送之礼部主事秦初笃乡郡之好持以求予序韩奕之诗送韩侯而作也其首章曰夙夜匪懈防恭尔位匪懈者勤之谓防恭者敬之谓也勤者业之所由广敬者徳之所由崇也能敬且勤大臣之事备矣彼宦成而怠君子所不贵也以是而弁诸首所以致予愿望之意云
　　赠夏考功序
　　吏部考功主事夏瑜公瑾满九年当得陞尚书侍郎及其诸同列皆重之且以为冝于考功必欲留自助请于上陞考功员外郎食正五品禄从之士大夫之喜其进者求予文为赠予谓考绩黜陟有虞之法也舜之命官自禹而下皆圣贤之资奚有不适于用哉而犹为此者何邪盖人不能皆禹益皐陶稷契也不能皆禹益皐陶稷契顾无法以劝惩之欲成天下之治难矣自是而后凡有天下而欲励臣职兴治功皆莫有能易此者然究而观之为治固不可无法而法不能以自行有其法而行之非其人犹无法也后世之治所以不能皆若有虞者非行之不得其人故邪然人亦非有异也其存心也公其烛理也明其处事也周而慎不以爱恶利害窒乎其中徐察其人之是非而施黜陟焉使贤者加亹亹之诚而续明明之功中才之士有所激而勉于为善治绩有不兴民有不被其泽者乎茍溺于私闇于理乐诞谩而喜怠放是非之不明黜陟之不当如是则何能有所惩劝哉不能有所惩劝则贤者抑郁而不振不肖者益侈肆于礼法之外而欲天下治可得邪故考功者治忽所系也岂不重哉国家用有虞之法以致有虞之治于今将百年行之得其人故也公瑾之在考功乆矣盖能有益于治者今进而用之其益将不愈大矣乎慎始而终此君子之道也等而上之福禄荣名其有穷也哉故书以为赠
　　送陈祭酒诗序
　　太祖髙皇帝之定学制诸生入大学三年皆得归省其亲亲亡亦得修祀焉盖以为孝者行仁之夲也教之以仁将使施于天下而乃忘其亲则本不立矣故着之令如此仁宗皇帝又推以及羣臣凡考绩而称且不为事所縻者令以次徃焉此其心即太祖皇帝之心也不间于已仕未仕一以至仁待之于乎盛哉予尝读四牡之诗而叹周之人君可谓能体羣臣矣而将母来谂未有以见其实然者则今之令虽周盛世不过也然人之所处不同盖任有司者或縻于职务不得尽如其志可以自遂者惟太学之职乎盖无政事之劳而居师表之位无政事之劳则不为所拘而志得以行居师表之位则必当自尽而教乃能立不然则岂独忘其亲而亦为负其君如是而居师表之位而欲其教之行有以成贤才以施仁于天下岂不难哉然则有行之者可不谓贤矣乎国子祭酒四明陈公敬宗诚所谓贤者也公初任祭酒满三年即谒告归祀其亲上不许今年复申前请许焉惟公之所以惓惓者盖深感上之仁而笃念其亲不能以湏防忘也然自予辈观之其亦以身为教哉如是诚无愧于师表之位成贤才以仁天下使天下皆安于仁之中可必也彼得以自遂而不思自尽焉者非嗜利以防其良心也乎嗜利以防其良心而谓无愧于师表之位可乎使其人皆化之则害有可胜言也乎宜吾陈公之见重于君子也陈公将行凡所重者作诗送之而予为之序读是巻者孝敬之心可以油然而生矣
　　送张司训序
　　予尝谓天下教官得人则不患无贤才矣盖教官贤才之本得其人则贤才以之而盛自古以来重其选而不轻以授人者此也我国家兴学用儒之盛古所未有内自邦畿外至遐陬絶域万里之徼凡郡县莫不有学而教官则取于科目荐举者以任之恩宠之厚何其盛也士生斯世得与是选者可不力于训诲俾臻有成以仰副圣朝教育大徳哉吾邑张球与其兄珪同举于乡今年防试礼部俱中副榜珪授直扬州泰兴县学教谕球授广西桂林府学训导其之官也珪徴予言以为球最予与张氏世有连而又重珪之爱弟故不辞张氏为邑衣冠宦族宋有槐应者廷对擢名第一甲而其兄槱同登进士第及球之伯父日孜又以明经荐起教谕休宁县学球兄弟少从前佥事陈公延授春秋既而卒业于今吏部主事欧阳广哲其所学盖有渊源矣今球之教桂林其亦思所以为教官以光于前闻人以不辱其傅师可也矧以球之学教桂林逺方之士固所优为矣然教人自端本始凡一动一静皆弟子所则效一失言失色于人则人将狎玩矣球其尚加朂励严毅以自重勇决而有为则弟子寜有不仪刑于子跃然兴起笃学而尚志者乎他日桂林之贤才彬彬辈出接迹于科第者必球为教所致球其勉之以副予与珪期望之意云
　　赠陈给事中序
　　姑苏陈常仕恒之为刑科给事中也亷慎以持已精勤以临事其处友则和而不流其驭吏则严而不残事无大小处之无不中礼者诚可谓贤矣今任职满九年而以疾求去吏部留之不可则具以闻上察其实许焉仕恒喜得如其志告别于常所往来者择日就道或谓予曰君子之仕所以行道也道之不行则奉身而退盖出于不得已焉耳仕恒遭圣明之朝而当枢机之任于道所当行者进而得言之既退而遂行焉莫有能御之者且今之制给事中满九年往往佐六卿当方面其次犹不失为郡仕恒既满矣其位之髙道之大行可必也今虽有疾独不可强留邪予曰此仕恒之所以贤也君子虽乐于行道而行道必本诸其身身病矣其能不劬且倦邪故必托重如召康公勤励如卫武公然后不可一日去朝廷不然则审于进退之宜而安于上足之分固君子之髙致也仕恒之去非予所谓贤也欤昔赵康靖之归老也集古今諌防百廿巻上之兾有补于治君子谓其老而不忘忠今仕恒归矣优防湖山之间涵泳诗书之业有可以安国而恵民者以告于上而用之则身虽退而道未尝不行也比之贪荣嗜进老病而不知止然亦卒无所立者岂不逺哉都给事中郭廷器闻予言而善之曰此仕恒之所乐闻也请书以为赠遂书之
　　赠祝给事中序
　　祝颢维清长洲人以明经取正统已未进士观政于吏部又以勤慎得名由是擢拜刑科给事中其同郡仕者皆为之喜思得一言以张之念维清防试礼部时予忝司去取能得其文而进之庶所谓知已者乃相率求言于予嗟夫予老且誖岂足以知天下士哉能无失焉斯幸矣今而求言于予顾予所能言皆维清之所已知者何能有益于维清然不可辞也予闻之士之所学者仁义之道而已学之固将以行之然学既成矣而能得志于当时者鲜也得志于当时有矣而能立乎朝廷施之于天下又鲜也立乎朝廷施之天下有矣而近黼扆之尊当枢机之任言必见信行必见从者加鲜也欲仁义之道四逹而不悖岂非难哉今之给事中日侍上左右国家之政本系焉知之而得言言之而得行然则使仁义之道敷畅于天下天下之人皆囿于仁义之中势莫有便于是官者仕而得此何其幸哉况刑者义之施而仁之道寓焉刑之而当乎义而亦不戾于吾仁然后为刑之中此周之贤臣所以长其国者也今天子躬舜禹之圣其所行皆由于仁义刑法之谨盖惓惓焉维清受职其间而可不尽心也乎奏当之来报行之发审而求其中必适于义而不戾于仁然后不负乎所任不愧乎所学极其至也将不与周之贤臣比乎故序以赠之
　　刘处士挽诗序
　　予泰和多故家其中以诗礼名者称防溪刘氏刘氏多才彦以名闻乡邑则处士承祖君其杰也刘氏自安成宻湖而分读书显达者常不乏至君而尤不凡其言行一本于圣贤之训重信义尚礼节喜与贤士大夫游有过从者辄倾倒相懽连日欵洽未尝有厌倦意世父彦文爱之以为已后而君事之极诚敬无异于已父母生则致其养死则致其哀祭一不违于礼而所以施于宗族姻戚故旧皆尽其道由是乡邑称之无间言而与其所配沙湖萧氏克相内助有贤徳先后卒宣徳庚戌闰十二月一日合于本里粲坑之原于时人之好君者悲君有善于已而不及髙夀皆为挽章而歌以送君君有子九人通与暹皆明经修行为教官人又谓君能教其子以有立而不及终食其禄诚可哀也至是暹以训导秩满得湘潭教谕以去好君者又哀君而哀挽之作加焉予与暹同邑且先世邱垅近防溪故暹与予厚而求予序其诗予谓汉有挽诗二章薤露以送王公大人蒿里以送士大夫庶人皆以哀其夀命之不长而其死可惜今诸公作诗之意犹是也其于君岂浅哉况予于君父子有故岂常情可及哉为序其诗使传于后世亦可以为不朽之托云耳
　　赠陈主簿致仕序
　　宣宗皇帝在位时尝择进士之最秀者俾读书秘阁学古为文辞以待他日之用而命予训励之上虞陈金在其列孜孜朝夕盖有志于学者其父尚辉为呉县主簿喜金之进而得从予游及以事来京师辄过予致其殷勤笃厚之意盖厚于金故加礼于予如此予尝爱金有志于学又知其父之能教信所谓人之善必本于父兄盖不易之论也乆之金去为行人使于四方能用其所学而呉县之政亦成父子相聚于京师既得尽天伦之乐而又皆有人爵之荣世之君子有不能然者孰不歆且羡哉既而尚辉致仕归故乡而金以使命往南服得随侍以行于是交防之士与其乡郡仕者莫不以为荣进士张和知其父子之善又知人情之喜如此而欲予见于言予念与尚辉乆相接且素爱金岂可辞乃为之言曰父子天属之亲也子以福禄愿其父父以显荣望其子人之至情也尚辉安于林下其福盖未艾金奉使徃来因得以拜家庆其进于显荣亦未已所愿盖两得矣然予闻之汉万石君石奋之归老也子庆为内史贵显矣而奋所以教之者皆敦厚谦让之道由是庆益大显父既能教子亦善承孝谨之闻不独称于当时着之简册传之百世而不衰甚矣其贤也予素重奋父子之行兹欲于陈氏见焉其期待之意岂不亦厚矣哉故书以为序而俾和送之
　　送陈经厯序
　　太宗皇帝临御之初诏修永乐大典天下鸿儒硕师及郡县学聦明才俊之士皆选防诣馆阁防者盖千余人予时为翰林庶吉士故一时在馆者多相知皆奋励感发各有以自见书成得官人人皆足以立事有名于当时至今相遇论及修书时事其意犹若相亲也钱塘陈琏汝器盖当时聦明才俊之一也既得天下之英贤而友之又得观古今之典籍故其识益进才益充其擢为临邑知县盖恢恢乎其有余一县之人受其赐皆敬而爱之治功之盛他邑莫加焉既九年县人不忍其去相率诉于府于藩宪于廵按御史乞留之旁近商河禹城之民亦奔走乞留汝器则以父母老奏防乞归省上许之遂连丁内外艰不果出服除乃陞授福建布政司经厯布政司古方伯之任而经厯者幕僚之长也以五六大臣临于上而欲使百万之民安于下虽其道足以任之而賛襄禆画亦于经厯乎赖也汝器既善于为县而深知民事之所冝故其賛画蔚然有成功虽其才识之美亦由厯练之久涵养之深有以致然也今年考绩来北京既书最而归礼部司务陈珪重器郎中陈谟古训叶蓁仲荣皆相与有交好请予文送之予忆编摩之旧故不辞然念向之才俊之与执笔者今有当藩宪之重受专城之寄汝器虽未居是位然其所任则方面事也敬慎以自持小大之务必尽其心使徳立行成而人皆誉之曰是昔者馆阁之选也宜其有过人者则爵禄之来可量哉
　　送郑太守序
　　寜波于浙江为大郡其士人多读书秉礼而尚义闾里细民皆务本力作以自足于衣食而其地则多物产之饶然既临大海海外诸国日本琉球之属嵗时贡献効臣职则必自宁波以达于京师其供馈之费输送之劳皆于是取给焉夫既读书知礼义而少能习事务本力作之民则多质厚而无术以自防物产既富故豪猾者向意渔猎于其间若又当劳费之时贵人达官趍廹于上小吏黠胥奔突于下而欲羣下之安且治可得邪故为守者必得当世之贤才行杰然为众所敬爱者然后安且治可兾也朝廷知其然诏择贤者而任之三山郑侯珞自刑部主事奉勅往焉既至问民情好恶知其之所以然一切扫刮絶去而深为之防于事之来徐察其冝以应之多徴厚敛嚢槖之奸纵富役贫隂贼狡险之恶不得逞于是民安而事治则又理坛壝以祀神兴水利缮桥道以便耕稼往来者大修学校而与多士讲学焉郡中之人无小大愚良皆诵侯之善不置尝以内艰去则奏请夺其情而任之侯之得民而能有成功如此岂非才行杰然为众所敬爱者乎今再考绩来朝当复归寜波寜波仕者皆为喜而求赠言于予侯初取进士即入翰林读书于秘阁予察其为人甚重之及去为贤太守于翰林有耀矣今之归茍不怠以止焉九载而功大成与汉之龚遂黄覇等则于翰林岂不益有耀哉故为序以送之而日夜待其成予虽老尚当为执笔焉
　　送王知县序
　　曹于兖州为大县其地最沃饶田利之入往往甲他邑其县之民不能以尽其利而他之无田者多衣食其中四方商旅贸迁以求赢者亦多之曹由是丝纩麻枲黍稷菽麦之类其出也不穷而民尚有余积真所谓壮哉县也凡民有所养然后可以教使土塉而利薄终嵗勤动不足以仰事俯育而欲其从教以兴于善虽父子不相得况令于民乎若曹之民庶防可与为善而为令于曹者亦可以行其志矣往年尝闻有范令以平易治民均其徭役时其赋税无茍取无暴征其民皆率从教令以事父母畜妻子熈然自得于畎畆之中而爱范令如所生范令之名亦显闻于中外今满当去吏部求可以代者而予友王绅用璋往焉用璋读书明理谨于言行不肯一渉非义予知其能为令也夫从政者不必皆自已出惟其善而已前人之所行民以为善而安之矣则循其旧可也若务出竒取胜而或以病民非善于为政者汉之曹参守萧何之法以清静寜民民到于今称之果事有冝于昔而不冝于今当变通以利民亦审择夫善者而从之大舜舍已从人乐取诸人以为善此万世之师用璋冝以为法也然予又有虑焉夫民既萃于曹盖善恶细粗靡不有故必有容人之量而又能服其心然后可使之帖然安于吾治而率吾之教语曰人不我欺自我不欺人不我违自我不违用璋务正已以临民而不为贤令予不信也将行乡之亲旧监察御史欧阳广洙辈请予文为赠故序以送之
　　送黄中书省亲序
　　中书舍人黄采以载少保户部尚书兼武英殿大学士黄先生子也初先生致仕归永嘉而感上之徳不能忘图所以为报者自言有子采能书愿留事笔砚庶防少効万一上可之俾入翰林凡典册书命皆与执笔焉以载朝夕勤慎不慢戱佚防公事之暇取晋唐名帖端坐临写间发于吟咏亦有法度可观士大夫爱重之谓先生以文章徳行为望于天下宜有以载为子也修宣庙实录成授中书舍人然仍留翰林其职事之修学问之益盖骎骎乎若不可追蹑于是其去父母防十年而先生之年亦既七十又五矣夫相去若是其乆亲之年若是其髙冝以载之惓惓于归省也既得请将行礼部郎中潘勤与凡交好者相率求予文赠之今仕者之归省多矣人皆以为其亲荣予于以载则或异乎是盖先生之尊府以先生贵加封至一品及先生致仕尚无恙父子皆苍顔白髪而命服辉暎非特乡里荣之盖天下莫不以为荣然则先生岂待以载而后荣哉予独有为以载喜者君子之学以求道也然逺而求之孰若近而取法之愈哉先生之于君亲于宗族乡党故旧与夫威仪文辞之发未有不由于道者以载归而求之其所得多矣且先生始仕即为中书舍人以载既践其位若又以先生之所存所行自勉而思继美于古人将复使天下之人莫不以为荣岂不益盛哉予于以载谊不薄故为赠言如此归而质之先生以为何如也
　　送邵县丞序
　　国家求贤图治既取进士而用之又有曰文学才行卓然出众曰怀才抱徳曰才徳兼备诸科矣而又以为天下之大贤才之多非此所能尽于是复有贤良方正之举焉其好贤之心可谓切进贤之路可谓广矣余姚邵昕宏啓由此而进得长洲县丞长洲之人喜其有爱民之心而能勤以佐令皆乐从其化而长洲称治既三年考绩来北京吏部以为称俾复任县之仕者礼部司务陈珪重器辈请予文以华之夫贤良方正之举非始于今唐宋诸贤若张柬之富弼苏子瞻兄弟皆是举也其文学功业播于人之耳目非特当时重之后世之士能及之者亦鲜然则继是举者不可谓不荣而亦可谓难也已予尝推朝廷之意而知其待贤之厚非茍以是名荣之固将观其实行焉贤良方正以徳言文学功业皆徳之发也以是名求士非恶夫不贤不良无徳以植身而徒圆转以阿世邪僻以徇俗者乎当其名则宜善其行行有不修而谓无忝于是举盖茍而已矣予故以为荣而又以为难者此也世之君子好縁名以求实而临乎上者亦必循名以责其实果名实相副无愧于昔之人然后无负于朝廷长洲之治可谓有其始矣今之归尚勉图其终也哉充爱民之心以尽仁笃勤政之志以尽义仁义之徳成岂独可以佐长吏昔之相天下者不过此而已宏啓勉之毋曰此非丞之所及也宏啓盖予交翰林修撰宏誉之从昆弟予重之故欲勉以逺大况求文者又予僚重器也予可以常人视之邪
　　送罗知县复职诗序
　　县令之职重矣盖付之百里之地使教养其民皆得以安其生遂其性而莫有失所者此其职然也天下百里之县虽多果皆得贤令而任之使斯民熈然安乐于下而无苦于其身无忧于其心虽唐虞三代之盛不过是县令之职岂不诚重也哉夫民者邦之本令安民者也民安则天下安矣安天下之本系乎令可不重邪是故朝廷之于令必举贤者而任之慎重故也当是任者皆思所以举其职亦孰无自重之心哉然四方之风俗有不同故治化有难易而功效有迟速待之以诚持之以久而有不治者未之信也庐陵罗勉学始以贤举为归安江夏丞以公勤亷慎得民心学士钱公以为位不称其才又荐之遂陞为孝感令去宿蠧以安良善积谷以待饥脩陂池以防水旱民既有所养则作兴学校以孝弟忠信教其人人乐从其化县以治称勉学其可谓能尽教养之职者邪其知所自重者邪夫为士者莫难于自重能知自重乃能以礼义检其身于其职之所当为者夙夜尽心不敢怠弃于法度之外而为治之功成夫然后见重于君子而世之以黜陟幽明为职者得因是而进之此亦天下之公也勉学治孝感三年上其绩吏部吏部以为称俾复任士君子皆作诗送之中书舍人金辅伯素重勉学持以求予序勉学盖予友工部侍郎汝敬犹子也予故为序之而道其职任之重亦欲其知自重不怠弃于其终而进进无已也诗凡若干首
　　世美集序
　　世美集者广徳胡英之所录也胡氏居广徳为着姓英之尊府廙字致恭初未仕时已用孝行闻乡里及升太学擢为工科给事中以谨慎知名太宗皇帝命摄通政司敷奏详明出纳惟允而仁宗皇帝尤注意遂陞都察院右副都御史振举宪度誉望伟然防征交阯广东当给军食后于四川取宫殿大材皆虑有司怠事命公往督之事皆办治既而出为福建叅政所至皆有治绩号为能臣秩满以疾辞位致仕归其乡未防卒英来北京求礼部侍郎临川王先生铭公之墓矣复谒予言曰生先世有美徳而未致通显积之之乆始发于先公只事三朝秩三品其所建立表然在人耳目由是防恩追赠曽大父大父皆右副都御史褒徳垂休锡命具在宜表彰之使显闻于世今录三世所受诰词及先公前后所奉勅与今之墓铭挽歌通类成书名曰世美集尝托鸿胪杨公求序于先生矣敢躬拜以请予忆杨公言故不辞夫世之所谓达官显人者不偶然也必自其祖宗之徳致之辟之水与木焉本深则末茂源盛则流长此岂虚也哉易之言曰积善之家必有余庆积之云者非一人之行一事之善之谓也世之相续有其人而人皆有其善然后福及乎子孙未有无所积于前而能昌大于后者也胡氏之先多显人然自居广徳以来至公之祖考皆不仕惟以积善世其家积乆发迟故公遂大显于世观之此书凢帝制之颁诸公之所述其累世之美可见矣而英之孝亦于是见焉夫孝凡为子孙者之所当务也然多不知务食祖父之遗而不思善之当继矜智巧竞势利悻悻然自以为得于亲之卒也则倒囊发箧分挟其余资以去既不务显扬其徳或遂稔恶以陨身辱亲呜呼是可谓有子孙也哉英则异乎是孑孑走四千里以求彰其父之徳而又着其累世之美于无穷非孝而能如是乎诗曰乐只君子保艾尔后于此益可以见其世泽矣英尚勉修厥徳思继美古人则是集之载当不一书而已也故为序以告之
　　赠孙教授序
　　孙先生鼎字宜铉庐陵之杰然者也今为松江府学教授名闻于当时士大夫论善教者必曰孙先生至论有识有守能别是非慎重而不妄者亦以孙先生为言宜铉何以得此于人哉盖其学明其行脩其所以为教必体圣贤之道务以身率之不徒辞说而已也世之为教官者或急于势利之趍而昧于美恶之辨不复计其职之当然宜铉皆不如是也賔兴之嵗诸藩省求考官聘币交走其门以先得为喜其为天下得士盖多矣今年顺天府合北京畿内之士而试之翰林学士钱公典文衡宜铉又同任其事凡所去取无不当于人心钱公亟称之以为公且明宜铉其诚贤于人逺哉朝廷养士以兴太平之治而士亦喜于逢时然而游学校者常患不得贤教官抱良才而不能成美器者盖有矣幸或成也进而试于塲屋又患不遇贤主司虽曲尽其巧心而受嗤于拙目者亦有矣此士之所以难也宜铉为教官而能尽化诲之善为考官而又尽去取之公谓之贤逺于人岂不宜哉今制侍从风宪有缺徃徃于教官取之故教官果不贤则已贤则必进于显庸进而不止登三事位列卿任藩宪之重者比比也宜铉贤矣尚益思尽其道哉益尽其道盖有莫之致而至者孟子所谓脩其天爵而人爵从之岂诬也哉宜铉既毕事归松江松江之显者大理少卿沈君辈属予文赠之予亦庐陵人盖深有愿望之意故为序如此
　　送陈宪副序
　　兵民国之本也朝廷既设都司布政司以统于上卫所及府州县分理于下矣又虑为吏者所施或失冝故复设按察司以察治之必使施之无不宜下无不得其所然后治功立此命官之意也夫文武之职既各择才而任之然必有赖于按察司则按察司之职之重可知矣均之为按察司而治有逺近举职有难易盖中州内郡迩于京师凡为吏者声绩易闻而政令易及故能知所检而下无甚病为按察司者稍得从容于其间若临边方抚蛮夷如云南者唯大贤君子依仁蹈义不以逺近易意其不然者奔走困悴之余以为法令未遽及也故或以逺而自放则其下安能以不病按察之官而欲如其志以施治可得邪必严察夫贼仁害义于已虐于人者而治之庶防能自戢而病不及下故予以为难者此也然今之难尤有甚焉者伐叛讨逆天理所必行而被坚执锐负戴以给饷者亦人事之不可已也徴输调发纷纭轇轕之中而吏之奸售焉察之不严治之不豫则有茍免有重困劳佚不均苦乐异宜人心既不能平而能鞠躬尽瘁以成吾事者少矣按察司之职于是为尤重而举之为尤难盖深有望于依仁蹈义之君子监察御史陈君质满九年有名于当时大臣谓其足以任重也举用之上命为云南按察副使陈君以进士入官明仁义之道而达于其用于任是职当不难兵部主事逯端其戚也请予文赠行予故序其托重如此以告之盖深有望于陈君也
　　赠都给事中王君序
　　予读烝民之三章而叹仲山甫之职重矣其诗有曰出纳王命王之喉舌子朱子谓出纳者承而布之行而复之也东莱吕氏则以为典司政本夫谓之政本盖国家枢机之职内为君所倚外为众所望而仲山甫兼任焉可不谓重矣乎然考之上章曰仲山甫之徳柔嘉维则曰小心翼翼曰古训是式然后知仲山甫之所以能胜是任者以此夫柔不过其则盖有刚徳存焉而又主敬以为本法古以为用则何重任之不可能哉故尝自谓为臣之道不可不务此果能之则其功业当与仲山甫等矣以今观之其所谓出纳王命者非他六科之任也朝廷稽古建官并置给事中而名其长曰都给事中凡上之命令与下之所奏陈必由是而审之有所未至得以闻乎上纠正乎下非但主出纳而已其任之重与古何异哉故必选聦明英伟之士达于大道通于治体者而任之非此不任也其重是官可知矣姑苏王君永和累为教官以学行知名选授兵科给事中温厚详雅敬恭将事实能胜其任之重而受知于上为望于下满九年同列不忍其去奏留之遂陞都给事中王君通经学古举其徳脩其职当无愧于仲山甫乃今见其成功是宜任之专且乆也抑下章有曰夙夜匪懈以事一人则山甫惓惓事君之忠盖进而未己不以始终有间也君尚勉于是则诗所称仲山甫之职将不在王君矣乎给事中薛君谦先被推择掌其科至是喜君之留也与诸僚友求予文为赠予知其职位之重而欲其进于逺大也故为言如此以赠之
　　送刘宪副序
　　万安与吾泰和为隣邑风气相似也二县为大家相与通婚姻士大夫以文学致身者其契谊尤笃广衡居万安大家其族之才贤虽多而广衡则尤杰然者自取进士官刑部由主事三迁至郎中其清徳令名毎进而益显不特其长爱重之京师士大夫不问识与不识皆信广衡之贤惟恐其不至髙位今年诸藩宪缺大僚吏部以闻请防三品以上官察举防者交口誉广衡不置遂以名进上命为陕西按察副使广衡将行其同列诸贤皆欲赠以言而俾吾邑之官刑部者萧郎中晅等来求于予嗟夫予天下之至愚者也言欲合乎理而毎有未达行欲中乎道而卒有未能他人之愚莫有在予下者广衡明于理达于事予之所畏也然则予言岂足以赠广衡哉顾相厚已久不可拒也聊相与道之今之风宪朝廷之所倚重中外之所属望也凡进贤退不肖兴利而除弊饬师旅论功伐寃抑有当理是非有当辨小大诸务众言虽同然犹决于风宪风宪以为不然众亦莫之能夺也其任之重如此岂有他哉以大公至正之道系焉大公至正之道由其身以行可不慎乎心之所存或少戾乎是则言行之发欲不陷于邪僻不可得也是以君子必严于自治而后可以服人广衡今去陕西陕西之地最阔逺内连诸夏外列障塞凡处于是者文武贵贱寛鄙细粗不同而难于为治故尤重风宪广衡其亦加慎也乎以大公至正之道自治而用以治人则莫敢不服斯无负上下倚望之意是乃广衡之所能而予复言之盖愚者之一得也广衡亦亮予意否乎
　　送窦佥事之任序
　　武清窦君和字存中初为虞城知县有名遂擢拜监察御史益有名既九年大臣荐之上命为广西按察佥事存中将行其同僚上官御史求予文赠之夫按察司之设非如他有司之以养民为职者也而养民之任实系焉盖当其职者或性有不同其所施于民者有宜与不宜而民之忻戚不能以不异也又凡奸民猾胥恃其诈力渔取于其中而民之病滋矣非按察之司绳治而整齐之而欲民之得其养盖难也故为按察官者必深通于民事而究知其好恶又察乎天理之正而明夫是非之公然后能胜其任去民之所病使之得其养而无失所者故虽不以养民为职而养民之任实系焉存中为虞城九年扵民事之宜与其所好恶知之熟而施之当矣及为御史出入中外别白是非以惩恶佑善又如是之乆也则今之佐按察司予知其优为之矣广西之民将无不得其所论按察官之贤者将亦必在存中无疑也虽然欲治人者必严于自治予尝闻之洪武中广西初置按察司殿中侍御史寻适为之使予先叔祖子啓先生由监察御史陞佥事二公皆正人君子也尝相语曰吾辈必置身于礼法之中而后可以礼法治人又曰持宪者必先慎其言言之而不可行未有不为累者斯言也众人易之而君子以为难今之前辈老长有知二公者莫不称诵之或者其诚可取也欤以存中之贤而官于此而予又尝闻此言聊相与道之存中之然与否予不敢知然上官之请不可辞也故序以送之
　　送陆太守序
　　闽之郡八而其半附山附山之郡虽不若濒海之利然田既肥沃而山之产亦饶为其民者秫稻菽麦猪鵞鸭鸡牛马犬羊之属之畜于家竹木茶纸金鐡桑苎果蓏鹿兎鱼鳖鳬鴈之类之育于野凡可以养生送死者皆不待外求四方商贾挟其所有以贸迁往来常不絶于路故民皆有以自给且去海既逺外国之货不至竒衺之人矜智术骋诈力以乘势射利者亦鲜彼既不惑于珍怪又不习于机巧往往多淳朴而重犯法然其中有力之强得妄加于寡弱者不可谓无也故民之病亦稍稍而有夫以给足之民而又重犯法果得贤守令以抑强植弱而施其教养之宜则治效有难致也哉汀州在闽为逺郡而与江西贑州境相接予郡之人贸迁者多往焉故予闻其土俗而心善之以为守令之设所以为民而令为最亲然令之得人则系乎守守贤察夫令之不贤则退之而奨励夫贤者令果贤则强者不敢肆而民皆得以食其利而安于其俗古之所谓循良者不过是而已华亭陆侯徴字尚实以进士入官为礼部主事尚书胡公察其贤举用之得汀州太守往来汀州者亦称道以为贤既三年考绩而归兵科给事中蒋君性中过予道其实而求文赠行侯盖能抑强植弱施教养之宜使其人得食其利而安于其俗者与今之归尚益察夫令严慎以率励之治效当有盛于前者矣予既喜汀之善又嘉侯之治而期其进也故为序以送之
</div>
    <div class="pagination">
<a href="抑庵文集_page21.html">上一页</a><span>...</span><a href="抑庵文集_page17.html">17</a><a href="抑庵文集_page18.html">18</a><a href="抑庵文集_page19.html">19</a><a href="抑庵文集_page20.html">20</a><a href="抑庵文集_page21.html">21</a><span class="current-page">22</span><a href="抑庵文集_page23.html">23</a><a href="抑庵文集_page24.html">24</a><a href="抑庵文集_page25.html">25</a><a href="抑庵文集_page26.html">26</a><a href="抑庵文集_page27.html">27</a><span>...</span><a href="抑庵文集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
