<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 16 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 16 页/共 54 页</h1>
    <div class="content">
　　○芙蓉

　　一花流采著书边五寸芙蓉二月迁姿韵依然侧水羞生初试镜啼红娇杀未笄年丛藜恶棘穿根切大柳深江浸瘿眠戏取世间闺合事权题霜色屋梁悬

　　○菊花

　　曾是将军莳菊余尚遗秋雪一藤癯篱香伴酒经三主钱树涂银散五铁往往抱霜氷夜蝶亭亭插帽朗晴萸落英又道堪餐甚坐看柴桑一事驱

　　○芭蕉

　　萧然长衲绿衫翁听雨勾风事事中大叶尽胜摩诘雪高花■〈冉阝〉定美人红即陪霜露秋墙委亦伴椒脂粉壁空一样连宵明月影今朝先缺两三丛

　　○玉簪

　　玉簪抽影暗差差半占荒阶无尽期小妇将花曾抱粉饥人望叶拟挑鸱红芙晕脸双俱映绿髻搔头一不施定作蛴螬根叶想化为蝴蝶等儿嬉

　　○萱

　　吴刀断水水难分藉景忘忧忧转频丹棘空长辞艹鹿白头犹见倚门人渐邻恶雪屠冬候别字黄花扰馔辛叶上有虫秋唧唧汝南伤别北堂辰

　　○藜

　　笑将一干尝妻儿病骨饥膓两责之多事去燃天禄字安鸠来过老人眉山林猛兽今谁是早晚繁霜正尔持他日短长凭杖者人间数尺紫玻璃

　　○鸡冠

　　百叶秋皋尽一飞霜天孤尔伴鹑衣锦缨未鬬知谁绝绛帻初笼听漏归同腐怜侬终草木高颠学凤自仪威少翁枉有弹尘物半向南山额上巍

　　○山查

　　如闻海鸟不宜牲亦似山查便埜生红后满村量雀卵秋来偏此只风声对苹犬马伤孤抱种豆迁谈少一甥奇来往细腰争窖蜜莫须移浸与东陵

　　○萄桃

　　旧栏东畔野葡桃亦是张骞大宛苗既取夏阴飞作霰讵嫌秋蒂累如椒月蠕墙影霜蛇去风引藤香瓦兽飘付与荒阶随意系犹胜恶棘坏兰梢

　　○土菩提

　　菩提五树百颗悬但策西功最尔先点检小魔空黑豆胡涂大事有青天雀饧晴向珠边结舍利难飞死后燃相伴荒涂行不久维摩示病巳连年

　　○咏樱桃花

　　满城花发不知冬闭户经年笔眊聋剪送海棠劳及我折寄樱桃笑杀侬雪打霜披应不免粉腮胭颊为谁浓昨宵况复狂风枕畔惊闻折箨龙

　　○寿沈参议南湖 【沈翁宅近驿祖道之所而饶孙子】 

　　范蠡城边暂驻师喜逢上寿荐芳卮分符今忝元戎托出宰曾蒙国士知门外碧湖开祖帐阶斗玉树遶孙枝海天应有青鸾便愿得年年寄颂诗

　　○谒孟庙

　　西域流沙墨翟徒东周虚器寄蘧庐齐梁本不求王佐邹鲁聊归辟野狐百楚榱题惊鸟革累朝霜露老龟趺景春自是真儿女错认人间大丈夫

　　○马氏白鹊

　　何来白鹊乳双双马氏才贤应季常练气横空从树抄鮹门织羽对书堂倍宜刺史停春饯懒学灯花映夜娼宫锦只鹇君自有薛涛取绣校书妆

　　○应李以赏歌姬

　　遏云清曲累明珠可是佳人独立余延年妹比昭阳燕西子人看镜浦蕖内院新妆应堕马湖州水戏定沈鱼近闻剑气新雄舞■〈冉阝〉得还来助艹书

　　○送妓人入道

　　尽出花钿与四邻云鬟剪去厌残春暂惊风烛难留世便是莲花不染身贝叶欲翻迷锦字梵音初学悞梁尘从今艳色归空后湘浦今无解佩人

　　○和玉芝上人兰亭诗

　　茂林修竹旧相传千古残碑野艹湮碧水曾闻王谢语青山不异永和年叶飞锡杖峰前路樵指流觞涧底泉回首云门孤月上清光遥送鉴湖船

　　○送张子荩春北上

　　离筵驿路正芳梅骑马听莺是此回旧日繻生关吏识新年罗袖内家裁泽兰把赠携春色苑杏留花待异才郄说涸鳞县尾在欲从天上借风雷

　　○赋得紫骝马送子荩春北上次前韵

　　紫骝嘶断驿亭梅紫色翩翩燕其回不用连钱千个剪秪借葡萄几点裁桃杏满堤冲雪片烟云一道本风才要知他日飞腾处试听蛟潭夜半雷

　　○闻张子荩　廷捷之作奉内山尊公 【自王公佐状元及第至于君只三人】 

　　山阴岂少攀花客最上高枝更绝伦南宋到今知几度东风分付只三人传书乡国惊先辈有子明廷慰老臣想见当年清梦里是谁亲送石麒麟

　　其二 【向来廷魁多让江右至君始与之相当君第时其先垄鸣吼数夜】 

　　曲江能得几高枝得意新郎又会稽三骏连年空冀北只蹄冲晓破江西浅沙鳞介号悬水大壑风雷吼瑞泥何处弹冠应有客心知不为舞虹霓

　　○子荩太史之归也侍庆有余间值雪初下乃邀我六逸觞于寿芝楼中余醉而抽赋

　　江城小馆共飞梅笑值高楼向夕开百鸟投林天未暗万山戴雪月将来妙语盘堆藕蔗供我饮字绾龙蛇待律猜明日两舟乘兴至宜兴令尹煮茶陪

　　○董尧章谢国塾归葬其亲送之 【葡萄绿言酒也见主人设醴以待也】 

　　异姓侯王有定襄为君东道即儿郎不因卜鬣愁崩雨何用穿貂必冒霜车骑殷勤虚左席榻尘容易厚高梁明年二月葡萄绿莫负花前设醴香

　　○盛泰父苑西艹堂得声字 【北走胡而南走越盛本吴产以北上爱酌客而橐损】 

　　太仆街前万马鸣野人门巷寂无声径邀邺下才贤入共醉吴儿拍板横一匣黄金倾北走半墙红树出西清年来四海浮萍席几逐栖乌散凤城

　　○送冯永丰之官兼便归省

　　但谓家园倒玉卮宁期燕市扫玻瓈正当菊醑堪持蟹无奈鱼肠去割鸡父老争看怀绶锦羹汤尚及煮菱虀晨昏岂少高堂念迫岸江舠候吏催
</div>
    <div class="pagination">
<a href="徐文长先生佚稿_page15.html">上一页</a><span>...</span><a href="徐文长先生佚稿_page11.html">11</a><a href="徐文长先生佚稿_page12.html">12</a><a href="徐文长先生佚稿_page13.html">13</a><a href="徐文长先生佚稿_page14.html">14</a><a href="徐文长先生佚稿_page15.html">15</a><span class="current-page">16</span><a href="徐文长先生佚稿_page17.html">17</a><a href="徐文长先生佚稿_page18.html">18</a><a href="徐文长先生佚稿_page19.html">19</a><a href="徐文长先生佚稿_page20.html">20</a><a href="徐文长先生佚稿_page21.html">21</a><span>...</span><a href="徐文长先生佚稿_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
