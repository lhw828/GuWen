<!DOCTYPE html>
<html>
<head>
    <meta charset="UTF-8">
    <title>北山集（宋郑刚中） - 第 9 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋郑刚中） - 第 9 页/共 25 页</h1>
    <div class="content">　　圆吭百舌语千般岂是春来不耐闲爲见幽人无与语故来相对作闲闗
　　送季平道中四絶
　　霜风落叶小寒天去客依依马不鞭我最平生苦离别何能相送不凄然
　　与君今夜宿邮亭迟晓东西各去程记取短桥携手处明朝都似梦初惊
　　田夫撃鼔祀田神盘案相呼尽欲醺我愿四郊无犬吠常令此軰乐耕耘
　　野蝶成团夹路飞秋郊此景最佳时寒梨霜杮浑无叶緑橘黄橙半压枝
　　次桐庐
　　回舟逆水甚徐徐尚距桐江百里余只有梦魂无阻碍夜来先已到吾庐
　　夜闻雪声
　　怒号中夜忽收声枯叶寒梢细细鸣晓起一杯檐外立满阶无处认梅英
　　己酉立春前一日得雨时有百日之晴
　　阳春明日五更回破旱先令一雨来要得羣生防实惠故将膏泽润枯荄
　　二月二十一日枕上闻莺时霖雨之后
　　山前急雨促新耕废我徜徉小圃行今日定知晴有意咤然林际一声莺
　　三月五日圃中
　　人愁春去少花枝我爱园林春晩时嘉木隂隂吐新叶好风防度緑参差
　　己酉三月二十一日夜梦中作
　　曲防干畔短篱邉用意春工翦不圆一夜西风借霜力幽香喷出小金钱
　　王能甫作葡萄一枝于圆扇之上戱作小诗报之
　　妙笔窥天顷刻成浑如小架月初明扶踈老蔓敷新叶下葢累累紫水晶
　　和元章春风三絶
　　方欣解冻入花丛蔌蔌俄惊万片红草木岂能胜造化吹开吹落任东风
　　平分四序递收巧岂但留情白与红莫讶晓来成谩诞清防欲换舜弦风
　　一扫园林寂寂空抱枝蝴蝶尚寻红摧残老物无人惜不比穷秋九月风
　　题西岩
　　终日徘徊得好凉一懐炎暑变氷霜防须月上出山去更看芰荷生夜香
　　题雷石寺润公环翠轩
　　牕外小山重叠好隂隂松竹翠排檐老人嘉我幽寻意深炷炉香爲卷帘
　　宿鹤岩二絶
　　巍然山骨自天成上与穹苍斗极平安得衲衣烧栢子不闻山下是非声
　　岩头一望万家低已觉尘寰不整齐此祗人间最髙处况逰物外照羣迷
　　夜寒觉有霜
　　不胜孤洁寒牕月分外清圆逺寺钟后圃便当收橘柚无疑侵晓一霜浓
　　至夜独酌二絶
　　一册韩文酒一杯居然独酌兴悠哉夜寒径醉即就枕卧待新阳明日来
　　乆苦羣隂不可排一朝驱退亦宜哉万年谁上君王寿爲奏门前欲防来
　　雪后观月
　　风髙天阔净无尘万瓦生光冷射人不见晓来迷晚雪但看霜月益精神
　　枕上闻雪声
　　日落天风彻骨清踈踈玉片舞中庭梦回细响鸣松竹误作春蚕食叶声
　　梅花三絶【并序】
　　昔日多以梅花比妇人唯近世诗人或以比男子如何郎试汤饼荀令炷炉香之句是也而未有以之比贤人正士者近得三絶焉梅常花于穷冬寥落之时偃傲于踈烟寒雨之间而姿色秀润正如有道之士居贫贱而容貎不枯常有优防自得之意故余以之比顔子其诗曰
　　温温玉质傲天真俯视凢花出后尘静对寒林守孤寂有顔氏子独甘贫
　　至若树老花踈根孤枝劲皤然犯雪精神不衰则又如耆老硕徳之人坐视晩軰凋零而此独撄危难而不挠故又以之比顔真卿其诗曰
　　树老根危雪满巅令人颇忆鲁公贤同时柔脆皆僵仆正色清芬独凛然
　　又一种不能寄林羣处而生于溪岸江臯之侧日暮天寒寂寥凄怆则又如一介放逐之臣虽流落憔悴内懐感慨而终有自信不疑之色故又以之比屈平其诗曰
　　水边寂寞一枝梅君谓髙标好似谁洁白不甘芜秽没屈原孤立佩兰时
　　和潘仲严八絶
　　春隂
　　澹云不雨翳朝曦帘幕沉沉燕子归细起一炉香雾润犹扶酲困怯单衣
　　露薄云轻物色佳平平緑水映人家鸠鸣村暗开桑叶燕舞风斜落杏花
　　春晴
　　午梦悠飏一蝶轻隔牕惊觉捣茶声偶然樽酒得佳趣半夜花间灯火明
　　青烟漠漠昼无人埀栁遮凉不见尘饮水曲肱眠细草絶胜肉食坐车茵
　　春雪
　　天散琪花压晩春岂将灾沴祸吾民爲嗔寳货归沧海故种人间万顷银
　　氷柱埀檐雪满山今年寒食不胜寒何门可曵长裾语髙卧从教刺墨漫
　　春雨
　　燕集深条帘未开栁添新耳雨生苔悲歌莫作子桑态裹饭无人爲我来
　　春风
　　刘郎桃树欲挠春一夜飘零最恼人不似穷秋作霜露摧残蒲桞有谁嗔
　　八月初一夜闻雨
　　过山秋雨响临池深夜书斋枕独欹正似篷船倚江浦梦回牢落聼潮时
　　戱题秋香
　　香染鹅黄衣綷防轻披环佩玉交加异哉秋气方凄冷风露何能作此花
　　独坐
　　午枕幽禽破梦时明牕过日竹隂稀小炉翻转香残烬犹有清香一缕飞
　　石希孟寄示赋论甚佳有未尽善处輙爲涂改因成小诗寄之
　　寄我雄文丽且新氷寒于水岂无因故将丹粉画西子要见浓涂淡墨人【南唐潘佑尝从髙逺学后过之然逺毎见佑文必加涂窜朱铣曰无以铅黄輙畵西子因以浓墨复涂逮之淡墨焉】
　　偶书
　　未抱床头酒瓮干莫来楼上倚防干浓云埀地卷不起细草连天都是寒
　　题石几先生书院壁
　　万柄髙荷碧玉员芙蓉时见一枝鲜何年种此北山北便向中间安小船
　　荷花
　　羙艳向人花灼灼青圆如鉴叶田田月明徙倚防干处细得真香忆去年
　　呈范茂直时在豫章
　　牕竹翛翛度晩风浓香醇酒小寒中玉人尚作桃花色我軰苍顔何惜红
　　诸暨道中遇雪
　　乱花催腊舞江干村酒沽来岂问酸僊女云间休翦水孤松岭上不知寒









　　北山集巻十一
　　钦定四库全书
　　北山集巻十二
　　宋　郑刚中　撰
　　腊月三日义乌道上寄潘义荣
　　天风生暮寒一夜新雪积迟明兀箯舆乱入山径窄茅檐两三家鸡犬不见迹冬令顷弗严草木僣春色愆阳入桃杏弄暖浪蕋坼肃然变霜威犯者輙衰息独余山上松不动与寒敌十丈伟标致四面风淅沥时于翠叶中碎挂琼玉白忘我道路叹但觉心志怿拥鼻作孤吟清思浩无极
　　陪权郡符正民九日逰西山
　　符公寄郡理犀刄不可触白昼庭无讼一切就整肃秋风九月凉闲暇顾僚属谓兹落帽防千载有贤躅西山多爽气盍亦具驺仆晓出古城隅薄雾隐踈木乍见溪山明已洗簿书俗云间阿兰若小歩徧深曲逸兴不受制更到山之麓吊古动髙懐临风展遐瞩扶光迫西汜回棹泛清渌钩帘陈宻坐罗列进肴餗賔客岸巾帻礼数免拘束时因笑语惊鸥鹭入芦竹导从偃旌旗城郭初灯烛我愧人物防情睠乆虚辱终日陪后乘可但玩黄菊亦复见民田枯秸瘦无糓那能给租赋止可纵刍牧吾民窘穷状蠧损非一目愿施膏泽手小使千里足化此登髙乐泮散入幽谷尽令登春台老稚同皷腹公徐登庙堂摩天逞鸿鹄下瞰清中原更作四海福
　　和赵晦之司户三首
　　文士务悦目常患器局卑余虽嗜古劲而乏妩媚姿防绎起深愧渐摩赖良规温言谩相訹何以慰所思吾子泽天潢努力能自效诗句如春风容易亦新巧简编多圣贤要在谨相效更愿观南山其中藏雾豹老过日斜时贫唯悬磬室释耒着青衫自顾亦何得方作斗升计敢惮簿书役相观摩善道正赖朋友力
　　寄题李监酒不俗阁
　　髙士常狥俗无心欲违世野鹤在鸡羣饮啄同敛翅昻昻望九臯自有物外意下士求免俗正恐俗难避嫫母学西子象玉徒瑱揥低回虽敛容不改凢冗气闻君开小阁洁具髙风致随砚翰墨香雨帯春烟细尽将几闲一洗簿书累汉有宏羊者酤善言利流风至今兹已作千古君方聊尔耳升斗亦云寄顾我困埃尘俛首甘俗吏均是爲贫人噫嘻勿羞媿
</div>
    <div class="pagination">
<a href="北山集（宋郑刚中）_page8.html">上一页</a><span>...</span><a href="北山集（宋郑刚中）_page4.html">4</a><a href="北山集（宋郑刚中）_page5.html">5</a><a href="北山集（宋郑刚中）_page6.html">6</a><a href="北山集（宋郑刚中）_page7.html">7</a><a href="北山集（宋郑刚中）_page8.html">8</a><span class="current-page">9</span><a href="北山集（宋郑刚中）_page10.html">10</a><a href="北山集（宋郑刚中）_page11.html">11</a><a href="北山集（宋郑刚中）_page12.html">12</a><a href="北山集（宋郑刚中）_page13.html">13</a><a href="北山集（宋郑刚中）_page14.html">14</a><span>...</span><a href="北山集（宋郑刚中）_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
