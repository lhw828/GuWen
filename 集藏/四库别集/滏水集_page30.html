<!DOCTYPE html>
<html>
<head>
    <meta charset="UTF-8">
    <title>滏水集 - 第 30 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滏水集 - 第 30 页/共 37 页</h1>
    <div class="content">
　　○左参政乞致仕表 

　　世属艰虞必得非常之佐运遭明圣岂私无用之臣辄沥恳诚仰干渊听 【中谢】 伏念臣性惟朴鲁材本下中素好道家之言本乏时才之用偶尘任使无补涓埃当圣皇嗣位之初正国家有事之日不图庸琐获玷选抡委之以机务之烦加之以师旅之重王衍清谈而本非经国房管虚誉而素不知兵在承平犹可冒居而多难将何有补岂但人言之可畏实于贤路以恐妨况从改岁以来已及悬车之际陈力就列不能者止投闲置散乃分之宜岂可徒恋明恩久叨重任伏愿皇帝陛下隆天地之施廓日月之明悯臣以才不逮人固非饰让许臣以老当致政实不遑安庶宽罪戾之忧以毕始终之赐全归为幸得请是期 

　　○宰相为蝗生乞罪表 

　　阴阳佐理滥居承弼之司蝗旱为灾深负燮调之责兢惶失措踧踖靡安伏念臣等以斗筲之材膺栋梁之任外不能镇四夷而抚百姓内不能调元气而率羣臣徒累明恩叨承重寄以致旱暵为虐贻当宁之忧螟螣继生为下民之害岁一不熟罪将安归方圣主建中兴之功而臣等蹈素餐之责位苟冒处人其谓何伏愿皇帝陛下悯臣以无功而自惭察臣以有罪而自劾别有俊异许就退闲庶可下弭谤言上消沴气则致天工之不旷亦足为荣但令贤路以无妨犹云有补 

　　○敕封高丽王韺册文 

　　皇帝若曰分封树屏实赖干臣继世象贤以崇有德率由彝宪懋明至公惟我祖宗经略区夏亦大启于土宇用绥怀于远人朕若昔大猷绍休先绪乃睠东土惟我世臣宜加锡命之荣庸展干方之宠咨尔起复知高丽国事王韺受材明敏赋性中庸有肃恪以禔身资忠信以行道惟乃先世荒于东陲象辂介圭启封圻于大国彤弓锡盾作蕃屏于王朝践修厥猷不显亦世亦暨汝父克成厥终肇敏戎公嘉召公之是似女有良翰命申伯以于宣是用畀尔苴茅缵我祖考以永为我蕃辅用追配于前人呜呼惟有德可以和人民惟谨度可以保富贵罔曰弗克惟既厥心罔曰孔艰惟敬厥事慎乃服命律乃有民往尽乃心典听朕命 

　　○前御史大夫张暐赠父萃卿诰 

　　昔石建有醕德而一家万石袁氏着仁心而四世五公古有其人今乃亲见某以德行为世检以文学登世科孙则尚书子惟御史门阀之懿近代罕闻推其从来自尔素积生而冠万人之高选殁而膺一品之追荣其有知乎亦足荣矣 

　　○参知政事李蹊授左丞诰 

　　君不借才于异代所资者当世之英豪天将降任于是人必付以大贤之事业朕以寡昧获绍基图念祖宗开创之艰思社稷久长之计而四郊多垒羣生未宁提封未久于版图陵寝尚沾于霜露中夜以叹兹心靡遑期得英伟绝俗之才以济险阻非常之运畴若予采今得其人具位李蹊器识迈伦才猷经世以大雅饰吏事以术业赞庙谋比长外台薛宣之政事已试召还中省张镐之筹策甚良是用贰我机衡进之丞辖于戏承平之世中才谈笑而有余多难之时贤哲驰骛而不足身济大业力恢中原幸得遭时其任以天下之重毋以有己或负于人主之知勉尽乃心以称朕意可改授尚书左丞兼修国史加上柱国余如故 

　　○许道真致仕制 

　　安车蒲轮天子所以厚优贤之礼黄冠野服人臣所以遂归老之心其恩荣足以两全而前后不可多得有臣如此如卿几人具官道直以方气刚而大议论非世儒所到名节以古人自期擢之先朝置之谏列斥安昌窃位已闻折槛之忠及梁冀伏辜方见埋轮之志朕初即大位稔闻直声起之于田里退闲之间超之于侍从论思之地完备始终之节从容进退之间叹阳城之敢言惜其将去念孔戣之既老挽之莫留特进一阶荣跻四秩华山拂袖最足为世上之闲人神武挂冠犹不负山中之宰相勉终晚节益介寿祺 

　　○道陵真妃制 

　　古有六寝式奉宸闱天垂四星葢邻北极朕祗承先帝敬建掖妃载颁优异之恩以对柔嘉之则休符佐相早列邃庭左右图史之规进退珩璜之节彤管有炜象服是宜用光四德之书仍侈六珈之饰呜呼攀轩龙而莫及望绝鼎湖怅苍梧之不从魂消澧水惟德徽之益远宜命敷之敦陪尚深送往之诚愈保安贞之吉 

　　闲闲老人滏水文集卷第十
●闲闲老人滏水文集卷第十一 

　　碑文 

　　◆碑文 

　　梁公墓铭 
　　郭公碣铭 
　　崔公墓铭 
　　姬平叔墓表 
　　遗安先生言行碣 
　　东明令王君鸡泽尉杨君死节铭 
　　张文正公碑 
　　任子山圹铭 
　　翰林学士承旨文献党公碑 

　　○梁公墓铭 

　　大定中朝廷清明四夷宾服上方储思于穆清讲明乎搜狩之制车驾频年幸金莲川公以薛王府掾抗章论列以为其地在重山之■〈山巠〉积阴之所春燠不毛夏暑仍纩殆非所以颐养圣躬也况蕃部野心难制万骑撇烈信宿可到万一解严之际奔突而前卒何以御至引梁武招纳叛亡以为先事之戒书奏搢绅危之上曰此爱我也庸何伤诏为止行自是名闻天下家置一通言正人必曰梁公矣其后公在陕西上平赋书累数千言其大畧言大定四年行通检法是时河南陕西徐海以南屡经兵革人稀地广蒿莱满野则物力少税赋轻此古所谓宽乡也中都河北河东山东久被抚宁人稠地窄寸土悉垦则物力多税赋重此古所谓狭乡也宽狭乡之地至有水陆肥瘠一等物力相悬不啻数十倍后虽三经通检并依旧额臣恐瓶罍之诗不独讥于古矣书奏上深嘉叹命藏有司将用之初公言蕃部叛服不常其后果尔及平赋之令未下而宋贼绎骚督赋者病焉识者服其有先见之明窃尝谓士之出处惟观立朝大节其它可畧也如公以外官散地已能建白如此使之居侍从之列必有大过人者此予所以铭公而不愧也公讳襄字公赞绛州正平人第进士仕至保大军节度使云铭曰 
　　于皇世宗百度惟贞世平讲武驾言凉■〈山巠〉言言梁公独以谏鸣儆戒无虞屡省乃成谓天葢高胡动以诚帝曰爱我诏尼其行薄海内外闻公直声匪惟公直由天子明平赋一书时其重轻世有主父不孤贾生沈史饫经搴华摘英浩浩而博涵涵而渟小试所长风驰霆惊名闻天朝不登公卿惟皇好直锡之胤荣尚诏来者视予此铭 

　　○郭公碣铭 

　　君讳某字某某郡人宋宣和中族子以高赀闻欲因权要以贵公公曰请托公行晋所以亡也此言何为至于我哉未几宋果乱入皇朝第进士仕至某以某年卒尝试论之人之寿夭穷达系于天而其子孙之贤不肖与其世数之远近则系乎其人所积之有厚薄予于见闻间以阴德有后者得三人焉若王宝父守洺有德于洺人而以横逆被祸其子学士君彦潜以进士甲科文学名于世贾迪功称为遗直其子户部尚书执刚以政事闻于时而君以慈仁孝友轻财乐施位不满德而转运使公富贵而好德康宁而寿考以忠果强敏闻于天下天之报施善人果何如也乃为之铭铭曰 
　　不能锐是以钝于试以昌其世世 

　　○崔公墓铭 

　　君讳宪字子真涿郡良乡人世系载先茔幢事业载圹铭先生赋中庸之正性抱醕懿之休德不沽激以忤物不苟合以趋时淹贯六籍兼综羣艺循循焉彬彬焉善诱善导可谓淑人君子者矣故能学为人师行为世表慈祥孝友笃密恺悌人无得而称焉然天下学士大夫言善人必曰子真云其醕而不耀陈仲弓黄叔度之流乎无何禀命不融以大定二十九年卒于官春秋五十有二官止于孝义县丞呜呼惜哉先生一第进士甲选以误黜再上复中乙选文材之邵犹以行掩之也与同邑刘器博翟瑜以道义相友善门人前左司郎中刘昂等佥以有道无命各有譔述勒铭斯表用旌不朽铭曰 
　　元气氤氲降为仁人含和韫真不淄不磷介然而石温然而春声溢天下禄纔及身青云诸生满其后尘勒铭贞石垂声不泯 

　　○姬平叔墓表 

　　泰和八年冬十有一月丙辰盘安军节度副使姬公平叔以疾卒于泰州官署之正寝何以书皇朝忠清行义之臣也尽瘁王事故书爵书字贵之也礼男子不死于妇人之手卒于寝正也今天子嗣位首诏公赴阙将用矣而公已殁隐之深故谨而日之也退而哭哭而诔曰梁木其摧乎正人其萎乎微夫子吾谁归乎自孔孟之殁几二千年士大夫以种学积文为进取之计干辨者称良吏趣时者为通贤而不知治心养性之术间有明仁义之实以通经学古为高救时行道为贤者必怪怒骂笑以为狂愚世之知平叔者见其卓绝之行忠义之节临穷达处祸福无愧于古君子或以为勉强自苦或以为蔽窒不通孰知平叔之贤凡以知道故也世人之所以不食酖毒者以其杀人孰知酒色之害烈于酖毒而不知避知之不审耳生固吾所欲有甚于生者理义是也死固吾所恶有重于死者丧其本心也大哉心乎修之可以为贤哲养之可以塞天地人知养其身而不知养其心亦惑矣公尝语人曰凡声色势利之属皆客气也人能无以客气害其良心斯几矣故余以为知道公之鼻祖因官受氏奕世载德不忝前人战国齐大夫楼汉南阳太守资唐宰相楚客之耳孙宋谏议度大理丞若谷之云来处士尚贤之玄宝臣之曾公寿之仍杰之子也避简肃皇帝庙讳改氏曰姬汝阳人讳端修字伯正一字平叔与人交怡声下气姁姁若无能至临大事遇大患虽颓嵩岱不吾压也此一反生平不喜读佛道书拳拳如奉戒律寡言笑不饮酒屏绝声色年四十余丧其配遂不复娶终身无媵妾此二反家素殷羡未尝有绮绣之奉钟鼎之食视一物若靳惜至田宅之劵尽推以与其侄辈而弗有曰吾先兄之所积也此三反尝语人曰吾有三反一第不足道既第必树名节年六十必致仕人始未之信既而中大定二十五年进士第调唐州司候太守子不法摄置于狱守怒不为屈改巩州通西令以廉升同州判官迁洪洞令补尚书省掾以称职擢监察御史首弹张复亨才胜德小人也朝廷以小人居谏职可乎又与拾遗张嘉贞奔走权贵皆不宜进用又言枢密大军至卢车河敌势穷蹵不即剿绝至有临潢之败其余将帅多非其人因荐同判枢密完颜老同知临潢纥石烈按出虎等沈勇有谋可任方面知济南府张万公北京留守完颜承晖户部尚书范楫秉志公方可任廊庙其后凡三上书皆言善善必当用恶恶必当去在断之不疑耳上问其状曰台官近日言复亨承晖尚未行也上亮其直然奸人自是侧目矣竟为有司傅致其罪上特宥之改太学博士未几黜为彰德府判官秩满除大理司直转寺丞上召见宣谕备至会命省读应诏陈言文字得唐括合达一书上之曰时政得失尽于此矣其造次不忘悟君如此是时辇毂不雨久系冤狱议坐主者罪反为所挤夺一官岁余授知盘安军节度副使俄规措东北路军储临终叹曰天不假我数月寿以毕幅巾之愿耶享年五十有九配陈氏二子懋应公仕章宗朝不为不知遇赖圣恩全宥亦众矣其卒葬月日攀龙髯以遡箕尾似非偶然者而道终不克大施于天下既而身愈斥志愈不衰名愈重天下识与不识言正人必曰平叔公尝奏对以君子小人为言上遣近侍局使李仁惠问小人为谁以仁惠对上闻之愕然及公殁而仁惠败天下哀其忠云复系之词曰 
　　刚为天德无是馁焉物或蔽之人而不天复情于性守动以静不戒而刚无欲以正惟伯正父学先致知非苟知之亦信蹈之公才小试于宪于丞羣瘖侧耳丹邱凤鸣投胶于河几何能清砥柱矻然颓波不惊公命不延不登柱石公在廊庙孰为蟊贼公能抵之不能已之呜呼九原爱莫起之交交黄鸟爰止于棘天不慭遗哀何有极老聃言寿死而不亡一时之促万世之长汝山苍苍汝水逶迟公今不死公墓有碑 

　　○遗安先生言行碣 

　　先生姓王氏讳磵字逸宾其先临洺人先生实生于汴梁尝以洺水自称不忘本也自幼颖悟绝羣外■〈弁页〉如也初学诗于伯父震落笔惊人震自以为不及未几诗名大振加之孝于亲友于弟诚于人笃于巳远近论文行必曰王逸宾矣初孟公宗献友之张公璧叔献赵公沨文孺皆师尊之先生天性谦至待之反若居已上及数公相继魁天下直玉堂然后先生之道益尊名益重朝贤两荐明德先生以书抵故人之位清要者苦以亲老为辞议遂止明昌末圣天子诏举德行才能之士乡人耆德诸生五百余人荐先生孝义忠信文章为世师表朝廷以素知名特赐同进士授亳州鹿邑主簿先生年几七十矣以目苦昏暗即日移文有司以老疾乞致仕朝廷犹以半俸优之首葺先茔次以分惠亲旧计月而尽泰和三年八月二十有七日以疾终于家临终神色不变戒其子棺周于身足矣语毕而逝葬于祥符县魏陵乡萧氏之园先生教人先行后文与人交终始不易居丧齐疏衰服不去身三年与二弟同居终身无间言平居循循醕谨视若无能为至不义矫如也其诗冲淡简洁似韦苏州嘲戏风月一言不及也所与游皆世知名士若文商伯起张公药元石及其子观彦国王琢景文师佑旡忌郦权元舆高公振特夫王世赏彦功王伯温和父左容旡择游道人宗之路铎宣叔右丞唐括文正公镇南都以礼致之不能屈及与贫士谈兀坐终日不知谁为主谁为客也尝冬日诣一亲知家会坐客满主人贫窭为代给所须坐客疑其寒色物色所得乃典绵衣以赠也丧其母乡邻或赙以布帛拜而受之异日复归其人曰吾亲安吾贫义不可受也其廉介类此其真纯之德卓绝之才渊深之学廉正之操黄叔度陶渊明元紫芝司空表圣之徒欤以秉文明昌间转河南转运幕过相谒坡轩居士郦元舆居士曰君知王逸宾乎斯人当今颜子也君不可不扫门求见之既见曰郦公知人矣自是之后虚往实归及其重来墓木已拱呜呼使子云见之不当绝叹于李仲元苏元明见之不当见称于元子不意千古之下复有斯人乃伐石树碣用旌不朽于是为之铭铭曰 
　　居今而行古身晦而名章不独以诗昌猗 

　　○东明令王君鸡泽尉杨君死节铭 

　　贞佑元年秋九月北兵至河朔东明令王毅之刚鸡泽尉杨君过叔党死之诏褒赠有差尝谓士大夫高爵厚禄平居左绳右准以功名自许一旦伏节死义顾出于簿领之卑彼区区一令尉乃能树立如此庸讵知名为主知宠光身后也哉诚义激于中不忍偷一巳之安而骜百姓之患非刚明者其孰能之乎铭曰 
　　边臣失机竟速抵巇来亦不麾去亦不追坐视穴陴反弃其师令尉之卑而能死之噫 

　　○张文正公碑 

　　贞佑三年冬十二月十六日翰林学士承旨张公以疾薨于正寝讣闻上为辍朝命敕祭敕葬赠银青光禄大夫谥曰文正前代谥文正者不过三数人本朝惟唐括丞相与公二人而已呜呼亦可谓荣矣初明昌泰和间明天子励精政事修饰治具典章文物高出近古公之父清献公任奉常春官朝廷典宪皆其讨定修国朝仪礼完然为一代法其后公继之前后垂三十年凡朝廷有大制度大典册大号令至于纪世宗　显宗　章宗三朝之宏休伟烈未尝不经公之手初宋人寇边南鄙用兵书诏旁午公独任其责沛然有余朝廷以平章政事仆散揆军回右副元帅完颜匡等围襄阳又贼帅邱崈遣人告和或议乞以恩旨许将士回俘掠公言君人者与为将帅不同君道以仁义为主吊民伐罪而已将在阃外权其事宜可也借如军士应须俘略与其出自上不若出于帅臣之为愈也其论襄阳可攻围与否及欲分淮南之半为界公言向者大举本期平荡江汉今平章军回窃意在彼事势或有未得如吾意者但随所得郡县抚而有之彼必以我图久驻之计方事进取震慑畏亡求成不暇矣不必以淮南远近为断其后张岩书来以朝廷所须五事但欲量增岁币归泗州俘略朝议以面奉圣旨必以割地称臣使得赎罪为辞公又言有司之事容可拟议至于圣训理难中止大定初葢度伪宋必能遵禀故令帅府开示圣训报谕今既圣度包荒窃恐宋人以要约重难怠于求请不若使其易从然后示之圣训重以生灵之故曲依来请庶几兵革早息其后以叔易伯重增岁币函贼臣之首献犒军之赏公在翰苑筹划为多南边底定固赖明天子与大臣协谋葢亦有内相之助焉初清献公由礼部郎中出守林棣代为郎中及以尚书迁亚相公复为侍郎及清献公致政之后公又有御史之拜衣冠传为荣事故其诰命有郑之桓武代为周司徒韦之贤成继作汉丞相之语公之没朝廷以公家传礼学复命其弟行信为礼部尚书自非学问该博议论笃正而济之以深醕之行勤敏之操何以有此公讳行简字敬甫莒州日照人祖莘卿以醕儒硕学显名当世仕至镇西军节度副使父暐经明行修尝任御史大夫公大定十九年擢词赋进士第一时年二十四公性纯厚端悫谨慎周密口无择言而为善不近名修道不求容惟以公勤忠直自结人主之知是以厯仕累朝俱蒙宠遇平身少交游寡言笑常以谦敬自持待人以诚而与物无忤故薨之日朝士大夫哭之哀焉曰世不复有斯人也其家风醕谨则似万石君通达典故似虞秘书经学论议似孙宣公诏诰典册似李赞皇人得其一已独厌余不几于全乎铭曰 
　　天地元醕降为仁人含和韫真不淄不磷行为世表文演帝纶家传礼学载笔终身敢有二事坠其清芬厯事四朝宠数益新何以致之惟敬与勤缁衣美郑德星聚陈顾后绝配瞻前无邻惟清献公如万石君岁时问劳寝膳以闻庆建白首朝服事亲明星忽逝孤月独晨永怀道陵鼎湖上宾金銮旧梦玉楼斯文忠厚之气殁为明神公薨汴阳而葬南原过者必式惟文正之坟 

　　○任子山圹铭 

　　予尝怪太史公传扁鹊仓公行事并载其治法之详如此而王公大夫功业无闻者略而不及一言何也既而叹曰此后世作史冗长无法徒为纷纷而太史之书言简而事核独为良史之法者也有一人之人有百千万之一人有百世之一人有千万世之一人之二人者亘千百世千万人之一人非耶可以其方技使无闻也哉汉书不传张仲景唐书不传王冰识者尚有遗恨其偶遗之耶抑削而不录之耶赖其遗书传于后世使其书并亡则治人之功无乃阙乎此予所以铭公而不辞也公讳履贞子山其字也以医闻许州长葛人铭曰 
　　不缁而僧不冠而儒顾以医鸣不求赢余其四休居士之徒欤 

　　○翰林学士承旨文献党公碑 

　　先秦古文篆籀湻古简严后世邈乎不可及已汉之文章温湻深厚如折枯繇以为明堂之楹驾騄骥以遵五达之衢不忧倾覆使人晓然知治道之归韩文公之文汪洋大肆如长江大河浑浩运转不见涯涘使人愕然不敢睨视欧阳公之文如春风和气鼓舞动荡了无痕迹使读之亹亹不厌凡此皆文章之正也至于书亦然秦相李监之篆汉魏之八分虞褚鲁公之楷见者莫不敛衽而敬其下作者如零珠片玉非无可喜要非书法之正也本朝百余年闲以文章见称者皇统闲宇文公大定闲无可蔡公明昌闲则党公于时赵黄山王黄华俱以诗翰名世至论得古人之正脉者尤以公为称首公讳怀英字世杰泰安州奉符人十一世祖宋太尉进公少颖悟日诵千余言及壮以文名天下取东府魁大定十年中进士优等调城阳军事判官迁汝阴令十八年充史馆编修应奉翰林文字翰林修撰翰林待制明昌元年迁直学士六年预修世宗实录及辽史改翰林学士承安二年出知兖州泰定军节度使为政宽简不严而人自服化三年入为翰林学士承旨致仕大安二年九月以寿终享年七十有八是夕有大星陨于家居之阶上众视之公已逝矣官至中大夫公性宽和容众犯而不校未第时乐山水不以世务婴怀箪瓢屡空晏如也夫人石氏徂徕先生之后亦能安贫守分母始娠梦唐道士吴筠来托宿既而公始生及长仪观伟异若仙然其文章字画葢天性儒道释诸子百家之说乃至图纬篆籀之学无不淹贯文似欧阳公不为尖新奇险之语诗似陶谢奄有魏晋篆籀入神李阳冰之后一人而已尝谓唐人韩蔡不通字学八分自篆籀中来故公书上轧锺蔡其下不论也小楷如虞褚亦当为中朝第一书法以鲁公为正柳诚悬以下不论也古人名一艺公独兼之可谓全矣铭曰 
　　文章非能为之为工乃不能不为之为工也非要之为奇要之不得不然之为奇也譬如山水之状烟云之姿风鼓石激然后千变万化不可端倪此先生之文与先生之诗也至于篆籀之妙后数百岁复有一阳冰则不可知后数百岁无复一阳冰则书止于斯噫 

　　闲闲老人滏水文集卷第十一 

　　●闲闲老人滏水文集卷第十二 

　　碑文 

　　◆碑文 

　　史少中碑 
</div>
    <div class="pagination">
<a href="滏水集_page29.html">上一页</a><span>...</span><a href="滏水集_page25.html">25</a><a href="滏水集_page26.html">26</a><a href="滏水集_page27.html">27</a><a href="滏水集_page28.html">28</a><a href="滏水集_page29.html">29</a><span class="current-page">30</span><a href="滏水集_page31.html">31</a><a href="滏水集_page32.html">32</a><a href="滏水集_page33.html">33</a><a href="滏水集_page34.html">34</a><a href="滏水集_page35.html">35</a><span>...</span><a href="滏水集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
