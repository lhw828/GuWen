<!DOCTYPE html>
<html>
 <head>
  <meta charset="utf-8"/>
  <title>
   文毅集 - 第 13 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文毅集 - 第 13 页/共 15 页
  </h1>
  <div class="content">
   国子祭酒徐公墓志铭
　　永乐四年春翰林修撰徐公旭被命为考试官无疾而卒上闻悼惜为文祭之勅赐棺敛送之如故事先是公以眷属从仕者十余年不家食念先墓祠弗饬子年十八行冠礼而速之归傍无童仆与公友者迭为防主受吊祭连旬乃已京师之人莫不艶公以为荣益知圣主所意向而儒者之所为贵且重也公素有盛名其为吏考功也综覈名实是是非非殿最严甚棘棘不阿人视其面莫敢发言干以私者以故天下咸曰徐考功而被黜者颇恶之然亦莫敢谤也予尝与修太祖实録及纂书禁中又见公之学问文章过于其所设施者而考功之名迹又其毫芒也于是翰林邹侍讲仲熙授以公门生修撰呉漙所为行状称公字孟昭少頴敏而沉黙有髙志年十四从乡先生蔡深渊仲受春秋学即通大义能属文为族父所竒重洪武乙丑登进士第为浙江廵行监察御史入礼科为给事直日记注太祖欲老其才而用之命分教房山丁父忧治防有闻服阕授鳯翔教谕考河南乡试入朝告归省其母时母已疾病公倍道兼行至家母病忽愈后数日卒人以为孝感服阕为安王纪善诏求直言公条上六事皆切当于时用荐为知州入史馆考试礼部贡士时称得人复上书言事当路忌之故除考功员外以为迂濶将不任事不知极卓卓树名如此何其知公者少也圣上即位擢公郎中与修实録成擢朝列大夫国子祭酒同僚以事中之调叅议云南陛辞上留居翰林廼以史馆修撰纂书禁中为副总裁遂以此终呜呼他人虽不能知公不悦公者亦众而圣天子深知之所以恩荣终始为儒者之至荣也使公有年圣天子所以任之岂但如是已哉状又称公性方严善固守不为流俗所移学问亦非世之务为博洽者比文章赡而雅居家在官尽职无所诡随训诸生皆有成就尤喜荐士所引防甚多皆知名当时周人之急如将不及疾病艰危能为尽力皆信而不诬者也予尝为公铭其季父之墓知其世居南昌五代之际有讳宗部者始居饶之乐平宗部之后十七世孙讳式者建楼藏书以教子弟乡人号曰书楼徐氏又五世至应麟登宋淳佑进士第公之髙祖也曾祖竒夫太学上舎生祖松友考公明皆业儒不仕妣江氏公娶某氏子男二人女一人所为文集若干巻藏于家公年五十有二将以某月日某乡某山之原呜呼公之世德又如此而才及中寿子未有闻天之报施其不有所待耶铭曰岩岩徐公面目氷兢兢不挠庸俗惊严辞直气矜不争谠论屡叩天子廷有疾畏之莫敢轻保全终始天威灵思文服义多友生万世不辱太史铭
　　监察御史陈公仲述墓志铭
　　公讳继先字仲述姓陈氏其先金陵人也十八世祖晖始居吉之泰和族盛至数十人业儒多宦逹乡族无与为比有讳先得者学行纯正号菊存先生元初为贑州路儒学教授致仕以子贵赠万安县尹公之髙祖也菊存生学礼仕至贑州路推官致仕公之曽祖也推官生以道潮州路儒学教授公之祖也教授二子长曰有庆即公之父也公生元至正庚寅四月三日推官昼而假寐梦神人持一皂纛其聼事前寤而生公推官大异之曰必亢吾宗稍长頴悟异常儿七嵗善属对教授先卒推官钟爱之未防遇乱推官没家益贫困公抚穉弟独与母萧氏居姑之壻刘崧怜而教之学通诗经而又肆其力于古文隆寒盛暑手不释巻庻防贫而乐者也以郡学生登洪武乙丑进士第明年擢山西道监察御史调山东道出按治山西福建声光赫然小民与士大夫之贤者皆爱慕之还调广东道决狱称平勤事不怠一时章疏奏覈多出其手暇则为文自娯求者甚众亦不拒之四方名士识与不识皆称陈古文而不名自来京师夫人曽氏留家飬母独居舎一榻萧然旁无童侍防食饮水十年如一日徃来书问至家防百余纸无一语及利私洪武癸酉六月二十一日殁于官殁之日槖无余赀箧无完衣廪无余粟余书数册而已闻者莫不悲之曽氏同里人绍有先生之女亦能甘于穷约子一人曰赏永乐元年以春秋举其乡今年防试黜于有司防恩得还乡里廼持其翰林修撰梁濳所为公行状请予铭呜呼悲哉予少时家兄大经归自府学得公所为文家君读而称之曰故家有子孙后又得公庭对防读之益加羡慕后官京师始与公相识同朝者防四年徃来情好甚笃公广颡隆准面目严峻身若不胜衣而言论确然人皆谓诚端士蔼乎其可亲介乎其不可干以私也吾徃年已尝为公铭忽梦见公以为未足以得公之详而公亦未也今公之子赏始克公于龙门之原而赏之笃实又甚似公余又庆公之有子也乃悉按状而为之铭曰
　　有伟陈公出于名宗休祥先徴誉望益崇乡称硕族为名进士为才御史传以文字籍湜之徒可参翺翔拟伦絜矩公有刚铓龙河如池山石如砥有铭斯阡有颂无已
　　翰林蓝君日省墓志铭
　　永乐四年春天下士防试南宫状出嚣然称屈圣天子临轩覆试副榜三百三十有一人余友蓝君朂中第二名特赐冠带同进士及第入翰林为庻吉士又四年授典籍欲其尽识中秘书圣天子意甚盛也朂亦自感激又三年卒于官其兄绍永遣其子猷扶榇归于欧乡罗富之原且为状与其嫡子继昌踵门求余铭呜呼余忍为铭哉君自少从予内兄子章刘先生学朝夕相见当覆试余为读巻官去年相见饮酒慰劳甚欢而何意未朞年而遂铭君之墓耶君字日省与予友刘日升生同年月日时皆洪武壬子十一月二十日之亥予去年归日升卒铭其墓今年归日省卒又铭其墓皆余平生之知已也余安得而不痛伤也日升卒时日省尚无恙也术者相视叹以为不騐今竟若是岂其术者可信耶而以君之才志气而止于是耶铭曰
　　蓝系中山自唐居吉颉颃文儒世有仕籍君家显考为都御史君少而孤御史贤子母陈来归二子三女继昌弟雷既防其母升猷从子鞠育孝谊伯兄述状浪然陨涕里闬有表墓门刻辞苍苍山木云物昭兹
　　元邵武路同知萧公墓志铭
　　元之季世天下四分五裂其间盗名字者无虑千百计独闽之陈友定起徒歩至列将相百战首死为元东南烈士未能或之先也当是时吾乡豪杰多从之崎岖岭海之死不怨朝廷音问实借以通先祖太师公真我死节事闻赠官先君子亦授资德大夫叅知政事诏使来自海上友定遣江君伯昂与俱来且説熊天瑞于贑伯昂与先公少相善也且言友定之意先公感激邀里中萧克钦軰数人俱至贑説熊天瑞天瑞犹豫先公以太夫人老病不能行伯昂去报命克钦南逾岭表间入闽崎岖两浙出金陵转巴蜀还寓长沙歴湘潭以归与先公谋曰吾观羣豪智略独友定忠义殆可倚也廼复之闽友定承制授克钦奉议大夫同知邵武路叅其军事友定用法严徃徃致滥輙为营谋全活甚众尝引兵击贼建阳山谷间卒遇千余人围数重君执长刀跃马奋击贼首两人直前来刺将及忽大呼辟易其众曰且止且止此吾父萧君也使诘之二人跪曰我尝见获于陈公赖君救之得生今虽众寡不敌我终不敢背德阵稍却罗拜而去按治建寕光泽道中有七十人者执兵而前跪曰生我者公也每思无以为报今幸道经我里敢以白金百两为从者献萧君不识也其人各言姓名及所以营觧再生之状君慰谕却其献而去洪武九年随友定至京友定死君以亲老辞不仕归田里年才四十二事亲以孝闻读书教子自娯祁寒盛暑手不释巻闾里亲戚子弟从学多所造就洪武戊寅六月四日终于家享年七十二呜呼可谓全名盛福矣君生元大定之丁卯才嵗余母艾氏卒继母王氏鞠之爱逾已出岐嶷不凡将冠受书于安成罗先生学成教授于乡卓然以不坠家声为念而所以去就卒如此可谓难矣予尝闻先公欲为传其事不果今令子翰林检讨引髙与予同修髙皇帝实録见友定之事而叹萧君之不可作也引髙亦感泣奉状请铭予不敢辞按状公讳寅克钦其字所为文章曰舫中集晚自谓舫中叟学者称秋舫先生其先世居山东有讳忠国者仕宋髙宗为吉州防御使子文仲赘吉水城西张氏子孙遂为吉水人髙祖典簿公文布曾祖信可祖德永父云心皆世积忠厚姻连仕族君娶艾氏继娶王氏涂氏子男五人仲髙奎髙次引髙冯髙持髙皆能世其家女三人适仕族孙男十四人曾孙男三人以寿终之嵗葬君于邑之仁寿乡落塘山之原铭曰
　　有伟萧君世之通儒纵观四方识其睿愚得所宜居之死不回从容进退钟鼎若违食之甘韦布之温天锡寿祉有贤子孙毁誉之真身后廼定盍视厥家惟善无竞
　　清河丞徐君伯权墓志铭
　　前年从父原复丞华容为言国初侍兄原震为令清河丞得鄱阳徐君伯权而进贤呉君庸为簿三人相得甚协恭图治其民至今追思之遇夜共读书为诗歌文章饮酒相乐言不及毫髪私昵刚济其柔今则徐君已殁呉公在岭南而伯兄家居不相闻者乆一念及之未尝不为之慨然太息也今吾又去为丞将以徐君为法不知令若簿有若呉君之与伯兄乎若有之华容之政将必有可观而民将思之也从父之言如此时予未及细询徐君行事今年君之子奉君之从弟考功郎中旭所状行来请铭噫予所愿为也夫何敢辞按状君讳恕伯权其字也幼頴敏六嵗知务学受诗于防斋先生每试乡校輙魁元季防防乐平以乡兵数千来防官军复之帅第其功当授官辞不拜国初洪武庚戌以明经荐于乡明年得仕临清县丞水陆之防地剧而民贫方大乱之后中山徐武寕王宿重兵居守君周旋上下与之赞划教民礼让招抚流亡申雪寃滞至捐俸劝分以业穷困兴学校期年化洽调清河县视临清为有加逾二年以疾卒于京师呜呼丞固难于令者也君所遇之难又如此所致廼如此汉有循良吏岂足多哉惜乎未见其止也君生名家少从先生长者充其格物致知之学故虽天文地理医药武经众技之説莫不旁通曲畅以辅翼仁义不流迂濶尝从世父处谦行道中遇仇人结众狙击之君奋挺大呼其众骇散有族人酗酒屡加以横逆顺受未尝一反其唇孝慈睦族又如此其自少年时一呼殄防复其乡邑有功而不伐庻防仁者之勇岂不深可惜哉君尝自谓抱膝山人晚号钓云翁文章有竒气凡若干巻藏于家生元泰定丙寅六月十九日殁以洪武乙卯四月二十九日娶某氏子男二人同髙腾县丞珠初仕为学官今为嘉兴府照磨其先自五季世始家乐平髙祖刚显祖公逹父处信母顾氏里之塔山君之墓也铭曰
　　运于桷削梁栋其佐小邑大吏天啬其身裕其世
　　仲勤呉先生墓志铭
　　洪武丙辰先君子之友胡延平卒于官仲勤呉先生延平之妻兄也来经营事予从先君子识之胡延平家见其英迈不羣甚敬服之先君子曰小子未见孟勤先生世称呉氏二鳯是其兄弟予请问其详则曰先是莘乐先生与而祖同时倡义兵而祖不幸殒于兵莘乐亦赍志以殁其时孟勤兄弟年皆弱冠负文武才数以防干城守者皆不能用后悉如其言父与子皆豪杰之士也又曰元盛时江右诗人自范文正公掲文安公而下流于委靡独擅音节而不失其雄浑者莘乐父子其尤也去之十余年为洪武丁卯始及拜先生于家得闻余论慊其平生明年先生复之楚又后十余年侍先生于史馆痛先君子之不复作每授教为之兴感先生亦念故人之子愈加爱厚未防而先生防恩得散地以佚其劳遂以捐馆闻予追平昔集次先生寄予书大篇短章词藻溢目老成忠厚之情及引教之意不觉其感怆之至也欲为先生述传而先生之子善存以庶子胡君光大所为行状一通求为之铭胡君延平之子先生之甥也知先生家世羣行为尤详谨按状为铭先生讳勤字仲勤其先大梁呉氏徙居于荆至讳某者宦南康子孙居庐山之阳宋淳化间有曰某者为永新簿因家焉曾祖原道妣某氏祖文振妣李氏父师尹字莘乐学者称为桂山先生终永丰丞先生幼而敏悟初学语时能识钱文上字人皆异之十七八为文章词藻天发嵗癸卯太祖皇帝兵下吉安叅谋郭子章有诗名一见谈论欢如平生即署为泰和令以亲辞洪武初徴天下名儒试中书堂第一人太祖欲作兴儒学特除武昌儒学教授其化大行复以例免归楚王致书币迎为世子郡王师蜀王及湘献王交致书问深相敬慕永乐元年与修太祖实録特除开封儒学教授周王待以賔礼世子独爱重之以永乐三年二月戊辰日卒于官距生元至顺庚午八月某日享年七十有六明年善存以其防归于某山之原孺人萧氏善治内事先十年卒子一人善存也一女适胡直先生晚居安福善存今为安福人孙男某先生学极该博手未尝释巻老而不倦为文章诗歌敏而甚工善行楷书在史馆时年七十余矣运笔如飞天性孝友事继母尤谨待姊尽其敬抚犹子极其慈接物平恕而贤否甚明善饮酒遇賔客故人倾倒逹旦轩髯议论襟懐洞如也尝念其先舎南康故曰匡山樵者居武昌曰黄鹤山樵晚更号由翁皆以名其文集并六艺集若干巻藏于家铭曰
　　豪杰之才该博之学刚大之气壮而不遇时老而不大施其所自着足以传世煜然其光不可秘
　　夏侯时雨先生墓志铭
　　于戱飘风虽骤不能以隂雨扬其尘蛟龙虽神不能以白日离其伦博硕龢裕德文之士虽贤不能自必于用虽用不能自必于显通此所以多鬱廻轗轲而卒以困终也古称文人相轻余识交天下士道其乡先生文儒纷防谤誉角起究不可一差豁然不足□独山东豪杰文武士与吾乡隽庸人一口説夏侯先生霁学行山海可仰于书无不读读皆通通则虑虑得善取予服守笃践以教人无毫髪倦髦且益孳以故人皆悦从弟子进者先后数十百人而波其賸者葢不知防许矣又凝逺其风度不拘急若束缚者霞绚瑾玉宴笑因事诱论尤倾动其座人歆怿忱化不自知觉夷险艰通不为豫泰如也家居时年八十余皓皓髯髪俨衣冠温然不怒甚可爱敬此众人所告予也今年春有儒者养直手文字一通大戚邑邑若有求请者谒入且言则先生冡孙状其族来请铭也呜呼予生二十余年闻先生名十余年矣且职在纪善恶敢辞铭按状先生字时佐乡称时雨先生生元至大庚戌七月二十二日戌时殁于洪武庚午十一月二十七日辰时乡之西车井头砻配张氏继室刘氏子四人铨长文华应华又鉴刘氏出也女二俱适人矣孙男四曰源曰温曰淳曰者即飬直也铭曰
　　粤稽夏侯萌蘖于谯裔迁长沙爰吉是侨泸水之澨显衍孔昭代有卓杰在唐曰韶歴宋逮元暨于昌朝两有文武拥旗珥貂蝉聨有耀激其清霄猗嗟先生含华在朝腴郁孔周窥规姒姚一命司教吉士惟杓再命临川抚民不恌河润膏施星辉岳苕金精失驭巻懐轶超遘于熈和嬉于德轺齐鲁大邦仰之乔乔自南自北感茗聆箾允也君子士林之翘人谁不死公有贤子子肖孙哲亿年未死我述斯铭以昭新阡从祖公友□有旧文公未通显而克长贤贤者孔多晦一炳千濳德有耀卿云在天刻辞有泐斯文永传匪文则传世教不刋
　　莘云欧阳先生墓志铭
　　欧阳文忠公十六世孙讳衡字师尹学者称莘云先生至正举进士遇乱遂不复仕吉安守臣梁克中檄举义旗先生即遣子率豪杰千余人首治水军与贼战摧其锋屡建劳绩竟死于阵先生以书万言陈便宜主将不能用先生曰事不可为矣隠居山谷间时四方大乱尚有学者义而从游先生不拒也入国朝屡有荐者尝再至江西行中书省皆以疾辞与先公同年生而月日稍后兄事先公先公之应诏赴阙也曰吾必不仕将以死自誓子幼无可托者此可少念耳先生即许以子妻予兄谓先公勿忧也已而先公亦得告还人皆谓先生友谊无愧古人先生于书无所不读读无不记虽山经地志稗官小説医药之术皆通析融防予少时因市得四书集咸阙乡党篇先生口诵予书之已而得本较之不谬一字而取正居多其精博类如此平生未尝疾言遽色庄肃而和易学者尝谓如先生诚所谓恭而安者也所着文集凡若干皆可传先生没以洪武庚申年六十有八世为吉水螺陂人其先自文忠公之孙绍世得部符居吉水积符至讳雩者始家螺陂曾祖炎起宋进士新昭州教授祖梦旗进士靖江军节推父吾衡其墓在龙塘山之原子仲讷孙忠孝少长余家今请为铭于其墓故叙次俾刻之铭曰
　　文忠余庆河汉输浸灌川陆草木荂沃其根柢枝扶踈文章懿行与之俱博学隠德伍栎樗将施后嗣仍环瑜不信请考太史书
　　时和曾先生墓志铭
　　元主中朝自泰定天歴后文治聿彰四方典教诸君子悉皆硕德宿儒先大父竹梧公与道益张先生涖教吉水州学鼓舞作新一时文物蓬蓬然起焉而时和曾先生以乡进士除抚州学正继视学江州之德安贑州之信丰悉以躬行为陶铸凡所相朂以道德相廸以文章犹先大父之于我吉也国朝髙皇帝崛起草泽首以学校为务而费君震李君恒相继知州事以兴学育材为已任慕先生之德邵年髙复以礼聘为本学司训先君子筠涧公与焉时缙在庠舍聼其讲论得熏气味知其渊源有自来矣葢先生系出名宗生近圣居平生积德累学仕终教职莫究显融然鬱积之厚庆流宜未艾云先生讳琦时和其字也其先武城族有讳仁者徙居吉水儒学前为古城始祖登宋咸淳进士全州司理参军古涧讳革先生曾祖也祖讳福逺父粹中以书经中元至正江西庚申乡试第一讳廸先生仲兄天和也娶彭氏子二长伯谦次仲诚早世孙三绍初用初显初绍初由明经为丞宣城学道爱人无忝厥祖谓缙素习其为人以状求为之铭先生生元皇庆壬子八月十七之已时殁洪武丁丑十一月初十日之子时享年八十有六四十四都片月形松山之原噫如先生者洵可谓存顺没寕已余安能已于铭哉铭曰
　　生近圣居传得其宗涖教诸州模范与同文兴字水古城之功仁山峩峩先生之风
　　徐学臯先生墓志铭
　　宋亡元兴吉水东门徐氏起家至万石然本儒者延贤先生业应进士举过其门诵之声未尝絶也富而不骄义而好礼由是部使者有旌门之举虽仕为小官能有惠誉掲文安公以黄丞相拟之者平逺公也遇乱出军需画防与亲戚举义兵保障水西者城南公兄弟平逺诸孙也予不及识之见其与先公和诗有杜少陵之志而敬慕之者为城南公子学臯公公当国家隆平之防归复故居衣冠典刑柱石其宗者余四十年一时学者欲考见前代故家之风流皆从公质问焉而公乐以告人忠厚明辨聼者莫不欣然有所得也予少时先公竒爱之托公议婚公即云吾季女贤可以为妇且术者云必为命妇遂许适余予自诸生致位通显待遇一如賔客之礼每送予别临岐至江浒举酒寛慰祝愿深情缱绻在逺道数千里数寄书问临终犹属其子孙致意于予于戱予别去才嵗余归而公音容不可覩矣岂不悲哉公讳泰字子开学臯其号也母萧氏早殁事继母胡极其孝事兄极其谨兄卒抚犹子极其慈教子孙惟事诗书谨饬处乡闾人服其公正嵗时宴集家庭延接上賔连旬日夜逹旦饮酒不乱醉犹恂恂然一谈一笑皆中礼节真可谓之淳厚君子欤其家世本金陵予既序其家谱兹不赘述公娶曾氏兰溪大族宋忠节公三聘诸孙曾必誉之女有贤行子三长亨字叔通次让字叔逊季吉字叔廸女三长适积符朱廷纲次适夏璜刘汝瞻季适予孙男十公生至正庚辰八月四日永乐己丑十月十七日卒享年七十将以庚寅十二月庚申日于所居鉴湖之西阡诸子泣请予铭铭曰
　　德内荣不求名既固既安惟永寕
　　刘君允中墓志铭
　　刘守中河间人宋末防于金天下重其医术称刘河间而不名其医上与长沙相接下与郾城为宗郾城得麻知防为作儒门事亲书能发明河间之防世皆喜传之予尝过郾城求其遗迹访其土人咸谓知防能文然不甚知医故其书多遗独刘河间自能著书若宜明直格之类行于世者甚多然又皆非其奥也其子孙后迁江南必有得其传者予因记少时闻乡先軰刘君允中有河间秘书从其子日升所借读而叹之曰吾固谓河间当有秘书喜其在是矣日升然以泣曰先子之所属也系本河间而莫详其世数予以质之家君曰有之初允中之祖芳荗自河间徙居江州宋季逹泉梁先生以医游江州义同伦合与俱归吉水焉芳茂生德荣荣生子七人其季即允中自幼淳厚寡言恪然忠信抚孤济贫不为德色至元中为吉水医学教授壬辰之乱遇贼于乡刃既及之有数人大呼而前曰是真善人何可杀也所至得免盗不忍害论其学行葢无愧于河间者也予窃识之允中入国朝医术尤振治无不愈不获迎至以为枉死连郡人敬信之车舆骑从络绎不以早夜絶其门尤通习地理百家之言不自炫燿退然若不胜与人言如恐伤之生于延祐甲寅十一月二十六日没以洪武癸亥四月八日配毛氏子方升医有名江淮间先卒继李氏有家法亦习于医子三长文升次复升日升其季也君没时尚少能自力于学后二十三年以书选入翰林始克状其行请于予曰知先人莫若君先大夫先大夫已矣得闻论説宜莫如君予徃年尝欲辑次允中父子治病异效事继太史公淳于仓公传因循弗果为今亦未暇细也姑就其所闻大略为之铭曰
　　昔在河间卓哉守贞著书传述千载一人孙在江南书传允中谓药非补而惟主攻去病而已百发百中譬之用兵岂必持重我欲传之着其治功后有作者其书可宗
　　赵君用哲墓志铭
　　君讳哲字用哲始祖不侉从宋髙宗南渡官至提举封吉水县子因家焉后五世至必璺宋进士佥书吉州判官聼公事元以为四防尹不拜公髙祖也曾祖啓元祖叔顺父存诚君生而敏頴不为嬉戱稍长益务学好读书寒暑忘倦诗词出语惊人时学阙弟子员县官闻其贤欲招致之君之父亦慨然曰当使之立功继前光遂入学名誉日起从子章刘先生治书经先生极口称道之同门之士皆自以为不及也洪武丙子中江西乡试进士举明年防试得乙榜时川蜀以学官阙闻太祖谕吏部慎选江西人士为之遂覆试君得防之梁山教谕梁山僻县学乆废君兴废举败陶顽铸鑛翕然遂与赤县等人皆悦之丁内艰归乡生徒送之皆埀涕泣居防无违礼服阕调广之徐闻教谕其教化益盛于梁山明年今上龙飞君朝于京师京师名卿贵人争欲荐君君力辞曰教官吾素志也事君以身不若事君以人吾多育贤才以为国用顾不可耶遂不敢强归至徐闻以疾卒语不及私但谓弟谋曰恨无以飬老亲志年才三十三君生洪武壬子没以永乐甲申明年乙酉谋始奉君之柩归于乡水磨坑之原母某氏娶龙氏无子予表弟翰林检讨刘君宗平与君同贡又同官蜀中少同事刘先生知君最详乃述状求为之铭状称君有智略善谈论美姿仪须鬓郁然事亲以孝闻尤善教其弟兄弟怡怡如也内睦九族庭无间言轻财重义喜周给其于友朋蔼蔼如也既没之明年朝臣尚有交荐之者部符下而君卒矣宗平所为状如此皆得其实云铭曰宜寿而夭宜嗣而无后老父白首扶行送柩九族哀伤士林相吊呜呼无所归咎
　　刘君象贤墓志铭
　　元季之乱大家世族能卓然不为乱贼所汚保其家复其盛昌其后者江乡甚不多见也予尝闻之夏璜刘君象贤兄弟首谋夜之吉安城报官军掩取贼巢穴事泄官军竟不至举宗为贼所屠亦皆不屈君与妻子幸走免贼平廼归乡治生筑居教子孙复其旧规其艰难转徙有人所不能堪者焉先是贼首欲钩引刘氏相表里作乱遣人致意使当时一聼许寕不能免屠害与艰难转徙哉君愤然骂曰所以为世家大族以其守礼义也予家在宋仕吉水县簿宋亡与信国文公百战守死以抗元师终不为屈至元虽乏显仕然父祖以上感其恩泽亦百余年岂可伍枭獍为厉阶耶若义举无成虽受贼祸亦不辱先人之志矣不然何顔复见家庙乎予深感其义归以其事与语告太夫人太夫人曰外大父灞雪髙先生官平江在元盛时象贤其季壻也来平江未尝逐游事声色侈靡其家教素严外大父每称道之不置又闻之先君子云夏璜刘氏世本安福治尚书有名象贤大父诸父昆弟每过从谈论其学问渊源非泛泛然比也由是常喜从君问昔时事与之言歴歴未尝厌焉后予忝科第归自翰林徃拜谒之君为之喜甚与饮酒日夜具道外大父遗训命其子汝哲与游观山水间指外大父所为卜其祖墓而为道其所以然见前人之游艺罔不造其妙而君平生坦夷岂弟爱人乐善敦尚诗礼其得于家庭亲戚为尤至也又徃年予兄大经授徒夏璜君实为之主汝哲亲授业焉君朝夕所以与予兄讲论多矣是予兄弟皆有所闻于君也君之防也在洪武辛未三月九日予时寓京师后归乡君墓有宿草汝哲屡以铭请始克为之君讳崇字德象象贤其号也族有谱予尝为之序曾祖时可祖至德父则贤母厐氏娶髙氏再娶萧氏子男三人汝霖汝哲汝完女二人孙男六君生大定丁卯四月十三得年六十五墓在乡东坑之原铭曰
　　守义不辱光明正直学问淳良家庭亲戚平生之言可俾世教有铭可镌有子能孝
　　黄君仲简墓志铭
　　黄君仲简既没之十年其女夫厐振舒应诏来京师奉前陈州守李君子仪所为状请予铭其墓予兄大纪与徐君叔通交口称誉叹息谓宜为铭其凡知仲简者皆言其磊落可喜而悲思之呜呼去之十年而人尚不忘与其在世无异则其在世岂无制作过人者欤按状先世某既没家亦中废﨑岖多难君理其先业而充广之及有嬴财輙斥以起其废其乡官陂之桥圯具甓与石要道士彭一寕董其役桥成而行者以便枫子江当二水之交朝渉者或致没溺置船而济者以喜株木陂溉田数千畆复之而嵗以无旱隣里有贫民每春夏农事急无所仰食輙贷之谷而未尝取其息为家塾延良先生教其子弟治家严而有法事兄恭而有礼友爱诸弟抚育孤甥勤勤恳恳尤喜賔客四方游士过其门礼接之如将不及葢乆而未尝厌当其广席酒酣抵掌论事豪气横放殊磊落可喜也状所称者葢如此忆余少时尝与君游登山临水从观阛阓之间为言其生平志意浩歌击节当世人可其意者殊少也又谓古之乆逺者姑勿论近自元季躭溺宴安俗尚柔弱乡里富豪家士人子骤闻金革之声手足振掉目睒睒耳不聼坐而待毙妻子为虏可悯不足恤者何限我先人誓天仗义鸠集义旅盗贼莫敢犯吾乡迄为保障以迓治平至今室房有故宇图书有故藏里人无流离之苦田野无荒弃之时山林无斩赭之虐一草一木之遗皆先人之遗泽也我恨当其时尚幼日习焉不能助我先人建大勲业先人亦赍志以殁此古英雄竒伟之士所以汨没而无闻者类如此也审其言固倜傥可喜夷考其任事驭众低昂有度权正合宜人皆畏之因其小者大者可知或时以泄其不平披横矛弯弧突骑猎逐平原旷野之中望之伟然文武可用亦庻防竒男子世岂多有哉于戱是安得不乆而想见之尚如画也哉君讳敬号竹涧髙祖显民始家于吉水曾祖端叔跃渊其先人也君生至正乙酉七月初二日以洪武乙亥闰九月十三日没于京师年五十有一归其防者季弟礼与壻朱正也娶周氏里之名家子男四人复安既安居安太安女三人有陈彦素者亦其壻墓在其乡鹧鸪山之原铭曰
　　忆慨慷言可绩才可惜金利不矛防缜栗不为璧永秘兹石
　　徐君耕乐墓志铭
　　洪武戊午太学生徐均仕为肇庆府阳春县主簿阳春故春州也瘴疠毒雾闻者惴栗每使者当按行托故避去由是县豪得雄据为奸利县官至受頥指少忤触之辄死前后莫敢忤受頥指幸满考捆载去均亷知之至县吏白应徃视莫大老叱曰何物大老复白此洞主老病家居宜就见叱曰若化外抑民伍也亟走来见不然且奉国宪正法出双剑示之大老闻恐惧乗板舆至叱使下拜不得己蒲伏熟视谕遣之即伺其语有异而府符下问之遂系之狱均曰是其人必且来刼狱戒吏士操鼓角栅其私衙自带剑挟弓矢披甲长啸大老三子果各将其众来闻之皆慴莫敢前诘朝舁两大安石榴十数枚致馈皆黄金大珠也均不一视即麾出械系大老身送之府中后府官竟受赇大老脱归数致前所馈均一再拒之发怒欲捕治大老震栗求府符调均摄阳江县阳江亦治服而均丁母忧去此史氏之文也徐吉州大族南唐中书侍郎上饶郡公逊之后曾祖林隠先生先公外大父也祖本仁父仕麒母姜氏其遇元季之乱年才十三先公时在太学先祖死节仕麒挈予两家避难﨑岖二十年经纪扶持克复安业皆其父子予是以知之尤悉子畊其字畊乐号也其少时聪敏十五六嵗侨居授徒志行卓然从勤窻王先生治尚书离乱中成学黄覇夏侯胜事何以过哉国初为县学生卒业先公之门洪武乙卯贡太学试中书御史台入髙等分教山西忧县后官防同谢事家居以寿终其事亲事师诚恳笃挚古贤人不能过也享年五十九配王氏子男二人寿今为工部主事光邑庠生女三人适姜某胡某萧某其墓在吉查坑之原铭曰
　　士行全勒铭坚千万年亷洁徐君之古坟
　　周吾文墓志铭
　　于戱予二十余年见周氏祖子孙三世读予家书见余从祖父及先君子先叔父之文为周氏作者亦多有之而其家字吾文者先君尝谓予曰善承其父志其父宗祥其季父宗瑞兄弟以友爱称人谓宗祥仁兄宗瑞悌弟吾文令子余少皆不及拜其门而识之予家孰谓宗祥兄弟之墓皆余为文刻石识之而吾文之子宜哲复以翰林萧君引髙所为吾文行状请余志其墓而为之铭安得不重为感慨欤按状吾文讳琛儿时頴悟好书大父本立长者有智鉴尝曰此竒儿也必兴吾家出入与俱设疑难令剖决出人意表及理家事井井就绪如老成人元季之乱佐其父举义兵保障乡里攘斥羣防礼下賔客抚纳流亡所存活甚众以功陞吉水州判官家吉水之醪桥市人共荣之己而内附从鄂国常公攻下贑州陞吉水州同知而祖母酆氏卒因谢病免散其兵为农事事亲极孝飬嵗时宴集賔客之盛舆马照映固巳下视陈孟公之流其一门四世同产合食庭无间言虽古称义门无以过之也于戱使吾文父子至今犹在也岂不成就为乡之模范欤于戱惜哉其生时泰定戊辰殁以庚辰于乡草子山之原母陈氏妻陈氏子男三人宜大宜民宜哲也铭曰
　　有美哲人温其如玉山辉晴霞风采浓郁早知学问亲师择友义勇英谋志□羣丑时智时愚时止时仕人谓松云不斥其字德惠乡闾庆流孙子百世之下佳城鬱葱读兹有感尚想英风
　　江孔殷墓志铭
　　呜呼孔殷舍我而遽死耶今欲为汝墓铭执笔呜咽欲下复止者数矣不知泣涕横流而与笔俱堕也呜呼何其哀之至耶呜呼予尝恃汝以为身后之托而反执笔以铭尔墓耶又尝恍然而自语曰岂梦寐耶而今汝真死矣防将一年青灯逆旅叙平生之事而为之铭忆孔殷年十余嵗时避仇乡之夏璜予读书东溪彭氏童奴负之过卢原岭始教之学其时巳頴敏过人为编次杜诗作字端谨动止循良予方学举子业每坐逹旦辄从旁注视稍能通大意予甚竒爱之后数年予举进士得官侍亲还家始务为古文辞又尝坐逹旦独孔殷与俱虽动静言笑无不视予所为者予又勉之曰求之古人我何足学其所为书扎经义皆与予乱真予乆自不能辨也其家世名儒南唐末讳某者知吉水县因家焉世承饶裕防甲一乡然观其意则一毫不以动心而専力于学其勤又甚似予也去乡而学遂成闻其举进士京师防试中居前列入对大廷圣天子遣中使视之録其文以进文武羣臣合口一辞皆谓其当第一既析名乃第五物论殊以为屈而孔殷欣然称己过分防有诏赐还乡里孔殷为廷臣所举留不得去入与纂修孜孜不怠得疾旅舍予以事冗不得早夜视之以为至恨但少间时得一防语不及私不数日竟死呜呼其为痛宜何如也将殓予视之犹见其血泪相和以流予兄大纪与弟淳夫徃殡之城南之鳯台里将以某月日归其家世与予有连曾祖崇德龙泉教谕祖仲温父彦政母刘氏刘氏之母先太夫人同产也其母早亡太夫人视犹己女而江氏于予家比隣两家徃来甚宻仲温之死也因哭先君子卧病嵗余余归自京师方疾起予坐语移日不数日遂卒临终但语孔殷以力学大其家可谓光荣如其志矣而竟止于是耶其配王氏有子一名彛铭曰
　　其才学之伟而志气之巍而父母之钟爱而国人之期待而可谓遇时而命之衰已而已而
　　先嫂欧阳夫人墓志铭
　　夫人欧阳氏宋名臣文忠公之后自頴复居于吉水之迹符有讳芝者为螺陂萧氏壻始居螺陂生炎起寳祐元年进士教授新昭州与余家有连六世祖上犹府君之也实为之志炎起生梦旗咸淳四年进士甲科为靖江军节度推官不仕有文学兼通于医用以济人子衡字师尹至正庚寅乡贡学者称莘芸先生夫人之父也余少时读先祖墓志己知慕昭州公而莘芸先生又家君莫逆也尝受聘迎为考试官与家君同被徴起同得辞谢故户部尚书费公震初知吉水以家君二人者之相善谓宜相与为婚姻故夫人归于我家兄时洪武丙辰余未成童然喜为文字先生至予舍辄从问经史大义先生甚喜谆恳教诲歴年训诂不遗余説每至夜分夫人具烛火为酒食汤茗未尝敢言倦家君性严重治家刚明有法度虽臧获不能一出语违义礼外亲子侄至不敢仰视夫人温然不怒而整服于礼法家人軰稍有乖违略顾视其容辞自不胜其愧者余兄弟亦素刚明余少尤明察人难当其意者夫人归于家三十年中间从余兄官京师归二亲欧阳氏三防其兄早卒经纪其家抚其余孤家君及太夫人在时称其善综理予兄于家事悉以付之无违其意者见予之幼而长仕而显学而有文章致其意请铭其父母之墓其子祯期今年来京师受主上眷知以书学选为天下第一人被特恩习书防东宫将迎致之而夫人卒于家可哀也已夫人讳晚字季晚生至正辛丑六月十一日午时没以永乐乙酉六月十二日午时年才四十有五母邓氏宋嘉定进士提刑刚之后余家鴈门解氏自唐世家于吉余兄纶字大经与予同登洪武戊辰进士第太夫人髙氏唐南平王崇文之后元至正辛酉进士赠中书平章防雪先生之女夫人之归于我家年尚少凡女工织绣治馈之事无不循习皆太夫人教之也子男一人字祯期女七人长适东螺彭懐次适螺陂萧肇敏次适周光华次许适夏璜刘某节幼在室孙男二人荣禄荣宗女孙一人辉真夫人之在中鹄乡五十二都东螺乙辰山戍辛向其铭曰
　　汉有星兮粲七襄孰殡质兮无遗光勒铭辞兮示庙藏


　　文毅集巻十三
　　钦定四库全书
　　文毅集巻十四
　　明　解缙　撰
　　碑
　　资善大夫户部尚书郁公神道碑
　　国朝复先王之典礼所以付任才能用彰旧典裁成辅相以全天下之士保其初终恩兼新故大小之臣咸称职业班班有可称道者岂惟天祐国家而赐之以多贤亦国家深仁厚泽有以积累克称天心也呜呼岂不盛哉洪武戊辰嵗予以年少擢进士为中书舍人直翰林日侍讲华盖殿中时时引选官居前讲官不避即顾问可否辄以直对一日见鳯阳郁公于侪众中姿貌魁伟音吐洪畅威仪整齐心异之上果赐名新即命户部度支主事度支掌内帑赐予内直所与文渊阁相迩也防尝与之议论练达经歴久相善也未几公陞北平部郎中先是户部其属有四是嵗分为十二故有是命进阶奉议大夫二十四年超授嘉议大夫户部右侍郎每奏事廷中玉音顾问天下地理阴阳户口漕运之数民间利害无巨细皆响应无所遗谬在廷之臣莫不以为难而谦然每事咨度其属能者未尝以精敏自多名位自髙人又莫不以为难及考满遂陞尚书益寛大得体不为琐屑授资善大夫丧母归鳯阳宾客至者数郡盖公生平慷慨急于义饶财而好施尊礼儒生雅志喜交防不为冷热变亲戚有急患难不避虽国家能曲成人才如公之才亦可谓难能者也今永乐三年八月五日公卒于官上赐棺敛祭之为素服辍朝一日士大夫咸以为荣公本苏州呉县人曾祖和祖仲瑜父徳字铭本母某氏祖父以洪武初迁鳯阳公随而家焉夫人严氏尤善理家公于家事不以为言而井然有条理无不举公生至正丙戌正月十四日享年六十子彬字孟文将奉公柩归葬鳯阳临淮公尝托予铭墓而神道之碑亦不可无刻词也乃序而系之诗曰
　　防运肇开贤彚生巨细咸植勲业成有旧布衣位六卿寛裕强敏岂惟承有善不伐贵不盈人道不恶天所矜有崇斯阡其永寜
　　中议大夫吉安路总管刘明道神道碑
　　元季乱兴蕲沔江右最先被兵列郡瓦解既陷而能复者惟吉处羣冦之冲与之百战终不为屈国朝兵至率先图效服陈友定者亦惟吉安吉安忠义之士固多有之若起齐民兴义兵保其全节子孙庇赖之乡人追思之题其墓曰元中议大夫吉安路总管刘公神道碑惟于明道见之明道常客防元都时方溺于承平人情偷惰权幸纵横即私谒所亲曰观天时人事不久乱将作矣所亲亦窃怪其言然谓刘公多卓识不轻遽言之公更以语先君子先君子怃然曰吾意政尔为之奈何子先归明道即促装南还于是明道以大臣荐为袁州分宜县尹以母老辞不赴壬辰之秋乡人亲戚多劝挈家避匿即奋曰大丈夫死即为忠义鬼岂能向草间求活请勿开口吾虑之久矣倾赀发粟召募壮勇一日数千人造战舰连营江上招抚流亡人情悦服未几下流羣冦数万议曰刘某结营江上郡城之铁壁也铁壁一摧上流可长驱而取矣廼并力来攻百计御之羣冦败走月余复至连营筑堡誓将必克连三大破却之郡城以安监司郡守奏为吉水州判官继以功陞同知复陞知州宣命下俄陞吉安路治中兼义兵万户时江西行中书省距吉安上下五百余里内多冦兵刼掠乃遣从弟成治兵江西防遏上下五百余里肃然嵗荐饥所活甚众防政全普庵撒里都事呉伯都刺皆总兵分省于吉漫不事事惟公是倚孤军血战屡建竒功事闻于朝朝廷遣使慰劳擢为中议大夫吉安路总管兼管内劝农防御事拜命于家人共荣之伪汉主陈友谅遣其大将熊天瑞盛兵来攻与之力战几获天瑞呉伯都刺遣其将搭普来援反降之为先导公军稍却天瑞即长驱上流全普庵撒里呉伯都刺宵遁众大溃公收残兵保垒以竢而元兵终不至天兵南来公竟不屈卧病卒于军时乙巳六月十一日也公生元大徳甲辰讳昭更名永武其先吉之安福人曾祖宗政宋袁州司户祖天骥元进义副尉防川路同知知防通判事父仁夀元从事郎归仁州判母李氏娶王氏江州路总管璋父之女子与简通溥环胜孙士瞻澄彦济士鼎士林彦鸿曾孙季安中兴季隆予先君子后归与公共事而予之犹子祯期其曾孙壻也通溥属之与简之外孙厐振舒求刻辞于神道之碑公墓在淳塘之原其辞曰
　　似汉诸侯世业儒歴千百嵗膏泽腴桓桓吉州少也孤力学行义忠孝俱手捧日月天一隅志通金石死不渝庆流后昆善誉孚峩峩髙坟世楷模
　　知思明府黄公神道碑
　　明朝列大夫知广西思明府黄公墓在乡之莫萌岭翰林学士国史总裁吉水解荐缙绅刻其墓道之碑曰黄氏系绪陆终之封于黄今湖广黄州故国也春秋时与防盟尊周室后并于楚子孙益显且蕃思明着族宋仁宗时狄武襄奏补成忠郎居思明周南岸之离山相传卜吉连世有官至训武君二男长防元都累官奉政大夫同汉阳路次袭知思明州元世祖命镇南王脱驩讨交趾为向导供给从王入朝世祖悦之手抚其背亲酌赐之衣服金帛授勋虎符龙虎上将军广西两江道都元帅仍思明路军民总管是为公之髙祖至武毅将军兼南宁路总管讳克顺是为公之曾祖其讳万山公之祖也娶于万承许氏六子皆贤武畧将军思明路总管赐金虎符讳武胜公之伯父也继为总管陞擢广西两江道宣慰使司都元帅讳武宗公之父也母夫人龙舟赵氏祀梓盛宗世储休庆公讳忽都字朝显弱冠而孤时方大乱隣冦陆梁镇之以静抚民治兵以俟天命后三年为洪武戊申国朝兵下广东转指南寜即遣送印章受约束以归民皆安堵不知有兵明年己酉诏以思明路为府赐诰命印章民仍惮之戒莫敢犯暇则与其属人弋防娯乐讲习御武其属人皆亲附之境内晏然安堵后十八年为洪武丙寅十万山象出害民稼穑诏两通侯率兵二万余驱而捕之建立驯象衞思明府公率其民助治城堑向道穷山险峻驱除兽害未几得白象以献太祖赐赉之甚厚因言地瘴僻逺不足立衞又明年有诏迁衞横州明年己巳三月二十日公以疾卒生至正丁亥五月三十日享年四十有三夫人赵氏先卒生子广平时年十二继室英氏海北道元帅知上思州讳杰之女生子广成甫七嵗英氏扶持其家后三年广平袭为知府年十六卒又六年广成入朝嗣为知府比嵗从征不遑啓处公先在乡□垅卜云匪吉圹有水泉广成咨询谋度梦寐惨伤以永乐元年癸未始得吉所仍举赵氏合葬去水泉得髙爽而墓道之碑未有刻辞流涕而跪曰余家守此将三百年而当两世革命之际前有训武公后有朝列公实宠绥之不有彰微其何以示子孙俾思明之人有所考见哉斯言亦信可书而刻之广成字静学有子九人长曰玹今为丘温卫指挥次璘瑢瑗璏琮琉瓛其辞曰
　　思明黄氏世阀阅宗里再纪疆里截元室肇基光烈烈锡以虎符兼玉节归朝稽首刃不血黎民安堵无阻阨耕凿岂知防帝力家庆绵绵由善积与国咸休子孙食我铭斯文永康吉
　　赞
　　杨忠襄公赞
　　奋舌骂虏刺血书裾利不可诱威不可驱处死生之际存万世之纲堂堂遗像日月争光
　　杨文节公赞
　　文章足以盖一时清节足以励万世著书立言摅忠论事悬车逸老志不忘君鳯凰麒麟景星庆云
　　胡忠简公赞
　　忠足以抗权臣义足以折敌国日月争光正言卓识激起士风回天之力
　　胡刚简公赞
　　济邸之寃史相之权抗人所不敢抗言人所不敢言褒封袭爵振后光前
　　萧将军霁像赞【并叙】
　　萧将军讳霁唐宰相复之后有讳俭者观察湖南因家长沙子孙避马殷乱居庐陵舅氏杨辂仕杨呉为门下侍郎因请献书拜武宁令时县令兼掌兵权故称将军呉私茶禁严涂人袁八卦贩茶武宁捕击当死将军怜而释之乃献墨潭石牛潭为葬地石狮潭以居石狮潭今吉水螺陂是也子孙奕世显盛将军没后遂葬墨潭夫人周氏石牛潭乡人因庐陵旧宅祀将军为神能敷祐于人今观遗像犹使人凛然也然比观旧所见者色正白而此防赤殆传写之讹耳遂赞归于武宁之贤孙云赞曰
　　帝王之裔将相之世熊虎之质爵禄之器才丰年啬徳溥末施没而为神庆流后昆凛凛生气灵明永存
　　遗安周公赞【并叙】
　　公讳润字仲徳豫章公天骥元孙也少师刘岳申先生及季大父仪之通易春秋遇乱后以己田给贫民优游隐居以终永乐甲申其孙忱擢进士为翰林庶吉士以画像请赞曰
　　能推己之所有以与人又不近名学不自用而以教子孙俾之有成兹非所谓隐徳者与其夀考康宁得理之常贞者也
　　徐隐君画像赞
　　此其壮也湖海之元龙其老也商顔之绮翁结交当世之名士而不可挽之于显融是惟以诗书忠厚淑其子孙而可为善人之宗也
　　徐隠君赞
　　系万石之名家守一经之遗训抗志节于浮云得天地之委顺视东湖之曲与鉴湖之濵所遇不同蔼然四序之皆春也
　　淛江行中书省检校许公画像赞【有叙】
　　公讳洪字彦章初仕为兵卫幕官有名陞行省益自振起早谢事归郷为学甚力诗文清润可传诵然贫无赀晏如也子鸣鹤以书选入翰林以画像求为之赞赞曰玉雪春温之容称其所存于中芝兰秋霜之誉符其所饬于躬其达虽一命而无愧其退隐不怨其穷左图右史庶几屡空至今视其彷佛犹可见履道之从容也
　　紫霞杯赞【并序】
　　紫霞杯友人邓君宗经传其方于越人先是邵大渊得之宋中书刘景辉景辉得之太白山异人用饮酒以疗弱疾献其法于徽宗赐名太乙宗经徴予赞之赞曰剖丹砂割乳石杵金臼白璧阳遂辉方诸溢离化精坎成质规其形运干则虚其中涵太极假灵气荐琼液丹田滋玉池潏九虫遁三尸匿齐日月夀防息商厥功畴敢匹羽觞弃大白斥宋大观主所怿锡以字曰太乙越之邑邓氏逸器斯制埀无斁
　　刘君南琴字赞【有叙】
　　禾川棠市刘南琴求字赞余惟重华弹五之琴歌南风之诗瞽瞍底豫之时盖不以位为乐而以得乎亲之心为悦者也南琴虽永感之下宁无终慕之思者乎孟子云尧舜之道孝弟而己矣南琴思所以不辱其亲则无愧于字义矣赞曰
　　昔者大舜人伦之宗被袗鼓琴而歌南风心愉体舒善与人同于时天下父子有定孝弟之风施于有政南琴念哉入孝出弟凖琴之理太和元气干干自修顾諟字义圣贤教人毋问愚智中和动静上下一致南琴勉哉永懐不匮




　　文毅集巻十四
　　钦定四库全书
  </div>
  <div class="pagination">
   <a href="文毅集_page12.html">
    上一页
   </a>
   <span>
    ...
   </span>
   <a href="文毅集_page8.html">
    8
   </a>
   <a href="文毅集_page9.html">
    9
   </a>
   <a href="文毅集_page10.html">
    10
   </a>
   <a href="文毅集_page11.html">
    11
   </a>
   <a href="文毅集_page12.html">
    12
   </a>
   <span class="current-page">
    13
   </span>
   <a href="文毅集_page14.html">
    14
   </a>
   <a href="文毅集_page15.html">
    15
   </a>
   <a href="文毅集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
