<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 32 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 32 页/共 90 页</h1>
    <div class="content">　　与君少小生同里嬾蔡知名二十年今日汴中初识面鬂丝秋老菊花天
　　买蟹宵来倒客囊【汴城无水味蟹尤难致一枚例索钱五十丈】一灯相对话苍凉旧京风物吾犹记宋嫂鱼羮薛嫂羊
　　马嘶门巷客将还残醉扶头改别顔多感故人相送意畧烦秦女唱阳关【时有秦姬在座】
　　韩冈送同年张逸峯之安庆
　　去年下第伤坎坷君馆髯姜【西溟】兼客我顺风三日不张帆绿水名园停画舸一攀杨栁辞春陌两见榆槐更嵗火那知此地忽相逢客里班荆当道左大梁城东秋野濶片片飞鸿向空堕夜骑骣马到韩冈我倚身强君亦颇人间裙屐胡足道丝吐春蚕自纒褁天津公子气雄豪长劒短衣无不可近闻西陲方有事庙算行将启边锁【时阅邸抄闻出师之报】吾曹猥以不羁身五寸垂緌等游惰君依官舍获侍奉【时逸峯随尊甫观察公赴任安徽】我赴归期尚难果残樽相属且勿辞黄花正绽霜前朶
　　重阳日接胡茨村观察书及见寄二律次韵奉答
　　含语相逢两未申匆匆悔作渡河人敢期交臂心相许及捧来书意果真白雪爱吟千遍熟黄花催换一番新眼前事事俱难料不为伤秋叹亦频
　　一序何当重左思重烦传语到临岐【来书属余作诗文序故云】可知投劾休官地未是移床逺客时九日归心怜我急十年恨事识君迟不嫌寂莫游梁迹防缀行装赖好诗
　　将归故里留别霜岩三首
　　百里冲烦邑河流接小黄乡程贪渐近官味看初尝家本传儒术名犹在举塲此情吾谅汝捧檄为髙堂别后寛相忆君才百事能神明真不忝蕴借若无慿世苦需经济官亷慎爱憎似闻田父语蓄眼见何曾四海皆兄弟相关得几人不愁官俸薄翻计客囊贫却馈非吾矫论交到尔真平生知己意感动岂无神
　　答赵防泉别后见寄之作
　　赵壹岂穷人文章天下冠成名陷罗网识字召忧患平生师友间慷慨赴急难一机骇初发二事将并案只手探沸羮孱躯分糜烂欲知气难夺正赖神不乱戴盆却望天画地讵宜犴洎乎寃得白重以防被间幸免输鬼薪谁堪读城旦先生鲜稸怒一笑春冰泮脱身梏拲中去国等流窜疲驴入京洛旅食年频换囊中绿绮琴焦尾实经爨知音世不乏听者每三叹捷径有争先陈人尚鱼贯空持鲁褒论孰下干木判遇我夙懐倾招呼诗酒伴贫交无强合失意多聚散老泪落河桥离愁云汉残秋滞梁宋仰视南飞鴈寄我别来诗开函一肠断君心人尽谅踪迹聊羁绊出语忌孤髙时情伺讥讪
　　留别吴梅梁表兄
　　几日重阳雨雨晴天忽寒北风醒别酒落叶打征鞍不计授衣晩欲为分袂难他乡老兄弟情到劝加餐
　　大风晩至杞县访李明府不值
　　沙土晩蒙蒙孤城万木中气吞平野日声壮渡河风结伴随阳鸟离程极转蓬不须烦地主旅食报年丰
　　归德道中二首
　　海鴈桥边路向东霜消日气午怡融木棉吐子如脂白野柿垂条似火红驴背人簮双鬂菊牛蹄尘涨四轮风旗亭一醉谁同伴独把吟鞭过宋中
　　寒烟衰草入疎芜睢水流同战血枯他日江淮论保障至今祠庙具规模城连耗土秋多鼠树倚神丛社少狐惆怅繁台歌管歇角声吹落孝王都
　　商丘周宜庵明府贻牡丹名种戏成四絶句
　　戚里名园结构新千株逺致洛中春【燕中苑圃争购此花今秋北去者以商丘一县计之已至一干本】多情谁似河阳宰留取名花赠野人珍重新寒九月初归程作伴太怜渠渡江船上人争看桃叶桃根恐不如
　　瓦砾堆老圃家烧余一片变桑麻问余台榭今何处也要移栽富贵花
　　包褁泥封防本根隔年分种自梁园得归且作看花想未必花时穏闭门
　　永城县陈太丘祠
　　贤人处末流德器务广大先生得此意名不党籍挂庸夫取同尘君子重逺害偶然出从政初不计殿最曽为兹邑长治道去其太岂必赫赫名当前互惊怪到今有余慕爼豆礼无杀我来谒公祠下马肃瞻拜题诗警俗吏似为求名戒不见道旁碑去官碑辄壊
　　望砀山
　　万乗东南巡本厌天子气匹夫乃心动走向此中避云气随真龙人谁迹刘季可怜秦皇愚不及吕后智英雄论成败孰者意料事秋色中原来苍然入淮泗蜿蜒忽横亘一束千里势丰沛袒右肩濠梁舒左古来杂王霸要岂山所致吾将诉真宰铲尔作平地山色如死灰呜呼识天意
　　南宿州即事
　　符离城外骑驴女爱着红裙爱挿花十里回车无避处不辞相送到村家
　　汴中无鱼今日至固镇盘餐得此余方以为喜座有晋人乃至废食云吾土有客水乡者所亲必相戒勿食鱼恐伤骨鲠也南北嗜好之不同如此
　　各有乡风两不知区区口腹莫相疑看他葱薤堆盘处是我攅眉废箸时
　　临淮晓渡饭于逆旅述老人所言
　　人影动浮桥清流绕淮甸月光水面澹初日烟中见中都地脉连风物南方变城湾鹅鸭閙客饭鱼蠏便逆旅八十翁自云本武弁前朝守陵戸赋役除本县自从丧乱来瓦落奉先殿天家王气尽冻饿甘衰贱誓死不去乡依依岂他恋曾供洒扫职麦饭毎私荐孟冬时享近又欲往营奠言罢竟出门回头泪如霰
　　过鳯阳城外二首
　　帐下居然识帝王千秋闾墓表滁阳时来将相皆同里泪落英雄有故乡芒砀天青云气散江淮月白水声凉龙蛇变灭须臾事犹指山名号鳯皇
　　元老还朝起废臣【宜兴再相起马士英为鳯阳总督】二陵收气避黄巾忽闻淮泗声援地己奉邯郸假号人南渡半年输弱晋西来羣盗甚苻秦青丝白马他年恨草木余威在夀春
　　池河驿
　　古驿通桥水一湾数家烟火出榛菅人过濠上初逢雁地近滁州饱看山小店青帘疎雨后遥村红树夕阳间跨鞍便作匆匆去谁信孤踪是倦还
　　度磨盘山滁濠分界处
　　只在羊肠鸟道间不知行过两州山千家大栁烟中驿一线清流井底关樵斧树稀行客倦茅亭茶熟老僧闲路难马力尤须惜莫遣鞭多比石顽
　　清流关
　　低迷野气中路断遇崖崄陡然拔千丈直上非由渐行子中州来岩关此为险其西道尤恶石滑破马胆步行到关门一往生勇敢长风卷林薄败叶撒雨防豁达眼界开晶荧日光闪少休得古寺徐使神气敛想当割据初外户昼长揜宁知晖鳯擒猿鸟就笼槛迩来几易代地僻设防减僧房同启闭锁钥谁复检经过亦偶然形胜穷一览
　　滁州
　　冈回树转到城遥甃石才通路一条细水流应落西磵【韦左司有滁州西磵诗】好山青不尽南谯名贤出守曾相继异姓封王又一朝争说此邦风土好至今生计穏渔樵
　　舟发六合
　　马烦车殆歴间关转爱江程一日闲吴女布帆十二幅画船头尾载花还
　　大雾自仪真晓至京口
　　斗柄挿秋江夜行指西东五更乍迷道水气昏霾雺小舟一苇如漂荡云海中焉能辨咫尺所向疑皆穷何物导我前羣飞赖南鸿稍知京口近忽报金山钟旭日出未髙半天已先红须臾扫无迹一望东南空但见旗脚舒平流起防风畏途付噩梦囘首犹忡忡
　　关吏行
　　大农按籍加关税小吏机乗搜琐细吴中支港夜不行水栅村桥晨尚闭归人痴絶良可叹枯蒲带土包牡丹压防防増骡价贵入船船重关津难有情对尔应惆怅近日花纲多北上独携此本到江南莫怪揶两相向
　　舟中纪事
　　十月之交冬令行雷宜收声乃发声婴儿昼啼天女笑羣蛰启户鱼龙惊初闻吴中夏大水万顷平畴长蒲苇又闻蔚州七月霜尽杀稷菽秋无粮虽云地气异南北何至天道违隂阳野人未敢窥天意目击口传非一事他年谁考五行书五行志灾不志瑞
　　雨中发常熟回望虞山
　　钱生【玉友】约看吾谷枫轻装短櫂来匆匆夕阳城西岚气紫正值万树交青红天工似嫌秋太浓变态一洗归空蒙湖波蒸云作朝雨用意不在丹黄中大痴殁后无传派此段溪山复谁画老夫新句亦平平要与诗家除粉绘
　　吴江田家行
　　髙田去水一尺许低田下湿流沮洳半扉潦退尚留痕两足泥深难觅路土墙頽榻茅屋倒时见牵船岸上住家家网得太湖鱼米少鱼多无换处朝廷闻下寛大诏今嵗江南免田赋野老犹供计畆租官仓自贷输粮户田家田家尔最苦有铁何烦铸农具半生衣食在江湖卖犊扬帆从此去



　　敬业堂诗集巻二十
　　钦定四库全书
　　敬业堂诗集巻二十一
　　翰林院编修查愼行撰
　　皖上集【起丙子正月尽四月】
　　去冬归自汴梁今年拟息劳筋稍理旧业适承座主清溪公之命与令孙任可偕往皖城避春江风浪之险由四安鎭取山路经宣城池阳抵黄盆口始渡江皆向来游迹所未到也
　　题三娘子图四首【并叙】
　　按诸葛元声两朝平攘录三娘子俺答长女也生而清丽资性颖异善书番文尊中国尚瞿昙每于佛前懴悔求再生当居中华巳受袄儿都司聘俺答通焉遂夺之隆庆五年俺答归顺封顺义王三娘子封忠顺夫人万厯壬子俺答死其舅黄台吉烝而配之黄台吉纳妇一百八人以象数珠三娘子佐之贡市惟谨台吉死长子扯力艮袭封复烝而配之丁亥六月扯力艮同妻入边巡抚郑洛传语三娘子无忘香火旧情卒聴平受赏于赐堡【去大同六十里】十七年间三封贵爵贡市之不渝多有力焉独石中军素善绘因密图三娘子及受封三王像以献于朝故得其详如此马子衎斋属周兼画此图索余题句略撮始末使览者有考焉
　　香灯小炷懴前因一念三生误隔尘莫聴琵琶思入塞明妃曾是汉宫人
　　别移部帐事休屠众里方知顾盼殊百八摩尼齐合掌让他一颗佛头珠
　　诏恩三换等儿嬉报贡频颁五色丝见説两朝曽欵塞不知通好是阏氏
　　埋香青冢亦堪悲粉黛流传又一时想像承平光景好风流边将画蛾眉
　　雨后行园梅花巳落力辈方编篱
　　宿雨润苔痕幽人杖藜至池边一株雪狼藉香满地不忍踏成泥犹存惜花意平生无长物外遇中鲜滞一出动经年窥园偶然事敢爲花作主吾老身如寄乃复补樊篱遮防亦情累小童如我嬾长养蔷薇刺欲剪又踌蹰何当絶非类
　　食薹心菜
　　用心霜雪余尺寸取易长土膏发春雨其叶沃以光渐见碧玊篸枝枝叶中央初来但小摘烂漫抽四旁花时篱落间色比黄金黄而我乃爲口斸归满筠筐芼之供盘餐指动齿颊香贫家寡私奉婢仆皆品尝可无勤惰分于此示激扬园丁给宜厚特以匕箸偿山田歳不登老圃聊救荒所惭劳汝力充我藜苋肠
　　南湖舟次遇魏禹平时禹平归自济南余将往皖上二首
　　低田几棱菜花雨野水一湾苹叶风却向家乡话京国小桃犹是别时红
　　烟雨迷蒙港脉斜葑湖水落吐圆沙春波门外春帆影君是还家我别家
　　顺风无帆戏作短歌
　　风头滚滚浪花白啣尾邻船开络绎千樯多作挂帆行彍虚弓箭初释开翎一一鴈投渚骋足羣羣驹过隙同时离岸我独迟我坐无帆聊挂席偶然利钝各有数相去宁须论什伯来船未必尽无帆笑尔有帆风又逆董文敏临米天马赋巻子眞迹余弟德尹以十二金购自卖骨董某家鉴微上人贻书张老谓爲逺客攫去足值五十金老作长歌纪其语至呼弟爲恶客且云此公诗歌妙絶特削其名氏正欲寄元激之使战语托滑稽其实乃深忌之也时德尹巳北去戏次原韵即效老体并示鉴公
　　古来善书者称圣亦称顚张芝米芾相继出遂觉格势大变非从前华亭老宗伯落笔何翩翩众中自集一家法学本人力姿由天偶然放手橅写天马赋一斑窥豹知其全人间流落有此本几逐市贩同推迁昨来忽入好事眼三百十字颗颗明珠圆倾囊倒箧可笑不自量巧取或怵他人先腰纒十金一挥随手尽世上乃有此种扬州仙还家但徒歩不办书画船老僧旁观叹且妬谓此可值五十千大爲得者长声价贉巻十倍增鲜妍语闻张子怳然失固是痴癖宁非贤君家向来收藏亦巳伙细入针孔思贯穿得无羡鱼人往往犹临渊去年卧病九十日料理药物供高眠颇闻典卖及古玩何异开阁散遣诸婵娟故人传与卫生诀拨弃嗜好年方延性之所近终不化如噉石蜜甘中边又如雅量暂止酒麯车相遇口角仍流涎作诗相恼觊一掷寸铁不用张空弮岂如懐寳出间道卷旗卧鼓有似刀藏铅无端索和乃到我野战突上荒山顚谓我曾经阅此卷劘垒相向师非偏我能爲汝咸其辅颊舌使汝鉥肾刻肺饮食梦寐中难捐书评髣髴举大槪虎跳鳯翥龙蜿蜒若将墨寳比良剑也应光怪直射文星躔然而达人宜自广美玊岂必收于阗贪多务得物斯聚富而可求吾亦爲执鞭近来书画大半入秘府居竒几辈包裹充夤缘三间茆屋配汝作清供书生习气如此眞可怜犹复哓哓引喙较得失物情什伯千万胡相悬我于妙墨岂不好只坐欲买羞涩囊无钱金奁玊轴所见不爲俭过眼瞥尔心恬然必教一一皆己有天地何以生云烟况闻佛法无我相试拈此句诘老禅滑稽代作解嘲语满纸倔强定有澜翻篇输攻倘许破坚壁正恐笔削爲无权严诗他日编杜集能禁此客姓氏泯泯终无传
　　去秋自河南归携植牡丹数种春来适有安庆之役不及待其开以诗纪别
　　客游出梁宋地主颇不俗贻我六娉婷相随到空谷我贫寄茆茨贮尔无金屋繁华有借境直以名姬蓄殷勤手亲栽不忍委僮仆冬暖少雪霜春阴滋霡霂栽培本天意私愿苦难足可惜姚家黄一株萎偏独五家尚成队纨绮可合族别之岂无情行期爲改卜未偿道路债妄冀看花福开时果出门诗防已早伏【余去年诗有未必花时稳闭门之句】明年岂不好吾老状可掬应笑归来迟寻春同杜牧
　　塘西舟中喜晴得六言律诗一首
　　雨丝将断日气葱葱半衔客路渐逢寒食游人未换春衫桃花古渡茆店栁色轻烟布帆此去清溪不远数尖己露晴岩
　　过老与之论诗
　　昨日鸠唤雨今朝鹊报晴村村桃李花处处随浮萍中流几千防着此孤舟轻故人知我来一笑门前迎别来四十日颇觉太瘦生苦吟诚乃疲中有金石声子诗人所怪任意方孤行自喜正在兹焉能博时名引我附同调背汗顔亦頳失学事惰游东西无期程古人传著述多在名山成涉猎得其粗不如闭戸精子今虽善病幽居领余清物理与天机静观皆性情愿子坚自信后来有公评
　　饮周柯云家玊兰花下
　　小船撑入菰蒋牙主人如客偶在家入门一揖仰靣笑玊树正吐墙头花此花畏雨兼畏日难得春来好天色今朝恰是养花天又被狂风恣狼藉兴来相就席乍移无酒酤我我不辞杯中自吸氷雪影纸上谁赏琼瑶词白云茫茫屋上下醉眼迷离两相射钩帘何用更烧灯自有花光能照夜
　　寒食湖上作二首
　　红妆催上木兰舟女伴家家爱出游多事六桥新栁色自含烟雨自遮楼
　　葑田青合去年沙逺岸残桃卖酒家错怪东风欺老眼我来原不爲寻花
　　题蔡藜辉舫斋次老韵
　　风过溪来洒靣凉一支健水出余杭平分半幅疑看画难得三间恰向阳渔网爱牵帘影动钓丝闲拂水花香浮家倘许来相就剪取桥南疋练光
　　从湖州至四安舟中大雨
　　山回两崖高路尽一川狭春流不盈尺野艇容恰恰正赖急雨来须臾同放牐孤篷支两膝兀坐如被压问路屡见绐方言乱鹅鸭纡迟终到岸我有安心法首路又登山回头忆清霅
　　雨中过九里冈
　　平生狎涛江老怯风波恶兹游特改路意取山行乐一笑我命穷天公大戏剧朝来发古镇苦雨若赴约肩舆烦两夫蹉跌防失脚山山勃姑叫泥滑石龈腭渐上九里冈险如出剑阁我本村野姿浪游因落魄无端役人力揣分非所托稍待天放晴前林候干鹊劳生就徒歩庻免中心怍
　　广德州
　　山势豁一州中央据衍土地当江浙防开拓自洪武长兴环其东外捍等干橹西南界宣歙兀突重岩俯长江乃北门集庆倚堂庑当年耿邓功拱翼事真主张吴势虽偪力绌不得取时危有鬭争事往失险阻如今城下路日夜走商贾独有好事人登城尚怀古
</div>
    <div class="pagination">
<a href="敬业堂诗集_page31.html">上一页</a><span>...</span><a href="敬业堂诗集_page27.html">27</a><a href="敬业堂诗集_page28.html">28</a><a href="敬业堂诗集_page29.html">29</a><a href="敬业堂诗集_page30.html">30</a><a href="敬业堂诗集_page31.html">31</a><span class="current-page">32</span><a href="敬业堂诗集_page33.html">33</a><a href="敬业堂诗集_page34.html">34</a><a href="敬业堂诗集_page35.html">35</a><a href="敬业堂诗集_page36.html">36</a><a href="敬业堂诗集_page37.html">37</a><span>...</span><a href="敬业堂诗集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
