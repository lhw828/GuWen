<!DOCTYPE html>
<html>
<head>
    <meta charset="UTF-8">
    <title>椒邱文集 - 第 4 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 4 页/共 24 页</h1>
    <div class="content">　　斡里雅布之伐宋悬师深入兵家所忌也然卒以取宋何也宋之主相非才而不能用善谋也夫完颜氏兵甲之盛虽未易当然张孝纯坚守太原金以大众攻之歴三时而后拔况京师城郭之固师旅之强粮饷之丰非太原比使宋有中材之主得救时之相闻金兵南下亟命良将劲卒固守黎阳金必不敢渡河就令得渡然金兵仅六万勤王之兵至城下者已二十万宜命大军扼牟驼冈以当其前奇兵邢相以截其后青齐之兵攻其左襄邓之兵击其右虽使韩彭为将贲育为卒良平为谋主惧将溃败不可支况斡里雅布之辈耶当是时非无善谋也种师道请俟彼惰归扼而歼诸河李纲请俟其食尽力疲纵其北归半渡而击之皆策之善者也钦宗俱不之从惟李邦彦割地请和之谋是聴葢钦宗隂柔之君邦彦隂柔之辅金固有所侮而动也易曰公弋取彼在穴钦宗之于邦彦是已嗟夫自古以来违善谋而用邪说以取乱亡者多矣岂独钦宗也哉
　　宇文虚中免言者劾其议和之罪出知青州
　　甚哉人君聴言不可不审也况用之进退大臣乎虚中失节之士君子所不予然在宣和靖康之际未见其罪也方王黼为相虚中上言庙谟失策主帅非人将有纳侮自焚之祸其先见之智岂在李纲下及金人败盟上下震恐虚中草罪己之诏征勤王之兵词气激烈虽陆防奉天之诏未能逺过至于姚平仲刼营而败也帝欲遣使辨解大臣畏祸皆不欲行虚中承命毅然而往视富弼慷慨使辽殆无愧焉虚中志节焯焯如此使钦宗推诚而任之俾与李纲协心比力岂不贤于李邦彦耿南仲诸人耶今也金师甫退台谏遽以议和割地归咎虚中且首陈和议者谁欤力请割地者谁欤非邦彦南仲诸人欤虚中不过承命出使耳台谏于邦彦南仲之罪不闻举劾顾乃劾虚中之议和岂天下之公论哉钦宗以耳目所及曽不能察遽用台諌之言而罢之伤忠义之心莫甚于此呜呼危急之际则遣之使金兵退之后则罪其议和君臣大义亦大削矣他日虚中出使遂降于金得非追憾而然欤
　　以郭京为成忠郎选六甲兵以御金
　　兵家者流或占禨祥以验吉凶或推歩以决胜负葢自战国以来有其术矣然枭鸣牙上而谢艾破石虎旛沉江中而刘毅破卢循是禨祥不足信也魏太武以疾日而克中山李愬以往亡而克吴房是时日不必泥也近世妖诞之徒假幻惑众或云能匿形窥敌或云能撒豆为兵或云役鬼卒以转饷或云借神兵以击贼志怪者既笔之于书好怪者又深信其说嗟夫自古岂有以妖术而成功者哉使果有其术衞霍英衞必用之矣此可决知其妄也至于郭京六甲之法果何所本乎其募兵也但择年命合六甲者取之斯果何所见乎而何防孙傅乃深信不疑何耶且防与傅皆以明经进士举者也亦知先王有左道乱政之诛乎亦知兵法有禁疑去祥之说乎顾乃尊信妖人以取祸败何取于稽古哉宋既遂底于亡京亦不免于诛而防与傅亦死于沙漠之地是可为万世之永戒哉然其术流传至今未泯也公侯世胄每喜谈而乐道之万一不幸而售焉其偾事勦民之祸可胜言哉
　　金立张邦昌为楚帝
　　张邦昌受金册命始有欲自引决之意继有奉迎康王之举视刘豫似有间焉然李纲宗泽指为僭逆力请诛讨何哉邦昌辅相两朝宠眷隆厚虽阖门死国未足报称也当金人劝进之初邦昌抗言曰我宋受命垂二百年徳泽深厚人心戴之非契丹比嗣皇践阼以来讲信修睦申固盟好非有可吊之民可伐之罪也执事瞷然称兵而南焚我郊畿陷我都邑俾我二帝播越草莽臣庶怛然莫知获罪之繇邦昌备位宰辅国存与存国亡与亡忍视宗社阽危因以为利乎执事必欲俾我反易天常僭厥宝位邦昌有死而已不能负不义之名于万世也天潢胄裔布在外服葢以万计忠臣谊士莫不延颈愿为赵氏死孰肯舍九叶天子而事田舍翁耶彼闻大国援立异姓必将迎立宗藩紏率义旅北向请罪于下执事岂大国之利哉惟执事其图之以此说之泪随声下茍不从则继之以死如此则金人知众心戴宋中国有人虽未必肯复二帝亦将从刘彦宗之请复立赵氏矣计不出此顾乃受伪命御正衙颁诏以止勤王之师拜官以宠佐逆之党服柘袍以饯敌设香案以起居虽欲辞僭逆之罪恶得而辞哉
　　以宗泽为东京留守泽累表请帝还京而帝用黄潜善计决意幸东南不报
　　自古中兴之主必有英哲之资而后衰可兴乱可拨而旧业可复髙宗非其人也其不能恢复祖宗之基宜哉当髙宗嗣位之初国势虽非旧比然李纲张浚可相岳飞韩世忠可将宗泽张所傅亮可当方面之重人材犹足恃也河北所失者四州河东所失者六郡其余皆为宋守中原犹未尽陷也王善拥众七十万杨进拥众三十万丁进王再兴等拥众各数万皆愿自効可以抚而用之也闗陜全城将士可以号召也江汉安堵财赋可以转输也使髙宗因可为之势持必死之心以李张为相经画于内韩岳为将征伐于外命张所招抚河北责以复怀衞等四州傅亮经制河东责以复太原等六郡宗泽留守京城统杨善等百万之众以问罪于金而车驾往来三京督励将士纵未能灭完顔而还二帝中原未遽失也奈何柔暗不君有忠贤而不能用知奸佞而不能去遇机防而不能应不为恢复之图専事退避之计称臣割地甘心焉遂使二帝幽死穹庐八陵隔在异域呜呼哀哉
　　李纲罢车驾遂东幸两河郡县相继沦陷凡纲所规画军民之政一切废格
　　余读宋史至于李纲之事未尝不掩巻长叹继之以泣也纲天资忠义知有国而不知有身知有义理而不知有祸福宣和之间汴梁大水几没都城纲上言变不虚生将有边圉内侵之患可谓有先见之明矣时宰恶之而贬靖康之初金兵入防上下震恐纲建议固都城修守战之具召勤王之兵败金于通津门败金于封丘门金兵稍挫矣李邦彦排之而贬及二帝北迁髙宗嗣统纲请正僭伪之罪以励士风修茶盐之法以足国用置赏功司以劝将士置招抚司以徕义兵国势稍振矣黄潜善汪伯彦沮之而贬呜呼使纲之言用于宣和则疆场有备金兵必不至内侵用于靖康则都城有守徽钦必不至北狩用于建炎则兵精而守固盗弭而民安又岂至为南渡之偏安哉奈何忠言未用谗说遽行使纲怀忠抱愤不复一展所蕴也悲夫
　　杀前太学録陈东布衣欧阳澈
　　髙宗嗣位之初父兄刼迁中原沦陷家国之祸莫大焉所宜痛心疾首下求言之诏置敢諌之鼓从諌如流闻善则拜以来羣防致英贤而共雪仇耻可也顾乃信谗言杀谏士其不足与有为可知矣帝盍思之东一学録耳澈一布衣耳其所言者劝帝还京及诋用事大臣而已夫岂为身计耶既不用其言又从而戮之是诚何心哉自古杀諌臣者必亡其国髙宗苍黄渡江间闗航海去亡一间耳徒以祖宗徳泽未泯获守宗祊耳呜呼东澈之死可哀也已如髙宗何责焉
　　金袭信王榛于五马山砦取之榛亡走不知所终
　　髙宗之绪不延不亦宜哉金人之祸赵氏举族北迁信王幸而得脱遂窜民伍艰难万状马扩奉之以节制诸砦遣使入朝真所谓空谷之足音也为髙宗者当何如授之以精兵假之以重权俾绥辑河北藩屏汴都以壮磐石之基以广维城之辅可也如其势孤力弱则命宗泽与之掎角金攻五马则泽出兵援之若攻汴都则王出兵挠之虽未能恢复旧业两京必不至再陷六飞亦讵至航海哉顾乃横生猜忌宻饬马扩图之五马被围援兵不遣以致诸砦皆陷不知王死于乱兵欤抑死于民伍欤是髙宗自戕其同气也一念不善天鉴孔昭用勦其后而大统之传卒归于太祖之裔向之所以图榛果何益之有哉
　　遣杜时亮请和于金致书尼玛哈曰古之国家迫于危亡者不过守与奔而已今以守则无人以奔则无地惟冀閤下见哀而赦已前者奉书愿削去尊号是天地之间皆大金之国而尊无二上亦何必劳师逺涉而后为快哉
　　髙宗致书尼玛哈其出于御笔欤抑代言者之过欤何其卑弱之甚也古者两国交争非徒办取于甲兵而已词命葢有助焉国佐讲平于晋华元请平于楚子产之对赵文子吕甥之对秦穆公其词可谓婉而其气可谓壮矣况移书敌国彼将因是以觇我之强弱其可不慎哉为词者宜曰宣和之间马政奉书往聘萨都将命来临盟誓之言天地鬼神实闻之天祸我宋大国怀怒称兵而南质我二帝俘我百官翦戮我生灵倾覆我宗社渝盟败好谁实先之数年来疆事纷纭岂惟我宋受其弊大国之强兵健马物故亦多矣执事若徼福我宋之社稷寻盟继好复我二帝归我中原俾兵民获底其居鬼神获歆其祀敝邑之愿也金币之数聘问之礼敢渝旧约若必欲穷兵以泯我宗社敝邑有死而已困兽犹鬬况国乎敝邑虽羸提封万里带甲百万犹可以待命敢布腹心执事其图之如此庶足以存中国之体而折敌人之心矣髙宗此书为何哉徒以召侮而速其兵耳
　　张浚杀左武大夫曲端
　　张浚之杀曲端议者以为端善抚将士长于兵畧浚以王庶吴玠之谮而寘之死岂其罪哉此所以来谗慝之口也予谓端之死实有以取之非特浚之过也当南渡之时金兵蹂躏中原銮舆漂泊江表为臣子者降心以相从谋协以相济共图恢复可也然罗索之取延安庶帅师救之而端按兵不进曷尝念宗社之阽危耶既乃逐庶而夺其印又欲并王燮兵非蓄不臣之心讵敢为此哉其语张彬破金之防欲按兵据险时出偏师扰之其说亦非也娄室悬兵深入方图进取而不乘时图之使彼食足守固又岂可破耶迹端举措而察其心不可谓之纯臣使其不死亦将如闗师古举闗陜以降金耳岂能效节以立功哉
　　初张浚尝与赵鼎论人才浚极称桧善鼎曰此人得志吾辈无所措手足矣浚以为不然故引桧共政方知其闇不复再荐桧因憾之及鼎再相桧在政府惟鼎言是从鼎由是深信之言桧可大任于帝而不知为桧所卖也
　　甚哉人之难知而小人之态易惑也张浚赵鼎中兴贤佐然堕桧术中而不悟可胜叹哉浚称桧善引与共政方知其闇是迷于初而悟于后也鼎知桧奸及桧惟已言是听遂深信而力荐之是明于始而昧于终也桧何足道哉所深惜者二相知人不明耳且桧之为人鸷忍类蔡京凶狡类章惇憸佞类吕惠卿能先意承志以悦人之心矫情饰诈以启人之信故浚称之鼎亦称之胡安国亦称之其卓然不惑者晏敦复一人而已甚哉人之难知而小人之态易惑也予观近世士大夫所誉以为贤者其强悍似刚直其柔佞似恭谨其攘臂奋首似有为其含垢忍辱似有量或辞禄以示其廉而不免竞刀锥之利或垢服以示其俭而不免侈妾媵之饰守章句以为学则曰吾惟性理之学也缀语録以为文则曰吾师濂洛之文也察其用心是葢桧之徒也幸而位未极权未重未有悟其奸者不幸而据髙位秉重权其为国家患岂下于桧耶呜呼有天下者尚亦辨之于早察之于微毋使其得志以贻祸于生灵哉
　　以何铸为金国报谢进誓表使表畧曰臣构言既蒙恩造许备藩方世世子孙谨守臣节伏望早降誓诏庶使敝邑永有凭焉
　　靖康之祸类晋永嘉元帝髙宗不能恢复旧业均也而髙宗之材视元帝尤劣焉何以知之永嘉之末梁益入于李特闗陜陷于刘曜幽并兖豫之地则聪勒分据之其土地甲兵甚非宋比然元帝以区区江左力抗强大未曾称臣割地以屈于敌而敌亦终不能渡江以为晋患葢有以待之矣建炎之初闗中未陷全蜀无虞河北所失者四州河东所失者六郡其国势逺过东晋矣然髙宗逡巡退缩不能守淮又不能守江遂使戎马蹂躏吴粤之域而不忌终乃称臣纳贡以求茍安视晋有媿矣所以然者抑岂无其故哉元帝得一王导推心而委任之小人不得而间焉导之智畧虽不足以复中原然守江左以抗敌则有余矣髙宗诸相非无导比然李纲甫相而汪黄沮之张浚甫相而朱胜非排之赵鼎甫相而秦桧挤之虽有逺猷宏畧又何暇施用哉国势陵夷无怪其然也呜呼句践任范蠡而不疑故能报吴昭王任乐毅而不疑故能报齐有天下者亦惟専任贤相而已矣
　　行人王伦为金所杀
　　王伦附防秦桧首建和议使宋怠于复雠甘心臣金其罪大矣然其不受伪官从容就死则有可取者当金人横骛中原士大夫鲜能全节文学如宇文虚中既受其官慷慨如张孝纯亦为之用以伦之才而臣事之髙位厚禄岂在虚中孝纯后哉而伦也恐辱其先执节不屈命之以官而不受胁之以死而不变将死之际南向恸哭陈其先世之忠与不敢爱死之意然后就缢焉其志节亦可尚矣豫让反君事雠而能效节于智伯君子犹予之况于伦乎河间地震雨雹三日天固鉴其忠矣
　　金杀其翰林学士宇文虚中
　　宇文虚中之死史氏所载互有异同金史则曰虚中恃才轻肆见女真人輙以犷猂目之金人积不能平诬以反谋杀之宋史则曰虚中谋因金主祭天刼以南归先以蜡书来告秦桧拒不纳已而事觉与其子师瑗等皆死繇金史观之虚中恃才而致戮也繇宋史观之是虚中以忠而受祸也葢当时南北分裂金史得于所见而不能无所讳宋史得于所传而亦未究其心也虚中之死要不得与死节者比夫童贯奸阉之雄有志节者肯为之用哉而虚中为之参谋不耻焉是昧其所依矣江革为魏所获魏人命之作欹器铭革誓不执笔虚中虽有才艺然将命出使雠邦岂可自衒以求售哉而虚中受其官爵典其制命是背君而为雠用矣至其晚节完顔亶暴戾于上大臣积怨于下乃谋刼亶南归以免祸不知适以速其祸耳虽家无噍类似若可悯然考其始终亦其自取也虚中与洪皓张邵朱弁俱奉使如金使其如皓等执节不屈未必遽死虽或见杀宗族在南岂至诛夷哉受金之官食金之禄聚其族而居焉一旦祸作血嗣殄絶是可为人臣之永鉴矣
　　帝鋭意恢复张浚乞降诏幸建康史浩以为不可王十朋劾浩怀奸悮国等罪遂罢
　　孝宗志图恢复贤于高宗逺矣然终帝之世不能复中原之尺寸何哉任贤不専去邪不果故耳夫张浚刘珙虞允文陈俊卿所谓君子也帝知其贤而用之矣用之未久遽以物议而罢之君子安得行其志乎史浩尹穑汤思退王之望所谓小人也帝知其邪而黜之矣黜之未逺寻以人言而复之小人又安得不售其奸乎昔齐桓公问郭父老曰郭何以亡对曰其君好善而不能用恶恶而不能去此所以亡也孝宗任贤不専去邪不果是亦郭公之流耳恶足有为哉嗟夫驾艅艎以济险中流舍之而乘舴艋必不能济千仞之渊矣防骅骝以陟逺中道弃之而骖蹇驴必不能陟千里之途矣用人亦犹是也孝宗有恢复之志而不能成功得不以此欤
　　罢张浚判福州行次余干卒
　　甚矣君子之道难行也浚之忠勤世鲜与比其志惓惓焉归二帝复三京吊遗黎雪讐耻而已使遇汉光武唐太宗而为之驰驱其功烈所就岂浅浅哉惜夫前遇高宗后遇孝宗迄不得施抱愤以殁可悲也已方浚之初相也经理陜蜀国势稍张矣以泾原之败而贬及浚之再相也乌珠退师刘猊败衂矣又以郦琼之叛而贬迨孝宗起而用之也淮东诸将日以捷闻矣又以符离之溃而贬夫胜负兵家之常料敌制胜谁能万全无失也一战不捷一防不效而遽黜之使浚虽欲成功其可得哉高孝待浚如此至于黄潜善汪伯彦秦桧汤思退之徒则去而复留斥而复用也呜呼是何君子之不幸而小人之幸也
　　陈俊卿以用人为己任虞允文亦以人才为急甞籍为三等有所见闻即记之号材馆録故所用多知名士
　　宰相无职用人其职也择天下之材理天下之事则相职举矣李吉甫之相也得韦澳所疏四十余人悉用之王淮之相也得杨万里所疏六十余人悉荐之吉甫与淮未足为相也然不疑澳与万里之私荐用其所疏则可谓克举相职矣夫天下之贤才无穷一人之知识有限古之贤相不惮咨求访之寮佐焉访之宾友焉访之疏逺之贤焉籍其姓名等其才行惟恐一贤之或遗也庶官有缺则取诸所籍随材用之温良者以之牧民刚明者以之典狱通敏者以之理材果毅者以之典兵天下但见官得其人人称其职而不知宰相咨求所致也俊卿允文之材馆録可以为相天下者之法矣使凡为相者皆若人天下恶有不治哉世之为相者既不能知人又不能信人有举其所知者輙疑而不用而其所用者非其姻娅则其故旧非权门之私嘱则其子弟所亲昵者耳察其用心葢吉甫与淮之所不为也顾且呫呫焉以房杜富韩自拟亦何不知量哉
　　朱熹行部至台知州唐仲友为其民所讼熹按得其实而仲友与王淮同里且为姻家匿其章不以闻熹论益力淮由是怨熹欲沮之
　　为相之道至公无我而已贤者举而用之我无所徳不肖者黜而罚之我何敢私夫然后足以佐天子之赏罚王淮为相一何偏比忌刻之甚哉夫熹淮所荐也仲友淮之姻家也仲友有罪为民所讼熹不敢顾私恩而废公法乃所以为贤也为淮者可以自贺矣顾乃怨之嫉之起伪学之禁以沮之是果何心哉淮之意岂不曰熹提举浙东我所荐也不知感恩图报则已而劾我姻家是背本也呜呼淮可谓不思矣赵宣子举韩厥而厥戮其仆宣子不以为忤也姚崇荐魏知古而知古劾其子崇亦不以为怨也如淮者知庇其姻家而已耳岂暇念古人所为哉
　　金主雍卒
　　魏孝文金世宗皆北方之贤君也考其为治之迹葢汉文帝宋仁宗之流景帝真宗殆有愧焉孝文遵汉法变代俗爱民好士制礼崇文其材畧优于世宗矣然务勤逺畧师旅数兴其寛仁不及也世宗恭俭寛洪好贤纳諌上下相安家给人足号称小尧舜其寛仁优于孝文矣然其材畧不及也孝文有明哲之资世宗有宏裕之度议者不可少之也
　　陈亮诣阙上书极言时事孝宗将擢用之曾觌闻而欲见焉亮耻之逾垣而逃觌不悦
　　陈亮才气英迈议论髙奇其学未就于道也然其志节凝洁求诸叔世葢千百之十一耳自道学不明士风日陋功利之心胜道义之念薄扫门求通惟恐其不我顾也守阍请见惟恐其不我纳也仆呵叱不之耻士君子笑骂不之恤志于茍得而已矣亮江南布衣年垂五十栖之逆旅中曽觌以潜龙之旧势焰赫然枉驾而顾之使鄙夫得此必将倒屣而迎望尘而拜避席而后对鞠躬而后言其敢少愆于礼耶而亮视之如厠中之鼠粪中之蜣蜋亟逾垣而避之惟恐其汚我是何志节之卓哉今去亮三百余年考其事而想见其为人犹松栢苍寒不可狎玩尚足以廉贪而立懦也呜呼世之士大夫志在一资半级匍匐于阉竖之门低佪于嬖幸之第者闻亮之风亦可以少省哉
　　帝及皇后幸玉津园羣臣请帝问疾于重华宫不从
　　天子以孝治天下者夫岂人人而诲之哉亦惟躬行于上以为民表耳故龙楼问寝以致定省之诚凤辇从游以侍防游之乐先意承顔继志述事以此帅民民犹有悖徳者况以不孝令乎若光宗者真所谓以不孝令天下矣当是时夀皇寝疾久矣羣臣请朝重华宫不从请问疾亦不从方且与皇后同幸玉津园想夫丝竹迭奏足以悦其耳花鸟交飞足以娱其目水陆杂陈足以适其口而夀皇疾势之増损不暇顾也寝殿之凄凉不暇恤也药饍之进与否又不暇问也少有人心者岂忍为此乎夫里巷庸人不知学问然父母有疾亦必迎医市药不暇燕游贵为天子乃于父疾弥留之际而肆情游观之娱是帅天下为无父之国耳四方闻之何所取法哉抑光宗之事与唐肃宗正相类耳肃宗制于张后故明皇有疾不敢徃光宗制于李后夀皇有疾不能往呜呼以天子而制于一悍妇不得尽孝于其亲果何以令天下哉
　　削前秘阁修撰朱熹官窜处士蔡元定于道州
　　士之所以为士者以其知耻而畏义耳不知耻不畏义不可以为人况可谓之士哉宁宗之时所谓士者一何无耻之甚耶自程子倡道伊洛朱子阐而大之从之游者又有蔡元定上下其议论以格物致知为先以诚意正心为本以齐家治国平天下为用考其所学粹如也流俗丑正吠声狺狺相与指为伪学何澹京镗刘徳秀倡之胡纮姚愈沈继祖和之于是叶翥请毁语録王沇请借伪党余嚞请斩熹以絶伪学髙文虎草诏以播告天下此数人者不过欲阿时宰以速富贵耳岂复顾名义而知人间有羞耻事哉熹已奉祠既镌其秩元定未仕遂窜荒遐之域而澹等繇此贵显矣抑岂知一时之声利易熄而千古之是非不泯今去宁宗之世三百余年闻有称晦庵西山之号者若瞻景星而仰庆云莫不改容而易听闻有举徳秀之名者若覩粪上之英圊中之蛆莫不掩耳而恶闻呜呼世之为士者奈何欲徼一时之浮荣而取千载之唾骂哉
　　前秘阁修撰朱熹卒
　　三代而降真儒不作久矣英君谊辟未尝不向儒而所得者非真儒也贡薛以明经登相位不过章句之儒矣燕许以文章居相位不过词章之儒耳宜其功业无闻焉至于有宋韩范富欧皆以儒进其相业有可观者然学未闻道故其所建立终不足以追三五之隆及周子挺生程张朱子继之此数君子者乃所谓真儒也观其所学明性命之大原而不骛于髙逺论经济之大法而不蔽于浅近使时君置诸相位而推心聴用焉必将以尧舜之道致其君必将以商周之法治其民礼乐田畴必仿效先王之遗意而不为熙丰之纷更也典章品式必斟酌先王之成法而不为汉唐之卑近也变末世之陋追唐虞三代之隆犹反掌耳奈何宋之诸君宝燕石而弃蒲谷之质好秦筝而厌韶濩之音遂使命世大儒或淹于外服或屈于下寮经筵之擢未几而苏轼斥之为奸浙东之命方下而王淮诋之为伪使斯民不覩大道之行不被至治之泽是岂独诸儒之不幸哉天下后世之不幸也











　　椒邱文集巻六
　　钦定四库全书
　　椒邱文集巻七
　　明　何乔新　撰
　　史论
　　宋
　　婺州处士吕祖泰上书乞斩韩侂胄诏配祖泰于钦州牢城
　　孔子曰天下有道则庶人不议国政夫有道之世君明臣良政恬俗康茍有缺政则卿大夫言之矣庶人何自而议哉世之无道也纪纲陵夷用舍颠倒庸者不能言懦者不敢言怀奸者又不肯言于是布衣之士不胜忿懑乃叩帝阍而言之故武三思潜通宫掖举朝不言而韦月将言之黄潜善奸邪悮国举朝不言而欧阳澈言之韩侂胄窜逐忠贤崇植私党举朝不言而吕祖泰言之三子者世之介士也而祖泰之书词气愤激尤足以动人为其君者盍思之朝有阙政卿大夫无言者而庶人言之斯果何时乎又盍思之彼布衣也朝不坐燕不与昧死献言非为私也召见而慰谕之用其言而显其身则中宗岂有韦后之祸髙宗岂有航海之危宁宗又安用玉津园之殛以启弥逺之専哉顾乃保养奸囘憎嫉忠直月将与澈不免于死祖泰逺窜穷荒彼固安其危而利其菑也呜呼不仁之君恶可与言哉
　　金主永济杀章宗元妃李氏承御贾氏
　　甚矣章宗付托非人永济残忍无义也章宗无子兄弟甚多所以承大统而纂宸极者葢不在永济而章宗念宫人将有就馆者万一生男使兄弟立不能保全而永济柔弱无识庶几得为储贰故越次立之此章宗为己之私谋也岂知永济能负之哉然永济亦可谓不义之甚矣夫永济负黼扆而服龙衮谁之力耶遗诏丁宁言犹在耳何忍背之耶宫姫怀孕男女不可知何必豫为之计耶顾乃聴邪臣之谋为子孙之计者戮孕妇几于刳胎违天理灭彜伦何其忍哉然永济为此者葢以为章宗之遗腹既除则吾之子孙世有天下矣抑岂知呼沙呼之乱身弑于逆臣汴都之破子死于元天道信哉史弥逺矫诏立沂王子贵诚更名昀封皇子竑为济王出居湖州
　　竑为皇子已歴四年宗社人心属之矣史弥逺承国大丧废竑立昀若更戍长内而宰执台諌外而方伯戎帅拱手聴其所为无敢一启齿问之是何也曰史氏自浩以来世济其奸威福之渐有自来矣弥逺初顺人心诛侂胄遂専国柄端人君子贬斥殆尽援引憸壬布列庶位当是时钧轴如薛极曽从龙其心膂也台諌如李知孝梁成大其鹰犬也将帅如夏震赵方之属其爪牙也凡贵官要职无非史氏之人者天子徒拥虚器而已则其废竑立昀又何惮而不为哉易曰臣弑其君子弑其父非一朝一夕之故其所由来者渐矣史氏隂凝冰坚夫岂一日宁宗不能辨之于早嗣子能无及乎或曰竑与昀皆非宁宗亲子竑之浮躁不若昀之凝重废昏立明古有之矣弥逺请于太后而行之未可深罪也曰所谓废昏立明者罪恶已着社稷将倾如霍光之废昌邑是也竑在春宫不闻显过弥逺恐其不利于己媒糵其失而扬之耳观其霅川之变号泣不从且首约无犯太后官家岂浮躁者能之耶废立之请太后不可曰先帝所立岂敢擅变所遣者一夜七往返至以危言胁之然后从之斯岂太后之得已哉呜呼弥逺不臣之罪大矣湖州潘壬起兵立济王竑为皇帝竑讨平之
　　史弥逺废黜皇储援立宗室潘壬起兵立竑其名甚正其事甚伟然迄以无成何也轻举而寡谋也夫举大事者固当本之于义亦必济之以谋弥逺秉政十有余年宰执皆其腹心台諌皆其鹰犬列阃皆其爪牙人心服之久矣壬以霅川布衣无令长之权无一旅之众无兴衰拯之畧无拨乱反正之才在朝无内主在外无同谋不度徳不量力不相时而欲以区区渔人徼幸于万一恶得不败哉壬既自赤其族竑亦不得其死葢有由然矣易曰力小而任重智小而谋大鲜不及矣其壬之谓欤或曰壬之轻举寡谋固有罪矣然则材薄力弱者将坐视乱臣贼子而不讨欤曰为臣者居其位享其禄国家有难死之可也偷生以茍全非义也为民者耕于野食于家国家有难相时而动可也触祸以亡族亦非义也知此者可谓权矣
　　赠全州教授陆九龄直秘阁諡文达舒州通判沈焕直华文阁諡端宪
　　理宗潜心道学追崇先儒赠之清秩锡之美諡葢汉唐诸君所仅有者也然理宗亦慕儒之名耳曷尝真知实践以行儒之道哉当是时真徳秀魏了翁皆世之大儒也徳秀着大学衍义具载修齐治平之实有资治道大矣了翁着九经要义订定精宻先儒所未有也考其学行岂在九龄与焕之下哉理宗置诸经筵资其启沃之益登诸百揆借其匡翊之功则其治效庶几隆古之盛矣顾乃聴憸壬之言削其秩罢其禄置之遐僻未尝一用其言所以待儒者如此就令与陆沈二子并世亦恶能行其道哉呜呼死者则追崇之生者则摈斥之慕其名而遗其实境土日蹙纪纲日頽亦何怪其然哉朝延以淮乱相仍遣使必毙始欲轻淮而重江楚州不复建阃以其帅杨绍云兼制置改楚州为淮安军视之若羁縻州然
　　宋室南渡奠都于杭葢恃长江之险以为固也然淮者江之障蔽守淮而后能保江使敌得淮西而由乌江以渡则江东震恐矣敌得淮东而由歩以渡则京口动摇矣故六朝建都江左常以合肥彭城为重镇葢以此也二镇失其一则长江之险与敌共之岂能自固哉自金有蒙古之难中原豪杰并起而争请命于宋李全张林以山东来归严实彭义斌以河北来归计其将卒不啻百余万使宋得壮猷宿望如崔与之魏了翁者建阃淮甸抚之以恩威驭之以纪律画疆理以处之择将帅以统之岂惟可以保淮而固江耶复汴洛之旧都吊祖宗之遗民葢可坐致矣而宁宗非拨乱之材史弥逺又无逺畧顾使贾渉许国刘璋徐晖稷姚翀节制之何异使羊而将狼邪数年之间叛乱相仍兵民之骼胔相望帑庾之资储无遗尚不悟致乱之由而思御乱之防乃欲轻淮而重江呜呼淮既失矣江岂能固耶当时李全乘此遂移舟师遵海道以窥杭都向非赵范赵葵声罪致讨翦灭逆雏宋室危亡之祸岂待巴延驻师皋亭而后见哉
　　金主如蔡州
　　国之兴亡天也人力不与焉金源氏起自黑水鼓行而前兵威之盛有如雷电拒之者败撄之者碎不数年北灭辽南蹙宋西破夏强兵健马蹂躏吴粤荆扬之区遂有天下三分之二是岂金人之能哉天方相之故也传之子孙百余年敌国已服境内已宁文恬武嬉将骄卒惰防古氏起而乘之弓劲马肥横行河朔犹走韩卢以逐狐而金人逡巡却避以四十万众而不能守居庸之闗以二十万众而不能固龙冈之垒以五万众而不能破五十之游骑于是奔窜不暇自燕而避于汴自汴而避于蔡以至于亡回视昔日之强盛果安在哉葢天命已去故也呜呼天方相之则举天下莫能与之争天命去之则合天下之师而不能抗北荒歘起之部长有国家者如之何亦惟修徳以凝天命而已矣
　　李知孝贪狡与梁成大共为史弥逺羽翼然知孝鄙其为人曰所不堪者他日与成大同传耳
　　羞恶之心人皆有之小人为不善私欲梏其心也然夜气静虚之时旦气清明之际未尝不发见焉在识其端而扩充之耳李知孝与梁成大共为史弥逺羽翼恶直丑正侵欲崇侈毁信废忠其良心之梏久矣然视成大暴狠贪婪耻与同传是其羞恶之本心犹有未泯者使知孝因是心之发体验而扩充之痛自洗濯以葢往愆变憸佞为忠直改贪黩为清介则义不可胜用矣君子与人为善岂使之与成大同传哉周处暴如蛟虎能折节励行而君子称其贤豫让行若犬彘能伏节死义而君子予其忠易善补过葢以此也奈何知孝蔽固已深不能自改此所以蹈迷复之凶而终为小人之归欤
　　赵范赵葵请复三京诏全子才防师趋汴
　　宋之亡也议者皆归咎入洛之师以为平蔡之后各保我疆坚守盟誓金缯羊马南北交欢敌人虽欲渝盟其何辞以启衅哉奈何用范葵之谋以挑元人也子以为不然防古起自北荒犹豺狼然肥羊腯豕在侧岂能效驺虞之不杀哉必将咆哮噬囓餍其欲而后已彼其躏阶成而扰兴沔穿金房以瞰襄樊斯皆未平蔡之先也孰启其衅哉故宋之于元守盟亦来渝盟亦来不系于入洛之役其亡也则以内治不修外阃非人耳自宁宗以来小人相继执政而君子如赵周真魏之属未尝得一行其道也纪纲日隳公私日困根本已不固矣况国于东南以淮为前门以蜀为后户李全举七十城之全齐来降使得大臣如魏了翁者抚而用之可以保淮而衞江矣乃用轻儇之许国横挑祸机淮楚骚然则前门之藩篱已撤敌可掉臂而入矣蜀地残破之后幸而得一余玠因山筑垒训兵积粮屹如长城敌人不敢犯顾聴谗説罢之使玠忧愤而卒戎马长驱边事孔棘则后户之扃钥已启敌可顺流而下矣吁内之根本已揺外之门户不守虽欲不亡其可得乎
　　召魏了翁还以为佥书枢宻院事固辞不拜
　　衰季之世未甞无贤才特扼于权奸而不得展其志耳宋自理宗嗣位以来国势不竞隣敌方张幸而有一二君子焉如真徳秀魏了翁皆有辅世长民之徳而负天下之望者也使理宗举国钧而付之则衰可兴乱可拨而徽钦之雠耻可雪矣奈何弥逺専政忠贤是媢憸壬是亲于是真魏二公相继贬斥当时附弥逺者乃云真徳秀乃真小人魏了翁乃伪君子呜呼小人之无忌惮一至此哉弥逺既死理宗收召羣贤亦可以深自悔悟矣徳秀方用而遽不禄是则天也了翁在朝羣邪侧目妬忌其共政谋假出督以外之未几复以建督为非而召之方遣之而遽召之如豪家指麾小儿此了翁所以力辞而去也噫有贤而不能用国恶得不亡乎史谓帝将引以共政而忌者合谋排摈之当是时首相则郑清之枢密则曽从龙也清之从龙弥逺之党也忌者为谁舍二人吾无所归罪矣
　　诏经筵进讲朱熹通鉴纲目
　　经以载道史以纪事经之所载精以深譬之吐纳以养生不可责旦夕之效也史之所纪详而切譬之药饵以疗疾可以收方匕之功焉故帝王之学六经固所当先而诸史尤不可缓也世之谀佞者或谓史载篡弑之迹不可讲于经筵或曰史载牀第之丑不可以渎天听呜呼以簒弑之迹不可讲春秋何以书商臣之事以牀笫之丑不可训国风何以録墙茨之诗为是説者不过欲涂其君之耳目使前有谗而不见后有贼而不知驯至乱亡而不可救是乃祖仇士良之故智耳理宗诏经筵进讲通鉴纲目亦可谓知帝王为学之要矣使凡为君者广厦之下细旃之上日取朱子通鉴纲目而阅之览古昔兴衰之迹推国家败乱之繇吾知其惕然若履危亡之境不遑暇食矣岂直明师在前劝诵在后之益哉防古杨维中建太极书院于燕京延赵复为师
　　濂洛闗闽之学粹矣然宋之君相未有知其学之粹者程子倡道于中原而当时诋之为奸朱子讲道于南渡而当时目之为伪孰知其得孔孟之正传哉摈之排之贬之窜之若火与草然惟恐沃之不灭芟之不絶之也况能崇尚其道乎防古氏起自北荒其所知者驰马试劒投石超距之事耳惟中生于其间乃能卓然有见收集伊洛遗书载送燕京既建太极书院以居其徒又延明经守节者以为之模范江左君相有愧于惟中多矣终元之世名儒继作许衡刘因吴澄以道学鸣姚燧虞集欧阳以文章显虽出于宗族如富珠哩翀马祖常库库余阙者亦以文章节义著称而一代典章文物嫓美汉唐葢兆于此矣春秋之法夷而进于中国则中国之防古氏夷也而其崇尚道学则中国所不及也君子得不深嘉而乐予之哉
　　防古前中书耶律楚材卒
　　楚材文武兼资兴国之良佐也观其经制财赋葢刘晏韩滉之流推歩占则崔浩裴行俭未能逺过为相二十年家之所藏惟琴书金石遗文而已杨绾赵抃之清俭葢庶几焉至于汴京之破极諌力争活生灵百四十万户则汉唐宋之贤相其功未有加于此者惜夫防古氏起自荒裔楚材以一书生日与豺狼为伍言之见用者十无一二故其功业所就者止于此使其生于华夏而遇汉光武唐太宗为之宣力则其嘉猷伟绩垂于竹帛者岂在防邓房杜之下哉呜呼抱佐王之器而不遇兴王之君岂非命耶
　　资政殿学士余玠卒
　　宋自奎腾入蜀雄据上流国势葢岌岌乎不可为矣幸而得一余玠招英贤之士而用之择要害之地而城之抚凋瘵训兵戎兴学以养士薄敛以通商财赋既充守御益固京湖省转饷之劳东南免更戍之役使敌人逡巡却避而宋祚得以少延者繄谁之力耶虽其専制西蜀要亦不过如韦皋之在唐耳非若刘辟吴曦有不轨之谋也谢方叔为相乃听偏禆之谮罢玠而用余晦使之抱愤以死是何谋国之不臧耶夫世安敢以偏禆抗王帅葢以方叔为内主也玠固有不平者矣况玠披荆棘立城郭而以轻儇浮薄如晦者雍容来代之玠安能不怏怏耶呜呼隣敌方张而遽黜折冲之臣是犹疾势已亟而逐巫咸戮和扁欲延畧刻之命得乎方叔谋国如此他日扼于贾似道未为不幸也
　　丁大全逐右丞相董槐于城外诏罢槐为提举洞霄宫
　　宰相位乎天子之下百官之上其职为至重也人君之于宰相进之以礼退之以义所以重宗社所以重朝廷岂可使庶寮迫胁而逐之哉宋之诸帝待遇相臣最为有礼雷徳骧一劾赵普太祖即逐之唐介一劾文彦博仁宗即贬之歴世相承以为家法传至理宗乃纵丁大全以逐董槐而祖宗典礼隳坏尽矣且董槐言事无隐能格君心受知理宗驯至右丞在位数年不闻其过大全夤缘戚里叨厠台臣柔佞善逢潜移主意槐以进贤黜邪为职恶之不为避也理宗惑于大全之佞而不谅槐之忠故使大全无复忌惮不待上命擅调隅兵露刃围其第驱迫而逐之视石显之于萧望之得请而后围其第者殆有甚焉使槐果有罪耶宣制而罢之可也如其无罪则大全迫逐相臣之诛其可逭乎今也置大全不问而加槐以秘殿之名纪纲紊乱如此亡征见矣緜緜延延垂二十年而后亡盖亦幸哉
　　帝年髙内侍董宋臣卢允升为之聚敛以媚悦帝意引荐奔竞之士寘诸通显进倡优傀儡以奉帝为游燕
　　古之圣帝明王勤励之心老而愈笃大舜年垂耄期而犹以昌言之戒望其臣武王年逾九十而犹以丹书之戒铭诸几是以年弥髙而徳弥劭治益隆而民益安也理宗自中年以还怠于政事艳色如阎妃蛊惑心志于内奸阉如卢董窃弄威权于外谗谀日进忠贤日疏敌国凭陵而不忧疆圉侵削而不顾方且肆情于倡优傀儡之娱享国愈久秕政益多葢素无礼义以养其心故也彼其初学于郑清之所从事者文翰耳于诚意正心修身之道固未之讲即位之后虽知崇尚理学然亦慕其名耳名世大儒若真徳秀魏了翁者未尝置诸左右以资其启沃焉故年愈髙而徳愈退治愈荒也国势寖微外患益盛他日登芙蓉阁见黑祲翳乃始然泣下嗟何及矣呜呼人君于养心之学其可不讲哉
　　防古建元中统
　　防古氏起自鄂嫩河传至宪宗歴四世虽东征西伐所向无敌然不过强悍之大邦耳其于立国之规模蔑如也世祖以英武寛厚之资而辅以姚枢刘秉忠识治体之臣慨然有用夏变夷之志收召英贤恢宏治具建中统以表年而易红羊白马之纪体乾元以立号而革蒙古鞑靼之称建宗庙于燕京而得萃涣之义立宫阙于开平而宏都邑之规以王恂为赞善而辅翼太子得其人矣以许衡为祭酒而教育英才有其道矣命郭守敬制浑天仪是先王钦若昊天之道也命张文谦定官制是先王董正治官之意也王磐王构为学士而诏令焕然可述矣廉希宪史天泽为丞相而纪纲秩然可凭矣其庵有四海垂祚百年夫岂偶然哉惜夫烝报诸母而未革冒顿之俗尊崇蕃僧而未纯周孔之教官制虽定而犹循达鲁之名章服虽颁而杂用只孙之服岂姚刘诸公念不及此耶抑世祖安于故俗其臣讳而不敢言耶以贾似道为太师平章军国重事三日一朝治事都堂
　　宋自理宗中年纪纲日隳疆圉孔棘传至度宗国势盖岌岌矣使得命世之才佐之犹恐不克振今也举师相之位而委诸贪庸之似道优之以殊礼假之以重权是犹久病之人厌厌垂絶而使庸医治之徒速其死而已或曰宋至度宗有必亡之势虽得贤相亦何能为未可専责似道也曰不然枹罕一州耳得一谢艾而石虎不敢加兵晋处江左防弱甚耳得一谢安而苻坚卒以败北当是时闽广全城江浙安堵淮海虽残而合夔庐扬诸州犹为宋死守也文天祥李庭芝可相张世杰姜才可将它若李芾汪立信苖再成之属皆可用之才为似道计者明扬俊贤授之以政引身而退防之上也不然收召羣贤与之协力悉更前辙以迓续天命继之以死防之次也行此之防虽中兴不可必岂遽至于亡哉计不出此顾乃啸傲湖山沉溺酒色而日与爱妾鬬蟋蟀以自娱其愚也如是木緜庵之死葢已晚矣
　　蒙古建国号曰元
　　古先哲王建国立号或以氏或以都或用始封之邑凡以易天下之视听而已非有所取义也防古氏起自北裔雄据中原已歴四君而犹以部落之号称于四方一何陋哉世祖用儒臣之言取乾元之义为建国之鸿名推体仁之要道示为治之大本一洗累世之陋亦可谓贤矣然谓唐虞夏殷之号皆有所取义则未必然也尧初封唐侯故号曰唐虞舜氏故以为有天下之号夏则禹之所都殷则盘庚所迁曷尝有所取义哉今其诏乃曰唐之为言荡也尧以之而著称虞之为言乐也舜以之而作号驯至禹兴而汤造互名夏大以殷中其词虽美其实则非此代言者之凿也然是诏也雄浑典雅有兴王之气象焉求之唐宋葢陆防苏轼之亚也视末世诏令萎弱不足以动人者奚啻倍蓰与什百哉
　　知襄阳府吕文焕以城降于元
　　吕文焕独守孤城已逾五载外有虎狼之敌而无蚍蜉之援撤屋为薪缉银闗为衣艰难忍死势危援絶然后以城降元葢亦有不得已焉而文天祥以为叛臣防防不少恕何哉曰文焕诚所谓叛也夫罗开礼一教授耳举兵勤王徐应一太学生耳阖门殉国文焕一家兄弟身佩虎符子壻位列通显受恩深厚岂开礼应比哉况襄阳之祸实文徳启之虽杀身沉族未足以谢天子也今也既以城降之又陈攻郢之防且请自为乡非叛而何昔乐毅奔赵赵王与之谋伐燕毅辞曰臣昔事燕犹今事赵也异日得罪在它国不敢谋赵之奴况子孙乎君子以为义使文焕既降之后屏居田里不受官爵终身不北面而坐君子将原其情而恕之顾乃引雠敌之兵招其部曲诱其子侄以覆其君之宗社虽欲辞叛臣之名恶得而辞哉
　　吕文焕侵鄂州守将程鹏飞以城降幕僚张山翁不屈诸将请杀之巴延曰义士也释之
　　兴王之佐必有异于人者防古氏建国以来为将者如穆呼哩苏布特阿珠之属非不健鬬然妻畧妇女斩刈齐民所过萧然人恶之若枭獍然岂复知世有忠义之事哉巴延虽出于沙漠然师行有纪不妄杀戮固已贤于阿珠诸酋矣至其下鄂州也以张山翁守节不屈而释之其破池州也以赵昴发夫妇死节而葬之其入建康也以汪立信能献备边之防求其家而厚防之是皆有古名将之风视彼斩馘屠戮畧无恻怛之容者一何逺哉卒能出入将相为国元勲而与唐之英衞宋之张韩相望于异世不亦宜乎
　　元徇饶州故相江万里死之
</div>
    <div class="pagination">
<a href="椒邱文集_page3.html">上一页</a><a href="椒邱文集.html">1</a><a href="椒邱文集_page2.html">2</a><a href="椒邱文集_page3.html">3</a><span class="current-page">4</span><a href="椒邱文集_page5.html">5</a><a href="椒邱文集_page6.html">6</a><a href="椒邱文集_page7.html">7</a><a href="椒邱文集_page8.html">8</a><a href="椒邱文集_page9.html">9</a><span>...</span><a href="椒邱文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
