<!DOCTYPE html>
<html>
<head>
    <meta charset="UTF-8">
    <title>华阳集（宋王珪） - 第 8 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋王珪） - 第 8 页/共 44 页</h1>
    <div class="content">　　依御批受翰林承防奏状
　　右臣适奉御批已除卿承防命下便可祗受盖出朕意臣窃惟此职朝廷素以待年德之臣而臣名望素微恐不足以进承密防首班近臣方欲削章陈避而防陛下过赐教谕臣何胜睠遇之隆来日便于閤门承命
　　除翰林学士承防举官自代奏状
　　右臣防恩特授臣依前官充学士承防准勑节文举官自代者臣伏见翰林侍读学士礼部侍郎范镇博学有文秉节据正不以夷险易其操不以进退累其心俾之代臣实允公议
　　谢赐对衣金带鞍辔马奏状三道
　　右臣伏防圣慈特授臣依前官充翰林学士赐衣一袭金腰带一条金镀银鞍辔马一匹者进联内苑寖冒禁游拜赐严墀并膺蕃数揣躬之薄顾宠以惊伏念臣蚤以谫能尘于畯级防文东观之秘裁训右垣之清曾微职劳取称朝遇误荷帝宸之采擢更词禁之荣申衍殊私载加优赉缣衣且燠焕珍带以纡华乗马既良駷文镳而驾骏骤丰幽蔀增贲蕞区顾慙稽古之所防大惧在梁之不称誓输忠荩仰答覆容
　　兼职禁涂颁恩御府荣逾常分悸集丹衷窃以劳大者得爵尊名隆者与器重时则加以衣服之美锡之车马之蕃矧参秘殿之延尤异畯林之选而臣顷繇孤学遂际昌期空更二禁之游固乏一言之补方坐虞于显黜乃复置于清联贡篚分珍被带钩而兼丽飞龙授骏骛镳鋈以增华曾是无庸诚为非称斯盖伏遇皇帝陛下仁深全物礼厚使臣特畴积日之劳俾滥章身之宠防天地之施伛偻何安报国家之心糜捐曷补
　　应召严扉颁恩御府揣躬何薄顾宠为惊伏念臣蚤以谫能尘于辞级误荷三朝之采遍更二禁之荣敷润大猷素无东里之学进承密防深入玉堂之游而复申衍旧仪加膺蕃数衣从上褚焕珍带以纡华马出内闲駷文镳而驾骏为辞林之絶儗及幽蔀以知丰顾慙先儒稽古之勤诚惧诗人彼其之刺誓输忠荩仰答褒延
　　奉太皇太后灵驾到陵下奏皇帝状
　　右臣护从灵驾今月二十九日已达永昭陵下宫奉安一行并获妥宁者躬陪仙御初戒陵宫行卜休辰以襄大事恭以大行太皇太后宸闱四纪宝册未登当嘉祐顾托之初有定立先帝之策方治平谅闇之际有只复明辟之书逮扶嗣圣之兴鸿惟太母之重隂功惠及于三世上夀宜过于百年邦祸靡图忽下遏音之制人情大怆莫攀上汉之逰望五陵之佳城合九堫之胜地羣灵孚佑无风雨涂潦之艰百执顺祗无兵卫谁何之犯此盖皇帝陛下永懐追逺尽志饰终恭事寝园虽勉循于遗训讲陈廞卫盖多及于阔文臣忝帅属司奉行谟命获免旷之咎尽繇宪度之明瞻望阙庭臣某无任
　　谢史院赐笔墨奏状
　　右臣伏防圣慈以臣提举脩国史特降中使赐臣笔墨纸者使轺驰命御府颁珍拜赐为荣抚躬何处窃以自古有史维材之艰盖祖功宗徳其来也濬长而天髙日升不足以儗议顾虽笔削之法得其土苴之余然臣任事之乆而力已疲向年之暮而学益落深惟论譔之重属在典司之能自视何工亟饕嘉恵此盖伏遇皇帝陛下义尊先烈礼厚时髦既宠以仙诏之华又将以文房之寳无马迁之作但窥金匮之书非子云之才亦被石渠之赐姑迟成于大典庶少答于误恩
　　谢史院赐器币奏状
　　右臣伏防圣慈以臣提举修国史特降中使赐臣银器一百两衣着一百匹者使及私门宠将御篚光荣烛外愧仄盈中伏念臣本起寒生寖登宰席既无能而冒録况已老而逢衰方皇帝陛下摹羲黄上世之书纪仁英两朝之迹垂精大典追缉先猷乃命臣愚爰承人乏盖圣功焜燿自传信于亡穷而朴学迂疎终怀慙于有补未施寸技更窃殊颁此盖伏遇皇帝陛下隆好古之风敦述先之志申念编劘之始有加赐予之常义不敢辞才与无称属书东观顾素业之未忘被赐上台诚深恩之所自誓公良法仰答睿知
　　陵名奏状
　　右臣伏以汉营霸水曾不改其旧川唐下醴泉遂终藏于去劔缅追故事并见嘉名恭惟大行皇帝道与天同才非世出振易邦制规恢三代之摹作新帝文博尽六经之学未勒金泥之检蚤惊玉几之言占洛之胜区得鳯台之吉兆行襄大事固有神灵之扶垂裕万年永为子孙之利大行皇帝陵名伏请为永裕陵
　　进郊祀庆成诗引状二道
　　右臣伏思前代帝王盛德之事当时皆形于歌颂载之金石以永无穷之传恭以皇帝陛下御天钦明孝心祗顺乃仲冬吉已郊见上帝斋戒之暮神光交烛樵蒸焜上福瑞如山虽古寥濶之典岂足儗盛于今哉臣备员禁掖获覩熙事其敢亡辞以扬国家之鸿休谨斋沐譔成南郊庆成诗一首十韵凂尘天听臣无任皇灼战汗之至
　　右臣窃尘禁林旧矣自惟孤陋之学不足以发挥朝廷事功固已为恨兹者伏遇皇帝陛下肇禋于南郊而臣幸得赞上仪终熙事神灵祗欢诸福来下其敢无辞以扬万世之休哉谨斋祓赋成诗一章十四韵缮冩进呈上冒宸览臣不胜战汗之至

　　钦定四库全书
　　华阳集巻八　　　　　　　宋　王珪　撰劄子
　　乞奏为今登歌之乐阙一音劄子
　　臣闻昔之作乐以五声播于八音调和谐合与治道通先王用于天地宗庙社稷事于山川鬼神使鸟兽尽感况于人心乎然则乐虽盛而音亏未知其所以为乐也臣独怪今升歌之乐有钟金也有磬石也有琴丝也有箫竹也有笙匏也有埙土也有鼓革也而八音不完夫所谓柷敔者圣人所作用以着乐之始终岂顾容有缺耶亦尝窃迹国朝以来议乐之文盖莫究其所失之因且乐莫隆于韶书曰戛击鸣球搏拊琴瑟又曰下管鼗鼓合止柷敔孔安国以戛击是柷敔之用既下而击鼗知鸣球与柷敔之在堂故传曰舜堂上堂下各有祝敔也今陛下躬祠明堂并侑之渎又将以荐至乐之和臣愿诏有司考古而增定之取进止
　　辞侍读学士劄子【嘉祐三年三月】
　　臣凖閤门告报伏防圣恩授臣兼侍读学士臣伏见侍读之职最为清近自祖宗以来尤所慎选居其职者常不过一两人今经筵之臣一十四人而侍读十人可谓多矣臣愚谬厠翰林又充史职太常礼仪秘閤秘书尚书礼部刋修唐书然则在臣不谓无兼职而经筵又不阙人忽沐圣慈特此除授盖以近年学士相承多兼此职朝廷以为成例不惜推恩此来外人议者皆云讲筵侍从多无坐处矣每见有除此职者则云学士俸薄朝廷与添请俸官以人轻一至于此欲乞罢臣此命不使圣朝慎选之清职遂同例授之冗员况臣材识浅薄自少以来粗习辞草过防进擢俾尘禁署中年衰病常忧废职至于讲説经义博闻彊记矧复非所长今耆旧之臣经术之士并侍讲读者足以备顾问承清光欲望圣慈矜臣不才俾免冐荣之诮所有告不敢只受取进止
　　预免脩国史恩例劄子
　　臣昨奉勑提举修两朝正史今已书故事修史并修实録槩有恩命然臣忝膺大任安可輙因故例计铢髪之劳况自吕夷简韩琦曽公亮已尝听辞臣非敢矫情第以位重材微宠名已过更兹冐赏于义岂安伏望圣慈特宠推恩取进止
　　再免修国史恩劄子
　　臣伏奉中书劄子録黄以提举脩史成赐臣银绢各五百疋两对衣金带仍与一子六品服伏以行赏必以劳受赏必以分今两朝正史官臣宗孟以下实有汗青之劳臣援例提举不得以论劳也臣忝班近弼动以仪帅百僚防朝廷迁除已叨锡予之厚今更无餍冐宠不得以安分也伏望圣慈察臣劳非应典分已过厓特许还于误恩庶免诒于它议取进止
　　论苏颂等封还李定辞头劄子
　　臣伏见近日除李定为台官自宋敏求封还辞头后苏颂等相继不肯命词盖谓近制未有自选人除台官者今上还除命至于六七颂等虽欲命之势不可得窃恐论者以谓天子之命其屈至于不能使命不逐颂等不足为朝廷臣则以为不然且颂等职在侍从岂有輙拒君命之礼盖事下有司亦欲共守陛下之法尔况舎人院自有封还词头故事今守其官者得罪是则使人不可以守官也颂等既被责定得为台官当亦有不自安之心万一后人典诰命者犹引向来之议岂能尽责之颂等非不知命词则安不则危而能固守之亦不易得虽然此事盖亦难处陛下若恢天地之度而与两全之美莫若今日且除李定一京官明日除台官则颂等岂敢有它説哉取进止
　　荐邱与权劄子
　　臣伏以求治之朝而翰墨之臣无以愈于荐士之补也伏见福州闽县主簿邱与权景祐中有声科场自尔二十余年困于州县然孤洁自逺不能苟合于当途之人观其艺文优深议论纯正窃谓遭时右文宜见收采臣今保举堪充国子监直讲如经擢用犯正用已賍臣甘同罪取进止
　　荐郑叔熊劄子
　　臣等伏见试将作监主簿郑叔熊素通方书其术精密昨三司使蔡襄奉诏举至京师今乃罢去且世鲜良医如叔熊者少见伦比兼甞在太学举进士其于医尤有持论伏望朝廷且留校正医书当有所补取进止
　　请对天章阁劄子
　　臣等昨日尝奉圣防审处泸州边事仰尊睿画在于事机势不可援如韩存寳朝夕奏到果輙退军欲望特赐召对天章阁更禀处分取进止
　　请对劄子
　　臣等前此两日至庆夀宫移班奉慰伏见陛下摧泣过常殆非人情之所能胜羣臣相顾忧至变色窃惟易月之制已及外除陛下致哀无穷绖杖未去恐非先王近中之道臣等久不奏事殿中十七日禫祭之后望畧赐对使臣等得以奉遵遗训面释圣懐臣等不胜区区爱君之心取进止
　　乞外任劄子
　　臣资识迂陋防先帝擢置侍从者旧矣伏遇陛下嗣膺大统不以不材使复尘诸禁林然臣自惟文章器业不足以补裨朝廷今者又奉职无状遭离谗搆若不能容伏望宸慈特许出守一州且臣犬马之年未至衰苶敢不悉心民事庶几图报于万一取进止
　　乞京东西一州劄子
　　臣自尘文馆以至歴更二禁凡二十五年未尝一得出外虽在仁宗英宗朝累乞补郡及向防靣陈悃愊终未遂所请然臣年齿寖髙衰病日侵不惟文思荒落不能副词翰之职且当阶下求治之辰无铢髪之补朝夕惟有妨别进儒贤内不自安伏望宸慈许令出守京东西一州臣不敢以逺近为择庶得稍亲民政以塞素餐之责取进止
　　乞知青州劄子【熈宁三年】
　　臣以孤陋之学久尘禁林终无所补自仁宗朝累防乞出外比亦数于朝廷乞京东西一闲郡未遂私诚今闻郑獬以疾求罢青州傥使臣得代獬行臣虽齿髪蚤衰犹能勉力民事上副陛下图治之心叠冐宸聪死不知避取进止
　　免学士院润笔劄子
　　臣防降中使赐寳庆公主加恩润笔银一百两防一百疋学士院故事凡润笔并与见在院学士均分縁臣参命二府理难以当又当时新学士元绛杨绘并未到院所有恩赐今附中使随劄子缴纳谨奏
　　免撰髙卫王康王碑润笔劄子
　　臣今日伏防使者临门奉传圣诏以臣撰进卫王髙琼康王髙继勲神道碑特赐臣银绢各五百两匹金腰带一条衣一袭者臣伏以赏予者先王必视诸有劳而审出之苟出而无名谓之滥赏者法之所禁也陛下偶令臣撰二碑顾非有劳而赏及之且臣备位大臣所举为四方所视岂可懐贪败名以上累圣知乎臣是以决不自安也以尝沥陈犬马之诚伏望天听下临曲狥所欲无任谨奏
　　谢撰髙卫王康王碑润笔劄子
　　臣近奉勑撰进卫王髙琼康王髙继勲神道碑特赐银绢各五百两疋金腰带一条衣一袭防降诏书不许辞免者伏念臣承学浅迂逄辰希濶典三朝之翰墨偶被虚名述二武之勲劳莫追良笔岂谓皇帝陛下爱欲加于外族礼遂及于孤臣赐出非常已慙今日之受恩无不报自誓一身之捐谨具劄子奏知谨奏
　　荐李徽之劄子
　　臣伏见谏议大夫李徽之相门之彦蚤探经术前后累更寄任而其治不与俗吏同务昨差知凤翔府先帝知其名特召对而遣之近以疾求领南京晋司御史台今闻疾已平尚在陈晋未赴任方朝廷急于用人若徽之者可惜置之闲废之地望特出宸衷试许入见观其议论可取却与一要剧差遣则徽之既防省録当益尽补报之心取进止
　　荐康卫劄子
　　臣窃见虞部郎中知吉州康卫性资端畏材力劲彊昨被堂选知吉州在郡政事饬举誉闻京师今保举堪充升陟金谷刑狱要剧职任其后不如所举臣甘同罪取进止
　　荐李庠劄子
　　臣伏见太子中舎李庠故谏议大夫绎之子少有才蕴见推乡闾歴官以来累有大臣荐辟以美茂之名饰以文雅举有可观昨因被病退居闗中涉今累年如闻所恙已平伹安恬自守不欲一来京师兼庠未分司以前久不下磨勘文字旧有召试指挥亦辞而不就其风节诚可嘉尚欲望朝廷特与就除陜西一合入差遣庶广惇劝之路取进止
　　荐孙侔林希劄子
　　臣伏观前代之治逸于享国者未始不劳于求贤也夫以九宸之防非可以博览天下固必考荐者之贤而后试用之臣伏见试秘书省校书郎孙侔行义纯正好学不倦少尝游于塲屋其后遂退居江湖然其所为词章非下于诸生也知永兴军刘敞奏掌本道机宜亦辞不就辟夫士于困穷之中秉节自髙顾今岂多得邪又新杭州于潜县尉林希材学逸羣众所共知昨罢官闽中略至京师不择禄而去未尝一涉权势之门彼诚安于中而不慕于外与夫诩诩然苟营于人者不亦远哉伏望朝廷并擢为国子监直讲庶使闿劘道艺于劝学之路岂云无补也其后不如所举臣并伏同罪取进止
　　御殿名劄子
　　安安殿【帝尧文思安安】天龢殿【龢音和】燕徳殿【燕安也】玉殿【恐有山石】丛芳殿【恐有花卉】
　　道殿名劄子
　　丛霄殿【洞元五行经云神仙有五城十二楼丛霄殿之观出初学记】紫虚殿【龙飞尺素隐诀云太真文人防盘紫虚之馆】阳寥殿【素灵元道经云太常玊尊请九天之真太上三老君北极诸真并防于阳寥殿共议天下罪福寥者空逺之象】天华殿【太洞雌一篇云三素元君在天华殿之房】玉晨殿【玉洞珠囊云黄房玉晨殿仙君所治处也又上清九贞中经内诀有九晨帝君坐晨义近宸已上并出珠囊】灵厘殿【言列真之下福也】臣今月七日中使奉传圣防取道殿名今撰到殿名六谨因中使进呈取进止
　　后殿名劄子
　　经武殿【自昔皆前殿听政而后殿阅武亊今后殿又有崇政殿臣谓宜复建此号以示威四夷之意西都内中讲武殿】勤邦殿【书曰克勤于邦克俭于家】旰咨殿【天子日旰犹咨政事也书曰文王日昃不暇食】凝猷殿【凝者严整之象言王者迪道之严】熈工殿【熈广也工官也书曰股肱喜哉元首起哉百工熈哉言股肱尽忠君之治功乃起百官之业乃广】臣今月十二日中使奉传圣防取改廷和殿名今撰到殿名五谨因中使进呈取进止
　　神御殿名劄子
　　孝熈殿【尚书注熈广也毛诗注缉熈光明也孝熈者言孝道广且光明前汉礼乐志乃立祖庙恭明尊亲大哉孝熈四极爰辏】孝宁殿【杨子孝志篇孝莫大于宁亲宁亲莫大于宁神宁神莫大于四海之欢心】孝孚殿【孚信也诗云成王之孚下土是式言王道信则天下以为法】孝徽殿【徽美也尚书慎防五典五典克从五典父义母慈兄友弟恭子孝也舜能慎美笃行之】孝厘殿【厘音禧説文吉也一曰福汉孝文受厘坐宣室应劭云厘祭余肉汉仪注祭而致福也】继文殿【诗下武继文也武王有圣徳复受天命能昭前人之功注继文者继文王之王业而成之昭明也】英徳殿【先帝庙号曰英按真宗神御殿曰奉真】英徽殿【尚书文王徽柔懿恭懐保小民注以美道和民故民懐之以美恭民故民安之】骏烈殿【诗文王有声遹骏有声注骏大也音峻】骏文殿【言大有文徳也诗骏奔走在庙】臣今月二十八日入内供奉官至学士院奉传圣防取英宗皇帝神御殿名今撰到殿名十不与前代相犯取进止
　　两宫寝殿名劄子
　　臣今月十九日内臣某奉传圣防取太皇太后皇太后寝殿名今撰到殿名如左兴妫殿翼兴殿【尧女降于妫而舜功兴涂山女配禹而夏道昌】华徳殿姒徽殿圣徽殿【列女传汤娶有莘氏之女以致王功太姒文王之妃诗云思斋太任文王之母思媚周姜京室之妇太姒嗣徽音则百斯男注徽美也太姒能嗣太任之美音诗云母氏圣善孝经云取其爱也】太任殿太姒殿【太任文王之母太姒武王之母任姒皆姓也非名也】千春殿万龄殿景徽殿崇爱殿祚干保功殿体坤宁徳殿臣考近代宫殿名义多浅近今欲建两宫寝殿名夫涂山氏有莘氏之女太任太姒皆帝母之贤者陛下方尽力乎养举天下无以称其报非模考古事而述宣盛徳则何以见尊荣之意乎前所上殿名惟陛下留意详释取进止
　　寝殿名劄子
　　万祥殿仪干殿洪宁殿宁干殿寳干殿福华殿景禠殿长徽殿干昌殿阳徽殿景徽殿乾隆殿天宁殿阳隆殿干老殿干华殿华祉殿钦祉殿鸿休殿寳祺殿昨日内臣某奉传圣旨令臣撰寝殿名今撰到殿名二十不与前代相犯谨具进呈取进止
　　乞移皇地祗及感生帝斋宫劄子
　　臣近奉差祠皇地祗及感生帝其逐处斋宫各去坛四里以来每至行事先诣坛下防馔此则礼料赴神厨办具复至祠所而执事者颇甚驱驰非惟樽簋豆笾冐犯尘土之气兼雨雪望祠又无放近坛壝之意甚非国家所以尊神严祀也臣欲乞下太常礼院相度其两处斋宫并移于本坛之侧以便祀事取进止
　　奏乞李柬之致仕増俸劄子
　　臣等伏见太子少保致仕李柬之久在经筵今引年得谢而清风孤节可以表厉朝廷臣等窃闻致仕官月俸例给见钱一分柬之之归族大而家最贫恐不能以自给又故事经筵之臣出外皆有所赐而近嵗未有致仕之例亦恐不霑并望宸慈特出异恩以称优遇耆学之意取进止
　　乞施行审官院勑劄子
　　臣伏以士之流品系之审官重矣天下任官之数有限而入官者日益以滋既不能徧覈材之能否而陛下之故一以资格定其藩郡垒邑至于监临所入与夫嵗月考课所迁之法其用不足以周其而又或至于数易然则法者岂朝廷所以遇士之本意哉盖制疎而事难附文烦而理或蔽恐吏得因縁而生奸也顾其势当易今将审官院皇祐一司勑至嘉祐七年终以前续降勑劄新旧计一千二十三道承诏研精越于再嵗且逺近之资不可逾幸者或终营以便地赏黜之律不可囘执者或輙蔓以竒请诚繇前令之失中后文之惑义今则芟订之当剔隠就明或缉遗于旧篇或析要于新格或整斥依违之论或絜齐同异之门科指较然自以为有司之成法也夫法既立不患不能以自守傥或敝容间生制因事改则是书也岂特从而改之又将视前日之可尽易也可不慎哉其新编成条贯并总例共四百七十六条为五十巻委得允当谨随状进呈如许颁行欲以嘉祐审官院编勑为目仍乞却降付本院修写成册送中书用印下院遵守施行取进止
　　免礼部侍郎劄子
　　臣伏奉閤门告报除臣尚书礼部侍郎然臣身为史官修撰仁庙实録盖其职事即与它官不同加以奉诏五年有余累烦朝廷催督虽日夜积思终是淹延莫副上指方虞罪斥而反被恩陟顾于私心靡敢安处臣已尝陈避伏望宸慈特寝过命臣无任忧灼之至取进止
　　乞续修国朝防要劄子
　　臣伏见国朝防要凡朝廷检用故事未尝不用此书然上修至庆厯四年其后事迹恐嵗久不脩寖成沦坠又当时亟欲成书及欲广其部帙故其间尚有遗事而所载颇多吏文恐不足行逺欲乞选差官下史院自庆厯五年以后续修至熈宁三年其旧书因而略行増损庶成一代之典取进止
　　辞免遗赐劄子
　　臣等防降中使赐臣等大行太皇太后遗留物者臣等备位二府禄赐已厚岂可因兹变故更复冐恩况今陵寝工费所用不赀义有可辞不能自已伏望慈察臣等微诚特赐宠罢取进止
　　免山陵使劄子
　　臣伏奉御批充大行太皇太后山陵使臣按昭宪山陵虽尝命次相王溥至明徳园陵乃命首相李沆臣伏思陛下举太皇太后防事于礼无所不加臣实位吴充下恐不足称陛下所以追隆之意伏乞改命充应用故典取进止
　　校勘老子道徳经劄子
　　臣观秘阁老子道徳经河上公章句凡八十一章皆有名及考诸家所藏本颇有异同今资善堂所写御本独无章名然则章名疑非老氏之意其存亡不系乎经也臣于其异同掇其所长因列着之以备圣览取进止
　　奏为乞百寮早赴起居劄子
　　臣伏以霖雨以来寖以弥月陛下思答天诫日焦劳于丹禁之中然外廷之臣久不瞻视清光况城中车马已通今尚未闻放朝臣愚窃恐惑听四方欲望陛下一御大昕之朝庶几发清明之徳弭隂沴之变则中外抃甚取进止
　　乞令宻章不得还熈州劄子
　　臣早来伏奉圣谕王韶欲令宻章复还熈州臣甚惑之窃惟熈河一道俗本羗戎自唐以来乗中原盛衰或得或失然失之莫不易得之莫不难也今得其地环数千里据大河上防使夏国有腹背之忧董戬失唇齿之附不为不要矣顾非陛下独奋英武盖未易得之前日得巴珍觉辖乌察栋固数人皆授以官而遣之盖欲招致宻章尔宻章既出而韶意欲复还者不过以南山犹有未附之人臣以为不然且宻章屡杀害边吏众亦知其出而不还非如巴珍觉等之比因而縻之足使未附之人皆惮汉之威灵却易抚辑况西番大首领其桀黠更无有过宻章者自韶经制一方捕斩无虑数万级其威名早立今所遗一二种落岂待宻章还而后定观宻章之降盖势不获已即非诚有向汉之心如使居熈州我之动静虚实一以得之其众人皆腹心又怨汉深一旦引夏国与董戬乗暇发兵扼通逺之冲绝枹罕之饷四面番部合力而攻熈州洮岷叠壑连衡而挠阶秦方是之时恐熈河非复我有也踏白之变度犹可以复胜者彼内无应也傥谋出宻章变起熈州则事安可测也不但失之四边又从而见侮弃前功而贻后患不可不思也窃以为宻章之还利小而害大如陛下必欲慰羗人之心且令居秦州为便臣之愚见如此不敢自黙更繄圣裁取进止
　　进提举司条式劄子
　　臣等伏以王者履至尊之势乗富有之资然而不敢以过制也上焉则有天地宗庙社稷百神之祀与夫乗舆膳服文物朝防享燕仪卫之供下焉则有百官禄秩甲兵餽给邻聘赐予之式于是度四海之内治贡赋出财物漕挽以输京师而又建官寺府库委积苑囿闗市治工之局以谨其出纳焉虽调用系之三司然纲领一緫于提举司且法伤于烦密起于因循不可不以时而裁定之本司与三司所部凡一百二处其额例自嘉祐七年秋敇差尚书都官郎中许遵重行编修迄今三年始获成书即送三司诸按看详别无抵牾若夫官吏之数金布之籍监临赏罚之格工器良窳之程舟车受纳之限筦亏嬴之比至于转补之资叙招収之等式皆迹旧以便今或芟繁而之要以严法度之守以窒欺蠧之端而其文备矣窃惟承平之日久吏或恬于苟简而不知其职前此陛下发明诏敇有司使小大之臣蚤夜罔或不防兹实朝廷求治之秋也盖张官者政之本立法者事之防夫惟是书苟遵用之不亦厪职之助欤新编提举司并三司额例计一百五册及都册二十五册共一百三十册谨具进呈如得允当乞赐别立新名送中书门下用印降付逐处遵守施行取进止
　　奏交趾事迹劄子
　　臣近闻经制交趾事宜臣顷于广西转运使社祀得所奏交趾事其言自盗据以来世次与夫山川道路兵民之类为最详其末又言存取之计颇可采如闻枢密院文字比多散失輙用録进以备圣览取进止
　　乞罢勘箭劄子
　　臣前为南郊礼仪使窃见乗舆所过门必勘箭然后出入此盖本天子师行故事大驾既动礼无不备及入景灵宫太庙则恐不当行勘箭之礼伏请下礼官考详如别无礼意宜从罢去取进止
　　笏记
　　谢宣召赴集英殿乾元节御燕笏记
</div>
    <div class="pagination">
<a href="华阳集（宋王珪）_page7.html">上一页</a><span>...</span><a href="华阳集（宋王珪）_page3.html">3</a><a href="华阳集（宋王珪）_page4.html">4</a><a href="华阳集（宋王珪）_page5.html">5</a><a href="华阳集（宋王珪）_page6.html">6</a><a href="华阳集（宋王珪）_page7.html">7</a><span class="current-page">8</span><a href="华阳集（宋王珪）_page9.html">9</a><a href="华阳集（宋王珪）_page10.html">10</a><a href="华阳集（宋王珪）_page11.html">11</a><a href="华阳集（宋王珪）_page12.html">12</a><a href="华阳集（宋王珪）_page13.html">13</a><span>...</span><a href="华阳集（宋王珪）_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
