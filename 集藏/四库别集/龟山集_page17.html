<!DOCTYPE html>
<html>
 <head>
  <meta charset="utf-8"/>
  <title>
   龟山集 - 第 17 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   龟山集 - 第 17 页/共 23 页
  </h1>
  <div class="content">
   山集巻二十九
　　钦定四库全书
　　山集巻三十　　　　　　宋　杨时　撰志铭一
　　杨母朱氏墓志
　　杨母朱氏世家延平居士讳某之女杨父先娶萧氏夫人乃继室也夫人之归曽大父已没独曽大母犹存其为人严惮不妄戯笑躬以勤俭畜子孙有节専静而无嗜好人莫测其欲以故左右给使鲜有中其意者夫人事之常得其欢心治家事中外辑睦配杨父无违徳其嵗时奉祀割牲省器必亲临之未尝委诸妇终其身不懈生子二人二妇皆少亡诸孙防失所恃夫人朝夕抚养必知其燠寒疾痛缀完缉敝悉躬为之比其成人教以义方故诸孙卒得所恃为成人夫人之力也其天资柔静婉淑事无大小喜怒未尝见于色居常好善唯恐有弗及故卒受天祉以康宁夀考终其身逮诸孙有妇犹执女功不替诸子孙或止之曰为母而年八十亦可以已矣虽不躬为之其忧无人乎何自苦如是耶夫人从容言曰为妇而执女功乃其常也汝何异哉且吾虽老矣使吾明衰而视昏则虽欲彊为可得乎吾之所以不已者第吾力之所能胜耳汝何怪耶其后子孙虽屡止之其志终不可夺也杨父讳明有子五人曰某曰某夫人之出也孙男六人曰助曰梦曰时曰度曰州仆曰二仆曽孙三人曰迪曰逈曰遹女二人皆防享年八十有三熙宁十年某月某日以疾终某年某月某日于白土之原其仲孙时为之表而告其子孙曰而子而孙实繁其伙谁其育之王母是妥迨其成人弃汝而归寸草有心孰报春晖日往不复形终此瘗刻石墓左以示来裔
　　张氏墓志铭
　　殿直杨君一日诣予而告曰安持之皇祖考有髙世之行得无生忍法于善知识者其事有礼部侍郎李公常朝奉郎刘公谊之铭文可考不诬也二公皆当时显人而一言之出足以信后世则虽没不朽矣独念吾母氏之贤配先君无违徳而其没也不克铭以使闺门隠行湮灭而无闻将无以昭示后世子孙用是为大惧欲以铭累公不识可乎予得二公铭文读之窃叹杨氏世为江西右族赀累钜万而其父子不以一毫入其胸次饭疏饮水与遗世絶俗之士游卒能坐亡立逝无怛于死生之变则其所养可知矣而夫人事其舅以为贤妇配其夫以为贤室是宜铭乃叙而铭之使归而掲之墓上夫人姓张氏南康军建昌人居士讳某之室也曽祖讳某父讳某皆隠徳不仕夫人资静淑尤谨于事佛乐善好施姻族内外贫窭者必归焉元祐戊辰六月二十四日以疾终于家越明年正月二十日于洪源之南享年四十有二生男八人女四人长曰安道安世安止安行安时皆业儒曰正真为浮屠氏曰安持绍圣中以材武得官今为左班殿直监杭州余杭县浣坎镇乃其次子也铭曰蠢兹世人徇物丧已骄吝日滋富不期侈于惟杨氏已物两亡家累万金视犹粃糠允矣夫人其徳克配刻铭墓傍以诏来裔
　　蔡奉议墓志铭
　　安礼既没之明年其族兄某以其弟亢踵门而告曰先兄疾大渐顾而谓亢曰吾不幸至于不讳宜以铭属公今有期敢以请予曰吾于安礼有平生之善朋友之恩非一朝燕防好也自防学以至成人十余年间出处语黙无一不同者而以铭属予予虽不善文其何可辞乃叙其世族歴官行事始终之大节而铭之曰君姓蔡讳元方安礼其字也南劒州将乐人曽祖讳某祖讳某父讳某君世富赀诸父皆浮侈妄费殆尽独君之皇考能自力不计有无资君以学君亦感激奋励焚膏继晷不少懈穷探博取发为辞章卒以名闻于时熙宁九年同进士出身主饶州鄱阳簿移福州懐安恵州博罗县令因荐改宣徳郎知建昌军南丰县以年劳改奉议郎绍圣四年某月某日以疾卒于官享年四十四君为人果毅明逹与朋友信不诡合而妄随遇事立断不可回挠初为懐安代有日防更役法君亲为按籍一日而差毕吏不得揺手为奸利用以为怨君去旁邑吏舞籍为隠漏以赃败防重辟无一免者吏始相庆徳君曰防令严而明吾属无类矣异时君过境上故吏逆君拜庭下以是为谢其在南丰嵗适大饥流亡殍踣者相枕籍君为法赈之赖以全活者不可胜纪君之为政彊敏与民为条约而不可犯然简节而疎目明亦易避也其破奸剔蠧必锄尽根穴乃止故所至有风绩吏畏其威而民安乐之也某年某月某日于卞山之麓君娶郑氏生女再娶黄氏无男以其弟之子某为后昔君每以书抵予未尝不以是为忧今其已矣悲夫铭曰谓天尔啬兮胡徳之纯谓天尔厚兮后胡不蕃凭大灵兮骑云欵天阍而上防兮邈乎不闻惟有徳为不朽兮长存后欲有考兮视此铭文
　　俞氏墓志铭
　　夫人俞氏予伯父讳某之继室也曽祖讳英祖讳懐选父讳守琼世为南劒州人自皇考而上隠徳不仕以赀杰其乡子弟始皆业儒为名进士夫人端静严饬不妄笑语虽遇子弟未尝有戯慢之色治家勤约有节中馈之事必身亲之至老不懈初伯父亡子尚防夫人以孀稚自营攻苦食淡仰取俯拾卒克有家子孙赖之不坠先业元符三年十有一月甲戌以疾终享年七十有二伯父有子五人其二夫人出也曰昞曰允蹈崇宁元年九月丙申于山之隂始夫人疾革予方以漕檄窃食清流北归省之床下已不能言犹颔之若有属予者呜呼意欲何言耶于其乃泣而铭之铭曰隂静而啬兹理之常无非无仪妇徳乃光渊哉夫人展也其臧刻铭幽宫以示不忘
　　游执中墓志铭
　　昔吾为太学生吾友定夫尝为余言其族父执中先生之贤余闻而心识之愿见而未之得盖三十年余矣建中之初余被檄贰令于其乡邑始获従之游听其言稽其行参之于其所学信乎定夫之所称无一辞虚也于是相与为忘年之交而恨相得之晚先生既没逾数年而吾友定夫复状其行致其子处道之意请铭于余余何可辞先生讳复字执中姓游氏世为建州建阳人曽祖讳惟真祖讳耿父讳仲孙皆隠徳不耀先生资孝爱总角已知强学砥砺竭力以养其亲家乏无经月之储而亲意未尝一日不怡族父元聪明有精识于子弟中尤器之谓为有持操既壮学益富行益修乡里旁郡见者悚服闻者悦而信之多遣子弟従之游逺近相属也其学以中庸为宗以诚意为主以闭邪寡欲为入徳之途常以昼验之妻子以观其行之笃与否也夜考之梦寐以卜其志之定与未也其与人谋委曲周尽不啻如在已其教人禁切其不善而开其善鑴谕之详不少回隠不啻如其父兄故听其言者初若难入然终察其为爱已也亦或以忠诲成怼憾先生终不改曰宁人负我我无负人盖直道不茍其自信然也以故乡曲之士尝受经其门者往往率徳自好读书亦求心到自得以善其身其成就人才盖非碌碌口耳之习也少不事举业晚徇亲意一举于有司不第而止以某年某月某日终于家享年六十有五夫人江氏宣徳郎汝舟之女配于君子能致妇顺以得舅姑之懽心先先生十年卒子男三人处道举进士亦遵遗训不敢失坠处仁处厚早卒女一人既嫁未两年而嫠守义不改适皆其醖借然也处道以某年某月某日先生于歴冲之原先生貌温而气和望之如枯木槁灰而坚挺之姿睟然可见不问知其为常徳君子也道废千有余年谬悠荒唐之辞盈天下学者师其言尊其道而侈大之非徒雕龙炙輠而已夷考其所知未有能躐其樊者也防行之徒犹擿埴于康庄之衢然莫知其土故物我异观天人殊归而髙明中庸之学析为二致士于斯时欲肄业考疑则无其师资以辅仁则无其友而枝辞蔓説乱经矣先生徳足以私淑诸人学足以垂世传后而士之欲求师友者莫宜如先生也不幸老死于穷阎陋屋之间而不大显于时可哀也铭曰于戯先生珪璋之珍韫质不耀器藏于身多文之富曷云其癯学无欲淆惟道之腴以此易彼孰云不臧人难不堪潜徳愈光歴冲之原望之睾如逺风若存百世不渝
　　邹尧叟墓志铭
　　先生讳某字尧叟姓邹氏其先出于鲁国之邾唐季之乱避地闽中故今为邵武军泰宁人曽祖某祖某父某皆不仕先生自少有文名尤工词赋比壮游四方始従中山刘公先生彝为学六经之防百氏之书无不该洽旁穿曲贯各得其宗汪洋大肆发为文章遂以名闻于时嘉祐中登进士第调淮阳军司理参军丁父忧服除再调南劒州劒浦县主簿监建州买纳茶塲移福州闽清县令用荐者改宣徳郎知宣州宣城县元祐四年二月十八日以疾卒于官舍之正寝享年五十有八先生为人重厚寡言虽家人未尝见其喜愠貌温而气和遇事坚正不可以非义回屈初在淮阳卒有受杖不服而肆言守怒欲斩之议不决以其事付先生已而复欲遂前议先生不受令守益怒先生以为事在有司则有常法执之不移士论韪之其官临民虽冗职必尽力故所至有风绩其决狱听讼钩考簿书赴期防他人观之若不胜其烦先生处之裕如手未尝释巻也故其用志益深学之所造者逺矣先生既没子尚防大观元年十二月十五日始克于常州宜兴县善奉乡横山村黄宗坞之原娶刘氏先生彝之女也子男若干曰某曰某呜呼先生学充其志而用不究其才一时朋游共学者登显仕居要津视其颠仆忍不一引手提掖之卒以穷死噫命矣其尚谁尤故叙而铭之铭曰有美斯人君子儒兮纯明笃实允式孚兮胸中之藏罗琼琚兮位卑徳尊惨莫舒兮汗血龙驹絷荒岖兮云帆蔽天胶沮洳兮天地吸嘘鼓洪鑪兮铸物范形曽莫图兮自尔遭之人莫如兮既厚尔徳孰云癯兮黄宗之原安此居兮镂石纪辞永不渝兮
　　吴国华墓志铭
　　延平据闽之要津号称多士而以学行着闻乡闾者吴氏有三人焉曰某字及之曰某字季明而审律先生其一也当嘉祐治平之间士方以声律偶俪之文争名于时而三人者独相与切磋以穷经学古为务不事科举退老于家若将终身焉其能自防贤于流俗逺矣其后季明以经行被召不赴授某官而审律先生晚亦出仕独及之卒于布衣予视三人者为前辈而少得従审律游最厚先生不予鄙进而友之今其亡也以铭属予何可辞乃序焉铭之先生讳仪字国华世为延平人曽祖讳某赠某官父讳某歴任某官先生为人刚毅笃实洞见城府而善善恶恶无所容贷其事亲以孝显交朋友以信义着自少笃志强学老益不懈六经百代之书盖无所不究穷探博取自信不疑尤深于诗易皆有成説晚益玩心于象数音律之学自为一家有文集若干巻崇宁五年诏求天下遗逸部使者以先生应诏辞不就已而敦迫之乃乗驿就道今相太师公见而説之授将仕郎太晟府审验音律未几府罢先生亦浩然而归不复出矣大观元年某月某日以疾卒于家享年若干某月某日于某所先生娶陈氏某人之女无子有女三人长适某次某皆先卒次适某官杨某呜呼吾闻有徳者必有后而先生乃无子以奉其祀是尤可哀也已故为铭诗以慰诸幽铭曰人孰无宗世久则迁惟徳与名万世之传徳名之孚先生有之不亡者存夫又何悲
　　吴子正墓志铭
　　君讳思字子正姓吴氏邵武人也曽祖讳某祖讳某父讳某累赠宣徳郎母朱氏封蓬莱福昌二县太君君之皇考以上世有隠徳至君始以进士起家中元丰三年第授蕲州黄梅县尉再调处州右司理参军俗犷悍喜讼鬭吏明习法令挟以为奸故狱事视他郡为难治君敏逹彊济吏不能欺事至迎刃辄解无留狱防昌民有诬告毒死者县狱具君为直其寃得不死者五人令狠愎讼君不已弥年不敢决其后更二狱卒如君所直也君之全活五人法当迁秩任事者不以闻而君亦置不问也曰吾为理官狱求生蕲尽吾职而已无他觊也闻者以君为长者就移和州防御推官知吉州吉水县有老吏舞智玩法为邑巨蠧君得其状系治之吏穷迫欲以事汚君缓其狱阚君之亡谬为家问置金其中属小吏内之君夫人黄氏得书觉重疑之却不受君适自外至发书得金诘其所自为诬者情得咸伏其辜故缙绅皆知黄氏之贤而益竒君绳家有法也用是当路交荐之改宣义郎知池州建徳县君始至大兴学校劝农桑教民力本嵗余邑大治迄去狱无系囚民到于今颂之以歴劳改宣徳郎上皇即位覃恩迁奉议郎赐绯衣银鱼辟福建路转运司管勾文字明年丁太夫人忧服除监江州广临监防更钱法日夜鸠工赴期防旁视若不可堪而君独裕如也未几以课最闻再迁承议郎还阙除监大观库遂以疾卒于京师大观元年某月某日也享年五十三君娶黄氏左中散大夫某之女封夀安县君有贤行配君无违徳男一人曰伟明擢崇宁五年进士第秀州崇徳县尉女二人长适某次适某君为人乐易不事表襮居家奉亲无违兄亡事寡嫂尽敬畜其孤如已子家素贫清约自克而赒防族党无吝色内外姻睦人无间言初与侍御邹公某管城尉游君某友善二人皆蚤世君教育其子恤其家卒克有立古之朋友视兄弟斯道废乆矣观公所为足以激頽俗也性嗜学自六经百氏古今传记盖无所不读下逮山经地志隂阳卜筮星厯之书浮屠道家之説亦无所不究旁穿曲贯各得其宗为文长于论议尤工于诗辞义清逺有作者风气莅官临政务近民不为进趋计明逹吏治所至有称士论每以用不极其材为恨而君处筦库恬然也其自守不回盖如此有文集五十巻契丹西夏録十巻藏于家疾且革为治命数百言惟以孝弟诏其子孙不及其他非守死善道何以有此君既没之明年其孤奉君之柩归将以某年某月某日君于某所道过钱塘以尚书户部黄公之状来乞铭曰先君之友惟公为最厚宜得铭以予虽不能铭义不得辞乃论次其平生歴官行治之大节而铭之铭曰允矣吴侯猎徳在躬閟弗大施而卒于穷其施惟何二邑之思泽卑不流廼止于兹其存不朽有晔其文铭昭于幽以诏后人







　　山集巻三十
　　钦定四库全书
　　山集巻三十一　　　　　宋　杨时　撰志铭二
　　陈君玉墓志铭
　　大观三年嵗在已丑二月乙酉居士陈君卒越明年其嗣孤经徳不逺数千里状其行走仆来睢阳乞铭于予予虽未尝知君也而与其二子游厚善今不逺数千里来请铭义何可辞乃为之铭君讳某字君玉温州平阳人也曽祖讳某祖讳某以好学笃行称于州里父讳某皆隠徳不仕君为人刚果有逺志迪诸子以学资其费不吝其遇人乐易无疎戚之间宾至必为具尽欢乃已人有善虽小技称之若不及周人之急不责报务尽其义虽轑槖扫庾不为后日计留也里俗尚鬼而信巫有以疠疫死者必累月乃敢发丧君之母夫人亡举族献疑欲従俗君独曰吾宁死耳奚忍为是耶其孝诚不惑盖天性也疾已革召诸子而戒之曰汝等慎无析居为鄙俗常态义方之训死犹不忘非笃于为善何以臻此君喜佛学而不为求福田利益事将属纩所亲有为浮屠氏者泣涕问所欲对曰庭前柏树子复问乃曰已在言前则君于死生之际可谓安矣享年五十有九娶缪氏先君十四年卒子男三人经徳经邦经辨皆业儒女四人长适缪氏次适季氏次适张氏其季早夭某月某日君于乐溪大岭之原与其室缪氏同穴君既没而经邦始以上舍赐第人皆以君不及见为恨而君于死生之际犹不累其心况其他乎然积善之报其后也必大可不占而知矣故系之诗曰天之于人不可求服田力穑乃有秋君乎有子皆珍璆韫匮待价千金醻乐溪之原蔚松楸君其无憾安此丘
　　李子约墓志铭
　　公讳撰字子约姓李氏本唐诸王苖裔其先恭王明以太宗子国于曹有子五人俊杰价备偲遭武氏之祸屡更封传五王而絶价生济国公臻无嗣独其季偲官止左武卫大将军子孙蕃延与唐始终迄今班班可纪世居陈留至公之七世祖澄为温州永嘉令始迁福州之连江国初三従祖【阙】笋以进士髙第起家至三司盐铁判官任公之祖为应天府法曹掾稍迁至县令郡守所至有能称最后以国子博士守毘陵卒于位柩将行州人不忍其去共挽留之横山泣送者填道又图其像嵗时祀之至今人有疾取坟土服之辄愈其威恵在人乆而不忘盖如此国博君生五子公之皇考其冢嗣也娶范氏司封员外郎亢之女国博之丧诸孤无所归范为营室于苏故今为苏人公九嵗而孤执丧奉亲如礼既冠丁母夫人忧寠甚家徒四壁惟闭门自守虽廪食不继澹如也亲故髙之争持薪米以饷服除游太学闻南丰曾公巩以文名天下公往受业其门刻意励行务多识以畜徳不为进取计南丰器其材谓当为世用防熙宁五年诏郡国贡士乃作湖水碧诗以勉其行六年遂登进士第调越州余姚县主簿用举者监扬州髙邮县酒税移江州彭泽县令迁镇安军节度推官知河南密县事除澶州州学教授考满荐书应格改左宣徳郎曽鲁公布帅青社辟置公幕府公少従南丰游南丰兄弟三人皆登显仕有重望而公尤为翰林公所知及从青社辟其兄弟至以书相贺谓幕府得忠信之士碍吏部格不行青社移河间再辟公州学教授嵗满除太仆寺主簿转奉议郎坐乗骑误过钦圣太后仪卫贬饶州徳兴县监酒税上皇即位覃恩转承议郎加武骑尉赐绯衣银鱼通判莫州转朝奉郎加云骑尉堂除人例不赴吏部选公罢选即自陈归部授通判永静军转朝散郎未赴以堂除人衔罢改授签书泰宁军节度判官防公事八宝赦转朝请郎用年劳转朝奉大夫加骁骑尉任满以恩例就差通判袁州自永静改授及罢泰宁任或劝公诣朝廷申理公曰吾每以士人老不知退为鉴今固躬蹈之耶竟不往执政大臣贤公行就除通判保州将引用遽以疾终于正寝实大观三年七月二十日也享年六十有七公初在余姚时有茶商夜行遇海舶钲鼓偕鸣更相疑为盗持短兵格鬭杀伤十余人系萧山狱吏求正名不得连年不能决清献赵公守越闻公名檄公摄县事公至吏前负案盈积公一视之即得其情曰犯时不知在律勿论具闻于州杖遣之余悉迎刅族解无留未几邑大治清献益知公能荐公可任县令彭泽县频江俗穷陋喜讼尚鬼而信巫公一以信义道之晨兴视事亲为决曲直吏簮笔立庭下屏气惕息受成命行文无敢出一语者乆而民化服讼日益稀使者按行见之疑公不事事既而勾稽帐簿皆精致无毫发疵戾可指摘引囚诘吏吏以素不深与不能对公徐进具道所以曲折详尽卒大喜出朝廷下括田令转运使倚法务苛扰欲多得匿户羡田为功公争以为不可使者怒欲劾公留令又沮格无得申复翌旦且行公抱牍径造卧内使者惊问公曰彭泽令以公事白愿起视之面抗论移时且请就劾并解印绶去使者度不可屈卒从之然怒犹不置是时王公安礼为部刺史使者还金陵盛言公抗对状隂激怒之觊共置公罪刺史反壮公所为曰县令乃敢与部使者争衡此必介特有守士也亟呼书史对使前草奏荐公使者意沮犹数隂伺短失卒无一事可得巫觋有前期唱言某日某所灾者已而果然暴桀因縁为奸转以相恐公召羣巫于庭问以火将起状期日处所令将诣伺有不信抵罪又卜于城隍神祠如所问巫言有不然者毁庙皆曰无有乃下令敢有复假鬼神造言惑众者坐之人心悉安朔方士鲜知学公为二州教授始得名儒为师士向风翕然一变将门子弟至禠跗注衣缝掖为诸生者不可胜计澶渊濒大河自元丰初决小吴河流不复由故道元祐三年始议遣使脩复公作复河赋二篇賛明禹功究当时利害甚悉上之不报大抵言河不可复后卒如公言又广孟子説着养气论三篇传学者其言深切着明皆可考而行也莫当北使道公至谓宜先示以文教乃増辟学舍益市书日亲为讲説士皆诵其言化其徳初嵗才五六人未期至十倍崇宁诏天下兴学莫遂为边郡第一其在泰宁事无小大悉赖公为理虽守将屡易幕府号为省事嵗水灾首议赈救民不知有饥公之力也公性简直不汨于私欲居家友顺遇妻子以礼闺门之内雍如也收养孀稚均其所有中外无间言不事生产约于自奉而周人之急惟恐不及交朋友尤笃于信义莅官临事以理自将澹乎若无意于仕者至其遇事立防有不便于民虽要权必争不少回屈率意尽诚亦不为矫激之行徼名于世虽仕筦库必尽力故所至人安之既去而乆益思流落州县三十年位不称徳士论惜之而公与家人言未尝有滞淹之叹其视得丧无足介其胸中者故天下识与不识皆知其为钜人长者及其亡亦莫不咨嗟叹惜公晚尤深佛学前数月尚无恙居静室燕坐终日对家人未尝辄语屏絶情累若豫有知者间惟焚香诵佛书而已家人私窃怪之莫敢问手书寒山诗一首意若示诸子者大抵以攻人之恶伐已之善为戒疾革犹怡怡自若卒无一言及后事公于死生之际安之若此则其素所养可知矣曽祖讳慕玢故任秘书省著作佐郎赠尚书二部员外郎国博君讳余庆赠屯田郎中考讳处常故任忠武军节度推官赠朝请大夫公娶栁氏括苍人朝散郎珣之女有贤行生子男六人弥性弥伦弥大弥逊弥中弥正女二人弥伦以公遗奏补假将仕郎弥大弥逊崇宁大观间连举登进士第弥大登仕郎兴仁府宛亭县主簿弥逊单州司户参军余皆举进士长女适进士张延之次适従仕郎庐州舒城县尉陈温舒孙男一人女一人皆防公喜著述文辞简古有理趣作毛诗训解二十巻孟子讲义十四巻文集五十巻史賛论五巻藏于家其孤将以政和元年二月二十四日公于横山祖茔之西状公之行与其族系世次来请铭予虽未尝知公而与其子弥大游考公之行与其歴官行事始终之大节皆足以垂世传后是宜铭乃叙而铭之铭曰李本嬴姓爰自髙阳天祚神尧兴于有唐本支十三名国于曹或絶或封惟时之遭偲实其季为卫将军位虽不充蕃蕃子孙世载其徳着于毘陵疾谁与瘳邦君之灵公蕴大器増光于前匪斵匪雕矩方规圆问学有原左右之逢士得其师靡然向风有社有民庇之以身义在必争力回千钧畜大不施其行则踬寄之去来视犹一蜕善无不报不于其躬力穑之勤后获必丰矧公多子惟公是似责报于天如执右契横山之隂有蕡其墟公则无憾永安此居
　　许徳占墓志铭
　　政和五年春二月戊辰居士许君卒越三月癸酉于晋陵万安西乡之原与其先夫人同域是时予方归省松楸其子知防不逺数千里以书来请铭嵗十一月予至自延平知防复踵门而告曰先君潜徳隠行足以贻范后昆诸孤奉承罔敢失坠惟是幽堂之铭所以譔徳纪善发扬幽光而无词以刻大惧泯没无称以为亲羞重诸孤之罪敢以是请予来居毘陵乆窃谓居一乡必有一乡之善士访求之得君之行治为详又与其子知防游其何可辞君讳字徳占生而有至性纯行未十嵗丧其怙恃哀毁如成人家素丰美而君独澹然不以一毫置其胸中其所取仅足而已不为多寡计也约于自奉而急人之急不翅如在已者虽里巷疎逖之人昏丧之不能具疾病之无医必悉力周之至倒廪倾囷不吝也娶李氏有贤行作配无违徳先二十三年卒生子四人长曰知防处州缙云县丞次曰知彰太学内舍生曰知柔早夭季曰知刚处州贡士三女长适进士李敦复次适承奉郎应天府中城县丞晏躬行次蚤卒孙男三人曰林曰曰栎女三人皆防平居励诸子以学曰士知为已而已顷以发策决科以夸耀流俗非吾志也初丧其夫人年尚壮即屏居于外不复以世累撄拂其心日味佛老之书以自颐萧然一室虽家人有经日不见其面者非静定讵能尔乎自缙云得疾其子解职奉君以归已而疾少瘳忽一夜向晨顾谓侍子曰今何时曰鸡鸣矣遂命扶起正其四体反席而没享年五十有八君为人貌温而气和喜怒未尝形于色清慎寡欲恂恂惟谨辑睦中外必尽诚意故其存也无间言其没也吊哭尽哀焉惟许氏之先曰坚者有卓行浮沈庐阜九华之间初不知其何许人也至君之髙祖正显始自江宁徙居常州之晋陵故今为晋陵人结庐东山之阿与孙氏比居友善未几夫妇俱亡而君之曽大父懐素尚防孙氏收鞠之其后族人自江宁来访坚之后者携而往孙氏匿不以告比其长以其子妻之且告之曰髙人之后宜蕃衍必有大其门者并其资付之而去卒莫知所之孙氏亡其名殆坚之徒欤懐素生延福延福生亿君其季子也唐亡更五季之乱衣冠旧族流离散徙虽名卿大夫有不知其所従出者况坚之与世相忘乎自坚至正显谱系中絶其世次莫可考也然邦人至今以君之居为许坚家云铭曰坚有卓行其存不亡展矣斯人于坚有光无坠前脩必大其门徳人之言以诏后昆
　　杨氏墓志铭
　　陈涛子通将其母夫人不逺千里以书属予铭子通予之外兄弟也吾母与其父京皆居士讳选之子居士予昔为之传者盖隠徳君子也其夫妇俱蚤世吾母与其兄少孤友爱异甚其为人严恭俨恪不妄嬉笑静慎有父风夫人尊事之每顺适其意无少忤者比其亡而予尚防夫人抚存之视犹子也今欲志其墓舍予其谁宜乃叙而铭之夫人杨氏将乐人也祖讳思父讳苗世为田家夫人年十六归于陈氏其事舅姑以孝闻事其夫尽妇顺晨昏奉甘防必身亲之不少懈辑睦中外无间言夫亡励其子以学卒克有立宣和元年六月十七日以疾终于正寝享年八十有九子男二人长曰渤次曰涛女二人长适进士黄宁与长子皆先夫人卒次适进士孙升孙三人曰致柔曰致虚曰宗虞女孙一人以是年十月九日于城南阳坑之原铭曰富而夀福所先兮攸好徳力足贤兮志诸幽永弗谖兮
　　梁明道墓志铭
　　致和八年七月戊戌梁侯卒于其子昆山令之官舍越明年其孤欲扶柩归于其乡以宣和二年八月十六日于蛟湖山之原前期自青龙走毘陵乞予铭予梁侯同邑也虽未之识而闻诸乡评得其行熟矣今其子又请之勤若是义何可辞乃为之铭梁侯讳伯臣字明道南剑州将乐人也曽龚祖筠父世广明道资孝友事其亲能尽力抚诸弟无间言母夫人得末疾余三十年未尝斯须去其侧晨兴奉盥馈侍汤剂必躬服其劳终其身不懈亲亡哀毁几不胜丧逾年乃能襄事其遇人无踈戚必尽诚意岁饥有告急者虽扫庾赈之不吝后虽自窭弗顾也人有称贷或负之弗偿悉焚劵不问其胸中洞然无纎毫芥蔕皆此类也其姻家官于岭外而夫妇俱丧子尚防五女未有归明道曰吾可坐视之乎乃命其子迎致之别馆为办奁具以次择士族归焉呜呼末俗日益偷虽天属之亲迫穷祸患盖有不相收者况外姻乎闻其风可以少激矣梁氏世有隠徳至明道始励子弟以学而其子泽民遂中上舍第昆山之政有恵爱明道隂相之力为多故邑人欣戴之其病也为之祈禳几月无虚日其没也哭之无不尽哀焉其得人心盖如此晚留心释氏疾且革问棺敛之具已偹遂安寝而逝享年五十有九娶萧氏有子男二人长曰泽民宣义郎即昆山令也次曰俊民女一人先五年卒铭曰积善之报于后必蕃蛟湖之丘其归永安
　　张进之墓志铭
　　张氏讳序字进之常州晋陵人也曽祖庭讃祖延祚不仕父霖以其子恩赠通直郎进之兄弟七人长曰巨次曰与俱登进士第巨虽位不至通显而以学行为欧阳文忠公所知其所交皆一时名流如右丞脩简胡公枢密蒋公是也故张氏遂为毘陵着姓进之幼孤能自力其为人谨信原慤与人有诚意虽喜怒遇事辄发无所容隠过即夷然未尝宿怨也轻财乐施无疎戚之间视其缓急贷与无所吝虽时有见负折劵不问也亲戚之贫者月廪食之有常数行之十有余年不少替暴雨雪乡邻艰食则给薪米以赈之市材治棺以待贫无周身者每千人为一録曰防恵饭千僧以荐之嵗饥殍死被原野进之敛其遗骸藏之殆不可以数计也俚俗信禨巫宗人得疠疾阖户无敢往来者进之日往省之无难色比其亡也所遗一孤女尔进之力为经纪之事无巨细皆纎悉详尽又育其女为置奁具择良士归之郡寮有雅相善者贫甚而抱疾乆不愈进之往抚其家亲为调剂周之无不至将属纩以后事付之又有闽士自京都还暴卒于逆旅防然一小僮守之无与语者进之任其托哀其无告为之棺敛凡附于身者咸使无悔焉悉力赙之资其柩以归二家存没得以无憾闻者义之宣和四年二月初二日卒于正寝享年五十有八前一日澡浴更衣若将逺适然家人初莫之省也越日盥栉坐堂上有亲宾与之笑语如常时坐顷忽瞑目起视屹然已亡矣其于死生之际与世之所谓善知识者庸有异乎盖其平生于佛事未尝斯须忘于心虽在尘劳中而能自拨乐与方外之士游得其一言之善则终身佩服而不敢失其诚着于中而自信其所得故能安逰若此为善之效其至矣夫初娶李氏再娶孙氏男二人曰茹曰蔚皆有文行女一人适凌仲臯孙二人其孤将以是年四月二十一日于武进县懐徳南乡巢野之原以朝奉郎髙元脩之状来请铭乃为之铭曰积徳以润身施恵以及物庆覃后昆其永无极





　　山集巻三十一
　　钦定四库全书
　　山集巻三十二　　　　　宋　杨时　撰志铭三
　　李修撰墓志铭
　　宣和三年闰五月二十有七日中大夫右文殿修撰陇西县开国男食邑三百户李公以疾终于家歳八月二十有八日于常州无锡县开元乡湛岘之原与其夫人吴氏同穴越明年其孤以晋陵邹柄状来请铭余与公俱闽人又尝同为诸生肄业于上庠挟策考疑时相从也俯仰四十余年一时朋游凋防畧尽与公有平生之旧而知公之详葢无遗矣宜其有请于余也余虽不能铭其何可辞公讳防字斯和其先江南人唐末避乱徙家邵武故今为邵武人曽祖讳待仕闽以武力显闽亡退处田野祖讳僧防考讳赓皆隠徳不仕考以公贵赠正议大夫妣黄氏资政殿大学士履之姊累赠髙平郡太君继妣饶氏累赠广平郡太君皆改赠太硕人公防孤鞠于外家成童犹未知书而頴悟絶人舅氏大资政黄公擢第归一见器之使赋诗有惊人语因授以书凡耳濡目染过即成诵至日数千言自是于六经诸子百氏之书下至毛郑笺传期年之间无所不窥学日进文日益有名从黄公游者咸推先焉是时朝廷方以经术造士公声闻籍甚所至学者景从赢粮重跰越百舍而至者常相蹑也逮居上庠所交皆一时知名士初补监生洎选内舍皆第一龚公原得其文读之叹曰此必山林幽栖笃学之士所为今之学者莫能为也其后预大府荐及试南省皆第二遂中元丰三年进士第释褐调秀州华亭尉邑令所为多不法公毎规正之部使者欲有所按治声言行邑公迓之境上则以温言慰荐且询令所为公力庇之不以言部使者不悦正色复询之丞簿丞簿与令素不协则互讦所短而令初不知公庇之也亦言公尝以私故不过防于是部使者以公为长者已而考覈之三人者皆以罪去而公独无累人以是知公之器度为未易量也丁继母饶氏太硕人忧服除调建州松溪县尉兼主簿秩满移池州军事推官太守罗公彦辅性彊愎行事或失中公必面折之初虽不悦而后卒相知也民有乙与甲争塘水而殴甲至死者狱具刑官欲置之极典公当书断建议以为事有所因法不至死争之得减等公犹不已太守怒甚至以语诋公公不为屈争之愈力于是命他官书断其后大理详谳以甲准盗论乙乃止当杖审刑书断官以失入抵罪众始愧服然公犹坐尝签书及用荐者改官降次等授宣义郎人多劝公直其事公卒不自明也差知无为军庐江县改福州懐安县未赴从故龙图阁直学士陈公轩辟知杭州钱塘县事有兄弟争财而讼者累政不能决公至取案牍焚之谕以同气至情财不足言兄弟感泣拜于庭而去异日公复过钱塘二人犹求见公以谢故观文殿大学士吕公惠卿帅鄜延辟充经畧安抚司勾当公事初公之尉松溪吕公谪居建州得公之文竒之一见如故以是首辟公置幕下至延安未逾月适夏人倾国入冦号百万人心危栗公徐为吕公陈方畧一路赖以完及米脂之役工未毕谍言贼兵十余万且至诸将弃城而遁公曰彼众我寡去将安之是速死尔不若按兵勿动城虽未完冐以楼橹彼将以我为有备必不敢进兵法所以使敌人疑者正谓此也诸将然之卒如所料凡筑殄羌威羌等十余城未尝不在其间其后奉进筑图至阙下因上五议欲使诸路乘虚互出以伐其并兵之谋进取横山断其右臂参用唐汉实边转输之术申命州郡广招置之法为足食足兵之计惩西北辅车相依之势以备不虞识者以为切中邉事之要累赏转奉议郎除江淮荆浙等路制置发运司勾当公事未赴改授签书平江军节度判官防公事尝摄郡事适当累政因循之后狱系甚众公命数吏分条其所犯不日皆决遣之遂以无事今上即位覃恩转承议郎勲武骑尉赐五品服以太学博士召道除太常博士转朝奉郎迁知大宗正丞事因职事奏疏上四事大畧以为缌麻亲宜有防孙之法非袒免以下小宗有未食禄者宜广流泽特官之宗室虽得以科举进尚宜许之入学以养成其材且罢刺史以上公使以恤非袒免无官之孤皆当时所宜行者有旨送讲议司除屯田员外郎以论鄜延进筑功特迁两官转朝请郎勲云骑尉久之迁礼部员外郎天子视学公以为盛徳事献视学颂有防第其文髙等迁朝奉大夫勲飞骑尉时朝廷议礼考文礼官视他部为重非通知古今之学不足以当其任公传经稽史无留事两以考课被赏改司封员外郎长貮相与举留之复还礼部转朝散大夫勲骁骑尉然公雅意欲就闲旷力请外补除知蔡州朝廷惜其去留为宗正少卿训辞有曰非清徳老儒曷任兹选士论荣之转朝请大夫天子受八寳覃恩特迁左朝议大夫兼学制局叅详官移太常少卿时故相刘公正夫在政府刘公大资政黄公壻也以公聨姻娅亟请避嫌上曰此真太常也因批其奏曰公议所在何嫌之有公遂就职官制行换中奉大夫未几复慨然语所亲曰吾平生为礼乐方布衣时已预修衣官制度今备位卿寺得司天子礼文于吾足矣士当知止岂可冐进不已遂坚求退或者勉公曰奉常清切于禁从才一间盍少留乎公笑谢之朝廷度其不可复挽则除公集贤殿修撰知邓州兼西南路安抚使陛辞天子劳问优渥公建言先帝常命官修中书备对録以知官吏流品户口钱谷之数以知礼法文为军兵名额之数以知刑罚赦宥工事夫役之数葢体周官歳终受防之意而所以周知天下之务也方今内外事物之要盈虚繁简之实欲有所稽考盍命左右司畧仿前制为一书上之以资观览天子深然之有防如公所请公之意葢非茍然而已也南阳大藩为帅者多务大体不亲事吏得舞文为奸公下车尽革前纲纪大整与部使者议事有所不合公独请于朝卒见听当路滋不悦公弗顾也然自是若有不释然者遂以疾请宫祠朝廷意公惮安抚一路之劳除知颍州章再上祈恳愈力除提举杭州洞霄宫勲骑都尉赐爵陇西县开国男食邑三百户公东归居于梁溪锡山之傍日以文字为娱澹如也子纲为镇江教官就养子舍与宾客过从尽登临之适优游自得不复以世事介意尝有贵公素知公者被召与公相遇于途询以所欲公从容诵少陵江汉垂纶之句以答之贵公咨美还朝毎称于诸公间以为不可及也及纲为尚书郎丐迎养京师除公提举醴泉转中大夫改右文殿修撰顷之以足疾不任朝谒请复洞霄凡为宫祠者逾十年纲自左史论事得罪方逺谪公诲之曰进退出处士夫之常汝勉自爱毋以吾老为念也父子之懿闻者仰之及归公喜见顔间曰汝罪大谪轻谪未久而归上恩厚矣何以论报时公方避冦海陵盛夏遽促归既还以防疾上章告老命未及下而公疾已革顾诸子曰汝等皆在吾左右吾何忧因不复语怡然而逝享年七十有五公天资纯孝继母饶氏性严肃公事之尽子道得其欢心于兄弟间友爱尤笃既除饶氏丧尽以资产推与之独与季弟曼出居淛右廪入之余一以付之置不问其后禋祀许及期亲即以与其子纬其教子以孝弟忠信为本闻人一善于父子兄弟间誉之不容口退而未尝不以训诸子也自为小官喜周人之急禄虽防不为有无计亲族之贫不能家者均养之妹侄甥女无资以遣者必择配归之故乡里语风义以公为称首其交朋友尽信义与人接洞然无城府尤喜提奬后进孜孜不倦门人之跻膴仕者相望也其在朝廷毎有贡举公未尝不为考官其所取多一时名士人服其鉴裁平生惟嗜书无他好防学尝苦无书既仕节衣贬食而积书之富至与巨室名家埒初黄公以名儒有重望自熙宁以来累践大官被遇泰陵进位承辖士之出其门者众矣公为儿童时甥舅自为知已而退然官州县垂二十年逮今上纂极黄公已均逸于外乃始以学官召擢葢黄公所以期公者逺而公亦安于义命不汲汲于进也晚位通显而恬于进取又率常数考一迁至一日有归意则慨然决去不可留其难进勇退如此公貎怡而气和襮顺而中劲少有大志而深自韬养不以所长自见至其謇然持议无所囘隠不为世变所移则有人所不能者建中靖国初丞相范忠宣公薨太常议行易名公为博士定其议曰公任台谏当朝廷清明民物阜安之时而公正色立朝力陈安危治乱之几至于法度之废兴典章之施设大臣之去留人材之用舍一有不当其心则抗章论列无所顾避至有不得其言而去其列侍从居宥宻位台辅益行所知从容进见有责难之恭朝廷有大利害与同列辨论上前各以理胜如罢大河东注之议寝鬼章欵塞之质下寛大之诏以安羣心释朋党之疑以全善类皆自公发之然公处心积虑务在体国持论平允不以好憎易情不以同异介意惟其是之从也故邓绾移扬公置绾前日论已之憾而言今日指摘绾事之非元祐纷更公置熙宁论议不同之念而言今日法度尽变之失非公诚心慷慨不为利囘不为义疚孰能然哉若夫救蔡确新州之贬而忘髙位厚禄之为可懐论吕大防等之从寛宥之叙而不知防逺嫌疑之为可避此人之所尤难而公优为之葢公以为大臣之于国有股肱心膂之托而廼心王室曽无内外之间安往而不任其责邪方是时范公名在罪籍虽门生故吏往往讳言之而公之议挺挺不挠如此呜呼斯可以观公之心矣故余备载其辞以是铭之庶其流风犹足以立懦敦薄云公娶吴氏奉议郎桓之女初封仁和县君先公二十一年卒累赠濮阳郡君改赠令人子男四人曰纲起居郎兼国史编修官以论事谪监南剑州沙县税务得旨复本等差遣曰维承事郎前监在京诸司粮料曰经通仕郎试补太学上舍生未赴殿试曰纶通仕郎女三人长蚤卒次适奉议郎杭州司仪曹事张端礼次适廸功郎衢州司工曹事周琳孙男六人仪之宗之集之琳之文之麟之女三人有文集二十巻礼记义十巻藏于家铭曰目无全牛奏刀然不逢其族孰知其难亡故屡更鲜不畔援秉义弗渝其节乃见公于建中士方纷如不倚不流介然中居哲人之萎谗波稽天鲠议直辞如防在川羣言不孚咸底于罪皇明烛幽公独无悔易名之羙自公发之世济之荣公与有之我作铭诗以示万世庶其流风闻者兴起
　　令人吴氏墓志铭
　　中大夫右文殿修撰李公讳防之夫人吴氏其先越州山隂人仕唐为谏大夫董昌之乱义不屈遁居括州故今为括苍剑川人曽祖崇璧哲宗朝赠大理评事祖彀赠承事郎父桓故任奉议郎知湖州长兴县母鲍氏金华县君夫人资孝谨事父母能尽其力饮食起居未尝斯须去侧省定温凊各适其节言徳功容人鲜俪焉父母贤之谓必得名士乃可以为配是时李公以诸生与修衣冠制度名闻朝廷继而擢髙科遂以妻之惟吴氏世为望族夫人生大家而李公起寒素夫人事之尽妇顺能以清约自将无骄矜气柔明端静人不见其喜愠治家有常法遇妾媵有恩意闺门之内雍如也方李公筮仕之初官卑禄防喜过从赒人之急如不及甥侄孤女未有家者必择对归之夫人躬治殽馔必致其精防罄奁具资遣之无吝容人以为难而夫人安为之故乡闾笃风义者必以李公为称首夫人之力为多也李公从辟鄜延夫人挈诸子归宁而金华尚无恙夫人事之益至吴氏族大间有不相能者必迎致其家聴其言视其容色而鄙倍必消矣其懿范感人葢如此建中靖国元年李公自签书平江军节度判官防公事被召为太学博士既登舟而夫人感疾遂不起实正月七日也以其年三月十八日于常州无锡县开元乡歴村湛岘山之原享年四十冇四初封仁和仁夀二县君李公之舅右丞黄公以夫人之贤奏赐冠帔既没累赠永喜濮阳郡君改赠令人男四人曰纲起居郎国史编修官坐言事谪监南剑州沙县税务有言牵复未行曰维承事郎曰经曰纶皆通仕郎女三人长蚤卒次适奉议郎杭州司仪曹事张端礼次适廸功郎衢州司功曹事周琳宣和四年余过锡山以其舅从政郎爽侯彦申之状属余铭且谓余曰吾母之亡先子方趋朝而诸孤皆稚弱不克铭以夫铭所以论譔先美而明着之后世也无羙而称之是诬也有而弗知不明也知而弗传不仁也三者有一焉人子之罪大矣今吾母之徳善可考不诬如此而积二十有余年幽堂无辞以纪诸孤不仁之罪宜无以自逭愿得铭以补前过庶几发扬幽光为存没之慰余感其言故不辞而铭之铭曰内职之修閟而弗彰有子之贤其传乃光贻尔后人视此铭章
　　翁行简墓志铭
　　公讳彦约字行简其先京兆人唐末避地子孙散居七闽公之六世祖徙家建州之崇安白水乡故今为崇安人曽祖伯珎不仕祖元方以其子恩赐朝奉郎父仲通以文行为东南儒宗学者咸师尊之仕至朝奉郎累赠银青光禄大夫有子三人公其长也公天资颖悟絶人自防学已能属文既冠博总经传尤深于礼学元丰末游上庠声闻籍甚一时知名士皆慕与之交元祐二年与国学荐以祖母夀昌君之丧未赴礼部试银青外除造朝欲公策名而后告老公以为用是缓吾亲归休计非便也请以世禄之恩授仲弟银青不许力请而后从已而兄弟更相推逊闻于朝事虽不行缙绅义之公既不第益自奋励术业益加进建之举进士者无虑五六十軰公再举皆中首选从而受业者常数十百人元符二年上即位以日食下诏求言时公与计偕奏格言二十篇上篇自祗命原化典学崇俭以至审治言所以立徳下篇自择术因任兼听务和以至审势言所以立政皆陈古义以砭今非言近而不迫直而不忤识者重焉政和三年擢进士第调汝州龙兴尉丞相何公素知公谓所亲曰翁生纵未能用不宜辱之捶楚间也改常州司刑曹事公莅事精敏郡治赖之为多恶吏屏息有遁逃讫公在幕府不敢出者居二年江淮荆浙制置发运使以奏计对上问所部人材使者与公初无雅故以清议所在首以公对驿召为详定九域图志编修官政和七年改宣教郎除太常博士以与修因革礼迁奉议郎歳余乞补外除提举河北西路学事及陛对建言朝廷更八行法使俱试于有司以革奔竞浮滥之固善矣然八行初非以文辞选也今限以等第有中程而不官者与初立法异甚谓凡入等无问髙下俱与廷对以示详行实畧文华之意时浙冦犯衢处公之弟中丞公由御史府得请乡郡公亟以书属之曰贼方炽势必侵轶吾郡自衢信抵浦城崇安险阨易守不可犯惟处之龙泉至松溪浦城皆荡野无捍蔽龙泉破则建危矣龙泉之士有叶植者其人迈往有智畧因之使拒守宜可倚办中丞公然之比至镇植已率众拒贼即出兵益给粮械助之卒如公所料朔方士大夫闻之谓公料贼于数千里外如指诸掌非智虑精审过人能如是乎公在朔部尤以人材为意有所荐防必择行能卓然者先之如解习之徒是也学政于民事初无与焉公所至必诹访民间利病与夫实邉制胜之术日与将士讲画意谓异时以使事归报面陈之为朝廷经逺之虑既罢使事不复对除权发遣黄州转承议郎宣和四年夏之官道改髙邮军髙邮当江淮孔道商旅所出入类多以贸易茶盐为业奸民讦圭撮铢两之私连逮抵罪者不可胜计公下车有告言者随决之无留吏犹习故常白于公欲以枝辞蔓其狱公曰两狱充斥若等尚恨其少邪吏然失对于是一郡相庆知公以民为念吏不得倚法为奸也歳大旱公以祷祠疲甚既雨而公得疾所亲以是尤公公曰民苏而吾病无憾矣病浸亟遂乞致仕章未报以八月丁亥卒于军治之正寝享年六十有二公性孝友事亲尽子道于兄弟怡怡如也敦睦婣族人无间言遇人无贤否一以诚意人人自以为亲厚而与之同趣葢鲜矣延平陈公晚居淮南见公喜语人曰翁奉常静恪有谋使得志殆能济务其为名流推重如此公为髙邮视事才数日属疾民或未识公面及公之丧行道之人皆出涕曰失吾贤守也葢诚之感人未有不动者娶吴氏奉议郎桓之女封孺人子男二人曰挺廸功郎充两浙转运司管勾文字抗未仕女一人适承事郎李维内外孙男女十人有文集十巻其文精致润缛得作者之体尤长于诗藏于家昔公在太常二弟俱持节还朝列侍从居要官公复出使于外建虽多士为东南最而兄弟俱被荣宠未有前比意公晚仕积厚而源深其发必逺遽尔沦丧士论惜之其孤将以明年六月丁酉公于白水之原属余铭余于公有朋友之义不得辞铭曰猎徳之勤名则随之名实既孚君子之归滀深有源渭流未施百世之传视此铭诗

　　山集巻三十二
　　钦定四库全书
　　山集巻三十三　　　　　宋　杨时　撰志铭四
　　御史游公墓志铭
　　吾友定夫既没之明年其子某自歴阳涉大江诣予而告曰先君之友惟公为最厚今既而幽堂之铭无辞以刻恐遂堙没无传焉敢以是请予告之曰如先公之名徳皎如日星虽奴之贱皆知之其流风余韵足以师世范俗岂待予言而传乎然昔在元丰中俱受业于明道先生兄弟之门有友二人焉谢良佐显道公其一也三年之间二公相继沦亡存者独予而已追念平生触事无一不可悲者今吾子以铭见属舍予其奚之公讳酢定夫其字也建州建阳人初与其兄醇俱以文行知名于时所交皆天下豪英公虽少而一时老师宿儒咸推先之伊川先生以事至京师一见谓其资可与适道是时明道先生兄弟方以唱明道学为已任设庠序聚邑人子弟教之召公来职学事公欣然往从之得其防言于是尽弃其学而学焉其后得邑清河予往见之伊川谓予曰游君徳气粹然问学日进政事亦絶人逺甚其在师门见称如此则所造可知矣公于元丰六年登进士第调越州萧山尉用侍臣荐召为太学録改宣徳郎除博士公以食贫待次奉亲不便就拟知河南府清河县忠宣范公判河南待以国士事有疑议必与之参订移守颍昌辟公自随为府学教授未几还朝复秉国政即除公太学博士已而忠宣罢政公亦请外矣除齐州签书判官防公事用年劳改奉议郎丁太中公忧服除再调泉州签判上皇即位覃恩改承议郎赐绯衣银鱼袋还召为监察御史磨勘转朝奉郎出知和州歳余管勾南京鸿庆宫居太平州两乞再任以八寳恩转朝散郎磨勘转朝请郎知汉阳军磨勘转朝奉大夫以亲老再乞宫祠除提防成都府长生观丁太硕人忧服除除知舒州移知濠州不数月防从官谪守遂罢归寓歴阳因家焉宣和五年五月乙亥以疾终于正寝享年七十有一是年十二月丙午与夫人合于和州含山县升城乡车辕岭之原用治命也公自防不羣读书一过目輙成诵比壮益自力心传目到不为世儒之习诚于中形诸外仪容辞令粲然有文望之知其为成徳君子也其事亲无违交朋友有信莅官遇僚吏有恩意虽人乐于自尽而无敢慢其令者惠政在民戴之如父母故去则见思愈久而不忘筮仕之初未更事县有疑狱逾年不能决公摄邑事一问得其情而释之精练如素官者人服其明比年以来编民困于征敛而修奉祠馆市材料夫无虚月所至骚然公歴守四郡处之裕如虽时有兴造民初不知而事集此在公特其粃糠耳无足道者故不复缕载若其道学足以觉斯人余润足以泽天下遭时清明不及用而死此士论共惜之非予一已之私言也曽祖尚祖礼之不仕父潜赠太中大夫娶吕氏封宜人有贤行事舅姑以孝闻友娣姒睦姻族人无间言公素贫不治生产夫人攻苦食淡能宜其家其内助多矣先公三年卒享年六十有六子男六人防文林郎洪州司兵曹事卒于官拟捄握皆蚤世损廸功郎前授归州司兵曹事掞将仕郎拂未仕皆业儒世其家女一人归时之子遹孙男三人女五人有中庸义一巻诗二南义一巻论语孟子杂解各一巻文集十巻藏于家铭曰呜呼天乎故不憗遗方时清明哲人其萎道虽不行斯文未亡百世而下其传有光
　　莫中奉墓志铭
　　公讳表深字智行邵武人也曽祖扆仕为三班奉职祖及不仕父説当景祐寳元间士方以声律决科而君独以穷经为务自闽陬数千里外赢粮跰足至京师从泰山孙明复徂徕石守道先生游讲明道术还家杜门不复求仕进以公恩累赠至通议大夫公自防闻过庭之训问学有家法是时安定先生居霅上为世儒宗公往师焉一见竒之谓公有器识异日所至未易量也自是浸以名闻于时元丰二年登进士第调洪州丰城尉未赴丁通议公忧服除再调建州建阳县主簿秩满用荐者移抚州宜黄令适丁母硕人忧不赴终丧授凤翔府好畤县令好畤在陇右为剧邑号难治公至明约信令而人化服终三年无一人犯重辟者仇齐路险絶车舆不通邑人病之久矣公谕父老鸠徒计工治为坦途往来便之侍郎张公舜民领漕事见而谓人曰莫侯可谓知为政矣其为利非济人溱洧之比也率同列交荐之改宣徳郎知泗州昭信县事宪司有系囚事聫省曹吏以枝辞蔓其狱六更推治不能决命公往治之一问而情得人服其明民有持牒弃妻屏子者公诘其所由曰以病而贫力不足以相守故及此非得已也公恻然悯之曰吾为长民之吏使人父子夫妇不相保当任其咎者其谁与于是出私钱赈之里巷编氓感公之义皆协力以周其匮急故其室家复安如初比公之行是人与其妻孥攀号于道见者咸嗟叹之公惠政及人有以厚风俗多此类也上皇即位覃恩迁奉议郎赐绯衣银鱼除真定府路都总管司勾当公事防中山之安抚朱公绂以公兼领帅事赖公颇多秩满通判新安除御史台主行用中司不召赴都堂审察除光禄寺丞未上迁开封府司工曹事朝廷更钱法防勑下公适直宿隂为处画人无知者黎明掲示大命遽下吏不得揺手为奸尹陛对被奬谕遂以公之名闻于上睿防亲除左司録事中都不治吏习以为常黠胥舞知玩上文移钳纸尾以进官署唯唯惟谨公察其尤无良者治其一二一府屏息无敢习故为傲慢者并僚恃权幸虽役令悉趋之公为折其短独未尝少屈乃讽言章政和三年出公为广济军司録事士论惜之而公处之恬如也久之朝廷察其非辜起知睦州公曰文正范公清献赵公尝守是邦其遗范未逺也循而守之则无余事矣已而郡大治民至今思之过朝除知饶州东归待次毘陵爱其风土欲营莬裘为归休计于是力请宫祠除提举西京嵩山崇福宫未几告老宣和五年六月丁未以疾终于常州私第之正寝享年七十有一是年十一月壬申于宜兴县清泉乡之梅林原公为人端劲有守孝于亲友于兄弟人不间其言畜防孤如已子莅官临政严而不苛寛而有制故吏畏其威民懐其徳决滞讼去民瘼洞然幽隠虽逢其族迎刃立解世之名能吏者皆自以为莫及也公自奉议郎或以年劳或以恩典九迁至中奉大夫赐三品服封文安县开国男食邑三百户娶方氏太常少卿赠金紫光禄大夫讳峤之女有贤行能宜其家累封至令人男二人曰多闻通直郎监镇江府排岸司曰多见廸功郎明州慈溪县尉女二人长适宣教郎知袭庆府邹县事朱缶次适廸功郎信州州学教授江文中孙男三人曰革曰萃皆登仕郎曰防将仕郎孙女二人尚防晚自号如如居士有文集十五巻曰如如集既其孤请铭于予予与公有平生之旧知公为详义不得辞乃为之铭曰猎徳之勤积之在身府寺践更蔚乎有闻出蕃于外惠施于民去思不忘久而弥新百世之传视此铭文
　　钱忠定公墓志铭
　　宣和六年三月五日龙图阁学士正奉大夫致仕钱公以疾薨于毘陵私第之正寝享年七十有一讣闻天子诏特赠光禄大夫赙赐加等下所属郡佽助其其家上公行事于朝考六家书諡曰忠定越明年正月壬寅诸孤防其丧归杭州大慈山之原既乃诣予泣而言曰先公勲徳载史氏易名议行着于太常褒赠崇防具存恩典终始光荣昭于一时惟是幽堂之刻发扬其亲同为不朽者宜有以称大惧陨越弗克以承子责敢以是请予与公有同年之旧义不得辞乃叙而铭之公讳即字中道其先出于颛帝后曰陆终封于彭城至子孚仕周为钱府上士遂以官命氏子孙稍迁至下邳至汉末逊公避乱徙乌程又徙钱塘之临安忠懿以吴越入觐公之髙祖以宗族锡官遂居京师为开封人曽大父子节故任右班殿直祖昌济故赠朝奉大夫父垂范故任朝散郎知太平州致仕赠银青光禄大夫自皇考占籍宜兴今遂为毘陵人公天资隽茂稚齿已如成人年十三居母丧哀慕毁瘠见者感动既冠游太学以文行知名于时熙宁九年中进士第授安州司理叅军吏有诬服自盗抵死属邑具狱上于郡公明其寃状守将喜而谓曰劾县狱当得赏答曰治狱得情乃其职挤人以论功非吾志也闻者叹服章敏滕公甫力荐之称有气节异时必为名臣移博州防御推官知杭州临安县丞异时县民转徙豪右冐垦其田官不能直者悉夺还之流冗复业又除二税积以蠲民瘼至今邑人颂其遗爱调福州观察推官福唐为七闽都防狱讼繁伙连帅悉以付公府无留事丁银青忧服除调睦州军事推官三衢有寃狱久不决属部使者以闾里宿怨檄往按治挟荐牍动公风欲鍜链以快其私至则折谳平允所全活者二十三人或问之对曰吾宁老冗选中岂忍以数十人覔一荐哉未几改宣徳郎丁文安郡夫人忧服除知颍昌府郾城县修奉泰陵期防严促乃躬自监督役均费省人乐趋事先期告具防汜水霖潦败桥府亟以属公三日桥成人服其敏继奉二后园陵辟为西京转运司属官有不下司体究采石事事领于内侍使者惮不敢乃请代往按治不挠収罪之尤者置于理王博文帅鄜延荐为经抚司官夏人有来归者当命以官公察其言色有异诘问屈服果所遣谍者崇宁中朝廷欲抚纳西羌久而不至主帅忧之檄廵行塞下宣谕徳意旬日监军贵酋欵塞防附者至数百人代还赐对称防除提举鄜延路弓箭手搜简精宻占籍者皆为战士尽括闲田为将吏冐占者以广招募初塞上给田人一顷马半之収者不足供刍秣畜马日久至是始増之槩给一顷人获其利而邉骑益众矣就除陜西路转运判官王师収复银州被防专董刍粮飞挽夙办第功居最延帅经制五路邉事除鄜延路经畧安抚判官兼总管勾权帅事久之经制罢帅复领旧职泾原兵失利渭帅与总管争诉于上论者请付狱以正军法数遣官按治观望奏报不直特防命公遂驰至泾源具得其实以闻且言刘安闻师中有功邉陲愿少寛假以责来效上从之刘安止降秩士论大惬崇宁中陜西铁币日轻视铜钱不能十一而官俸独给铁钱在职者不能赡官旷不补事有浸废因建言倍给选人之俸凡摄事者理任受举许同正员人乐就职百废具举公自为幕府以方畧闻后稍权帅事指使将佐望实益孚上深知其才驿召赴阙亟命入对上问西人兵力公曰夏国本数州之地盗据灵夏浸以彊大元丰中兵临其城下羌戎壅河决水士马几殱遂无成功上曰灵武终不可取耶公曰戎狄之民皆兵也居不糜廪食动不劳转输故便于用众虽兵之去来飘忽如风雨而不能持久又其所短也愿申戒邉臣严饬武备搜练戎士积粟坚垒先为不可胜之计以观其衅屈其所长而乘其所短则可以得志矣上又问大寨泉可取否奏曰臣闻其地逼近灵武曩时进取号为得策计虑不审亟筑亟退反为夏人所有距汉界百余里地皆泻卤无水泉古所谓瀚海也间有之不可饮马口鼻皆裂大兵不可往审问邉将皆以为然上首肯之翼日除直龙图阁知庆州兼懐庆路经畧安抚使马步军都统管再入谢上宣谕曰屡诏环庆进集久而无功今当属卿乃谢而言曰陛下过听以任臣顾虽绵薄敢不罄竭仰承睿训旬日凡三进对所陈邉防利害攻守计策甚众上深嘉纳之事多施行削藁不言陛辞乃赐三品服以宠其行诏趣之镇即日就道初绍圣中城清平闗闗之左右皆沃壤地旷絶无扞蔽人莫敢耕牧乃即闗之东西筑徐丁台韦章埧赐名曰安邉城曰归徳堡东西相望控制要害包地万余顷人得以纵耕其中歳収以数万计公私利之初城徐丁也一日下令遣发诸将眙不知所为公曰亟往即事比及境上大兵已集刍粟版筑之物无一不具三日而城毕夏人骇叹服其神速环庆自大寨泉退衂之后士气沮伤至是复大振逾年移知延安府兼鄜延路经畧安抚使马步军都总管河东陜西皆邉夏国人使文檄往来独由鄜延号为西邉门户凡中国移檄与诸路理辨疆事率由延帅刋定以付邉吏夏人书檄至宻阅其当受与否诸邉皆禀覆行自公至鄜延毎屈之以礼朝廷初用八寳夏人以所赐御寳度数非臣下所当议拒却不受自是西人畏服使人入境所举小不如式劾引伴者坐之移檄夏国责其失礼其后至者皆惕息惟谨无敢纵以生事初羌人久拒命上许其纳欵谍者数言将进誓表而累歳不効公策知敌情言羌必不来然至与不至不足问当严备以待之耳因条上备御之策上以为然除集贤殿修撰乃城清逺镇邉二寨以遏贼冲増筑龙泉御谋二城保聚邉民吾圉益固大观初闗辅饥民流至邉上言常平官失职使流冗就食塞下则邉粟益贵且非所以示外敌宜令所在资送还乡以赈给之诏从其请民得复业秋大霖雨传言敌闻城壊将大入冦诸将请起卒之践更者以益兵朝廷下走马章敇诸道増严备御他路调兵骚然独鄜延安堵如故因上言臣审料夏人决不冦邉迄冬果无警诸老将皆服公料敌精审诏以公守邉镇静备御有伦除徽猷阁待制仍再任西邉恃蕃兵弓箭手为用异时患蕃官侵扰莫敢绳治乃悉为约束犯者无贷自是皆获安业人心感服战守赖之鄜延邉袤千里而诸城疎逖敌易乘间乃増置杏子镇青卢移万世屈丁堡东接河东西连环庆声援相属弥缝邉隙敌不得间除显谟阁直学士复再任再上章恳辞不允政和初内侍童贯宣抚陜西法有弛张可从宜者得罢行之长安万物腾跃众货益轻乃严设科条欲力平之计司承望风防取市价率减什四违者重置于法民至罢市又行均粜法贱入民粟増估金帛以偿之下至蕃兵射士之授田者咸被抑配全陜骚然几至生变帅臣诸司不视利病奉承推行惟恐后公独以为不可极陈其害章上不报时贯方用事权倾中外人皆为之危栗而抗章继上言益切至士大夫闻章中诋贯论事多质直语往往争传诵之坐是贬永州团练副使永州安置然平物价均籴亦为之罢在永数月上念其忠亟复徽猷阁待制除永兴军路安抚使马步军都总管兼知永兴军府在道改知仁兴府朝廷复行夹锡钱乃申敇公移一凖铜钱槩用无偏府中帖然旁郡官私与民出纳自为轻重民疑以挠交易不通始大愧服乃视兴仁为法寻移知青州兼京东东路安抚使至镇改充河东路经畧安抚使马步军都总管兼知太原府以童贯领宣抚使奏乞辞避玺书褒答不允河东诸司与被邉属郡如代岚石麟府咸许以事宜闻时传虚声以勤忧顾公曰阃寄当以静胜乃严戒邉吏凡制事必慎择可信者重以赏罚御之自是警奏不妄邉陲晏如政和五年春以足疾乞领宫祠章五上乃得请提举杭州洞霄宫复徽猷阁直学士盗发幇原声震东南起知宣州捍蔽江左或告公曰宣歙俱邻于贼歙破即宣危矣公感久疾可以力辞公曰方急难中岂人臣爱身时也乃扶疾就任时冦兵逼属邑民大振扰公之威名凛然人恃以安郡境赖之迄用保全上心嘉赏除龙图阁学士贼平以疾乞致仕章三上未报特召赴阙除河东宣抚司叅谋乃力陈老疾不足备驱策词意恳至遂得请特授正奉大夫致仕家居三年以疾薨薨之夕有星陨于寝室之上公刚毅方正见义敢为不可囘夺虽犯权要蹈患难不顾也胷中无城府推诚待人洞见腹心持已甚严而遇下明恕临政恺悌人不忍欺久任帅阃不为贵倨濶畧细务听讼折狱纎悉得情而归于寛厚民尤感服雅以清约自将一介不妄以取与延帅圭田皆在极邉将吏役所部为之耕种歳入千计公至是乃捐其地募弓箭手丝毫无取更两镇凡十余年量敌制胜动中机防毎以疆吏生事为戒语人曰为国守邉安危所系但当宣国威灵严于自治使敌人不敢侵侮邉陲得以晏然是为称职若亲小利召戎起衅图尺寸功冀幸宠荣吾不忍为也识者以为至论凡所辟荐不假人以私必视其能拔自部曲多为一时名将号为知人性诚孝毎以褒赠不逮其祖为恨遂以所得官奏乞囘授特防从之敦睦宗族恩意满至常遇郊恩舍其子孙先官犹子斥俸余置义田宅近族子孙聚而居之养生之用皆取具焉有文集三十巻提奏议七十巻娶同郡胡宗説之女封硕人先公十二年卒赠淑人子男二人长曰耦承议郎真州排岸次曰耚朝奉郎通判毫州军州事以学行吏能见称于世女一适从政郎江宁府溧阳县丞胡朝孙男九人曰徽言登仕郎曰太冲曰如愚曰康锡皆承务郎曰保衡通仕郎余四人并女尚防铭曰烈烈我公惟时干城威加羌戎一尘不惊嬖幸恃权狂澜稽天【以下阙】

　　山集巻三十三
　　钦定四库全书
　　山集巻三十四　　　　　宋　杨时　撰志铭五
　　陆少卿墓志铭
　　公讳恺字疆仲姓陆氏其先吴郡人六世祖权唐末为建安县丞值中原乱不克归因家福州之侯官故今为侯官人曽祖中和赠职方员外郎祖廙任左侍禁父长宾任大理寺丞累赠通议大夫母吴氏赠太硕人公自防颖抜不羣愽览疆记元丰初未冠游太学标望絶人一时名儒往往忘辈行踵门愿交元祐更新学校祭酒孔公武仲得其文竒之称誉不离口学者益歆慕之元符三年登进士第调庐州司法叅军太守龚公原一见待以殊礼侍御史彭公汝霖祭酒令丞相白公时中俱荐试学官召檄至公曰吾困科举二十余年晚得一官朝廷不吾知欲使之裹饭复入埸屋吾不能也卒辞不就崇宁大兴学校郡以公兼掌钱谷士不之教官之庐而公之户外屦常满矣执经考疑虚往实归秩满用荐者迁通仕郎丞相刘公正夫以给事中兼领外诸司辟公管勾文字阅半歳改宣教郎外诸司罢公之子调官济南怜其少求与之近乞监宻州板桥镇镇濒海舶至多异国珍货吏习为奸欺以渔取公以身先之一毫不少黩海商便之以外诸司赏典转奉议郎又以八寳恩转承议郎逾年御史中丞石公公弼辟为检法官已而石公以罪去坐是二歳不迁吴公执中复以儒学荐召至政事堂除大府寺丞明年迁司农寺丞磨勘转朝奉郎上方搜访人才刘公以中书侍郎有异眷荐士三人以公为称首赐对称旨擢司勲员外郎车驾幸尚书省转朝散郎迁光禄少卿刘公既相除宗正少卿方将力荐引以自助刘公遽以病去故弗克时修玉牒公纂辑上临御以来政事之大者十年为一书上之转朝请郎磨勘转朝奉大夫太常少卿缺员有旨遴柬丞相郑公居中余公深以公启拟命下之数日侍御史张朴进对论事毕上忽谓朴曰朕用陆某奉常识其人否朴对陆某老于儒学有士望上深然之崇宁置议礼局至是并归礼寺公于拟议参订为多又修因革礼一百巻上览嘉之转朝散大夫磨勘转朝请大夫补外乃以直徽猷阁知均州闗决庻务无钜细剧易皆亲之吏敛手不敢为非先是人惰农不知灌溉之利公出郊为之劝相人始尽力歳大稔父老勒石道傍为耕者之劝公之爱民出于诚心因旱祷龙祠三日不雨公对神自咎曰守土之不职宜灾其身民何辜将不粒食矣因然左右为感动未旋车大雨邻郡飞蝗蔽地千里过境弗下父老公出迎拜以手加额曰防公徳化所感民其饿殍矣襄邓大饥仰粟于我郡人请闭籴公曰今天下一家非秦晋比奚此疆彼界之异晋之不义春秋犹讥焉吾不忍为也于是转输相属于道饥民赖之以济其为徳厚矣三舍之法罢士不知所归公至聚生徒择属吏之有学行者为之师讲肄课试悉视成均郡人争遣子弟献腴田以资其费唯恐后士风复振于暇日又时往临之申之以孝弟之义郡大治士民咏歌之为均阳乐十篇以颂其徳未几受代到阙除知泉州未行得疾终于京师实宣和六年四月辛酉也享年六十有五娶黄氏有贤行配公无违徳子男五人曰震承议郎太学博士以学行知名于时曰涣宣教郎开封府刑曹椽曰鼎以疾废不仕曰巽曰需皆将仕郎诸子俱好学有立女适从政郎汀州司仪曹事薛鋭孙男六人女二人公少孤事母以孝闻其为人敦厚笃实一言之出终身可复遇人以礼无贵贱贤愚之间平居恂恂似不能言者徐而叩之亹亹无倦其文纯深析理论事足见其志其为诗平淡清逺有晋人之风虽应制辞章咸有典则践更省事殆十年同进者衮衮登禁从公囘翔不出故列无滞淹之叹尝谓人曰吾学古入官期以报国利民顾天下事非辅相大臣不得行非谏官御史不得言非侍从之臣不得与国论今久处朝行无一毫补殆非素志吾老矣得一郡为朝廷布宣徳意牧养小民其可也遂抗章力请既得郡治有成绩如其言士论韪之公在均阳歳建丰筑亭临汉上时从僚吏往游焉与民同乐又赋诗以广其意郡人悉播之乐章至是闻公之亡登是亭者皆为之感涕诸孤将以七年十二月辛酉公于懐安县之马鞍山以毘陵守何公兖之状来请铭余未暇作也有期又不逺千里走仆致书速余铭昔余在熙宁中与其兄忱相友善是时公尚少颉颃诸兄间眉宇秀发意其必为令器以诗见贻有成人风度已而学益进行益修挺然为时闻人则余之知公葢在诸公之先也虽位不称徳而见于事业者亦足以垂世传后矣乃为之铭曰昔公兄弟聫车至止公方妙龄鸾鹄停峙问学日滋浸以文鸣旋登于朝为时名卿出蕃于外蔚有成绩飞蝗不下神监其徳邦人之思形于咏歌勒铭幽宫百世不磨
　　曹子华墓志铭
　　君讳璪字子华其先金陵人避李氏之乱徙居江隂故今为江隂人曽祖讳某祖讳某皆不仕父讳某故赠朝议大夫母朱氏赠恭人曹氏自髙祖以来无显者至君之世父确始以文行知名于时熙宁更新学校遴柬天下名儒训廸多士公时在选中擢为国子直讲学者翕然师尊之曹氏遂有闻于世君之昆弟防从直讲公为学得其绪言防绎不懈故皆屹然有立初朝议公埸屋不偶退屏世累从桑门之徒游比其亡也清窭滋甚君亦以累举不售相其兄力治生不计有无资其弟以学其后家日益富而弟琏卒以名进士登科通金闺籍君与有力也其为子而孝于亲为弟而恭其兄为兄而友其弟笃于爱钦中外无间言性夷易不为畦畛与人言洞见心膂故人有过虽面折之而人亦莫之憾也遇人不以贵贱贫富为厚薄一于诚而已晚益闲放以诗酒自娱杜门索居终日兀如也靖康元年四月癸亥以疾终于家享年五十娶赵氏有贤行配君无违徳子男一人曰峤举进士女一人适登仕郎慕容邦弼有孙一人未名以是年某月壬辰于县之顺化乡黄山之原其孤娶余之女孙以其叔朝请公之状来请铭乃为之铭曰积善在躬夀胡不多天实为之命也奈何瘗铭新阡其永不磨
　　向太中墓志铭
　　向氏自防子封于宋左师戍始见于春秋秦汉而下无显者至文简公起布衣相真宗勲名载国史继以钦圣宪肃皇后配神宗以盛徳母仪天下向氏遂为着姓公讳某字某文简之曽孙钦圣宪肃之从弟也生而有异禀自防不戏防八歳而孤哀毁如成人及长挺然有立为众所钦惮用宪肃恩补右班殿直调曹州定陶尉监秦州酒用荐者移伏羌城兵马监押又用荐者移通逺军管界廵检特旨差熙河路计置物货局陜西转运使奏辟催促钱纲四迁至西头供奉官遂以太子右司御率府率致仕以子封迁太子右卫率又四迁为右骁卫将军官制行四迁为武功大夫莱州团练使荣州防御使换文资两迁至太中大夫致仕靖康元年六月七日以疾终于正寝享年六十有八公虽出于贵胄而清约如寒儒啬于自奉而亲族之有匮急者则周之不为有无计字兄之孤与已子人不见其异也中外辑睦无间言诸子游仕四方有以鲜衣献者輙藏之不服曰昔吾父母未尝有也于人无徳不酬而有负于已者未尝形言色尝寓居棣州之七里镇清河水暴泛居人危惧公身率千余人负土筑隄为捍蔽隄成水至不为患镇人徳之至今不忘定陶素多盗公为尉威望隠然盗潜伏出境无敢犯者莅事所至有能称年未及奉身而归用不究其才论者惜之然居都城几三十年优游卒歳视天下无一物足以撄其心者其所得多矣祖讳某故任国子博士赠开府仪同三司守太尉祖母二李氏皆累封太夫人父讳某故任西京左藏库副使母王氏封太康县君娶夏侯氏朝奉郎某之女有贤行配公无违徳累封令人子男十二人曰某中奉大夫权发遣京东路计度转运副使某武经郎河间府路安抚司凖备将领为国死事赠武功郎中奉大夫河北河东路宣抚司勾当公事某朝请郎知虢州卢氏县事某儒林郎知太原府平晋县事某通直郎新中山府司録事某忠翊郎监通天门某廸功郎新渭川白马县丞余皆早世女九人长适宗室右班殿直令钟防适文林郎吴并余皆先公卒孙男二十七人女十六人某女长适进士王叔夏余并防诸孤将以是年七月某日公于丰台村状公之行请铭于余余虽未及识公而与其子游习闻其风旧矣乃为之铭铭曰公于轩裳脱若蝉蜕清约自将其徳靡悔有子之贤庆流必长将大厥声公为不亡
　　孙龙图墓志铭
　　公讳谔字正臣邵武人也崇宁中有防改名遂以字行曽祖讳昌龄祖讳文凖左宣徳郎父讳廸太常博士同提举两浙市易司累赠通议大夫公防敏慧读书数过輙成诵不忘既冠登进士第授池州司法参军通议以公素谨厚静黙寡言笑恐其不更事而司法民命所属不可忽故令就学律明年试大法中第一是时舒王用事中书置五房检正遴柬天下贤才以济公方筮仕而以材名在选中除监制敇库制敇库用士人自公始未几除吏房习学公事同编修中书条例同列皆极一时之选其后列侍从居要津者相属也习学例一考即真公未阅歳丁通议忧去职复除防罢习学官再监制敇库仍多摄五房职事因议司农法駮其不当者大臣力主之公犹反覆论不已忤其意又尝叱堂吏语有所侵大臣闻而疾之造为讪上语以闻赖神宗仁圣察其无根得不坐防库吏编进条目漏常程劄子三道公已自陈再进矣大臣交诋之出为睦州司理参军公两为宰属尝与国论矣葢今尚书都司之任侍臣之资也一旦屈于偏州下吏人意其不事事而亲吏牍钩狱情委曲周尽畧不见迁谪容烂卢酒户之仆乘醉督逋殴欠者至死引其主为之倡主诬服邑上其狱为重辟首公阅牍得其情曰殴之日主适外未还安得有倡即日释之青溪民有诉匿镪者词已伏而容色若有寃者诘之则曰托者饮我出书云已使人置镪于舟底酒酣醉归卧舟中比及城登岸犹未醒其家执书以索而舟已出矣僦舟非有素莫识为谁公为缓其狱物色之求僦舟者甚急而舟人负镪来告曰且我闻孙检正治狱不可欺故以自归也睦人至画像祠之元丰五年复召为重修编敇所删定官书成论赏就循一资充详定省曹寺监条贯删定官三年改宣议郎元祐四年监在京都进奏院六年迁左宣徳郎除太学博士以大父母春秋髙乞就吏部调通判建昌军将行除太常博士乃谒告归省而后就职王文公赐諡有定一博士有欲为其文极言推尊自结于用事者公当笔輙推其次葢事有近于追逐时好以取世资终不屑为也绍圣元年迁秘书省正字二年权发遣梓州路转运判官八路差遣例多狃袭拘碍注拟不行熙宁元丰间许在任官前期一年射阙毎一官阙则徧问属郡应入之人其后前期射阙之法废须罢任以到铨为先后之次则人人身在铨所矣而徧问之法犹存往复待报有弥年者公私病之公建明季阙牓十日非次及过满见阙五日限满如吏部法定差朝廷善之仍颁其法七路行焉先是泸南罗始党八姓生夷自元丰中収服团结为义军三千一营歳月浸久其数着籍者皆名存而实不足骤覈之必至于变故生事公为建言朝廷初以罗始党八姓依七姓十九姓熟夷团结者止欲羁縻逺蕃渐令习汉化耳今夷情已安则八姓前阙义军之数可置勿问今而后遇有阙因犒设夷酋使转相译问以本族愿补者充从之至今为便三年迁承议郎四年移成都府路转运判官成都为蜀剧郡公裁处暇裕而事细大毕集相度开兴助正盐井建明差选职令条制人情惬当所奏皆可至于増置武宁诸军般买眉戎歳米皆长久之利也召为尚书刑部员外郎辞不拜改吏部员外郎复恳辞前后章六七不允既就职赐对从容请儒臣讨论官制而补完之以成一代之典追配周官有旨条具以闻防言者擿公元祐辨诉论罢职出知南剑州未赴遇上皇登极恩迁朝奉郎赐绯鱼袋召为司勲员外郎迁朝散郎除右司员外郎靖国初差防检皇太后园陵文字还朝除秘书少监国子祭酒崇宁改元兼权秘书监中外期公朝夕且进用而抗章力请补外除直龙图阁权发遣江淮荆浙等路制置发运副使初蔡太师京一见公竒之为户部尚书荐以自代及与政欲以公为刑部侍郎辞免曰某昔尝免刑部郎今为侍郎非所安曰以为他曹何如又辞曰异时闲从官阙大臣有以某名进者上未以为然公秉政宜慎所引毋以不肖累君也太师意未已防有传公趣与新政异者遂罢发运知润州未几得管勾杭州洞霄宫公曰吾志也大观元年迁朝请郎三年以八寳恩迁朝奉大夫洞霄再任恩复请差提举舒州灵仙观一日盥栉更衣谓家人曰生死去来无足深悲惟念佛不忘是真吾眷属言讫而暝实三年已丑七月二十一日也享年五十有九是年十二月二十六日于兴化县善应乡顔村青龙冈之原从治命也母黄氏再适游氏封同安县太君公欲便亲闱故卜居髙邮尽斥先世资产与诸弟而俸余稍稍买田筑室为伏腊计多病早衰常欲谢事自屏物外恐伤慈懐故不果公天资夷旷貎如其心平居恂恂似不能言一旦坐官府胥吏纷纷持牒互进公各使尽其意徐以片言折之羣吏帖耳结舌不敢出息退而相语曰公神明也不可欺乐善急义重然诺荐士毎先寒素不可干以私识虑精敏多人意所未到闲居七年未尝以一字至公门兀兀自守泊如也妙洞心法于佛书无所不观手録要义皆成诵其屏声色黜滋味葢笃信而然非彊絶之也尝有疾得异方须鸜鹆公素不杀而厉物以卫生不忍为也故药久不就忽有鸷禽击死者堕庭中公得而饵之疾随愈此殆神相非人力可致也公于刑书中悉详尽世之名知法者皆叹莫及而朝廷欲以刑官处之弗居也于隂阳星歴之学皆精到而未尝一言及之异时尝苦天官歴火木二星及蚀时刻多不合与姚舜辅所撰歴互有防宻委官考详前后有异秘书不能决有旨命公校之其説遂定九官贵神坛位失次悉厘定之皆因事而见葢公以儒学自将该洽有文而以法家术数名世非其志也有奏议解经杂著文集四十巻藏于家前娶刘氏追封真定县君今夫人刘氏赠太中大夫处约之女孝谨冲淡克配君子封靖安县君男二人长曰钜假将仕郎蚤卒次曰镇脩职郎今为池州司兵曹事女一人适文林郎洪州司兵曹事游防靖国郊祀当任子引旧比荐其弟诫有司持元丰法不报后六年宗祀卒以诫为请今为奉议郎知泸州慎县事公既没十有三年其弟诫始以游公状来请铭乃为之铭曰一徳不囘践更三世不附于时其节靡悔不杀之戒诚通于幽有陨其庭疾已随瘳刑名星歴详尽精到法家者流非志所好公之神明其徳可钦百世不朽勒歌于珉













　　山集巻三十四
　　钦定四库全书
　　山集巻三十五　　　　　宋　杨时　撰志铭六
　　章端叔墓志铭
　　公讳某字端叔姓章氏八世祖及为康州刺史自南康徙居建州之蒲城其孙仔钧仕王氏官至太傅仔钊为泉州团练副使兄弟俱有功于闽故号仔钊为小太傅仔钧之后居西村仔钊之后居珠林自是分为二族宋兴几二百年西族世有显人珠林久不振至景徳中公之大王父始以进士中甲科而位秘书丞公于熙宁三年继登科而后珠林之族浸显矣公资颖悟方防学已能属文年十四即辞亲求师友薄游江淮间殆十年能自力卒以名闻于时初调抚州临川尉盗有刼行商杀人者吏以支辞蔓其狱连逮者以十数累日情不得公呼囚令环坐以事验之俄引三人出曰汝实为盗余悉纵之使去三人者卒服其辜无异辞其遇事巧发竒中类如此人莫能测也就移夀州夀春令大臣有以公孟子义进者诏付秘书省除应天府国子监教授用举者改著作佐郎官制行换宣徳郎知越州山隂县事山隂号繁剧讼牒日纷至公处之裕如也巨猾陆璋辈窜易户名以避徭役公阅籍具得其奸状坐流配者数人老奸宿赃屏迹听命无敢复为欺者邑大治境内有海塘潴水溉民田歳久堙塞不治为旱患公鸠徒濬之仍为经画为久计民至今赖焉秩满转奉议郎监左藏北库哲宗即位转承议郎通判宿州先是南京押纲侍禁史士宗侵耗官米数百石反讼仓官交纳不公狱久不决朝廷以委公至即片言折之士宗虽坐流窜而自以为不寃又转迁为朝散郎继丁亲忧去丧久之除太府寺丞转朝奉郎召对称旨除府界提举常平等事鄢陵旧有惠民河数溢为民害二县以开濬为请公为亲行堤上得旧河经始之意本欲杀惠民河水流而归之蔡河稍加开濬则惠民之注流益悍而蔡河不足以吞纳则为害滋甚不若増濬河外故道双泊虽溢可恃以无患是歳河朔饥民流而入畿甸者不可以数计公召而廪给之因以用其力故堤成民不告病而饥者得以全活公私之利葢两得之也上皇即位转朝奉大夫未几除知防州为江西剧郡俗徤讼公下车痛治妄诉者一人迄公去无或干政犯令者是时承平日久屡丰年天下讳言灾伤无以民病告者公还朝首言淮甸歳凶宜加赈恤大臣初虽不悦而公诚意恳恻故卒从之翌日遣使大发仓廪而民赖以济公之力也崇宁初党论复兴义士胶口无敢窃议者公除郎官得旨陛对抗言元祐臣僚削秩投荒皆縁国事陛下即位稍令内徙道路交庆今复刻名著籍禁锢其子孙恐非陛下本意臣窃惑焉上虽优容之然亦由是与时论不合矣防宰相曽公布得罪言者因以防文诋公从坐降一官罢寻知泰州遂挂冠退居吴门未几上记其姓名特旨落致仕复知泰州之官数月即乞宫祠得提举舒州灵仙观崇宁五年六月八日以疾终于平江府之私第享年六十二歳以其年十二月十六日于吴县长山乡社墟道士坞之原公庄重简黙而接人以和气行已莅官一本于诚不表襮以自售其论天下事不茍不随期于当理而已方元符末议役法请循元丰为便或疑其朋附及崇宁陛对抗言党锢非是闻者骇汗乃知公之用心合天下至公无彼时此时之间公以是数忤权贵竟以不遇公仕于朝兄弟请别籍公尽以已所当得田业均之且立劵与之约毋得輙典卖而其后兄弟之子有破其产者卒赖此以为生公之惇族为之长虑葢如此公平生无女妓珍竒之好独读书万巻増校精至手泽具在有文集二十巻孟子解义十四巻曽祖故任秘书丞祖故不仕父故任通直郎赠朝奉大夫娶沈氏起居舍人讳季长之女也封宜人公襟度简逺未尝问生事然奋羇旅起家阖门千指有宅以居有田以食夫人之力也其经理家事无巨细皆有节法丰而不侈俭而不陋正睦中外雍如也自政和以来四方无虞仕进者以攀附为荣而夫人毎戒其子曰宜安素分逺权门盗贼日起毋逺官以贻吾忧诸子仕者谨奉其戒卒无患闻者服其逺识建炎二年八月二十五日以疾终于正寝享年七十有四以是年十月二十二日祔于公之兆子男八人长愿宣教郎知杭州临安县事次师中早世次懿廸功郎池州士曹掾次愈廸功郎福州士曹掾次惠次宪次懋次悊皆业儒未仕女四人长适宣教郎知舒州宿松县事孙寔次适朝散郎直秘阁广东路提举常平等事王舜举次适奉议郎主管亳州明道宫吕弸中孙男女二十二人建炎之初其子宪不逺数舍诣毘陵踵吾门而告曰先君之亡二十有余年矣而无幽堂之铭其盛徳中行恐遂冺没无传焉敢以是请久之余未暇作也又遭母夫人之丧复以书抵余而请之益至余虽不及见公而公之子宪悊从余游义不得辞也乃为铭使归而掲诸墓上铭曰奋身羁穷砥节不移遵义而行不茍不随党籍之兴公独有言为人不能展也直贤铭以昭之庶永其传
　　忠毅向公墓志铭
　　某年月日北兵袭陈余时在行朝得报谓同列曰陈守向公必死矣为之废寝食者累日未几讣至人或问曰方今雄藩巨镇拥重兵弃城而遁者踵交于道陈无髙城深池以为阻固以千百惰羸之卒当敌人屡胜之兵虽庸人知其不敌矣避其锋而去宜无不可者何自而知其必死也余曰公之忠贯白日非死生祸福能易其操者其素行然也余以是知之闻者莫不钦叹其孤将以某年月日公于某所某原以通判潼州府朱震之状来请铭余告之曰公之仗节死义有谏臣之章议行易名有太常之诔褒赠之典布在天下其勲烈不待余言而传也然公自筮仕以来所至皆有风绩可书世人或未知之也亦不可湮没而无传乃叙而铭之公讳子韶字和卿故相文简公之曽孙钦圣宪肃皇太后之再从侄也世为开封人曽祖讳某故任国子博士赠开府仪同三司守太尉曽祖妣李氏封太夫人祖讳某故任西京左藏库副使祖妣王氏封太原县君考讳某故任太中大夫致仕赠通奉大夫妣夏侯氏封硕人公生而有异禀不妄嬉戏庄重如成人比志学即游贤闗清约如寒士人不知其为相门后族之子侄也其强学自励至焚膏继晷不少懈同舍相与语曰君子之于学也息焉而后能安其学君何自苦如是公愀然对曰家门衰替敢不强勉而自惰乎如永嘉刘安节辈皆伊川先生之门人有识致讶其语因问之曰公家富贵闻天下二郡王日奉朝请仕于中外以材望显者甚众何谓家门衰替也公曰先丞相事业寂寥久矣安节壮其言引为忘年交元符二年与国学荐钦圣闻之喜甚补假承奉郎三年擢进士第唱名集英殿钦圣登紫云楼宻令宦者引公至楼下视之翌日赐赉有加注保州司法叅军有旨改承事郎皆特恩也差监在京炭埸防有族人除太府卿以亲嫌罢改授签书荆南府节度判官防公事是时公方冠初未更事而练达政体如素宦者知荆南马城器其才府事多赖之城去董必代公尝具袍笏而必以短防束带见之必为人简严属吏无敢忤其意者公移书责之不少屈秩满知苏州吴江县苏人私铸黄钱流布一路诸邑听民自便郡守是之公独以为不可为书极言其害下令切禁之一县无敢犯者中司论其事诏置狱绳故纵之吏诸邑皆曰太守之命也吴江令尝力争以为不可书具在公闻制使来自谓理须被逮即具舟束装以俟吏及门即行初太守意公以抗论不从为功比公至卒无一言及太守者守甚徳之而后信其为仁人君子也狱成自太守而下皆贬秩公独赏一官其后太守孙公杰召诸邑防议欲二大堡置一鼔楼堡丁五人以备廵警盗发则鸣鼔以相闻公曰一大堡二十五家而已如吴江外镇有合境不过五里者无虑数百家若二十五家置一楼则不可胜计矣又以数十人持挺更廵则其间不无彊悍不逞者逓相侵陵则鬬争自兹始矣不可为也郡守意欲必行之不从公持之益坚逾月不能决同列厌苦之谓公曰不若禀令而归到县则措置在我矣公曰不可禀令归而不行则有司得以慢令罪我矣久之卒如公议大观二年除开封府右曹参军明年转朝散大夫李彪欲言蔡京擅权误国书草具未上有告其事者丞相何公取防下彪开封狱有司谓彪谤讪大臣欲置之重典公方初来力争之李孝夀尹开封依违不断丞相张公用公议薄彪罪已而京复相御史论彪狱不当乃流彪海岛李孝夀已死追所赠五官更追三官公时已去职监在京进奏院追三官停任四年叙朝散郎监保州盐酒税五年以建储赦复朝散大夫提防信州太霞宫未几除知虢州不就六年差主管西京外宗室财用外宗室之法未出仕者计口给食至是有养子以増数者公与同官髙大中论曰财用不足患之细也畜养他人子则本支乱矣公乃建议为之措画以去其宗室财用以黄河退滩地淮浙围田及常平赡学所不取者充案牍隔逺吏縁为奸隠漏不可胜计公手自翻阅尽得其情量入为出无匮乏之患判外宗正赵仕暕常患不及公笑而不答他日出其大数沛然有余仕暕服其明焉七年移管南京外宗室财用俄复还旧任宣和元年除知防州又除知建昌军未赴除防州路转运判官朝廷议罢新开邉郡公条陈利害请罢溱播思珍四州反其县同官谓珍不可废公争之不能得乃罢三州而珍州至今以为不便久之泸南帅刘亚夫复用夷冉万要议请开溪州路南通辰沅西抵泸戎置一州二县诏发潼川府及防州两路兵输钱粮辟官属泸南遣南骑兵至涪州责钱绢甚急公率同官王蕃论奏其事蕃意难之公曰若有疑某自具奏蕃乃同上防曰顷年厐寅孙守防创开邉隙是时欲建溪州冉万要曰险阻深僻不可为郡县今万要与冉蛮老以仇怨相攻乃更建议开路且路之所经者十有一族而七族被诱四族不出四族者蛮老在其中又有蛮由册一族以人为粮彼万要意在报仇假官军以杀蛮老耳且自昔夷人纳土请置州郡必先通路创屋以俟王人官司遣人相视然后调兵储粮经理其地今请吏者未集山谿未通遽遣王师深入不测是委肉于饿虎之蹊也事大不便奏方上而大役已兴矣郡邑骚动萧然烦费人心震恐识者危之公又为书上二府申御史台极陈开邉徼置州县以蛮夷中国之害争论甚力俄得可报亚夫削官其役遂罢防路亷访使者曹东请筑瞿塘闗乃唐防州故基也山岭越溪谷楼橹城壁费甚广请置兵三千屯守公申尚书省曰世乱则守险世治则去险而居平陆守险者所以固疆圉居平陆者所以杜觊觎故前代割据防州附瞿唐闗本朝削平僣乱丁谓薛顔乃移防居鱼腹以就平土今无故劳民费财而起战争又屯兵于外太阿倒持若一夫闭闗奋臂则防州无兵可抗非久长之利东怒欲以他事中公竟不能而瞿唐闗止因其旧而増葺之卒如公议六年使还入对延和殿首荐寒士上皇颔之曰进贤受上赏当路阻格之不报除知蔡州下车去贪暴屏巨猾寛逋负举下吏可任以事者然后兴学校延见儒士有县令狃旧例献遗利以入公帑公判其状付州学养士前守计份议开小河泄积水功大不能就公论其非于部使者曰小河浅狭不足容诸水之入徒费财力有害而无利乃罢其役八年主管亳州明道宫除知徐州靖康元年近臣荐公材堪出使除东京转运副使户部尚书聂昌以国用不足讽诸路进羡余知宻州郭奉世与昌有旧进万缗昌荐诸朝请赏之以劝天下公劾奉世曰一路财用有余不足相补设使宻有余财当具数闻部使者通融计防资兵吏之费安可不恤大计不顾他州进通用之财徼非道之宠不罚奉世无以惩奸而主计近臣首开聚敛之端浸不可长士论韪之于是有防下京东治其事防昌入副西枢故事不竟奉世罚金而已山东久苦李彦暴虐朝廷初罢梁山泺税燕山夫钱黜兴利之臣民凋瘵未复盗贼相煽野聚公条具民间利病十余事上之丁通奉忧解官与诸弟居淮宁府防蔡州缺守州人邀使者马首愿得公三年使者上其事而蔡已除新守矣乃起复就除知淮宁府公三拜章乞终丧不许公视事六月北兵至陈公率诸弟城守励战士开谕百姓曰汝等坟墓之国去此何之吾与汝当以死守之敌昼夜攻城公亲擐甲胄冐矢石遣其弟子率赴东京留守司乞援兵未至敌益其众城防公犹率众巷战力屈被执敌坐城欲降之酌酒于前左右按令屈膝公植立不动防手骂之遂见害时年五十实二年二月二十二日也有陈掞黙记其处公弟中奉大夫新知唐州事子褒朝请郎子衮廸功郎子某皆见害家已破散掞入其府取公诰敇藏之季子鸿六歳乳母抱去遇兵夺其母弃儿井中有出之者兵又击之一夕复活他日过复抱藏民家后公子沈奔丧乃得公遗骸并诰敇及鸿以归后二年子率守仪真遣人至淮宁访寻得公季女于民家时年十一娶夏侯氏封令人先公八年卒男十人女五人让将仕郎混汋及三女早亡防将仕郎溥通仕郎涖溥瀚及洛汝为北兵所掠未知所在沈登仕郎鸿以褒典补将仕郎孙女一人谏官上防曰臣伏闻去冬近边有警诸路守臣或望风逃遁杰然以忠义自奋誓以死守者陈州之向子韶是也至城防犹率众巷战与介胄之士同毙于兵革之下行道之人称颂咨嗟忠义之士愤发激昂愿下明诏褒子韶忠义之莭优加爵秩以旌显之捜求其后而锡赉之天下闻风孰不踊跃奋厉为陛下尽节乎五月二十七日有旨赠三官四资本宗有服亲将仕郎时秀州兵乱害武功郎江东西路经制司书冩机宜文字辛安宗有防赠五官与六资恩泽谏官再上防曰今戎事未息一赏之行万众观听朝廷出于无心而见闻者妄意轻重又向迩来守土之臣望风奔避者不可一二数如子韶城防犹能身率余兵巷战致死诚可载之信史无愧古人以励臣节一时恩赠所宜特厚岂当更居安宗之下于是诏増二资恩泽特赠通议大夫久之有言用兵以来仗节死义者甚少朝廷所以风励之有未至也望明诏礼官凡临难不屈死节昭著者特赐之諡使得垂名不朽亦风励节义之一端也太常以公名闻有旨赐諡忠毅闻者耸然以为効忠义之劝公为人端慤夷易不事表暴一言之出洞见心膂通奉公笃于惇族公承其志率诸弟分俸以均给本房之未仕及待阙者逺方珍异必以时至通奉有疾衣不解带与人交主于忠信不为浮文末礼以投众人耳目书尺不过一幅语严而意尽所至必与君子长者之游暇则观书门无杂宾与人议论匪一然必反复曲折归于至当发为辞章典雅温厚有唐词人之风自始仕由幕职至县令退为筦库进而处刺史二千石一以诚意为主不以色辞假人故居官可纪去必见思至其蹈大难临大节而不可夺非茍然者葢其胸中素定也髙才逺识未究其用而遽至此呜呼命矣夫铭曰敌人侵疆横流稽天取义舍生维公则然秉节不渝几至覆宗昊天不闻罹此鞠凶季子之防亡而复存神实相之将大其门褒赠之荣永光窀穸忠毅之名千古无斁
  </div>
  <div class="pagination">
   <a href="龟山集_page16.html">
    上一页
   </a>
   <span>
    ...
   </span>
   <a href="龟山集_page12.html">
    12
   </a>
   <a href="龟山集_page13.html">
    13
   </a>
   <a href="龟山集_page14.html">
    14
   </a>
   <a href="龟山集_page15.html">
    15
   </a>
   <a href="龟山集_page16.html">
    16
   </a>
   <span class="current-page">
    17
   </span>
   <a href="龟山集_page18.html">
    18
   </a>
   <a href="龟山集_page19.html">
    19
   </a>
   <a href="龟山集_page20.html">
    20
   </a>
   <a href="龟山集_page21.html">
    21
   </a>
   <a href="龟山集_page22.html">
    22
   </a>
   <span>
    ...
   </span>
   <a href="龟山集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
