<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 66 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 66 页/共 110 页
  </h1>
  <div class="content">
   士农工贾谓之四民四民之业惟士为最贵三者自食其力能傃所守时虽不同固不失生生之理唯士也贵贱用舎繋有国者为重轻葢其所抱负者仁义礼乐有国者恃之以为治平之具也国不为养孰乐育之君不思庸孰信用之不幸斯道中防我尚白阨穷遗逸随集厥躬此士之所以遑遑于下而可吊者也幸有连茹为引用为主张者曰鄙儒俗士乌足有为也切尝惑焉谓有用也时不见其所用谓无用也一为时用卓越宏达莫可企而及者乌可以时偶无用槩有用悉为无用之具哉国朝自中统元年以来鸿儒硕徳跻之为用者多矣如张赵姚商杨许三王之伦葢尝忝处朝端谋王体而断国论矣固虽文武圣神广运于上至于弼谐賛翼俾之休明贞一诸人不无效焉今则曰彼无所用不足以有为也是岂智于中统之初愚于至元之后哉予故曰士之贵贱特系夫国之重轻用与不用之间耳呜呼国之所以为国者有其人也今天下之心同然而深惟者天统大开六合同轨及其选一材取一士举目望洋无所于可正孔子称杞宋二邦无足徴证葢伤其贤既不足文典之传有不可强而为者复以时务论之今选行其上材乏于下是有国者之最所当病故唐取士之法嵗万人为率犹三十年可尽况法未备而无所取哉又老成先进文学经制之士举海内而计之不三数人耳故州郡所谓学校勉励进修之方从而无实埽地何有呜呼儒乎其防至于兹乎斯文在天无可絶之理是恐不止不行不塞不流之意邪然士不用则巳如或用之固非一朝可就必须广学校録师儒振士气而勃兴设众科而肆取故得人材辈出以膺文武之选以成乆长之业斯则适其时矣任是责者庻闻之油然有蹶于中述儒用篇
　　吏解
　　甚矣吏之不学取之无术也纷纭苟且自进自退据其名则正校其实则非而官之形势众之情伪习不相逺也故谚曰画地为圄不可入削木为吏期不对此葢伤其持心近鄙之之辞也然非吏之性也势也今夫一县之务领持大槩者官也办集一切者吏也簿书期防之所交错也利害督责之所相须也锻炼酬酢日复一日大体细行有不遑顾者少或蹉跌轻则窘折困辱重则搒责退黜吏之为役贱已极矣安得不持其事而逾急欺其心而后语哉或不经事昧于自信闻其名则憎见其人则易意复少忤至忿嫉訾毁不以礼貌相接也是皆不澄其源而责其流之浊也若使上之人能清心省事一其法政简而不扰虽有桀黠苛刻急遽苟且之心将安所施哉余故曰非吏之性也势使然也若从其流而责之所可鄙而伤者甚矣今天下之人干禄无阶入仕无路又以物情不齐恶危而便安不能皆入于农工商贩故三尺童子乳臭未落羣入吏舎防笔无几顾而生奸重至于刑宪细至于词讼生死曲直高与下夺纷纷借借悉出于乳臭孺子之口手几何不相胥而溺也以至为县为州为大府门戸安荣转而上达莫此便且速也人乌得不乐而趋之尝闻近代吏之出身难矣由州而吏员由吏员而部掾法律乃笔人材行止举明有官否财结罪然后考试有司寸歩不移设法既严百不选一犹恐中非其人而害于政以今观之其可鄙而伤者当如何哉且两汉之世丞相御史下至三槐九棘蔚为名臣者多吏也固必学之有素进之有道初不若此纷纭苟且呜呼极而变变则通此必然之理也然非持衡者孰为立法而兴革之哉作吏解篇
　　田讼
　　民之致讼者多矣未若田诉之未能决也自井地散而为限田限田变而为无法此事端之所由兴也又以兵农势异两有相犯各持其是而不相下治兵者曰吾军力之所自出亲民者曰吾征赋之所由办居上者若是为下者将安适从至官诿吏而搏拏吏眎贿而与夺牵制蔽欺卒无定论幸有审两造而克荷者情裁臆断明同仁一视之公释累嵗积年之徃徃廹于形势顾后患亦因循而莫之问故侥幸者覩其如此又以彼弱易欺也绐冒敓攘靡所不至甚者损众益已閧一方之讼必被扰而后已以致乖戻抑滞之气郁积于上乌得无水旱之异哉水旱之来又弱者所先苦欲政能行民之不困也难矣余尝读犬雅绵之诗虞芮质厥成文王蹶厥生葢言二邑讼田徃正于周及入其境履其庭礼譲之风无或不在二君感而中愧生其固有之心相与罢归弃所争为闲田自是归周者四十余国先儒以是为西伯受命之符冝矣孔子曰能以礼譲为国何有其是之谓欤鸣呼三代而上教有余而法不足两汉而下法有余而教不足教不足法犹足治也矧教与法俱至阙然者乎民不险而讼也又难矣施于今者冝若何曰惟有明其教一其政立其法于其上然后择官宣化守其法于下庶几民志日定而讼者少为之熄矣述田讼篇
　　黄石公説
　　秦惑李斯之説燔书坑儒以愚黔首故一时豪杰之士丑厥徳而耻食其粟者多笑如葢公卢敖仓海君商山皓皆是也若黄石公者后世独以鬼物为疑非也观圯上一节公葢逆知其炎刘将奋非良无以辅成汉业虽然顾狙击始皇于博浪沙中良之气固以为葢世雄杰惜有其材而未至者学耳及一旦相值辄令取履跪进旬日间徃返三至先折以礼继称其可教特重夫师教之传抑使动心忍性徴于色发于声而后喻也兼使执履効弟子之职非有惚怳可怪之事而班固亦以非有賛焉设若良欲神其所遇不过使高帝异其非常平时智计皆自神异复不轻其所授教而已使是公果有黄石即我之语亦不过古人事了径去铲迹韬光令千载而下仰其高风可闻而不可诘也又尝读公遗书皆明哲警防之道殆黄老氏之精英者也不然何自托于荒丘确而为是素隠行怪之举哉由是而观东坡称公为秦隠君子可无疑矣距祠东里许曰黄山下有阜有孔穴其巅巨石嵬立土俗相承云公出于此尤为不经云至元甲申嵗夏五月余覆灾祠下顾瞻山川慨焉兴感书是説以辩云
　　笔説
　　燕之笔霜雪頴也劲而莫为屈楚之毫炎蒸之毳也柔而易为书劲与柔何俟多论独念夫用之有难易也余以心无所用近集三代以来辅臣相业述调元事鉴笔为日课资间中一乐机格间燕楚之材皆具柔和者易于得手腕不知劳也劲挺者艰于如意手指既据致牵其臂而为困然不数日燕锋方练布画愈精顾楚产已败而不任吾用矣予于是乎感焉曰此何异于相之用人也昔霍将军子孟欲颛事权利其庸鄙者故相李蔡石庆王诉杨敞使之充位而已霍终不闻谠言其族随败而无余唐相萧嵩亦以韩休柔易而荐之及其当位持议方刚殆不少挠至有不意能尔之叹而开元之政蔚有可观后之君子居于人上者正当毋友不如已者可也苟专以庸鄙便已为心其如邦家何作笔説至元丙戌夏六月三日也
　　蛇説
　　已丑嵗秋八月癸亥有丹蛇见于太乙宫之书院链师范君再拜以祯祥来请予为之説曰蛇虺所在有而不常见一旦蹒跚蜿蜒并出而偕行此又覩之罕也二者化精水火武衷甲以自壮灵蛇摇毒以螫人故古者师行圗形旟旐用先啓行加招摇于上俾急缮其怒以示御侮毒暴之戒今六代纯一师奉命醮斗积有歳时岂精诚感格当进作之际坚劲众怒俾御侮警暴隂为之祥邪然禋于彼而见于符箓所在者岂祭法从出昭其教之本邪不然昔昭应宫因二物毕至灵宇斯建抑亦寿宫将欲复増光旧物此为有开之先兆邪吾不得而详也作蛇同出説冬十月三日书
　　牛生字説
　　全闽鐡官属吏曰牛生者东平人世儒家尚气义好刀剑或欲之虽千金不恡闻余名甚喜通谒来拜予曰汝非文星者乎唯而不敢当吾自壮嵗亦以论文説剑为喜今虽耄气习未除也遂与谈古今剑器雄雯雌缦者数品至有所未闻而未见者若欲吐燕赵劲气而来呉越之清风也已而跽请曰星之表字走有所未安幸宪使与易而淬砺之因谓之曰维北有斗不可以挹酒浆然经纬昭布天之至文也昔龙泉下伏紫气上鬰张雷识之得二者于幽囹之下呜呼一物之灵有如是者传曰文武之道未坠于地在人贤者识其大者不贤者识其小者莫不有文武之道焉夫物犹能以气而上达人固当以文而致昌其以文昌字之可也牛生其朂哉毋怠于是书以为赠
　　米少尹名字説
　　人之性有生而即敏者有学而后敏者要之生而开敏者为上习而成性者次之剑倅米君燕产世为西域人性开敏乐于为善尝忆其兄中丞丁多故际众无异议中外称其善良予过剑浦米来求名因训之曰闿闿者生其善心显其可践迹也内不先开英何为而发故字之曰英甫东汝年方壮功名鼎来若能以乃兄为法笃其良心践其善迹是不负天性防成训夫闿之之义也英甫其勉旃庚寅九月十二日书于南剑防事
　　孙鞬郎名字説
　　六艺以射为重三代所以观徳而贡士也故男子始生悬弧矢于门俾射上下四方示有事于他日也元孙鞬将生之夕总戎晋人杜侯以竹簳五十遗余侯甫去而鞬生其开先庆璋名逐生来之兆为不偶然者昭昭矣今生十有八嵗姿妍静学习顿向方训名象徳不即开先之祥而用之将何求故以笴名之而以君贡字焉亦因馈命鲤之义乃告之曰云梦之竹天下之美材其采而贡之者将达之于王庭修夫射宫大用以明择士之道其为物岂不重哉然矢之为矢必须辨隂阳相搏劲矫揉以端其纡趮文彩以焕其羽筈坚鋭以利其锋镞而后可以洞逺而防鹄不然虽公佗养由之伎且将不吾取矣呜呼笴王氏由农而士嗣志读书迨于汝葢五世于兹吾老矣其所以望于汝者端重持其中和易接于外不使一毫怠惰之气设于而身以之效用致逺而光大先世之业小子笴其服之母斁至元壬辰秋九月十二日少中大夫祖父秋涧老人训示又因而诗以戒之云训汝谆谆意竒文见乃翁洞坚威可大栖鹄体须中既应开先兆当知矫揉功逺期遗近效羽夹看摩空
　　乐全老人説
　　昔太史公传货殖以素封而名家甚伙然冨而好礼享所有而全其乐者葢亦鲜矣林氏系苏门望族君玉虽治产时遂处心逺大资之以发其身者良有足取为人志明而气鋭乐贤好客教子孙读书顾一事不肯屑屑出人后通都大邑居竒货侩赢羡掉臂于陶朱猗顿间千金之产有过而弗观者至亲近名士大夫风雨寒暑奔走不避如鹿庵颙轩二大老爱其疏通知变皆欵与其进遂资借子仲先为时闻人故其好事之名高出行辈达官时贵踵接于门者无虚日家则藏书有阁圃外思亲有亭植佳花醸名酒客至则撃鲜为具賔醉而后已穷年而不厌也今年七十有五视听聪明行歩加健饮啖如五六十人既富而寿寿而安安而能享承家有子纯孝而特达释负有孙善继而克荷嵗时防喜朋簪四盍儿孙满前奉觞拜寿乐融融也一门之中百顺坌集何其秉之厚乐之全且见其礼义之生于家也予以世姻故防最狎因举曽有庆谓子仲曰若廼父克享所有以齿以徳援古人之例冝易名以显异之若等以为何如曰谨唯命遂以乐全老人目之异时瞻乔木礼高年使诰云绚防烂焉盈门是将望于若子若孙者未必不张本于斯耶已而子元来请其説于是乎笔以为赠嵗壬辰至元廿九年履端日书
　　劈正斧辩
　　斧断苍玉为之长径九寸有几鍼之刃满六寸颏下畧龃龉之中坚厚二寸强龙首呀脗齧于口作两段吞答脑与刃通以柯贯之上以双蟠螭冒其端下以玉为琯承其窍华润致宻无防疵可摘神兵凛肃真秘寳也且斧者黼也黒白二色相次故以水苍玉象之三代之制云兵刑丧祀用之餙怒以赐杀执之以就列示威以啓行而已今则天子正衙朝防命冕执中立以劈正为义莫究所从来然法物变易多自陈隋李唐因之有不能废焉者欤又制度追琢以近代工较之非隋唐莫之能作岂劈正之论权舆于二代间邪呜呼断之为徳至矣昔孝成以优防不断汉鼎遂倾宪宗知惟断有成淮西克平是既绣于裳绘于扆织于箔画于幕今复植立以肃正朝古之人纳君于正去邪勿疑寓徳威于物以将其果毅者俾无或忽也垂戒之义深矣至元癸已春三月二十六日因阅实偕御史商琥修撰魏必复观于侍仪法物库偶忆近嵗梦先师命予赋朱干玉戚今日廼与神物防遇焉所谓嗜欲将至有开必先者也作劈正斧辩
　　王氏冬藏圗説
　　夫出处语黙君子固由其中然造物者不无意于其间也适事殷之时引之静处使逺其咎人意若中百所惜我可忽其所事哉曰事谓何静而积学以俟夫动而有为也传不云乎居则曰不吾知也如或知尔则何以哉况苒苒而来我悠悠而遇心放而不思其求学杂而不至于谷坐靡光景日就衰谢则曰人不我知时不吾用其为惑也亦已甚矣今将収放豚以入其苙屏吾杂以絶其害朝焉而经暮焉而史经则所以端吾体于中史则所以验吾用于外旦为夕之所不能夕补旦之所不足要本先定力以固穷终精思以求道贯夫六艺之防而醻酢乎事变之来者如斯而已矣至于无益之谈不切之务昬怠之气过分之思合俗徇情徴逐佻达一日三秋之戒废日废身之喻又见夫左箴右铭儆其敬之未庄心之所不力也呜呼昔孔宣父称顔氏子其殆庻几岂非三月不违其仁乃优入圣域之要也欤予尝求是心浑然无间于一时之文者无他政自敬与义夹持动与静交相养故也若夫冬者嵗之一时犹夜之所当息也又易曰艮其趾时止也虽止止不终已而须其所止者葢成于终而后有以成乎物之始此冬藏之所以作也至元二十四年丁亥阳月朔日云
　　度曲説
　　敬斋李先生晚年以歌酒自娯既耄虽不复而情犹独至每兴来辄持空杯令门人郦生放声长歌以导欢畅或不如指先生以已之所得教之遂防其手而高下之使视焉以谐其节奏云起雪飞穷要眇而后已公亦醺然也丁亥冬十月八日饮李氏新篘偶及分刌歌节信主士达仍为发此冲冲然殊有所适昔孔宣父与人歌善必使反之而后和焉又汉人例蓄声乐唐之士夫皆有音乐由是而观歌之为艺亦术可少也先生以材徳主盟斯文六十余年予才得一拜履綦及过元氏先生墓草已宿何先贤风流蕴借不容多得也如是可胜叹哉吾特书此异时防与蕳之郦君相值于光风霁月之前拊掌谈笑中郎之文采风流不无彷佛于眉睫之间也士达其志之又从而为之辞曰我观夏礼杞固不足徴兮吾道线如贤献日以零兮斯文未丧其将孰为兴兮噫
　　中説
　　圣人垂教千言万论独以中为天下之达道者天体如是也且天地周围三百六十五度而南北二极揆上崧高乃天之中心也故定极焉然后天地位而万象则其法为故过则为差不及则气不能成嵗折而中半二九一十八则度之数又称停不偏矣人出于两间受其中以生是谓之理理者仁义礼智之谓由是观之圣人之为教所以因其材而笃焉舎是何以为物何以为则故董子有言道之大原出于天其斯之谓欤于是述中説至元戊子端午日雨中书
　　命説
　　姬仲实者名思诚真定灵寿人防业儒兼该隂阳气数之学今年四十有九以耕稼归隠孤虚取名非本志也至元二十五年自赵过卫将还裕之方城县合河乡之新居为予作一日之留得略谈三命之理知姬之所得絶与众人不同其法大抵取先天二气五行萃合一处以盛衰偏枯尅陷扶助就其胚胎截长补短互相乘除度其造化虗实得中与否然后断其衰旺成败何如耳且谓予身自乙巳至甲辰两运极安静得寿垂老若无疾恙予莞而谓曰所获多矣尚何冀云又云人不富贵者若有学问即与享用者同乐又曰品秩入格局者极难因説贱庚即今大运见在乙已已中闇戊人皆以破丁官者戊也然戊居已若无力不妨姬曰不然秪为戊字居已无力故官气不旺何则日居丁夘火取月壬子为水丁之官子却为卯相刑尅使壬子散漫卒不得用若戊土建旺即成涯岸其水自可浮舟楫润物类今年嵗君虽是戊子戊旅寓于子非土之正位亦不克助燥开嵗已丑用神戊辰皆土恐却得扶借作内作外皆获助益葢上下气体皆顺故也又以六壬占得一课其名见几初传功曹次传从魁末传天纲中间所有动静不渉虚妄其占云功曹者官府之吏长起发其事者也从魁气母之杓斟酌与夺是大人之主断者天纲即斗之标系从而賛辅者也谓如杓有挹用柄自然来随将来所应多是武秩文用今嵗穷腊来春孟仲间其事可验门下自来占决无得似此课皆顺无逆有成不妄也幸切记勿忘时嵗八月十二日甲子未刻事也因念逺防近吉君子之恒心故数占而不厌恶直喜谀世俗之常态多愿闻而受愚至有求其所不可得避其所不可免中无蔽志一聴于卜神亦不为之占矣且不测者隂阳之神也孰为细人寡闻者可得臆而度思彼妄意受愚者是特疏释一时之陨获耳苟非理之所在义之所当行者其将愤警俗虚高务悦之説君子虽闻之而弗由也然所以见其彼之云云者试以吾之所在而当行者且念夫彼之殊异于众人之所谓者果孰得而孰失哉作命説
　　金从革説
　　予尝侍坐于丞相史公昭文先生谈嵗序搀搭之説不尔四时不续嵗功不成开府以未之闻而喜甚继以鼓铸事语予曰汝知夫金之从革乎工人抟沙为范力甚疏弱以金燬烈之气防而就器彼様度之方圆文章之致宻顾虽丝髪之防其脉络纵横莫不克满烂然可观有非人力所能然者何则方金之在镕也犹气之氤于范围间也彼融融扬彩委质既为之气葢有无不肖者所谓气无不周者是也予以晚进学浅尊卑势殊有所闻不敢质其所从来后乃知据易説庄解而云其敷言甚覼缕也以今思之为予而发者多矣予平生疏直强项气不少人下而于世每竒而不耦先生以不屑诲之葢先説欲学者防绎其道贵夫造之深也后一説以变化气质为先欲澄治粗厉俾就夫气之中且和也此岂唯予益实于世教有补惠夫后学者深矣因追録前言述从革説马氏子处礼世治家气清而志学来求予训辞特书此以贻之
　　古文今文难易不同説
　　训诰誓命等文体固不同要本圣贤以彛典明天理本人情统羣心而已然古今辞文有难易相反者先儒论难终未明了以予度之书之为防须史氏润色櫽括既出众手性异好尚学有深浅才有高下笔有强弱而辞有涩易故也九峯疑其胜女口传者偏记其难孔壁后得者反为平易反覆究説似逺而泥谓如尹之训贤君也当深而易庚之诰民庻也当易而深又周书五诰牙诘曲叮咛委曲有不易晓者此无他一繋夫当时人情势有不得不然者更值夫史氏之尚竒者一向艰涩韬其幽光以成噩噩灏灏之体耳蔡氏复以纪实难工雅辞易好为辩是亦主其措辞为言然不辨此恐杜后来者详説使学者跃如求于耳目闻见之外也
　　商鲁颂次叙説
　　韩陈二生问鲁继周颂商次鲁颂之后何居余曰三百篇皆周诗鲁则列国葢周之后裔僖公又鲁之贤君天下无王荡荡板板而周礼尽在于鲁故孔子曰如有用我者吾其为东周乎贤诸侯不与将畴归恐亦书终以秦誓继之之义也若商颂次之鲁下殷周之先代前后不叙意者孔子殷后又当斯文之主那等乐歌皆成汤高宗盛烈其声其灵赫赫濯濯如此为子孙者删次之际偶得是篇于太师可忽而不録仍附于后以终其弦诵之意恐或然欤
　　百兽率舞説
　　百兽率舞先儒皆无明文所以然者岂上世四灵在郊乐与天地应气故幽则神和于上明则物和于野正縁史官形容四灵等瑞以见其气和之至且如唐明皇舞马止是一时教习即能骧首振鬛衔杯上进应乐节不差况圣人教化极和感发动荡上下同流信及咸若有自然而然者予故曰兽之率驯葢实有之非溢美辞也不然则鳯凰来仪亦可为疑乎
　　雹説
　　陶晋卿説获嘉县今年五月初雨雹为灾真大如杯裷桑枣皆戕折无余及多防大木有提去百歩者如此凡一十八村其可畏也予曰天地间无别物只是隂阳二气交感而已雨露霜雪如常者天地和恒之气也唯其弗和致有此气异葢隂沴乖戾之气从中胁而成之其大小即随所感轻重而然木防与去此是伏隂搏阳而奋木适与之值遂突而出耳气盛物防吹而去之气散自坠于下予二十嵗时行共山道中望羊角风自西南来蓬勃方数百畆吹驾大枿于尘坌上者数十株正此同耳申豊云雨雹山有氷不藏藏无弃余所致且一嵗山谷间隂积不释者若一一藏之庸能既乎又夷坚志説有人雨过山行覩大木忽防至闻其隂灵用力过而自絶倒者是皆齐东野人之语
　　士当教子説
　　予尝疑士大夫多不教子求其情而不得乃臆为之説曰儒家者流博而寡要劳而少功学者有牛毛麟角之叹其成难也如此岂谓是欤且以已况之攻苦茹辛焦心劳思积数十寒暑之勤仅得猥列士行否者将何所冀哉故徃徃多不以所难强其所不能寜从彼好使易为立身耳然蜾蠃虫之最防者尚能负螟蛉振羽而祝之曰类我类我况人乎彼或不贤为父兄者固当择其师课其力诱之掖之俾极其所进之方果鞭而不前然后随其所乐以毕父兄之责此吾侪当然之理也然自非下愚不移天下无不易之俗人无有不变之姿只在夫发药者如何耳为子弟者至此日当愧耻无地心愤口悱勉立志节人十之已百之人百之已千之若恐不及为心又使昬惰之气不设于其身可也先君亦尝有言四民士为重学有成高出一世如其无成不众人若委而弃之此何足以有为是则贤不肖其间不能以寸孟轲氏之言责固不为过矣又父兄不能乆视长在一旦衰谢覩彼之子孙若是之高我之门户如此之卑家声日替世业一空几何不叹息而悒悒于斯也近一素宦以家学授其子三俱有所立尚以未登仕版至告人曰吾死目且不瞑矣父母之心天下一也况其所业未就学幸得而不自强才可进而乃自画其为父母者安得其心不攸困者哉作士须教子説
　　周景王大泉説
　　世之嗜古者多尚鼎钟鼎钟徃徃伪出古而真者莫钱若也陶簿晋卿好古泉而得大泉五十者攷之谱籍葢周景王所更大钱大夫单旗诤之以为不可者是也其形径一寸二分其重积十二铢今则半两也以嵗月计之自景王迄今几二千年矣其文与周郭肉好精致坚凝略不为之齧蚀信哉前代制作后人有不可企及者呜呼陶子其寳之无斁安知无被杖策踵门而来丐者乎昨日归卧春露堂既觉适有笔研在几偶为书之觉体中不佳拂拂然从笔端出去矣至元二十四年秋七月丁酉戏题
　　卖兔説
　　伊川先生见卖兔云此亦可以画卦或者曰何谓也余曰物盈天地间皆从氤氲一气中来所谓万物一太极也卦之画一隂一阳而已兔亦具其一者之气耳见兔亦可以画卦葢谓有此理耳故又曰不特马之显著者焉
　　二马图説
　　明昌初西夏国母病章庙遣尚医徃治愈之献名马回谢一日进御以试良徳即旋焉上怒命太仆驱去穷日力毙之未夕返徃驰五百余里归望天廏振鬛长鸣若无事然自是以一骨当御今观此二马毛烙骇异黄门飞鞚迅若防龙岂非当授辔之初邪呜呼马臣类也食三品刍豆立内伏一鸣则黜之矣其或猥靡于心取媚于上以速见知皆非马之良徳也然则马之为如之何而可曰有受策服劳不有其力以报刍豆秣之恩庻几或从王事无成有终之义也作二马图説
　　稼斋説【崔文字文卿】
　　稼斋者府从事崔君之自名也求余以书冠于卷首余曰渠年少气鋭方驰声膴仕以调议理务为事何以稼为岂起家陇畆掲焉而不忘其本耶岂食贫口众禄不足以代其耕邪岂仕不为贫动乆而思其静邪曰崔氏世居茌平薄有田庐近在郊遂与城居不殊其静僻殆谷耕林隠也徃嵗自海上罢官西归脱烦鞅谢人事郊居者数月冲然大有所适方夏之初三农在田耘耔底绩予开轩卧治观良苗之懐新有田畯之至喜及夫多稼云如薿薿弥望奄观铚艾偃然覩崇墉之积赓丰年之歌动高廪之咏田里熈熈物情交畅以已之乐而为众乐因众之安而为吾安是乃平昔明农私有所得于此也其为稼也不亦宜乎余曰四民之分各有攸业而进莫荣于仕退莫安于农仕则思吾所当安而明夫学之用也农则安吾所当遇而乐其身之适也若当仕而农将贻老农吾不如之鄙当稼而仕恐渉大易知进不知退之讥然进而懐静退之心不犹愈于退而存不已之念也欤崔君其艾服官政而于进退能先求其所安而安之而后思已之所安是亦先忧其所忧而后乐其所乐之意也作稼斋説贻之
　　李郎中二子名説
　　郎中李侯正卿有子二人俱教之读书从劣孙问学其勉励资借之者甚力其长姿颇笃厚次则似涉轻俊然奉若父命周旋唯谨一日请训名字于予廼告之曰古人立名命字取义多端俱不若酌其才性优劣即为教诚而抑扬之最为亲切夫笃厚者必藻之以才华所以彬其文质也故其长用质命名而字之华甫轻俊者须济之诚实所以备其材徳也故次者名之以俊而诚甫字焉呜呼二子今而后当克制其偏胜涵养其不足以造夫中庸之极他日立身行已不致有过不及之差庻克荷汝父平昔提诲之责尚佩服之母斁







　　秋涧集卷四十六
　　钦定四库全书
　　秋涧集卷四十七
　　元　王恽　撰
　　行状
　　故真定五路万戸府参议兼领卫州事王公行状
　　曽祖讳某　　　祖讳某
　　父讳某
　　昔王延州有云君子有恵政而无异政史臣传循吏而无能吏故班孟坚叙龚黄郑召诸人曰生有荣号死见奉祀廪廪徳让君子之遗风矣徳既肆乎循政复极乎惠求之今人其惟王卫州乎公讳昌龄字显之姓王氏沧州人世雄于财以孝义著称乡里公少颖悟不凡业儒学崭然见头角故大父临终叹曰王氏之宗善积有素嗣续弗絶必矣然大起吾门者必在此子也贞祐初沧景被兵破公以孤童子能依彊济难间行归汴抱负竒节时人未之知也正大末京城戒严北面元帅府以材干
　　辟公授帅府经厯官积劳迁明威将军陈州防御判官适书大丞相政总兵民抚镇河朔开幕府举艮能恢父兄之业用荐者起公参议幕府事公遂悉心毕力知无不为故得感同风云合若符契国朝有事东南城攻野战余二十年公筹画戎幄应变机权无战无之以至冒矢石输忠力作士气虽一时辅佐有不克负荷者初王师次安陆负险之民盘结山谷间备御完固艰于力取公慨然以招谕降集请行时人危之既抵壁宣示恩信喻以祻福竟以招降而全活之嵗丙申冬天兵次光州时饷道不继主帅命公率十余人乘筏入焦湖督运中流遇贼甚剧众怖乱筏倾身没于水者半公独神色益壮持兵殊死战贼溃防所运以济军士頼之大振遂取光州凯还丞相嘉公伐谋制胜之略遂留公居守公遂附安反侧市肆不易安堵如故几于一载及策勲盟府主帅累公之绩以闻朝廷褒宠之而后奉命北觐通名于天朝者数矣每以生民休戚军国利病为已任西风沍寒徃返之劳略不之卹也于今良法善政守而不失者多公所请云辛亥秋七月先皇帝即位正封邑锡勲旧复以汲胙共获新中山阳六县之地封戸书大丞相若古采地然昭其功也时朝廷以汴洛荆徐畀丞相经畧之以卫乏人为忧且曰卫当四达之冲民疲事剧非得二千石循良者无以铲夷积涵养疮痍也既难其人特命公领其事公下车以来敬以奉上恭以执事巨细不遗知所后先哀民之困于茧丝也均徭平赋以畜其力痛政之极于汚染也治官汰吏以清其源并容细民不扰市肆懋迁有无以通舟车楗隄防以捍水灾课农桑以抑防手尊王人则修餙官舎免病涉则平治桥梁励薄俗扶善良礼贤俊赡贫乏行郛郭广居防通商惠工兴滞补民不见吏而无吠警之虞士格所耻咸有闻知之惧葢公之治化谨身帅先居心亷平不至严而已卫自乱余以来民耕植居郡东者多而泉水自城而下崖岸平流驶如掌上稍东复与淇水合秋潦时至泾流之大南际汉金堤田庐为之一空公为隄黒荡陂以御之遂絶横清之患清水出山阳白鹿嵬公乃度原隰创沟浍溉田余数百顷其兴起洑利如此朝歌介邶之间地廹山麓灌莽极目盗闯出没越人于货行者苦之公乃建议于漕台周侯徳甫州而县之驿亭平襄南栖顿丘于是渊薮之患息驲骑之力纾焉而徳之波及邻土者又如此既而丞相材公之为酬公之功以其子复充同知卫州节度使事遂有抚卹军氏均平差役劝课农桑裁决词讼治效极多之誉诚以八年之间熈然而春郁乎其文乐国多士之风还旧观矣已亥春例上计行台惟法苛猛公不忍甫息之民横被侵暴遂乃道巴峡扺忠渝哀鸣相府中有以弥纶之也虽获所请竟以忧劳致疾东归以是年十月廿日卒于虢县之斜坡里春秋六十有三越十一月葬于汲县王尚村之西原送丧者余万人攀号祖奠凝慕不已其贵官名士若库库左丞姚司农张左辖参卿王仲礼宣抚张子敬耆徳孙元辅段季昌咸逺道而致祭卫人思之如戴父母明年相与起祠宇立遗像植丰碑寿遗爱嵗时香火之奉其严如生公姿明良安雅徳量无涯涘风鍳表表口不出臧否饬吏以儒外彪中弸慈祥岂弟喜愠不形于色务明大体悃愊无华持论深长操守匪石其待人御物纯以至诚感发人心谆谆训导若严师慈父有铭骨不能忘者初京城被围友人某以罪逮捕抵公为舍匿之竟以获免焉制徒单云甫肥遯邻邑闻公之典卫也幡然来归为治堂黉极賔礼选子弟之开敏者从而师之自是郡之文风尤为熠兴又曹取斋通甫由赵来依疽发背自病至终公医拯殡送曲尽友义北渡后元遗山号称一代士林之宗爱慕高义乃有今而后寒士知所归之叹每自公退食盘馔稍盛必撤去之曰无暴殄天物及宴乐賔客供具丰腆尽于殷厚曰俭于人则不可也余暇则阅书史接文士晚年尤喜作诗歌咏风流不知老之将至至雄章杰句间见层出兼善尺牍行书尝谓下客王恽曰吾少业儒以时艰罔卒所志然胷中绪余之气勃勃然日新矣其好学又如此爱其子择师而教之因训之曰我不愿若富贵能儒素起家敝庐饘粥生养死葬足矣故于诸生奨借作成为尤至所交皆天下豪杰其推贤譲能而升诸公者如中山扬西庵卢龙卢叔贤河南郑子周阳夏董端卿皆一时材大夫也公之殁丞相墓祭而哭之曰昔公勤劳我家三十余年事无巨细咸仰决焉岂其天夺之速而至于斯俾予防防然在疚至有失目折肱之喻哀号之声感动左右其为贤主人所惜如此不可谓不遇也不可谓不达也故论者评公之惠爱类郑子产忠贞类汉王常
　　智周事悉类苏令绰权【阙】望雅【阙】　　　　　　　事【阙】　　之其乐于为善之心乂如饥渇之于饮食也茍推而行之天下其功烈岂止是哉夫人姓陈氏【阙】人生子男一人讳复少负鉴裁无所于间通达政体用丞相廷荐宣授卫辉路总管事其纶章谕之曰故参议王显之才行相辅政恕中行俾治卫辉民安事办今子复良有父风以继述之事考之诚无愧负矣孙二人曰雪山曰铁山女孙一人曰防安呜呼公生平事业智名勇功囊括无迹恐芜类之辞不足发越盛徳之万一敢以区区闻见播在舆颂之实者勉为具述托立言君子而图其不朽焉中统三年秋九月廿有九日门下王某谨状
　　太一二代度师赠嗣教重明真人萧公行状
　　师讳道熈字光逺本姓韩氏其先汴州人五代祖银青荣禄大夫璹自唐季来于卫曽祖奕山举茂材祖渤进士第父矩隠徳不仕度师其仲子也师为人英伟眉目疎秀丰下美须髯三嵗识字六嵗能书栖心教法俨然注萧门二叶之望金正隆间始祖一悟真人以神道设教上动人主所在翕然从风韩氏举族清修师母阎尤极信心深入法海既孕若病父请祷于真人真人曰汝韩氏素植善根当产异人且昭阳报然将来必佐吾法门可服吾丹书以安胎息乆之母感异梦既寤师生果禀竒相充闾之气肃如也才免懐留养道宫受度为道士复先训也再命而受清虚大徳之号大定六年冬十有一月真人羽化于万寿丈室师缞绖哀慼如丧考妣于是相宅兆具葬仪及殡整整有法纲而不紊观者咸嗟异之时师甫满十祀耳既窆师乃陈寳箓法物具香火陞堂以二代嗣事谕众有门弟子芋道省刘道固等思有以大厌众心稽首求颂且问师它生云何贤圣师即走笔批曰明月清风大徳颇讶愚人未识忉忉询吾为谁只是从来太一众遂詟服归心焉九年朝廷歆其行异勅立万寿额碑于本观是后声教大振门徒増盛东渐于海矣初真人谓灵章寳箓率天神持防遗命起台中央上为坛屋铁作戸牖庻几神灵防居有以妥安之师乃扩充尊训尊光图箓缔构层阁制极壮丽掲以灵章寳蕴之名嵗时醮祭为众生进阶之地复建朝元观为祖师坟原道塲仍植丰碑表襮景行不数寒暑内外修治轮奂中度师直以徳教感化曽声色不动门人子来如趋父事十一年时师殆十有四腊门人钜鹿李悟真者造请何为仙道师曰做仙佛不难只依一弱字便是耳曰弱者道之用也悟真既授防辞还师曰可速还汝当迁矣明年李不疾而逝殡七日形色如生及圹举棺蔑如开视之从中一白锡飞去余衣衾而已众始悟师防当迁者即仙也其慧悟如此一日师曵枤逍遥谓左右曰吾旦夕欲驰四方可趣治行装已而世宗诏求海内名师宗主天长观事师遂幡然应诏不阅月戸外之屦满矣师宻削疏聚精以备储乏既而秋旱京师物涌贵提防陈公者请行化畿内师曰君休矣吾已办之或者疑焉不数日陆辇川舟坌集于门下众服其几沉物先徳博而化时大定十四年也明年春辞还乡里后四年复徃赵之太清观适境内大旱众祷雨于师曰今蕴气隆钟愿垂慈请命上帝师曰若等冝先竭诚徧走羣祠弗应当以吾法行之越三日不雨师乃书飞雷捄旱符一道张净几上复呪法水数石令州将已下人酌水沃符毕雨即来矣行未竟雷电雨且尺嵗頼以熟迄今赵人能道其事后二年兴陵梦师冠履上谒寤思之遂徴至内殿问以摄生之道对曰噏精气以清虚自守此野人之事今朝廷清明陛下当允执中道恭已无为而已圣躬为之兴礼及还宠锡甚渥廿六年秋师忽思栖真岩壑因宻谓萧道宗曰吾门众万数试经具戒者完顔志寕王志冲而已然志冲特纯精亷洁可属后事遂设大醮告祢庙畀之传代秘箓曰君太一第三祖也及铭所付法具云有徳辅徳天孰可欺慎之敬之永保教基居无何弃几席谢去或问安所之曰吾将遍礼名山与心君作天逰耳遂去后不知所终师丰仪潇爽徳宇冲粹博学善文辞动辄数百言乐与四方贤士大夫防谈论道造极精妙书画矫矫有魏晋间风格尝自题画像云来自无中来去复空中去来去总一般要识其间路其明达又如此生平好赈施养老卹孤近百人人以镪五千月给为率死乃已贫者丧不能举衣被棺椁为俱具之至于持行法箓捕逐鬼物风声肃肃除治戸庭间殆古之能吏然精一之诚贯达幽显降度之功洋溢一世矣师之孙某以贞常温裕为五代人天之师服膺先训追逺盛徳心藏不忘越已夘春具大招之礼葬衣冠于祖茔之侧今皇帝登极之三祀光崇化贞常师以祖徳范围请諡于朝追赠嗣教重明真人噫道家者流其术固已多矣而太一之法辅行世教有不可胜言者其鸿灵幽秘变化叵测通彻神明之功几于上下天地把握隂阳者矣然茍非其人道不虚行一传而至推广悉备若真一人衍博文继志述事之善者也翰林修撰兼国史编修官王恽状
　　故金吾卫上将军景州节度使贾公行状曽祖鉴　　　祖璋
　　父政
　　公讳徳字克仁姓贾氏景州蓨县从教乡刘卿里人其系绪见学官王鼎所撰衍庆碑贾氏前宋时出行管都团练使用威府君之后曽祖鉴志操高洁耻袭防不仕家素饶财以周急赈之为事祖璋性勤俭专事农务故赀益雄乡里父政事亲孝处昆弟间无间言宗族以纯至称生二子长曰赟早卒次即公资秀颖在垂髫时举止如成人礼既冠慷慨有逺志乐施予不屑屑拘小节尝与乡人处事谈辩雄伟无出其右众属目异焉曰兴贾门者必此子也自是事有疑率质成于公贞祐初燕不能都徳陵南幸汴郡盗蠭起河朔在冀部滋甚澒汹嚣混凶焰所灼里陌为萧条公慨叹垅首曰大丈夫生世不能除暴薙乱建勲名于时掇取富贵戴履两间寜无愧怍羣俊少壮其言恃其勇徃徃依附为用州将材公为且知众素所推服自白衣署公为故城县丞专徼廵事于是设方畧穷根株破机牙擒捕招谕不数月冦难荡平寻国兵入中夏太师国王营屯弥亘原野声势大烈震掀河岳元州将某举城降无几宋将李益都全乘隙西畧甲戌嵗州遂为全所得尽絷官属妻子以东太师闻变赫怒拥盛兵为屠城之举公白于州将曰反复际明以力不支故至此况天道人事向背皦然讵能以智计免哉不早为所祻将噬脐愿躬诣军门请命遂间行至深州帐下太师察公忠诚慰谕殊渥许其请阖城頼以全活太师承制拜公定逺大将军赐金符提控本州兵马事丙戌嵗太师帯孙郡王南畧晋卫明年复东徇魏齐皆从以行其破上党马武大名济南及信安水栅与三齐动兵关穆陵厯山下俱获大功英威腾奕冠诸将列益为太师郡王所知迁镇国上将军节度副使兼右副元帅仍改佩金虎符时江陵齐东宁晋与益都界犬牙相入贼李蛮奴寗主簿者引海冦不时侵轶为百姓患公连战破之东鄙遂安陞授金吾卫上将军景州节度使嵗丙申以蓨县城东光阜城呉桥故城焉嵗丙申六太子复命以分地所入江陵齐东宁晋八城俾公总治其事公为人恬退每物盛为戒丁未嵗年五十有二即致政闲居日课家僮辈躬琐事泽车欵段优防田野间人不知为故侯宿将也至元十一年甲戌秋七月二十八日以疾终于刘卿里私第之正寝享年八十有三公临政刚明有断僚友间容辞谦让急于持吏惠以养民卒之畏而爱威而不猛循循然有古良吏风初州将以甫离抢攘人心转侧颇任刑立威所犯有事重而情轻者有情连而力吓者公为析理营救多所昭雪以从轻议又同列马侯子赵君妻男幼女弹压宋某氏者被掳胥靡营幙间公倾橐资购而良之其轻财重义类多此生平丧祭为尤重尝谓宗属曰兵荒来上数世殡浅土徳又早失怙恃其于大葬之礼非竭力尽心罔极之恩何所圗报遂大治茔域表叙昭穆封植林丘而安而厝礼莫不备复树丰碑纪世徳以见夫祖宗隂积所致之厚一郡有光焉性喜修洁裘马鲜整自少若素宦然稍涉书传善左右骑射矢不虚发时辈无与之比公八秩时徃防从教别墅二防起田间飞鞚囘射获焉其精力老不少衰葢如此夫人高氏苏氏魏氏刘氏魏氏以贤配称夫人梁氏施氏张氏冯氏王氏李氏亦俱有淑行如夫人者三人杨氏张氏赵氏子男一十八人曰茂宣授金虎符昭勇大将军左翼侍卫亲军都指挥使行淮东左副都元帅府事谟勇忠谨以良将称善射葢家法云曰着前宣差景州管民长官曰莘未仕曰芳桦车弩千户曰蔚未仕曰英宣差沧州节度同知性方直有从政才曰仲温前景州课税所长官亷能有干局曰毅前河间路诸军鄂啰总管曰萍前征行千戸曰僖曰蕙未仕曰玉前征行千戸曰芝未仕曰嵩前景州劝农提领曰彬曰仲信曰进曰璧俱未仕女一人嫡夫人高氏所出适侍卫亲军千戸张琬男孙四十九人茂之子奈曼岱宣授金牌侍卫千戸重孙一十八人兄赟子一人曰荣前景州鄂啰千戸荣之子三人重孙二人呜呼盛哉十四年丁丑春元帅嗣侯茂暨弟仲温介参谋赵君禹卿提防李练师子来谒予曰先都帅祔葬墓木已拱比年国朝方平一江左不肖忝居戎右用是其未见神道者未即树立以慰下泉霜露之怆不遑寜处今将托立言君子图其不朽焉敢再拜以事状为嘱遂勉为次第之
　　故蠡州管匠提领史府君行状
　　府君讳忠字良臣姓史氏蠡州愽野县孟家里人曽大父暨祖世在愽野俱以伯仲称父讳成继业耕稼善因地利自高祖以降昆弟宣多至府君凡五世同居蔼然以孝义风一乡君儿时日痔钱镈为戏及长姿纯厚与人交不妄言谨身节用致桑土滋植然慷慨有顾卢料事多合情得宜里人推其识量凡所疑滞必谘焉而后行贞祐初国兵入中夏蠡被围太守特格婴城自固民懔懔崩角莫知所属欲鸟兽散公约众合谋曰金驾而南委河朔去州又自顾不暇事势至此吾辈将安所托正有畏天顺时得全性命为计之上不然何为束手俟死众以君素有画可仰听焉遂率孟庄铁千两河夏村等老稚百余人持牛酒诣太师国王行帐投附王矜其情许焉命公前慰论者良乆且给符约遣各归田里寻州破邻乡多被屠掠惟孟庄两河等里得安堵如故兵后嵗饥疫公恻然兴感曰家幸赢余胡可坐视乡人转死沟壑即出葢藏粟五百余石计口而惠之頼安活者甚众其散而复业者徃徃力殚具乏公为假牛畜耒耜畼种有因疾田芜不克治者公廼侣结义社相捄助于是秋获皆有得家具酒食劳公以谢其徳公曰患难相卹人之常道奚谢为第比年来仰荷天休稍即温饫不以礼道维持羣居杂处未免侵犯争鬬之事众对惟君见训俾终厥惠君虽不经见闻遇子弟必申以孝义父兄则勉以恩爱闻顺而善事者必需之饮食以蓄其良心彼防惰有安狎于不顺者即畏以官府使其惩戒于是田里安集不知出丧乱之余而有让畔敬馌之渐毎入夏设粥沈于路以济行人其周急济物类如此声称传播时人有义门史氏之目州总匠王公兴秀贤其为曰吾尝闻居家理可移治于官遂荐于行省刘公署工匠提领府君感其见知尽心所事于是配能否均程课革旧皆有条次不紊及考工器率坚良精致且合时度不为巧虚积料余缴干局称入未尝窃徙工治已私以自腴总匠每称能以励其余某年月日以疾终于家享年八十有五葬孟庄北原先茔之次识者谓公徳纯行美効官及物者甚广其储祥萃庆不在其身而子孙将有勃然兴者娶同里某氏柔顺勤俭克配公徳生二子长曰伯祥次曰伯福防承训道俱孝而友或以袭父职为言伯祥曰吾家世服井畆以孝弟相传逮吾先人轻财重义表率一乡虽遭罹世故所直挺挺然大先业为光今予昆弟二人无所肖似继守田庐负薪之责惟罔克是愓第知勤敷菑修疆畎寒耕热耨濬源培本使光世之泽渟蓄汪濊霑溉后人俟其可以起史氏者乃所职耳闻者叹其志逺而有所见也及子弼长性谦谨寡言笑顔赫然躯干魁伟孔武有力年十六七时耕牧田间午枕桑防下父徃馌遥视睨有虺穴其口父大骇趣呼之寤问焉曰无所觉自是手力愈若神助遂精习挺槊又善左右骑射﨣﨣然负干城之气总匠王公子前潼关使彦弼异而妻焉举于左丞相耶律公一见竒之得给事省府适考工上新制镫弩力逾十钧近臣有言弼材勇善挽此者即召见试有验命列名扈从仍赐白金御骠以壮其勇不一二嵗译语国字皆通习之尝奉防数军实于邉营岳祠于洛精简而敝去壮丽而费省由是亷干之称闻于朝上知其可用至元已已命佐帅臣刘整南伐转战江汉间若鏖峨眉掀松杨防樊城下襄阳飞渡大江并围维扬率肉薄先登及论功每在诸将右寳鞍锦服宠赉殊渥始自汉兵总管授金虎符懐逺大将军行军万戸加定逺安逺陞昭勇大将军淮东大都督改扬州达噜噶齐今由镇国上将军进中奉大夫参知政事行黄州路宣慰使既拜命乃谋于妇翁奉直曰弼自惟起身垅畆遭际风云被沭恩遇以汗马防劳不十五年间仕至将相其于史氏荣之极矣兹葢祖宗勤苦纯俭累积攸厚一旦发越于藐焉之躬者如是丕显可不知其所自哉欲报之徳有恳求懿笔着信于后者论述隂积表树丘垅而传不朽庻几显扬之道奉直曰宜矣遂托枢相賛皇赵公及关使王君以事状求属因勉为次弟之中奉大夫之父今年六十母夫人某氏若干寿皆享有全福叔之子曰辅管军千戸次曰翊未仕中奉之子曰蠡奴女一人曰燕哥至元戊寅三月晦日谨状
　　太一五祖演化贞常真人行状
　　师姓李氏讳居寿字伯仁道号淳然子卫之汲县西晋里人生有淑质沉黙寡言笑自防喜道家之学年十三拜太一四代祖中和仁靖真人为师旦夕给侍左右进退应对容度详谨中和知其可教甚善待之戊戌嵗受戒为道士命典符箓科式等事箓文部帙灵章寳篆仙阶显职称号广愽师装缮严整铨次详明大称所委壬子嵗圣主居潜邸驻跸岭上以安车召中和真人于卫既至燕见之次荐师才识明敏志行淳和请传嗣为五代祖仍从誓约易姓为萧即蒙允可赐为贞常大师仍授紫衣其年冬中和谢世中和人品道价高一世师嗣挈纲以简重坚洁持守成规洞洞属属若恐失坠及其张皇道纪醻酢事宜其应如响由是徒众厌服听约束惟谨前人之光曽不少佚时卫大旱守官致祷于师即书太一灵符浸巨盎中腾呪未毕云叶肤合防雨霑足致徳誉日广上闻于朝已未春上南廵驻跸淇右重师之请幸所居万寿宫怅真仙之倐去喜十界之得人周厯殿庑询慰者久之师敷对诚欵允恊睿意眷顾光宠于焉伊始明年庚申中统建元春正月命师即本宫设黄箓静醮冥荐江淮战殁一切非命者迎奏际隂风凄凄若有趋赴惨泣之状秋九月诏赴阙下上亲谕修祈袚金箓醮筵翼日特赐号太一演化贞常真人二年冬上命禜斗于厚载门亲诣祝香仍赍锦纹绫帔四年秋遣近侍防师颁香岳凟等祠仍赈济贫乏至元三年以京师刘氏宅赐师为斋洁待问之所六年春皇嗣请师祷祀上真用介繁祉受之余遂赉师金冠锦服玉佩符焉八年螟蝗为灾命师即岱宗汾睢设驱屏法其秋乃大熟十年正月就上都大安阁演金箓科仪时春寒赐黒狐裘貂帽各一冬十月奉安真武神位于昭应新宫礼毕中官衣以异制绫道服大内青宫肇造之初皆诏师按太一符云禳镇方所十一年特防于奉先坊创太一广福万寿宫中建斋坛继太保刘秉忠禋六十神将嵗给道众粟帛有差十五年奉防祭七元星君于西府钟室啓告之初期以风动所树幡标为神君格思之验既而储皇亲临炷香冷飕防至幡影飃飏从官剑佩铿锵肃然为起敬明日具陈其事上甚喜越明年以事辞结遁坛命易七元斗位圣上储皇以师积年祭祷精诚多获灵应前后赐与如玉尊像寳妆剑安车龙杖金银器皿等物不可殚纪师爰自传嗣以来奏言始祖曰太一一悟传教真人二代祖曰太一嗣教重明真人三代祖曰太一体道虚寂真人四代祖曰太一中和仁靖真人焚黄昭告典礼华缛存殁有荣焉至元三年以重修祖观殿宇告成以闻蒙勅辞臣制碑铺敦教基具纪本末复奏授保举师张善渊真靖大师教门提防监度师高昌龄保真崇徳大师高弟李全祐观妙大师范全定希真大师及钦承玺书防持门其阐宗教殊为光显师以至元十七年七月二十六日羽化于西堂方丈享年六十治命令观妙大师李全祐嗣主法席讣闻上嗟悼乆之储皇赙楮冥三十定仍谕中书省给威仪祖送其年十月遣使防丧归葬卫州汲县四门村祖茔之次师丰仪修伟清修有操行谦虚笃实不事表襮混然与物无忤而胷中风鍳殊皜皜也与人交诚欵有蕴借所谈率以忠信孝慈为行身之本未尝露香火余习生平问学不斯须离如饥渇之于饮食其易传皇极三式等书皆通防其理晚节徳量衍博大不可涯涘宜其为圣皇挹真风属秘祀留宿宫禁参预庭议师素以忧深思逺理或未畅形于顔色设因方便而霈徳泽之厖即询访而裨时政之阙横覆道防成敷钖之美者多矣惟其黙不出叵得而详论者谓师虽方外士其至诚上感葢有君臣庆防之契古人称上士学道辅世主以洽好生之徳师其有焉既窆之二年嗣教真人将以师官行请于朝植碑神门揄扬追报以慰华表归来之想以不肖恽与师义同里闬交且乆知师为颇详以事状见托谨按纲首杨某等所具行实勉为件右庻几太史秉笔者得以采择焉至元十九年十二月二十一日中议大夫治书侍御史行御史台事王恽谨状


　　秋涧集卷四十七
　　钦定四库全书
　　秋涧集卷四十八
　　元　王恽　撰
　　传
　　大元故宣武将军千戸张君家传
　　君姓张氏讳思忠字正言卢龙永清人也曽祖衍大父徳辅世业农金百年来支属蕃息居不异爨至今以义门称燕朔间父讳仝姿沉粹少以易业起家为志大元甲子大兵南畧以良家子从军都元帅史公麾下以武干见称凡意料且与公契及公镇守真定得专擢拜以功监领左军充唐山邑事既而开府忠武公绍袭阃职首以镇抚授君嵗壬辰以千夫长从公略地河南归徳御坚猝不易防君鼓勇先士卒登且以戎铠鲜异为大帅苏布赫所识及赏犒以功让所善高信由是信防出行伍致身显达遂转战宻之西山民避兵匿洞窟中徃徃纵火薰逼君言诸主帅禁焉頼全活者甚众其后从戍阳夏开邉屯受戍整暇兵有余力而民风爱懐继移镇入邓凡百草创都督史侯皆拟易治一新君依前以镇抚供职于是招流散复田庐治渠堰整屯戍谨斥堠咸领办有方不大声以色人至以佛张镇抚目之其慈祥为可知丙辰春寿六十有一遘疾终邓之官舎葬真定县临济里域夫人赵氏后公十九年殁生子六人宣武君即其长也宣武防不好弄尝聚嬉里门能威重自居指顾羣儿不异官府识者已称其不凡知学颖悟既不羣及长有谋畧善骑射大都督一见与语竒之命日侍铃下庸玉汝之几冠嗣父职适有事江淮风云交防之际宣武年少英发夙夜聼恭不遑寝餗气益厉志益明事益办时军府有疑狱乆不能决命审鞫之畧不加威而穷奸直枉两造精露阖府与其明察至于缮城壁建楼橹使号令精彩一军増雄虽谋出于上其所以广益于下者多君之力也丞相忠武公奏降银符真授都督府镇抚至元五年朝廷命帅防诸道兵攻取襄樊为上流破竹之举宣武备列戎行首建戍白议曰淯浍于汉宜亟据要害筑堡戍使遏宋人泝流以资冦盗不然彼或先之岂惟夺志吾无如之何矣从之分兵壁其防宋人为气褫时饷道不继行省以君有画能干即拟充唐州新野等处提举粮漕使淯行冈阜间浅深不常艰于纲运君遂揵数堰平水势随造江轴车余千两兼速陆运复设防戍絶去涂梗舟车通便军饷为不乏矣樊城小而坚为襄之扞蔽省议取之翦其臂翼君率先貔虎既登中流矢战不辍丞相巴延公壮其勇止之以劳宣授行省都镇抚其职掌大槩上承大帅方畧指授诸将诸军有所关白必因以上达与夫训练调遣廵罗等事皆所领治当时诸军大小四十余壁每翼镇抚一员号之曰接手日听将令于都镇抚武弁佩刀弭于云麾之下葢肃如也其倚重比汉军司马唐都虞之任君感其知遇誓以捐躯报国至元十年春二月襄州破第功上闻至蒙弓矢镠鞍绣衣之赐明年秋九月诏丞相巴延等水陆并进鄂渚渡江师次郢宋人以艨艟鬬舰横锁汉面以扼之不克前责君办之君按视对江堡北有枯河可三里许连接一湖湖滙于汉通君喜曰吾事济矣遂挽舟由港中尽达于湖舳舻蔽江顺流而东无复横格之虞矣大为丞相嘉赏时主帅从偏裨百余骑行视郢险天大雾不觉抵壁下彼潜出兵围之数匝众相顾失色君奋槊突击杀数十人为解去因建言于相府曰郢据汉为池东南又有沙阳等城旁为掎角宜乘鋭先破之则郢乃孤矣韪其策即命君督精甲潜徃不移防掀沙扬石掇新城降沔阳而去随与诸军并力破夏贵兵于阳堡以清江道我师飞渡驻军武昌矣时朝廷策诸将始加散秩以功最授宣武将军师既东前阻鄱湖风浪君力督水师浮梁而济其敏防赴功类如此宋相贾似道罄国力结阵丁家洲塞江路誓与我师鏖决丞相公命君督诸军前阵君鹰扬致师出入行间指授方畧意甚暇也一再合而宋人败绩遂入建康丞相阿珠即分兵趣歩回捣维扬择勇而有谋者皆徃君首膺其选丞相公皆不遣令将防胜一军权充万夫长闻于朝其为二相倚重者若尔命未下竟以勤劳致疾以是年夏五月殁金陵之军幕得年三十有九丞相公闻之惊悼以马棰击地有云亡谁继之叹遣属将祁祐防其轊归张君为人多须髯气量宏事亲孝抚诸弟以爱与人交有终始不一言忘尽心所事国尔忘家若饥渇之于饮食其趋事赴功临机制变志虑出人意表拊循士卒与同甘苦皆乐为之用故其燕赵劲气所向披靡树骏功为尤多初渡江凡军中俘士人为献者君与求亲属悉资遣之其或愿留依庇者事甫定一皆纵还乡里夫人房氏唐相国梁公裔内助有法配君徳良称先君殁生子男四人长曰用道嗣君职次用和用康用章女四人适名族继室史氏太尉忠武公之次女生女寕哥孙男四人女孙三人赞曰张氏三世在野纯积既乆故所发攸厚若父镇抚君起垅畆奋棘荆致身为偏裨亦云显矣其施若犹未也逮君遭乘机运奋发志勇以投风云之防惜乎功名垂就不享其报使英姿茂绩有郁而未尽者今嗣侯以破靖江讨江西逋冦等功进武徳将军行军总管风姿文雅延誉士大夫间殊借借然葢将衍大遗泽而大其世业者耶用道与内弟【阙】防交甚欵以家传见属遂直书其事至于笔削其间以俟夫学春秋者焉
　　卢龙赵氏家传
　　孟倅穆寻坠绪纉先猷特恳太史王恽通述一传庻几遡川流而逺绍渊源溉根本而敷荣枝叶以衰谢辞者再请弥坚谨按赵之得姓肇自周穆防造御劳胙土受氏子孙蝉嫣代有闻人时邈谱逸蔑克伦次所可知者当唐世逺祖讳少阳生子简亮亮生元遂宦防于燕家焉因为卢龙人遂生子思温字文美姿英栗拳勇絶人尚气任侠五代初燕帅刘仁恭壮其才武叙为偏将晋王存朂来问罪公率所部挺身逆战目中流矢为统帅周徳威所摧晋王闻其骧勇义而释之数蒙指纵逮与梁人战于华野陷阵深入斩戮不胜计第功最加金紫光禄大夫检校尚书左仆射使持节平州诸军事平州刺史神册二年辽太祖遣元帅拥大兵来攻城中粮尽援絶公审形势之攸归察舆情之去就遂欵附太祖素知其才勇可重任宠遇殊渥东伐渤海俾将全师充都团练使既至旬余率敢死士十余軰突战先登立防其城身被重伤太祖亲调药以敷之武帝即位论敌忾功加检校太保静军节度使天显十一年石晋起义并门来求援因即命公出师风宪间掎角之敬塘赖以克济加特进检校太尉中书门下平章事燕京留守卢龙军节度使管内观察处置等使明年进阶开府仪同三司兼侍中封天水郡开国侯食邑一千五百戸仍赐恊谋静乱翊圣功臣兼云应朔奉圣等道采访使时方兵后雕瘵未苏政举纲条惟从寛简转临海军节度使防同元年使晋行册礼还检校太师兼侍中进开国公加食邑五百戸二年春有星陨于庭俄薄疾以三月廿日薨享年五十有入上闻震悼奠祭赙赗有加赠太师卫国公葬昌平县五华山之阳敕集贤大学士张砺铭其神道公事亲孝奉上忠出入行陈三十年大小百余战勲业烜赫身都将相备极人臣之贵而谦防自牧退然若无能为者冝其以功名终初辽祖殂后述律氏智而忍悉召大将妻谕曰我今寡处汝等岂冝有夫复谓诸将曰可徃从先帝于地下有过者多杀于木叶山墓隧中公后以事忤后使送木叶山辞不行曰亲宠莫后若何不徃曰子防国疑未能也廼断其一腕以送之直公而不杀平昔守正不屈类如此配太原王氏赠郑国太夫人继室清河夫人张氏阳翟夫人翟氏子十有一人长曰延照永清军节度使侍卫亲军事特进检校太尉同政事门下平章事开国公食邑一千五百戸赐号推忠奉节毅勇功臣【十一世孙两山北辽东道廉访使今居陵】次曰延祚燕京留守检校太师开国公食邑一千戸【十一世孙朏肥乡三务使今居燕十三世孙天民辽阳省都都事今居平滦】曰延卿竭节匡邦保义功臣大同军节度使检校太师开国公食邑一千戸曰延构供奉官东西班都防检曰延威推忠佐命翊賛功臣保静军节度使特进校太师开国公食邑一千戸【十一世孙明今仕两浙运司知事】曰延晞飞龙院使检校尚书左仆射曰延诲保静军马歩军都指挥使曰延光顺义军节度使曰延玉彰国军节度使曰延煦防检曰延绍同州兵马使曰延旭内库提防女十四人长适泰安州刺史傅知寳次适天雄军节度使检校太尉兼侍中韩巨美次适农杨氏次适竭诚奉国翊賛功臣东平军节度使特进检校太师兼御史大夫上柱国南阳郡赵国公尚书令判三司使韩徳枢次适榆州刺史张彦英次适彭城刘氏次适左林大将军张美次适宣徽南院使天平军节度使检校太师同政事门下平章事判三司韩勣次适清河张氏次适愽陵崔氏其开府太师卫国公第五子特进府君即穆之十二世祖也建州永霸县白羊峪有干统七年夫人马氏所树铭幢特进府君生二子曰主舜左千牛卫大将军生子四人曰匡禹临海军节度使生八子第七子为翰仕至保遂州团练都统使始大兴穴别墅即睿智皇后赐田也生三子相之生五子第三子洧生六子第二子公为嗣兼管内观察使一子镕官镇国上将军一子居常骠骑卫上将军七世并袭辽世爵相之府君弟进之永丰库使尚之生子沿絶进之一子渍寕昌军节度使赠金吾卫上将军三子仲曰公谨龙虎卫上将军静江军节度使四子孟曰兴祥贤而多材仕金海陵世宗两朝以徳望门地致仕途显赫官至开府仪同三司左宣徽使太子少傅申国公封钜鹿郡王良郷回城刘李里蔡家凹迄今以赵大王坟目之翰林待制赵摅所撰神道碑在焉骠骑府君生五子曰柄天资孝友博学克守世范曰挺邃星厯术金初任灵台司正郎曰机留心轩岐书伎精良选充尚医侍宣宗官至保冝大夫曰梅善货殖致屋润积而能散贫乏者多沾其惠兴陵因防畋宿其家闻富而好礼赐银烛盘二乡梓荣焉尝监谢邨镇酒曰植字景道穆之曽祖也姿清淑有操行力学务为无所不窥工作诗尝举进士不偶辄拂衣去易名质隠穴别墅教授为业别墅东二里许即金建春离宫明昌间道陵春水过闻弦诵声幸其斋舎讽咏门间所题诗有折脚铛中烹白荠打头屋底看青山者乆之寻召至行殿赏其志趣不凡命之以官固辞曰臣僻性野逸志在长林丰草金镳玉络非所愿乐况圣明在上容巢由为外臣可乎道陵益竒之特赐田十顷复之终身士论烜燿自是不呼姓名皆曰建春徴君号其乡曰崇让尊显之也终于泰和二年三月乙丑享年八十五配李氏生子玫司正府君之子曰侃字和之穆之伯祖仪观修伟学识通贯尤长于音律仪制章宗时用阀阅子弟试太常礼乐科中承安二年登歌甲首由是于礼乐愈覃精为专门之学矣积劳自工师副正转恊律郎贞祐播迁礼乐散失不完命杨礼部云翼马太愽千里详定府君以掌故得预节文所不备条理之未畅资其论説补罅为多累官定逺大将军大乐署直长权知太庙署事金末南迁校量钟律独黄钟抑而不扬既至汴林钟复尔虽更铸尚然窃自叹曰八音与政通隂阳消长所在可以卜时之治忽中兴其不竟乎既而金亡尝防饮市楼乐甫作语所知曰革有狠戾音即去之果有酗而鬬死者其沉机先识如此壬辰北渡隠居乡里未尝一日忘其素业廼编集郊祀所记忆者为祀典乐志辨凡三十卷或讥曰若子所学与时岂不背戾答曰文武迭用世道之常今向平治以是备他时求访之具闻者叹其资深而虑逺歳戊戌袭封衍圣公孔元措荐府君于朝摄大乐丞乘传徧厯四方搜访前代礼官乐师祭器图集备预制作中统建元以来文物郁然君有力焉寿入十一卒时已未夏四月廿七日也配金吾李氏一子守忠正大间策论进士仕至承徳郎管勾尚书省承发司前君殁娶王氏桑氏孙五人柔原圭秀异曽孙继祖荣祖兴祖显祖等八人曽女孙十人孙男三人保宜府君之子曰璧字叔寳穆之叔祖姿沉雄有才干渉猎经史中武举第官广威将军宣宗丽妃位奉事卒于戊午嵗九月十九日得年六十五配史氏丽妃兄之女生三女俱适时族建春府君之子玫字文玉穆之祖也资长厚耿介不妄交游学问淹贯工辞翰借门资调遵化三司使易代后僻居研穷理学申明家法勉子孙兴门戸为务自称贻斋居士寿八十五终于戊辰三月九日配良乡李氏母仪妇道光范中表生子铉字仲器防孤借伯考定逺君翼诲及长雅淡喜读书不乐仕进邃易学好古多巧思音律占筮咸诣其精妙太宫肇造钟鼎祭器法物朝仪以先生家学精思罕匹命之监视或以方伎上闻适营建新都俾灼吉兆基命丕作蒙赐白金五十星重币十袭相臣因欲官之辞不可止其言人荣悴虽察五行盛衰必配合道义广示劝戒名公朝士歆其学识来质疑请益者无虚日焚香煑茗问出三代鼎彛法书图籍传观披玩论辩皆有证据及谈辽金故事挥麈缓颊使听者忘倦慈祥岂弟之色津津溢眉睫间有承平遗老气象晚节号钝轩逸皓诸贤赠遗诗文无虑数百篇尝于祖竁侧构亭为春秋奠祀所承防王文忠公扁曰遗安枢相商左山为之记其为名绅称赏若尔今年登期頥康寜顺适寿祉未可量也娶李氏生子穆性纯孝早传家学善篆以敏慧延誉搢绅间得从事翰林出倅孟州转邢台尹超授承务中山府判官穆之子遹祖述祖廸祖遵祖孙迁安于戏赵氏自五季迄今三百余年子孙蕃衍几于千人忠传学继世济其美越不事宦防者学术行义亦昭晰于时与韩刘马共称为燕四大族至比唐李郑崔卢由开府太师卫国公忠毅奋发捐躯为国敦笃大本君子之泽其流渊长亶其然乎推延威特进府君第五房一传而二再传十二人三传至廿八人四传四十五人五传而六十四六傅八十四七传九十二八传当建春府君行羣从数几满百本支子侄廿有八然遭壬辰丧乱存者仅三人而已非頼穆之访缉谱牒则后人无由知其祖考之所自出宗系之所自分今复扬丰功之盛烈发潜徳之幽光传载无遗垂鸿不朽俾赵氏来者观感景仰克念无忝是亦显扬之一节也传曰慎终追逺民徳归厚矣又曰惟孝子善继志述事若穆也可谓有志追逺述事者也大徳已亥秋七月翰林学士中奉大夫知制诰同修国史王恽述
　　开府仪同三司中书左丞相忠武史公家传
　　丞相史公天泽其先燕之永清人世以族茂财雄号农里着姓曽祖伦祖成珪继有纯徳百年来润涵渊寖滙而不发逮父尚书府君秉直读书尚气义为一方向服生三子天倪天安公其季也国朝癸酉嵗冬十月太师穆呼哩以王爵帅天兵南畧中夏雷砰霆激震荡无前府君审兴运之防归一羣疑之去就倡率义从降军门王炤其诚数千人頼以生仍令府君统降主漕继从王攻北京下之以劳授行部尚书渊流腾盛千载之防实开于此及金将武仙以真定降王命公兄天倪充河北西路兵马都元帅即镇守俾先贰焉时公年二十有三身长八尺音吐钟鈜然善骑射拳勇絶人属櫜鞬署帐前总校明年乙酉春防母夫人北归仙寻叛都帅遇害府僚王缙王守道追公及燕曰变起仓猝部曲散走多在近郊即回斾当不招自至公毅然曰不共国之雠死亦当徃遂倾槖易伏南还以图报复行次满城得士马甚众余兵四集牙将毛等即推公摄行军事遣监军李伯祐言状于王就请兵济讨即命公绍兄职仍以国将笑乃旱统精兵三千为援合势进攻卢奴仙骁将葛鐡枪八主薄拥万众来捄公撤围逆之奋先将士洒血驰战呼声殷地无不一当十葛气褫防日暮退依水为阻公料其惰归敌必宵遁果然乘之众大溃生擒鐡枪资其器仗储偫军威大振遂下中山略无极防赵州进驻野头仙惧奔西山之抱犊砦其年夏六月复真定无几宋将彭义斌隂与仙合又图窃取公同国将御诸賛皇扼仙军不得进义赟势蹙婴火炎山自固主帅问计于公曰贼众山扼自陷圮地此易破也遂令监军孙提鋭卒五千公略其后继以铁骑蹂之斩义赟戏下自是义勇之名轩襮燕赵间后数月仙潜纳谍者匿大厯寺夜斩关为内应遂反其城公跳走藁守帅董俊以全军授公复与萨纳台破走仙主帅忿民之反覆驱万人出将焉以示威公曰楚皆吾军民我力不能及一旦委去不幸为贼胁制今杀之何罪弗听复力争良乆乃悟而全释公乃缮城壁除武备明号令守御以方为不可犯之计嵗荒食艰捐甘苦与众共之于是招流散拊疮疾披荆榛掇瓦砾数年间官府及民聚以次完治然高公抱犊诸栅仙之巢穴也不即翦覆则终遗后患随攻下之仙防窜而去继又取相卫太宗即位公入觐朝议方选三大帅分统汉地兵上素闻公贤诏为左路万戸以真定河间大名东平济南焉庚寅冬围武仙于汲小大凡十余壁金将哈逹以众十万来援锋始交不利诸将乘虚一时奔北公独以千人绕出敌后挺刄横击败一都尉军既而复与大军合攻仙逸去复取卫州明年壬辰太宗由白波渡河诏公以兵由盟津防河南至则睿宗皇帝已破哈达军于三峯山乃命公略地京东遂招降太康柘县瓦冈睢州追杀守帅庆善努于杨邑金主东播复自黄龙冈来袭我新卫公闻之轻骑驰赴比至已合围奋戈突抵城下呼守者韩帅曰汝等勉力援兵继来复跃出敌愕睨为披靡明日大军至内外夹击败走蒲城公尾其后金将巴哈所将兵尚八万我杀掠殆尽金主以单舸东保归徳公与阶军防睢阳同僚萨吉斯欲薄城背水而营公曰若敌来犯我进退失据此岂驻兵地耶公争不下以其事赴汴比还全军皆没其围蔡也当悬瓠北面潜涉汝险出入垒中血战者连日蔡兵大衂汝水为不流金亡公还赵视师自乙未版籍后政烦赋重急于星火以民萧条卒不易办有司贷贾胡子钱代输积累倍称谓之羊羔利嵗月稍集验籍来徴民至卖田业鬻妻子有不能给者时兵民未分赋役互重复遇征戍则趋办一时中外骚屑殆不聊生公悯诣阙并奏其事民债官为代偿一本息而止军则中戸充籍其征赋差贫冨为定额上皆从之布告诸路永为定制迨戊戌已亥间仍嵗蝗旱复假贷以足贡数积银至万三千余铤公度民不可重困乃先出其家赀次及族属官吏均配以偿遂折其券监郡蒙古萨里以国兵鄂啰数万以散处州郡间营帐所在大致驿骚伐桑蹂稼生意悴然公腾奏太后悉徙居岭北由是军民肩息田里遂有生之乐迄今真定兵甲民数胜于他郡由公牧养其根本故也国朝自金亡以来嵗有事于宋公未尝不在戎行枣阳之役城小而坚主帅忿其攻乆不防命径乘其城公率冯程二巴图尔【国语谓勇曰巴图尔】先诸将登太子库楚壮其勇惜其材传呼止之公战愈力克焉其攻襄阳也宋以舟师数千陈峭石滩掎角以缀我肘太子以城不易防可趣利舟楫命公徃以陈翟二校自翼驱猛士两舸直前捣之彼气既夺夺槊荡决覆溺者万计获焉及取光化复列絙首上立陷其城复州之役敌盛以鬬舰三千艘锁湖靣为栅公进説曰栅破则锁当自溃遂募勇敢士四十軰亲鼓而前壊荡无遗复惧而降其攻寿春也公独当一靣宋人以我围逺势分缓急首尾莫应贼乘夜果来斫营公单骑逆战手格杀数人戏下继至悉驱贼入淮水至于掀滁州蹂盱眙掇寳应濒江渚且破且降者二十余所虽防诸道兵共事其伐谋制胜敌忾树功未尝不在羣帅之右及防勲盟府推让行间虽寸长不掩故诸将屈尽其智能士卒乐出死力论者谓公智信仁勇堂堂有古良将风壬子嵗公入觐宪宗察其忠勤特加显异遂以卫五城封公为封邑方今圣上龙潜即知河南困敝请分治培植为异日包举残【阙】之本许焉遂以公充经畧使公以河外虚耗日乆封豕存食于内邉冦日侵于外非大与祓濯则不可去之举贤能汰冗滥抑豪强均赋役信赏明罚训农劝兵列堡戍以絶冦冲实屯廪以给邉饷凡政之不便及民所欲而未得者率更张而立行之睢州长杨兴封丘簿董极横恣不法暴其恶肆诸市万口称快明日闾阎间有画公像者不二三年方数千里之间行于野民安其乐郊出于涂商免其露处观善俗既庻而有教察军志则又知夫怯私鬬勇公战威行惠布阳开隂肃内外修治略无遗防河流逺润卫亦复承平之旧宋人为禜其北门矣丁已春诏左丞相阿勒格尔勾较诸路财赋性苛刻锻链罗织转功为罪上下例遭凌辱公以勲旧独见容假公请曰经略事我实主治是非功过理当我责今舎焉而罪余人心何能安怒叱其去公不为动坚请者数四用是翼蔽顿释者甚众戊午秋扈宪宗西征明年夏驻合州之钓鱼山秋疫作方议回銮宋将吕文徳率艨艟千余蔽嘉陵江来犯逆战不利上命公御之乃分军为两翼跨江列阵文徳军至截流纵击钜舰数百艘追至重庆三战三防遂班师而还又明年庚申夏六月是为中统元年皇帝御极首问公治国安民之道遂具疏以闻皆时所急务上嘉纳之旋命公撤江上军还授河南等路宣抚使兼江淮诸翼军马经畧使制辞有史天泽自太祖皇帝命穆呼哩国王开拓汉地卿兄有佐命殊勲又扈从朕之父兄勤劳王事文经武略于国有功绥抚河南民懐惠爱有功高心小夷险不移之防明年夏五月由江淮经畧使进拜中书右丞相公既秉钧衡细大之务知无不为然言必虑其所终行必稽其所敝不强时之不能不禁民之必犯体时顺势通变制宜于是清中书以正纪纲分六部以综名实设抚司以肃州郡退贪残以简贤能霈恩泽以安反侧颁禄秩以养亷节禁贿赂以絶幸门又定省规十条董正其机务宪宗初年括戸余百万至是诸色占役者强半悉奏还为民籍以纾疲瘵论思之际处国相儒臣间调谐弥缝必使情通理得期于事集功成泽被生民而巳自是上下交孚帝载熈缉中书无留务矣故中统初元文物休明阶太平之治者公之力为居多秋九月扈从北征次昔木上与额埒布格遇命沁津为右军公为左军仍合大势蹵之北兵溃遁三年春璮贼隂结宋人以益都叛上命亲王哈必齐总兵讨之凶势张甚诏公徃视闻璮入据济南公曰豨突入笠无能为也至则进説于王曰璮多谲而兵练不宜力角当以嵗月毙之遂环以深沟高垒奔轶应援之计畧不能肆四月军溃出降生擒璮公力主斩于军门诛同恶者数十余人悉纵归传檄东下为璮守者皆降及陛见悉归功诸将乃以擅杀自劾上察公忠诚亦不之罪初临轩授钺付公颛征诸将皆听节制迨卒事未尝以诏防示人三齐平首奏兵民之权不可并居一门行之请自臣家始史氏子弟即日皆解绂而退初公既相即辞其封邑凡三请乃许其谦逊宻勿类如此至元改元加光禄大夫中书右丞相如故三年皇太子燕王领中书兼判枢宻院以公为左丞相枢宻副使遂议建三卫及留兵寓农之防不二三年国容军实蔚然可观六年朝廷营取襄汉诏公与驸马呼喇珠徃经画之赐金骆甚渥至则相要害起一字城聨亘诸堡贮兵储絶声援示以乆驻必取之基而继以疾还明年进开府仪同三司平章军国重事仍令右丞相安图谕防曰中书省尚书省枢宻院御史台或一月或浃旬大事卿可商议小事不烦卿也十年宋将吕文焕以襄阳内附圣天子赫然有扫清六合混一车书之意明年秋与右丞相巴延总大军行台荆湖自襄州水陆并进趣鄂渚渡江中道病不能进上闻遣使赐葡萄酒劳公仍慰谕曰卿自朕祖宗以来躬环甲胄防履山川宣力者多矣又卿首事南伐异日功成皆卿力也勿以小疾阻行便为忧劳可且北归善自调护公还真定上又遣其子杠与尚医驰视及赐参糖等物因附奏曰臣大限有终死不足惜第请天兵渡江以杀掠为戒言讫而薨略不及其家事年七十有四讣闻上深震悼遣近侍致奠赙白金若干赠太尉諡曰忠武仍勅辞臣制碑表其勲徳公忠亮有大节出入将相近五十年其元勲硕徳柱石四朝师表百辟殆古社稷臣而气貌循循若无所为者及临大事论大政夷大难毅然以天下之重自任要以竭忠徇国尊主庇民为心一以至诚将之其视富贵权势敛然畏逺若将有凂于巳者其善始令终世拟之郭汾阳而气量涵宏识虑明哲又根于天性粹然故累朝赏公忠勤龙光稠叠前后赐赉不可殚纪公初进大拜制下之日朝野交庆公门閤萧然若无所事有面説公以威权自张者公因举唐周墀为相问于韦澳曰力小任重何以能济澳曰愿相公无权墀愕然不知所谓澳曰爵禄刑赏与天下共之何权之有又曰某縁汗马颇着防劳余将何有今眷倚如此正以军国事体猥多厯练老夫有通译其间为诸公调达耳相则吾何敢当言者悚服而退至于开诚心布公道集众思广忠益用人齐家训教子侄又有大过人者当归徳城溃脱李大节于白刃俾参幕谋留务无巨细一以委之参卿王昌龄代公治卫亦以听其注措其裨賛筹画则王守道纳哈塔松年四人推诚委寄虽骨肉莫能间故真定治效高视他郡四方为之训北渡后名士多流寓失所知公好贤乐善偕来防依若王滹南元遗山李敬斋白枢判曹南湖刘房山段继昌徒单颙轩为料其生理賔礼甚厚暇则与之讲防经史推明治道其张頥斋陈之纲杨西庵张条山孙议事擢府荐达至光显云初武仙既害都帅公绍其职及兄子楫长即奏牍于朝曰臣始遭家难黾勉承乏以雪雠耻今侄楫等皆可胜任愿以职归之毕臣宿志太宗曰但闻争官者多让职者鲜卿之此举殊可嘉尚朕自有官俾之即诏楫为真定路兵马都总管后又奏次侄权充唐邓军万戸公因以疾乞退曰臣无大功报国一家处三要职恩宠逾等敢昧死固请上曰卿奕世忠勤有劳于国一门三职何愧何嫌竟不允宪宗驻六盘也诏发民为兵勅使拟公子为帅公曰吾昆弟三人大兄之子俱显仲之子未也幸先之使者叹服竟以侄子枢充新军万戸初总卫钧鱼也有邉将富察琚者焉日有言偃蹇不为惬公含容之明年浑都海平行台上功相府独琚名阙公问焉或以前事对公曰闻平夷陇右若功最多其可后哉即命具完文以进遂均赏赉其忘过记功又如此尝集子侄辈戒之曰史氏起龙干际风云徳凉效薄今身名显赫宗族昌炽如是何以答乾坤大造累朝之恩私乎若以王事殁邉裹马革归葬吾素愿也汝等异时防名委质尽忠所事以图报国又曰惟孝与义可有立于代汝等谨服此训茍违吾言与暴君丘墓等尔公年四十始折节读书酷嗜资治通鉴真积力乆义精理贯讽诵略皆上口至成败是非徃徃立论出人意表虽老师宿儒有不加详者至矢谋庙堂运筹戎幄良法美意契合融防见诸行事者诚无愧于古人云八子格中书右丞樟前新军万戸棣中山知府杠提刑按察使杞前卫辉路总管梓澧州路同知楷终南阳府同知彬御史中丞孙男一十六人不肖恽猥登公门者有年及与诸子游故闻公言行颇详以家传属笔故勉为譔述异时太史氏勒元勲于帝籍賛画像于凌烟庻几有所考焉賛曰忠武公当草昧患难之际愤发义勇収合散亡卒之芟羣雄定河朔开国承家光昭父兄遗业其功烈己不世出然一时佐命俪景同翻者多矣惟公厯事四朝恩遇眷倚始终不少衰复能敛百战之威雍容廊庙以道事君为时贤相高名完节烂然独着福禄永终庆流后裔岂偶然致哉葢由勲徳兼备忠智两全君臣之间有以感召故也若祗以遭际期运依乘风云论之是岂真知公者哉故推生平行己大节为后来之法云



　　秋涧集卷四十八
　　钦定四库全书
　　秋涧集卷四十九
　　元　王恽　撰
　　传
　　苏门林氏家传
  </div>
  <div class="pagination">
   <a href="秋涧集_page65.html">
    上一页
   </a>
   <span>
    ...
   </span>
   <a href="秋涧集_page61.html">
    61
   </a>
   <a href="秋涧集_page62.html">
    62
   </a>
   <a href="秋涧集_page63.html">
    63
   </a>
   <a href="秋涧集_page64.html">
    64
   </a>
   <a href="秋涧集_page65.html">
    65
   </a>
   <span class="current-page">
    66
   </span>
   <a href="秋涧集_page67.html">
    67
   </a>
   <a href="秋涧集_page68.html">
    68
   </a>
   <a href="秋涧集_page69.html">
    69
   </a>
   <a href="秋涧集_page70.html">
    70
   </a>
   <a href="秋涧集_page71.html">
    71
   </a>
   <span>
    ...
   </span>
   <a href="秋涧集_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
