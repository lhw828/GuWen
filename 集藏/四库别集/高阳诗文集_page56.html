<!DOCTYPE html>
<html>
<head>
    <meta charset="UTF-8">
    <title>高阳诗文集 - 第 56 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高阳诗文集 - 第 56 页/共 76 页</h1>
    <div class="content">　　制曰朕光纂洪图祗宁方夏深帷根木特简元僚无亦曰　高皇帝有遗弓焉而轻之也总风纪以保厘元元朕其有爱焉尔总理粮储提督军务兼廵抚应天等府地方都察院右佥都御史王象恒材缘骏迅为沉凝识以端详为敏劭一蜚鳬舄载插豸冠既久历于兰台遂参丞于冏寺以　神皇之简在越　先帝之特抡肆以冲人倚于旧德乃予旄钺往又　陵京十连合财赋之区筹谟审慎四履绾纪纲之任宪律清严盖干耸孤霄霜溜千寻瑶岫标凝峙玉露寒万壑清氷其振采于留台尚令惮黯业升华于横榻无以易尧兹以覃恩授尔阶中宪大夫锡之诰命于戏地重不可剧也民罢不可纷也东南民力自昔念之矣尔向者不扼捥吴人之凌嚣乎无以胜之有以安之则筹边之方略按部之风棱自在也伫尔新庸光予远计懋哉 
　　制曰国家普如天之贶匪尽明庸也而特重劳臣又况世笃忠贞开予大烈者乎夫人地之光华宁床笏门戟为诩诩也前以为堂后以为构矣朕且为御史大夫念之尔通议大尺浙江按察使王之猷乃总理粮储提督军务兼廵抚应天等府地方都察院右佥都御史象恒之父蚤以甲抡仰承世学而出扬淑问入佐寅清发奸调众庶之和陈令作藩封之范载更藩臬益着谟谟每先事以为防盛当机而立断臿云渠雨安鱼沸于狂澜甲首丁男修鳞屯于宿饱盖地尽中原之雄要谋先经久之鸿图尔其既重天常特隆风节即天皇所谴怒亦以周旋而肯阿承直指虽帝子之遨游不难论谏而况曲制中涓尚存冏正之庭模载启中丞之节钺是用赠尔为中宪大夫都察院右佥都御史兰函隆锡从中秩以为华槐荫清光蔚南台其未艾 

　　○廵抚宣府都察院右佥都御史张经世 

　　制曰朕统承方寓绥靖边陲有赫东征特注诗书之佐僴焉北顾尚嘉文武之猷内拱　陵京外当肩背以千百世中兴之盛际驭五十年解辫之伏戎繄重任之难胜岂荣恩之可后尔廵抚宣府都察院右佥都御史张经世识超利害之中而操持独力气拔功名之外而涵养特沉当其明允成能度支有誉载典股肱之郡辄注边材屡参屏翰之司更闲将略廷议共推上策朝廷遂倚长城以上谷之节旄当北门之锁钥念　狄争相雄长为中原制胜之机然犬羊所在生心亦边徼跳梁之渐于是紏虔将吏安辑兵民齐戎律以振风棱揣□情而悉要领威知草木名怖啼儿率是罴熊快旌旗之变色整斯鹅鹳知金匕之非常盖韬钤略法乎威严轻缓惟持以镇静当机省括即未雨厪桑土之谋先事致防岂中流乏衣袽之戒兹以覃恩授尔阶中宪大夫锡之诰命于戏大臣出则戎□走于帐下入则甲兵具在胸中尔既贰洪枢遂参邦政即一隅尚屈羣力岂九法而遗众谋尚其大简车徒令士有陷坚之志益严帷幄俾人皆投袂之思勿以首像而躭外宁勿以鸱张而挫内锐即法严中制而箸筹特主于枢机虽情自内依而戎索独提于股掌犂庭空漠副予一人简在之心饮至策勋慰今天下清宁之望钦哉 

　　○廵抚江西地方兼理军务都察院右佥都御史房壮丽 

　　制曰朕光承大历祗绥方隅所赖执宪大吏察举郡国守令诸臣遂以倡导上泽疏通人瘼自非仁而不纵如光威而不刻如峻谁夫弄印以?者尔廵抚江西地方兼理军务都察院右佥都御史房壮丽识度宏深操持洁慎才能任重而人瓜纯明识可先机而持之缜密威惠夙扬于壮县公忠久着于法棱方持棘署之平遂执兰台之宪内封四履则江湖陵泽之雄奇外接十连则吴粤荆淮之保障绥辑惟持以镇静紏虔略法乎威严藉六察之风威驱除苛吏抒五刑之平允袵席穷薝盖廉直劲正之操规模常远节义文章之地拊绥为勤正宜异数之颁况值庆条之布兹特授尔阶中宪大夫锡之诰命于戏尔所部则藩封之供亿为艰而角北湖山无得治丝而棼之也陶之役顷从减省得无有不解者乎久安则纲解多事则民烦懋之哉还祖宗以旧法即予天下以新恩宁独天柱宝极间有宁圉也企尔行矣 

　　○通政使司通政使王舜鼎 

　　制曰朕光膺大命嘉与维新广延不讳之书悉体登闻之愿所期宣上之泽下究求人之瘼上闻唯尔纳言祗承朕命尔通政使司通政使王舜鼎秉沉毅之资而宽明简惠有清严之守而忠亮笃诚起自爽鸠晋跻司马既扬历于雄藩遂旬宣于剧部入尹神皋之重载清都辇之尘肆予践祚之初乃改陪京之命以心膂而司喉舌缘出纳而披琅玕遂使堂下之谋槩暴于乙览遐方之论不隔于九重师望允谐朕心则怿兹以覃恩授尔阶通议大夫锡之诰命于戏天下之志在通人主之心欲远以我　先皇祖之恭默或欎而未舒洎我　先皇帝之弥留尚通而未久傥闾左有未伸之意愿则朝廷无偏布之仁恩况予方速昧之年且国值艰难之会智急先务朕当加意于转圜道本人情尔尚注心于掌匦祗承朕眷无替训辞钦哉 

　　○通政使司右参议吕邦耀 

　　制曰朕以冲人光纂历服方期包荒茹汇通百壅以悉万隐易不云乎天地交而万物通也出入朕命惟尔纳言尔通政司参议吕邦耀清修劲节远识沉心擢对大廷抽毫中秘生长辇毂之下既习朝尝出入禁闼之中载尝国政迨提衡河洛乃益鬯谋猷晋参喉舌之司伫广目聪之益而尔自矢丹心日皦人推青琐风棱一疏建元特展尊亲之大孝再谈讲幄独抒忧国之深心念老成雅意敷陈想明允克详出纳兹以覃恩授尔阶奉政大夫锡之诰命朝廷唯堲谗斯严而以人之瘼上闻乃更亟也往闻要人所欲扼颇有壅而不得上者夫草野岂尽嘉谋而众思可集故壅乃否疏其壅乃泰通以为疏也尔尚省尔官笃尔初忱佐予新政朕乃庸 

　　○日讲官詹事府少詹事兼翰林院侍读学士协理府事钱象坤 

　　制曰国家设端任为弹肃微独弼谐储副也实将资忠亮翼帝学肆朕冲昧光纂洪图所赖丰芑旧遗以沃于朕志其念宿学乃更殷也可靳荣册尔日讲官詹事府少詹事兼翰林院侍读学士协理府事钱象坤沉心秀骨亮节宏材射策大廷抽书中秘尔其学厪匡济肯专目于文雄志切澹宁不受撄于世蠖念　皇祖拔奇材于禁近洊跻中护以延芳迨　先皇简峻品于东朝遂践储端而插羽洎予访落晋尔谈经身依日月联延?于光华班缀蓬瀛首羣英而领袖盖词成盘诰代得麒麟业超文士之宿摹尚属儒臣之旧事惟尔倡予和声相应于一堂且析义陈辞道顿洽于积日乃关朕学式懋尔功兹以覃恩授尔阶中宪大夫锡之诰命项阅羣臣交牍进予学也念冲人不学于元子之初而僴焉践祚其敢忘焉明新德业尔实始基之易不云乎富有之谓大业日新之谓盛德尔尚坚尔心弼予德以奏大业于天下朕不忘学也共敢忘佐予学懋哉以需远注 

　　○右春坊右庶子兼翰林院侍读掌坊事吴宗达 

　　制曰朕光纂洪图肇辟新政方将扬两朝之大烈建一代之远猷而寡昧未学僴焉思奋所赖皇祖贻以丰芑旧德廸我冲人其公忠该练之臣怀嘉谟而入告敢不以报尔右春坊右庶子兼翰林院侍读掌坊事吴宗达蚤登上第遂践清涂既历词垣乃跻中护济世美以特立裕辰猷而具臧属辞义比阳秋得士人当惊代青霄接武光腾文海之鲸鳌白日悬名棫起蓬山之鸑鷟盖氷局清介自属甞操文苑词章特为本业尔其抱坚明沉识凛四知以成能抒经济宏材兼三长而擅美则深心劲骨节明亮谟尚资启沃之忠式展弼谐之略兹以覃恩授尔阶奉政大夫锡之诰命尔以韶年当　皇祖简授句胪之晓阅三朝为新也尔家诸父不联跗金马耿耿抱大节乎国恩可副也家学可承也以尔气骨用尔材诚勉廸前人之庥其新当世之务懋之哉尚有远注 

　　○右春坊右谕德兼翰林院侍讲周炳谟 

　　制曰朕以冲人纂乃历服期于光扬　烈祖之洪庥唯是丰芑旧贻朝夕纳诲朕所不惮夙宵希纵我　皇祖初猷亦唯是世学名德左右我朝夕遂俾予于治尔右春坊右谕德兼翰林院侍讲周炳谟乃原任通议大夫吏部左侍郎兼翰林院侍读学士掌詹事府事赠礼部尚书谥文恪子义之子清修介节邃学宏材持正大于和中发精明于沉毅尔其史垣檀誉锁院抡材抽书靡间于丘坟得士顿兼于文武缉经撷史亦纂其玄侍幕入帷静综其大周践清涂于北研弥崇峻望于西清当　皇祖之末年曾嘉谟之入告启沃常先尧舜每怀当世之忧敷陈力法　祖宗不愧古人之学既禆朕志载练朝章盖世掌丝纶烨烨凤毛自色两参帆幄瞳瞳日脚尝清陈词允惬于延英展采弥扬于当宁兹以覃恩授尔阶奉直大夫勋恊正庶尹锡之诰命　皇祖朝该亮博雅屹为中立者尔先臣朼以尔材操先绪竟于尔矣尔顷为朕说书不云孝以事君乎纂家学孝也禆国政忠也观忠于孝懋乃攸绩朕且大用尔钦哉 
　　制曰朕祗绍先猷式图新政是稽　祖宗之法以旌社稷之臣更再世之隆昌想五朝之阅历尔原任通议大夫吏部左侍郎兼翰林院侍读学士掌詹事府事赠资政大夫礼部尚书谥文恪周子义乃右春坊右谕德兼翰林院侍讲炳谟之父器识凝厚学蕴渊纯秘馆抽函蚤升华于词苑东朝列寀遂植范于贤关声猷蔚重于两都地秩高联于六副盖　肃皇之末禩　历神庙之初基愤俗学狥华著作五经羽翼念朝章佚实勒成一代典谟孤标万壑清氷雅操千寻玉海曾不与时为耦惟闻以耻立防当纲维劝斁于纤儿指堂颜而矢守即槐柳方齐于残客坐虚室以躭恬谨醇余万石之风诗礼衍一经之训谋诒谢凤池毛世美于今直迈史鱼风力载勤于古是用从尔子炳谟请以覃恩赠尔为资德大夫锡之诰命于戏沽激为名依阿诡遇名成而道仍晦遇合而品乃隳乃若绳趋尺步之为遵方凿枘员之不问宁竟世不登揆席而朝端仰泰斗星凰即终身未见大行而天下望钟镛鼎吕故天之笃纯忠者远阅世弥光后之振家声者宏于前更大劲骨犹堪砺世忠规白可风人歆我训辞以光毂廸 

　　○右春坊右谕德兼翰林侍讲黄立极 

　　制曰朕以冲人光绍丕基所赖正人夹辅弼予于治亦唯是我　皇祖以累世丰芑植于禁林遗予为夹辅乃若端敏直亮抱天下大略者朕方器重之敢靳褒予尔右春坊右谕德兼翰林院侍讲黄立极以华婉雍容之材具抒沈雄超迈之德资一鸣而两冠京皋载擢而升华天禄尔其探琅嬛之秘奥矢葵藿之深心提衡而士皆惊代麒麟荷橐而词尽度时舟筏盖愤七叶之书香未振则锺炉于大业者深念廿年之文彩不扬则阅历于世涂者厚故澹泊以存故我姱修而裕远猷当予访落之初适尔登明之日兹以覃恩授尔阶奉政大夫锡之诰命尔顷从田间来朕方以朝参觇尔风格遂以念尔材局矣尔资望不尽在诸供奉于庭者后而徒以大典亟需不能需次于尔然尔资望何得久稽也材浮于世用弥裕业饶于位品弥高懋之哉念皇祖所深陶坚尔心益大尔材局朕未敢拙于用大也其尚有远需 

　　○翰林院编修钱谦益 

　　制曰朕光纂洪图肇修大典亦唯是我　先皇祖丰芑之贻以布列词垣遂以捃摭大烈开予冲人其若抱旧学应新命而出者朕且褒表之尔翰林院编修　　　直方特达端亮博闻既冠两闱载承轩问而尔雅抱匡时之略遂多矫俗之谈帝心亟叹奇才师颂同推大第万言直上孤忠结明主之知十载归来至性倚慈亲之爱盖道可大行于远学期深造于微升沉阅良史之材澹默识鸿猷之槩兹以覃恩授尔阶文林郎锡之勑命词臣以无事综天下事故当事而无事矣佻而苦约结恿而求闻达焉宁得终日乎尔唯必佻故静尔唯勿急故久静可远也久可大也懋之哉朕且需尔于远大 

　　○翰林院提督四夷馆太常寺少卿范济世 

　　制曰国家以秩宗之贰为清选多以待琐闼之英而朝有大政事大议论必稽焉至旁行首戴之书较功能于质馆则隶在词苑而玅简时望亦唯以其贰主之尔翰林院提督四夷馆太常寺少卿范济世以子大夫高第入侍紫微载参黄闼适予访落晋尔客台当尔念兵事之方殷惜老成于既去赐环者辄亟覆餗者竟符盖直力振纲维风棱夙振于掖垣德度更扬于金马□罗方寓合东西南北之文章标表人伦尽译象寄鞮之变态兹以覃恩授尔阶中宪大夫锡之诰命古有莅此选者或果敢直言数有据争又或数言得失不事权贵故每山此擢谏軄尔方自夕拜来尝随诸大臣侍朕左右更闻尔谠言也尔尚练尔卿材以肩大任朕无令天下以士轻矣钦哉 

　　○太仆寺卿丁懋逊 

　　制曰朕祗承大命光纂洪图仰惟豊芑之贻谋式藉王桢之笃棐下蒲□于耆旧上迈轴于硕宽念尔鸿猷企予□命尔太仆寺卿丁懋逊该通敏练抒以诚心愽大沉凝用其质行一光轩制遂□邑符载勤夕拜于梧垣乃展辰猷于枫陛戆章屡奏朝□特倚其威棱直道独行天下想闻其风采当　先皇之养晦正　神祖之独操九重怀持重之心举国抱危疑之虑而尔忠存夹日力竟回天合众正以同鸣阿阁快朝阳之凤持一封以自远冥霄翔何慕之鸿居雷霆而不惊韩稚圭其予以胆挟风霜以为字汲长孺愿毕其忠政方希以维新人乃先子求旧光于牧政业有前闻兹以覃恩授尔阶中大夫锡之诰命于戏皇天之大命眷德惟尝　圣祖之深心诒谋有叙然而必不可摇之虑间移于时或暂晦之明不有忠言曷开远计厥后克正予将企正于仆臣其羽为仪尔尚标仪于羣策无斁老成之硕昼光昭正直之生平钦哉 

　　○太仆寺少卿何士晋 

　　制曰朕光纂大命祗服洪庥念我　先皇帝以豊芑旧内鈶我燕翼因念我　先皇帝养晦东朝莱尔公忠为调护遂贻永祚于今我　皇祖慈宁之召朕岂忘焉而况公忠历试不独问政也尔太仆寺少卿何士晋以子大夫高第由明允而入掖垣历藩臬而晋卿贰迹成中外精营职任之尝孝矢明神心苦家庭之变乃若谊关国本重切宫帏九庙震惊举朝皇沮而尔神闲气定虑切忧深矢九死以明心结一忠而为胆既褫奸雄之魄遂调肺腑之恩即其信而见疑暂违禁闼孰与谀而得咎竟失身名盖国家二百年养士之报社稷亿万世得人以安业晋符丞载迁冏牧兹以覃恩授尔阶中宪大夫锡之诰命于戏公忠远计在识定而胆用之当尔忍家难十余年而后报似留侯良及变起触瑟而能以死生入奏似长孺黯至决大政定大策而神色不移似侍中琦书不云乎仆臣正厥后克正尚坚尔识用尔胆无以尔为人藉社稷之役矣懋之哉 
　　制曰朕闻国家有大憝大戁唯豪杰之材是倚故忠臣发伏戎于众默孝子酬赉怨于久衘然则非尝之变殆天所以启豪杰乎卒之婴非尝之变者集忠孝之后福则浥彼注兹之天于是乎定尔累赠奉直大夫尚宝寺少卿何其孝乃太仆寺少卿士晋之父赋性既奇遭家大造大志未成于国士深心遂既于家猷而洗腆承欢情文中礼既振中衰之绪兼承先世之仁合三党为一身拊藐孤其若子或解衣而拯溺亦焚劵以捐金踆尔推豪冦之田庐惄如调单贫之生养盖宅里朴厚秉度宽和言念鞫哀永抱分荆之痛廸成喆胤竟符梦斗之占人乘文弱以相加天笃忠贞而为报兹用加赠尔为中宪大夫太仆寺少卿春满桃溪三世启成梁之兆天回枫陛九重锡如綍之恩 

　　○太仆寺少卿冯嘉会 

　　制曰朕观兵兴以来既竭冏骑遂竭冏储故马日耗兵日益罢夫讨军实而申儆之冏一大政也其有悉兵于营悉马于兵朝廷尚式嘉之尔太仆寺少卿冯嘉会操敏劭于先几矢渊沉于中劲当其荣名轩对解褐花封合三异于一同孤直抗西台之誉谢二天于六察仁威表东海之风顷以边尘日闲舆卫而尔蚤图方略大振军声人伦式叙于台班品秩遂参于冏正辇下仍避骢之号庭中余揽辔之清兹以覃恩授尔阶中宪大夫锡之诰命昔我　文皇帝谓所司知恤马不知恤人尔起家司牧业以人恤而不以马恤夫驭人犹马也马以剧逸人以剧乱朝廷持远驭不以冏维尔尔宁为剧也尚钦予冏命 
　　制曰诗不云乎执辔如组夫士组修其身而文成微贤媛谁为略庭屏者士驭世女士驭家遂以佐予士疏荣其靳焉尔太仆寺少卿冯嘉会妻封孺人黄氏柔良有则淑慎无仪躬旨甘以奉重陔修苹藻而调中馈尔其短檠四照长佩陆离蝇声发警烂之星机绪襄流黄之月宁独证盟于子黻我佩抑将交儆于商政榷材是用封尔为恭人女以德为才而以不见才为德三锡文纶报之德矣 

　　○太仆寺少卿商周祚 

　　制曰昔我　文皇帝询所司以蕃息之效盖惓惓故事也当是时去剏法几何而莹精若此矣冏政日纷冏储日竭予嗣　先皇帝宅丕基尚以尔仆臣俾克绍先烈朕其有爱焉尔太仆寺少卿商周祚用沉凝以骏发藏浑朴于犀然解褐轩抡绾章邑牧蔚尔夕郎之拜赞予大正之猷讽议雍容尚见论思之德度执持确切恃余封驳之风棱怀承弼以忠良举匡襄于廉正系生人之六瘼载修复令于民间念国事之多艰百计锦羣于塞上兹以覃恩授尔阶中宪大夫锡之诰命大民犹马也错缀衘橛以难之而旁出矣尔起家民牧业悉牧民其于抳私振敝无旁出我小民尚藉尔局略矣仆臣正厥后克正宁独数马以对懋哉朕有显陟 

　　○太仆寺少卿王象恒 

　　制曰朕观汉初不具?酉?睪?驷而后摈乘也至修马复令而禁苛暴止擅赋晚矣以马登耗关天下兴衰冏臣顾不重与尔太仆寺少卿王象恒以子大夫高第分符花县受斧松厅簪笔立朝霜气肃腾于白简揽骢按部风棱丕振于彤驺迨与问承华而益闲舆卫采良丘甸既缩榷于口钱入主路軨无侈名于云锦盖沉谋远虑向陈保鄣于边陲伟略长材今奏折冲于都厩兹以覃恩授尔阶中宪大夫锡之诰命夫民与马相乘也顷闻圻民杂畜耗于东矣马如旧乎尔新从六察来其白奏业悉我近民便害矣尚念耗民之马遂及耗马之民诗不云乎惠此京师以绥四国懋哉征于汉矣 

　　○顺天府府丞毕懋康 

　　制曰朕光纂洪图绥宁方夏念京兆依日月光际则行庆施惠首及之而应声之征不时之艺亦先被焉况万方都会五礼繁兴不有英猷谁清都辇尔顺天府府丞毕懋康以子大夫高第一对薇垣载征柏府操敏练沉雄之材具抒高华谠朗之襟期入以乘骢歌风霜而至止出当揽辔摇山岳以澄清肆特简于师言乃升华于京兆议大朝阳之鸣凤击疆触佞之神羊盖贞度肃寮毖吏本源之地扬清激浊褆身氷玉之中企尔新猷征于旧勚兹以覃恩授尔阶中宪大夫锡之诰命诗咏绥四国在惠京师然其道在去诡随谨惛呶夫钩陈豹尾下宁得狐搰之而狐埋之呶则易哗随则易动法之不行自上始也以尔材操不随不呶试辄效矣尚饬尔风棱肃我交戟予一人则怿 
　　制曰朕闻备美者不必大年啬受者竟饶显号故感驹隙之阅人拊蕣华之易歇伤如之何朝廷所为体贞臣于结髢也尔顺天府府丞毕懋康妻累赠孺人江氏以贞静各勤之质生文学簪组之门择快壻于龙乘叶佳占于凤卜而尔内言不出中馈靡渝淑慎无仪彧有尔闺中之秀肃恭有礼温其林下之风疾遽不设于躬雝和以调其度然而风云欲会霜露先凋蚤冷雪絮之吟遽破笔花之梦是手赠尔为恭人对薇有句业再锡于龙纶列栢重辉幸三加于马鬣制曰朕观士之理家也其家之人各出其精神之所至合而成理乃若前入方聚百善于家如睟然以视后人而后人得其一遂能以其精神为合而几于善即柔女子朝廷特褒之尔顺天府府丞毕懋康继妻赵氏毓贞清第伉美哲人柔惠维嘉贤明自远尔其进观堂上退偶室中仰去矜去汰之风规则谦约以孝而白华朱萼为尝念维白维清之矩□则宁静相从而缟衣綦巾为细盖至双白日承于大耋一清载砥于当官殆亦贤巳是用封尔为恭人说礼敦诗尚佩北堂之训纮綖翟茀式隆闺秀之仪 
　　制曰天以奇材异质为清世十赉而世未必尽置之高华以既其奇天以为是约结之而锡以大年贻以令子曰以报吾奇也朝廷特疏荣庆之尔原任江西武宁县主簿累封广西道监察御史毕力德乃顺天府府丞懋康之父侠气沉心雄风远局洎升华璧水乃振彩词场开万卷于寒檠擅三长于柔翰尺幅不收寸管则跳身而弄新诗薄游未尽一斑则唾手而还旧社尔其感秋风于短簿躭五字于长城拥水木之清华脱鸳鹭之夙愿然而公忠课子澹宕持身进则护瘠民以破尝调退则树阴德以芘后人盖孝谨有为廉清不佻矣是用封尔为中宪大夫顺天府府丞五斗折腰投牒满风鲈之感槩双珠入掌锡纶映月蚌之光华 
　　制曰朕闻泱北之英不散珠璧而与集于人集须眉奇矣集鞶帨抑又奇矣闺彦酝奇不得施而施及后人以成其奇尔累封孺人孙氏乃顺天府府丞毕懋康之母蔚以凤彩特抱螭章既俪硕人更勤淑行尔其口占汉雅手注灵文破万卷于舒帷伤孤忠于楚些慷慨形之清梦识论持以古人然而去汰为纤去矜为让均鸠拊子制股疗姑毕婚嫁而佐向游执礼诗而趋鲤对尔诏尔子曰为天下第一品官无宁为天下第一品人朕且持官以待人矣是用封尔为恭人书函紫凤丝纶开龙应之祥袍拥赤霜冠帔耀昙雯之彩 

　　○光禄寺少卿白瑜 

　　制曰朕光膺大命祗服旧德重念我　先皇祖之末年念周桢未拔汉薪逾积故有昔用其言而今始显其身者朕方仰藉芑贻而安得不歌数世之仁于清卿也尔光禄寺少卿白瑜以子大夫抽书秘馆拜疏夕垣误致投闲廿载之风棱日上顷缘蚤誉三朝之旧学维新盖朝端之钱谷兵刑与世道兴衰之故天下之扼塞险易及人材忠佞之防其该通业晓鬯于胸中而英直能发扬于笔底故事无不彻言有必详摩切帝违结一忠以独立抨弹贵近虽百折以不回弗谖薖轴之歌硕宽盘涧遂蒲槐庭之荫清白笥经盖孝隆蘐背即细营亦重纲常　凡忠在枫宸归去维知名行睠尔旧学光予新政兹以覃恩授尔阶奉政大夫锡之诰命尔当　先皇祖不奏通精神联泰交乎其曰言非而当圣衷者察其独成一非言是而不当圣衷者察其其济一是朕方张大纮以尽天下之心旧所予予之即旧所未予今巳予之盖朕不难宥贷而防误中也辑尔胆识以肩天下大计宁独勤尔于大官也尚以企尔于远 
　　制曰朕闻石以泐水以凝而两间孤隽之气不泐不凝此微独豪须眉也佐成于夫式谷于子两以孤隽名天下盖柔女子具丈夫风槩矣尔光禄寺少卿白瑜妻封孺人再以子山东按察司副使养粹封安人王氏以甲门慧淑伉于令人躬澣濯以为文安疏粝以成质三党诵睦婣之行室有肃雍一庭洽清辨之风语无嘻谇尔其宣尊穆孝佐学恪勤夫子方兴嗣君代起于时乘辎共贵佩绂同华而约以居盈冲能御汰又若抗东山于希代卧北海于清朝而进不泣衣退无屈蠖盖澹宁自性俭素以经以故襄孤峻之修标总光华之采缔是用加封尔为宜人双珠入掌鸾章昭日月以同明三锡在躬翟服比河山而表度 

　　○吏科都给事中范济世 

　　勅曰国家辟六垣以司封驳而吏垣为之长以吏垣式叙羣吏而是垣之首又为之长朕顷召见耆硕颇以诸谏官次进亦觇尔风格也自非阅历深雅负材望莫进焉尔吏科都给事中范济世以子大夫高第对薇丹地拜夕黄门而尔屡进昌言荐跻清近虽旧巳疏荣于青琐今仍锡命于清乡然重念我　皇考如流从谏而尔方条次于虞鉊若渴求贤而尔方论思于山启当在弥留之际载同顾命之班朕方风厉于言臣其靳明恩于旧德兹以我　皇考覃恩授尔阶文林郎锡之勑命人臣进言在识与力挈端测末识也从端执未力也不识力窾不力识窾以尔识力遂无窾言然天下事取辨识力独言也乎竟尔识以竟尔力肩踪古人哉 

　　○吏科右给事中韦蕃 

　　勅曰朕纂承大历肇启弘猷所赖豊芑旧贻弼予于贻而覆驳善违以缝兖阙惟尔阅读之吏无弗综也乃式叙品流又唯尔对掌为藉疏恩其靳焉尔吏科右给事中韦番以子大夫高第出绾花封入登梧??夜即戆书初奏而直气先闻盖销萌厪未雨之绸缪定变重当机之调剂惟下有奸而上不问则人怀幸免之心即上赏过而下不言则吏起冐功之念以尔抑疆扶善负青蒲白马之风棱振绝察冤抱守阁叩墀之感槩固巳受材鲠亮秉度公忠而蓦尔田庐萧然氷玉则志明于澹泊议吐于廉清故力持南北之机宜特列安攘之肯綮念兹旧勚蔚尔新猷兹用覃恩授尔阶征佐郎锡之勅命尔向者治聊不曰鉏稂莠安嘉禾乎尚犹令之正国法也辨在识用在断汉人亦尝言田意矣曰鉏非其类夫类似而狃于类之广也类繁而狃于类之未广也懋之哉勿疑于繁勿惑于似以识用断朕为尔登获于法矣 
　　勑曰士在约而泣璞愧无以慰内也在通而砥节又愧无以慰内也乃若辍七不色愠曳裾不色诩而惓惓乎三事也胡不大年而惋我直臣乎尔吏科右给事中韦番妻封孺人陈氏坤章脱颖巽顺含聪澹泊业巳明心诗书略能上口借囊萤以佐照尚分余璧之光称映雪以襄勤不咏因风之絮尔其御尘甑有膏梁之色当皇茵无纨绮之华劝洁巳以成廉助爱民而布德岂惟赞循政抑亦通谏术矣是用赠尔为孺人翩翩翟帔芳兰分花县之春烨烨鸾章栢室度梧垣之庆 
　　勑曰韩稚圭不云乎谏主理而以至诚将之乃其用在气也气之成配理咏北门而气竭于配矣合而有助曰配士尝借助于好合焉尔吏科右给事中韦蕃继妻吴氏以薖衡清白之门当都辇纷华之会而尔慈和性植庄静夙成勤不厌拮据精女红于在贵俭或脱簪珥调蒙袂于能施宁惟习纂组之华亦岂徼窭人之誉盖当啬而用居沃而思固巳听佩马于风珂襄华虫于色线尔夫谓尔无忝内助也是用封尔为孺人少而能敬蚤湘锜釜于有齐多以为华光锡丝纶于未艾 

　　○礼科给事中余懋孳 

　　勑曰朕观唐臣论事至使人主式嘉之曰回天夫人主使其臣难于天无乃其臣实且回焉啜热者置之吹不有能臣其光于阅读者尔礼科给事中余懋孳以子大夫高等出宰宝林人参琐闼而能修明治谱练习仪尝无改父之政于临人以爱兄之道而匡主借箸按九朝于掌故涂归应三礼于文昌诸所封驳力挽狂澜独操大体朕不忘尔父兄也其忘尔劳勚兹特授尔阶征仕郎锡之勑命于戏尔家登留省而数之忠进者兄也宁惟不附要人抑亦不附正人顷从尔奏以风矣以尔孤特自持庶其趾尔兄语不云乎有耳不以私听有目不以私视朕且耳目汝 

　　○兵科都给事中杨涟 

　　勑曰朕光纂历服式宏延纳所赖论思清近覆驳善违条悉便害而兵事未解其于图上方略借箸为筹非负胆智有局度者不以授尔兵科都给事中杨琏以子大夫高第初分花县载践梧垣而尔赤胆沉心莹神劲骨当　先帝考终之日肆朕躬正始之初同顾命以周旋缀大臣而建议凡以宫帏易隔猜忖烦兴在先朝尚有讹言岂冲人而宜澷应唯尔嘉猷怿于朕志以正直忠厚调停骨肉之间殚心腹肾肠擘画初终之虑盖意无不尽气顿可以摧奸知有必言心唯希其悟主兹以覃恩授尔阶文林郎锡之勑命尔向侍　先皇帝三以幄见矣即尔所白奏有不次第行者乎夫言官之言在能为可行耳今天下兵虞寡饟虞多所司或言之而卒未能行以尔历两垣而互筹之也尚以识力为朕图所以可行者朕且有远注 
　　勑曰士当俛首下帷而女士以短檠佐之无亦曰子韨我佩而况拥面时固自诩有佳奁也乃不登于年不逮于宦士得无遗簪之恩焉尔兵科都给事中杨涟妻赠孺人张氏息以少孤宁于名世尔其室未承于姆训家不念于鞫哀而柔顺得中温恭有度明志适宜于淡泊素心不易于华温就桮桊之有泽而恩赠宁忘故物以兄弟之不咸而生安忍无亲盖行必端方细及凌杂而亦谨性不缘餙投以繁巨而能胜想入告之辰猷念交修之星儆是用仍赠尔为孺人借尚方以去佞尚思故剑于蒯缑补五线以为裳载咏素丝于紽緎 
　　勅曰朕观唐于久视间宦而绯者抑何忍也乃若柔女子雅不欲平呼謈于尺宅而凛然于不及洗也须眉难之鞶帨易之矣而况挚行种种也疏荣以旌尔兵科都给事中杨涟继妻封孺人詹氏庄正有容柔嘉无遂儆廉宦舍纨绮无华佐祷斋居臧获亦洁又若孝极因母谊通明神随居解倚闾之思而婉辞市屋急病有刲股之爱而力谢居闲盖细人方徼利于得庐曲士或明恩于排难乃能愳苌碧相为终始念沆第当传子孙殆真遗以安而独执其正矣是用仍封尔为孺人包蒙叶吉锵锵占凤于克家载锡承恩烨烨回鸾于谏纸 
　　勑曰士执简论列天下大计而耻沽激为名也即自性忠鲠乎乃其先雅不欲广田宅为垢坊而细至于去功业心此其人称山谷臣而光社稷矣疏荣其靳焉尔赠文林郎直隶苏州府尝熟县知县杨某乃兵科都给事中涟之父慨□以慷质有其文以佐父之义从兄持律身之经课子尔其道欲达天学求入淡见起成亏之外心超名禄之先故孝以格神清深念祖谊不可夺藉公法以必争势有当推舍巳田而不问尔其呼诗酒于林风山月问耕织于野老溪童而倾廪周贫论官耻富盖巳树鲠固不阿之风标矣是用赠尔为文林郎兵科都给事中上池数字光生医国之药言迎禁联章辉映趋庭之石训 
　　勑曰朕观儒行亦有不陨获贫贱不充诎富贵然当在贫贱耻人之克诎易耻巳之陨获难乃贤母侃侃内言有丈夫风烈此汉人所关情于子而贤母饶为之矣尔赠孺人张氏乃兵科都给事中杨涟之母毓质甲门偕贞令德尔其逃名林谷问织薖衡倾山居之积以调饥收稔岁之偿而更振则家藏义廪人诵麦舟又若躬椎布以率壶彝指绮纨而为世蠖盖意贞于命书极于人华膴总属寻尝簪履亦当简素凡以识力顿超枯菀材诚雅合经纶睠梧掖之新猷惟兰陔之旧勚是用仍赠尔为孺人劳以为爱光贻玉佩之珩璜孝以移忠彩映衮衣之黻黼 

</div>
    <div class="pagination">
<a href="高阳诗文集_page55.html">上一页</a><span>...</span><a href="高阳诗文集_page51.html">51</a><a href="高阳诗文集_page52.html">52</a><a href="高阳诗文集_page53.html">53</a><a href="高阳诗文集_page54.html">54</a><a href="高阳诗文集_page55.html">55</a><span class="current-page">56</span><a href="高阳诗文集_page57.html">57</a><a href="高阳诗文集_page58.html">58</a><a href="高阳诗文集_page59.html">59</a><a href="高阳诗文集_page60.html">60</a><a href="高阳诗文集_page61.html">61</a><span>...</span><a href="高阳诗文集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
