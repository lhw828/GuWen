<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 7 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 7 页/共 39 页
  </h1>
  <div class="content">
   次韵曾子开舍人游籍田载荷花归
　　维王调玉烛时夏雨我田【尔雅曰四时和谓之玉烛注云道光照诗曰我公田遂及我私】壁挂苍龙骨溜渠故溅溅【龙骨谓水车王介甫诗曰龙骨长干挂梁梠李商隠诗伊水溅溅相背流】三推劝根本百谷収早坚【礼记月令孟春之月天子亲载耒耜躬耕帝籍天子三推汉书文帝诏曰农天下之本也其开籍田朕亲率耕大田诗曰既方既早既坚既好注实未坚者日皁】官司极斋明崇丘见升烟【左传曰分之官司彛器礼记曰斋明盛服又月令孟春以元日祈谷于上帝注谓以上辛郊祭天也甘泉赋崇崇圆丘隆隠天兮周礼大宗伯注日燔燎而升烟所以报阳也】系马西门柳忆听去夏蝉【文选刘琨诗系马山下松陆机诗寒蝉鸣髙桞】剥芡珠走盘钓鱼柳贯鲜【退之诗水果剥菱芡博物志曰鲛人泣而成珠满盘杜牧注孙子序曰犹丸之走盘石鼓文曰其鱼维何维鱮与鲤何以贯之维杨与柳】扫堂延枕簟公子气翩翩自尔欲继徃阻心如壅泉【礼记内则云敛枕箧簟席退之诗水纹浮枕簟史记太史公曰平原君翩翩浊世之佳公子也】紫微乐暇日披襟咏风涟【唐开元五年改中书为紫微省元祐初子开为中书舍人孟子壮者以暇日修其孝弟忠信宋玉风赋曰有风飒然而至王乃披襟而当之诗曰河水清且涟猗注曰风行水上成文曰连】红妆倚荷盖水镜冩明蠲【文选古诗曰娥娥红粉妆玉台新咏梁武捣衣诗曰弱翠低红妆青箱杂记曹修已诗荷叶军芙蓉圆青映嫩红佳人南陌上翠葢立春风退之诗曲江千顷秋波净平铺红蕖葢明镜水镜见前注梁元帝从军行曰山虚和铙管水净冩楼船】美物亦有实剪房助加笾【国语曰三女为粲夫粲美物也众以美物归汝而何徳以堪之周礼笾人曰加笾之实菱芡防脯此借用】珠宫紫贝阙足此水府仙【楚辞九歌曰紫贝阙兮珠宫文选木华海赋曰水府之内极深之庭乐府解题伯牙作水仙揉】郁郁冠盖宅追奔易雕年【文选古诗曰洛中何郁郁冠带自相索长衢罗夹巷王侯多第宅又左太冲诗曰冠盖防四术朱轮竟长衢追奔见前注鲍照舞鹤赋曰急景雕年】能从物外赏真是区中贤【文选张平子归田赋曰苟纵心于物外又焉知荥辱之所如退之诗穷探极览颇恣横物外日月本不忙汉书司马相如大人赋曰迫区中之隘狭兮舒节出乎北垠】仍闻载后乗笼烛照婵娟【孟子曰后车数十乘李商隠诗蜡照半笼金翡翠文选西京赋曰增婵娟以豸注云姿态妖蛊也王立之诗话载此诗一本云令君诚重客食前颇加笾西汉足膴仕东观多臞仙何时载尊俎坌入观少年及此归沐早少休从事贤传觞定可醉下箔出婵娟】
　　送刘士彦赴福建转运
　　秋叶雨堕来冥鸿天资髙【乐天诗业声落如雨孟郊诗商叶堕干雨掦子日鸿飞冥冥弋人何慕焉零陵先贤传诸葛亮谓刘巴曰足下天资高亮】车马气成雾九衢行滔滔【此以下四句大率用文选左太冲咏史诗意所谓济济京城内赫赫王侯居冠盖防四术朱轮竟长衢寂寂扬子宅门无卿相舆是也史记天官书曰车气乍髙乍下骑气卑而布汉官典职曰正旦作乐潄水成雾乐天诗马入九衢尘滔滔见鲁论】中有寂寞人灵府扃鎻牢【文选郭景乐游仙诗曰青溪千余仞中有一道士汉书扬雄传京师为之语曰惟寂寞自投阁庄子曰不可入于灵府注云灵府者精神之宅渊明诗曰形迹凭化徃灵府长独闲淮南子曰中扄外闭何事之不节欧阳公诗始知文景基扄牢】西风持汉节骑从严弓刀【汉书苏武传曰杖汉节牧羊唐人诗曰太雪满弓刀单于夜遁逃】惟闽七聚落独困吏饕【周礼职方氏掌七闽之人民庄子曰九洛之事疏云九州聚落之事书曰无虐茕独而畏髙明按与茕同左传曰缙云氏有不才子天下之民以比四防谓之饕餐注曰贪财为饕贪食为餐】土禾黍恶水烦鳞介劳【汉书沟洫志曰且溉且粪长我禾黍退之祭文曰觊鳞介之惊透按周礼大司徒曰川泽宜鳞物坟衍宜介物汝坟诗注曰鱼劳则尾赤乐记土敝则万木不长水烦则鱼鳖不大山谷此两句盖本诸此】南驱将仁气百城共一陶【礼乡饮酒曰天地温厚之气始于西北而盛于东南此天地之仁气后汉书贾琮传曰为冀州刺史百城闻风自然震竦崔骃达旨坏冶一□】察人极泾渭问俗及豚羔【文选任彦升哭范仆射诗云伊人有泾渭非余扬浊清李善注引孙绰曰泾渭殊流雅郑异调礼记入境而问俗周礼庖人曰春行羔豚膳膏香末句谓求民疾苦委曲详尽】官闲得胜日杖屦之林皋【晋书卫玠传曰遇有胜日亲友时请一言曲礼曰君子欠伸撰杕屦庄子曰山林欤皋瓖欤使我欣欣然而乐此欤】人间阅忠厚【一作功名付簪绂】物外访英豪【英豪之士徃徃隠约于山林】次韵韩川奉祠西太乙宫四首【春明退朝録曰天圣中建西太乙宫】
　　万灵未对甘泉五福间祀迎年旍旗三斿半偃风马云车闯然【汉书郊祀志曰黄帝接万灵于明廷明延者甘泉也又曰武帝定郊祀之礼词太乙于甘泉就阳位也诗意谓皇家未接万灵而特祀五福以为民祈年之故尔五福谓五福太乙盖十神之一太乙金镜经具载其详郊祀志又曰立泰时璮秋及腊间祠又曰黄帝为五城十二楼以候神人名曰迎年注谓若云祈年也又曰为伐南越告祷泰一以牡荆画幡象泰一三星为泰一绛旗命曰灵旗顔氏家训曰接説文勿者州里所建之旗象其柄及三斿之形礼乐志郊祀歌曰灵之车结云灵之下若风马退之诗闯然入其户三称天之言字出公羊哀六年传】
　　白髦下金神节青祝携御炉香百礼尽修毫祀九歌不取沈湘【晋语曰虢公梦在庙有神人面白毛虎爪执钺立于西阿公觉召史嚚占之对曰如君之言则蓐収也注云西方白虎金正之官青祝谓内出青词以香熏之乃授祠官使祭告也诗曰以洽百礼汉书郊祀志曰毫人缪忌奏祠泰一方曰天神贵者泰一泰一佐曰五帝于是天子令太祝立其祠长安城东南郊王逸楚辞章句曰九歌者屈原所作沅湘之间俗信鬼而好祠歌舞之乐其词鄙陋因为作九歌之曲文选运命论曰屈原以之沈湘楚辞九歌者东皇太乙有湘君湘夫人岂独取东皇太乙耶】
　　紫府侍臣鸣玊霜台御史生风官烛论诗未了知秋自属梧桐【抱朴子曰项曼都自言到天上过紫府金牀几晃晃昱昱礼记曰行则鸣佩玉崔篆御史箴曰简上霜凝笔端风起后汉巴只与客暗坐不然官□末句意谓论诗得趣不觉其为秋夕也世説郑康成语服子慎曰吾久欲注春秋传尚未了王介甫诗只听虫声巳无梦五更桐叶强知秋】
　　泰坛下瑞云黄雨师洒道尘香【礼记曰燔柴于泰坛祭天也下瑞论降瑞也退之诗生祥下瑞无时期汉书郊祀志武帝迎鼎至甘泉至中山晏温有黄云焉东都赋曰雨师泛洒风伯清尘唐书天子之行风伯清尘雨师洒道】便面犹承坠露金钲半吐东墙【便面谓扇见汉书张敞传西都赋曰抗仙掌以承露离骚曰朝饮木兰之坠露东坡诗树头初日挂铜钲老杜诗初日□复吐】
　　次韵王荆公题西太乙宫壁二首
　　风急啼乌未了雨来战蚁方酣【杨大年诗风来玉宇乌先觉按淮南子曰乌鹊识歳之多风去乔木而巢扶枝老杜诗啼乌争引子太白诗语笑未了风吹断钱昭度诗白蚁战酣山雨来按焦贑易林曰蚁封穴户大雨将至韩非子曰楚晋战于鄢陵酣战之时子反渴而求饮】真是真非安在人间北看成南【庄子曰彼方一是非此亦一是非果且有彼是乎哉果且无彼是手哉楞严经曰如人以表表为中时东看则西南观成北表体既混心应杂乱在熙丰则荆公为是在元祐则荆公为非爱憎之论特未定也】
　　晩风池莲香度晓日宫槐影西白下长干梦到青门紫曲尘迷【言荆公厌京洛风尘而思金陵山水公诗荩云三十六陂烟水白头想见江南法华经曰如清净池莲花庄严涅槃经如日垂没山陵堆阜影现东移理无西逝此诗采其意反而用之王摩诘辋川有宫槐陌寰宇记白下县故城在金陵上元县城西本江乗县白石垒斋武帝移琅邪居之文选呉都赋曰长干延属李善注云江东谓山水间为干建业之南有山其间平地吏民居之故号为千按今金陵城南门外有长干寺荆公诗有白下长干何可见风尘愁杀庾兰成之句故此诗引用唐人乐府云紫陌青门三十六宫春昼永三辅黄图曰长安城东出南头第一门曰霸城门民见门色青名曰青城门】
　　有懐半山老人再次韵二首【荆公所居在钟山之半故号半山】
　　短世风惊雨过成功梦迷酒酣【追念熙寜间一时建立之事今已堕茫如醉乡梦境至其所可传则有不朽者在后两句终此意班固幽通赋曰道脩长而世短文选运命论曰风惊尘起散而不止老杜诗村晚惊风度庭幽过雨霑左太冲诗酒酣气益振】草不妨准易论诗终近周南【上句谓其经学下句谓其诗汉书扬雄传曰雄方草创太有以自守賛曰以为经莫大于易故作太文选左太冲诗曰寂寂掦子宅门无卿相舆言论准仲尼词赋拟相如鲁论曰人而不为周南召南犹正墙面而立也欤】
　　啜不如放麑乐羊终愧巴西【韩非子曰乐羊为魏将而攻中山中山之君烹其子而遗之羮乐羊坐于幕下而啜之尽一杯文侯谓堵师賛曰乐羊以我故而食其子之肉答曰其子而食之且谁不食乐羊罢中山文侯赏其功而疑其心韩非子又曰孟孙猎得麑使秦西巴载之持归其母随之而啼秦西巴弗忍而与之孟孙大怒逐之居三月复召以为子传曰夫不忍于麑又且忍吾子乎故日巧诈不如拙诚乐羊以有功见疑秦西巴以有罪益信按吕惠卿叛荆公发其私书有勿使上知之语山谷意谓惠卿之忍正如乐羊荆公之过当与西巴同科也苏子由弹恵卿章盖云放麑违命也推其仁则可以托国食子徇君也推其忍则至于弑君西巴他书或作巴西非是】欲问老翁归处帝乡无路云迷【庄子曰千嵗厌世去而上仙秉彼白云至于帝乡神考春遇荆公始终不衰升遐之一年而公亦薨诗意谓神考烕灵在天公当从之非防邪所能间也】
　　和答钱穆父咏猩猩毛笔【鸡林志云髙丽笔芦管黄毫健而昜乏旧云猩猩毛或言是物四足长尾善縁木盖狖毛或鼠须之类尔】
　　爱酒醉魂在能言机事疎【猩猩事通典于哀牢国言之甚详葢出于华阳国志及水经注唐文粹载裴炎猩猩説大率本此其畧云阮研使封溪见邑人云猩猩在山谷间数百为羣人以酒设于路侧又爱着屐里人织草为屐更相连给猩猩见酒及展知里人设张则知张者祖先姓字乃呼名骂云奴欲张我舍之而去复自再三相谓曰试共尝酒及饮其味逮乎醉因取屐而着之乃满人所擒获刺其血染毳罽随鞭棰输人至于一斗退之诗愁狖酸骨死花醉魂馨曲礼曰猩猩能言不离禽兽易曰机事不密则害成】平生防两屐身后五车书【上句巳具前注晋书阮孚传曰未知一生能着防两屐下句谓作笔冩书晋书张翰传曰使我有身后名不如即时一杯酒庄子曰惠施多方其书五车】物色看王防勲劳在石渠【列仙传曰阙令尹知老子当过物色而留之昭明太子集文选诸赋有物色门若雷月之类是也汲周书有王防篇郑康成曰王城既成大防诸侯及四夷也唐书黠戛斯传李徳裕上言贞观时顔师古请如周史臣集四夷朝事为王防篇今黠戛斯大通中国宜为王防图以示后世以松扇诗考之猩猩笔盖穆父使髙丽所得礼记曰昔者周公旦有勲劳于天下班固西都赋曰天禄石渠典籍之府】拔毛能济世端为谢杨朱【孟子曰杨子为我拔一毛而利天下不为也列子杨朱篇禽子问杨朱曰去子体之一毛以济一世汝为之乎杨子曰世固非一毛之所济选诗端为谁苦辛】咏猩猩毛笔二首【山谷有此诗跋云钱穆父奉使高丽得猩猩毛笔甚珍之惠予要作诗苏子瞻爱其柔健可人意每过予书案下笔不能休此时二公俱直紫微阁故予作二诗前篇奉穆父后篇奉子瞻】
　　桄榔叶暗宾郎红朋友相呼堕酒中【花间集欧阳炯南乡子词曰词入南中桄榔叶暗蓼花红本草桄榔生岭南山谷宾郎生南海堕酒中见前注】正以多知巧言语失身来作管城公【老杜鹦鹉诗红觜漫多知退之诗惜哉此子巧言语又毛颖传曰封诸管城号管城子易曰臣不密则失身按刘梦得和乐天鹦鹉诗曰谁遣聪明好顔色争须安置入深笼与此诗意同而山谷语尤工】
　　明窻脱防见防茸醉着青鞋在眼中【谓去其管弢覩防茸之状如见其飮酒着屐时老杜诗脱防露顶王公前此借用如退之毛颖传所谓免冠谢也史记晋世家狐裘防茸着鞋见前注老杜诗青鞋布袜从此始选诗薛萝若在眼老杜诗武帝旌旗在眼中】束缚归来傥无辱逢时犹作墨头公【意谓东坡起自谪籍也鲍叔牙曰使管仲无忘束缚于鲁时毛颖传曰聚其族而加束防焉晋书诸葛恢名亚王导庾亮谓曰朋府当作黒头三公又王珣传桓温曰王掾当作黒头公按北史古弼传弼头失帝常名之曰笔头时人呼为笔公故山谷于笔诗参用此事】





　　山谷内集诗注巻三
　　钦定四库全书
　　山谷内集诗注巻四　　　宋　黄庭坚　撰
　　任　渊　注
　　奉和文潜赠无咎篇末多见及以既见君子云胡不喜为韵【山谷尝冩答邢居实诗及此诗与徐师川曰后八诗颇得意者故漫録徃或与潘洪诸友读之】
　　以灵故焦雉以文故翳【老杜诗漆有用而割膏以明自煎此用其意周礼天曰灵属左传曰卫侯将如五氏卜过之焦尔雅素质五采皆备成章曰翚注云翚亦雉属潘安仁射雉赋序曰习媒翳之事李善注曰医者所隠以射者也】本心如日月利欲食之既【孟子曰此之谓失其本心寒山子诗吾心似秋月碧潭清皎洁退之送髙□序曰利欲鬬进有得有丧春秋桓公四年襄公二十四年皆书日有食之既杜预注云既尽也刘原父请观欧阳永叔五代史诗曰仲尼日月也薄食为之既论语曰君子之过也如日月之食焉东坡谓本心者道心也】后生玩华藻照影终没世【鲁论曰后生可畏扬子曰今之学也非独为之华藻也又从而绣其□悦文选潘正叔诗云玩尔清藻味尔芳风博物志曰山鸡有美毛自爱其色终日映水目则溺死汉书司马迁书曰鄙没世而文采不裘于后没世字本出鲁论】安得八纮以道猎众智【文选张平子思赋曰结典籍而为罟兮敺儒墨以为禽此用其子曹子建与杨徳祖书曰吾王设天网以该之顿八纮以掩之杨子曰猎徳而得徳盖学道者恶众志之为害故欲猎而去之】
　　谈经用燕説束弃诸儒传【此句指熙寜经学穿凿之弊韩非子曰先王有郢书而后世多燕説又曰郢人有遗燕相国书者夜书火不明因谓持烛者曰举烛已而过书举烛举烛非书意也燕相受书而説之曰举烛者尚明也尚明者举贤而用之燕相白王大説国以治治则治矣非书意也今世学者多此类退之诗春秋五传束髙阁】滥觞虽有罪末派弥九县【言非特荆公之罪诸儒穿凿遂至失其本原明皇孝经序曰滥觞于汉按家语曰夫江始出于岷山其源可以滥觞及其至江津不舫舟不避风不可以渉非惟下流多故耶退之诗东都渐弥漫派别百川导后汉书光武賛曰九县颷回三精雾塞】张侯真理窟坚壁不与战【晋书刘惔传简文帝曰张凭勃窣为理窟汉书项羽传汉王坚壁不与战】难以口舌争水清石自见【汉书张良传曰此难以口舌争也古乐府艳歌行曰夫壻从门来斜倚西北眄语卿且勿眄水清石自见】
　　野性友麋鹿君非我同羣【潘岳关中记曰辛孟年七十与麋鹿同羣游世谓之鹿仙唐人陆畅诗曰野性从来偏爱月刘孝标絶交论欢与麋鹿同羣】文明近日月我亦不如君【言张侯文采可以入侍易曰文明以止人文也汉书萧曹賛曰依日月之末光蜀志厐綂传曰陶冶世俗甄综人物吾不及卿论帝王之秘防揽倚伏之要最吾似有一日之长此颇采其意】十载长相望逝川水沄沄【逝川见鲁论退之诗浪波沄沄去松伯在髙冈】何当谈絶倒茗椀对炉薰【乐府解题曰何当大刀头破镜飞上天晋书卫玠传王澄每闻玠言辄叹息絶倒语曰卫玠谈道平子絶倒韩孟聨句曰茗椀纎纎捧应劭汉官仪曰尚书郎入直女侍史二人执香炉烧薫以从】北寺锁斋房尘钥时一启晁张跫然来连璧照书几【北寺谓汴京酺池寺山谷寓几研于此酺池见下注金縢曰启钥见书庄子曰夫逃虚空者□雚柱乎鼪鼬之径踉位其空闻人足音跫然而喜矣又况乎昆弟亲戚之磬欬其侧者乎晋史夏侯湛传湛与湷岳同舆接茵时谓连璧】庭柏郁葱葱红榴罅多子【后汉光武纪曰气佳哉郁郁葱葱蜀都赋曰榛栗罅发此借用其字北史魏収传曰石榴房中多子】时防吐佳句幽处万起【吐佳句见前注唐人常建诗竹径通幽处庄子齐物论子游曰敢问天籁子綦曰夫吹万不同而使其自巳也咸其自取怒者其谁耶老杜诗万籁眞笙竽】
　　先皇元丰末极厌士浅闻【实録吕公着传曰时科举专用王安石经义士无自得学而朝廷文词之官渐艰其选神宗以答髙丽书不称旨盖尝以为言又东坡答张文潜书亦日近见章子厚言先帝晚年甚患文字之陋欲稍变取士法特未暇尔汉书儒林传序曰小吏浅闻弟能究宣】只今举秀孝天未丧斯文【元祐元年四月诏执政大臣各举文学政事行之臣可充馆阁之选者三人于是毕仲游及晁补之张来等皆召试学士院晋书孔坦传曰秀孝到不防试普加除署秀孝谓秀才孝廉也此借用鲁论曰天之未丧斯文也】晁张班马首崔蔡不足云【班马谓迁固崔蔡谓瑗邕刘禹锡作柳子厚集序云韩退之曰雄深雅健似司马子长崔蔡不足多也文选沈休文恩幸传论曰西京许史盖不足云】当令横笔阵一战静楚氛【法书卫夫人有笔阵图老杜诗笔阵独扫千人军左传曰一战而霸又曰楚氛甚恶】
　　张侯窘炊玊僦屋得空垆【战国防曰苏秦之楚三日乃得见王曰楚国之食贵于玊薪贵于桂今使臣食玉炊桂汉书司马相如传注曰卖酒之处累土为垆以居酒器形如锻垆据张文潜集有初到都下供职寄黄九诗曰僦舍酒家楼椎垆卷其旗鼠壤败晨炊守翁噪羣児】但见索酒不见酒家胡【此句以献文潜老杜诗马上谁家白面郎临街下马坐人牀不通姓字麤豪甚指防银瓶索酒尝玉台新咏载辛延年羽林郎诗曰昔有霍家姝姓冯名子都依倚将军势谓笑酒家胡胡姬年十五春日独当垆】虽肥如瓠壶胷中殊不麤【汉书张苍传曰身长太肥白如匏蜀志张裔传雍□假鬼敎曰张府君如瓠壶外虽泽而内实麤不足杀令防与呉晋史王湛传王济曰臣叔殊不痴】何用知如此文彩似于莬【谷梁曰何用见其是齐侯也又后汉邓晨传光武曰何用知非仆耶汉书司马迁传曰鄙没世而文彩不表于后左传曰楚人谓虎于菟】
　　荆公六艺学妙处端不朽【王安石字介甫元丰三年封荆国公初熙宁六年三月命知制诰吕恵卿修撰经义以安石提举子雱同修撰八年所撰诗书周礼义成送国子监镂板颁行之元丰二年八月安石又上改定误字焉世説司马太傅问谢车骑恵子五车何以无一言入谢曰当是妙处不传左传叔孙豹曰其次立言虽久而不废此之谓不朽】诸生用其短颇复凿户牖【世説曰周宏叔巧于用短杜方叔拙于用长此借用其字孔安国注鲁论曰吾党之小子于大道妄作穿凿以成文章明皇孝经序曰希陞堂者必自□户牖注云言穿凿也】譬如学捧心初不悟己丑【庄子师金曰西施病心而矉其里其里之丑人见而美之归亦捧心而膑其里其里之富人见之坚闭门而不出贫人见之挈妻子而去之】玊石恐俱焚公为区别不【书曰火炎昆冈玉石俱焚鲁论曰譬诸草木区以别矣】
　　吾友陈师道抱独门扫轨【陈师道字履常一字无已徐州人文行甚髙来京师枢宻章惇欲一见之而不可退之诗曰吾友柳子厚其人艺且贤渊明诗曰顾我抱兹独僶俛四十年后汉书杜宻传曰刘胜闭门扫轨无所干及】晁张作荐书射雉用一矢【昜旅之六五曰射雉一矢亡终以誉命王弼注曰射雉以一矢而复亡之明虽有雉终不可得矣此云用一矢言为国之有人材犹射雉之有矢也世説注引虞预晋书陆机荐戴渊于赵王伦曰葢闻繁弱登御然后髙墉之功显孤竹在肆然后降神之栾成按易曰公用射隼于髙墉之上获之无不利繁弱弓名也山谷盖用此意但改射隼为射雉繁弱为一矢耳】吾闻举逸民故得天下喜【鲁论曰举逸民天下之民归心焉云汉诗序天下喜于王化复行】两公阵堂堂此士可摩垒【两公谓晁张孙子曰勿击堂堂之阵左传曰致师者御靡旌摩垒而还注云摩近也老杜诗气摩屈贾垒目短曹刘墙】
　　次韵答邢惇夫【惇夫名居实邢恕和叔之子少能文诸公多称之】
　　为山不能山过在一篑止【鲁论曰譬如为山未成一篑止吾止也注云篑土笼也】渥洼骐驎儿堕地志千里【汉书元鼎四年马生渥洼水中韵书曰骐驎白马黒脊傅休奕豫章行曰男儿当门户堕地自生神此借用东坡作王大年哀词云骥堕地走虎生而班魏武帝歌曰老伏枥志在千里】岷江初滥觞入楚乃无底【书禹贡曰岷山导江滥觞见前注列子曰渤海之东有大壑焉实惟无底之谷】将陞圣人堂道固有廉陛【鲁论曰由也陞堂矣未入于室也汉书贾传曰陛九级上廉远地则堂髙意谓学者不当躐等而陞进道必以渐也邢惇夫好大畧小幼日便为涂远之计山谷书其文巻论之详矣】邢子好少年如世有源水【南史何妃传曰杨郎好年少此借用孟子曰原泉混混不舍昼夜盈科而后进放乎四海有本者如是注云有原本也】方求无津涯不作蛙井喜【书曰若渉大水其无津涯庄子秋水篇公子牟曰子独不闻夫埳井之蛙乎谓东海之鳖曰擅一壑之水而跨跱埳井之乐此亦至矣】儿中兀老苍趣造甚竒异【退之诗田巴兀老苍怜汝矜觜晋史向秀传曰发明竒趣】过阅王公门袖中有漫刺【汉书邹阳传何王之门不可曳长后汉祢衡传隂懐一刺既无所之适至于刺字漫灭】别来阻河山望远每障【渊明诗情通万里外形迹滞江山宋玊髙唐赋曰其少进也若姣姬掦障目而望所思】斯文向千载有志常寡遂【陶渊明诗曰道丧向千载魏文帝与呉质书曰徳琏才学足以著书美志不遂良可痛惜汉书武帝策董仲舒日羣生寡遂】后生文楚楚照影若孔翠【言玩末而忘本诗曰蜉蝣之羽衣裳楚楚照影见前注楚辞曰孔葢兮翠旌注云孔雀之羽为车葢】不应太草晞价咸阳市【汉着扬雄传曰雄方草太有以自守泊如也史记吕不韦传着吕氏春秋布咸阳市门悬千金其上有能増损一字者予千金】雨作枕箪秋官闲省中睡梦不到汉东茗椀乃为【柳子厚诗清泠集浓露枕簟凄巳知文选沈休文有学省愁卧诗此借用左传汉东之国随为大时和叔谪随州惇夫侍焉左传楚昭王有疾卜之曰河为祟】闻君肺渴减颇复佳食寐读书得新功来鴈寄一字【东坡诗一哦肺渴减惇夫病肺呕血山谷尝有诗云肺热今好否微凉生井桐乐府伊州歌曰征人去曰殷勤嘱归鴈来时早寄书老杜诗亲朋无一字】
　　和邢惇夫秋懐十首
　　残暑已俶装好风方来归【张平子思赋曰简元辰而俶装李善注云俶始也春秋闵公元年书季子来归左传曰嘉之也】未能疎团扇且复制秋衣【班婕妤怨歌行曰裁为合欢扇团团似明月常恐秋节至凉风夺炎热弃捐箧笋中恩情中道絶豳诗曰七月流火九月授衣楚辞曰制芰荷以为衣】髙蝉遽如许长吟送落晖【后汉左慈传老羝人语曰遽如许文选陆士衡拟古诗曰大耋嗟落晖】相戒趣女功莎虫能表微【春秋攷异邮曰立秋促织鸣宋均曰趣织蟋蟀也立秋女功急故趣之豳诗曰五月斯螽动股六月莎鸡振羽十月蟋蟀入我牀下笺云言此三物之如此者将寒有渐非啐来也檀弓曰季武子寝疾蟜固不説齐衰而入见曰斯道也将亡矣士唯公门説齐衰武子曰不亦善乎君子表微注云表犹明也此诗借用言莎虫戒寒如履霜之辨早】曩时髙唐客暮雨朝行云【宋玉髙唐赋曰先王尝游髙唐梦见一妇人曰妾巫山之女也为髙唐之客闻君游髙唐愿荐枕席王因幸之去而辞曰妾在巫山之阳髙丘之咀旦为朝云暮为行雨朝朝暮暮阳台之下】隂居懐天匹楚观梦纷纭【文选洛神赋曰虽潜处于太隂长寄心于君王李善注曰太隂众神之所居赋又云叹匏瓜之无匹兮咏牵牛之独处谢惠连诗云汉有灵匹弥年阙相从髙唐赋曰楚襄王与宋玉游于云梦之台又曰上至观侧地盖底平本草人参条注药性论云患人虚而多梦纷纭】我欲覩光仪斋明炷炉薰【选诗曰脉脉阻光仪礼中庸曰斋明盛服剧谈録曰唐昌观有女子折玉橤花腾空而去严休复有诗曰终日斋心祷玊宸魂销眼冷未逢真】天髙万物肃谁为帝子魂【文选张景阳杂诗曰龙蛰暄气凝天髙万物肃楚辞湘夫人曰帝子降兮北渚目兮愁予李善注髙唐赋引襄阳耆旧传赤帝女曰姚姬未行而卒葬于巫山之阳山谷此诗意若思古人而不得见故托兴于此】
　　七均师无声五和常主淡【唐志祖孝孙定律一宫二商三角四变征五征六羽七变宫其声由浊至清为一均淮南子曰无音者声之大宗也又曰无声而五音鸣焉无味而五味和焉礼记王制曰五味异和和音胡卧反扬推解嘲曰大味必淡】芸芸观此归一徳贯真滥【老子曰夫物芸芸各归其根又曰万物并作吾以观其复鲁论曰一以贯之退之诗古声久埋没无由见真滥】梦临秋江水鱼鰕避窥瞰明月本无心谁令作寒鉴【言本无意于当世世人忌其照见之也如明月之鉴物岂其心哉退之镜潬诗鱼鰕不用避只是照蛟龙乂寄卢仝诗每骑屋山下窥瞰浑舍惊怕走折东东坡晚年诗亦曰明月本自明无心孰为境挂空如水鉴冩此山河影】王度无畦畛包荒用冯河【王度见前注汉书韩安国传曰圣人以天下为度庄子曰彼且无町畦亦与之为无町畦又日泛泛乎其若四海之无穷其无所畛域退之诗丈夫终莫生畦畛易泰卦之九二包荒用冯河不遐遗朋亡得尚于中行注谓包舍荒秽受纳冯河者也用心宏大无所遐弃故曰不遐遗也】秦収郑渠成晋得楚材多【亦前诗人材包新旧之意汉书沟洫志韩闻秦之好兴事欲罢之无令东伐使水工郑国间説秦令凿泾水以溉田中作而觉秦欲杀郑国郑国曰始臣为间然渠成亦秦之利也秦以为然卒使就渠左传声子使于晋选如楚令尹子木与之语问晋大夫与楚孰贤对曰虽楚有材晋实用之子木曰夫独无族姻乎对曰虽有而用楚材实多】用人当其物不但轴与薖【庄子曰言而当物则终日言而尽道此借用考槃诗曰考槃在阿硕人之迈注云迈寛大貌一云饥意又曰考槃在陆硕人之轴注云轴进也一云病也】六通而四辟玉烛四时和【庄子曰六通四辟于帝王之徳此借用以言当如舜之辟四门广致众贤也玉烛见前注汉书刘向传曰众贤和于朝则万物和于野】
　　相如用全赵留侯开有汉【史记蔺相如传曰事赵惠文王留侯世家曰汉六年封张良为留侯】名登太山重功略天下半【史记蔺相如传太史公曰蔺相如名重太山其处智勇可谓兼之矣留侯世家髙帝曰运筹帷幄中决胜千里外此子房功也呉都赋曰灌注乎天下之半此借用】让颇封韩彭事成羣疑泮【相如传曰相如为上卿位在亷颇之右廉颇宣言曰我见相如必辱之相如闻不肯与防每朝时常称病不欲与亷颇争列相如出望见亷颇引车避匿曰吾所以为此者以先国家之急而后私雠也留侯世家曰汉王问良吾欲捐关以东弃之谁可与共功者良曰黥布彭越此两人可急使韩信可属大事即欲捐之捐之此三人则楚可破卒破楚者此三人力也易曰遇雨之吉羣疑亡也北史儒林传序曰积滞羣疑滇然冰释诗曰迨冰未沣】天道当曲全小智骜后患【老子曰曲则全枉则直庄子曰小智间间又曰不忍一时之伤而骜万世之患此诗与前篇皆救朋党之渐】
　　庆州名父子忠勇横八区【庆州谓范徳孺见前注汉书萧育传以育名父子着村能文选辨亡论曰忠勇伯世又左太冲咏史诗曰英名擅八区老杜诗直气横乾坤】许身如稷契初不学孙呉【老杜诗许身一何愚自比稷与契晋书山涛传不学孙呉而闇与之合】荷戈去防秋面皱鬓欲疎【荷戈见前注老杜寄董嘉荣诗曰闻道君牙帐防秋近赤霄楞严经波斯匿王曰迫于衰耄发白面皱】虽折千里冲岂若秉事枢【折冲见前注退之南海庙碑诗曰胡不均宏俾执事枢范文正公笃于忠亮虽喜功名而不为朋党早嵗排吕申公勇于立事其徒因之矫厉遇直公不喜也自睦州还朝出领西事恐申公不为之地无以成功乃为书自咎觧仇而去其后以参知政事安抚陜西申公既老居郑相遇于涂文正身歴中书知事之难有悔过之语于是申公欣然相与语终日申公问何为函去朝廷文正言欲经略西事耳申公曰终制西事莫如在朝廷之为便文正防然事见苏黄门龙川志知此然后知山谷之诗有味也】
　　谢公蕴风流诗作鲍照语【谢公当是师厚师厚名景初南阳人南史鲍照字明逺文辞赡逸甞为乐府文甚莲丽】丝虫萦草纸笔力挟风雨【言遗藁虽为蛛丝所萦而韩墨英特之气终不可掩西京杂记淮南王着鸿烈自云字中皆挟风霜老杜诗笔落惊风雨】万里投谏书石交化豺虎世方用贤髦先成泉下土【师厚为成都路提刑坐燕饮事为言者所攻宁五年遂以罪废观此诗语似有所因苏秦传曰此所谓弃仇雠而得石交者也班固如还书张耳陈余述曰张陈之交游如父子据国争权汉豺虎文选张孟阳七哀诗曰昔为万乗君今为丘山土】
　　今日吕虢州堂堂古遗直【虢州未详左传孔子曰叔向古之遗直也】许国输九死补天链五色【晋书周札传王议札与臣等便以身许国死而后巳文选曹子建表曰输能于明君楚辞曰虽九死其犹未悔列子曰天地亦物也物有不足故昔者女娲链五色石以补其阙】颇修谏员缺人夀无金石【文还古诗曰人生非金石岂能长夀考】西风壮夫泪多为程颢滴【韩绛作明道程先生墓志曰伯淳讳颢元丰八年六月卒自元丰以来论贤士大夫宜在天子左右者君必豫焉实録曰御史中丞吕公着荐颢授太子中允权监察御史里行后谪监汝州酒税哲宗即位召为宗正丞未行疾卒颢深有经济之意不幸早死士大夫识与不识莫不哀伤按实録颢与李常孙觉熙宁中尝言青苗不便皆外任云】
　　吾友陈师道抱瑟不吹竽【选之诗曰吾友柳子厚其人艺且贤又答陈商书曰齐王好竽有求仕于齐者据瑟而徃立王之门三年不得入客骂之曰王好竽而子鼓瑟瑟虽工如王不好何】文章似扬马欬唾落明珠【谓扬雄司马相如后汉赵壹歌曰势家多所宜欬唾自成珠】固穷有胆气风壑啸于莬【固穷见前注退之送张道士诗曰臣有胆与气不忍死茅茨老杜诗将军胆气雄欧阳公病署赋云隂壑惨惨多悲风】秋来入诗律陶谢不枝梧【老杜诗曰诗律羣公问儒门旧长史又曰陶谢不枝梧风骚共准激陶谓渊明谢谓灵运】
　　邢子卧北窻吟秋意少悰【卧北窻见前注汉书庾陵厉王胥传歌曰出人无悰为乐函注云悰亦乐也】读书用意苦呕血惊乃翁【老杜诗更觉隂何苦用心左传曰伏弢呕血汉书项籍传髙祖曰必欲烹乃翁幸分我一杯】安得和扁辈为浣学古胷【医和见左传扁鹊见史记扁鹊传曰上古俞跗湔浣肠胃涤洗五藏书曰学古入官】肺热今好否微凉生井桐【鲍照诗时危各奔命终然肺肝热老杜诗髙秋苏肺气魏明帝诗双桐生空井】
　　谢公定和二范秋懐五首邀予同作
　　西风一叶脱迹亦不可扫【淮南子曰见一叶落而知嵗之将暮谢庄月赋曰洞庭始波木叶征脱文选北山移文曰或飞柯以折轮乍低枝而扫迹此引用言秋叶之变哀不复可扫迹也】巷有白马生朝囘焚谏草【后汉书张湛传湛常乗白马光武每见湛辄言白马生且复谏矣老杜诗朝回日日典春衣又诗避人焚谏草骑马欲鸡栖唐书马周焚章表曰管晏暴君之过取身后名吾不为也魏志陈羣传注曰前后密陈得失毎上封事辄削其草袁子曰夫仁者爱人施于君谓之忠施于亲谓之孝其本一也故君亲有过谏而不入求之反覆不得已而言不忍宣也君子谓陈羣于是乎长者矣】谁云事君难是亦父子间所要功补衮不言能犯顔【意巳见前注语曰为君难为臣不易礼记儒行曰事君难进而易退补衮见前注礼记檀弓注无犯谓不犯顔而谏】四防有黄令学古着勲多【谓有功于此道也四防县端州黄令名介字几复山谷为作墓志铭説命曰学于古训乃有获曹子建书曰岂徒以翰墨为勲绩此反其意而申之风俗通曰盖严杨恽勲着王室】白头对红叶奈此摇落何【宋玉九辩曰悲哉秋之为气也萧索兮草木摇落而变衰】虽懐斵鼻巧有斧且无柯【斵鼻见前注伐柯诗注曰柯斧柄也】安得五十奏此寒士歌【言其声之悲也汉书郊祀志曰黄帝命素女鼓瑟帝悲不止故破五十为二十五庄子曰曽子居卫捉衿而肘见纳屦而踵决曳履而歌商颂声满天地若出金石南史刘祥传褚彦囘曰寒士不逊】
　　采莲渉江湖采菊度林薮【言用心之苦也古乐府诗曰江南可采莲选诗曰渉江采芙蓉澜明诗曰采菊东篱下班固典引曰肴核仁义之林薮】插鬓不成妍谁怜飞蓬首【言无知己也老杜佳人诗曰摘花不插髻采柏动盈掬选诗曰皎洁不成妍诗曰自伯之束首如飞蓬岂无膏沐谁适为容山谷受知于谢师厚从之学诗作此诗时师厚已死】平生耦耕地风雨深稂莠【耦耕字见鲁论南史陶渊明传夫耕于前妻锄于后山谷前娶师厚之女先死矣诗云不稂不莠刘向封事稂莠与蓬蒿并兴】谢公遂如此永袖絶手【王羲之帖云蔡公遂委笃晋书王廙字世将廙卒明帝曰世将复至于此退之祭子厚文曰大匠旁观缩手防间吕氏春秋曰钟期死伯牙遂絶以世无知音】
　　徃日孙阳翟才可任遗补【张方回家本有山谷自注云孙贲字公素阳翟县属许州唐书百官志武后置左右补阙拾遗掌供奉讽谏温造传舒元襃曰遗补虽卑侍臣也】击强如摧枯食檗不知苦【后汉庞参传曰拔薤欲吾击强宗汉书异姓侯王表曰摧枯朽者昜为力乐天诗三年为刺史饮冰复食檗】属者缺谏垣时论或未许【汉书李寻传曰属者颇有变改注云属者谓近时也音之欲反旧唐书元稹传既居谏垣不欲碌碌自滞退之防合聨句曰君才诚倜傥时论方溶】傥可假一邦使民作邹鲁【一邦见鲁论秘阁法帖有李斯篆日使父子为邹鲁按脩水集有山谷跋孙阳翟公素十诗云世笑予诗论公素不实曰公素能击强则请闻命至于使民作邹鲁则不知也予告之曰公素之击强亦以其害善良夺长吏之柄耶将不及问皁白并击无罪尔然则以今之偷一切以规自免万事决于老吏之口者为能使斯民作邹鲁耶】
　　用智常恨耄用决常恨早【用人要当及其壮时元祐之用诸老熙宁之用新进皆不免有遗恨也左传刘子曰谚所谓老将知而耄及之者其赵孟之谓乎十二国史曰齐子竒年十八齐君任为东阿既行矣而君悔焉使人追之使者不追还曰臣见子竒所与同载者白首矣夫老者之智少者之决此必能理东阿】推毂天下士诚心要倾倒【汉书郑当时传曰其推毂士及官属丞史诚有味其言也世説庾公谓孙兴公曰卫永风韵虽不及卿诸人倾倒处亦不近】海宇日清明庙堂勤洒扫【书曰永济四海诗曰防朝清明又曰子有廷内弗洒弗埽此借用语曰洒扫进退抑末也】何为陈师道白发三径草【陈师道已见前注康髙士传曰蒋元卿还杜陵荆棘塞门舍中有三径不出按三辅决録蒋诩字元卿】
　　送谢公定作竟陵主簿【竟陵县后州】
　　谢公文章如虎豹至今斑斑在儿孙【谢公谓师厚公定盖其子也东坡作王大年哀词曰骥堕地走虎生而斑视其父子以攷我言文选七命曰拉虎摧斑李善注云斑虎文也上林赋日被斑文老杜诗终老无儿孙】竟陵主簿极多闻万事不理专讨论【多闻见鲁论后汉书胡广传万事不理问伯始鲁论曰世叔讨论之此借用以言专意学问】涧松无心古须鬛天球不琢中粹温【文选张景阳诗鬰鬰涧底松酉阳杂俎曰松言五粒者粒当言鬛自有一种名鬛皮无鳞甲而结实多书曰天球河图在东序礼记曰大圭不琢琢音篆刻也文选顔延年陶微士诔曰贞夷粹温】落笔尘沙百马奔剧谈风霆九河翻【老杜诗观我落笔中书堂又诗尘沙立途又诗奔腾献荔支百马死山谷文选七发曰沌沌浑浑壮如奔马汉书扬雄传曰口吃不能剧谈晋书郭象传王衍每云听象语如悬河漹水注而不竭退之诗泪如九河翻】胷中恢疎无怨恩当官持廉庭不烦【老子曰天网恢恢疎而不失此摘其字用之史记范雎传一饭之徳必偿睚眦之怨必报退之听琴诗昵昵儿女语恩怨相尔汝左传曰当官而行何强之有退之卢丞志铭曰能持廉名汉书翟方进传居官不烦苛】吏民斯公亦可忍慎勿惊鱼使水浑【汉书曹参传属其后相曰以齐狱市为寄慎勿扰也淮南子曰使叶落者风摇之使水浊者鱼挠之老杜诗汲多井水浑】汉滨耆旧今谁存驷马髙葢徒纷纷安知四海习凿齿拄笏看度南山云【襄阳在汉上习凿齿作襄阳耆旧传云汉末甞有四郡守七都尉二卿两侍中朱轩高葢防山下因名冠葢山里曰冠葢里汉书于公曰少高大门闾令容四马高葢车老杜诗世上儿子徒纷纷晋书习凿齿襄阳人为恒温主簿温曰徒三十年读书不如一诣习主簿桑门释道安与凿齿初相见道安曰弥天释道安凿齿曰四海习凿齿人谓佳对又王徽之传以手板拄颊云西山朝来致有爽气此借用】
　　奉答谢公静与荣子邕论狄元规孙少述诗长韵
　　谢公遂如此宰木已三霜【谢公谓谢师厚已见前注公羊传曰若尔之年者宰上之木拱矣注云宰冢也老杜诗十暑岷山葛三霜楚户砧】无人知句法秋月自澄江【老杜诗佳句法如何山谷作黄氏二室墓志云庭坚之诗卒从谢公得句法按谢朓诗云澄江静如练故用以属师厚卢仝诗曰谢朓澄江今夜月也应忆着此山夫】二子学迈俗窥杜见牖窻【二子谓狄孙文选石李伦思归引序曰余少有大志夸迈流俗元桢作杜子美墓铭曰李白尚不能厯其藩翰况堂与手鲁论曰窥见室家之好舒元与悲剡藤文曰今九牧士人自言能见文章户牖者其数与麻多相多】试斲郢人鼻未免伤手创【言二子犹未及其妙手也斲鼻见前注退之祭子厚文曰不善为斲顔指汗顔老子曰代大匠斲者希不伤其手矣】蟹胥与竹萌乃不美羊腔【言二子尚有好竒之病如嗜异馔而弃常珍也周礼庖人共祭祀之好羞注曰谓若荆州之防鱼青州之蟹胥按説文曰胥蟹醢也尔雅曰笋竹萌退之诗酒壶缀羊腔】自往见谢公论诗得濠梁【往谓往曰得濠梁言有所悟入也晋书王坦之传谢安曰常谓君粗得鄙趣者犹未悟之濠上耶按庄子与恵子游于濠梁之上庄子曰儵鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐子曰我非子固不知子矣子固非鱼也子之不知鱼之乐全矣庄子曰请循其本子曰汝安知鱼乐云者既巳知吾知之而问我我知之濠上也杜诗谷口旧相得濠梁同见招】世方尊两耳未敢筑受降【张平子东京赋曰客所谓未学肤受贵耳而贱目者也李善注引桓子新论曰世咸尊古卑今贵所闻贱所见汉书曰武帝遣公孙敖筑塞外受降城又按唐书张仁愿筑三受降城】丹穴鳯凰羽风林虎豹章【言文章有种性也蜀志秦宓曰虎生而文炳鳯生而五色岂以五采自饰画哉山海经曰丹穴之山有鸟名鳯凰老杜诗风林纎月落易曰云从龙风从虎】小谢有家法闻此不听氷【后汉书儒林传序曰各以家法教授不听冰言其不疑也述征记曰河冰合须狐听而行汉书文帝纪注曰狐之为兽其性多疑毎渡冰河且聴且渡故言疑者称狐疑冰字韵与章字韵不协葢诗人旁用他韵如退之此日足可惜诗是也又按玉防新咏徐翰杂诗曰沈隂结愁忧愁忧为谁兴念兴君生别各在天一方良防未有期中心摧且伤不聊忧餐食慊慊常饥空端坐而无为髣髴君容光此诗兴与方空皆不同韵盖古诗多如此】相思北风恶归鴈落斜行【言无因寄书也文选古诗客从逺方来遗我一书札上言长相思下言乆离别唐人王建诗就中一夜东风恶老杜诗落鴈浮寒水张祜诗万人齐指处一鴈落寒空】
　　赠送张叔和【埙字叔和洛中人张焘龙图之后娶山谷季妹】
　　张侯温如邹子律能令隂谷黍生春【刘向别録曰燕有谷地爽而寒不生五谷邹衍吹律而温至黍生今名黍谷】有齐先君之季女十年择对无可人【山谷父名度字亚夫终于大理寺丞有四女嫁叔和者其季也采苹诗有齐季女注云齐敬也左传曰则犹有先君之适若而人后汉书梁鸿传孟光择对不嫁礼记孔子曰管仲遇盗取二人焉上以为公臣曰其所与游避也可人也又见蜀费祎晋桓温传】箕帚扫公堂上尘家风孝友故相亲【汉髙帝纪吕公曰臣有息女愿为箕帚妾后汉曹世叔妻传遗令曰执箕帚于曹氏注云言主贱役事舅姑诗曰张仲孝友】庙中时荐南涧苹儿女衣袴得补纫【召南采苹序曰大夫妻能循法度也诗曰于以采苹南涧之濵又曰于以奠之宗室牖下注云宗室大宗之庙也左传曰苹蘩蕰藻之菜可荐于鬼神礼记内则曰衣裳绽裂纫箴请补缀】两家俱为白头计察公与人意甚真【言以嵗寒相期汉书邹阳传有曰白头如新倾盖如故老杜诗甚知文人真退之诗与人常不欵】吏能束缚老姧手要使鳏寡无颦呻【退之上李实书曰老奸宿赃消缩摧沮颦呻谓蹙额愁叹退之韩宏碑曰察其颦呻】但回此光还照巳平生倦学皆日新【世出世间本无二致能束缚老奸者竟是谁耶传灯録云居义能曰回光返照看身心是何物书曰徳日新】我提养生之四印君家所有更赠君【宗门补三印谓印空印水印泥山谷作云峯悦禅师语録序云不受然灯记别自提三印正宗今曰四印亦犹此意谓忍黙平直也黄庭经曰子能守一万事毕子自有之持勿失此云君家所有亦此意也先徳万云是汝屋里事】百战百胜不如一忍【孙子曰百战百胜非事之善者也晋书朱伺传曰两敌共对惟当忍之彼不能忍我能忍是以胜耳老苏先生权书曰一忍可以支百勇书曰必有忍其乃有济】万言万当不如一黙【史记龟防传云十言十当十战十胜传十语九中不如一黙】无可简择眼界平【三祖信心铭曰至道无难惟嫌简择但莫憎爱洞然明白心经曰无眼界乃至无意识界圆觉经云譬如眼光照了前境其光圆满得无憎爱】不藏秋毫心地直【秋毫见孟子楞严经曰十方如来同一道故出离生死皆以直心心言直故如是乃至终始地位中间永无委曲诸相传灯録十七祖偈曰心地本无生】我肱三折得此医自觉两踵生光辉【言渉世既乆始信此理自觉入道有渐也左传曰三折肱为良医华严经夜摩天宫偈賛品曰尔时世尊从两足跌上放百千亿光明李长者论曰十信足下轮中放光十住足指端放光此十行之中足跌上明次第随位升进一本踵作种或引干峯示众云法身有三作病二种光须是一一透得始觧稳坐殊失此诗本意文选范彦龙诗传瑞生光辉庄子真人之息以踵东坡诗八部犹光辉】团蒲日静鸟吟时炉薫一炷试观之【欲其清心以观此四印之妙用团蒲见前注传灯録宗永禅师颂曰南防静坐一炉香亘日凝然万虑忘欧公诗宴坐忘言一炷香】
　　送顾子敦赴河东三首
　　头白书林二十年印章令领晋山川【后汉儒林传序曰孝和亦数幸东观覧阅书林河东古晋地也】紫参可掘宜包贡青鐡无多莫铸钱【本草云人参主补五藏安精神定魂魄生上党山谷注云潞州太行山所出谓之紫团参按潞州即上党属河东又按河东大通监西冶嵗链青鐡十余万事见韩魏公家传紫参按本草别载一条功用极少前注乃言人参故指为潞州所产又紫团参乃牧防之一名也】劝课农桑诚有道折冲樽爼不临边【后汉张堪为渔阳守劝农桑折冲樽爼见晏子春秋具前注文仲子曰折冲樽爼可也不必临边也】要知使者功多少看取春郊处处田【欲其务本业以厚民】
　　家在江东不系懐爱民忧国有从来月叙汾沁催驿马雪暗岢岚传酒杯【左传曰有自来矣水经曰汾水出太原汾阳县北管涔山又曰沁水出上党洹县竭戾山按舆地广记管涔山在今宪州沁水县在今泽州汉书文帝纪诏太仆见马遗财足余皆给传置注云传置驿也退之诗翻翻走驿马舆地广记河东有岢岚军盖因岢岚山水为名老杜诗旧日重阳日传杯不放杯】塞上金汤惟粟粒胷中水镜是人材【汉书食货志晁错言神农之教曰有石城十仞汤池百歩帯甲万万而亡粟弗能守也后汉书光武賛曰金汤失险杜牧之阿房宫赋曰钉头磷磷多于在庾之粟粒水镜见前注】遥知便解青牛句一寸功名心巳灰【言学道有得志懐于功名也老子曰功成名遂身退天之道按闗令内传曰尹喜尝登楼望东极有紫气曰应有圣人过京邑果见老君乘青牛车来过张文潜感遇诗亦曰我师青牛书不争忌处先灰心见庄子老杜诗丹心一寸灰】
　　揽辔都城风露秋行台无妾防衣篝【后汉范滂传滂为清诏使登车揽辔慨然有澄清天下之志应劭汉官仪曰尚书郎入直台中女侍史二人执香炉烧薫以从入台中给使防衣服説文曰篝落也可薫衣北魏有竹台尚书谓在外不在朝廷也】虎头妙墨能频寄马乳蒲萄不待求【老杜诗何年顾虎头满壁画沧洲按欧阳询艺文类聚引世説顾恺之为虎头将军然今世説不载而歴代名画説云恺之小字虎头未知孰是晋书恺之传云善丹青江文通别赋云渊云之墨妙严乐之笔精退之蒲萄诗若欲满盘堆马乳莫辞添竹引龙须按本草蒲萄注蜀本图经云子有似马乳者白乐天云燕姬酌蒲萄谓太原出蒲萄酒也】上党地寒应强饮两河民病要分忧【上党今潞州周礼考工记曰强饮强食两河谓河东河北】犹闻昔在军兴日一马人间费十牛【元丰四年陜西用兵河东困于征调故十耕牛之费仅给一战马淮南子曰杀罢牛可以赎良马之死莫之为也杀牛必亡之数山谷畧采此意亦欲子孰爱惜民力】







　　山谷内集诗注巻四
　　钦定四库全书
　　山谷内集诗注巻五　　　宋　黄庭坚　撰
　　任　渊　注
　　司马文正公挽词四首
　　元祐开皇极功归用老成【诗曰虽无老成人尚有典刑】惟深万物表不令四时行【魏志曹爽传注引魏氏春秋何晏尝曰惟也故能通天下之志夏侯太初有马按此语本出易系辞孟郊诗迥出万物表文选北山移文曰亭亭物表鲁论曰其身正不令而行又曰天何言哉四时行焉晋书禇衰传谢安曰衰虽不言而四时之气亦备】日者倾三接天乎奠两楹【言入对未及遽尔薨谢为可哀也左传曰日卫不睦注云往日也汉书髙帝纪立吴王诏曰日者荆王兼有其地易晋卦曰晋画日三按左传姜氏哭而过市曰天乎仲为不道礼记檀弓子夏曰天乎予之无罪也檀弓又载孔子曰予梦坐奠两楹之间子殆将死也】堂堂宁复有埋玉恸佳城【东坡祭韩魏公文曰巍巍堂堂宁复有之晋书庾亮传将塟何充叹曰埋玉树于土中使人情何能巳西京杂记滕公驾至东都门马不能前以足跑地滕公使掘地得石椁有铭曰佳城郁郁三千里见白日吁嗟滕公居此室】国在多艰日人如大雅诗【访落诗曰未堪家多难汉书賛曰夫惟大雅卓尔不羣河间献王近之矣注谓明哲保身此引用葢以仲山甫比公非特取明哲保身而巳】忠清俱没世孝友是生知【没世言至死不改哲庙题温公碑首曰清忠粹徳之碑】加璧延诸老弓抚四夷【公为宰相招聘诸儒如程頥等自布衣为讲读又戒敕西鄙息事汉书申公传上使使束帛加璧迎申公诗曰载槖弓矢汉书陈平传曰宰相外镇抚四夷诸侯内亲附百姓】公身与宗社同作太平基【谓宗庙社稷之灵相之于幽而公助之于明也南山有台诗序曰得贤则能为邦家立太平之基】
　　献纳无虚日居然迹已陈【班固两都赋序曰日月献纳左传曰府无虚月三都赋曰居然而辨八方文子曰形之与名居然别矣王羲之兰亭序曰俯仰之间巳为陈迹】清班区玉石寳厯顺星辰【上言流品不杂下言燮理有方书曰玉石俱焚鲁论曰区以别矣尧典曰厯象日月星辰】更化思鸣鵙遗书似获麟【汉书董仲书曰更化则可善治豳诗曰七月鸣鵙此引用言以农寻为王业根本遣书谓资治通鉴言可配春秋也春秋左传序曰佘以为感麟而作作起获麟则文止于所起】易名无异论今代两三人【易名谓作諡檀弓曰请所以易其名者本朝諡文正惟王曽范仲淹及公尔温公尝駮夏竦諡云文正諡之至美无以复加虽以周公之才不敢兼取况如竦者岂易当】
　　毁誉葢棺了于今名实尊【言人死则毁誉亦随而泯独公死后其名尤重老杜诗文夫葢棺事始定孟子曰先名实者为人也】哀荣有王命终始酌民言【朝廷用公于乆外恤公于既殁皆取天下之公论也鲁论曰其生也荣其死也哀礼记曰上酌民言】蝉冕三公府深衣独乐园公心两无累忧国爱元元【言公无穷达之异其心一于忧国爱民而已选诗曰咄此蝉冕客汉时仪文侍中冠惠文冠加金貂附蝉为文貂尾为饰谓之貂蝉公依礼记作深衣每出朝服乘马用皮箧贮深衣随其后入独乐园则衣之事具邵氏闻见録公有独乐园记曰熙宁四年迂叟始家洛六年买田二十畆于尊贤坊北辟以为围命之曰独乐战国防苏秦曰制海内子元元】次韵子瞻武昌西山【东坡集此诗序云元祐元年十一月二十九日与翰林承防邹圣求防宿玉堂偶话旧事圣求尝作元次山洼樽铭刻之岩石因为此诗请圣求同赋】
　　漫郎江南酒隠处古木参天应手栽【元次山自释曰始自称猗珂子将家瀼滨乃自称浪士及有官时人以为浪者亦漫为官乎防呼为漫郎及家樊上漫遂显焉又自注曰言郎者为作尚书郎樊在武昌县西五里按寰宇记武昌今属鄂州孟郊诗隠士多隠酒此言信难刋文选曹子建诗荆棘上参天】石为尊酌花鸟自许作鼎调盐梅【元次山杯樽铭曰郎亭西乳有丛石石临樊水漫叟构石颠以为亭石有窊颠者因修之以藏酒命为杯樽作铭云云老杜诗春来花鸟莫深愁书曰若作和羮尔惟盐梅】平生四海苏太史酒浇不下胸崔嵬【东坡尝为直史馆故云太史晋书习凿齿传曰四海习凿齿酒浇见前注】黄州副使坐闲散諌疏无路通银台【东坡甞责受黄州副团退之进学解曰投闲置防乃分之宜国朝防要云银台司掌受天下奏状东京记云淳化四年八月置知银台通进司】鹦鹉洲前弄明月江妃起舞袜生埃【寰宇记鹦鹉洲在鄂州江夏县大江之东南黄州与鄂州相望小説载鬼诗曰城市多嚣尘还山防明月文选蜀都赋曰娉江妃与神游史记项庄拔劒起舞曹植洛神赋曰凌波微步罗韤生尘】次山醉魂招髣髴步入寒溪金碧堆【退之诗怪花醉魂馨楚辞有宋玉招魂寰宇记云樊山在鄂州西山东十步有冈冈下有寒溪文选陆机连珠曰金碧之岩必辱鳯举之使卢仝诗青空凿出黄金堆】洗湔尘痕饮嘉客笑倚武昌江作罍谁知文章照今古野老争席渔争隈【庄子曰含者与之争席尔雅隩隈郭璞注云今江东呼为浦淮南子曰渔者不争隈】邓公勒铭留刻画刳剔银钩洗緑苔【邓润甫字圣求后更名温伯嘉祐中为武昌令乐天诗题诗此岩壁云覆莓苔封退之石鼓歌剜苔剔藓露节角】琢磨十年烟雨晦摸索一读心眼开【磨谓圣求所刻铭晋贤书曹娥碑后云汉议郎蔡邕闻之来观夜闇手摸其文而读之国史纂异许敬宗曰若遇曹刘沈谢暗中摸索亦可识后汉书王常传曰闻陛下即位河北心开目明欧阳公石篆诗曰见之但觉心眼开】谪去长沙忧鵩入归来杞国痛天摧【东坡谪黄州凡七年元丰八年召还时裕陵巳成汉书贾谊为长沙传三年有鵩飞入谊舍不祥鸟也谊既巳谪居自伤悼乃为赋以自广列子曰国有人忧天地崩堕】玉堂却对邓公直北门唤仗听风雷【翰林志凡当直之法着为条例题于北防之西门唐书百官志曰干封以后始号北门学士五代史李琪传曰唐故事御紫宸殿乃自正衙唤仗由閤门而入百官随以入见谓之入閤风雷以言号令见周易】山川悠远莫浪许富贵峥嵘今鼎来【穆天子传西王母为天子谣曰白云在天山陵自出道里悠远山川间之将子无死尚防复来天子答之曰予归东土和治诸夏万民平均吾頋见汝比及三年将复而野此句颇采其意朝野佥载唐咸亨中谣曰莫浪语阿婆瞠老杜亦云将诗莫浪传汉书匡衡传曰无説诗匡鼎来注云鼎方也又贾捐之传曰石显鼎贵】万壑松声如在耳意不及此文生哀【万壑松声何豫富贵者事情因文生自尔感慨言东坡诗语之妙足以动荡如此也葢东坡首章曰请公作诗寄父老往和万壑松声哀左传曰言犹在耳又曰孤始愿不及此世説孙楚除服作诗示王武子王曰未知文于情生情于文生览之凄然増伉俪之重此用其意谓情于文生也】
　　子瞻诗句妙一世乃云效庭坚体葢退之戏效孟郊樊宗师之比以文滑稽耳恐后生不解故次韵道之【子瞻送杨孟容诗云我家峩眉阴与子同一邦即此韵】
　　我诗如曹郐浅陋不成邦【郑氏诗谱云周武王封叔振铎于曹今济隂定陶是也桧国居添洧之间祝融氏名黎其后八姓惟妘姓桧者处其地焉左传季子观乐自郐以下无讥焉注曰季子闻郐曹二国歌不复讥之以其微也周礼大宗伯注云子男不执圭者未成国衡门诗注曰言浅陋也】公如大国楚吞五湖三江【周礼职方氏扬州其川其江其浸五湖左冲冲吴都赋曰或吞江而纳汉伽蓝记王肃曰羊比齐鲁大邦鱼比邾莒小国此诗畧用其意】赤壁风月笛玉堂云雾窓【谓东坡无穷达之异东坡谪黄州凡五年尝游赤壁有前后赋按鄂州蒲圻县有赤壁山黄州亦有之杜牧之诗何人教我吹长笛兴倚春风防月明元祐元年东坡自中书舍人迁翰林学士玉堂见前注太白诗归来桃花岩得憩云窻眼退之诗云窻雾阁事恍惚山谷题东坡賛曰东坡之酒赤壁之笛又东坡赤壁赋曰客有吹洞箫者赤壁之笛意取此乎】句法提一律坚城受我降【老杜诗覔句亲知律退之樊宗师铭曰由汉迄今用一律此借用其字言自提一家之军律也受降城见前注】枯松倒涧壑波涛所舂撞万牛挽不前公乃独力扛【枯松以自况太白蜀道难曰枯松倒挂倚絶壁退之诗洪涛舂撞禹穴幽按礼记学记注曰舂容谓重撞击也老杜古柏行曰大厦如倾要梁栋万牛囘首丘山重汉书邹阳传曰使有自悔不前之心退之诗龙文百斛鼎笔力可独扛】诸人方嗤防渠非晁张双【老杜戏为絶句曰今人嗤防流传赋不觉前贤畏后生按干寳晋纪总论曰葢共嗤防以为尘而相诟病矣晁无咎张文潜皆苏公门下士】但懐相识察牀下拜老厐【选诗一心抱区区惧君不识察蜀志厐綂传注引襄阳记曰诸葛孔明为卧龙厐士元为鳯邹司马徳操为水镜葢皆厐徳公题品之语也徳公襄阳人孔明每至其家独拜牀下】小儿未可知客或许敦厐诚堪壻阿巽买红纒酒缸【终上句相知之意且欲为其子求婚于苏氏抑东坡或尝以此许之也山谷在黔中与王泸州帖云小子相今年十四骨气差厐厚以此帖观之在京师时三四嵗矣阿防葢苏迈伯达之女东坡之孙山谷虽有此言其后契濶竟不成婚嫁范子功之孙潩潩字冥叟敷文学士苏符仲虎伯达之子也其言云尔左氏成十六年传曰民生敦厐汉书匈奴传曰愿壻汉氏以自亲説文曰缸瓶也老杜诗茗饮蔗浆携所有瓷罂无谢玉为缸今人定婿者多以红防纒酒壶云】
　　柳闳展如子瞻甥也其才徳甚美有意于学故以桃李不言下自成蹊八字作诗赠之
　　柳君文武甚晲视万人豪【谷梁传子胥挟弓扶矢而干阖庐阖庐曰文之甚武之甚左传楚子西曰光又甚文】老气鼓不作巻旗解弓刀【老杜诗老气横九州左传曰一鼓作气退之送郑尚书序曰府帅必左握刀右属弓矢】上为朝阳桐下为涧溪毛【言必为世用随所遇何如耳朝阳桐谓可作琴瑟以荐清庙巻阿诗曰梧桐生矣于彼朝阳注曰梧桐本生山冈太平而后生朝阳左传曰涧溪沼沚之毛可荐于鬼神可羞于王公】囊中有美实期子种蟠桃【期之以逺大不欲其汲汲于人知也东坡和山谷诗葢云期君蟠桃枝千嵗终一尝山海经曰东海有度索山上有大桃树屈蟠三千里曰蟠桃汉武帝故事西王母以桃七枚献帝帝欲留核种之王母笑曰此桃三千年生华三千年结实】
　　浮阳愧嘉鱼【荀子曰鱼防者浮阳之鱼也胠于沙而思水则无逮矣注云谓此鱼好浮于水上就阳也説苑宓子贱为单父宰阳画谓之曰夫扱纶错饵迎而吸之者阳桥也其为鱼薄而不美若存若亡若食若不食者鲂也其为鱼也博而厚味子贱曰善于是未至单父冠葢迎之者交接于道子贱曰车驱之车驱之夫阳画之所谓阳桥者至矣诗曰南有嘉鱼烝然罩罩】道傍多苦李【晋书王戎传戌与羣儿戏于道侧见李树多实等辈竞取戎独不往曰树在道邉而多子必苦李也世説以道邉为道傍】古来贤达人不争咸阳市【老杜诗古来贤达士宁受外物牵咸阳市用秦吕不韦着吕氏春秋事见前注】吾子富春秋【仪礼冠礼曰愿吾子之教之也注云吾子相亲之辞子男子之美称汉书齐襄王传曰皇帝春秋富注云比之于财方未匮竭】日月东趋水【言年少当惜日也孔文举论盛孝章书曰歳月不居时节如流尚书大传曰百川趋于东海一本作东逝水接老杜诗不见堂前东逝波葢用鲁论逝川意】潜圣有玉音闻道而巳矣【潜圣谓孔子易曰潜龙勿用下也王弼注云龙潜而勿用必穷处于下也文王明夷则主可知矣仲尼旅人则国可知矣正义亦曰言圣人于此潜龙之时在卑下也孟子曰孔子之谓集大成金声而玉振之司马相如长门赋曰得尚君之玉音鲁论曰朝闻道夕死可矣诗曰无金玉尔音而有遐心】
　　霜威能折緜风力欲冰酒【太白诗天霜下严威医书谓大寒惟酒不冰西京杂记曰汉天子以酒为书滴取其不冰此诗用绵可折而酒可冰霜风之惨可知也】勤子来访道枵然我何有【勤谓劳烦左传曰子母勤姑归惠子谓庄子曰剖之以为瓢则瓠落无所客非不呺然大也吾为其无用而剖之】寝兴与时俱由我屈伸肘【诗曰载寝载兴传灯录大寂禅师曰只如今行住坐卧应机椄物尽是道又法眼禅师曰出家人但随时及节便得寒即寒热即热欲知佛性义当观时节因縁又僧问枣山请师间直师乃垂足曰舒缩一任老僧此诗皆采其意】饭羮自知味如此是道不【中庸曰人莫不饮食也鲜能知味也传灯录道明禅师曰如人饮水冷暖自知】任世万钧重载言以为轩【鲁论曰任重而道逺汉书司马传传子曰吾欲载之空言不如见之行事之深切着明也扬子曰天之道不在仲尼乎仲尼驾説者也左传注曰轩大夫车】空文误来世圣达欲无言【左传圣达节鲁论子曰予欲无言】咸池浴日月深宅养灵根【淮南子曰日出于旸谷浴于咸池黄庭曰后有蜜戸前生门出日入月呼吸存濯溉玉华植灵根七液洞流冲庐间】胸中浩然气一家同化元【浩然气见孟子张拙悟道于石霜作颂曰光明寂照遍河沙凡圣含灵共我家庄子曰同与大通此谓坐忘注云与变化为体而无不通也太白诗心将元化并卢仝诗盘礴化元搜万类按楞严经曰研究化元】
　　陆沈百世师寄食鲁栁下【庄子曰方且与世违而心不屑与之俱是陆沈者也注云人中隠者是无水而沈也孟子曰圣人百世之师也伯夷栁下惠是也唐书宰相世系表曰栁氏出自姬姓鲁孝公子夷伯展无骇生禽字季为鲁士师諡曰食采于桞下遂姓栁氏】我今见诸孙风味窥大雅【老杜诗且复寻诸孙谷梁僖元年传注江熙曰风味之所期古犹今也又世説注髙逸沙门传曰支遁居防稽晋哀帝钦其风味大雅见前注】大雅乆不作图王忽成霸【太白诗大雅乆不作吾衰竟谁陈王风委蔓草战国多荆榛桓谭新论曰图王不成亦可以霸】伟哉居移气兰鲍在所化【庄子曰伟哉夫造物者将以子为此拘拘也居移气见孟子家语子曰与善人居如入芝兰之室久而不闻其香即与之化矣与不善人居如入鲍鱼之肆乆而不闻其臭亦与之化矣】圣学鲁东家恭惟同出自【邴原别传曰原游学诣孙崧崧曰君舍郑君所谓以郑为东家丘也原曰君谓仆以郑为东家丘必以为西家愚夫耶左传曰则我周之自出老杜赠卢五丈诗恭惟同自出妙选异髙标此借用】乘流去本逺遂有作书肆【贾谊鵩鸟赋曰乘流则逝庄子曰悲夫百家往而不反必不合矣扬子曰好书而不要诸仲尼书肆也】日中驾肩来薄晚常掉臂【记史孟尝君传冯灌曰朝趋市者平旦侧肩争门而入日暮之后掉臂而不頋所期物忘其中文选鲍照芜城赋曰车挂轊人驾肩】徒嚣终无赢归矣求巳事【后句言奔走势利之途终无所得不如讲求为巳之学也左传曰贾而欲赢而恶嚣乎孟子曰子归而求之有余师传大士十劝曰生死巳事须汲汲传灯録僧问道吾已事未明乞尚尚指示师良乆曰不且且各合尸免相累及】清润玉泉冰【选诗清如玉壶冰晋书卫玠传曰妇翁冰清女壻玉润十洲记瀛洲有玉膏山出泉如酒味】髙明秋景晴【宋玉九辩曰泬寥兮天髙而气清李善注云秋天髙朗体清明也】妙年勤翰墨银钩烂纵横【晋书索靖草书状曰草书之为状也婉若银钩漂若惊鸾】蓝田生美璞未琢价连城思为万乘器柱下贵晩成【京兆记曰蓝田由美玉如蓝田曰蓝田江表传孙灌见诸葛恪竒之谓其父瑾曰蓝田生玉真不虚也连城见前注汉书邹阳传曰蟠木根只轮囷离竒而为万乘器者以左右先为之容也老子曰大器晩成按神仙传老子周武王时为柱下史】
　　八方去求道渺渺困多蹊【淮南子曰天地之间九州八极注云八方之极也列子曰大道以多歧亡羊学者以多方防生】归来坐虚室夕阳在吾西【庄子曰虚室生白此借用其字法赈禅师金刚经四时般若颂曰理极忘情谓如何有喻其到头霜夜月任运落前溪果熟兼猿重山长似路迷举头残照在原是住居西此用其意谓道在迩而求之逺也】君今秣髙马夙驾先鸣鸡【汉广诗言秣其马退之盘谷序曰膏吾车兮秣吾马老杜诗髙马勿捶靣定之方中诗星言夙驾笺云夙早也】慎勿取我语亲行乃不迷【赵州语曰自作活计莫取我语陶渊明诗曰愿君取我言此反而言之欲其躬行而允蹈也退之祭田横文曰茍余行之不迷】
　　戏咏蜡梅二首【山谷书此诗后云京洛间有一种花香气似梅花亦五出而不防晶明类女功撚蜡所成京洛人因谓蜡梅木身与叶乃类蒴藋窦髙州家有灌丛能杳一园也王立之诗话云蜡梅山谷初见之戏作二絶缘此盛于京师】
　　金蓓锁春寒恼人香未展虽无桃李顔风味极不浅【集韵曰蓓蕾始华也蓓音倍蕾音磊乐天诗愁锁乡心掣不开老杜诗韦曲华无赖家家恼杀人桃李顔本作桃杏红后改之太白诗松柏本孤直难为桃李顔风味见前注晋书庾亮曰老子于此处兴复不浅】
　　体薰山麝脐色染蔷薇露披拂不满襟时有暗香度【林逋梅诗小围烟景正凄迷阵阵寒香压麝脐陶隠居注本草云麝形似麞食柏叶或有夏食蛇虫多至寒香满入春患急痛自以脚剔出人有得之者此香絶胜雷公云用蹄尖弹脐此香价与明珠同杨文公谈苑云金陵宫中人挼蔷水染生帛一夕忘收为浓露所渍色倍鲜翠按今岭南蔷薇露染衣辄黄庄子曰风起北方一西一东孰居无事而披拂是文选陆士衡诗循形不盈衿林逋梅花诗暗香浮动月黄昏披拂不满一本作不盈懐文选古诗云馨香盈懐袖路逺莫致之】
　　蜡梅
　　天工戏剪百花房夺尽人工更有香埋玉地中成故物折枝镜里忆新妆【剪花房谓其作蜡乐天诗防缀花房小树头未句葢有所寄驸马都尉王诜晋卿尚蜀国公主主巳下世故有埋玉之句新妆用夀阳公主梅花妆之意风俗通云张伯偕仲偕兄弟形貌相类仲偕妻新妆镜中忽见伯偕问曰今日妆饰好否此略采其意】
　　从张仲谋乞蜡梅
　　闻君寺后野梅发香蜜染成宫様黄不拟折来遮老眼欲知春色到池塘【寺未官寺老杜诗江路野梅香传灯录僧问药山为什麽防经师曰我只图遮眼老杜诗皇天无老眼谢灵运诗池塘生春草此引用言仲谋当有诗兴】
　　贾天锡惠寳薰乞诗予以兵卫森画防燕寝凝清香十字作诗报之【十字葢韦应物诗山谷云天锡作意和香自然有富贵气觉诸人家香殊寒乞也】
　　险心游万仞躁玉生五兵隠几香一炷灵台湛空明【庄子曰人心险于山川陆士衡文赋曰精骛八极心游万仞诗意谓躁欲之害攻伐正性故曰生五兵周礼夏官司兵掌五兵五盾注谓戈殳防酋矛夷矛庄子曰南郭子綦隠几而坐又曰不可内于灵台注云心也陶渊明诗云夜景湛虗明退之祭文云航北湖之空明】
　　昼食鸟窥台晏坐日过砌俗氛无因来烟霏作舆卫【鸟窥台谓作生台以施食日过砌谓僧律过中即不食也文选谢灵运诗兼抱济物性而不缨垢氛李善注谓世事呰恶不相缨绕不杂尘雾刘孝标广絶交论曰烟霏雨散注引陆机赋腾烟雾之霏霏易大畜之九三曰闬舆卫利有攸往山谷意谓香烟隔去俗氛便足以当兵卫耳舆犹众也不用古易师説】
　　石蜜化螺甲榠樝煮水沈博山孤烟起对此作森森【山谷有此十诗跋云贾天锡意和香其法研沈水如小榑投取榠樝液渍之三日乃煮去其液温水浴之螺甲磨去龃龉以胡麻膏熬之色正黄则以蜜汤剧洗又屑紫檀青木香稍入婆律膏及麝以枣肉合之作摹如龙涎香状按本草石蜜条陶隠居注云即崖蜜也唐本草云蠡类生云南者大如掌青黄色取黡烧灰用之今合香多用谓能香复来香烟须酒蜜渍方可用本草木条陶隠居注曰榠樝大而黄可进酒图经云道家生压汁和甘松等作诗香唐本草注曰沈水香出天竺单于二国与青桂鸡骨馢香同是一树叶似橘经霜不凋木似榉柳重实黑色沈水者是汉故事曰诸王出閤则赐博山香炉吕大临考古图云炉象海中博山下盘贮易使润气蒸香以象海之四瓖古诗云博山炉中百合香鬰金苏合与都梁对此作森森谓博山百合之香与此寳薰对烧有森然畏敬之意欧阳公诗孤烟起晴岚文选懐旧赋柏森森以攒植】
　　轮囷香事巳郁郁蓍书画谁能入吾室脱汝世俗械【汉书天文志曰若烟非烟若云非云郁郁芬芬萧索轮囷是谓庆云此借用以言香之烟庄子大宗师篇子桑户死孔子曰彼又乌能愤愤然为世俗之礼以观众人之耳目哉子贡曰然则夫子何方之依孔子曰吾天之戮民也注云以方内为桎梏韵书云械桎梏也】
　　贾侯懐六韬家有十二防天资喜文事如我有香癖【贾侯当是将家子按太公兵法有六韬凡防天子二十四诸侯十二唐制三品巳上门列棨防史记商君賛曰天资刻薄人也谷梁曰有文事者必有武备晋杜预有左传癖】
　　林花飞片片香归衔泥燕闭閤和春风还寻蔚宗传【老杜诗林花着雨燕支落又诗风吹花片片郑谷燕诗间几砚中窥水浅落花径里得泥香选诗曰思为双飞燕衔泥巢君室山谷书小宗香云南阳宗茂深闭閤焚香蔚宗传见前注】
　　公虚采苹宫行乐在小寝香光当发闻色败不可稔【上句言其悼亡采苹诗序曰大夫妻能循法度也礼记玉藻曰大夫退然后适小寝释服注云小寝燕寝也公羊注亦云诸侯皆有三寝一曰髙寝二曰路寝三曰小寝汉书杨恽传曰人生行乐耳楞严大势至法王子云如染香人身有香气此则名曰香光庄严我本因地发闻字见书吕刑左传是昆吾稔之日也注云稔熟也恶积与桀同诛此备用以言声色之祸】
  </div>
  <div class="pagination">
   <a href="山谷内集诗注山谷外集诗注山谷别集诗注_page6.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page2.html">
    2
   </a>
   <a href="山谷内集诗注山谷外集诗注山谷别集诗注_page3.html">
    3
   </a>
   <a href="山谷内集诗注山谷外集诗注山谷别集诗注_page4.html">
    4
   </a>
   <a href="山谷内集诗注山谷外集诗注山谷别集诗注_page5.html">
    5
   </a>
   <a href="山谷内集诗注山谷外集诗注山谷别集诗注_page6.html">
    6
   </a>
   <span class="current-page">
    7
   </span>
   <a href="山谷内集诗注山谷外集诗注山谷别集诗注_page8.html">
    8
   </a>
   <a href="山谷内集诗注山谷外集诗注山谷别集诗注_page9.html">
    9
   </a>
   <a href="山谷内集诗注山谷外集诗注山谷别集诗注_page10.html">
    10
   </a>
   <a href="山谷内集诗注山谷外集诗注山谷别集诗注_page11.html">
    11
   </a>
   <a href="山谷内集诗注山谷外集诗注山谷别集诗注_page12.html">
    12
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
