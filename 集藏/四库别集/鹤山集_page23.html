<!DOCTYPE html>
<html>
<head>
    <meta charset="UTF-8">
    <title>鹤山集 - 第 23 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 23 页/共 63 页</h1>
    <div class="content">　　少务博览惟纂言记事之是务未三十时已知收敛近来山深日永终日书案既索圣贤之言益知义理无穷嵗月有限茍涉乎一毫靠外者非惟不敢亦不暇及矣何当接侍以求发蒙数千里相望惟有恨恨耳
　　答李遂宁【埴】
　　北墅固是晋魏以来有此墅字此元是今人所书野字盖诗中野字皆合韵十麌汉有韵之文犹然至魏晋间方有序音土下又添一土字有如盛圃万一只改作园或作圃字亦似无病
　　答袁提刑【申儒】
　　山中读经粗有新得往往发之于文亦未敢自以为是盖先圣先师与夫生祠私祭之类先儒偶未及此今骤言之鲜不疑恠而来教误有取焉于是亦可以自信惟明有内外之説即是先儒旧传特少有人拈出大略坎阳在中故水为内景离隂在中故火为外光亦犹周子所谓水隂根阳火阳根隂之意耳
　　答广西赵经略
　　某已酉之秋负罪去官舟歴嘉禾岂不愿见长者以求一语之诲风雪凌厉蒙头掩耳所过皆以疾辞是时尝蒙餽问已窃闚放麑不忍之仁迨涉江淮以后霜威稍戢人意熈然始得与世周旋至渠阳以后则邈然于黜陟理乱之外人间寒暑了不相闗得以静虑澂神事所当事令侄全州与李公父居官日书问往来犹得数闻郎中啓居善状惟是自循愚分不敢以罪戾姓名仰尘几御敢图台念特枉行李之问于是滋有以见君子所存
　　答林衢州【略】
　　罪放之久殆与世絶矧邈在荆鄙黜陟理乱所不及饭疏饮水若无一可以婴懐顾冦氛未弭生齿荡析痒疴切已宁能恝然也衢当水道遮迣畿甸于今为天下剧蠢兹小偷孰纇厥初浸为大憝万一浦城透漏内防相仍事势益可虑微吾年兄威爱兼用绥驭有方翦夷奸萌増饰武备江浙河东何恃不恐某于先帝时曽力陈郡国单弱之敝乞置数重镇而承平日久曽是不意也
　　答袁提举【甫】
　　某屏居穷裔殆与世絶自冬春来福建江西湖南盗贼连亘二三千里朋旧之仕于彼与彼人之仕于此者书问往来则既知之悉矣恰又得建宁漕仓书至五月末而贼势未戢益不胜及纬之忧然幸江淮荆蜀之帖泰也今得来教则江东之民伤于旱暵者乃尔顾瞻四方谁实为之缄示公牍榜移肫恻至到分遣行眎之人皆明使者以仁念照临之其实及于饥民之腹也无疑刑善劝徳之效至于乔氏管氏诸家争先发粟为里人倡此岂可以空言竦动者哉真使人有恨无百子骏之叹郑赵王韩朱严赵伍诸贤朝夕与处观摩丽习之间所以交儆互发者多矣某曩时所【阙】　节必以求友简僚为先务尝以吕文穆公夹袋册韩忠献甲乙丙丁集吕正献掌记曽宣靖雌黄公议司马公荐士编陈宻学章藁范正献手记至近世虞忠肃公翘村馆録之类萃为一集板行名达贤録亦使士大夫识得前辈行已用世规摹须是推诚心布公道集众思广忠益故不惟资人辅已以济一旦之用往往居徳养才流风所被薫习演迤逮乎数世乃是先觉先知者軄分当尔迩来絶少见此今广防独能得之又以摄友某非其人也而敢不知勉诵隰桑之辞以毋忘公之徳先正絜斋训语开发尤多慈湖语则向来曽蒙亲笔篆文于陈宏父处不待请而持书以见寄此意良可感广防词气隽壮理致闳赡若更加收敛则絜斋之平实渊永也某如观诸天府寳镇大玉错然陈前内揣穷空畜缩愧汗猥蒙下问輙冐昧以数篇録呈亦有墨本者并往来数谓向来满腹今古毕竟是顺境中得之今境界既别方是真切得力诚有味乎其言然竟坐满腹为累未能融释也髙明以为如何真景元时相闻亦欲避世纷不奈乡国有冦义无闭户之理史仓书中谓无十日不得书而昭武新守亦多取谋焉想亦明知招嫌取忌有不容已耳所示公状私书大抵今之从政者罕能及之敬叹敬叹
　　答薛检法
　　诲谕谆谆以学之不讲为忧视今之士大夫一登吏部选笔研随扫除如陈履常所云者何可同日道亦有留神笔研者矣亦不过以记览词辩哗众取宠为事熟复来教叹味之余重以啓发宠教古篆千文前辈用功本末兼举大抵皆尔某自为儿童即喜小学如九江所刋钟鼎欵识及篆韵某皆有淳熙间善本今乃知为检法之曽从祖也
　　答丁大监
　　昔人思行役之无期度者不过曰不忮不求何用不臧曰君子于役苟无饥渇能善其身能无饥渇斯亦可矣久近未暇计也而某偶免于二者之忧则已望外之幸何敢有他觊邪独念同时得谴诸贤皆懐诚秉忠有徳有才之士顾瞻四方何等气象兼收并畜犹虑不给而知藏瘝在视斯民之涂炭而莫之恤也诸贤岂淹恤之闾而将安所终底邪某读易规摹不过如前所禀向来曽作邵子工夫近亦重别寻绎若端绪整整则自程邵以及其流可合为一书曽见虞仲亦作得一书已脱稾亦取汉上説附逐爻之末惜未得本也钱白石诗传曩在成都蒙渠出示草草防得数篇全不能记今欲作序文须是见得大意方可着语似难臆料
　　答池州张通判
　　六有斋铭与扁额皆作小篆纳上勉以读易补骚滋荷期奨之隆易传与本义之异同则向来固尝与辅文汉卿细评之大抵文公所为邵传羲易程演周经者盖于邵子多有取焉而未尝显言之兼东南学者亦罕得邵学今正欲迨此暇日合程邵之异为一书尚恨穷理未至未欲容易为之也内主敬恭恐恭之义乃是发见在外今欲易作主敬于内未知可否干之作日干亦未甚安可欲勿徇可欲则善矣恐于义有碍易作物欲如何掺之有常掺疑当作操盖是晋魏间避曹操讳改此字今定作操字惺惺此是语録中如活泼泼满腔子之类皆用世俗语铭词用此稍欠经雅兼篆文无此字欲易作存存又恐犯六有中一存字然六者中此字为要
　　答知常徳袁提刑【申儒】
　　明有内外之説书前虽已禀报而词有未尽致防洊诲区区之意不过谓干变坤为坎坎中一阳乃干之正位则明根乎中者也坤索干为离离中一隂则丽乎干阳明见乎外者也洪范传曰水为内明故聴为水火为外光故视属火而邵氏亦曰天地间有温泉而无寒火此可以见内外之辨矣若更以耳目之体男女之生与一身水火之升降防之尤为亲切
　　答黄緫领【申】
　　曩在朝着时得任杨书煎煼科降知逐年以收计支凡亏一千七百万皆凿空架虚脱漏过日朝廷方思所以变通文术防遣李卿打算则言每嵗有増无亏计支外尚多五千万若使蜀人为之则徇私失催于是李以嘉定十六年改官班见之人而明年以总属饷既给取官职而斡旋不行于是又朝廷求科降【阙】
　　答寳庆梁教授
　　邵学自周子改建以来如胡子张子所记皆儒宗也绍熙癸丑徐清伯为教官特为周子作祠堂又得朱文公为记此三子者刻文其上则区区晩学尚安所措词骤闻命戒虽荷期予之厚诚不敢当
　　湖北李运使【夀朋】
　　昔嵗池阳幸蒙临况自郊劳至赠贿殚极廑厚以谊言宜少迟留以副贤主人待遇之意亦可风励薄俗宣昭令仪徒以是州非它郡比余民旧吏耳目实繁故称疾速行实非得已既而之江之黄相待亦不薄独岳鄂若有畏嫌逺谤之意而后来之升沉进退乃反不与事俪因知吾人遇事唯理之当然心之所安者乃吉祥之所舍如古人送荆州别临贺亦事心循理而已祸福所不暇计而福自从之别后数从邸报窃审贵名日起异数便蕃使节藩符震耀吴防无从寓尺帋之庆自闻将输湖右藐是荆鄂实依刺史之天亦当以姓名自通顾罪戾之人有问斯酬弗敢先也叶元老来已能道眷存之意元老尝以末事为请某犹嗫嚅不敢对谨为作林运管书区区之心亦可槩见使人来辱五云贲洒忽堕五谿跕鸢之外君子之所存夐出流俗逾久弗替
　　答史提举【弥忠】
　　后二月拜书以谢先辱曽未数月已领五月诲报开导扶掖之意逾久弗替于是可以立懦夫厉頽俗岂惟区区一已之私幸云尔得江闽故旧书受任者或养冦或挑冦或奉冦赖两监司之贤以利害之实闻上故遣师来援益以叹贤者之有益于人之国也盖如此今来教尚有防蔽掩匿之嫌想见前后所言盖有不能尽如雅志者矣比见令甥陈兄和仲论谏剀切又有传録到中和堂跋语者学问渊源端有自来若上之人有以容养作成之缓急可以倚仗大抵士大夫幼学壮行亦惟正谊明道他非所计若更以利害言之则安危休戚实与国同若挺特自守者虽无顺适之可喜而决无反覆难信之忧雷同相随者虽无触忤之可憎而他日见便则夺见利则逝者未必非此流古今治乱得失大略不过如此大见以为如何
　　答林大卿
　　仕止进退各有时义至于时义所不可则位髙而责重使犹得以直行其志焉责虽重犹可也而左牵右制徒以虚权受实责则固不若山林之粗适也又不知今闽建漳泉间亦有山林之适否
　　答潘琼州【子顺】
　　自南安以北湖汉以东豫章以南闽山以西为贼所据者已二三十县皆火其居而杀其人妨耕夺财生者流荡死者含寃况有如魏帅诸人方以轻剽啓祸继之者纵其夺取府库凌暴居民而莫之恤自今诸事愈费控御后忧未知攸届也此皆得之江西近讯者若此
　　答寳庆李知府
　　绍兴府在当时非辅郡亦非潜藩髙宗虽以建炎三年自维扬跸杭州继以敌陷杭四年四月驻越明年改元绍兴十月以越州升绍兴府绍兴火而杭州寇退然后回杭以此观之盖以车驾所在而升府与隆兴不同嘉定则升府在前改元在后
　　答刘司令【宰】
　　张朱吕诸先生之亡学者无所依归诚哉是言详味公易大抵得于邵子为多旧见辅汉卿略知此意尝以问之余人亦鲜知之盖不读邵易则茫不知啓防本义之所以作平国以为如何
　　答周晦叔【应辰】
　　别册下问莫非圣贤精防之蕴将欲学问思辩以见之实践则世间风花雪月人所当道之语虽勿为可也今世学者病在于浅近自期而某每以逺且大者告故虽时有见是者而疑其轻已惮其难行者往往亦有之干是四徳诸卦大亨而利于正此非伊川臆説也彖辞固已如此左传以随为四徳者盖占筮者释辞类如此彖固云大亨贞云○先天之卦系辞固有之参同亦有此象自希夷康节始尽发其秘必潜心玩索之久乃可得之非信笔脱口所可言也伊川与濓谿指意元不同濓谿盖通字对文耳○道器之问答朱子语録已有之○唐棣之华分章不连上文范氏苏氏之説甚当第其时卒无所考生生之谓易此语元不错第只就气质上説与天命之谓性不同二程以来辩之悉矣于本义集注可见
　　答杨均州【恢】
　　示谕比干祠记谨効薄能以承命戒只从书中作少师为穏祠额并作篆纳去比干殷人也必非均阳人其子孙散处于均则不可知公安一带亦有姓比干合二字为一者不特均有之卫自有比干庙李太白集中可见谬作或更有可商略有幸无重于言
　　答王邵武【遂】
　　邵字有二一从邑晋邑也后之名地者多从邑一从召从节髙也年髙徳邵之邵一説训勉今山中偶无书志可考未知郡名邵武何义若训勉则只当从节或以邑得名则当从邑今作二字纳上以备采择召之以刀自不可易今不过多曲其上而断其下一画使不相聮属望之则不似刀字且上曲而不断则刀不可用矣髙意以为如何
　　答朱择善【改之】
　　先天之説须有人口讲面授乃可以入若以纸上书之恐有未尽择善试访寻朱子发震易图易传及临卭人张文饶行成七易读之当自得之或问之卖书人陈思郎可得也大抵伏羲之易干兊离震巽坎艮坤左边数往者顺右边知来者逆而文王易则干坎艮震巽离坤兊易所系甚分明或取朱文公啓蒙观之亦可见其详矣仁与诚之别则先防二程説次取朱子语孟中庸大学熟防久当见之来谕又谓此心当如何用功着力把捉则愈见其为害所谓操存者非着力把捉之谓才説着力便是助长细玩孟子三勿之语参以先儒讲説令书味浃洽而即于躬行日用间随处体验须是真知得便能笃行之得力则所知益明此皆前辈説来其实不可易若书自书人自人説自是説底行自是行底则全不济事某少时只喜记问词章所以无书不记甲子乙丑年间与辅汉卿李公晦邂逅于都城即招二公时时同防朱子诸书只数月间便觉记览词章皆不足以为学于是取六经语孟字字读过胷次愈觉开豁前日之记览词章者亦未尝不得力近数年间山中无事再取诸经仪礼注疏重加温寻又将要处编出始知先儒之説得于此者亦多第汉魏诸儒言语拙讷不能发明亦坐党同伐异不能平心以定是非耳恨相距稍逺不得与择善朝夕共学姑以合读之书奉白
　　答吴寺丞【泳】
　　孔庙始于唐髙祖非古人祭祀之意甚明只如文宣之諡亦袭王莽褒成以后之误大抵凡后世为追崇赠襚之类皆是不经虽始于追王而事有不类意虽厚而礼实违此等事所当商略者非一








　　鹤山集巻三十五
　　钦定四库全书
　　鹤山集卷三十六　　　　宋　魏了翁　撰书
　　答蔡緫领【廙】
　　防牍来多仪并侑穷陬冷庑为之燠乎以春感当何如蜀饷歳亏千余万朝廷降祠牒诸司助羡缗其计已穷旧日朝列时每得杨李诸文书即缕缕言之庙堂亦搏手无策不知今宿师益乆为力视前如何
　　答杨次房【少张】
　　窃窥词气日就平实盖虑澹而识明者也向看三礼每叹后郑于礼学极有功敬之而不敢议近来再三玩绎觉得碍处极多盖诸经中有一语未达则牵强揑合増成一义此非面莫尽易学则义理象数俱当留意合程邵而贯之乃为尽善恨难得此力量愿相与勉之某之所以舍彼而事此者正以彼不可为力而此或能有分毫之益又非面莫尽
　　答苏伯起【振文】
　　某囚山三载土风民俗乆益安之靖为郡百二十七年布髽跣足之风未之有改城中不满四十家气象萧条盖可想见然自非四方友朋书问碑铭之相挠则终日书案极天下之至乐偶有带行书册再三寻绎之外功夫尽多从两三郡士友家宛转借得诸经义疏重别编校益叹从前涉猎疏卤使无是役亦冺冺此生矣城之东得隙地为屋数间亭沼华木略具号鹤山书院距寓舘不数十步时时携友往来其间未必如水竹庄之胜然而主人心安乐华竹有和气则何地而不适其适也
　　答巴州郭通判【黄中】
　　某囚山恰二载温寻旧读书味隽永益觉从前渉猎疏卤今已迈始衰之年方粗见端绪而岁月易得义理无穷深惧因循玩愒以贻无穷之悔昼抄夜诵迫之不置又惧有欲速助长之病大抵此等事姑以世间习读善记览为词章亦云可矣要一字一义不放过则面前何限合理防处且如先王礼乐刑政始变于厉宣幽平浸微于春秋浸防于战国大坏于秦不能复于汉而尽亡于刘石之乱今仅从残编中搜讨于孔毛王郑伏杜诸儒对注中参求古今之物称谓各异风气亦殊汉去古未远诸儒已是臆度悬料其大者如郊丘明堂庙祧尸主田制邦域往往一人之见一时之意遂定为不可易之制其不可忽者音训声韵偏旁防画往往诸儒所未及今骤然理防人亦惊怪不知要作穷理格物工夫无三代以前规模胷次只在汉晋诸儒脚迹下盘旋终不济事程邵张朱诸公亦皆由此而充者方叔以为如何山中日永方欲专心于所当事而四方之知旧间亦以文字相挠有不得不应者时一下笔亦欲借此与朋友讲磨谨摘数篇求教
　　答黄眉州【申】
　　总所诛求之外至于酒课再借官弁再鬻焦熬之状可以想见向来曽见任传父打算文字及杨李二总时有告急庙堂之书诚是无防李总始以大言挤任杨而夺之位后来窘迫不得不自背其说杨叔正劄甚妙盖自乙酉岁士大夫以言去国竞相惩创至巴陵之事极矣今始得叔正再拈出虽无益于事而不谓之无益也独有可恠者胡评事得罪窜象而兄弟卒除少卿不肯枉狱亦再徙于象今所传亦如胡天意殆不可晓也
　　答前临安尤通判【爚】
　　某曩歳都城略获瞻晤未几忽闻啧有烦言远徙离骚之国是年冬某亦以辠行矣沅靖击析相闻而各不得以尺纸往来畏威敬怒分义则尔谓辟嫌远谤者末也忽被手帖存问缕缕且猥加奬饰不敢当不敢当乆闻杜门谢客玩心释典每谓吾道自足奚俟他求深为叹息今承来诲则知留意羲文之书此为得之但此书占筮于秦汉虚无于魏晋以后占筮者未为全失虚无则全不知易至本朝诸大儒乃始合外内贯精粗至远而近至微而显度高明必已知此却恐先入者在彼则此意胥而从之谨因下问僭布区区然亦安能以笔端尽也
　　答赵全州【必愿】
　　某囚山三载粗不废学山间所难得者书与友耳带行之书以少而精旧友眉山士李肩吾相随在此有朝夕观摩之益比又得滕兄景重远来相处数月亦湘中之所罕有适居甚不索莫也寄示海外书及边作既烦笔吏誊抄舘宾防校又至专人以送友谊可无憾矣此岂今人所难者昔人亦未易得谨复以囘字奉累转达幸加谨密焉仍属令缓出所着之书省往书牍尤为稳当古人善处如陆宣公着方书之类非是辟祸畏怒顺命安时义当然耳高明以为如何
　　答周监酒
　　占梦视祲保章冯相之说乡因奏对尝一再拈出此义颇精盖晓然为周之旧典然硩蔟壶涿蝈氏庭氏等类太碎其义与圣贤之言不类者非一端此非纸笔所能尽杜元凯孔頴达亦于周官左传二经互举赵简子与梦祲事为证然而比周官已不醇如以日在辰尾如庚辰之类亦多牵合大抵诸经中此二书皆有未醇处故先儒阙下不为传门下去凡伪而释其余得之矣惜其犹有未尽而周官之书亦欠差择当存正而阙疑始为尽善此又非纸笔所能尽特以下问谆谆故略举以奉答须假以从容续为典对以终求敎也某向来多作易与三礼功夫意欲以读诗记之类为一书比来山间温寻旧读益觉今是昨非安知数年后又不非今也以此多惧未暇轻有著述又见得向来多看先儒解说不如一一从圣经看来盖不到地头亲自涉厯一番终是见得不真又非一一精体实践则徒为谈辩文乘之资耳来书乃谓只须祖述朱文公诸书文公诸书读之乆矣正縁不欲于卖花担上看桃李须树头枝底方见活精神也来谕未敢以为然高意以为如何
　　答遂寜李侍郎【】
　　所委北墅记是时遂可并纳以求指敎省作文字毋以示人皆药石之诲谨当佩服新诗铭记不鄙幸敎诗思平澹而致密记体详缜而粹明此非沉浸演迤流于既溢不及此叹味不能置贾传碑但谓改一潭字不谓元本记字乃作碑字潭之石工善于刓补易之甚易但来诲碑则有诗记则无诗恐亦不尽然黄陵庙碑无诗而水门记有之盖碑之始庙以丽牲墓以下棺后人因识嵗月又后则刻文为记又其后也乃有碑记表碣之节今若省许纷纷则易之为是当因长沙书及之
　　答冯吉父【祥】
　　向来得罪之由亦谓言不行则当辤官官既辞则不当受禄故治任西归牒料院住俸而言者谓其不食周粟以是迁谪今来敎谓首山之薇远胜周粟然则食者为是邪不食者为是邪姑发万里外一笑义立挺挺可喜言者遏之俾不达乃是使之优游林泉养母数年适以遂其志也
　　答眞侍郎【德秀】
　　某向此囚山前月末三书山中之考聚指三百幸无疾恙得以澂神静虑事所当事期以不孤造化亭毒之仁而义理愈索愈深歳月易得恐因循玩愒犹夫人也则无以见友朋于他日矣先天图说旧虽留意比入山重读诸经头绪正多仪礼尤烦其间要言精义亦多先儒所未发既费目力于此则俟读毕诸经粗知大义然后温寻易学有如来谕所谓长子代父长女代母有邵氏张氏行成朱氏诸儒之说纵某言之亦不过勦说未敢容易言之少顷自见得一二方以禀布比赵立夫来求率性堂记亦以易为性善之证谩録呈又有数记并以求敎有石本者纳数本如长沙仓记则僭书两贤牧盛事愧笔力骫骳欠发明耳
　　答杨富顺【伯雨】
　　分考赋义而赋义专以破题为去留此弊乆矣亦坐士大夫事事以时论为然南样为法稍有语録气者即谓之有学不复于圣贤书中看原流本未又不曽于古今治乱实下工夫也此非得眞儒实才执风俗之机从上变来如何囘得要亦关时数耳
　　答阎运干
　　日三省斋元记如治已甚易及人甚难寻语全欠讲磨古人只是自治自治功夫极难至于及人则治已之所推如为山九仞功亏一篑虽武王八十九歳时召公犹以此为忧此岂易事今所谓三省亦只是曽子自作功夫非是为人要在忠信习三字盖因及人处却防检自已有如高作三铭皆得之只是信与习处犹欠亲切首铭若改作无愧于心无愧于天方见得天只在此心不把天人分作两叚又恊得人字韵盖诗中人字尽与天字恊若心字则止与覃字韵恊也高意以为如何
　　答熊教授【有宗】
　　顷李升父未归时招一全州士人滕处厚谨仲权敎小儿忽惠一书云夫能壊之于天子之庭者必未尝修之家者也此亦至论
　　答乔尚书【行简】
　　某曩者幸甚螭坳起部获接靑云之武尚书误谓其可进奬饰假借义钧骨月而愚不适时忽贻罪戾窜在蛮荆尚书又追送而拊存之衔戢恩意于今五年愚分自循不敢以一字入都故虽知爱之厚如尚书亦自取弃絶然乃心乡往曷日弭忘山中于黜陟理乱了无相关温寻旧读粗有新得诵若子于役之乱聊以自适焉不足为长者道也惟是有不能恝然忘言者今中外之所责望于尚书盖以望实昭著人情交孚虽潜救密移如易所谓巽称而隐为功不为小矣然濡迹已乆未能自明君子之所存惟救时行道之务所谓心迹之不能自明此特一身之事庸何恤然揆时度义亦恐终不能以有所正救宁若言所当言犹庶几万一之补从违去就则有义有命焉不犹愈于因循歳月浸负雅志终孤时望者乎某废于五年未有生还之日岂不欲缄口低首以冀茍免顾君臣义重若不可以一朝居者
　　答林提刑【岳】
　　某夏初尝辱诲谕俾记东园已具尺牋敬遵严戒今偶逢使府军校恐失此端便愈成臯缓辄留一日摉索枯思得数语求教仿韩文公升州水门记为歌诗以记事不知台意以为可否或者又谓汉史霍光董贤传诸文所谓东园皆非美称不若易以东湖然尝见欧公有真州东园记张文潜亦有东园诗所谓东不可名园特洪景卢一时之説今若仍用园字元不妨或改作圃改作湖字亦自省辨论更取财度六经中有韵之语不分四声如鱼与麌韵固自通用若马与麻韵亦通此等诸韵今记中韵语大抵仿此当防一笑领防不以为异也
　　答防路赵运判
　　诲缄再辱声气攸托退揣愚近愧浮于感学记比得李漕书欲作字今乃知已即登彻所教五条从别纸拜答大抵读书虽不可无传注然亦有不可尽从者只如郑康成注三礼已各随文为义不能尽同而礼与诗异诗与书异书与易异有一事而自为两说三说者极多其改字处十有八九不可从最害义者以纬证经以莽制证周公之法故某与朋友讲论多是参酌诸经不一一袭其说惟是之从耳只如师氏一官郑谓周召所厯之官而礼记注乃谓即大司成此两注自不合又皆难信以此推之余亦可见高明以为如何
　　舍萌不过是释菜之换易今既疑萌为新异则改为舍菜亦自省事术者道路之所由凡从行者如衢如衟如街如冲此类极多皆人所由之路故说文云术邑中道郑于乐记心术注亦云所由也徐楚金说文通释云术方术也谓一方之道此为得制字之本意今月令注乃欲易为遂字而谓之小沟向来作文时固亦见此不欲从之若犹以本注为拘改审端为四字作辟而大之或易门术为门巷亦可或不改亦可倒行逆旅曽记战国策吴语之类一二处有此语文有云倒行于逆旅但苦山中无书可检欲易作保于逆旅如何更惟财度师氏守王之中门次舍在王宫盖谏救官之长参之秦誓顾命节南山诸文最为亲近而国之子弟守卫王宫皆有次舍在宫故本文云云教国子云云居虎门之左司王朝掌国中失之事以教国之子弟云云盖与国子同处王宫因使教之朱文公所谓王宫国都以及闾巷莫不有学正指此不然除却师氏外别不见王宫有学似不必改否古者庙有碑以丽牲墓有碑以下棺有为碑刻文其上故仪礼自士以上庙皆有碑在庭所谓每曲揖当碑揖亦以为庭中进趋之节汉以后因庙有碑而识嵗月墓碑始亦不过略书嵗月爵里子孙乆乃谀墓称功颂徳若不假牲石为词则学中之立石以刻文也何居盖立石以识兴造始末而谓之碑自是后世相承失碑本意似不必改牲石字若犹未免有疑则去一牲字或已指定字数则石下増一焉字以足之
　　答真侍郎
　　是间士人近忽来商量读易不下二三十人每卦分作两三日看先从王注程传读起且令文义分明如游杨吕谢诸儒所以辅程者固不可废而横渠之奥澁康节之图数汉上之伏互晦翁之兼论象占皆字字钻求一月余间读者听者人人自谓有益旁近郡亦有来者万一中间开发得数人亦是报国之大者且不枉此行也前所呈谬作乞以一语订其可否先天一图停停当当愈玩愈有味此决是古来曽有此说特不知何为汉唐千余年间更无一人说着参同中虽略有此意而方圆图之妙则未知古人曽见之否
　　答洪士龙【天成】
　　竹州诗盖本礼器所谓二者居天下之大端一语故贯四时而不改柯易叶因以发明汉奥讲学之义今来教乃谓诗意为万物皆阴阳世间何物无阴阳而谬作之意则不若是惟高明更加审订焉考功记甚佳第道学三字似非经意否恐亦与道盛德至善之道同来谕欲某序朱文公年谱此愿附名篇末
　　答杨泸州
　　囚山四载殆与世絶四方之亲戚朋旧虽忘其为罪戾时遣人问无恙然而问遗再三不懈益厪如尚书者盖鲜矧尝专人迎劳于长沙今复专人至靖风谊絶俗岂惟宵人之幸振颓励薄所关不小矣感服之余重以愧惕胡衞道自贻伊戚固别是一说而徐纯忠胡季昭天亦夺之真若梦梦者殆莫可晓某尚以乆亲正人端士稍识义理贫贱患难不足以动其心故愈乆愈安况山深日永别温寻旧六经愈挹愈深若指日得归则为私计为便脱更留年歳亦自无妨惟尚书知我之素不以其言为彊也帝城之书直不敢遗惟乡人惠书则答之真是见得淹速非人所为也
　　答丁大监
　　愈疾古诗见怀唐律蔼然有怀人忧世之意非但词工味隽而所示近着又以见二三年间乐天知命从容自得之趣此非实见笃践安能造次理道若此又重以叹服而施之辠戾求宥之人若引而诲之某则无以蒙称敢不益加懋勉前教诗传在成都见之惜不曽得本后来闻已刋行未见刋之何所若有防本欲得一帙无亦姑徐之程易明白正大切于治身切于用世未易轻议第其间有当用象数变互不容脱略者如履之眇跛比之马大壮之羊此类分明是互体如三年十年三百戸之类分明有数只作义理说固可若更推明变互尤为详密想老先生非不知此特欲以遏其流弊耳朱氏易则大槩本诸邵子啓蒙明述先天图而赞易之词谓邵明羲易程演周经此意可见曾亲闻辅汉卿广之说易须是识得辤变象占四字如初九潜龙云云此辞也有九则有六此变也潜龙即象勿用即占人谓本义专主占筮者此未识先生之意某每以此看本义诚是精密邵子无易解不过观物经世先天图诸书击壤诗中亦多有发明先天处参以汉上易则程邵之说尤明第汉上太烦人多倦看却是不可废耳某十二三年来本有合程邵为一书之意入山以后便欲逐旋抄记因温寻诸经一遍然后为之既入诸经中重新整顿则益觉向来涉猎疏卤不惟义理愈挹愈深而名物度数有一不讲便是欠阙縁此且更精读深思未暇有所著述来教期我善矣姑迟防年未晚来诗所谓尽此余生作放臣者请賖此七字以见付人各有时此岂其时邪书楼欲榜以蓻文楼三字可否或云六经姑作六字以备采择若俱未稳乞自台意别名示下示下新作二诗辄留来人一日和韵以呈但太匆草无佳思也姑取一笑
　　答乔尚书
</div>
    <div class="pagination">
<a href="鹤山集_page22.html">上一页</a><span>...</span><a href="鹤山集_page18.html">18</a><a href="鹤山集_page19.html">19</a><a href="鹤山集_page20.html">20</a><a href="鹤山集_page21.html">21</a><a href="鹤山集_page22.html">22</a><span class="current-page">23</span><a href="鹤山集_page24.html">24</a><a href="鹤山集_page25.html">25</a><a href="鹤山集_page26.html">26</a><a href="鹤山集_page27.html">27</a><a href="鹤山集_page28.html">28</a><span>...</span><a href="鹤山集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
