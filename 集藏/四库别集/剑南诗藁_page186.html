<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 186 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 186 页/共 193 页</h1>
    <div class="content">　　又
　　倦甚惟思睡闲来却要行疏泉入幽圃映树觇流莺药品从僧问琴材就客评转头还一日正尔送余生
　　思子虡
　　里堠迢迢阻问津年光冉冉苦催人未能免俗予嗟老岂不怀归汝念亲家酿湖莼谁共醉江云淮月又经春新诗题罢无从寄独倚危防一怆神
　　偶思蜀道有赋
　　天囘驿畔江如染鳯集城边栁似搓万事已随流水去一尊将奈夕阳何是非无定言何益穷达徐观得孰多幸有渔蓑归故里不妨高枕且酣歌
　　书意
　　养得山林气粗全此怀无处不超然日长琴奕茆檐下岁晚江湖箬防前天上本令星主酒俗间妄谓世无仙今年茶比常年早笑试西峯一掬泉【今年清明前数日山中已有新茶】
　　赠倪道士
　　羽衣暂脱着戎衣坐定方惊语入微归隐玉霄应不出他年容我扣岩扉
　　又
　　我坐虚名剩得穷百年身堕畏途中看君一棹烟波乐悔不常为采药翁
　　哭李孟达
　　旧交多已谢明时孟达竒才最所思晚岁立朝虽小试平生苦学竟谁知尊前一笑终无日地下相从却有期恸絶寝门霜日莫短篇聊为写余悲
　　送黄文叔守福州
　　黄公天下士遇主绍熙年议论前修似声名九牧传巨舟夷险济拱璧始终全勇退先诸老荣归总十连旌旄照关路冠盖盛离筵内阁恩光重宸毫墨色鲜任方分斧钺归即珥貂蝉病叟难为别临期一怅然
　　初夏杂咏
　　挥袖谢人间一窗如海寛鹿麋为老伴松屑当朝餐自悟达生理尽容非意干却嫌孤寂甚支灶学烧丹
　　又
　　病退身仍健年侵趣更高芳醪溢蛮榼短褐束郿縚本不营三窟何由挫一毫烟帆防时挂长啸破秋涛
　　又
　　屐路缘虚壁棋轩枕小滩言不媿籍熟睡却输搏咄咄书常嬾便便腹本寛山园时节好杏子已微丹
　　又
　　去日惊钻燧穷途困负薪故人天未逺薄俗眼边新踽踽飘零客悠悠賸长身寸心知已矣端欲为谁陈
　　又
　　昔日江湖上飘然无定居频倾京口酒亦食武昌鱼北首心空壮东归愤不摅岂知牙齿落送老一茆庐
　　即事
　　万里山河拱至尊羽林铁骑若云屯羣公先正不复作故国世臣谁尚存河洛可令终异俗蒭荛何自达脩门王师一日临榆塞小丑黄头岂足呑
　　渔扉
　　蜻蜓浦上一渔扉囘首人间万事非卖药山城携鹤去看碑野寺策驴归偶因束带悲腰减常为梳头感发稀午睡定知无客搅曲肱闲看雨霏霏【郊居遇雨作则无客至】
　　山行见三十年前题名怅然有赋
　　百年村落半丘墟垂老经过一枙车金石阙讹秦汉旧【谓秦始皇刻石及禹窆上汉】山川胜絶晋唐余醉题墨淡尘昏壁诗社人亡泪溅裾名宦半生成底事早时恨不学犂鉏
　　山房
　　柴门不掩俗人稀成就山房一段竒木叶最宜新雨后鸟声更胜莫春时家赀屡罄缘躭酒宿习犹存为爱诗别有一条差自慰木苗芎茁正离离
　　纵笔
　　兀兀一无为冥冥百不知倦多惟嗜睡食晚遂忘饥开巻浑如梦逢人不省谁何须觅知识木石即吾师
　　又
　　一防湛空明居然万事轻菜元胜肉食车岂异徒行幻境终何在金丹本自成信能如是解土苴亦长生
　　又
　　薙草除苦叶劳人亦动心无愁疎把酒习嬾罢弹琴濯垢临溪水追凉就木阴常寻省力处外物孰能侵
　　又
　　梦事饱曽经灵台了不惊寃亲同一妄魔佛两皆平应物如风过投床即鼾声晨兴拂几砚犹恨太劳生
　　窗下戏咏
　　飞来山鸟语惶愡却是幽人半睡中新竹成阴无弹射不妨同向北窗风
　　又
　　三尺清池镜面平剪刀叶底戏鱼行吾曹安得如渠乐傍渚跳波过此生
　　又
　　何处轻黄双小蝶翩翩与我共徘徊绿阴芳草佳风月不是花时也解来
　　埭西小聚
　　瓦盎盛蚕沙煮麦人三家小聚落两姓世婚姻父老衣冠古闾阎风俗淳不应陶靖节独号葛天民
　　老叹
　　步迟腰伛偻面瘦骨峥嵘贫病消前业耕樵乐太平有歌悲易水无酒醉湖城何许容身得门前钓艇横
　　衰甚书感
　　发残不胜冠齿堕欲废嚼譬如亭皋木秋至叶自落岂惟形骸变意气已非昨床隅倚拄杖壁上挂双屩经旬不出户薄饭羮藜藿居然逺霜露因得养腰脚年衰固应死延保未可度人之生实难夀终固为乐开巻思千载阅世等六博志士有蹈海儒生亦投阁何如酿浊醪遇兴时独酌半酣望青天万事付一噱
　　山行过僧庵不入
　　垣屋参差竹坞深旧题名处嬾重寻茶垆烟起知高兴碁子声疎识苦心淡日晖晖孤市防残云漠漠半川阴长吟未断清愁起已见横林宿暮禽
　　山行
　　闲人日日得闲行况值今朝小雨晴水浅游鱼浑可数山深药草半无名临溪旋唤罾舩渡过寺初闻浴鼓声小醉未应风味减满盘青杏伴朱樱
　　夜窗
　　性中汝本具光明蔽障除时道自成手刈茆苫数椽屋身鉏菜煮一杯羮天人迭胜谁能测祸福无常不待评惟有吾心终可恃夜窗袖手听松声
　　送邢刍甫入闽
　　两穷相值毎相怜闻子南游一怆然莫道此行非久别衰翁何敢望明年
　　又
　　君行正及荔枝丹想见临觞为破顔此外但宜烹茗雪伤生不用擘蚝山
　　从邢刍甫求桃竹拄杖
　　拄杖当年盛得名一枝尚觉百金轻老人不复须春草只要携渠处处行
　　老鸡
　　老鸡拥肿不良行将旦犹能効一鸣碓下糠粞幸不乏何妨相倚过余生
　　还东
　　还东寒暑几推移渐近黄梅细雨时窗下兴防初掩巻花前技痒又成诗囊钱不贮还成癖官事都捐未免痴赖是病躯差胜旧一杯藜粥且扶衰
　　行东山下至南岩
　　穿林了不厌﨑岖邂逅幽怀得少摅昔媿出山成小草今知流水羡游鱼呦呦驯鹿随轻策泱泱流泉入野渠坐觉尘襟真一洗正如头垢得爬梳
　　书幸
　　谋身从昔本迂疎岂料余年却晏如盘箸无时阙鲑菜道途随事有舟车故衣已敝月三浣短发虽残日一梳里巷浮沉亦何憾见贤犹及渡江初
　　放言
　　酒熟固可喜酒尽亦陶然有客则剧谈无客枕书眠饥啜羮不糁闲玩琴无摘嗅砌下花掬弄涧底泉啄木抱蠧枿抟黍鸣桑颠欣然为一笑世故何足捐无人骂郑防亦无嘲孝先囘顾三角童吾与汝忘年
　　晚步门外
　　槐叶已成阴楸花亦离离日莫门无人迨我消揺时左持漆园书右挟栗里诗风从湖面来成此一段竒石路虽甚狭雅称拖笻枝少顷山月明照我角巾欹
　　夏夜
　　风便更漏明室虚蚊蚋静筋骸日益衰厌事乐幽屏清灯北窗下突兀写孤影进学无新功赋诗聊自警
　　瓮池
　　薶瓮东堦下滟滟一石水买鱼畜其间鱍鱍三十尾力微思及物为惠止于此无风水不揺得志鱼自喜涵泳藻与蒲永不畏刀几饭罢时来观相娱从此始
　　种菜
　　菜把青青间药苗豉香盐白自烹调须防彻案呼茶椀盘箸何曽觉寂寥
　　又
　　老农饭粟出躬耕扪腹何殊享大烹吴地四时常足菜一番过后一番生
　　又
　　白苣黄上市稀盘中顿觉有光辉时清闾里俱安业殊胜周人咏采薇
　　又
　　引水何妨蓻芥菘圃功自古补三农恨君不见名山芋藏蓄犹堪过岁凶
　　白首
　　白首归来老故园索居情味更堪论关河悠邈梦魂到亲旧凋零书札存身病自怜诗思退家贫客笑酒醅浑昏昏只欲投床睡儿劝孙扶强出门
　　东窗遣兴
　　巷陌过从少园林景物新羣鱼时戏藻驯雉每依人映户槐阴宻堆盘麦饵珍残春又陈迹抚事一伤神
　　又
　　巾屦长闲客帘栊薄暑天巢空重乳燕叶密未鸣蝉壶箭看多算图书理断编悠然已夕日却上采菱舩
　　又
　　夏浅清阴满村深白日长言多思寂黙酒醒悔猖狂老马漫知路钝锥寜出囊此翁真耄矣嬾放亦何伤
　　北窗
　　晏婴长不满五尺淳于饮能至一石老无功名未足叹滑稽玩世亦非昔当年交友倾一时谁料蓬门今寂寂陈山李石千载士早死当为天下惜斯文显晦端有命道悠运促非人力我今稽山一老农百岁不死知何益后生可畏要有人谁能隐若一敌国狂言勿发心自惊归坐北窗还黙黙
</div>
    <div class="pagination">
<a href="剑南诗藁_page185.html">上一页</a><span>...</span><a href="剑南诗藁_page181.html">181</a><a href="剑南诗藁_page182.html">182</a><a href="剑南诗藁_page183.html">183</a><a href="剑南诗藁_page184.html">184</a><a href="剑南诗藁_page185.html">185</a><span class="current-page">186</span><a href="剑南诗藁_page187.html">187</a><a href="剑南诗藁_page188.html">188</a><a href="剑南诗藁_page189.html">189</a><a href="剑南诗藁_page190.html">190</a><a href="剑南诗藁_page191.html">191</a><span>...</span><a href="剑南诗藁_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
