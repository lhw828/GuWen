<!DOCTYPE html>
<html>
 <head>
  <meta charset="utf-8"/>
  <title>
   传家集 - 第 30 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   传家集 - 第 30 页/共 47 页
  </h1>
  <div class="content">
   陈治要上殿劄子【治平元年七月十八日上】
　　臣闻舜与臯陶赓歌相戒以明良爲美以丛脞爲非盖以王者奄有四海君临亿兆若事无巨细皆以身亲之则所得至寡所失至多矣古语有之曰察目睫者不能见百歩察百歩者亦不能见目睫非不欲兼之势不可也是以明王緫其大体执其枢要精选贤能任以百职有功者赏有罪者诛故处躬不劳而収功甚大用此道也臣伏见陛下自亲政以来厉精求治孳孳不倦未明求衣日昃不食虽大禹之勤劳文王之懿恭无以过此然而政有本末事有细大举其纲则百目张挈其领则众毛理臣愿陛下先其本后其末急其大缓其细择人而任之此政之本也赏善而罚恶此事之大也陛下当先察羣臣之邪正与其材能之所堪然后思天下有某事不治者当使某人治之其公忠勤恪功效显著者劝之以厚赏奸回惰慢无功败事者威之以严刑如是则万事无不举兆民无不安陛下可以髙拱无爲而名配尧舜矣至于簿书之烦碎文法之防宻钱糓之出纳体例之有无此乃羣臣百吏之所守非陛下所当留意也陛下若舍彼而取此则臣恐徒有大禹之勤劳而不获其功文王之懿恭而不见其治也臣以献替爲职遇陛下勤政之初虚心求谏此乃千载一时诚不敢以细末之事烦污聦明伏望陛下深思此道乃自古及今致治之大本勿以爲迂阔陈熟之言而忽之则天下幸甚取进止
　　言程戡施昌言劄子【治平元年七月二十八日上】
　　臣窃闻近者夏国屡起事端边境之变不可不备爲备之要在于择帅伏见鄜延路经略使程戡资性奸回泾原路经略使施昌言老病昏昧皆以斗筲罢愞之才当折冲御侮之任平居之时未见有阙一旦警急必败大事譬如开门揖盗以肉餧虎臣窃爲国家危之伏望朝廷早择智勇之将以代其任二人并除致仕以安边境之民戒偷禄之臣取进止
　　言任守忠劄子【治平元年七月十八日上】
　　臣窃闻入内内侍省都都知任守忠擅取奉宸库金珠数万两献遗中宫自以爲功仍受中宫赏赐外议籍籍无不骇愕伏以守忠从来罪恶极多不可遽数陛下体元继统圣政方新守忠曽无畏惮益恣巧谄公取官物自私恩賛椒房首爲侈靡既求权宠又分厚利奸邪之臣无大于此伏望陛下特发神断以守忠付所司穷治所犯明正典刑以示天下取进止
　　言任守忠第二劄子
　　臣近曽上言任守忠奸邪事迹乞正典刑未闻施行臣案守忠懐奸罔上谄佞贪惏窃弄权柄固非一日专爲谗慝交搆两宫狡诈反覆陛下所知若非先帝圣明皇太后仁慈则社稷可忧天位不安今又盗取库物曲求容媚教中宫爲不顺陷陛下爲不义此而不诛典刑安用据守忠罪恶臣久合奏陈但以陛下践阼之初天威未振欲望陛下亲发英断戮此大奸使内外之臣莫不震肃今圣恩容贷已及嵗余外议皆言守忠以谄佞之故受陛下宠遇过于先帝之时臣备位谏官不敢塞黙守忠职在宫禁久专威福若不早除恐别生事伏望陛下如臣前奏速以守忠付所司穷治所犯肆之市朝以副天下之望取进止
　　言任守忠第三劄子【次日守忠除保信军节度副使蕲州安置】
　　臣近者两次上言任守忠奸邪事迹乞正典刑至今未闻施行臣廹于忠恳不能自已窃见守忠早以小臣获事先帝幸蒙奬抜荣禄俱极日侍左右不能以忠言正道补益万分专以诙谐谄谀苟求悦媚其罪一也緫领近侍委之差遣而陵忽同列与夺自恣附已则爱悦逆意则憎疾援引亲党排抑孤寒任情狥私略无顾避其罪二也从来所受俸禄赏赐亦爲不少而资性贪惏老而益甚盗窃官物受纳货赂金帛珍玩溢于私家第宅产业甲于京师聚敛之心曽无纪极其罪三也交结朋援专权据势纵逞胷臆妄行威福所爱者虽有大罪掩盖不言所恶者小有瑕疵紏擿成事使宫禁之内侧足屏息畏惮守忠无以爲比其罪四也濮王之薨守忠监防事卖弄国恩轻蔑皇族乗其有丧丐夺财物所得甚多终不满意遂诬长子宗懿以爲不孝使被谴谪感愤成疾以至没身不能自雪其罪五也先帝以春秋寖髙未有继嗣深思宗庙生民之重属意圣明固非一日而守忠隂蓄奸心沮壊大防深忌国家立长立贤自欲于仓猝之际居中建议择防弱昬懦之君以邀大利如有唐之季定防国老门生天子頼先帝聦明卓然逺览断志不疑不然则太平之业几坠于地其罪六也及陛下既爲皇子守忠内懐忧惧日于先帝之前离间百端隔絶内外进对甚希使先帝爲陛下之父不得施爲父之恩陛下爲先帝之子不得展爲子之亲其罪七也及先帝晏驾陛下纉统不幸遇疾皇太后权同聴政守忠乗此之际大逞奸谋闚伺语言撰造事迹往来革面进退异辞使皇太后以文母之慈不免投杼之疑陛下以曽闵之孝立有负恩之谤交搆两宫遂成深隙计其隂谋无所不至頼皇太后聦明确然执义不可倾移不然祸变之兴岂可具道其罪八也及圣体既安皇太后恭还大政守忠不劝陛下以勤修子道承顔顺意报答盛徳恢广令誉而相时随势斗异炎凉欲诈输新忠以巧遮旧恶用昔时谗陛下之计爲今日谗皇太后之辞虽陛下未必聴受而使皇太后闻之不能不以介意终日涕泣悒怏成疾守忠但欲左右反覆自爲身谋并不顾天下之人议陛下之善恶其罪九也皇后正位尚新天下耸观令徳守忠辄爲皇后画策并不禀问皇太后矫传教旨开祖宗寳藏擅取金珠数万两以献皇后既取悦一时又坐享厚赐逆妇姑之礼开骄侈之源使皇后受其恶名而已身収其重利爲臣奸邪孰甚于此其罪十也守忠有大罪十皆陛下所亲见众人所共知其余欺谩爲奸恣横不法事类繁多不可胜言诚国之大贼人之巨蠹伏望陛下尽发守忠之罪明示四方斩于都市以惩奸慝取进止
　　言内侍差遣上殿劄子【治平元年上】
　　臣向时上殿伏见陛下宣谕以内臣差遣并一切委之都知司臣当时已曽奏陈以爲非便今入内内侍省都都知任守忠恃此权势背公立私奉之者坐获进擢忤之者立致排摈威福之柄尽在其手遂使宫禁之中畏惮其人过于人主罪盈恶积幸頼陛下神断已斥而去之然傥不収还威福之柄则是去一守忠生一守忠终无益也臣愚伏望陛下自今日已后除内臣常程差遣依旧令都知司定差外其勾当御药院内东门龙图天章阁后苑化成殿延福宫等处及非时差管勾里外要切公事之人并乞陛下亲加选擢试之以事观其爲人忠谨有功者则加赏拔奸邪不职者则加贬退不必一一勘防资序检寻体例如此则谁不懐徳畏威输忠竭力岂独内臣而已虽外朝之人臣亦可用此道而治也取进止
　　贡院乞逐路取人状【治平元年上】
　　准中书批送下知封州栁材奏欲乞今后南省考试进士将封国学鏁防举人试巻衮同糊名其诸道州府举人试巻各以逐路糊名委封弥官于试巻上题以在京逐路字用印送考试官其南省所放合格进士乞于在京逐路以分数裁定取人所贵国家科第均及中外如允所请伏乞下两制详定者右谨具如前当院今将簿籍勘防近嵗三次科场内嘉祐三年国子监得觧及免觧进士共一百一十八人及第者二十二人约五人中取一人开封府得觧及免觧进士共二百七十八人及第者四十四人约六人中取一人河北路得觧及免觧进士共一百五十二人及第者五人约三十人中取一人京东路得觧及免觧进士共一百五十七人及第者五人梓州路得觧及免觧进士共六十三人及第者二人并约三十一人中取一人广南东路得觧及免觧进士共九十七人及第者三人约三十二人中取一人荆湖南路得觧及免觧进士共六十九人及第者二人约三十四人中取一人广南西路得觧及免觧进士共三十八人利州路得觧及免觧进士共三十六人防州路得觧及免觧进士共二十八人及第者各只一人河东路得觧及免觧进士共四十四人全无人及第嘉祐五年国子监得觧及免觧进士共一百八人及第者二十八人开封府得觧及免觧进士共二百六十六人及第者六十九人并约四人中取一人京东路得觧及免觧进士共一百五十人及第者五人约三十人中取一人荆湖南路得觧及免觧进士共六十九人及第者二人约三十四人中取一人广南东路得觧及免觧进士共八十四人及第者二人约四十二人中取一人河东路得觧及免觧进士共四十一人陜西路得觧及免觧进士共一百二十三人及第者各只一人荆湖北路得觧及免觧进士共二十四人广南西路得觧及免觧进士共六十三人防州路得觧及免觧进士共三十二人并全无人及第嘉祐七年国子监得觧及免觧进士共一百一十一人及第者三十人约四人中取一人开封府得觧及免觧进士共三百七人及第者六十六人约五人中取一人荆湖南路得觧及免觧进士六十八人及第者二人约三十四人中取一人陜西路得觧及免觧进士共一百二十四人及第者二人约六十二人中取一人河北路得觧及免觧进士共一百五十四人河东路得觧及免觧进士共四十五人荆湖北路得觧及免觧进士共二十三人及第者各一人广南东路得觧及免觧进士共七十七人广南西路得觧及免觧进士共六十三人利州路得觧及免觧进士共二十八人并全无人及第以此比较在京及诸路举人得失多少之数显然大段不均盖以朝廷每次科场所差试官率皆两制三馆之人其所好尚即成风俗在京举人追趋时好易知体面渊源渐染文采自工使僻逺孤陋之人与之爲敌混同封弥考较长短势不侔矣孔子曰十室之邑必有忠信如丘者焉言虽微陋之处必有贤才不可诬也是以古之取士以郡国户口多少爲率或以徳行或以材能随其所长各有所取近自族姻逺及夷狄无小无大不可遗也今或数路之中全无一人及第则所遗多矣国家用人之法非进士及第者不得美官非善爲赋诗论策者不得及第非游学京师者不善爲赋诗论策以此之故使四方学士皆弃背乡里违去二亲老于京师不复更归其间亦有身负过恶或隠忧匿服不敢于乡里取觧者往往私买监牒妄冒户贯于京师取觧自间嵗开科场以来逺方举人惮于往还只在京师寄应者比旧尤多国家虽重爲科禁至于不用防赎然冒犯之人嵗嵗滋甚所以然者盖由每次科场及第进士大率是国子监开封府觧送之人则人之常情谁肯去此而就彼哉夫设美官厚利进取之途以诱人于前而以苛法空文禁之于后是犹决洪河之尾而捧土以塞之其势必不行矣书曰无偏无党王道荡荡国家设贤能之科以俟四方之士岂可使京师诈妄之人独得取之今来栁材所起请科场事件若依而行之委得中外均平事理允当可使孤逺者有望进逹侨寓者各思还本土矣难者必曰国家比设封弥誊録以尽至公其诸路举人所以及第少于在京者自以文艺疎拙长短相形理宜黜退今若于封弥试巻上题在京逐路字号必虑试官狥私者因此得以用情是大不然国家设官分职以待贤能大者道徳噐识以弼谐教化其次明察惠和以拊循州县其次方略勇果以扞御外侮小者刑狱钱糓以供给役使岂可专取文艺之人欲以备百官济万事邪然则四方之人虽于文艺或有所短而其余所长有益于公家之用者盖亦多矣安可尽加弃斥使终身不仕邪凡试官挟私者不过狥其亲知乡党今虽题逐路字号若试官欲狥其亲知则一路之人共聚一处不知何者是共亲知若欲狥其乡党则一路之中所取自有分数岂敢偏于本路剰取一人以此言之虽题逐路字号试官亦无所容其私也今欲乞依栁材起请今后南省考试云云裁定取人若朝廷尚以爲有所嫌疑即乞令封弥官将国子监开封府及十八路临时各以一字爲偏傍立号假若国子监尽用干字开封府尽用坤字京东路尽用离字京西路尽用坎字爲偏傍其余路分并依此例委知贡举官于逐号之中考校文理善恶各随其短长每十人中取一人奏名其不满十人者六人以上亦取一人五人以下更不取人其亲戚举人别试者缘人数至少更不分别立号只依旧条衮同封弥分数取人其合该奏名者更不入南省奏名数内如允所奏乞降指挥下贡院遵守施行

　　传家集巻三十二
　　钦定四库全书
　　传家集巻三十三　　　　宋司马光　撰
　　章奏十六
　　言讲筵劄子【治平元年九月三日上】
　　臣伏覩讲筵所告报奉圣防令自九月初五日后逐日讲筵至重阳节住讲候将来开春别选日讲筵臣窃以国家本设经筵欲以发明道谊裨益圣徳先帝时无事常开讲筵近嵗因圣体不安遂于端午及冬至以后盛暑盛寒之时权罢数月今陛下始初清明方宜鋭精学问之时而五日开讲八日已罢臣恐议者以爲陛下非有意于求道但欲循故事备外事而已羣臣非有意于明道但欲塞职业求锡赉而已若果如此臣窃爲朝廷羞之且陛下近増置诸宫教授仍下诏戒朂宗室使之向学傥陛下不以身先之则宗室安肯奉诏哉臣愚以爲陛下若别有所爲未暇开讲则且俟佗时亦未爲晩若既开讲筵则恐数日之间未宜遽罢取进止
　　乞讲尚书劄子【治平元年上】
　　臣伏覩经筵所讲説论语将毕窃以尚书者二帝三王嘉言要道尽在其中爲政之成规稽古之先务也陛下新承大统留意万几欲求楷模莫盛于此臣不胜区区欲望陛下更以圣意裁酌将来论语既毕令讲説尚书取进止
　　言除盗劄子【治平元年十月十日上】
　　臣窃闻降勅下京东京西灾伤州军如人户委是家贫偷盗斛斗因而盗财者与减等断放未知虚的若果如此深爲不便臣闻周礼荒政十有二散利薄征缓刑弛力舍禁去几率皆推寛大之恩以利于民独于盗贼愈更严急所以然者盖以饥馑之嵗盗贼必多残害良民不可不除也顷年尝见州县官吏有不知治体务爲小仁者或遇防年有刼盗斛斗者小加寛纵则盗贼公行更相刼夺乡村大扰不免广有収捕重加刑辟或死或流然后稍定今若朝廷明降勅文豫言偷盗斛斗因而盗财者与减等断放是劝民爲盗也百姓乏食官中当轻徭薄赋开仓赈贷以救其死不当使之自相劫夺也今嵗府界京东京西水灾极多严刑峻法以除贼盗犹恐春冬之交饥民啸聚不可禁御又况降勅以劝之臣恐国家始于寛仁而终于酷暴意在活人而杀人更多也凡号令之出不可不慎毫厘之失爲害实多若才知其失随即更张犹胜于有害及民迷而不复者也伏望陛下速令収还此勅严责京东京西转运司及州县应灾伤之处多方擘画斛斗救济饥民若有一人敢劫夺人斛斗者立加擒捕依法施行如此则众知所畏不敢轻犯所以保全愚民减省刑狱之道也取进止
　　言备边劄子
　　臣闻周书称文王之徳曰大邦畏其力小邦懐其徳盖言诸侯傲狠不賔则讨诛之从顺柔服则保全之不避彊不陵弱此王者所以爲政于天下也臣伏见去嵗先帝登遐赵谅祚遣使者来致祭延州差指使髙宜押伴入京冝言语轻肆傲其使者侮其国主使者临辞自诉于朝臣当时与吕诲上言乞加冝罪朝廷忽略此事不以爲意使其怨怼归国一国之人皆以爲耻今嵗以来谅祚招诱亡命防集兵马窥伺邉境攻围堡寨驱胁熟户八十余族杀掠弓箭手约数千人悖逆如此而朝廷乃更遣使臣赍诏抚谕彼顺从则侮之傲狠则畏之无乃非文王所以令诸侯乎若使臣至彼谅祚稽首伏罪禁止侵掠犹或可赦若复拒违王命辞礼骄慢侵掠不已未知朝廷将何以待之伤威毁重孰甚于此方今公私困竭士卒骄惰将帅乏人而戎狄犯边事之可忧孰大于此而朝廷上下晏然若无事者其故何哉岂朝廷自有其备而疎外之臣不得与知乎臣窃惑之所谓备者非但添屯军马积贮粮草而已也在于择将帅而修军政也二者皆阙何谓有备臣不胜愤懑伏望陛下博延羣臣访以御边之策择其善者而力行之方今救边之急宜若捧漏瓮沃焦釡犹恐不及岂可外示闲暇而养成大患也取进止
　　言蓄积劄子
　　臣闻国以民爲本民以食爲天国家近嵗以来官中及民间皆不务蓄积官中仓廪大率无三年之储乡村农民少有半年之食是以小有水旱则公私穷匮无以相救流移转徙盗贼并兴当是之时朝廷非不以爲忧及年糓稍丰则上下之人皆忘之矣此最当今之深也先帝时臣曽上言乞将诸路转运使及诸州军长吏官满之日仓库之实比于始至増减多少以爲黜陟又令民能力田积糓者皆不以爲家赀之数欲爲国家力救此自后不闻朝廷施行今嵗开封府界南京宿亳陈蔡曹濮济郓等州霖爲灾稼穑之田悉爲洪流百姓羸弱者流转佗方饿死沟壑强壮者起爲盗贼吏不能禁朝廷欲开仓赈贷则军储尚犹不足何以赡民欲括取于蓄积之家则贫者未能赈济富者亦将乏食又使今后民间不敢蓄积不幸复有防年则国家更于何处取之此所以朝廷虽寒心销志亦坐而视之无如之何者也臣窃思之盖非今日有司之罪乃向时有司之罪也往日不可及来者犹可追陛下傥不于今日特留圣心速救此丰防之期不可豫保若向去复有水旱螟蝗之灾饥馑相仍甚于今年则国家之忧何所不至乎臣又闻平籴之法必谨视年之上下故大熟则上籴三而舍一中熟则籴二下熟则籴一使民适足价平则止小饥则发小熟之所敛中饥则发中熟之所敛大饥则发大熟之所敛而粜之所以取有余补不足也今开封府及京东京西水灾之处放税多及十分是大饥之嵗也官吏往往更行収籴所给官钱既少百姓不肯自来中籴则遣人编拦搜括无以异于冦盗之钞劫是使有糓之家愈更闭匿不敢入市糓价益贵人不聊生如此非独天灾亦由吏治颠错之所致也臣愚欲望朝廷检防臣前次及今来所奏事理更加详酌择其可者少赐施行指挥开封府界及京东京西灾伤州军见今官中収籴者一切止住其有常平广惠仓斛斗之处按籍置歴出粜赈贷先救农民告谕蓄积之家许行出利借贷与人候丰熟之日官中特爲理索不令逋欠其河北陜西河东及诸路应丰稔之处委转运司相度糓价贱者广谋収籴价平即止如本路阙少钱物即委三司于佗处擘画那移应副仍自今以后乞朝廷每年谨察诸路丰防之处依此施行臣窃料有司必言官无闲钱可以趂时収籴臣伏见国家每遇防荒之嵗縁邉屯军多处常用数百钱籴米一斗若用此于丰稔之嵗可籴一硕不知有司何故于防荒之嵗则有钱供亿至丰稔之嵗则无钱也此无佗故患在有司偷安目前以俟迁移进用不爲国家思乆逺之计而已故臣惟愿陛下深留圣意取进止
　　言阶级劄子【治平元年十一月十五日上】
　　臣闻治军无礼则威严不行礼者上下之分是也唐自肃代以降务行姑息之政是以藩镇跋扈威侮朝廷士卒骄横侵逼主帅下陵上替无复纲纪以至五代天下大乱运祚迫蹙生民涂炭祖宗受天景命圣徳聦明知天下之乱生于无礼也乃立军中之制曰一阶一级全归伏事之仪敢有违犯罪至于死于是上至都指挥使下至押官长行等衰相承粲然有叙若身之使臂臂之使指莫敢不从故能东征西伐削平海内爲子孙建久大之业至今百有余年天下太平者皆由此道也近嵗以来中外主兵臣僚往往不识大体好施大惠以盗虚名军中有犯阶级者务行寛贷是致军校大率不敢钤束长行甘言悦色曲加煦妪以至懦怯兵官亦爲此态遂使行伍之间骄恣悖慢寖不可制上畏其下尊制于卑所谓下陵上替者无过于此臣闻圣王刑期于无刑今寛贷犯阶级之人虽活一人之命殊不知军法不立渐成陵替之风则所系乃亿兆人之命也臣愚欲望陛下特降诏防申明阶级之法戒勅中外主兵臣僚令一遵祖宗之制如敢有辄行寛贷曲収众心者严加罪罚以儆其余庶几纲纪复振基绪永安取进止
　　言举官上殿劄子【治平元年十一月二十五日上】
　　臣闻致治之本在于得贤天下至广羣臣至众人主不能徧知必资荐举若荐举不得其实则邪巧并进官职耗废是故设连坐之法以惩之此百王不易之道也伏见近降诏书令中外臣僚于文资官内不以职位髙下举行实素着官政尤异可备陞擢任使之人又于诸司使以下至三班使臣内举堪充将领及行陈任使之人此乃前世之令典当今之切务臣始闻之不胜庆抃既而议者皆言数年之前亦曽有此诏书所举甚众未闻朝廷曽有所陞擢今兹盖亦修故事饰虚名而已非有求贤之实也若果如此诚有何益臣愚欲望陛下尽将今来臣僚所举之人随逐人资叙各置一簿编其姓名留之禁中其副本降付中书枢宻院若遇文臣转运副使提防刑狱转运判官知大藩府及武臣緫管钤辖路分都监知州军等有阙除用旧资叙人外应系陞陟入上件差遣者并乞于今来举官簿内次等资叙人中陛下亲加选择防定一人其不系今来荐举之人不得差充上件差遣若陞陟以后佗日职事败阙不如所举及犯赃私罪其举主并依法施行虽见任两府亦乞不以恩例特放凡系举官不当降官及降差遣者未满三年虽遇恩赦不得牵复如此则羣臣莫敢不尽公择人天下贤才皆可得而官使矣取进止
　　言陈述古劄子【治平二年正月十日上】
　　臣窃闻陜西都转运使陈述古昨因巡边妄奏朝廷称边鄙寜静不足爲虑后因权泾原路经略司事闻副緫管刘几称西人防集将谋入冦请出兵防扞述古恐与前奏相违因此怒几奏称不协军情张皇生事擅移几知鳯翔府数日之间西人果大举犯边杀掠弓箭手及熟户蕃部述古亦不即时发兵救援致陷没数千户近者虽知朝廷已差台官勘述古罪状然窃闻所坐止于擅移刘几及奏状有不实之处若以文吏议之罪不至重若以国计言之爲害实深何则国家承平日久人不习战虽屯戍之兵亦临敌难用唯弓箭手及熟户蕃部皆生长邉陲习山川道路知西人情伪材气勇悍不惧战鬬从来国家頼之以爲藩蔽今述古知西人欲来侵扰而自避飜覆之辜顺成欺罔之谋抑遏将官不许救防遂以数千户生民委于虎口使父子流离骨肉涂炭岂惟已陷没者深可哀痛臣恐自今以后诸路弓箭手皆不敢于极邉居止熟户蕃部皆有叛国从贼之心以此观之其害岂小哉况述古出于门防材气庸鄙自歴官以来所至之处纵恣胷臆残虐吏民不顾宪典轻侮王命骄暴狠狡天下共知屡曽坐事黜降旋复収用叨窃名位一朝至此诚过其分量故天夺之魄举措乖谬骇人视聴陷败民命挫辱国威内外之人无不愤疾臣闻舜诛四防而天下服如述古平生所爲亦可以谓之防人矣陛下纵不欲明加斧钺以谢邉民亦当投之荒裔以御魑魅庶使封疆之臣少加警惧取进止
　　言皮公弼劄子【治平二年正月十一日上】
　　臣伏覩近降诏书于初任第二任通判人中选人权发遣三司判官公事九年之后擢爲职司既使之久于其事又待以不次之位此诚用人之要术爲政之首务也然当兹选擢之初天下士大夫莫不延颈而望拭目而视若得清修孤直之人则皆劝慕爲善砥节砺行不肖者亦化爲贤矣若得贪汚谄伪之人则皆倾巧干进饰貌盗名安恬者亦变而爲躁矣此乃风俗之本原政治之枢机不可以不慎自非有竒材异绩爲天下所知未可容易当此举也窃见尚书都官员外郎皮公弼爲吏之处以贪饕致富资性狡猾善爲进取在京师则造请不倦在外则书启相寻专用此术致举主三十余人一旦首膺兹选天下之人苟有知公弼所爲者但私议窃叹愤郁喑呜莫敢发言此岂可以称陛下求贤之意副四方跂竦之望哉若所选之人皆如皮公弼之类乃是开此徼幸之门以爲佞邪躁进之涂恐非朝廷之福也所有皮公弼伏望圣慈追还前命勒归本任况今中外之官本资序合入三司判官者尚不啻数十人岂得其中全无可选择者愿且选以补即目三司判官之阙俟果有竒材异绩爲众所知者然后依近降诏书举而用之天下幸甚取进止
　　言皮公弼第二劄子
　　臣近曽上言乞罢皮公弼三司判官公事未闻朝廷施行臣闻周礼小宰以六计羣吏之治曰亷善亷能亷谨亷正亷法亷辨盖言爲吏者虽有六事皆以亷爲本也翼奉曰人诚向正虽愚爲用若乃懐邪智益爲害盖言人操心不正者虽有材能无所用也今以公弼材能求于朝士之间不爲难得若其贪汚谄伪则罕有其比陛下方欲简防英贤待之不次以砥砺羣臣新美大化而得公弼之徒臣恐四方闻之无不觧体使亷正之士沈抑而不显贪邪之人辐凑而竞进其于亏损圣政败壊风俗不爲细事伏望陛下早追还公弼前所授恩命勒归东明本任取进止
　　言王广渊剳子【治平二年正月十三日上】
　　臣伏见新除王广渊直集贤院外廷之人无不怪惑偶语族谈莫知其故或云广渊以唇舌便佞游走于公卿之门盖执政所荐也或云陛下龙潜之时广渊以文章因陛下故人自荐逹素防知赏故特加防擢此二者臣莫知其虚实若果有其一皆非朝廷之美也夫端士进者治之表也憸人进者乱之阶也臣窃闻广渊虽薄有有文艺其余更无所长于士大夫之间好奔竞善进取称为第一若以此获公卿之知则其人固非端士矣向以初任通判编排中书文字二年之间堂除知舒州搢绅已皆相与指目以为侥幸今又骤加美职安得不取外廷之怪惑乎陛下方涖政之初欲简防天下贤材寘诸不次之位以率厉羣臣而执事之臣不能称陛下之意前此用皮公弼权发遣三司判官今又用王广渊直集贤院将何以使天下之人尚廉耻之莭崇敦厚之风乎若陛下龙潜之时广渊果曽以文章自达于左右此尤不可昔汉文帝时景帝为太子尝召上左右饮中郎将卫绾独称疾不往及即位宠待绾过于佗臣周太祖时世宗镇澶州张美为三司吏掌州之钱谷世宗私有求假美悉力应奉及即位众皆称美材敏而世宗终薄其为人广渊若当仁宗之世私以文章献于陛下为臣忠谨者肯如是乎陛下今日当治其罪而又赏之将何以厉人臣之节也所有王广渊新直集贤院勅伏乞追还
　　言王广渊第二劄子
　　臣近曽上言乞罢王广渊直集贤院事未闻朝廷施行外议籍籍至今未已臣备位諌职不敢塞黙窃见广渊憸邪便佞勤于造请以此之故自幕职入京数年之间得堂除知州今又以特防直集贤院臣不知广渊有何才徳过絶于人而受国家宠荣如此之速也议者皆言陛下在藩邸时广渊因时君卿以文章笔札私有防献深自结纳故有今日之命若果如此大为非宜臣闻为人君者洗濯其心至公至正审察善恶明辨是非忠信者虽有怨雠而必用奸回者虽有私恩而必诛是以羣臣暁然各知所守一心同徳以事其上今广渊若于仁宗之世私结陛下之知则陛下察其为人果为忠信果为奸回若以此获美官则奸囘之臣欲求进身者将何所不为恐非陛下之利也自古以来惟英明之主能知此理伏望陛下追还广渊恩命仍严加窜谪以惩憸巧之臣用心不一者取进止







　　传家集巻三十三
　　钦定四库全书
　　传家集巻三十四　　　　宋　司马光　撰章奏十七
　　乞罢陜西义勇劄子【治平元年十一月二十二日上】
　　臣传闻朝廷差陜西提防刑狱陈安石于本路人户三丁之内刺一丁充义勇不知虚实若果如此大爲非便臣窃意议者必以爲河北河东皆有义勇而陜西独无近因赵谅祚寇邉故欲广籍民兵以备缓急使之捍御也臣伏见康定庆厯之际赵元昊叛乱王师屡败死者动以万数国家乏少正军遂籍陜西之民三丁之内选一丁以爲乡弓手寻又刺充保捷指挥差于防邉戍守当是之时闾里之间惶扰愁怨不可胜言耕桑之民不习战鬭官中既费衣粮私家又须供送骨肉流离田园荡尽陜西之民比屋凋残至今二十余年终不复旧者皆以此也其谋策之失亦足以爲戒矣是时河北河东邉事稍缓故朝廷但籍其民以充义勇更不刺爲军虽比之陜西保捷爲害差小然国家何甞使之捍御戎狄得其分毫之益乎今议者但怪陜西独无义勇不知陜西之民三丁之内已有一丁充保捷矣自西事以来陜西困于科调比于景祐以前民力减耗三分之二加之近嵗屡遭凶歉今秋方获小稔且望息肩又值邉鄙有警众心已揺若更闻此诏下必大致惊扰人人愁苦一如康定庆厯之时是贼寇未来而先自困也况即日陜西正军甚多不至阙乏何爲遽作此有害无益之事以循覆车之辙也伏望朝廷审察利害特罢此事诚一方之大幸取进止
　　乞罢陜西义勇第二上殿劄子
　　臣近曽上言乞罢刺陜西义勇事未审朝廷曽与不曽别爲商量臣前次上殿乞陛下留意备邉所谓备者非但添屯军马积贮粮草而已在于择将帅而修军政今将帅不才者未闻有所更改军政頺弊者未闻有所振举而忽取腹内州军之民尽刺以爲兵外人闻之无不骇愕今陜西沿邉正军动以万数朝廷若能择有方略胆勇之人以爲将帅使之简去疲弱选取精鋭勤加教习明行赏罚则虽欲取银夏而税其地擒赵谅祚而制其命有何所难况但止其钞盗乎今朝廷不孜孜以将帅军政爲急而无故籍耕桑之民使之执兵徒有惊扰而实无所用臣不知谁爲陛下画此策也昔康定庆厯之间朝廷以元昊犯邉官军不利已曽籍陜西之民以爲乡弓手始者明出勅牓云但欲使之守防乡里必不刺充正军屯戍邉境牓犹未収而朝廷尽刺充保捷指挥令于邉州屯戍当是之时臣丁忧在陜备见其事民皆生长太平不识金革一旦调发爲兵自陜以西闾阎之间如人人有丧户户被掠号哭之声弥天亘野天地爲之惨凄日月爲之无色往往迯避于外官中絷其父母妻子急加追捕鬻卖田园以充购赏暨刺面之后人贠教头利其家富百端诛剥衣粮不足以自赡须至取于私家或屯戍在邉则更须千里供送祖父财产日销月铄以至于尽况其平生所习者惟桑麻耒耜至于甲胄弩槊虽日加教阅不免生疎而又资性戆愚加之畏懦临敌之际得便即思退走不惟自丧其身兼更拽动大阵自后官中知其无用遂大加沙汰给与公凭放令逐便而惰游已乆不复肯服稼穑之劳兼田产已空无所复归皆流落冻馁不知所在长老至今言之犹长叹出涕其爲失策较然可知足以爲后来之戒而不足以爲法也今朝廷虽云所籍之民止刺手背农隙之时委州县召集教阅只在乡里不令戍邉而民间惩往年之事必大兴讹言互相惊扰朝廷号令失信前后已多虽州县之吏徧至民家面加晓谕亦终不肯信逃亡避匿刑狱必繁怨嗟之声周徧一方足以动揺羣心感伤和气若使分毫有益于国亦无所顾此有害无益显然明白近在目前设使教习得成一旦谅祚大举入寇邉臣不能捍御而使之深入三辅东过潼闗乃欲驱此乌合村民以拒之不亦难乎此适足以取戎狄之笑而已伏望陛下轸念生民深察得失其刺义勇事早赐寝罢取进止
　　乞罢刺陜西义勇第三劄子
　　臣累日前方闻朝廷有指挥令陜西路拣乡村百姓充义勇臣即时有奏劄子言其非便昨日又上殿具劄子面有敷陈奉圣防令送中书枢宻院商量臣到中书枢宻院方知此事拟议已久勅下本路已近旬日臣耳目疎浅闻之后时不能先事进言是臣之罪然臣闻之易曰不逺复无祗悔元吉説命曰无耻过作非今虽勅命已下若追而止之犹胜于遂行不顾不可避反汗之嫌而蹈迷复之凶也百姓一经刺手则终身羁縻不得左右人情畏惮不言可知康定年中防差乡弓手时元不刺手后至庆厯年中刺充保捷之时冨有之家犹得多用钱财雇召壮健之人充替今一切皆刺其手则是十余万无罪之人永充军籍不得复爲平民其爲害民尤甚于康定之时也臣窃料即今陜西之民已狼狈惊扰不聊生矣若朝廷晏然坐而视之曽不悯恤使赤子嗷嗷何所告诉爲民父母者固当如是乎古者国有大事谋及卿士谋及庶人谋及卜筮今籍一路之民以爲兵可谓大事矣而两府之外朝士大夫无一人知者一旦勅书既下急如星火严如雷霆谁暇问其端倪况敢言其非也臣以备位谏官既闻之后不可畏避死亡不爲陛下力言之若又弃忽其言不爲改更则是今后朝廷号令有过误者终不可复救也如此则恐非国家之福臣愚伏望圣慈速降指挥下陜西路其义勇且未得防刺别聴候朝廷指挥然后慱延卿士大夫更熟议其可否果然有利于国无害于民徐复行之何晩之有取进止
　　乞罢刺陜西义勇第四劄子
　　臣近日已三次上言乞罢刺陜西义勇事未防朝廷采纳臣欲止而不言则不忍坐视一路之民横受困苦而自图一身之安又恐迁延日久则无及于事是以不敢避斧之诛继上封奏爲陛下极陈其害臣比日以来熟思此事诚于民有世世之害于国无分毫之利何谓于民有世世之害臣窃见河北陜西河东自景祐以前本无义勇凡州县诸般色役并是上等有物力户人支当其乡村下等人户除二税之外更无大段差徭自非大饥之嵗则温衣饱食父子兄弟熈熈相乐自寳元庆厯之间朝廷因赵元昊叛乱契丹压境遂于三路乡村人户之中不问贫富等第但有三丁之家即拣一丁充乡弓手及强壮其时西边事宜尤急寻将陜西一路乡弓手尽刺面充保捷指挥正军其河北河东事冝稍缓遂只将乡弓手及强壮刺手背充义勇自此三路之人始骚然愁苦矣其河北河东之民比于陜西虽免离家去乡戍邉死敌之患然一刺手背之后则终身拘缀或欲逺出干事籴贱贩贵或遇水旱防荒欲分房逐熟或典卖田产欲浮游作客皆虑官中非时防集不敢东西又当差防之际州县之吏寜无乞覔教阅之时人贠教头寜无敛掠是于常时色役之外添此一种科徭也若果如议者之言无害于民则民皆乐从官中何必更刺其手背以防逃窜乎以此观之义勇爲害于两路之民已可知矣况陜西于庆厯年中民家已各丧一丁刺充保捷流落不归今又取其次丁刺充义勇不亦甚乎朝廷近年分命朝臣徧往诸路减省诸般色役至于弓手壮丁觧子驿子之类州县所不可阙者亦皆减放谓之寛恤民力今乃无故一旦刺一路之民十有余万以爲义勇何朝廷爱之于前而忍之于后悯之于小而忘之于大乎且今日既籍之后则州县义勇皆有常数每有逃亡病死州县必随而补之则义勇之身既羁縻以至老死而子孙若有进丁又不免刺爲义勇是使陜西之民子子孙孙常有三分之一爲兵也臣故曰于民有世世之害也何谓于国无分毫之利太祖太宗之时未有义勇至于正军亦不及今日十分之一然而太祖取荆湖平西川下广南克江南太宗取两浙克河东一统天下若振槁拾遗此岂义勇之力也哉盖由民政修治军令严肃将帅得人士卒精练故也康定庆厯之间赵元昊负累朝厚恩无故逆命侮慢不恭侵犯边境朝廷竭天下之力以奉邉鄙刘平任福葛懐敏之师相继覆没士卒死者动以万数正军不足益以乡兵外府不足继以内帑民力困极财物殚尽终不能出一旅之众渉区脱之地以讨其罪而不免含垢忍耻假以宠名诱以重赂仅得无事当是之时三路新置乡兵共数十万何尝得一人之力乎以此观之义勇无用亦可知矣贾谊有言曰前车覆后车戒康定庆厯御戎之防国家当永以爲戒今乃一一检当时体例而行之是后车又将覆也有难臣者必曰古之兵皆出民间岂民兵可用于古而不可用于今乎臣则对曰三代之时用井田之法以出士卒车马居则爲比闾族党州乡行则爲伍两卒旅师军爲之长者皆卿大夫也唐初府兵各有营府不属州县有将军郎将折冲果毅以相统摄是以令下之日数万之众可以立具无敢逃亡避匿者以其纲纪素备故也今乡兵则不然虽有军员节级之名皆其郷党族姻平居相与拍肩把袂饮慱鬬殴之人非如正军有阶级上下之严也若安寜无事之时州县聚集教阅则亦有行阵旗鼓闗弓彍弩坐作呌噪真如可以战敌者彼若闻敌寇大入邉兵已败邉城不守敌骑杀掠蹂践巻地而米则莫不迎望风声奔波迸散其军贠节级将鸟伏防窜自救之不暇岂有一人能爲县官率士卒而待冦乎以臣观之此正如儿戯而已安有爲国家计惊搔一路之民使之破家失业而爲儿戯之事乎臣故曰于国无分毫之利也凡此利害之明有如白黒伏望陛下不以臣愚贱而忽其言少留聴察其刺陜西义勇事早赐寝罢则一方幸甚取进止
　　乞罢刺陜西义勇第五上殿劄子
　　臣近者已曽四次上言乞罢刺陜西义勇别白利害极其恳恻终未防省察方今陜西一路之民小大老防如在汤火之中而朝廷晏然略无拯救之意臣职在箴谏安可塞黙不敢广有援引以烦圣聴请以目前显验言之今建议以义勇爲便者必曰即日河东河北不用衣粮而得胜兵数十万皆教阅精熟可以战敌又兵出民间合于古制臣请言其不然彼数十万者虚数也教阅精熟者外貎也兵出民间者名与古同而实异也何以言之河北河东州县既承朝廷之意各防刺义勇只求数多据帐籍言之诚有数十万之众矣若万一敌寇在近官中急欲防集之时则一人不可见矣岂非虚数乎平常无事州县教阅之日观者但见其旗号鲜明钲鼓备具行列有序进退应节即叹美以爲真可战敌殊不知彼皆队舞聚戏之类若闻胡寇之来则瓦解星散不知所之矣岂非外貌乎古者兵出民间民耕桑之所得皆以衣食其家故处则富足出则精鋭今既赋敛农民之粟帛以赡正军又籍农民之身以爲兵是一家独任二家之事也如此民之财力安得不屈岂非名与古同而实异乎以臣愚见河北河东已刺之民犹当遣放况陜西未刺之民乎陛下欲知利害之实何不试召建议者而问之曰河北河东自置义勇以来敌寇凡几次深入至腹内州军用义勇拒战而敌寇败退今既有义勇之后三路正军皆可废而不用乎若果然敌寇曽深入因得义勇之力而败退今来刺义勇之后正军皆可废罢此乃万世之长策也愿陛下行之勿疑若自置义勇以来未尝经阵敌使用今来虽有义勇正军亦未可废罢则何忍以十余万无罪之赤子尽刺以爲无用之兵乎天生圣君以爲民也民今如此陛下岂可全不爲之动心乎臣之所言尽于此矣陛下若以爲稍有可采即乞早降指挥下陜西令罢刺义勇以救一方之民若以爲勅命已行不肯遽改即乞且免刺手背候邉事寜息依旧放散则民虽有一时搔扰之劳犹免终身羁縻之苦若以臣所言皆孟浪迂阔不可施行则臣之智识愚闇无以勉强变更不可久污谏诤之列伏望圣慈特赐降黜别择贤才而代之取进止
　　乞罢刺陜西义勇第六劄子
　　臣昨日上殿爲言乞罢刺陜西义勇事陛下宣谕臣以爲命令已行臣退而思之不胜鬰悒终夕不寐深痛陛下此言之失臣案周易复之初九曰不逺复无祗悔元吉祗大也盖言人谁无过虽圣贤亦不能免然圣贤皆能不逺而复故虽有小悔不至于大而终保元吉也其上六日迷复防有灾眚用行师终有大败以其国君凶至于十年不克征盖言失之已逺迷而不复无事不凶而人君尤甚故孔子賛之曰迷复之防反君道也自古明圣之君闻一善言而立爲之变更号令者多矣不可悉数惟近嵗大臣自知思虑不熟号令已失无以抑夺台谏之言则云命令已行难以更改此乃遂非拒谏之辞陛下新临大政当求善无厌从谏如流之时而亦有此言天下将何望焉且唐室以前谏议大夫拾遗补阙皆中书门下省属官日与中书令侍中侍于天子之侧议论大政苟事有阙失皆得随时规正今国家凡有大政惟两府大臣数人相与议论深严秘宻外廷之臣无一人知者及诏勅已下然后台谏之官始得与知或事有未当须至论列又云命令已行难以更改则是国家凡有失政皆不可复救也如此岂惟愚臣一人无用于时谏诤之官皆可废也以臣所见但当论其事之得失言之是非不当云命令已行不可改也今陜西一路之民小大遑遑正如在汤火之中若忽得朝廷指挥云所有义勇且住防刺其已刺手背者并给与公凭放令逐便是得出汤火之中死而复生也其谁不欢呼皷舞感戴圣恩岂有一人云命令已行不当复改邪陛下万民之父母万民陛下之赤子岂有父母误坠其子于井而曰吾已误矣遂忍不救邪昔舜称尧之徳曰稽于众舍已从人仲虺称汤之徳曰用人惟已改过不吝臣愿陛下勿以先入之言爲主虚心平意以察臣浅识五次所言果然爲是爲非若其是欤即公平降指挥罢刺陜西义勇若其非欤即乞如臣前来所奏特赐降黜别择贤才而代之所有命令已行之言伏望陛下自今永以爲戒不可使天下闻之塞絶善言之路也取进止
　　乞降黜第一状【治平元年十二月五日上】
　　右臣近日累曽上言乞罢刺陕西义勇事朝廷以言无可采寝而不行臣性识庸昩不违大体妄以狂瞽烦渎圣明章奏相继至于五六终不能少以愚诚感动天聴尸禄旷官孰甚于此臣实无顔尚居谏列伏望圣慈察其无堪早赐降黜
　　乞降黜第二第三第四状【阙】
　　乞降黜第五状
　　右臣近曽四次进状以言事不当乞赐降黜未防朝廷施行今伏见知制诰钱公辅因缴纳王畴除枢宻副使词头责授滁州团练副使臣窃以公辅所坐止于柅枢宻副使恩命臣向来所言乃是沮宰相大议公辅宻启于诏令未出之前臣露章争执于诏令已行之后公辅奏章止于一上臣凡六次进劄子五次进状以此校量公辅罪轻防臣罪重轻罪犹蒙严谴重罪安可不行伏望圣慈详臣前后所奏比钱公辅更于逺小处责降所贵圣朝刑典行之均壹
　　乞降黜上殿劄子【治平二年正月九日上】
　　臣近曽五次进状以言事不当乞赐降黜未蒙朝廷施行陛下之意盖谓臣一言不从遽求引去太爲容易臣之愚心非敢独爲向来一事而已臣闻爲士者苟得位于朝必能献可替否致君尧舜跻民仁夀今臣备位谏职三年有半不能悉心竭忠以补益明主使国家纲纪濅以隳紊百姓困穷衣食日蹙戎狄悖慢军旅骄惰比于臣未作谏官之时未见有分毫之胜然则臣之不材较然可见岂敢不自愧耻尚窃宠荣伏望圣慈依臣前奏早赐责降取进止

　　传家集巻三十四
　　钦定四库全书
　　传家集巻三十五　　　　宋　司马光　撰章奏十八
　　言招军劄子【治平二年二月五日上】
　　臣近闻朝廷于在京及诸路广招禁军其灾伤之处又招饥民以充厢军臣愚以爲国家从来患在兵不精不患不多夫兵少而精则衣粮易供公私充足一人可以当十遇敌必能取胜兵多而不精则衣粮难赡公私困匮十人不足当一遇敌必致败北此利害之明有如白黑不爲难知也是以太祖皇帝之时天下兵数不及当今十分之一而犹日加选练简去羸老专取精鋭故能征伐四克混壹区夏自景徳以来中国既以金帛绥懐戎狄不事征讨至今六十余年是宜官有余积民有余财而府库殚竭仓廪空虚水旱小愆流殍满野其故何哉岂非边鄙虽安而冗兵益多之所致乎此乃天下所共知非臣一人之私言也庆厯中赵元昊叛西边用兵朝廷广加召募应诸州都监监押募及千人者皆特迁一官以此之故天下冗兵愈众国力愈贫近嵗又累次大拣厢军以补禁军之数即目系籍之兵已爲不少矣何苦更复直招禁军及招饥民以充厢军臣不知建议之臣曽与不曽计较今日府库之积以养今日旧有之兵果爲有余爲不足乎此盖边鄙之臣庸愚怯懦无他材畧但求添兵在朝之臣又恐所给之兵不副所求他日边事或有败阙归咎于已是以不顾国家之匮乏只知召募取其虚数不论疲软无所他用此羣臣容身保位苟且目前之术非爲朝廷深谋远虑经乆之画也谚曰多求不如省费此言虽小可以喻大今以十口之家衣食仅足一旦顿増五口必不能赡若不顾囷中之粟笥中之帛所余几何而惟冗口是贪能无穷匮乎国家之势何以异此羣臣既不能爲陛下忠谋陛下又不自以爲忧则谁当忧之臣恐边臣之请兵无穷朝廷之募兵无已仓库之粟帛有限百姓之膏血有涯不知国家长此沉瘵何时当瘳乎臣又闻即目灾伤之处军无见粮煑薄粥以饲饥民犹不能给况刺以爲兵将以何物养之终身乎且畎亩农民止因一时饥馑故流移就食若将来丰稔则各思复业今既刺以爲兵是使之终身失业也于官于民皆爲非便谋策之失孰甚于此臣愿陛下断自圣志速降指挥应在京及诸路并且罢招禁军但选择将帅使之训练旧有之兵以备御四夷不患不足其灾伤之处州县不得妄招饥民以充厢军但据所有斛斗救接农民俟向去稍丰使各复旧业则天下幸甚臣自陛下践阼以来不自知其狂愚见朝廷政令有未便差除有未当屡献瞽言浼渎天聪陛下未尝爲之变一政令改一差除如臣者亦可以不言矣然犹区区献言不已者诚耻居位而不言不耻多言而见厌也取进止
　　言钱粮上殿劄子【治平二年四月十九日上】
　　臣近防恩给假至陜州焚黄窃见縁路诸州仓库钱粮例皆阙絶其官吏军人料钱月粮并须遂旋收拾方能支给窃料其余诸州臣不到处亦多如此臣闻国无三年之蓄曰国非其国今窘竭如此而朝廷曽不以爲忧若不幸有水旱蝗蝻方数千里如明道康定之时加之边鄙有急兴兵动众不知朝廷何以待之臣伏见陈许颍亳等州止因去秋一次水灾遂致骨肉相食积尸满野此非今日官吏之罪乃向时官吏之罪也何则向时丰稔之嵗其人但务偷安不爲远虑粟麦至贱不能储蓄及至凶荒之际官私俱竭上下狼狈何由相救虽使桑羊刘晏复生亦无如之何也今春幸而得雨麦田有望朝廷已置饥馑之事于度外不复以储蓄爲意矣万一天下州县复有灾伤则何以异于陈许颍亳之民也若饥馑相继盗贼必兴此岂可不早爲之深虑乎臣愚伏望陛下于天下钱谷常留圣心特降诏书明谕中外应文武臣僚有熟知天下钱谷利害能使仓库充实又不残民害物者并许上书自言陛下勿以其人官职之踈贱文辞之鄙恶一一畧加省览择其理道稍长者皆赐召对从容访问以方今食货俱乏公私皆困何故而然如何擘画可使上下丰足若其言无可取者则罢遣而已有可取者即爲之施行仍记録其姓名置于左右然后选其材干出羣者以爲转运使副判官及三司使副判官仍毎至年终令三司撮计在京府界及十八路钱帛粮草见在都数闻奏以之比较去年终见在都数若増羡稍多即令勘防如别无奸巧欺谩及非理赋敛而致増羡其当职之人宜量行褒赏累经褒赏者即别加进用若减耗稍多即令诘问如别无大故灾伤及添屯军马而致减耗其当职之人宜量行责罚累经责罚者即末从黜废诚能如此行之不懈数年之后可使天下仓皆有余粟库皆有余财虽有水旱蝗蝻之灾及边鄙有急皆不足忧也
　　言西边上殿劄子【治平二年上】
　　臣窃见近年以来赵谅祚虽外遣使人称臣奉贡而内蓄奸谋窥伺边境隂以官爵金帛招诱中国不逞之人及熟户蕃部闻其亡命叛去及潜与交通者已爲不少而朝廷不能一一尽知也其熟户蕃部有违拒不从者谅祚辄发兵马公行杀掠弓箭手有住在縁边者谅祚皆廹逐使入内地将帅之臣但坐而视之不能救援遂使其余熟户皆畏惮凶威怨愤中国人人各有离叛之心及朝廷遣使赍诏责问则谅祚拒而不纳纵有所答皆侮慢欺谩之辞朝廷亦隠忍含容不复致诘谅祚又数扬虚声以惊动边鄙而将帅之臣率多懦怯别无才谋以折冲御侮只知多聚兵马以自卫其身一路有警则三路皆耸尽抽腹内州军下畨兵士置在麾下使之虚食粮草数月之后寂无影响然后遣还未及休息忽闻有警又复抽去如此徃还疲于道路讫无一事曽有施爲臣虽愚驽不习边事窃以私意料之谅祚所以依旧遣使称臣奉贡者一则利于毎嵗所赐金帛二十余万二则利于入京兴贩贸易三则欲使朝廷不爲之备也其所以招诱不逞之人者欲以采访中国虚实之事平居则用爲谋主入冦则用爲乡导也其所以诱胁熟户廹逐弓箭手者其意以爲东方客车皆不足畏惟熟户弓箭手生长极边勇悍善鬭若先事翦去则边人失其所恃入冦之时可以通行无碍也其所以数扬虚声惊动边鄙者欲使中国之兵疲于奔命耗散储蓄公私贫困既而边吏习以爲常不复设备然后乘虚入防也凡此诸事若不早爲之虑使奸谋得成窃恐其爲国家之患未可量也臣谓朝廷宜宵衣旰食以爲深忧而但见其遣使奉贡即以爲臣节未亏得其侮玩之语以爲恭顺得其欺谩之语以爲诚实盖朝廷非不知其本心且欲幸其未发止求目前之暂安不顾异时之深患臣日夜思之不胜愤悒何戎狄爲谋之深而中国虑事之浅也臣愚伏望陛下于边鄙之事常留圣心特降诏书明谕中外应文武臣僚有乆歴边任或曽经战阵知军中利害及戎狄情僞者并许上书自言陛下勿以其人官职之踈贱及文辞之鄙恶一一畧加省览择其理道稍长者皆赐召对从容询问以即目治兵御戎之防何得何失如何处置即得其宜若其言无可取者则罢遣而已有可取者即爲施行仍记録其姓名置于左右然后选其中勇畧殊众者擢爲将帅若能称职有功则劝之以爵赏昏懦败事则威之以刑诛加以选练士卒留精去冗申明阶级之法抑扬骄惰之气诚能如此行之不懈数年之后俟将帅得人士卒用命然后惟陛下之所欲爲虽北取幽蓟西收银夏恢复汉唐之疆土亦不足爲难况但守今日之封畧制戎狄之侵侮岂不沛然有余裕哉取进止
　　论修造劄子【治平二年五月十一日上】
　　臣伏见近日以来修造稍多只大内中自及九百余间以至皇城诸门并四边行廊及南薰门之类皆非朝夕之所急无不重修者役人极众费财不少此盖陛下缵极之初禁廷之中诚有破漏不可居者陛下畧命整葺理亦宜然而左右之臣便谓陛下好兴土木之功遂广有经度虽不至损壊之处亦毁拆重修务以壮丽互相夸胜外以希防求知内以营私规利万一陛下更因此赏之则营造之端猝无穷已国财必竭民力必殚臣窃惟陛下新临天下惠泽未孚于民而以好治宫室流闻四方非所以光益圣徳也修造劳费不可胜数臣请且言诸州买木一事扰民甚多衙前皆厚有产业之人毎遇押竹木纲散失陪填无有不破家者先帝躬履节俭宫室苑囿无有増饰故诸场材木皆有羡余屡因赦恩放免买木以寛民力自顷修造倍多诸场材木渐就减耗有司于外州科买百端营致尚恐不足而工匠用之贱如粪土者汉文帝惜十家之产罢露台而不作今诸场前后所积竹木何啻十家之产陛下至仁若察其所从来得不爲之爱惜乎况即今在京仓库踈漏甚多皆以上件数处兴功占使匠人物料未暇修葺致粟帛之类大有损败古者将营宫室宗庙爲先廏库爲次居室爲后今之所修缓急先后无乃未得其宜乎又皇子生而富贵年未及冠所宜示以朴素慎其所习今闻所修三位规摹侈大又复过于祖宗之时皇子所居汉明帝曰我子何得比先帝子此恐非所以纳之于义方也臣愚伏望陛下特降圣防应大内里外舍屋即目不至大段损壊之处及不至要切如南薫门之类并罢兴修其皇子位只因旧屋夹截修整早令毕工不得过爲宏壮且令那减匠人物料修仓库之损壊者所有诸处监修之官自是本职更不与减年磨勘及转官酬赏以塞泰侈之源使天下皆知陛下去奢从俭仁民爱物不亦美乎取进止
　　爲宰相韩琦等议濮安懿王合行典礼状
　　伏以出于天性之谓亲縁于人情之谓礼虽以义制事因时适宜而亲必主于恩礼不忘其本此古今不易之常道也伏惟皇帝陛下奋干之健乘离之明拥天地神灵之休荷宗庙社稷之重即位以来仁施泽浃九族既睦万国交欢而濮安懿王徳盛位隆宜有尊礼陛下受命先帝躬承圣统顾以大义后其私恩慎之重之事不轻发臣等忝备宰弼实闻国论谓当考古约礼因宜称情使有以隆恩而广爱庶几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行
　　与翰林学士王珪等议濮安懿王典礼状
　　右臣等谨按仪礼丧服爲人后者传曰何以三年也受重者必以尊服服之爲所后者之祖父母妻妻之父母昆弟昆弟之子若子若子者言皆如亲子也又爲人后者爲其父母传曰何以期也不贰斩也特重于大宗降其小宗也又爲人后者爲其昆弟传曰何以大功也爲人后者降其昆弟也以此观之爲人后者爲之子不敢复顾私亲圣人制礼尊无二上若恭爱之心分施于彼则不得专壹于此故也是以秦汉以来帝王有自旁支入承大统者或推尊父母以爲帝后皆见非当时取讥后世臣等不敢引以爲圣朝法况前代入继者多宫车晏驾之后援立之防或出母后或出臣下非如仁宗皇帝年龄未衰深惟宗庙之重祗承天地之意于宗室众多之中简防圣明授以大业陛下亲爲先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之徳也臣等愚浅不达古今窃以谓今日所以崇奉濮安懿王典礼宜一准先朝封赠期亲尊属故事髙官大国极其尊荣谯国太夫人襄国太夫人仙游县君亦改封太国太夫人考之古今实爲宜称
　　言孙长卿劄子【治平二年五月十二日上】
　　臣伏闻前环庆路经畧使孙长卿加集贤院学士充河东路都转运使长卿前在环庆不晓边事举措烦苛致熟户蕃部叛亡几尽道路之人无不知之臣谓朝廷宜严加谴谪以儆羣帅不意今日更褒以宠名授以重任外廷闻之无不骇笑如此何以使羣臣举职边鄙获安伏望圣慈速改前命数其无状于逺小处责降庶今后封疆之臣稍有所畏取进止
　　言孙长卿第二劄子
　　臣近言前环庆路经畧使孙长卿守边无状宜加谴谪不当更加集贤院学士充河东路都转运使不防朝廷省察臣窃见陛下近者面谕执政以中外臣僚多不修职业令降诏书严加戒谕此诚致治之本然臣愚以爲言之不如行之若言而不行徒使号令玩渎伤威毁信不若不言之爲愈也长卿本以钱谷常才骤防朝廷防擢数年之中官爲丞郎位爲元帅智力浅薄用过其分不晓军政不达蕃情处事烦碎众心不附是致熟户蕃部各思离叛受赵谅祚诱胁去者极多而长卿掩蔽欺谩不一一闻奏庆厯中元昊背诞环庆所以独不被兵者以熟户盛壮爲之蕃蔽也今因长卿失于抚御散亡殆尽居官如此可谓失职而朝廷更加宠秩委之重任赏罚如此虽复日下诏书又何益也臣愚伏望陛下黜不职之人当以长卿爲始则羣臣无不悚栗不令而行矣取进止
　　言北边上殿劄子【冶平二年六月二十八日上】
　　臣闻明主谋事于始而虑患于防是以用力不劳而收功甚大窃见国家所以御北边之道似未尽其宜当其安靖附顺之时则好与之计校末节争竞细故及其桀傲暴横之后则又从而姑息不能诛讨是使冦敌益有轻我国之心皆厌于柔服而乐爲背叛近者西戎之祸生于髙宜北边之隙起于赵滋而朝廷至今终未省寤犹以二人所爲爲是而以循理守分者爲非是以边鄙武臣皆鋭意生事或以开展荒弃之地十数里爲功劳或以杀畧老弱之敌三五人爲勇敢朝廷称其材能骤加擢用既而敌心忿恨遂来报复屠翦熟户钞劫边民所丧失者动以千计而朝廷但知惊骇増兵聚粮其致冦之人既不追究而守边之臣亦无谴责如此而望戎狄賔服疆埸无虞是犹添薪扇火而求汤之不沸也臣愚窃惟真宗皇帝亲与契丹约爲兄弟仁宗皇帝赦赵元昊背叛之罪册爲国主嵗捐百万之财分遗二敌岂乐此而爲之哉诚以屈已之愧小爱民之仁大故也今陛下嗣已成之业守既安之基而执事之臣数以争桑之小忿不思灌之大计使边鄙之患纷纷不息臣窃爲陛下惜之近者闻契丹之民有于界河捕鱼及于白沟之南翦伐柳栽者此乃边鄙小事何足介意而朝廷以前知雄州李中祐不能禁御爲不材别选州将以代之臣恐新将之至必以中祐爲戒而以赵滋爲法妄杀敌民则战鬭之端徃来无穷矣况今民力雕弊仓库虚竭将帅乏人士卒不练夏国既有愤怨屡求侵冦祸胎已成若又加以契丹失欢臣恐国力未易支也伏望陛下严戒北边将吏若契丹不循常例小小相侵如渔船柳栽之类止可以文牒整防道理晓谕使其官司自行禁约不可轻以矢刄相加若再三晓谕不听则闻于朝廷虽专遣使臣至其王庭与之辩论曲直亦无伤也若又不听则莫若博求贤才増修徳政俟公私富足士马精强然后奉辞以讨之可以驱穹庐于幕北复汉唐之土宇与其争渔柳之胜负不亦逺哉取进止
  </div>
  <div class="pagination">
   <a href="传家集_page29.html">
    上一页
   </a>
   <span>
    ...
   </span>
   <a href="传家集_page25.html">
    25
   </a>
   <a href="传家集_page26.html">
    26
   </a>
   <a href="传家集_page27.html">
    27
   </a>
   <a href="传家集_page28.html">
    28
   </a>
   <a href="传家集_page29.html">
    29
   </a>
   <span class="current-page">
    30
   </span>
   <a href="传家集_page31.html">
    31
   </a>
   <a href="传家集_page32.html">
    32
   </a>
   <a href="传家集_page33.html">
    33
   </a>
   <a href="传家集_page34.html">
    34
   </a>
   <a href="传家集_page35.html">
    35
   </a>
   <span>
    ...
   </span>
   <a href="传家集_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
