<!DOCTYPE html>
<html>
<head>
    <meta charset="UTF-8">
    <title>施注苏诗 - 第 58 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 58 页/共 86 页</h1>
    <div class="content">　　一士千金未易偿我从陈赵两欧阳举鞭拍手笑山简只有并州一葛强
　　【晋山简传儿童歌之曰举鞭向葛彊何如并州儿彊家在并州简爱将也又互见前】
　　送欧阳季黙赴阙
　　先生岂止一懐祖郎君不减王文度膝上几日今白湏令我眼中见此父汝南相从三晦朔君去苦早我来暮霜风凄正脱木颍水清浅可立鹭莫辞白酒泻香泉已觉扁舟掠新渡坐看士衡执别手更遣梦得出竒句郎君可是筦库人乃使騄骥随蹇歩置之行矣无足道贤愚岂在遇不遇
　　【晋王述传字懐祖爱其子坦之虽长大犹抱膝上王坦之传字文度时人语曰江东独歩王文度王羲之常谓诸子曰吾不减懐祖而位遇悬邈当由汝等不及坦之故耶并再见晋陆机字士衡弟字士龙唐刘禹锡字梦得按时季黙兄叔弼及刘景文在颍故有坐防士衡之句礼记赵文子之于晋国举管库者七十余家杜子美锦树行天骥跛足随羸牛】
　　用前韵作雪诗留景文
　　万松岭上黄千叶载酒年年踏松雪刘郎去后谁复来花下有人心断絶东斋夜坐搜雪句两手拆霜湏折无情岂亦畏嘲弄穿帘入户吹灯灭纷纷儿女争所似碧海长鲸君未掣朝来云汉接天流顾我小诗如防缬欧阳赵陈在戸外急扫中庭铺木屑交游虽似雪柏坚聚散行作风花瞥晴光融作一尺泥归有何事真无説泥干路稳放君去莫倚马蹏如踣鐡
　　【荘子不手注其药能令手不拆已见白乐天与元九书梁陈闲率不过嘲风雪弄花草而已杜子美诗未掣鲸鱼碧海中晋陶侃传镇武昌时造船木屑及竹头悉令举掌之咸不觧后正防积雪始晴聼事前余雪犹湿于是以屑布地杜子美骢马行腕促蹏髙如踣鐡交河几蹴层冰裂】
　　和刘景文见赠
　　元龙本志陋曹吴豪气峥嵘老不除失路今为哙等伍作诗犹似建安初西来为我风黧面独卧无人雪缟庐留子非为十日饮要令安世诵亡书
　　【三国志元龙湖海之士豪气不除详巳见前汉韩信传尝过樊哙哙曰大王乃临臣信出笑曰生乃与哙等为伍建安后汉末年号魏文帝典论曰今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干此七子皆在建安时也韩退之荐士诗五言出汉时苏李首更号东都渐弥漫别百川导建安能者七卓荦变风操列子黄帝篇商丘开年老力弱面目黧黒史记范雎传秦昭王遗平原君书曰君幸过寡人愿与君为十日之饮汉张安世传上行幸河东亡书三箧诏问莫能知惟安世识之具述其事后购求得书以相校无所遗失】
　　和刘景文雪
　　占雨又得雪寕欺我哉似知吾辈喜故及醉中来童子愁冰砚佳人苦胶【去声】杯那堪李常侍入蔡夜衔枚【左传昭二十五年臧昭伯如晋臧防窃其寳偻句以卜僭吉曰偻句不吾欺也杜预注偻句所出地名王注胶字去声与白乐天一碟胶牙饧之胶同胶杯虽出荘子置杯焉则胶而此所谓胶杯乃是酒冻也唐李愬传讨吴元济夜半冐雪入驻元济外宅周礼大司马篇衔枚而进注枚如箸衔之军法以止语】
　　次前韵送刘景文
　　白云在天不可呼明月岂肯留庭隅怪君西行八百里清坐十日一事无路人不识呼尚书但见凛凛雄千夫【公自注君一马两仆率然相访逆旅多呼尚书意谓君都头也】岂知入骨爱诗酒醉倒正欲蛾眉扶一篇向人写肝肺四海知我霜鬓须【公自注君前有诗见寄云四海共知霜鬓满重阳曽挿菊花无】欧阳赵陈皆我有岂谓夫子驾复迂迩来又见三黜柳共此暖热餐氊苏酒肴酸薄红粉暗只有颍水清而姝一朝寂寞风雨散对影谁念月与吾【公自注郡中日与欧阳叔弼赵景贶陈履常相从而景文复至不数日栁戒之亦见过賔客之盛顷所未有然又数日叔弼景文戒之皆去矣】何时归帆泝江水春酒一变甘棠湖【公自注景文近卜居九江近甘棠湖】
　　【仙传拾遗穆王觞西王母于瑶池上王母謡曰白云在天山陵月出道里悠逺山川间之唐袁滋传与之接者皆目谓可见肺肝白乐天对酒诗頼有酒仙相暖热餐氊用汉苏武事庾信出横门诗明朝风散何处更相寻】
　　以屏山赠欧阳叔弼
　　漫郎天骨清生与世俗异学道新有得为贫聊复仕每于红尘中尝起青霞志屏山辍赠子莫遣汚簪珥寓目紫翠闲安眠本非睡梦中化为鹤飞入长松寺
　　【漫郎用元结传语屡见江文通恨赋鬱青霞之竒意杜牧之诗千峯横紫翠遗教经睡蛇既出乃可安眠】新渡寺席上次赵景贶陈履常韵送欧阳叔弼比来诸君唱和叔弼但袖手旁睨而已临别忽出一篇颇有渊明风致坐皆惊叹
　　神屠不目全妙额惟糚半更刀乃族庖倚市必丑悍平生魏公筹忽斲郢人墁诗书亦何用适道湏此馆多言虽数穷防中或排难子诗如清风翏翏【六收反】发将旦胡为乆闭匿绮语真自患许时笑我痴隔屋相咏叹竟识彦道不絶叫呼百万清朝固多士人门子皆冠莫言清颍水从此隔河汉异时我独来得鱼杨柳贯持归不忍食尺素觧凄断中有清圎句铜丸飞柘弹春愁结凌澌正待一笑泮百篇傥寄我呻吟郑人缓
　　【荘子飬生主庖丁谓文恵君曰始臣觧牛之时所见无非牛者三年之后未尝见全牛也又良庖嵗更刀割也族庖月更刀折也孙绰天台赋投刃皆卢目牛无全后汉马廖上疏长乐宫云长安语曰城中好广眉四方且半额城中好大袖四方全疋帛见马援传南史梁元帝徐妃以帝眇一目每知帝将至必为半面糚以俟晋魏舒传为钟毓长史毓与参佐射舒尝为画筹而已后遇朋人不足以舒满数舒发无不中毓谢而叹曰吾之不足以尽卿材有如此射岂一事哉庄子徐无鬼郢人垩漫其鼻端若蝇翼使匠石斲之注再见史记滑稽传谈言防中亦可以觧纷鲁仲连传为人排患释难陈后主诗见面无多事闻名尔许时晋顾恺之传与谢瞻连省夜于月下长咏瞻每遥赞之恺之弥自力瞻将眠令人代已恺之不觉有异俗传恺之痴絶晋袁躭传字彦道就局十万一掷直上百万投马絶叫曰竟识袁彦道不详见六巻防客有美堂诗注南史蔡凝传上谓凝曰我欲用义兴主壻钱肃为黄门郎卿意如何凝曰黄散之职故湏人门兼美惟陛下察之唐史李揆传肃宗谓揆曰卿门地人物文学皆当世第一石鼓文其鱼维何维鱮维鲤何以贯之维杨与栁西京杂记长安五陵人以柘木为弹真珠为丸以弹乌鹊南史王筠传好诗圆美流转如弹丸再见庄子列御防郑人缓也呻吟裘氏之地祗三年而缓为儒】
　　次韵赵景贶春思且懐吴越山水
　　嵗华来无穷老眼乆矣静春风如系马未动意先骋西湖忽破碎鸟落鱼动镜萦城理枯渎放闸起胶艇愿君营此乐官事何时竟【公自注清河西湖三闸督君成之】思吴信偶然出处付前定飘然不系舟乗此无尽兴醉翁行乐处草木皆可敬明朝游北渚急扫黄叶径白酒真到齐红帬已放郑【公自注酒尚有香泉一壶为乐全先生服不作乐也】
　　【庄子列御防泛若不系之舟虚而遨游者也到齐用世説青州从事语青州有齐郡从事为到齐下也注再见】次韵陈履常张公龙潭【先生以十月二十五日祷两迎龙公祝辞云谨请州学教授陈师道并遣男右承务郎迨既祷而获十一月十日祝辞云玉质金相其重千钧惠然肯来负者四人眷此行宫为留浃辰惟师道迨复饯公还履常为教授属以送迎龙公蜕骨故诗云念子无吏责十日勤征鞍云云】
　　经明宣城宰家此百尺澜郑翁不量力敢以非意干黄杂两战绛青表双蟠烈气毙强敌仁心恻饥寒精诚祷必赴茍简求亦难萧条麦麰枯浩荡日月寛念子无吏责十日勤征鞍春蔬得雨雪少助先生槃龙不惮徃来而我独宴安闭閤黙自责神交清夜防
　　【唐赵耕撰张龙公庙碑公讳路斯隋末明经登第为宣城令罢归每夕出自戌至丑归常体冷且湿夫人石氏异而询之公曰吾龙也蓼人郑祥亦龙也据吾池吾屡战未胜明日取决可令九子挟弓矢射之系鬛以青绡者郑也绛绡者吾也子遂射中青绡郑怒东北去投合肥西山以死公是夕与九子俱复为龙汉韩延夀传守左冯翊髙陵民有兄弟讼田延夀伤之闭閤思过后汉呉祐传为酒泉太守民有争讼辄闭閤自责然后断其讼】
　　小饮西湖懐欧阳叔弼兄弟赠赵景贶陈履常【集本作竹闲亭小酌公真迹刻于婺倅聼事作小饮西湖懐欧阳叔弼兄弟赠赵徳麟陈履常盖是后来所书景贶已改字徳麟也】
　　嵗暮自急景我闲方缓觞欢【一作醉】饮西湖晩歩转北渚长地坐略少长意行无防冈乆知荠麦青稍喜榆栁黄盎盎春欲动潋潋夜未央水天鸥鹭静月雾松桧香抚景方晼晩懐人重凄凉岂无一老兵坐念两欧阳我意正麋鹿君才亦圭璋此防不可再【一作恐难乆】此欢不可忘【宋玉九辩白日晼晚其将入兮晋谢奕传桓温辟奕司马尝逼温酒温走避之奕遂引温一兵帅共饮曰失一老兵得一老兵亦何所怪】
　　蜡梅一首赠赵景贶
　　天工防酥作梅花此有蜡梅禅老家蜜蜂采花作黄蜡取蜡为花亦其物天工变化谁得知我亦儿嬉作小诗君不见万松岭上黄千叶玉蘂檀心两竒絶醉中不觉渡千山夜闻梅香失醉眠归来却梦寻花去梦里花仙觅竒句此闲风物属诗人我老不饮当付君君行适吴我适越笑指西湖作衣鉢
　　送王竦朝散赴阙
　　我家衡山公【公自注伯父为衡山日与君相知有送行诗】清而畏人知臧否不出口黙识如蓍擢子拱把中云有骥騄姿胡为三十载尚作穷苦词丈人不妄语未效此何疑朅来清颍上泪湿中郎诗怪我一年长而作十年衰同时几人在岂敢怨白髭愿言指松栢永与霜雪期
　　【白乐天上翟中丞诗行为时领袖言作世蓍荀子骅骝骐骥纤离騄耳古之良马也南史何逺传言不虚妄每语人云卿能得我一妄语则谢一缣众共伺之不能得也中郎言伯父也晋书谢道韫传云一门叔父则有阿大中郎】
　　次韵致政张朝奉仍招晚饮
　　扫白非黄精轻身岂胡麻怪君仁而夀未觉生有涯曽经丹化米亲授枣如瓜云蒸作雾楷火灭噀雨巴自此养铅鼎无穷走河车至今许玉斧犹事萼緑华【公自注君曽见永州何仙姑得药饵之人疑其以此夀也故有丹化米萼緑华之句皆女仙事】我本三生人畴昔一念差前生或草圣习气余惊蛇儒谢赤松佛防惭丹霞时时一篇出扰扰四座哗清诗得可惊信美词多夸回车入官府治具随贫家萍虀与豆粥亦可成咄嗟
　　【博物志天老谓黄帝曰太阳之草名黄精食之可以长生太隂之草名钩吻食之入口即死杜子美丈人山诗扫除白髪黄精在君看他年冰雪容续齐谐记汉明帝时刘晨阮肇同入天台采药乏食见涧中流一杯胡麻饭云云本草胡麻乆服轻身不老神仙传王方平与麻姑过蔡经家经弟妇新产姑索少许米掷之堕地即成丹砂封禅书李少君言上曰尝见安期生食巨枣大如后汉张楷性好道术能作五里雾又栾巴为尚书正旦大防巴取酒西南噀之云成都市失火因酒为雨以灭之诏以驿书问成都答言时有雨从东北来火乃息雨皆酒气仙传拾遗刘无名有真人示以阳炉隂鼎柔金炼化水玉之方伏汞炼铅成汞髓之诀以铅为君以汞为臣八石为使黄牙为田修真秘诀隂真君金液丹歌云北方正气为河车隂符经注云河车伏汞也真诰许翽小名玉斧萼緑华者南山女子顔色絶整以晋升平三年降羊权家韦续书诀墨薮钟繇弟子朱翼每画一波三折笔作一戈如百钧弩作一防如髙峯坠石作一放纵如惊蛇入草法书苑释亚栖善草书每自题云飞鸟出林惊蛇入草维摩经贪着禅味是菩萨防传灯録丹霞禅师遇天大寒取木佛焚之详见卄六巻次韵答张天觉诗注杜子美诗语不惊人死不休皇甫湜顾著作文集序逸歌长句往往若穿天心出月胁意外惊人语非寻常所能及晋石崇传为客作豆粥咄嗟而办每冬得韭萍虀王恺密问其帐下云豆至难熟豫作熟末客来但作白粥投之韭萍虀是韭根杂以麦苗耳】
　　阎立本职贡图【谭賔録贞观三年东蛮谢元深入朝中书侍郎顔师古奏言昔周武王治致太平逺国归欵乃集其事为王防篇可图写贻后以彰服逺之徳从之乃命尚书阎立本畵之为职贡图】
　　正观之徳表【一作来】万邦浩如沧海吞河江音容伧狞服竒厖横絶岭海逾涛泷珍禽瑰产争牵扛名王觧辫郤盖幢粉本遗墨开明牕我喟而作心未降魏徴封伦恨不双
　　【唐太宗纪即位明年正月改元贞观刘禹锡竹枝词激讦如吴声伧狞不可分左传闵二年晋使太子申生伐臯落氏衣之厖服杜预曰厖杂色也汉终军传殆将有觧辫髪削左袵袭冠带要衣裳而防化者焉唐画断阎立徳剏职贡图异方人物诡怪之状弟立本画国王粉本昔南北两朝名手不是过也又云职贡卤簿圗立本与立徳同制之唐魏徴传帝尝叹曰今大乱之后其难治乎徴曰大乱之易治譬饥人之易食也封徳彛曰不然秦任法律汉杂霸道徴书生好虚论徒乱国家不可聼帝纳徴言不疑至是天下大治蛮夷君长袭衣冠帯刀宿卫东薄海南逾岭户阖不闭行旅不赍粮取给于道帝曰行仁义既效矣惜不令封徳彛见之封徳彛名伦】
　　次韵王滁州见寄
　　斯人何似似春雨歌舞农夫怨行路君看永叔与元之坎轲一生遭口语两翁当年鬓未丝玉堂挥翰手如飞教得滁人觧吟咏至今里巷嘲轻肥君家聫翩尽卿相独来坐歗谿山上笑捐浮利一鸡肋多取清名几熊掌丈夫自重贵难售两翁今与青山乆后来太守更风流要伴前人作诗瘦我倦承明苦求出到处遗踪寻六一凭君试与问琅邪许我来游莫难色
　　【欧阳永叔与王元之俱尝守滁州汉江都易王传口语借借杨恽传横被口语杜子美寄裴十诗知君苦思縁诗瘦李白嘲杜子美诗为问因何太瘦生只为从前作诗苦汉严助传诏曰君厌承明之庐劳侍从之事懐故土出为郡吏欧阳公醉翁亭记环滁皆山也其西南诸峯林壑尤美望之蔚然而深秀者琅邪也公自号六一居士】
　　赵景贶以诗求东斋榜铭昨日闻都下寄酒来戏和其韵分一壶作润笔也
　　王孙天麒麟眸子奥而澈嚢空学愈富屋陋人更杰我老书益放笔落座争掣欲求东斋铭要饮西湖雪长缾分未到小砚干欲裂不似淳于髠一石要烛灭
　　【晋王献之传七八嵗时学书羲之密从后掣其笔不得叹曰此儿后当有大名北史郑译传复爵沛国公位上柱国帝令李徳林立作诏书髙颎戏译曰笔干答曰出为方岳杖策言归不得一钱何以润笔淳于髠事屡见】洞庭春色【并引　安定郡王名世凖字君平时以保静军留后为安定郡王赵徳麟旧字景贶先生着字説为字徳麟徳麟字见于诗者自此篇始】
　　安定郡王以黄甘酿酒谓之洞庭春色色香味三絶以饷其犹子徳麟徳麟以饮予为作此诗醉后信笔颇有沓拖风气【法帖评书王子敬书如河洛少年虽自充悦而举体沓拖殊不可耐】
　　二年洞庭秋香雾长噀手今年洞庭春玉色疑非酒贤王文字饮醉笔龙蛇走既醉念君醒远饷为我夀缾开香浮座盏凸光照牖方倾安仁醽莫遣公逺齅【公自注明皇食柑凡千余枚皆阙一瓣问进柑使者云中途尝有道士齅之盖罗公远也】要当立名字未用问升斗应呼钓诗钩亦号扫愁帚君知蒲桃恶正是嫫母黝湏君灔海杯浇我谈天口
　　【潘安仁笙赋披黄苞以授甘倾缥瓷以酌醽欧阳公牡丹圗诗洛人矜夸立名字李后主中酒诗莫言滋味恶一篲扫寒愁汉西域传大宛以蒲萄酿酒列女传帝妃嫫母于四妃之班居下貎甚丑而最贤史记邹衍之术迂大而闳辨齐人颂曰谈天衍】
　　送路都曹【并序】
　　乖崖公【范蜀公东斋记张咏自蜀代去留一巻实封文字与僧正希白且云十年后开后十年公薨于陈讣至僧发开所留文字乃公画像自赞曰乖则违众崖不利物乖崖之名聊以表徳因号乖崖】在蜀有録曹参军老病废事公责之曰胡不归明日参军求去且以诗留别其略曰秋光都似宦情薄山色不如归意浓公惊谢之曰吾过矣同僚有诗人而吾不知因畱而慰荐之予幼时闻父老言恨不问其姓名今都曹路公以小疾求致仕予诵此语留之不可乃采前人意作诗送之并邀赵徳麟陈履常同赋一篇
　　积雪困桃李春心谁为容淮光酿山色先作归意浓我亦倦游者君恩系疎慵欲留耿介士伴我衰迟踪吏课升斗积﨑岖等铅舂那将露电身坐待收千钟结髪空百战市人看先封谁能搔白首抱闗望夕烽子意亮已成我言寕复从恨无乖崖老一洗芥蔕胸我田荆谿上伏腊亦麤供懐哉江南路防作林下逢
　　【汉江都易王传宫人有过或髠钳以铅杵舂不中程辄掠汉李广传结髪与匈奴大小七十余战尝语王朔曰自汉击匈奴广未尝不在其中而诸部校尉巳下材能不及中以军功取侯者数十人广不为后人然终无尺寸功以得封邑荆谿在常州宜兴县先生尝买田于此】
　　次韵陈履常【汝隂乆雪人饥公召佥书判官赵徳麟令畤议所以赈防之乃发义仓谷以济贫乏出作院炭酒务薪用元价以售又奏放积欠教授陈履常师道有诗公和之】
　　可怜扰扰雪中人饥饱终同寓一尘老桧作花真强项冻鸢储肉巧谋身忍寒吟咏君堪笑得暖讙呼我未贫坐聼屐声知有路拥裘来看玉梅春
　　【后汉董宣传为洛阳令杀湖阳公主苍头主诉于帝帝使宣谢主宣不从彊使顿之両手据地终不谢帝笑敕强项令出】
　　二鲜于君以诗文见寄作诗为谢【二鲜于君乃谏议大夫子骏之子子骏事见十四巻和郓州新堂月夜诗注】
　　我懐元祐初圭璋满清班维时南隆老奉使独未还迂叟向我言青齐嵗方艰斯人乃徳星遣出虗危间【公自注温公谓余曰子骏福星也京东人困甚且令往彼】召用既晚矣天命良复悭一朝失老骥寂寞空帝闲至今清夜梦枕衾有余潸喜闻二三子结髪师闵顔髙论邈河汉清诗鸣佩环遥知三日雪积玉埋崧山谁念此幽桂坐防榛与菅故人在颍尾投诗清泠湾
　　【南隆阆中也鲜于子骏阆中人司马温公自号迂叟汉天文志景星徳星也地理志齐地虚危之分野庄子吾惊怖其言若河汉而无极也左传杜预注颍水之尾在下蔡又详本巻新渡寺诗注庄子譲王篇北人无泽自投于清泠之渊】
　　次韵赵徳麟雪中惜梅且饷柑酒三首
　　千花未分出梅余遣雪摧残计已疎卧闻防滴如秋雨知是东风为扫除
　　阆苑千葩映玉宸人间只有此花新飞霙要欲先桃李散作千林火廹春
　　【火廹字出唐书源休朱泚僭号姚令言劝泚围奉天二人争自比萧何休顾令言曰成秦之业无辈我者我视萧何子当曹参可矣即收圗籍贮府库效何者人皆笑谓为火廹酂侯】
　　蹀娇黄不受鞿东风暗与色香归偶逢白堕争春手遣入王孙玉斚飞
　　【窦子野酒谱河东人刘白堕善酿酒味香美使人乆醉朝士千里相馈号鹤觞亦名骑驴酒永熙中青州刺史毛鸿賔赍酒之蕃路逢刧盗饮之即醉皆被擒时为之语曰不畏张弓防刀惟畏白堕春醪洛阳伽蓝记亦云】和陈传道雪中观灯【陈传道名师仲履常之兄家居彭城履常在颍传道来访未几先生移守维扬而传道亦归遂和赵徳麟韵送之诗载巻末传道是时仕为筦库】
　　新年乐事叹何曽闭閤烧香一病僧未忍便倾浇别酒且来同看照愁灯颍鱼跃处新亭近湖雪消时画舫升只恐樽前无此客清诗还有士龙能
　　阅世堂诗赠任仲防【任仲微父任师中名伋按秦少游作任师中墓表元丰中公知泸州録使者不法事而使者即诬奏公西南乞第过江安时不时掩击乃延儒生讲书疑有私谒朝廷乃下章于他部各穷竟所考未具而公卒时当途者以公既没为使者地公之子大防三诣阙上书陈寃状狱不敢变使者竟免大防即仲微也又按师中尝为蔡州新息令惠给鳏寡邑人徳之遂居焉堂前有桧髙百尺盖数百年矣直榦苍然乃以名其堂故诗云惟有庭前桧阅世不改色云云】
　　任公镇西南尝赠绕朝策当时若尽用善阵无赫赫凄凉十年后邪正乆已白却留封徳彛天意眇难测象贤真骥种号诉甘百谪岂云报私仇祸福指络胍髙才食旧徳但恐里门窄伤心千骑归赠印黄壤隔惟有庭前桧阅世不改色千年与井在记此王粲宅
　　【左传文十二年晋人患秦之用士防也谋归之士防行绕朝赠之以策曰子无谓秦无人吾谋适不用也孙子善用兵者无赫赫之功又善阵者不战善战者不败封徳彛事见本巻职贡图诗注又杜牧题魏文贞诗可怜正观太平后天且不留封徳彛蘅按封徳彛指当时使者象贤四语谓大防诣阙讼寃事也汉书于公治闾门曰少髙大令容驷马髙盖车注闾门里门也杜子美一室诗应同王粲宅留井岘山前】
　　新渡寺送任仲微
　　春隂欲落雪野气方升云我游清颍尾想见翠被君古来聚散地与子复言分倦游安税驾瘦田失归耘独宿古寺中荒鸡乱鸣羣送子以晓角幽幽醒时闻
　　【左传昭十二年椘子狩于州来次于颍尾使荡侯潘子司马督嚻尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出杜子美赞上人诗古来聚散地宿昔长荆棘史记李斯传物极则衰吾未知所税驾也晋祖逖传与刘琨同寝中夜闻荒鸡鸣蹴琨觉曰此非恶声也因起舞】
　　送运判朱朝奉入蜀【建安本云送朱世昌使蜀】
　　蔼蔼青城云娟娟蛾眉月随我西北来照我光不灭我在尘土中白云呼我归我游江湖上眀月湿我衣岷峨天一方云月在我侧谓是山中人相望了不隔梦寻西南路黙数长短亭似闻嘉陵江跳破吹锦【一作枕】屏送君无一物清江饮君马路穿慈竹林父老拜马下不用惊走藏使者我友生聼讼如家人细説为汝评若逢山中友问我归何日为话腰脚轻犹堪踏泉石
　　【唐地理志蜀州青城县以青城山名十道四蕃志嘉州蛾眉山两山相对如蛾眉故名韩非子六国时张敏与髙惠为友每相思敏于梦中往寻之至半道迷不知路而回嘉陵江其源出于大散闗嘉陵谷赞寕笋谱慈竹笋四时生其竹内实而节疎又蕲黄生一丛数竿根不外进茅亭客话慈竹聚生根不离母故名之慈也唐书阳城为道州刺史以家人法待吏宜罚者罚之宜赏者赏之】
　　病中夜读朱博士诗
　　病眼乱灯火细书数尘沙君诗如秋露浄我空中花古语多妙寄可识不可夸巧笑在頩頬哀音余掺挝曽坑一掬春紫饼供千家悬知贵公子醉眼无真茶﨑岖烂石上得此一寸芽缄封勿浪出汤老客未嘉
　　【圆觉经譬如病目见空中花及第二月后汉祢衡传为渔阳掺挝击鼓之法东谿试茶録佛岭东南曰曽坑今属北苑茶少甘而多苦色亦重浊陆羽茶经上者生烂石中者生栎壌下者生黄土又汤经三沸为老】
　　赵徳麟饯饮湖上舟中对月
　　老守惜春意主人留客情官余闲日月湖上好清明新火发茶乳温风散粥饧酒防红杏闇日落大堤平清夜除灯坐孤舟擘岸撑逮君帻未堕对此月犹横
　　【蔡邕月令自温风暑之在风者也玉烛寳典今人寒食日悉为大麦粥研杏仁为酪以饧沃之孙楚祭子推文云黍饭一盘醴酪二盂是其事也宗懔荆楚嵗时记亦云晋庾敳传頽然已醉帻堕几上以头就穿】
　　赠朱逊之【并序】
　　元祐六年九月与朱逊之防议于颍或言洛人善接花嵗出新枝而菊品尤多逊之曰菊当以黄为正余可鄙也昔叔向闻鬷蔑一言知其为人予于逊之亦云
　　黄花秋节远自夏小正坤裳有正色鞠衣亦令名一从人伪胜遂与天力争易性寓非族改顔随所令新竒既易售粹駮宜相倾疾恶逄伯厚识真似渊明君言我所印世论谁敢评愿君为霜风一扫紫与赪
　　【月令季秋之月菊有黄花夏小正大戴礼篇名以虫鱼草木正十二月之节起于夏后氏故曰夏小正周易坤六五黄裳元吉周礼内司服掌王后之六服祎衣揄狄阙狄鞠衣展衣縁衣素沙郑注鞠衣黄衣也后汉陈蕃传疾恶如风朱伯厚屡见陶渊明饮酒诗秋菊有佳色裛露掇其英维摩经佛所印可屡见】
　　和赵徳麟送陈传道
　　二陈既妙士两欧惟徳人王孙乃龙种世有籋云麟五君从我游倾写出怪珍俗物败人意兹得实清醇那知有聚散佳梦失欠伸我舟下清淮沙水吹玉尘君行踏晓月疎木挂寸银尚寄别后诗翦刻淮南春
　　【庄子徳人者居无思行无虑汉贾谊鵩赋徳人无累知命不忧二陈言传道履常两欧言叔弼季黙也杜子美哀王孙诗髙帝子孙尽隆准龙种自与常人殊籋云字出汉书天马歌已见晋王戎传戎与阮籍为竹林游戎尝后至籍曰俗物已复来败人意戎笑曰卿辈意亦复易败耳清淮时先生将离颍赴扬州故云幽怪録橘中两叟相谓曰汝输我瀛洲玉尘九斛】








　　施注苏诗巻三十一
　　钦定四库全书
　　施注苏诗巻三十二
　　宋　苏　轼　撰
　　施元之　原注
</div>
    <div class="pagination">
<a href="施注苏诗_page57.html">上一页</a><span>...</span><a href="施注苏诗_page53.html">53</a><a href="施注苏诗_page54.html">54</a><a href="施注苏诗_page55.html">55</a><a href="施注苏诗_page56.html">56</a><a href="施注苏诗_page57.html">57</a><span class="current-page">58</span><a href="施注苏诗_page59.html">59</a><a href="施注苏诗_page60.html">60</a><a href="施注苏诗_page61.html">61</a><a href="施注苏诗_page62.html">62</a><a href="施注苏诗_page63.html">63</a><span>...</span><a href="施注苏诗_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
