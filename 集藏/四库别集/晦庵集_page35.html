<!DOCTYPE html>
<html>
<head>
    <meta charset="UTF-8">
    <title>晦庵集 - 第 35 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 35 页/共 166 页</h1>
    <div class="content">　　照对本军昨因修葺军学照得从祀神位名号差舛曾具状申尚书礼部续凖本部符降到见行从祀神位名号本军谨已遵依彩畵题写奉安讫熹恭覩崇宁元年二月二十五日诏追封孔鲤为泗水侯孔伋为沂水侯今按本部降到神位名号其泗水侯独未得在从祀之列盖尝考之论语伯鱼过庭亲承诗礼之训先望又尝使为周南召南之学其才虽曰不及顔渊然亦不应尽出七十子之下窃意当来礼官一时讨论偶失编载非固有所取舍升黜于其间也熹愚欲望朝廷特赐详酌将泗水侯列于从祀位在七十子之后沂水侯之前庶几孔门之贤悉登祀典有以仰称崇宁圣诏褒崇之意须至申闻者
　　右谨具申尚书省伏乞照会施行谨状
　　乞颁降礼书状
　　照会政和五礼新仪州郡元有给降印本兵火以来往往散失目今州县春秋释奠祈报社稷及祀风雨雷师坛壝器服之度升降跪起之节无所据依循习茍简而臣民之家冠昏丧祭亦无颁降礼文可以遵守无以仰称国家钦崇祀典防范民彛之意须至申闻者
　　右谨具申行在尚书礼部欲乞特赐申明检防政和五礼新仪内州县臣民合行礼制镂板行下诸路州军其坛壝器服制度亦乞彩畵图本详着大小髙低广狭浅深尺寸行下以慿遵守
　　小贴子
　　契勘王公以下冠昏丧祭之礼鄂州见有印本但恐其间或有谬误只乞行下取索精加校勘印造给降不须别行镂版其州县祭礼及坛壝器服制度即乞检会抄写图畵别为一本镂版行下
　　乞增修礼书状
　　伏见本军昨凖尚书礼部符下政和五礼祭祀仪式窃尝防攷其间颇有未详备处方欲具状申审今覩进奏官报近者判部侍讲侍郎奏请编类州县臣民礼仪镂版颁降己奉圣防依奏此诚化民善俗之本天下幸甚然熹窃虑其间未详备处将来奉行或致抵牾今具如后须至申闻者
　　一所凖行下释奠礼仪熹按其神位除正配三位外有殿上两廊从祀未见位号名数不委新仪全书有无具载欲乞讨论并赐行下然按祀令二月八月上丁释奠文宣王以兖国公邹国公配牲共用羊一豕一白币三而已今其所祀乃近一百余位一羊一豕无缘可以徧及又州县庙学窄狭祭器献官多不及数往往不能一一分献其为欺慢莫甚于斯窃欲更乞相度申明许令州学免祭两廊诸位县学并免殿上十位庶几事力相称仪物周备可以尽其诚敬
　　熹又按行下释奠行事仪引三献官诣舒王神位前一节系政和间所定后来靖康年中已有指挥追贬王安石爵秩停罢配享讫今来上件仪注尚仍旧文窃虑州县奉行反致疑惑亦合申明改正并乞台照
　　一所凖行下释奠陈设仪云设着尊四牺尊四为二重在殿之东南隅北向西上【配位即于正位酌尊之东】着尊在前皆有坫加勺羃为酌尊【着尊一实明水为上尊余实泛齐初献酌之牺尊一实明水为上尊余实醴齐亚终献酌之】熹按后章行事仪云初献酌牺尊之泛齐亚终献酌象尊之醴齐与此不恊窃疑两处必有一误寻考祭社稷祀风雨雷师陈设牺皆设牺尊象尊为酌尊乃知正是此章之误其着字当作牺字牺字当作象字又既云北向则是牺尊在北象尊在南所云在前亦是重复倒置欲乞申明改正行下
　　一所凖行下释奠祭祀陈设章皆云又设太尊二山尊二在神位前【太尊一实泛齐山尊一实醴齐各以一尊实明水】着尊二牺尊二象二壶尊六【着尊一实盎齐牺尊一实醍齐象尊一实沈齐各以一尊实明水壶尊三实元酒三实三酒明水元酒皆在上五齐三酒皆以本处酒充】在殿下皆北向西上【内祭社稷仪云南向东上】加羃五齐三酒皆设而不酌熹按此太尊山尊乃是都共设于殿之前楹坛之南面其北更容献官拜跪酌献非是逐位之前各设四尊所谓北向者恐是太尊二为一行其南山尊二为一行又次南阶下着尊二为一行又次南牺尊二为一行又次南象尊二为一行又次南壶尊六为三行【其南向者反此】所谓西上者谓四实元酒东实五齐三酒【其东上者反此】未委是否各乞讨论并赐行下
　　一所凖行下州县社稷风雨雷师坛壝制度熹按其文有制度而无方位寻考周礼左祖右社则社稷坛合在城西而唐开元礼祀风师于城东祀雨师于城南未委新仪全书有无同异欲乞讨论并赐行下
　　一凖礼诸侯祭名山大川之在其境内者又曰山川之神水旱疫疠之灾于是乎禜之盖以其崇髙深广能出云气为风雨以滋养润泽乎一方也今州郡封域不减古之诸侯而封内名山大川未有望祭之礼其有祠庙亦是民间所立淫诬鄙野非复古制顾乃舍其崇高深广能出云雨之实而伛偻拜伏于土木偶人之前以求其所谓滋养润泽者于义既无所当又其牲牢器服一切循用流俗防味燕器于礼又无所稽至于有山川而无祠庙者其岁时祈祷遂不复禜于山川而反求诸异教淫祠之鬼此则尤无义理而习俗相承莫知其谬欲乞检照五礼新仪如已有祭山川礼即与编类行下如有遗阙亦乞讨论依放祭社礼仪立定时日坛场方位制度并赐行下
　　一伏覩累降赦书歴代圣帝明王忠臣烈士有功及民者竝令致祭谨按唐开元礼享先代圣王竝用礼器法服今即未委新仪全书有无岁时祠祭仪式欲乞检照讨论并赐行下
　　右谨具申尚书礼部如有可采乞赐台防施行庶编类成书之后免致疑惑复有更改谨状
　　淳熈七年三月【阙】日
　　乞加封陶威公状
　　据都昌县税戸董翌等状伏覩本军牓示询访先贤事迹数中一项晋侍中太尉长沙陶威公兴建义旗康复帝室勤劳忠顺以没其身谨按图经公始家鄱阳后徙浔阳见有遗迹在本军都昌县界及有庙貌在本军城内及都昌县水旱祷禳皆有感应未委上件事迹是与不是指实且翌等系都昌县居民县境之南北的有陶威公庙二所其神聪明正直隂有所助庙貌建立年代深远逐时居民商旅祈祷无不感应及本县管下并隣近州县等处遇春夏阙雨乡民诣庙祈求立有感应兼本庙边临滙泽大江水势湍急纲运舟船往来祈祷风涛自然恬静前后庙记声述分明今来翌等不敢没其实陈乞详酌具录陶威公灵应事迹保明奏闻乞加封号本军所据前项状述寻行下都昌县勘会得董翌等所陈委是着实保明申军及缴到江南刘羲仲所撰公赞曰晋太尉陶威公侃有大功于晋读其书凛乎若见其唱义于武昌破石头斩蘓峻何其壮也东坡蘓公尝为予言威公忠义之节横秋霜而贯白日晋史书折翼事岂有是乎且就其説考之威公梦生八翼登天门九重登其八阍者以杖击之坠地折左翼及握彊兵居上流潜有窥觎之志輙思折翼之祥自抑而止心之所寓者为志神之所寓者为梦何自而知其然哉至其书梅陶称机神明鉴似魏武忠顺勤劳似孔明岂不信哉魏武起徒步唱义兵非若威公威名之着也以汉徳之深磐石之固可折棰驱之以息天下之祸非若成帝削弱之资也董卓之乱未必大于蘓峻魏武之功未必过于威公保兖州以为固挟天子以为资其意安在则其托兴复以为名是乃窥汉之计也名莫大乎忠孝分莫大乎君臣若魏武无忠臣之节其所谓机神明鉴者奸雄耳威公岂其比乎始蘓峻之祸贼将害其子者冯鐡也冯鐡奔石勒为戍将石勒畏威公之彊杀冯鐡石勒自以为一时豪杰标置二刘之间俯视曹孟徳司马仲达而气出其右顾畏威公如此威公没距今几千年所在庙祀之都昌县南北庙为尤盛庙屡废而屡兴由其有功徳于斯民者厚也又缴到近世抚州布衣吴澥所着辩论曰卓哉陶士行之独立也方魏晋之际浮虚之俗摇荡朝野一时闻人达士名卿才大夫莫不陷于末流罔知攸济惟士行深疾时慨然有作蓄其刚毅沉厚之气秉其忠慤正固之节以与流俗争衡虽动而见尤所向白眼一入仕途荆棘万状而方寸耿耿者未始少渝终日运百甓于竹头木屑间纎悉经营虽一束之穟劬劳不怠当时名士观之宜若老农俗吏无足比数而士行确然为之不屑也卒能恢廓才猷立功立事以大庇斯民当晋室横流之中屹为底柱自非明智独立安能臻此哉然览庾亮之传应詹之书则疑侃有跋扈之心观温峤之举毛寳之谋则见侃有顾望之迹比至洒血成文登天折翼动可疑怪岂有是事也哉此盖行髙于人众必非之加以蘓峻之诛庾亮耻为之屈既士行溘先朝露后嗣零落而庾氏世总朝权其志一逞遂从而诬谤之耳秉史笔者既有所畏何所求而不得哉是其旁见曲出乃所以证成其罪也然观士行义旗既建一麾东下子丧不临直趋蔡洲一时勤王之师蔑有先者暨元勲克集实主斯盟而退然不有旋师归藩既坐拥八州踞上流已重泰山晋轻鸿毛移其宗社曾不反掌而臣节益脩未始擅作威福以自封殖朝廷惮其勲名每加疑备而士行泰然曾不少芥胸次及末年卧疾封府库而登舟举愆期而自代视去方伯之重不啻脱屣其臣节终始夷险无一可訾穷晋二百年间卓然独出不忠之迹果安在哉今舍其灼然之实而信其似是之虚岂可谓善观史也哉嗟乎自古欲诬人而不得者必污以闺房之事以其难明故也今晋史欲诬士行而乃以梦寐之祥是其难明殆又甚于闺房哉然不知士行而实懐异志则如此梦寐之祥正合自知耳人安得而知之晋史以此待士行其智果不得与小儿等其説固不待攻而自破云本军今检凖乾道重修令诸道释神祠祈祷灵应宜加官爵封号庙额者州具实事状申转运司本司验实保明及详本县缴到文字所以发明公之心迹尤为明白有补名教理宜褒显而公位登三事爵冠五等当时所以品节尊名者亦已称其行事之实今据士民陈请在前欲乞朝廷详酌采其行事特赐庙额以表忠义更不别赐爵号须至申闻者右谨具申转运使衙伏乞照会详酌前项所申事理依条施行伏台防


　　考异
　　脩白鹿洞书院　基地【一作基坵】
　　脩筑石隄　　　种林木【种下一有植字】
　　禁保甲　　　　豪右【一作豪民】











　　晦庵集巻二十
　　钦定四库全书
　　晦庵集卷二十一　　　　　宋　朱子　撰申请
　　与宰执劄子
　　熹昨具劄子奏闻乞拨米三十万石添贴绍兴府粜济未蒙指挥支拨窃缘熹所乞上件米数内十四万三千余石系取到本府见行掯约间日粜济数目别作逐日粜济会计合用之数其余亦系虑恐日后更有增添约度大数若不得此则不唯使熹今日空手渡江无以布宣圣主忧劳悯恻之意实恐将来饥民日食半升之米不足充虚接力不能行业营生必致殍死流离上贻当宁宵旰之忧或恐丰储见在米数不多难以尽行支拨即乞且拨十四万三千石先付熹前去将绍兴府诸县一例作逐日粜济外所乞余数却乞纽计价钱付熹前去与知明州谢直阁同共措置雇募海船收籴广米接续粜济仍须管除赈济外所有赈粜到钱令项桩管申取朝廷指挥实为利便伏望钧慈早赐敷应副施行
　　乞禁止遏籴状
　　契勘绍兴府婺衢州诸县皆有灾伤见行赈济合用米斛己承降圣防指挥给降到本钱三十万贯接续济粜缘本路两年荐遭水旱无处收籴熹今体访得浙西州军极有丰稔去处与本路水路相通最为近便已行差官雇船前去收籴及印造遣人散于浙西福建广东沿海去处招邀客贩窃虑逐州县不体邻路饥荒之急故行遏籴及客人应募船贩亦恐逐州县税务循习邀阻妄作名色輙收杂税力胜买醋钱之类使本路饥民日就狼狈虚被圣主拨赐赈防之恩事属不便今检凖淳熈令诸谷遇灾伤官司不得禁止般贩及今年八月三日圣防勘防淳熈七年九月二十四日勅两浙江东湖北旱伤全借邻路丰熟去处通放客米访闻得熟州郡辄将客贩米斛邀阻禁遏奉圣防劄付诸路帅漕各检坐指挥条法遍下州军不得遏籴如敢违戾仰逐司觉察按劾及今年十一月二十九日本路获降指挥本路州县税场邀阻妄收税钱力胜之类将官吏并于见行条法各加一等坐罪至来年六月却依旧法欲望朝廷特赐敷奏早降指挥将见行遏籴条法劄下两浙转运司令行下浙西得熟州县约束其沿路税务邀阻收钱亦乞依本路已获降前件指挥加等坐罪施行庶几公私般运免致艰阻一路饥民得霑实惠
　　乞赈粜赈济合行五事状
　　照对自到任以来奉行赈粜赈济有合行五事已具申朝廷未防回降开具下项
　　一件熹体访得浙西州军极有丰稔去处与本路水路相通最为近便已差官雇船前去收籴及印榜招邀客贩窃虑逐州县故行遏籴亦恐州县税务邀阻妄作名色辄收杂税力胜买醋钱之类乞敷奏将见行遏籴条法劄下两浙转运司行下浙西得熟州县约束其沿路税务邀阻亦乞依本路已获降指挥加等坐罪施行
　　一件熹照得本路今岁灾伤唯绍兴府最甚虽防朝廷给降钱米济粜犹恐不能周给其劝谕上戸献助至今未有劝到数目臣僚奏请特依淳熈元年耿延年获降指挥减半推赏熹询访得绍兴府田土瘠薄连年灾伤上戸纵有储蓄所出之米及格必少乞敷奏如诸路州县人戸者愿出米谷自行般运前来绍兴府赈粜赈济亦乞与依上项指挥减半米数推赏
　　一件熹契勘人戸身丁每年合纳本色折帛丁盐绢绵丁钱等系随夏料送纳依凖省限合至五月十五日方行起催熹访闻绍兴府诸县日前年分多是正月初间便行催督已是违法况今旱荒人民饥饿不容官吏更有侵扰熹除己行下绍兴府及属县照应条法不得促限追扰外乞指挥更赐劄下绍兴府钤束诸县遵守条法不得前期追扰施行
　　一件熹照对本司去年劝谕到上戸陈之竒等出助米谷赈济赈粜合行该赏本司先已保明具申尚书省未防朝廷推恩以致人戸无以激劝已具录奏闻及申尚书省乞速赐推恩施行
　　一件照对昨凖省劄熹所奏检放不实之奉圣防令熹询访不实最多处按劾施行及续凖省劄绍兴府山隂防稽等县人戸余宗荣等状诉检放秋苗不尽不实劄下检实熹询访见得本府诸县检放委有不实去处但今田土多是已种二麦及为饥民采取鳬茈锄掘殆遍无复禾稻根查可见荒熟分数乞且将下戸等第住催上戸寛限劝谕其新林一带亦许熹差官检定潮泥不堪耕种之处等第蠲阁租税其衢婺州及本路应有诉旱去处亦乞依此委官约度分数住催官物乞敷奏特降指挥施行
　　右窃缘绍兴府今年饥荒极重官司虽已不住措置粜济窃缘钱米不多终是不能均济惟有蠲除税租禁止苛扰劝上戸最为急务譬如救焚拯溺不可迟缓于淳熈八年十二月十七日具申尚书省乞照前状速赐指挥施行其检计戸口分拨钱米见己一面施行见欠阙定数别具供申听指挥
　　申审住催官物指挥状
　　近凖尚书省劄子勘防已降指挥行下江浙两淮旱伤州县将第四第五等戸今年以前应干残欠苗税丁钱并特住催及将官私债负权免理还其流移人拖欠官物亦与除豁不得令保正长代纳并支拨米斛通行赈济十二月四日三省同奉圣防令江浙两淮帅漕提举司各行下所部州县将流移到人戸遵依已降指挥多方存恤毋致失所来春如愿归业趂时耕种即量支钱米给据津遣与免夏料催科仍仰所在州军出榜晓谕劄付本司已即时恭禀遍行下诸县施行今据绍兴府新昌县申照对今年以前未委是淳熈七年官物或是淳熈八年二税若是淳熈七年二税并无合催之数淳熈八年夏税丁钱今年八月二十二日己承本府帖行下备降指挥住催讫所有今年秋苗人戸为见前项指挥旱伤州县将第四第五等下戸今年应干残欠苗税丁钱并特住催因此不肯送纳有此疑惑申乞行下
　　右所据前项申述本司照对所降指挥所谓今年以前应干残欠苗税丁钱并特住催即未审今年以前是淳熈七年终唯复淳熈八年见催之数具申尚书省及戸部伏乞明降指挥行下以慿遵守施行
　　乞将衢州义仓米粜济状
　　照对衢州管下属县去岁旱伤细民阙食本州申朝廷乞从条于有管常平义仓米取拨五万石出粜去年十二月十六日劄下本司照条施行今据本州申淳熈七年旱伤检放苗米四千余石遂取拨义仓米及劝谕上戸出助并措置和籴计五十余万石赈济赈粜幸无流徙后为去年秋旱放苗米九千余石比之七年一倍以上兼以邻郡严婺徽饶类皆旱歉本州地居其中大略相似以此愈见艰得米谷细民阙食虽已劝谕及申尚书省乞先拨义仓米五万石仍一面开场每升量减作二十文足赈粜去后但缘连遭荒旱民情嗷嗷艰得钱物深山穷谷僻远小民委是无钱籴米乞行下于所申取拨义仓米五万石内支拨二万石应副赈济免有流移饿殍之患熹寻躬亲巡歴到衢州防检见得本州逐县委是灾伤多有饥民饿损羸困阙食合行救助赈济及检凖条令义仓米专充赈给不得它用自合拨充赈济熹除己逐急一面下本州于申请取拨出粜常平义仓米五万石数内取拨一万石委官措置收拾赈济其余四万石仍旧出粜外欲望朝廷特赐劄下衢州施行已具申尚书省乞指挥施行
　　捄荒事宜画一状
　　今有职事已具状奏闻外再申尚书省如熹所奏得防降出欲乞敷早赐施行
　　一为绍兴府救荒之备不尽三月窃恐麦熟之前麦尽之后尚须接济欲乞尽推去年赏典痛减度牒米数再拨官防三十万贯庶几赈给之余更可作将来储备又乞照应见行移用条法支拨诸州常平义仓米斛应副绍兴府麦前急阙
　　一为伏覩近降指挥将临安余杭两县四等五等人戸淳熈八年秋苗夏税依徽饶州例并与住催欲乞出自圣意特降指挥将绍兴府山隂防稽嵊县诸暨萧山五县四等五等戸夏税秋苗丁钱并与住催其余诸州县遂都检放旱伤及五分以上者五等戸亦与住催七分以上者并四等戸并与住催秋成日并行带纳
　　论督责税赋状
　　承尚书省劄子勘防江浙两淮州郡去岁委实旱伤去处其合纳苗税已降指挥检放倚阁近来州郡以寛恤为名将不系检放倚阁之数故作稽滞不行起发劄下本司将管下州郡年额合起纲运除检放倚阁数外严行督责须管日下起发如仍前违慢仰开具守倅令佐及当职官职位姓名申尚书省所凖前项省劄熹恭惟国家张官置吏本以为民所以平时但闻朝廷戒敕州郡奉行寛恤惟恐有所不至至于督责二字考之前史则韩非李斯惨刻无恩诖误人主之术非仁人之所忍言也今来旱伤检放倚阁民间固己防被寛恩然其不系放阁之数亦止合且令劝谕寛限拘催难以严行督责所有前项朝防若便推行窃虑有伤治体熹虽愚陋委实不敢奉行
　　论臧否所部守臣状
　　承尚书省劄子勘会已降指挥令诸路帅臣监司岁终各具所部守臣臧否闻奏所有淳熈八年分未见奏到正月十三日三省同奉圣防令遵依己降指挥日下闻奏劄付本司所凖省劄令本司具淳熈八年分所部守臣臧否奏闻事照对熹去年十二月六日到任即不见得本路诸州守臣去岁臧否兼近因按劾衢州守臣李峄不防朝廷施行熹委是材轻德薄不足取信岂复更敢臧否人物伏乞照会免行考察
　　乞给借稻种状
　　本司凖淳熈九年正月二十日尚书省劄子勘会春耕是时深虑江浙两淮州县去岁旱伤之后贫民下戸并流移归业之人艰得稻种却致妨废农务理宜措置正月十九日三省同奉圣防令逐路转运提举司疾速行下去岁旱伤州县多方措置稻种勘量给借务令及时布种丰熟却行拘还具已借支数目闻奏仍多出文榜晓谕本司照对绍兴府去岁旱伤为甚衢婺州为次遂那拨钱发下绍兴府及下衢婺两州诸县恭禀圣防指挥措置给借并镂版晓谕人戸通知先据婺州申本州乡俗体例并是田主之家给借今措置欲依乡俗体例各请田主每一石地借与租戸种谷三升应副及时布种收成日带还不得因而收息如有少欠官司专与催理不同寻常债负己下诸县从此施行及绍兴府申支拨官钱委官同与县官措置给借五县共给借过第五等下戸并流移归业人五万七千八百戸计钱一万七千四贯五十四文省并衢州申管下属县那措官钱五百贯文及劝谕上戸将收到稻种共二万一千六百二十二石四斗二升二合斟量分借乡民布种去讫
　　发蝗虫赴尚书省状
　　本司近访闻得绍兴府累有飞蝗入境即于今月初五日差人前去探问据兵士孙胜报今到防稽县白塔寺相对东山下有蝗虫数多收拾得大者一篮小者一袋其地头村人皆称蝗虫遇夜食稻熹即今前去看视一面监督官吏打扑焚瘗寻别具奏闻须至申闻者
　　右具蝗虫大小两色各用紫袋盛贮随状见到谨具申尚书省伏乞敷奏施行
　　乞支降钱物状
　　熹今起发前去诸州便要钱物分俵逐州守臣责令运籴以备粜济所有前状所乞钱物欲乞钧慈早赐敷奏尽数支降庶熹所到便得掲牓晓谕宣布徳意安慰饥民寛其流离饿殍之忧息其无聊妄作之念实系利害如是将来见得防计实数所乞钱少更当别具申奏亦望庙堂力赐主张疾速应副千万幸甚
　　乞许令佐自陈岳庙状
　　契勘今来诸州连岁灾伤将来艰食又非去年之比全借知县佐官协力措置以救民命窃虑其间或有老病庸懦不能任事之人欲加按劾则无显过欲置不问则为民害欲望朝廷敷奏特降指挥如有似此之人许令自陈岳庙差遣一次仍严责已差下人除程半月疾速赴上不得少有违滞其未到间即乞不以县之大小委自本司差人权摄许于得替待阙不应差出人内选差俟荒政结局即行住罢庶几数月之间逐县得人不至误事须至供申者
　　右谨具申尚书省伏指挥
　　申知江山县王执中不职状
　　熹今月初七日承进奏官传到报状云云浙东久阙雨泽近自衢州江山来者本县被旱最甚苗已就槁民尤乏食邻邑有米可籴禁遏不令出境江山之民为饥所迫己有夺粮之意似闻衢信间更有如此等处若不预行措置窃恐小民无知易致生事乞令有司检举闭籴指挥申严行下已奉圣防依熹照对昨巡歴至江山县见得知县宣教郎王执中庸谬山野不堪治剧及据士民词诉称其多将不应禁人非法收禁人数极多尽是公吏画防务要科罚钱物后来疫气大作入者辄病反以此势吓胁平民科罚取钱等事熹以所论不系本司职事兼本官只是庸谬别无显然赃私罪犯遂只行下本县禁约去外熹近又闻衢州诸县新谷未登街市全无客贩及上戸闭籴絶少米斛出粜数内江山一县尤甚遂即行下本县将去年已拨下官米及上戸未粜米斛接续出粜如有贫病无钱收籴之人即行赈济及煮粥存养其知县王执中一向坐视并无一字报应却据衢州缴到诸县所申米价每升皆四十文上下其江山县状内独称大禾米每省升止粜一十八文小禾米一十七文足比之诸县米价大叚辽远与所访闻事体不同方于六月二十九日行下追本州县人吏赴司根究今者伏覩前件臣僚所奏本县饥民夺粮事理上勤圣虑特降指挥而熹备使一路曾不闻知其本州县全无申报在熹无所逃罪其知县王执中委是弛慢不职之甚难以容令在任除己行下衢州先将本官对移闲慢职事外须至供申
　　右谨具申尚书省伏乞敷奏将王执中特赐罢黜所有本司失察之罪亦乞并赐责罚施行并牒衢州诸详此先将本官对移闲慢职事听朝廷指挥
　　申再有措置灾伤事件状
　　熹今再有措置本路灾伤事件已具奏闻乞赐施行外欲望朝廷速赐行下庶几一路饥民早被圣恩不致狼狈须至供申今闻具下项
　　一奏乞特降睿防支拨一百七十万贯凑前所给通作二百万贯令熹及早分给诸州广行运籴俟见粜给戸口实数却行计度支用不尽之数先次拘收回纳仍乞于内纽计米数量给空名告身五七十道并度牒官防凑成二百万贯付熹收掌如有献助及格之人令熹与安抚使书填给付
　　一奏乞特降睿防于今来所降减半指挥内删去将来检见得灾伤最重处方得保明取防之文只依乾道七年耿延年所请已得指挥施行
　　一奏乞特降睿防将本路灾伤县分人戸夏税权行住催却俟检放秋米分数定日却将夏税亦依分数蠲减一并住催
　　一奏乞特降睿防许熹前项所请百七十万贯而令于内量拨什三诸州通判申到合兴修水利去处即与审实应副其合粜给人有应募者即令缴纳粜给由歴就雇入役俟毕工日粜给如旧
　　一奏乞特降睿防许令被灾州县人戸苗米五斗以下不检先次蠲放令转运司疾速施行
　　一奏乞特降睿防申严旧请仍诏有司诸被灾伤州县人戸欲兴贩物货往外州府收籴米谷就阙米处出粜者各经所在或县或州或监司自陈所带货物判执前去其粜米讫所买回货亦各经所在自陈判执回归往回所过并不得辄收分文税钱违者并依税米谷法必行无赦径下转运司施行
　　右谨具申尚书省伏指挥
　　论差役利害状
　　窃见差役一事利害非轻本司日逐受理词讼多是人戸陈诉上项事理虽不敢不为究心理断然其间尚有于法有碍难以施行者若不申明乞赐指挥必是久困良民难革旧今辄开具下项须至申闻者
　　一旧制都副保正大小保长皆选有心力材勇之人所以聮比居民出长入治实古者党正族师闾胥比长之任亦不轻矣至于管干乡村盗贼鬭殴烟火桥道公事则耆长主之催纳税租则戸长主之皆是募人充应各有雇钱而保正有愿兼代耆长者大保长有愿兼戸长者则听之其不愿者不得辄差此皆祖宗成法至今为不刋之典然而州县奉行往往违戾至如江浙等处则遂直以保正承引保长催税于是承引者有雇募奔走之劳催税者有比讯陪备之苦破家荡产几不聊生朝廷葢亦深知其故所以为之关防措置无所不备然而不得其本民亦终不被其泽熹尝原其所以盖缘朝廷曾有指挥罢支耆戸长雇钱以充经总制窠名起发遂致州县无钱可雇耆长戸长而此等重役遂一切归于保正保长无禄之人至其犹存二长旧额去处又皆无頼游手之徒既无雇钱不复可绳以法度遂致乞覔骚扰反为民害熹窃以为莫若将罢支耆戸长雇钱一项并免起发拨还州县依旧募税戸充耆长戸长【罢支耆戸长钱绍兴府共管若干贯以此计之诸路所入钱数不多不足顾惜】则凡此众弊不革自去所以关防措置之术皆不必讲而戸无大小家无贫富咸得以安居乐业为太平之民伏乞朝廷详酌施行
　　一上项复雇耆戸长最为良法若以吝惜小费未能遽行而欲少寛中下等戸充大保长催科陪备之苦则亦有一説焉葢论物力之等第则通选二十五家内物力髙者一人为大保长一年一替通选二百五十家内物力最髙者二人为都副保正二年一替此见行法也论力役之轻重则为保正者既皆上戸而承受引判追呼公事陪费实轻大保长既是中下之戸而一年之内轮当催税者四人比讯陪备其费不赀充应之家无不破产其都内上戸是年之内偶不当充保长者固皆拱手端坐以视此曹之狼狈而当此役者其间狡猾奸巧百端避先趋后舍重取轻颠倒错乱神出鬼没所以重为贫民之害者不可胜究州县间有知其者则遂隂破此法以便其民或以物力最髙合充保正之戸通入保长役脚或不专取见役十大保长轮差催税而别通差上中之戸为催头此皆足以粗救一时一方之急而顽民得以援引条法把持论诉监司难以移文行下冲改成法大率归于豪猾得志贫弱受而已今若朝廷不惜小费将罢支耆戸长钱拨还州县依旧雇人则更不待措置关防而此数十年深锢牢结之一旦豁然氷消冻释如其不然则莫若将大保长于物力最髙人内通差而删去大保长愿兼戸长一条【今人戸畏避催税如畏防穽岂有愿兼戸长之理人戸既不愿兼而官司又不可无人催税则只是抑勒辄差虽有徒二年断罪之法何尝施用】只令十大保长各催本保人戸官物则充役者物力既髙而所催官物又少自然易得足办其狭都十大保长内有物力低小之家即令诸县毎年夏税起催前一月逐都一并轮差物力最髙人户四名充戸长内尤髙者催夏料次髙者催秋料即不问己未见充都副保正大保长及歇役久近亦不理为保正保长役次则庶几诸稍息而中下之戸得以少安矣伏乞朝廷详酌施行
　　一伏覩淳熈七年六月十七日圣防指挥臣僚劄子奏夫差役以都而不以乡此前人成法也何法行既久人伪滋起于是有徙都之谓如一乡有三都其第一第二都富者多而贫者少则所差之役常及富者而贫者得以安业若第三都贫者多富者少则富者虑役及己巧生计较预图迁徙于邻都以避谓富者颇多迭相循环而充役之时少也是以富少贫多之都每遇防差殊乏其人才及数千之产亦使之充役逮夫着役之后力薄费重非唯生计荡尽至于鬻妻卖子殊可怜悯乞将差役之法不限以都举一乡而通差之庶几役常在上戸而不及于贫民劄本司从长相度具本处可行利便申熹窃详通乡差募则乡分阔处私雇家丁隔都应役亦于富民有所不便今欲适中裁处莫若立法诸物力产钱合充保正保长之戸无故不得移居出都保界其有须至出界者经官自陈戸役并于元处收排方听迁徙违者杖八十勒还本都居住若自富乡役次疎处移入狭乡役次密处者即听并移戸役入所居都分如此则亦足以稍均力役少革奸其或都狭民贫役次频数选差不行者即许相度或全都附入邻都或将一都分作数分附入邻都其及五大保者依法别置都保正一人通于都内选差则穷乡细民亦可粗免差役频并之苦伏乞朝廷详酌施行
　　右谨具申尚书省伏乞钧慈特赐详览或与立限委官看详如有可采即乞敷奏脩立逐项条贯颁降遵守施行
　　经界申诸司状
　　具位
　　伏覩本州凖转运衙及凖提刑提举衙牒备凖省劄臣僚劄子奏闻经界之政公私俱利闽广接壤广中已行经界而闽中未行顷者朝廷俾闽路漕臣措置汀州经界续恐有扰而权行住罢夫经界虽难遽行然因其乡俗而行之以渐则无劳扰之患葢闽郡多山田素无亩角可计乡例率计种子或斗或升每一斗种大率系产钱十余文若使民戸自以本戸产钱均配其田自为二簿一输之官一为戸簿如江浙之例每叚画图而旁写四至配以产钱若干其簿之首总计本戸产钱以合官簿之数其隐瞒不载者甘没于官许人告首请佃间有郡例元产一钱约抵它郡数文者使每一钱以十分为率而折之则山田小叚并可均配行之二三年亩产渐实然后使保正长自画图为甲乙壬癸等字号而总计之则民心自安不差官吏不置司局而民亦无扰矣二月十九日三省同奉圣防令福建路监司相度条具闻奏牒请契勘本州曾未举行经界如或已行即未委先行系作如何施行目今见行遵守有无所行未尽若未行经界亦合作何措置逐一条具经久利便因依状申者本州除已一面询访到龙谿知县翁承议条具事状备录供申外熹窃自念久处田间尝试县吏其于此事尤所习知正以本州向来不曾推行经界田税不均贫弱受方欲少俟数月之间条上五事首以为请今覩上项指挥适与鄙意所欲言者不约而合以此更加询访见得经界行否之利害一经界详略之利害一又得其所必可行之术三又得其将不得行之虑一不敢隐黙谨具知后
　　一版籍不正田税不均虽若小事然其实最为公私莫大之害葢贫者无业而有税则私家有输纳欠负追呼监系之苦富者有业而无税则公家有隐瞒失防岁计不足之患及其久也诉理纷纭追对留滞官吏困于稽考人戸疲于应对而奸欺百出率不可均则公私贫富俱受其岁引月长有增无减且以熹身之所歴者言之熹绍兴二十三四年间备员泉州同安主簿是时已见本州不曾经界县道催理税物不登乡司例以逃絶为词官司便谓不可推究徐考其实则人戸虽已逃亡而其田土只在本处但或为富家巨室先己并吞或为邻里宗亲后来占据隂结乡吏隐而不言耳固尝画防以请于县一时均割虽亦颇多然本原未正随日生终不能有以为久远之利况自彼时至今又已三四十年兹者南来每见县道官员谙晓民事者无不以此为病至于田里之民则其苦此而欲得经界又不待言而可见此经界行否之利害然也然则今日议臣之请亦可谓深知所以救时之急矣但其所言闽广之事或非亲见容有未实葢绍兴年中福建一路实但泉漳汀州不曾经界然亦非全然不行也是其打量攅造葢己什八九成而提刑孙汝翼以为山贼未平民散田荒虑有不实亟奏罢之本非此三州者偏有不可经界之势也且其至今岁月益久流亡复业田土开垦又己非复昔时矣使昔时真不可行岂至今日终不可行而遂已乎伏乞台察
　　一经界利害如前所陈则其不可不行审矣然行之详略又有利害者葢版籍之所以不正田税之所以不均政缘教化未明风俗薄恶人懐私意不能自克是以因循积以至于此虽有教化亦未可以卒然变也况今吏治何暇及此而遽欲版图之正田税之均是岂不差官不置局不打量步亩不攒造图帐之所能办乎所以绍兴年中虽以秦太师之权力李侍郎之心计然犹不惮甚劳大费以至淹歴岁时之久而后能有成也若如议者之言即是熈宁手【手疑当作首去声】实之法其初虽若简易其终必将大起告讦之风徒伤淳厚之俗而卒不足以得人戸田产有无多寡之实又反不如偷安度日都不作为之为愈也抑绍兴经界立法甚严人所创见莫不震悚然而奸猾之民犹有故犯之者况于今日以此苟简之法施之玩习之民而欲妄意簿正而税平岂可得哉此经界详略之利害者然也伏乞台察
　　一经界之行否详畧其利害己悉具于前矣今欲行之则绍兴己行之法诚不可易但当时所行亦有一二未尽善者如不择诸道监司以委之而至于专遣使命不择州县官吏而泛委令佐至其中半又差官覆实以纷更之此则今日之所不可不革者也葢当是时秦氏用事诸路监司皆其亲党固未尝择至于州县官吏又以逐州逐县无不奉行用人至多而不暇择所以其势不得不至于此今幸朝廷清明而本路诸司皆一时之选欲行经界之地又不过三州十有七县其用官吏一县两人则亦不过三十四人而已若防朝廷先令监司一员专主其事使之择三郡守汰其昏谬疲輭大不任事如熹等者而于一路之中求此三四十人应亦不至絶不
　　可得葢县令不能则择于其佐佐又不能则择于它官一州不足则取于一路见任不足则取于得替待阙之中皆委守臣踏逐申差权领县事要以得其人而后己既得其人则使之审思熟虑于其始而委任责成于其终事毕之后量加旌赏以报其勤其权领者则又稍优其赏而归之故官则大事克济而于其不能者亦无大害此则差官置局必可行之説也至于打量一事则其势不得不少劳民力但一县之地大者分为数百千保小者分为数十百保使之分头散出各自打量则亦不至多费时月而绍兴遗法亦必有能识之者此打量步亩必可行之説也至于图帐之法始于一保大则山川道路小则人戸田宅必要东西相连南北相照以至顷亩之濶狭水土之高低亦须当众共定各得其实其十保合为一都则其图帐但取山水之连接与逐保之大界总数而已不必更开人戸田宅之濶狭髙下也其诸都合为一县则其图帐亦如保之于都而已不必更为诸保之别也如此则其图帐之费亦当少减然犹窃虑今日民力困又非绍兴年中之比此费虽微亦恐难以赔备若防朝廷矜怜三郡之民不忍使之更有烦费则莫若令役戸只作草图草帐而官为买纸雇工以造正图正帐专委守倅及所差官会计买纸雇工之费实用若干钱物具申漕宪两司许就本州所管两司上供钱内截拨应副如此则大利可成而民亦不至甚病此则攅造图帐必可行之説也抑此皆其法也若夫法外之意又在官吏用心如何熹顷在同安尝见惠安县丞郑昭叔自言知仙游县日适值朝廷推行经界初得戸部行下事目读之茫然不晓所谓而寮佐吏史亟请施行因窃自念己犹未晓何以使人乃闭阁谢事覃思旬日然后通晓心口反复更相诘难胸中洞然无复疑滞然后集诸同官而告语之使其有疑即以相问如是数日而同官亦无不晓者同官既晓然后定差保正保长阖县通差不以烟防远近为拘不以歇役新旧为限但取从上丁产髙人分为二等大者以备都副保正小者以备大保长各以纸籖书其姓名分置两贴又于二贴各分四类或物力髙彊或人丁众盛或才智足任谋画或筋力可备奔走各以其类置于一贴凡选一都一保则必兼取此四色人使之同事令其各出所长以相协济于是人皆悦从相率就事差役既定然后以戸部事目印本给之又为説其大意使之退而讲究期以一日悉集县廷凡有所疑恣其请问悉以己意详为解説力疲气乏则请同官更畨应之如是五六日凡为保正长者亦无不悉晓其法然后散遣打量不过两月它邑差役未定而仙游打量见次第矣熹尝窃记其言以为若使被差之官人人如郑君之用心则虽岁岁方田年年经界亦无害于民者今者幸遇朝廷复有推行此法之意敢录其説并以陈献如防采择上之朝省下之属部不独使被差官吏有所取法亦庶几郑君之心因以白于后世郑福州宁徳人其后致仕家居老寿康宁九十六岁而终亦其诚心爱民之报也并乞台察
</div>
    <div class="pagination">
<a href="晦庵集_page34.html">上一页</a><span>...</span><a href="晦庵集_page30.html">30</a><a href="晦庵集_page31.html">31</a><a href="晦庵集_page32.html">32</a><a href="晦庵集_page33.html">33</a><a href="晦庵集_page34.html">34</a><span class="current-page">35</span><a href="晦庵集_page36.html">36</a><a href="晦庵集_page37.html">37</a><a href="晦庵集_page38.html">38</a><a href="晦庵集_page39.html">39</a><a href="晦庵集_page40.html">40</a><span>...</span><a href="晦庵集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
