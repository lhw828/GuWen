<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 26 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 26 页/共 90 页</h1>
    <div class="content">　　叠翠浮岚不记重羣山络绎走苍龙若论举眼人人识只有知名一两峰
　　道傍见螂转丸
　　不知何意转成圎粪壤生涯大可怜翻似向人夸絶技一丸突过马蹄前
　　望岱
　　一朶云扶一朶莲莲花顶上即青天可能肤寸为霖雨今是干封第几年
　　至河间闻彭椒嵓量移之信留诗寄之
　　八载循良吏初迁本分官敢云从政易转觉致身难客路虽相左离愁此暂寛一春传旅食今日为加餐
　　次新城先生壁间韵
　　饼罏酒店两三间尘壁题名记往还留得和诗人小住緑杨檐角鸟闗闗
　　晓过赵北口
　　十里风埃过鄚州忽开双眼见清流緑杨影里平桥路数尽渔船数白鸥
　　题王赤抒篱豆画巻二首
　　豆叶翻翻豆荚肥檐前防防草虫飞故园秋意忽到眼一阵野风吹客衣
　　沿篱手种两三塍引蔓垂梢渐满棚生被画家偷様去带花抝折一枝藤
　　送赵子晦之任延津二首
　　青袍谒选十三年此去双鳬便是仙满眼簿书非俗物太行山在印牀前
　　车笠相逢两不猜湖湘分手又燕台参军一老今头白重与郎君赞画来【谓彭南陔】
　　次韵酧唐实君喜余入都之作
　　吹得杨花作雪飞帝城春事已全非桐经爨后孤弦絶防化鱼来尺素稀东阁何期今再到故人长恐见无几【诗楚茨疏几期也】白头賸尔如新在缟带犹堪博纻衣
　　【附】原作　　　　　　　　　　　　唐孙华客散梁园坠雨飞尺书惊见是耶非邻房灯火鸣鸡杳岐路云山雁稀饮酒人非攻子美改名君且学刘几长须叩户吾遥识蚤晩将迎办倒衣
　　初夏同叔毅定隅霜岩徳尹坐一茎庵后香林亭
　　一窖黄尘没马蹄喜从尘外得招提出墙僧梵风吹断拂靣花枝鸟压低沟水欲流亭影去夕阳忽到栁隂西浮萍落絮同飘散闲绕空廊覔旧题【己巳秋与竹垞水村两游此】
　　渌水亭与唐实君话旧
　　镜里清光落槛前水风凉偪鹭鸶肩菰蒲放鸭空滩雨杨栁骑牛隔浦烟双眼乍开疑入画一尊相属话归田江湖词客今星散冷落池亭近十年
　　偶阅杨次也卖花诗戏次原韵五首
　　先从槐树斜街过旋到慈仁寺里来浅緑深红春四季跨驴骑马月三回
　　分明已过早春时骀荡风光不自持大抵人情夸烂熳断无人赏未开枝
　　带来春色三分土吹过风头一閧尘莫认园丁作园主种花人是卖花人
　　白白朱朱漫作堆旧家亭馆记曽栽阅人最有花儿匠及见园空长緑苔
　　草本经年易长成丰台美种一时并当初芍药原名贵莫以花多便见轻
　　次韵答实君
　　被褐时方轻垂绥古有戒匪材等樗栎不熟让稊稗感君勿我弃假馆同潇洒城隅积水潭浩汗滙众派禾苗緑油油牕户明哙哙弃之为马廐放眼靡所届庻几东阁中得士称一快吁嗟及时事忿悁疑近隘各随出处缘并守亷隅界短檠光煜煜缺月东南挂对床连夜语里耳窃听怪非无蛙聒噪亦有鼠黠狯集泮本好音飞鸮吾岂解孤生分衰贱旧业弃土蒯腰非长揖具况肯望尘拜谁能将肺肝稸怒供裂眦钓钩听曲直碁局付成败似闻逐客议枨触动机械【时台中有条议国学生回本籍乡试者】世或指鹰鹯吾其避蜂虿国家有大计草野腕徒搤言官例毛举通病讵能瘥公卿非不知相视各噤齘可怜文庙栢祗用便马疥骚除由庑下梁木孰支壊议难决一朝吞吐苦不嘬将毋国体伤识者为深喟君诗虽有激风义实诰诫布衣何足云道路未偿债炎埃蔽赤日六月廹行迈山田归及耕书籍行当卖劳筋应自息倦羽非人铩得防心已空须弥堪纳芥
　　【附】原作　　　　　　　　　　　　唐孙华名士今几人世方以为戒良玉混武夫嘉禾杂粃稗君才固卓尔盛制富挥洒崇山俯培塿溟渤吞众派鲁邦久卑邾淮隂岂伍哙长安踏槐花宾兴期已届如君得数人制科诚一快吏议闻逐客斯举亦已隘如何辟雍中辄画鸿沟界网罗失长鲸敝笱愁空挂厉阶诚有由壊事因鬼怪昔者夸毗子纷纷逞狡狯伸喙余三尺临文无半解恶草等菉葹防材仅菅蒯岂有乡里交但下伧荒拜大徳忘丘山小怨结睚眦射羿弓旋弯防洹盟屡败对谭语设穽黙坐心藏械螫手类蝮蛇噆肌甚蜂虿夺利脑竞盬争门臂各搤獧险成世风积疢何由瘥所以当涂人疾视久噤齘驱使归井闾净若除癣疥髙墉恶雀穿长堤缘螘壊世遂嗤空名画饼不足嘬因噎遂废餐此事可一喟君性本冲和三缄夙自诫流落坐诗穷羇栖负酒债遇合防有时慎勿嗟行迈锦段久织成何处不可卖虎气有时腾鸾翮无长铩一名转瞬成行防拾地芥
　　题陈履仁登车圗小影
　　手拂双花五鬛云世家文采孰如君八驺四望寻常事只要来空蓟北羣
　　题顾书宣画册竹水仙二种
　　南去尝鸡防北来食松繖指与红竹菇画中添土产【鸡防产滇南松繖产劳山宜兴山中有红竹菇】
　　老根如蒜头大叶如蒜苗欲抽一寸心待此氷雪消

　　敬业堂诗集巻十六
　　钦定四库全书
　　敬业堂诗集巻十七
　　翰林院编修查慎行撰
　　冗寄集【起癸酉四月尽十二月】
　　不到自怡园三年矣相国明公闻余至都复下榻见招时唐实君亦以谒选北来乐数晨夕未几实君因人逺游余旋应秋试幸举京兆遂尔滞留自夏歴冬大约园居之日多城居之日少东坡诗语似为余设也
　　次韵答恺功二首
　　移牀来对好溪山只作渔樵共往还癖爱文人知业慧未抛巻帙趁官闲云垂髙幕藤花紫雨放新梢笋箨斑若向此中防领会诗情原在寂寥间
　　树底泉声竹外山清晖娱客竟忘还鱼无羡意钩宜直碁少争心局自闲春去苹洲风澹澹雨来花径土斑斑画图光景分明记又扫摊书屋半间【时将移寓自怡园】
　　对雨戯效白乐天体四首
　　两岸沙沈树千帆浪拍天长风吹不断独鸟去无边白酒标旗湿红鳞出网鲜此时如对雨最好是江船忽听笙歌起烟波何处寻四围山渐澹一角日初沈卷幔通荷气停桡隔栁隂此时如对雨最好是湖心一片秧针绿村村罢踏车黄梅多放鸭【乡人以芒种买新鸭名黄梅鸭】翠剡尽鸣蛙种水牵菱蔓开门落楝花此时如对雨最好是农家
　　竹色凉牕户泉声落佩环不知青嶂合长在白云间篛笼分茶早防衫挂壁闲此时如对雨最好是深山唐实君作憎蝇诗可补欧阳赋所未备仆不复鬬竒戱广其意得五十韵
　　吾观大化内鼔物同洪罏介羽及昆虫种类何各殊摉罗到琐碎终非磊落儒聊为更仆数庶用资揶揄飞者为蜻蜓穴者为蟪蛄在户为蟏蛸在檐为蜘蛛防明耿熠燿背殻潜螔蝓薄翅扇蛱蝶细腰祝蒲卢蝼或鸣于泥蚓或歌于涂络纬织作巧粪蜣转丸愚螳螂怒当轮蟋蟀勇负嵎堆积走负板腥羶集元驹与人了无害听彼繁有徒蠼螋险如蜮蜂大如壶钩巻【音拳】蝎刃利针聚蚊雷麤刺蚝有瘁肌虿尾有噆肤昏昏虱在裈趯趯蚤跃襦偪人虽咄咄懐毒终区区惟蝇独可憎其来胡为乎汝于耳目前本不关有无汝状极丑恶儡傀妆头颅赤帻同一冠青苍别形躯两翼六其足公然学谗夫汝生本臭秽行与粪壤俱只合老厠圊何当闯毺无端附骥尾驰骋游庄衢无端入绢素防染损画图有时集于学士羣睢盱有时止于棘诗人互嗟吁声非鸡则鸣例与狗苟呼此特论大概未足蔽厥辜客从长途来翻浆汗流珠解衣觊少憩喘息犹未苏汝何太相偪伺隙窥门枢我眠晨未起汝偏搅牀敷我起头未栉汝又环座隅我饥进盘餐汝贪善为狙我闲弄笔砚汝饱成墨猪汝腴我合瘦汝众我则孤我欲废饮食汝方混庖厨汝于我何尤抵死相迫驱营营惑人听有若操契符贝锦抱萋斐不祥等狐乌懐中三寸璧防汚生瑕瑜架上一巻书弃掷消樗蒲凡此皆汝罪诛之不胜诛逝将避汝去行行复踌蹰我力故难胜汝情谅应输天下正一家能毋懐此都乗炎且快意吾宁忍须臾
　　移榻自怡园雨后纳凉
　　水转桥回路几层此中真可避炎蒸隂成绕屋三年树光吐疎篱半夜灯明月忽随残雨到防风已作早凉征野人惯领田园趣归梦翻从借榻増
　　重过相国明公园亭四首
　　名园多在苑东偏不数樊川及辋川绮陌东西云作障画桥南北草含烟凿开丘壑藏鱼鸟勾勒风光入管何似賛皇行乐地手栽花木记平泉
　　毬塲车埒互相通门径寛闲五百弓但觉楼台随处涌不知风月与人同紫驼卧草平沙外白马穿花细雨中一片近郊农牧地可容鸡犬识新丰
　　莫漫闲居比洛濵犹从泉石见经纶栽花觇土知肥瘠种树因材识苦辛白傅龙门无俗客薛宣东阁有竒人平生齿冷孙辈车廐谁论旧主賔【相国曾以唐实君文品上达　宸听】热客稀逢抵闭关陪游吾亦爱投闲隙中野马飞扬去雨后溪云断续还隠几好风来北牖钩帘落日在西山壮心敢拟兰成赋芳树条新感再攀
　　浴罢与实君步入水磨作
　　长日愁经夏防凉晩似秋气苏风到面浴罢月当头老树听蝉立闲溪领鹤游饮牛兼洗马何处辨清流
　　晩食
　　且喜蚊蝇少林深几簟凉飞蛾轻性命残烛有光芒带草侵衣润藤花落酒香鱼虾供晩食风物近江乡
　　雨牕遣兴示恺功
　　小雨宻复疎虚牕深更绿潇潇延静听窅窅尽遐瞩抱叶无一蝉隔林下双鹄鸡鸣觉村逺水响知石触残梦有时醒幽情恍相续眼前领闲趣取适聊破俗华髪脱新梳轻衫便晩浴早衰易壮嗜外垢非内辱思营五亩园未遂半生欲此身本如寄缪筭徒碌碌菟裘等蘧庐岂必皆我属不如且听雨浊酒贳邻曲醉乡有天地避此六月溽归计待秋凉无装何用束
　　鹰坊歌同实君恺功作
　　风林萧萧夏脱木坊以鹰名似牛屋其中最大名海青戴角森然异凡畜我初识名自辽史特产曾传女真独楛矢同来肃慎庭初时底贡犹臣服屡求难厌祸旋结两国兴亡手翻覆天教此物雄海东自长窠雏成一族康
　　天子仁圣姿驾驭英雄兵不黩每因纉武勤校猎逺致竒毛比臣仆紫荆关外秋气髙狐兔宁容草间伏腥风霍霍满天地白日无光散原陆扬表貉出从禽王用三驱力争戮是时海青更精悍臂出绿鞲调养熟飜身一去髙没云注目秋空走马逐蹄间十丈莽开濶蓦过林峦跃坑谷忽看天半挟天鹅奔电流星下投速羽林健儿拍手笑奏凯不烦遗矢镞却来敛翮复依人仍以黄縧掣双足三时饲养一朝用如许恩波等休沐奉先性在饥附人定逺功成飞食肉不知给俸视几品肥瘦论斤常量腹生牛乍割血犹红小鸟一吹毛尽秃见人作势俄耸肩独立有时还侧目无端对此我心恻相向移时额频蹙狮儿噉虎鱼食虾吞噬成风伤末俗生意渐防真可叹杀机欲动休轻触以仁易暴古所云恃猛争强非汝福我愿皇天仁百物常产鳯凰生鸑鷟自然郊薮萃祯祥盛世多珍四灵畜
　　次实君溪边步月韵
　　雨过园林暑气偏繁星多上晩来天渐沈逺翠峯峯澹初长繁隂树树圆萤火一星沿岸草蛙声十里出山泉新诗未必能谐俗解事人稀莫浪传
　　大雨行
　　晩来怕热喜听雨卧看商羊独足舞五更惊觉忽砰訇摇动空城作雷鼔檐前急溜非一派并作飞涛涌堂庑须臾暴涨床欲浮电火烧牕时一吐沈沙尽作十里坑斫树齐张万人弩排墙堕瓦声拉杂助以风威猛于虎老翁折臂妇褁头露立号咷到童竖城门两日不敢开浊浪如河势难拒五行厥占属灾异疾痛况欲加摩抚老夫昨日得家书见说吴田槁禾黍北方苦潦南苦旱天大要是生民主可能造化一转移坐使两邦歌乐土
　　送唐实君游江西
　　猛雨撼城城欲动粘天黄潦如霾霿阜城门外一丈泥马溅花鬉四蹄壅问君此时有底急结束轻装挟飞鞚故人奉诏赴西江才子持衡推小宋【时宋念功编修典试江右实君与之同行】旧开东阁交最契揽辔南行邀与共文章取士意已轻科目成名俗犹重如君致身本髙第头白挽强方命中可怜进士不得进【李太白诗君为进士不得进】上积干薪【阙】竞传枳棘争集猴纵有梧桐偶栖鳯纷纭野马巧乗隙狼藉醯鸡工覆罋侏儒饱死方朔饥曷不江湖且陶纵我留辇下大可笑妄觊防名上乡贡初闻逐客姑逡巡旋悔为儒被嘲弄吹竽鼓瑟两难强贯虱屠龙等无用布衣有骨天所怜老大宁能逐侪众惟君知我谓我真往往清吟托闲讽郊园木牀连曲尺荷气藤隂满香衖【二字出昌谷集】风光不碍冷澹游日月正宜潇洒送君今别我忽径去舍矢难追就控此邦山水要君诗岂独飞云标画栋匡庐旧有读书地我昨留题满岩洞待君再上紫霄峰他日游仙记同梦
　　姜西溟至都二首
　　三年一别两蹉跎短防重闻酒市过白髪旧游诸老散青云同学少年多僦居那得髙贤庑支俸聊随博学科幸是一氊留故物曽包老砚歴关河【姜于沧州被盗故云】
　　濩落生涯久自疑重来笑我亦胡为曾从祖父承余泽只道科名似盛时逐客幸防寛后议怜才何敢望新知不如蚤筑畦风阁结伴归畊未算迟
　　晩行裂帛湖上观水势
　　西山前夜雨暴涨声辟易昨日与桥平今朝露水栅晩来觇盈缩又减三五尺一条脩尾蛇东向投逺碧菰蒲尽偃仆上带泥土迹我欲追蹑之前行洑磐石初疑遇壮士拔劒斫其脊径开中已拆首尾犹跳掷却坐石上观平心随所适有如杯底影仰面意旋释人生骇愕缘多伺躁妄隙归来虚室中静见鼻端白
　　瓮山麓寻耶律丞相墓
　　裂帛湖东下马行遥闻樵斧响丁丁尽髠草木非山罪难向牛羊问墓名石椁千年谁不朽金椎一穴尚如生我来忽堕无情泪土蚀残碑恨未平【明末有人发冢见一头加常人数倍亟闭之后掘得碣石知为公墓】
　　青龙桥
　　瓮山西北巴沟上指防平桥接碾庄自甃清渠成石堨尽回流水入宫残荷落瓣鱼鳞活髙栁飘丝鹭顶凉不碍蹇驴行躄躠有人缓辔正思乡
　　玉田观早稻
　　灌园余润及平畴千畆从无旱潦忧总秸已供三壤赋陂池新奉上林游神报禜秋长早勾盾征租嵗倍收别与豳风编月令筑塲时节火西流【官田早米例于七月初十前贡新】
　　废功德寺
　　瓦落空墙土尽崩杂耕犹剰两三僧晨防栢子留禅偈夜看松花照鬼灯驻跸亭边牛呞草【明宣宗西郊省敛驻跸寺中】钓鱼台畔防攀藤【寺前旧有元主赏花钓鱼台】木毬斗大今安用【木毬事见帝京景物畧今寺中犹供之】自古琳宫有废兴
　　吕公洞轮庵禅师兰若
　　只道山穷水亦穷忽攀石磴与云通芙蓉殿底三重阁杨栁桥南一面风老去文人多入道从来絶境必凌空知君欲傲长江簿佛号曾呼禁苑中【絶顶有飞阁不可上即金章宗芙蓉殿故址】
　　玉泉山
　　销夏谁知别有湾孤云一角截西山千家旧业鼃鱼国十里提封虎豹关栏楯离离金碧上歌钟隠隠翠防间清泉自爱江湖去流出红墙便不还【玉泉山旧为金章宗避暑地故首句云】
　　题相国永城李公所藏崔白健翮鏖风图
　　墨花一柄风翻荷一叶展仰正不颇傍添一叶作欹盖上有健翮如天鹅初飞未髙去水咫已觉逺势无江河生绡八尺画止此妙手落墨宁夸多流传要是北宋物幸免小印钤宣和若教藏弆入秘阁靖康那得逃干戈永城相国邺侯裔牙籖三万森骈罗故家世宝此其一鉴赏精絶知匪讹华堂五月开示客几席瑟瑟生回波君不闻濠梁大图径三丈天女织绢鳯掷梭江天十里尚无恙赖有好句传东坡【东坡有题崔白大图诗见集中白濠梁人故称濠梁崔】人间真迹久难恃阅世容易千年过我诗浅薄不足道请公自赋鏖风歌
　　恺功将有塞外之行邀余重宿郊园赋此志别
　　今年夏多雨所向泥涂妨君家近水园一溪绿泱泱谓宜着冗士磵户延清光岂惟洗尘埃直欲忘炎凉故人督我嬾促我赴举塲明知计大谬聊逐槐花忙初秋束书出临行意回遑僦居宣武门人海昏茫茫犹疑清夜梦流水绕我牀昨朝急足来扣门语徬徨闻子有逺适结束随龙骧腰悬八札弓行逐楯梐郎可怜非汝好所用违其长忆子从我游翩翩富辞章十三见头角已在成人行今来猛绩学下笔尤老苍贯穿及韩苏结撰卑齐梁居然希作者耻与时颉颃玉之使有成逺到讵易量重来忍言别恋恋林泉傍为我扫庭除故榻仍在房小雨洒篱落杂花间红黄苦为一宿留故意不可忘子才百事能皇路今方将我衰万念冷逝当返畊桑浮萍寄波涛聚散原无常参辰河汉耿耿遥相望朂哉平生言卒以初愿偿无为怆离合万里如一堂
　　早发良乡至琉璃河骡背偶成
　　唤回残梦得清晨诗境重开又一新淡到明河犹见月洗来灰洞已无尘【灰洞在良乡之南】牛蹄应铎行偏缓马意惊鞭防要频惭媿琉璃桥下水鬂丝催换十年人
　　涿州道中书所见
　　折苇沈沙积潦余髙田成岸岸成渠胡良河上扶犁叟网得萍根二寸鱼
　　祁阳道中
　　一村榆栁一村鸦带井沿篱路向斜野枣风轻时落实木棉秋晩尚开花青旗卖酒竿竿影红袖骑驴幅幅纱迥与近畿风景别田庄从此属农家【八旗庄户至清苑而止】
</div>
    <div class="pagination">
<a href="敬业堂诗集_page25.html">上一页</a><span>...</span><a href="敬业堂诗集_page21.html">21</a><a href="敬业堂诗集_page22.html">22</a><a href="敬业堂诗集_page23.html">23</a><a href="敬业堂诗集_page24.html">24</a><a href="敬业堂诗集_page25.html">25</a><span class="current-page">26</span><a href="敬业堂诗集_page27.html">27</a><a href="敬业堂诗集_page28.html">28</a><a href="敬业堂诗集_page29.html">29</a><a href="敬业堂诗集_page30.html">30</a><a href="敬业堂诗集_page31.html">31</a><span>...</span><a href="敬业堂诗集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
