<!DOCTYPE html>
<html>
<head>
    <meta charset="UTF-8">
    <title>曹子建文集 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曹子建文集 - 第 6 页/共 15 页</h1>
    <div class="content">《籍田说》
    [春耕于籍田，郎中令侍寡人焉。顾而谓之曰：]“昔者神农氏始尝万草，教民种植。今寡人之兴此田，将欲以拟乎治国，非徒娱耳目而已也。夫营畴万亩，厥田上下，经以大陌，带以横阡；[奇柳夹路，名果被园；宰农实掌，是谓公田，]此亦寡人之封疆也。日殄没而归馆，晨未听而即野，此亦寡人之先下也。菽雚特畴，禾黍异田，此亦寡人之政理也。及其息沸涌，庇重阴，怀有虞，抚素琴，此[亦]寡人之所习乐也。兰、蕙、荃、蘅，植之近畴，此亦寡人之所亲贤也。藜蓬、臭蔚，弃之乎远疆，此亦寡人之所远佞也。若年丰岁登，果茂菜滋，则臣仆小(人)[大]咸取验焉。”


《又》 
    封人有能以轻凿修钩去树之蝎者，树得以繁茂。中舍人曰：“不识治天下者亦有蝎[者]乎?”寡人告之曰：“昔三苗、共工、鲧、驩兜，非尧之蝎与?”问曰：“诸侯之国亦有蝎乎?”寡人告之曰：“齐之诸田，晋之六卿，鲁之三桓，非诸侯之蝎与?”“然三国无轻凿修钩之任，终于齐篡鲁弱，晋国以分，不亦痛乎！”曰：“不识为君子者亦有蝎乎?”寡人告之曰：“固有之也。富而慢，贵而骄，残仁贼义，甘财悦色，[此]亦君子之蝎乎?天于勤耘，以牧一国；大夫勤耘，以收世禄；君子勤耘，以显令德。夫农者，始于种，终于获。泽既时矣，苗既美矣，弃而不耘，则故为荒畴。盖丰年者期于必收，譬修道亦期于没身也。”
[寡人御辇登于金商之馆，察田夫之私者。]
〔使习壤者相泽，仁才者播种。]
[田修种理者，必赐之以巨觞；田芜种秽者，必戮之以柔桑。]
[名王亲枉干乘于陇亩之中，执锄钁于畦町之侧；尊距勤于耒□，玉手劳于耕耘者也。]
[夫凡人之为圃，各植其所好焉：好甘者植乎荠，好苦者植乎荼，好香者植乎兰，好辛者植乎蓼。至于寡人之圃，无不植也。]


《髑髅说》 
    曹子游乎陂塘之滨，步乎蓁秽之薮，萧条潜虚，经幽践阻。顾见髑髅，块然独居。于是伏轼而问之曰：子将结缨首剑殉国君乎?将披坚执锐毙三军乎?将婴兹固疾命陨倾乎?将寿终数极归幽冥乎?叩遗骸而叹富，哀白骨之无灵；慕严周之适楚，傥托梦以通情。于是伻若有来，恍若有存。影见容隐，厉声而言曰：“子何国之君子乎?既枉舆驾，愍其枯朽，不惜咳唾之音，[而]慰以若言，子则辩于辞矣！然未达幽冥之情，[识]死生之说也。夫死之为言归也，归也者，归于道也。道也者，身以无形为主，故能与化推移。阴阳不能更，四时不能亏。是故洞于纤微之域，通于恍惚之庭，望之不见其象，听之不闻其声；挹之不充，注之不盈，吹之不凋，嘘之不荣，激之不流，凝之不停，寥落冥漠，与道相拘，偃然长寝，乐莫是逾。曹子曰：予将请之上帝，求诸神灵，使司命辍籍，反子骸形。于是髑髅长呻，廓然叹曰：甚矣！何子之难语也。[昔]太素氏不仁，[无故]劳我以形，苦我以生。今也幸变而之死，是反吾真也。何子之好劳，而我之好逸〔乎]?子则行矣！子将归于太虚。于是言卒响绝，神光雾除。顾将旋轸，乃命仆夫：拂以玄麈，覆以缟巾，爰将藏彼路滨，覆以丹土，翳以绿榛。夫存亡之异(世)[势]，乃宣尼之所陈，何神凭之虚对，云死生之必均。


《画说》 
    观画者见三皇五帝，莫不仰戴；见三季暴主，莫不悲(宛)[惋]；见篡臣贼嗣，莫不切齿；见高节妙士，莫不忘食；见忠节死难，莫不抗首；见忠臣孝子，莫不叹息；见淫夫妒妇，莫不侧目；见令妃顺后，莫不嘉贵：是知存乎鉴者何如也。


《说疫气》 
    建安二十二年，疠气流行。家家有僵尸之痛，室室有号泣之哀。或阖门而殪，或覆族而丧，或以为疫者鬼神(口)〔所]作。夫罹此者，悉被褐茹藿之子，荆室蓬户之人耳！若夫殿处鼎食之家，重貂累蓐之门，若是者鲜焉!此乃阴阳失位，寒暑错时，是故生疫。而愚民悬符厌之，亦可笑也。


《又》 
    咸水之鱼不游于江，淡水之鱼不入于海。


《甘露》
    玄德洞幽，飞化上(承)[蒸]。甘露以降，密淳冰凝。观阳弗晞，琼爵是承。献之帝朝，以明(贾)[圣]征。


《连理木》 
    皇树嘉德，风靡云披。有木连理，别干同枝。将承大同，应天之观。


《谷》 
    于穆圣皇，仁畅惠渥。辞献减膳，以服鳏独。和气致祥，时雨洒沃。野草萌芽，变化喜(嘉)谷。


《禾》 
    猗猗(喜)[嘉]禾，惟谷之(情)[精]。其洪盈箱，协穗殊茎。昔生周朝，今植魏庭。献之朝堂，以昭祖灵。


《鹊》 
    鹊之疆疆，诗人取喻。今存圣世，呈质见素。饥食苕华，渴饮清露。异于俦匹，众鸟是骛。


《鸠》 
    斑班者鸠，爰素其质。昔翔殷邦，今为魏出。朱目丹趾，灵姿诡类。载飞载鸣，彰我皇懿。


《制命宗圣侯孔羡奉家祀碑》
    维黄初元年，大魏受命，胤轩辕之高纵，绍虞氏之遐统，应历数以改物，扬仁风以作教。于是辑五瑞，班宗彝，钧衡石，同度量。秩群祀于无文，顺天时以布化。既乃缉熙圣绪，绍显世，追存(三)[二]代[三愘]之礼，兼绍宣尼[褒成]之后，以鲁县百户命孔于二十一世孙议郎孔羡为宗圣侯，以奉孔子之祀。制诏三公曰：“昔仲尼负大圣之才，怀帝王之器，当衰周之末，而无受命之运，在(□生乎)鲁卫之朝，教化[乎]洙泗之上。栖栖焉，皇皇焉，欲屈己以存道，贬身以救世，于是王公终莫能用之。乃退考五代之礼，修素王之事，因鲁史而制《春秋》，就太师而正《雅》、《颂》。俾千载之后，莫不宗其文以述作，仰其圣以谋咨，可谓命世大圣，亿载之师表者也。遭天下大乱，百祀堕坏，旧居之庙毁而不修，褒成之后绝而莫继，阙里不闻讲诵之声，四时不睹(蒸)〔烝]尝之位，斯其所谓祟礼报功、盛德(必)百世[必]祀者哉！嗟乎，朕甚悯焉!其以议郎孔羡为宗圣侯，邑百户，奉孔子之祀。令鲁郡修起旧庙，置百户卒吏以守卫之。又于其外广为屋宇，以居学者。”于是鲁之父老、诸生、游士，睹庙堂之始复，观俎豆之初设，嘉圣灵于仿佛，想祯祥之来集，乃慨然而叹曰：大道衰废，礼乐绝灭三十馀年。皇上怀仁圣之懿德，兼二仪之化育，广大包于无方，渊深沦于不测。故自受命以来，天人咸和，神气氤氲，嘉瑞踵武，休征屡臻。殊俗解编发而慕义，遐夷越险阻而来宾。虽太皞游龙以君世，虞氏仪凤以临民，伯禹命玄宫而为夏后。西伯由岐社而为周文，尚何足称于大魏哉!若乃绍继微绝，兴修废宫，畴咨稽古，崇配乾坤，(况)[允]神明之所福(作)[祚]，宇(庙)[内]之所(观欣)[欢]欣(之色)[也]，岂徒鲁邦而已哉!尔乃感殷人路寝之义，嘉先民泮宫之事。以为高宗、僖公，盖嗣世之王、诸侯之国耳，犹著德于(三)[名]颂，腾声于千载。况今圣皇肇造区夏。创业垂统，受命之日，曾未下舆，而褒(美)[祟]大圣，隆化如此，能无颂乎！乃作颂曰：煌煌大魏，受命溥将。继体黄(唐)[虞]，(包)[含]夏(含)[苞]商。降厘下土，廓清三光。群祀咸秩，靡事不纲。嘉彼玄圣，有赫其灵，遭世霿乱，莫显其荣。褒成既绝，寝庙斯倾，阙里萧条，靡韶靡馨。我皇悼之，寻其世武，乃建宗圣，以绍厥后。修复旧堂，丰其甍宇。莘莘学徒，爰居爰处。王教既新，群小遄沮。鲁道以兴，永作宪矩。洪声岂遐，神祗来和，休征杂□，瑞我邦家。内光区域，外被荒遐。殊方慕义，搏拊扬歌。于赫四圣，运世应期。仲尼既没，文亦在兹。彬彬我后，越而五之。垂于亿载，如山之基。
  

《皇子生颂》
    于我圣后，宪章前志。克纂二皇，三灵昭事。祗肃郊庙，明德敬惠。阳和积吉，钟天之厘。嘉月令辰，笃生圣嗣。[天地降祥，储君应祉。]庆由一人，万国作喜。喁喁万国，岌岌群生，禀命我后，绥之则荣。长为臣妾，终天之经。仁圣奕代，永载明明。同年上帝，休祥淑祯。藩臣作颂，光流德声。吁嗟卿士，祗承予听。


《承露盘颂》 
    [夫形能见者莫如高，物不朽者莫如金，气之清者莫如露，盛之安者莫如盘。]皇帝[乃诏有司]铸〔铜建]承露盘，〔在芳林园中。]茎长十二丈，大十围，上盘径四尺[九寸，]下盘径五尺。铜龙绕其根。龙身长一丈，背负两子。自立于芳林园，甘露乃降。使臣为颂。颂曰：岧岧承露，峻极太清。神若礧磈，洪基岳停。下潜醴泉，上受云英。和气四充，翔风所经。匪我明后，孰能经营。近历缠度，三光朗明。殊俗归义，祥瑞混并。鸾风晨栖，甘露宵零。神物攸协，高而不倾。奉天戴巍，恭统神器。固若露盘，长存永贵。圣贤继迹，奕世明德。不忝先功，保兹皇极。垂(作)[祚]亿兆，永荷天秩。 [弊之天壤，以显元功。]


《孔庙颂》 
    自五帝典绝，三皇礼废，应期命世，齐贤等圣者，莫高于孔子也。故有若曰：出乎[其]类，拔乎[其]萃。诚所谓性与天道不可得而闻矣!由也务学，名在前志。宰予昼寝，粪土作诫。过庭子弟，诗礼明记。歌以咏言，文以骋志，予今不述，后贤曷识。于铄尼父，生民之杰，性与天成，该圣备艺。德伦三五，配皇作烈。玄镜独鉴，神明昭晰。仁塞宇宙，志凌云霓。学者三千，莫不俊乂。唯仁是凭，唯道足恃。钻仰弥高，请益不已。（旧集摘《宗圣侯碑颂》中数语，作《孔子颂》，更名此篇为《学官颂》，今正之。)
[言为世范，行为时矩。]


《社颂》 
    余前封鄄城侯，转雍丘，皆(欲为上)[遇荒土]。宅宇初造，以府库尚丰，志在(善公)[缮宫室]，夫务完(园)圃而已。农桑一无所营。经离十载，块然守空，饥寒备尝。圣朝愍之，故封此县。田则一州之膏腴，桑则天下之甲第。故封此桑，以为田社。乃作颂云：
   于惟太社，官名后土。是曰勾龙，功著上古。德配帝王，实为灵主。克明播植，农正日举(曰柱)。尊以作稷，丰年是与。义与社同，方神北宇。建国承家，莫不攸叙。


《汤妃颂》 
    殷汤令纪，有莘之女。仁教内修，度仪以处。清谧后宫，九(殡)[嫔]有序。伊为媵臣，遂作元辅。


《姜后颂》
    于铄姜后，光配周宣。非礼不动，非礼不言。晏起失朝，永巷告愆。王用勤政，万国以虔。


《玄俗颂》 
    玄俗妙识，饥饵神颖。在阴倏逝，即阳无景。逍遥北岳，凌霄引领。挥雾昊天，含神自静。


《冬至献袜颂》 
    玉趾即御，履和蹈贞。行与禄迈，动以祥并。南窥北户，西巡王城。翱翔万域，圣体浮轻。
[晷景舒长。]


《宜男花颂》 
    草号宜男，既晔且贞。其贞伊何?惟乾之嘉。其晔伊何?绿叶丹花。光采晃曙，配彼朝日，君子耽乐，好和琴瑟。固作螽斯，惟立孔臧。福济太拟，永世克昌!


《画赞》
    盖画者，鸟书之流[也]。昔明德马后美于色，厚于德。帝用嘉之!尝从观画，过虞舜庙，见娥皇、女英。帝指之，戏后曰：“恨不得如此[人]为纪!”又前见陶唐之像。后指尧曰：“嗟乎!群臣百僚恨不得为[戴]君如是。”帝顾而笑。故夫画，所见多矣。[上形太极混元之前，却列将来未萌之事。]


</div>
    <div class="pagination">
<a href="曹子建文集_page5.html">上一页</a><a href="曹子建文集.html">1</a><a href="曹子建文集_page2.html">2</a><a href="曹子建文集_page3.html">3</a><a href="曹子建文集_page4.html">4</a><a href="曹子建文集_page5.html">5</a><span class="current-page">6</span><a href="曹子建文集_page7.html">7</a><a href="曹子建文集_page8.html">8</a><a href="曹子建文集_page9.html">9</a><a href="曹子建文集_page10.html">10</a><a href="曹子建文集_page11.html">11</a><span>...</span><a href="曹子建文集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
