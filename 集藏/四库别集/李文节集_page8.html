<!DOCTYPE html>
<html>
<head>
    <meta charset="UTF-8">
    <title>李文节集 - 第 8 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 8 页/共 53 页</h1>
    <div class="content">　　题为申明监规恳　旨严饬以定法守以清士源事仪制清吏司案呈奉本部送礼科抄出国子监署监事司业沈???题等因奉　圣旨礼部知道钦此钦遵抄出到部送司案呈到部臣等看得太学养士于今日将以用之于异日伏覩　圣祖勑谕有云宋讷做祭酒时学规好生严肃所以教出来的个个中用朝廷好生得人洋洋　圣谟刻在监规之首又设木牌书整齐严肃四字每日升堂有抱牌监生禀说六堂诸生各在班讲习整齐严肃则教法之严可法矣近来士子傲惰成风不守圣祖整齐严肃之规而辄借口敷教在宽之说积宽成慢日甚一日不惟教化荡然且将举一二文具之仅存者而尽废之矣此司业沈???所以有慨于中慕宋讷之风□□得人□效而有是条陈也相应题覆上请　圣裁恭候　命下臣部行国子监遵奉施行 
　　一曰叙拨之规前件臣等看得太学叙拨如正历则官恩生举人六个月岁贡八个月生员纳粟为旧附十个月民生纳粟为新附二十四个月若杂历亦各有一定月日须月日巳满方得拨历少一日不拨有压旷不拨此为定规即贵介不私即请托不徇少或私徇则诸生必心非巷议司成者安得不执而执之则诸生怨为诸生请而不得者亦怨盖晚近士风以通融为厚德以执持为刻薄不但今日然矣欲令诸生恬静无求叙拨之规允宜申饬一日不容假借至期满拨历除官恩生举人岁贡经拨外其援纳者仍一试其文理若原系写仿者试其仿书必通文能书方许序拨庶几士知向学将来受一官亦不至懵然无措矣伏候　圣裁 
　　一曰假旷之规前件臣等看得监生有以亲病情急或近地而告旷回者或远地而告假回者必领旷票假票而行□无逃回之圣其逃回两月之上发原学肄业半年革退为民　近年　明例犯必不贳谁敢犯者据该监称监□云往往有之此大异事若复因循不究听其自去自来不但犯义而且犯刑朝廷三尺法不行于青衿之士矣合无申明前例如见逃回者该监呈部行提三月不到径于通知簿内将本生除名申呈本部照会该布政司革退为民一如明例此该监不过遵例而行事细人微不必参奏可也再照告假回者其来复班仍须原籍起文监生惮其劳费于是不告假而告改南既领红单径回原籍后又执单到监称说不愿改南以此省起文之劳费夫既入监而告改既告政而复来即是真情巳非有恒之士况诡诈乎合无今后告改者不得复来该监不得仍收臣部仪制司不得徇其请求给手本送监是亦所以教之一意专心而革其诡诈之习也伏候　圣裁 
　　一曰参处之规前件臣等看得太学之有司成朝廷原以约束整齐赏罚劝惩之权付之诸生有违犯者轻则旷压重则橔锁又重则黜革外衙门不得与焉故诸生不畏他人而畏师长以师长之权重也据该监称有题参奉　旨革退监生径求别衙门送监卒业者其蔑视监□弁髦　明旨一至于斯大可骇异合无今后凡□该监处分者不许夤缘幸进如从别衙门送监者该监径自驳回仍行重治其见在监有如前项者该监查出自当遵旨斥逐申呈本部照会该布政司以杜诈冐庶诸生知有　明旨之重师道之严肄业者不敢恣虽而经处者无敢侥幸矣伏候　圣裁万历三十四年十二月某日题二十七日奉圣旨国子学规祖宗朝戒谕甚严所以教化大行人才称盛近来傲惰成风恬不畏法并一二文具亦尽废弛士习如此安望用之异日这所议有关风教依拟着实申饬毋事虗文 

　　○覆四川儒童鼓躁疏 

　　再照今士风之敝率病学臣之严而不便其公臣愚以为此其见未明虑未长也夫学臣之严不过严于考较一日而巳不能日日相临督也亦止严于犯规者而巳未尝滥及循规者也搜检而入领签而坐不箕踞不吟哦不转身不偶语才学之士兀然沈思而其不能者无敢窥视质问于其旁完篇交卷夏楚何施　经品题等花披红补增补廪自此掇科登第终身以为恩□盖严之究竟如此矣夫学臣以不徇靖托为公□请托者必贵人也贵人不长存易世之后其子孙即同于寒畯学臣公则才者得以自见不公即有才亦将淹抑子孙又不病提学之不公乎盖公之究竟又如此矣繇此观之一日之严终身之恩也学臣之公世世之利也而有病其严不便其公者臣故曰见未明虑未长也臣有慨于中久矣兹辄敢因蜀事并及之尤望　皇上重以公严二字申饬学臣勑下吏部务择公严者使督学有称　旨者优处以作其气无隳其心学较幸甚世道风俗幸甚 

　　○年终类奏灾异疏 【 丙午】 

　　题为类奏灾异事祠祭清吏司案呈到部臣等看得连年以来灾异频仍今岁灾变尤可骇异此皆臣等中外大小臣工奉职无状所致除席藁伏罪痛自省改外臣等尤愿我　皇上法成汤之自责迈宣王之侧身节用爱人贱货贵德凡政事之阙失尽行修举凡闾阎所患苦悉为蠲除弘施散财发粟之仁益廓从谏讷言之量并乞勑下中外大小诸臣精白一心勿为身家之计夙夜匪懈共图明作之功省其燕会应酬以□□□□事去其躭延赔累以体悉乎人情□□□清怨劳不避君臣交儆上下交修而灾异不消□和不应万无是理也伏惟　圣明留意天下幸甚宗社幸甚万历三十四年十二月十七日题奉圣旨连年灾异频仍今岁尤甚朕仰承　上天仁爱自应加意修省尔中外大小臣工也要秉心体国绝类奉公毋尚虗谈毋避劳怨至于交际宴会屡禁弗止般乐怠傲寖成陋习何以上回　天意下慰穷民尔部便严行晓谕仍令缉事衙门密访奏闻以图交儆之实 

　　○覆条陈科场事宜疏 【 丁未】 

　　题为会场期迫堤防贵预谨循职掌陈末议伏乞亟赐采择以袪夙蠹事仪制清吏司案呈奉本部送据山西等道监察御史李时华等揭称条陈科场事宜等因 
　　一议正文体前件臣等看得会试者文体之仪的天下士视以为趋向故欲正文体尤当自会试始顷该臣等具题奉有　严旨臣部巳遵行刊布将应禁字面出榜刻单预使知悉矣然昨闻国子监考送举人会试首题知□□□人亦不失言尚有以建言国是讲者比为□□□题且天之生物使之一本尚有以本立道生讲者此为不通其文字中仍用一得永得出机入机等恶语何士之难化一至是乎今监试御史欲照乡试例议定罚格以申明　诏令挽回頺风诚为有见合无今后会试揭晓之日即将朱墨卷送部容臣等会同礼科监试等官从公覆阅果有如前邪说恶套悖经犯禁者摘出照乡试罚科例停　殿试一科或二科仍将本房考官议罚则分考不得不求全于士子总裁亦不得全徇乎分考相制相维而文体亦不得不正矣近覩礼科都给事中邵庶等条陈内欲□违禁试卷令弥封官查检呈堂帖出不誊此意甚善臣等谓一面誊录但令内帘看阅摘送监试官帖出不许入二场三场此其所以示儆者亦不浅也若夫士子文卷有天明未完者以数人而累场屋多人之守候以一日一夜而不足供其七作之构思不属钝才亦是慢性科臣邵庶等以为窃卷抄写之弊多从此起虑尤深矣今后天明不交卷者监试官径将卷收去毋容□完不惟防窃写之奸亦以革玩愒之习□□□□裁 
　　一议所官前科臣等□□□□誊录二所事务烦冗书役众多一切奸弊往往丛集于此每所官止四员不无照管难周之处巳经科臣条议增官今监试复议及此臣等共相商确房舍无余时日巳迫难以骤增暂将受卷对读二所官权宜借用至于供给所任使不充应增数员查系县佐等卑官听监试径自委用可也伏乞　圣裁 
　　一议誊录前件臣等看得誊录书手旧规取自八府往往多积年包揽之人间有通文老儒及无行生员冐名应役局骗士子通同作弊今科各府觧到书手多系正身亦鉴于近日割卷之□矣然须于进场之日提调官分单考验真正能书者方拨誊录即将考过字单发该所收执俟誊卷时比对字迹不同者即系冐顶呈堂究处每官一员分管书手若干名卷尾即用官某人书手某人印记如有弊端发觉将官参降书手治罪其誊录格式一一如议至分卷时照号簿记誊完查号验收有不如式或字迹潦草即行重责该所能摘发弊窦者题请纪录此不唯官知劝惩即书役无所容其奸矣伏乞　圣裁 
　　一议弥封前件臣等□□□□一所最为紧关一切奸弊皆繇此出即誊录者不与通同焉知其为谁氏之卷也今欲尽革惯熟之人又恐生疏必至差错应行两县开造真正籍贯居址及取里邻同事连名保结案候至于割卷之弊臣部巳更制试卷草中无缝直接誊真此弊可保永绝然人情巧伪多端法外遗奸又不可不严为之防者今将该所书役坐泒各官分管弥封时各官务留心设法躬亲督理查验无弊然后发誊其卷尾俱用弥封官某人书手某人印记盖闻往年两所各官有厌其猥琐全不经心一付之书役之手而高坐闲□或酒奕睡卧以度日者不知此莫非王事何等关系而可怠忽为也今后如有此等听监试官参究伏乞　圣裁  
　　一议出题前件臣等看得科场题目泄漏多繇预作程文近科以来刻录在揭晓之后其题目俱临时主考房考同拟议既非预定自无先传今聚奎堂屏后臣等又添置两门至日扃鐍令人不得探听不惟题目即填榜亦可无漏泄矣此外尚有宜加防范者听监试官□□□□不妨严密伏乞圣裁 
　　一议填榜前件臣等看得填榜必比对朱墨此从来旧规但其墨卷虽预检出而开折必于临时填一卷方折一卷盖慎密不露之意彼姓名草稿俱在弥封折必在乎将填弊乃生于恍忽然十八房挨经填榜亦自消停房考官即于一隙空闲折封看验但一留心无不立觉何至有郑汝矿之事乎倘漫然疏脱率畧以致事后发觉者听监试及该科参治伏乞　圣裁万历三十五年二月初五日题初九日奉圣旨这科场事宜俱依议行正文体全系主考宜严加精阅勿得徒徇分考滋长頺风 

　　○参秦藩请封疏 

　　题为秦藩违例求封恳乞　圣断停寝以一法守以杜冐滥事仪制清吏司案呈奉本部送内府抄出　秦王谊漶奏讨庶一子存枢请封郡爵等因奉　圣旨朕览王七奏情词激切特准封伊子郡爵伊系首藩别府不得援以为例礼部知道钦此随该礼科抄参到部送司查得秦王谊漶于万历十三年封奉国中尉□□□加封紫阳王十五年进封亲王又查得万□□□题准宗藩要例内一款亲王繇旁枝进封者日后子孙除承袭亲王外其余俱照依原封世次授以本等爵级不准加封又一款内称妃年五十以上无出及妃巳故　亲王庶长子改世子等因题奉　钦依巳经通行钦遵外今该前因通查案呈到部看得　秦王谊漶为其庶长子屡疏请　封曾蒙　皇上两次下部看议臣据例执奏事乃中寝　圣心必有洞烛于例之难从者今　秦王固求　皇上不忍终拒而特与之臣等岂不思将顺惟是秦藩所请实明例之所无我　皇上所以约束诸藩与诸藩所以听皇上之约束而无敢轶越者惟有此明例即　皇上所授臣等礼官与臣等所为　皇上执持而惟恐其失坠者亦惟有此明例也例一动摇人生觊望　皇上视以为一时之权宜而未知其弊有不可胜言其末流有莫知其底止者矣自臣署部将及四年与司属议覆宗藩名封之事凡例所应得不敢少缓例不应得不敢少徇无非为　皇上守法以报　皇上而尤仰藉　皇上能容臣等之守法故臣等始得以效□□□□独私首藩不顾明例则　皇上之法坏自今日而臣等不能为　皇上守法其何辞于天下万世伏乞　圣明深念旧章不可紊幸门不可开收回　成命仍复　勑秦王庶长子存枢就封中尉用中尉冠服成婚俟母妃年满攺封世子以遵　皇上画一之规以成首藩守法之美而臣等亦得以火逭溺职之罪矣臣等不胜云云 

　　○患病乞休疏 

　　日讲官礼部署部事左侍郎兼翰林院侍读学士臣李　奏为患病不能供职恳乞　圣慈赐准休致事臣自三十一年冬患鼻渊之症臣查医书一名为脑漏而臣讳言之服药不愈炙艾不愈积令四年日甚一日昨　殿试供事痰涕淋漓涕尽血出兼以脱肛宿疾因劳迸发站立行走艰苦难支今虽勉竣大典而精神疲薾梦寐呻吟口疮胁痛日暗耳鸣鼻红未止肛脱不收当此暖天恶寒拥火医者以为肺伤投以凉剂则不宜衰年投以温剂又恐其助火臣思此病总是劳伤臣今巳不能进部亦不能撰进讲章特以苦情哀鸣　君父伏乞　皇上怜臣狗马疾病　准臣休致并乞　亟补讲官及右侍郎代臣办事臣之残喘或可少延臣不胜云云  

　　○乞休二疏 

　　奏为剧病难痊人言适至恳乞　圣慈蚤允乞骸之请以遂首丘事臣患病疏求休致正候　旨间忽接邸报有南京御史李云鹄疏言择相宜慎内指不可用者三人而加臣以媢嫉二字臣因念去年论臣者有攀援依阿等语臣因所刺不中臣病故不置辩但引退以存大臣之体而渎陈不遂尚尔淹□□转深言乃踵至因思古人以无辩止谤此一说也不直则道不见又一说也故臣今亦不能默默先暴臣之心迹而后及病苦以求　皇上臣见世人似视相信太重视臣太轻未知天下未尝无人人固不以相不相为轻重也臣之愚性不媢善而嫉恶每诵古人不忮不求不可得而亲亦不可得而疏心窃慕之自臣入官所经执政十余人或座主馆师或词林前辈臣耻攀援臣官无待攀援而诸执政亦无不重臣爱臣如前首辅沈一贯乃在馆当年教习臣者臣即耻为藤萝而人世何能无瓜葛况臣废礼久矣毋论岁时疏阔即考满到任两度进京无一巾一扇以相馈遗署部三年即大事未尝请教间旅进而投帖此词林之礼或日久而一见亦师徒之情未尝求升未尝求差未尝毁一人未尝预闻一事见在执政知之同馆知之司属知之舆皂知之岂以缙绅而不知乎袛以馆师致生疑端而以乞休不休致滋多口譬如本无贪酒嗜炙之情而经酒肆屠门之路惟有疾行急去为便耳今臣望七之年一身百病巳自分为旦暮人而彼怀先忧持清议如山涛苏洵者犹皇皇然恐臣误天下苍生为国家之祸　皇上亦何惜此疲驽不蚤放之以释羣疑安众心也伏乞圣慈怜臣病苦亟放臣归臣不胜云云奉圣旨李廷机署部日讲素称直谅着照旧供职不准辞吏部知道 

　　○谢赏赐疏 

　　奏为恭谢　天恩事本月初十日伏蒙　圣慈以臣在告　特遣御前牌子梁朝赍赐臣鲜猪壹日鲜羊壹腔白米贰石酒拾瓶甜酱瓜茄壹坛臣谨扶掖焚香望　阙叩头袛领讫伏念臣承乏备员涓埃无补衰年朽质痰疾交侵乃蒙矜怜偏垂雨露特出天庖之鼎食重勤星使以临颁臣得之若惊感极而涕膏盲巳痼莫能酬　圣主高天厚地之恩肝胆犹存尚思效古人结草衔环之义臣无任云云万历三十五年四月初十日奏 

　　○乞休三疏 

　　奏为　主知难称臣病难支恳乞　圣慈赐准休致事臣于三月内再疏乞休伏奉　圣旨李廷机署部日讲素称直谅着照旧供职不准辞吏部知道钦此臣不胜感激当即扶病望阙叩头谢　恩讫臣伏念臣入仕二十五年其为侍郎在南京三年今署礼部四年臣之邪正白黑即一时同官耳目相及之人臣尚不足取信而　皇上九重渊邃之中乃独察其无他而命之曰直谅臣至不肖何以当之臣感激恩私当如何捐縻如何称塞而忍言去哉袛缘臣禀赋素薄自幼小时臣父母常忧臣不寿今犬马之齿六十有六巳出望外而心血费于思虑之繁多精神耗于子息之迟暮病不离身药不离口至于今而病日沈痼药亦难施种□恶症前疏口具连日以来筋络抽掣痛如针刺□天暖专纱而臣乃恶寒加绵拥火与隆冬无异讲章事重臣不能撰衙门事多臣不能进如敝嬴之马皮骨仅存未有尚可损刍秣之供备驱策之用者也伏望　皇上鉴臣怜臣亟放臣归亟补讲官右侍郎代臣俾臣犬马之生或可少延而廉隅未丧晚节苟全　皇上所许臣直谅之名亦庶乎不至大负矣臣不胜云云万历三十五年四月初五日奏初八日奉圣旨李廷机前巳有旨如何又有此奏部务日讲俱不可久废调理数日即出供职补讲官右侍郎知道了吏部知道 

　　○乞休四疏 

　　奏为疾病沈痼调理无功恳乞　圣慈淮放回籍以便调理事臣患病三疏乞休伏蒙　皇上命臣调理数日即出供职仍蒙　赐臣猪羊米酒等物臣感激鸿深袛遵训谕多方调理亦既旬余而疾乃加增茫不见效缘臣犬马之齿至矣臣平居好观古今名臣事迹因并考其年不惟遐寿者稀即如臣今疾病之年巳在昔贤物故之后医家治病治壮年之病易治衰年之病难至虗难实太亏难复此臣病所以不可责效于参苓望瘳于旦夕不待医为臣言而臣自知者也况缺员未补署摄无人今在呻吟展转之中犹有本章文移之事以劳愈疾理固不能古人言无官一身轻臣窃自计惟有休官谢事屏绝万念一意调燮心静神宁生全可望为此不避烦渎哀鸣　至尊之前伏乞　皇上怜臣蚤放臣回籍庶水土宜而调理便冀延残喘终获首丘　圣主之恩昊天罔极臣无任云云万历三十五年四月十八日奏二十二日奉圣旨李廷机着遵屡旨调理供职毋得再辞吏部知道 

　　○雨雹陈言疏 

　　题为因雹陈言恳乞　圣明急拯民生以回　天意事祠祭清吏司案呈据钦天监手本开称本年四月三十日壬戌申时雨雹从西壮干方来等因到司案呈到部臣等窃惟天之灾祥每视民之苦乐民乐则祥集民苦则灾生　皇上视今之民乐乎苦乎其在乎省直有欲宽而不得不急者正赋之供是也有可巳而不肯遽巳者额外之税是也而各省直之民憔悴极矣其在辇毂下有役于内为内监所鱼肉惨酷异常而不可问者商人是也有役于外为衙门胥吏所把持骚扰难堪而不可革着铺行是也而辇毂下之民憔悴极矣夫一妇含冠三年不雨岂有中外黎庶亿兆其人穷苦无聊疾首蹙额凄凄恻恻而天心能安灾异能销福祥能致者今数万金之多以为些须之物不足爱惜无名之税以为自然之利不忍弃捐阖京无殷阜饱暖之家四外皆困苦颠连之众诗云天之方蹶无然泄泄此臣虽在病困昏瞶之中而■〈木巳〉忧嫠恤犹不能不率属而陈也　皇上至仁至明能不为之一动念乎诚节用则赋可宽有赋则税可□一严毅谁敢不敛戢一申命谁敢不奉行　圣□一念之动谁不乐其生而食其福弭灾致祥端在于此外时政人所习言者臣等不敢赘矣伏惟圣明留意采纳施行民生幸甚臣等幸甚 

　　○乞休五疏 

　　奏为久病不痊委难供职恳乞　圣慈怜悯放还事臣病自二月末旬巳不能进部至三月间请告屡奉　纶音令臣调理今又过端阳矣病症转增人言再及展转呻吟之中去就死生之际古人考终视履正在此时盖亦尝将臣生平及礼部四年行事私自考勘参之人言如臣前疏谓臣于执政虽大事未尝请教者楚事是也即此而他事可知禀命后行之说难掩四司之属官臣读论语恶居下讪上者恶不逊为勇者主事聂云翰实犯此条臣当京察时明以浮躁注之阴害媢嫉之说有吏部都察院诸臣之公议若清操二字岂臣所能而才乏通才器非大受则臣之禀赋巳定自知甚明即典礼寅清之地巳不宜久居矣况今年近七十病入膏盲六岁幼儿三四痴仆倘溘先朝露客死于兹孤榇谁扶家乡万里此情此景岂不堪□□祈　皇上怜而放之一以遂臣之首丘一以全臣之晚节臣不胜激切悚息之至奉圣旨李廷机着遵屡旨病痊即出供职风闻之言不必疑阻吏部知道 

　　○辞内阁疏 

　　礼部左侍郎兼翰林院侍读学士臣李　奏为重任难胜简用误及谨沥诚辞免以安愚分事臣方以疾乞休适推择阁臣之会有吏科都给事中陈治则等一疏奉　圣旨李廷机日讲有年启沃功多署部屡遇大典勤劳懋着既尔等众议素负清节巳点用了当以国体为重不必纷纷渎扰钦此随奉　圣旨于慎行加太子少保礼部尚书叶向高李廷机升礼部尚书各兼东阁大学士慎行向高便差官行取来京俱入内阁同锡爵等办事钦此臣伏覩　圣主用人其难其慎采之众议而断自宸衷一时征召拔擢之盛盖前此所希有如臣愚陋署部积愆虽久厕讲筵宁有□补屡逢大典曾无微劳即台省见推取节而巳而　皇上误以臣为可用一旦晋之崇秩置之纶扉俾驽品樗材滥等耆硕英贤之后臣不胜踧踖不胜兢惶盖今□阁臣輙举古爰立故事古之爰立也曰若作□□尔惟曲糵若作和羹尔惟盐梅取其能调和于甘苦酸咸之间以得其中而适于口也故阁臣必有调和之具而后可以辅德建功经世救时诚非一节一行之所能济如臣气质既限于禀赋涵养远谢乎中行即卑守一官犹患不称况可当羹醴之任乎伏惟　圣主用人必量材而后授人臣服官亦必自量而后进臣之自量审矣智小而谋大□短而汲深至于累　圣主知人之明误天下国家之事此臣所大恐也伏望　皇上俯鉴愚诚允臣前请容臣辞免　新命不但愚分少安微志得□即政本重地亦不至因臣而轻矣臣不胜云云万历三十五年五月二十七日奏六月初一日奉圣旨卿清修直谅兼有讲筵典礼之劳朕所素知政本重地特兹简用宜即出办事不允辞吏部知道 

　　○辞内阁再疏 

　　奏为揣巳量力委难胜任再恳　圣明俯容辞免仍赐休致事臣误蒙　皇上简用自分不堪随具疏控辞六月初一日伏奉　圣旨卿清修直谅□有讲筵典礼之劳朕所素知政本重地特兹简用宜即出办事不允辞吏部知道钦此臣至不肖荷圣主特达之知不世之遇致身报主自其本怀惟是臣自有人言以后夙夜循省及近日被命以来展转思维则宜黜而陟求退反进有万万不自安者臣繇词林坊局优游清华及至司成而后有所受事师儒之任固从容也继繇官詹贰留铨地闲事简犹可幸无罪也及署礼部且久而拙难藏矣悔吝生瑕颣见无所逃于人之訾议矣若夫政本端揆视一部难易何啻倍蓰什伯而所为难者宁独调和节宣之间心目一不及便差精神一不到便漏虽当轴有人处錞犹易然朝试暮试一愆忘而所关系大矣盖臣久从旁观得之岂今日而臣可尝试为之乎况臣浅隘闇劣如言官所论皆臣之药石愧服不暇加以衰年多病恍惚善忘安能参密勿之谟谋副　圣明之委寄此臣所以思之又思惟有引退可以保终一辞可以善息决不宜贪荣嗜进顽钝冐昧自取咎殃也今一时政地皆鸿硕名流独臣不类如狐裘羔袖络非全制亦不雅观伏望　皇上念枢机之重察臣朽钝及其未至偾辕覆餗而先罢之收回成命赐臣休致臣上不误国事下得保余年　圣主之恩滋深臣之幸大矣臣再渎　宸严不胜云云万历三十五年六月初三日奏十六日奉圣旨国家多事之秋需卿共济出朕特简何得以人言疑畏宜遵前旨即出任事毋得再辞吏部知道 

　　○辞内阁三疏 

　　奏为济时无具隆命难承三恳　圣明矜允所辞以免后负事臣再辞新命本月十六日伏奉　圣旨国家多事之秋需卿共济出朕特简何得以人言疑畏宜遵前旨即出任事毋得再辞吏部知道钦此伏惟臣一点疑畏隐衷虽口不能尽言而圣明亦巳洞鉴然臣更有大疑而不能自信大畏而不敢冐承者臣至愚极陋实时当无事辅弼之地巳非所堪乃　明纶复以国家多事需臣共济臣伏而思之则其责弥难而其趦趄弥甚矣夫济世如济川其舟楫倘一物不具而所与共操舟者倘有一人不精健惯习而以渡溟渤凌风涛必有覆没之虞而无利涉之望今多事之秋共济之臣正如房杜姚宋韩范富欧相资为用何可使一□骀如臣者参之臣空无寸长徒有一腔朴直一味苦辛当此时艰区区坐镇巳无裨益而况愆尤久积望实未孚疾疚缠绵精神短少此臣所为展转思维欲避再三之渎而不能遂巳者也盖辞受之节君子所钦今受人一物亦必称量可否有数往还而不受者今臣自量非共济之才不能副　明主之所需审矣伏望　皇上容臣辞免予臣请告是　皇上全臣过于用臣臣退而安胜于进而不安也臣累冐　宸严不胜云云万历三十五年六月十九日奏二十二日奉圣旨朕以机务繁重政本孤单特简羣僚恊恭共济卿近在辇毂宜直前任事乃犹趦趄固让急公之义谓何着速遵屡旨到任佐理毋得再辞吏道知道 

　　○辞内阁四疏 

　　奏为三思终难冐进恳乞　圣明俯容辞免贻臣以安事臣自被　命三疏控辞未蒙矜允伏奉圣旨朕以机务繁重政本孤单特简羣僚恊恭共济卿近在辇毂宜直前任事乃犹趦趄固让急公之义谓何着速遵屡旨到任佐理毋得再辞吏部知道钦此臣备员辇毂屡奉　温纶至督以直前任事责以急公大义臣何所逃惟是臣虽近在咫尺而臣之局蹐逡巡则视千里之外跋涉之难不啻过之何者其中有万万不自安者也臣连日伏枕展转思维进退关头不容冐昧因念前辈诸臣进用者率皆令闻令望无议无非得之甚顺处之甚安故可以一节而趋三揖而进如臣所处则前此所未有矣又前辈诸臣率于进用之后或衅以事生或怨繇任久而人责之备乃有违言若其未用之时将用之际望未始不粹然论未始不翕然也如臣所处则又前此所未有矣毋论往事即今一时所征召拔擢其下之多费在廷之品题而上之特烦　圣主之剪拂者独臣一人耳臣安得不内惭而又安敢冐进也臣蠢愚坦直思虑素少自有新命以来心摇摇如悬旌肠一日而九回荣遇转觉忧煎华膴反为臲卼故臣前疏谓退而安胜于进而不安肝鬲之言非虗饰也盖先年亦有被命未任寻以罢免者此乃　帝王刻印销印无固无我之心伏望　皇上不难反汗准臣以原官休致俾得息机安意以终余年则　圣主始终成就之恩海岳不足比其崇深天地未足喻其广大矣臣不胜云云奉圣旨卿被命三辞进退不为不审如何又有此奏夫臣当以君命为重慷慨任事岂得自生疑畏局蹐不前着即遵旨蚤出毋负简任之意吏部知道 

　　○入阁陈谢疏 

　　奏为感激　天恩恭陈谢悃事臣于本月十六日见朝次日恭候面恩该内阁照例题请到任臣谨于十八日午门前谢恩印到仕办事讫伏念臣性本惷愚行多迂阔徒知□古殊欠通方不□知误蒙　圣主特达之知俾参密勿之务　圣恩至厚臣遇至奇此臣得时行道之秋尤致命效忠之日也臣平居尝谓人臣事主惟知有主而巳苟可自致于　主者宜无不尽凡可有益于主者宜无不为不知有身不知有家不知有交游往来不知有毁誉得丧必无一念不可与主知心无一事不可对主言自是而外则有不能者止之训在焉耳盖臣之自盟非一日矣今从政方新进身伊始敢不倍加砥砺倍加澡雪不敢负　圣主之眷知亦不敢负生平之学问不敢负前辈之提挈亦不得负朋友之切磋至于今之时事　圣主以为多艰而臣窃谓　圣心所加有何难事如霖雨一霈则九野皆润阳律一转则六合皆春然则臣所恃以报主者又即在　圣心转移之间此在旧臣之葵诚积久新臣之芹献方来臣亦愿随其后而时当始进入言未巳臣犹未敢遽有所陈也臣无任云云奉圣旨览卿奏谢知卿到任办事朕心忻慰知道了该部知道 

　　○闻言引退疏 

　　奏为履任闻言义当引退恳乞　赐罢以重政本事臣于本月十六日见朝十八日谢　恩到任办事仍具疏陈谢讫乃见邸报有工科给事中王元翰疏论黄汝良全天叙二臣之不应推因及前推阁员谓政本之地特开顽钝之端又谓臣昨日紧跟辅臣出矣是明指臣顽钝不当出也又兵科左给事中胡忻疏论吏部左皇上杨时乔不应推汝良天叙二臣而先言前日会推违清议而徇密嘱是暗指臣密嘱时乔也元翰忻皆尝拦阻臣者今又求胜如此臣安能强颜缄口而就列乎夫　皇上用臣乃千载特达之知自来辞命再疏而止臣辞至四疏逡廵五十余日屡奉　温纶勉以直前而戒其疑畏辅臣朱赓令典籍官再四敦促仍有书与臣欲俟臣出而彼乃出今元翰以臣为紧跟则臣愧其出矣时乔有道气臣亦非俗人未推之时经多少摉寻会推之时又经多少评品非时乔一人所能容其私也今但令忻与时乔及臣三人质对曾密嘱否此辱人贱行而以相加则臣愧其推矣总是成心未化不胜不休臣方一出而机□巳如此及其受事又当何如且尔汝之称常人不受紧跟何语阁臣何官政本何地而臣复何颜也盖人臣必无顾虑而后可有所为乃今日暗刺明日明讥令臣以跋前疐后忧谗畏讥之身而欲仰首伸眉专精壹意佐　庙堂之谋议图俊伟之事业不亦难乎惟是元翰所云冀　天语明谕者正臣之所欲求于　皇上而又恐臣无受教之地岂惟不能报称亦终不能惬元翰之心臣见先臣薛瑄正月拜相六月致仕曰君子见几而作今臣所处何但是几臣学瑄足矣即今日出明日去亦以明易退之节解顽钝之嘲息朝署之争存政地之体所系大矣臣到任一日遽此渎陈万不获巳伏祈　圣慈鉴臣苦情赐臣罢免臣不胜云云万历三十五年闰六月十九日奏二十八日奉圣旨卿乃朕所特简有何密嘱被命五旬亦无逡廵不出之理乃纔一履任徇私羣党辄来拦阻逞臆求胜的巳有旨了卿宜信心直行着即日入阁恊理用图表着吏部知道 

　　○申救言官罚俸疏 

　　奏为下情巳蒙　天鉴恳乞免罚言官以重言路事臣前日见朝到任间因科臣疏中有诮臣语臣遂不敢进阁自陈引退本月二十八日伏奉　圣旨卿乃朕所特简有何密嘱被命五旬亦无逡廵不出之理乃纔一履任徇私羣党辄来拦阻逞臆求胜的巳有旨了卿宜信心直行着即日入阁恊理用图表着吏部知道钦此又伏覩　圣谕近来科道两衙门喜事畜辈徇私结党专以揣摩猜疑狂肆妄言诬害良善逞臆制人全无国体淆乱朝政好生可恶都当重处姑且不追究似昨日枚卜阁臣会推部本及两衙门皆有品隲始终缘□请自上裁有何密嘱何乃王元翰胡忻呶呶求胜不巳疑君诬人成何国体莫此重甚本当重处姑且各罚俸半年如有救援的还追究处治钦此臣至愚极陋仰荷　皇上生成之如天地照临之如日月而其爱护之也不啻如父母之于子似此隆恩即顶踵捐縻何足为报答臣遵　旨见朝谢恩入阁办事惟是臣巳蒙恩而科臣王元翰胡忻二臣犹蒙罚俸似又非所以安臣也自来言官论事论人乃其职掌言期必听谏期必行进贤则不进不休退不肖则不退不止是为风采乃称言官今臣宜退而进二臣焉得遽为释然即所云密嘱必出风闻中间一二语言亦激于一时之意气而巳大臣言官各自有体大臣固耻顽钝而言路尤贵发舒臣每深服　皇上大度天高海阔羣臣言事即有当否无不优容乃今一日而罚二臣之俸不惟少损　圣主包荒之量亦岂所以作直臣敢谏之风而端起于臣臣何能独安而不为一祈免也伏望　皇上以容臣者兼容二臣免其罚俸庶　圣度益弘言路斯重而臣亦得少安其心黾勉以就列矣臣不胜云云万历三十五年闰六月二十八日奏七月初三日奉圣旨妄言淆乱朝政的巳从薄罚了卿宜安心恊理供职以副眷怀不必又来救渎 

　　○入直揭 

　　臣前到任一日因人言见侵愧不自安具疏引退伏奉　温纶鉴臣心事勉以信心直行用图表着而护臣之过至于谕罚言者谆谆以国体为重臣随有疏渎祈免罚颙候俞旨而臣伏念　圣主恩深简命日久累蒙督趋可再逡巡随于初一日报名今早见朝谢恩入阁办事谨具陈谢以闻 

　　○请诣仁德门揭 

　　臣查旧例凡应面恩官员候过三次免朝即具本奏知不必再补臣自到任后伺候面恩巳经三次宜遵明例具本奏谢但臣叨蒙超常之恩幸备阁臣之数而循行外廷之礼止于具本奏谢不补面恩于臣愚衷殊为抱歉遽请面见又所不敢一□犬马愚诚合无容臣随辅臣朱赓恭诣仁德门行五拜三叩头礼以后仍候　皇上御朝之日致词补见以日之诚臣不胜惓惓未敢擅便谨题请　旨奉圣旨朕知道了 

　　○请霸州兵备勑书疏 

　　照得霸州兵备参政梁有年应请　勑书以便行事臣等循照旧规拟撰　勑稿一道前后八次进呈未蒙批发前月十七日蓟辽督抚蹇达等复有疏来催甚为急切臣等切见霸州一道为畿辅要区吏治民生急须弹压况今水灾重大盗贼窃发盐徒横行至于督催多税拽运大木如督臣疏□所称委属要紧今有年被命巳五阅月而勑书□领不敢赴任臣等不以本官留滞为恤而深以地方悞事为忧伏望　皇上轸念郊圻重地乞将前进勑稿揭帖俯赐批发写勑速催本官刻期赴任庶弹压有赖地方无虞臣等未敢擅便谨题请旨 

　　○请四川罢兵疏 

　　奏为时事孔艰用兵非计恳乞　圣明主持镇静以保治安事臣等见四川抚臣乔璧星二疏一为恭报蔺印巳获叛恶未擒并陈邻酋无端狂悖暴虐谋为不轨之状乞赐剿捕驱逐事一为据实直陈差官宣谕始末并不得巳用兵之繇事俱奉旨下部矣臣等见二疏大意谓安尧臣始而匿印未献今印献而阎宗传未擒欲用兵剿捕此固封疆之臣欲申　天威詟远夷其意诚忠其气诚锐而臣等窃以为未可也臣闻佳兵不祥之器兵之所处荆棘生焉自古讳言之至于驭夷所贵佚荡简易苏轼曰夷狄不可以中国之治治也求其大治必至于大乱此非书生常谈万世用兵驭夷之道实无以易此况今天下何如哉顷边饷告急户部求借太仆寺马价　明旨初许三十万该寺与兵部极口告乏姑令括老库及东西二库十五万与之□□区十五万者而苦难巳如此矣君以处处水灾处处空竭即欲用兵　皇上试问川贵能自饷乎抑将取之太仓乎将再取之太仆乎将令别省恊济乎此极穷极饿救死不赡之民向剜其肉今无肉可剜矣向椎其髓今无髓可椎矣不知兵可不募而来乎亦能不食而战乎武臣好事喜功乃其常态如侯国弼张神武计划未必可从才勇未必可用也即一二兵道不过儒臣文吏临敌当几或非所长也则又谁与领此者乎臣等窃见安氏功不可冺而罪尚可贳印巳献矣崇明巳管事矣兵巳撤路巳通矣即与崇明雠杀此皆可以勿问大都今天下如人患虗症秪宜将息昔贾谊诮绛灌诸臣曰毋动为大耳其言欲系单于之颈笞中行之背岂不快心然文帝不用而用绛灌忍匈奴谩书之辱谕南粤以共弃细过偕之大道□有味乎毋动之指也后来光武闭玉关谢西域宋称仁宗兵以不试为威其指皆本于所谓以无事治天下者况国家当多事之后今年征倭明日征播生灵陷于锋镝帑藏竭于转输方且日寻干戈惟敌□□孔子所谓季孙之忧不在颛臾而在萧墙之□□□谓臣等今日不言也若必欲操之激之使无所容至于不可救乃曰吾固知其必然惜用兵不蚤惟幸其言之验此则非忠于为国者诸臣必不尔亦非臣等之所知矣伏惟　皇上勑下兵部深思熟讲如安氏功罪可相准否即匿印往事推诿阿野以文过可姑容否其杀人是自相雠杀否私帖声言可勿问否宗传可贳夷妇可释否抚谕之使可遣否文告之词亦可推诚令反侧不自安否如欲用兵则兵于何调饷于何处将兵何人一一计议停妥责成本兵大臣毅然为国担当蚤有万全之画以俟　圣断毋致衅日深罪日积播州之役再兴不惟贻　九重宵旰之忧而所关于　宗社生灵者尤为不浅矣臣等管见如斯伏惟　皇上留意　宗社生灵幸甚臣等不胜云云 

　　○请释满朝荐揭 
</div>
    <div class="pagination">
<a href="李文节集_page7.html">上一页</a><span>...</span><a href="李文节集_page3.html">3</a><a href="李文节集_page4.html">4</a><a href="李文节集_page5.html">5</a><a href="李文节集_page6.html">6</a><a href="李文节集_page7.html">7</a><span class="current-page">8</span><a href="李文节集_page9.html">9</a><a href="李文节集_page10.html">10</a><a href="李文节集_page11.html">11</a><a href="李文节集_page12.html">12</a><a href="李文节集_page13.html">13</a><span>...</span><a href="李文节集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
