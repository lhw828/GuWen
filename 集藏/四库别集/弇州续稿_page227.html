<!DOCTYPE html>
<html>
<head>
    <meta charset="UTF-8">
    <title>弇州续稿 - 第 227 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 227 页/共 228 页</h1>
    <div class="content">　　残岁受役贵客却作朱修之面孔不能与足下旗鼔相当盖至今犹恨之吴中如足下不肯就公交车文子騑甫得佐大郡视若敝屣真桐乡一丝也令长平冠军里中儿愧死矣春寒甚忽忽拥炉几与笔研雠近始得舒勉效佳集珠玉之导久不措意工拙既成读之不知何语足下为我藏拙可也仲君越游恐不能大快出门十步外无孟尝信陵不如足下抱膝为佳耳
　　
　　王百榖
　　
　　春来数从游客得足下手教旋闻有遣樊之耗所传非一不敢转致候问今始悉之蒙示诸篇至古离别令傍人一读尚堪涕零何况作者项王拔山盖世不能割情虞兮足下此段抑何忍也苐使不唤江郎魇覆水可再收今已矣其斥雌颜竣勿见徐以净名观处之天女当自来侍耳孤愤诗曲尽时变见赠之作奕奕有神致未能一一拈讃欲成奉荅奉慰两章方对客不及下笔少选驰一介报谢却有所致也黄雀名酝拜贶当佐茂世半日拍浮矣辱委畵跋不免污茧却上
　　
　　又
　　
　　仆自东徙于竿牍都废然至读足下一札数行輙用洒然于灵府中下一沆瀣也比益清胜章生称两郎君俱游泮甚慰甚慰邹彦吉眼中安刄致此断断却尽为家弟作巢窟不尔何地可着除目耶屠长卿虽过作达苐罚作鼓吏必不敢仍操渔阳挝何至遂削籍可叹可叹所覩家弟白首见招小畅耳文苑中一段蒙气尚未豁天日也足下所称李本寜固自宜尔楚衣偻行少年固已尾之一着朝士服即揽其袪矣仆在人口过活一世晩始小自由解弢隳襄以了余日木食草衣觉轻肥之瞠后此味愿与足下共之闻谈思重日驾艖符纵饮吴市槖中装尚可作万人供何至如足下云负郭不能半苏季子审尔即使日噉脱粟仅堪活七人半耳呵呵
　　
　　又
　　
　　扇头二律精切婉丽于烟霞中作情事语我世尊虽开不二法门不能不为破颜也仆本羊肠服箱欵段疲极思息借此以逃诸贤不察以为类有小得者毎一循省若负芒刺春来多香火客罗雀之门剥啄不已公结语莫种五陵花微旨宛然仆方苦之终须被髪入山耳朱在明云公乃虞及桂玉甚讶之读五库书翫古金石丹青亦足自饱必不至作原思赵壹也吴生诚佳士如来谕所恨得之晩仆转从儿曹丐衣食度日贵人竿尺尽废何以慰之
　　
　　又
　　
　　扶病与公相见惙惙如不能续语公殆季梁我矣别后渐自能起小辅以药食览镜欣然觉形神复亲公知之当为一快也久旱将雨公所谓北牗晩凉西山爽气故自佳尚未及田家停桔槔浊酒相命计岁功之为亲切也何观察所致新刻不足言独仆旧于周氏录得游山记四巨册久滞渠架今始归我怳如见故人矣章生旧携一札书云致李使君者不言是何人今知是观察即达之矣扇头絶句附去非敢相诮欲公于方寸中觅普陀落伽真境耳一笑
　　
　　又
　　
　　二诗具见风人之致至及屠孟卿则忽戄然怜之与恨政当各半耳仆六时晏坐澹然无营足下嘲我未能遽焚君苗笔研笔研故当焚但世无士衡以此二物得小延苐令生尘若史云釜可也吴幼安乃能念仆但仆腼颜偷生言及悬弧膓寸寸磔安敢当贺即足下以孤山例访我虽谢客尚能具浊醪脱粟以待不然者索我东海云气中矣
　　
　　又
　　
　　自春徂夏得足下书凡十余纸而不能一荅报缘以足下书绍者一见而目为筌蹄絶去不复顾膏盲之懒当亦任之知不谓我薄也迩来贱体颇健但山妻暴感末疾頼盛三从鬼门夺回今尚是床褥中物瞥见儿女忧悴之状令人忽忽鲜生趣知足下有意外事处仲终是英雄不与季伦同趣何时过我当以抟沙一观销之今年宗伯用御史言先君子得沾上恩仆可藉手地下附闻不一
　　
　　又
　　
　　夏中出门见皂衣人致足下一书及食物二种寻令人迹之不可得矣闻足下近有微恙旋已勿药周郎发矣何不泛轻舠出京口指燕矶而上穷秣陵花月之胜乎仆自二月失计别猿鹤日就笼槛方欲起冶城之鐡以铸错而前閠十九日忽得亡弟讣骇痛絶倒次日遂成疾觉疾转甚今尚在汤药间念昨冬贤兄奄逝足下损瘦至不可识认然足下深友于之痛而仆则兼知己之感足下唯伤逝之悲而仆则兼忧生之恨且仆长于亡弟十年矣余日之几何乃遘此事痛唯亡弟名行粗立雕虫之技着于宇内中岁颇収循吏之绩晩节顿悟无生之旨三儿崭然仅一小者未见头角耳所恨年不配徳位未称才流唁盈朝含轸同志已矣独兾得足下一诔或小传耳仆过圣诞后当上书乞骸归归即料理塟事俟行状脱草方敢踵门拜请兹则未敢也病中欲成一奠语尚不能仅得廿四絶句辞不伦类聊附足下一读之伏枕口授不一
　　
　　又
　　
　　得足下手书知近有霜露之恙旋已平善长卿一赋能腐毫而聘茂陵女宜其消渇也足下倚马千言故未至损灵府然造物善妬才多以尤物中之幸自消息勿落彼度内仆长于亡弟十年尚鼔棹苦海与鲸鲵作敌耶业上书乞骸骨足下当候我于枫桥烟雨间矣马叅军佳人也而未足妬乃亦夺之遗槖萧然几无以殓仆亦小效脱骖之赙渠遗言娓娓以志铭见托须足下先状之故尔谈叅军病卧旅邸大是辽落今似可起矣仆亦再过之不能如刘丹阳甘轻薄尹足下何自有三至之疑乎传街中盛行谋野集乃不以相寄无虑中郎谈进也一笑
　　
　　弇州续稿巻二百六
　　
　　●钦定四库全书
　　
　　弇州续稿巻二百七
　　
　　（明）王世贞 撰
　　
　　○文部
　　
　　△书牍
　　
　　荅王少卿
　　
　　昨春吴瑞榖来以其所撰集求序去而谒刘子威知其必针芥合也果然矣今读足下集序则贤金玉皆其门人也而瓣香乃在子威子威序足下集时露嚄唶夫足下于瑞榖有出蓝之美于子威有当心之嗜一伯牙而得二锺期何所复藉不佞而卒收之也足下文追琢太始于聫缀摹写当推独步大约古句十四古字十六篇法虽小逊时时叅伍少须于元精真机中更一番陶冶蹊径应自絶矣仆笔研宿障老未尽祛受役于人无足道者子威人便附此不悉
　　
　　余中丞
　　
　　世贞托在宇庇而以习懒成癖一壑是躭虽日佩威声沐徳泽而竟不能一纳履于交戟之下自前者仅修赤牍之后亦不敢以寒暄无益之谈博长者徳音踈阔之罪复何可逃世贞与三吴诸士民鲜腆不徳以致昊天降割淫霖肆毒即以敝州言之花居十之八而流潦所停根茎萎烂其禾稲之在西与昆交界者皆汇为巨浸矣闻门下具疏为民请命不胜感激但闻诸司理来云敝州以稍髙阜拟次不知潮长平岸水不即下花之祸殆甚于水乡之禾稲也伏惟明公一赐哀悯更有薄计具别楮并希照亮
　　
　　又启敝郡为二相桑梓之地其受祸之真切与不忍之情尤有甚于仆辈者但自赵司成被诘不无避嫌一念而具疏者独两台恐上意以为常套不相体察自难执请鄙见以为台下可谕指道府各报水灾使飞章迭上上意必为动或召对或赐问可以情实告即司农亦不能为梗矣仆在湖州分守时与郡之黄守同上疏荷蒙圣泽所寛恤比之嘉杭三倍此隆庆己巳年事也全荒者请赈次荒者议蠲若改折及存留寜可使部覆不可此间发端唯台下裁之余不敢赘
　　
　　荅穆考功
　　
　　仆虽以引疾子告而复为世人所迹蜗庐剥啄无已故徙居深落一切谢絶独于生平故人如公与（阙）二三君子时时动方寸盖无何而使者至矣所论皆自肺腑语使我怳然如登迟鸿之台而被穆如之洒也读百将提衡足使兠牟唤醒人人韩白苐不令栖岩饮泌之士思隳解其弢袠耶公诗律雄浑竒崛所当无前唯小洗伧气足使唐人退舎目前无足难也蒲坂余烈尚能鞭棰少年作被羽先登今似小屈矣庙堂名为急材而材如公乃犹在拟议耶前见举世所推龙门之鉴而尚疑公太纵横者仆谓行千里而弃赤骥策蹇驴古人所叹今得无再哉强饭自爱终不但使唾壶缺也杯斚既是恩赐何可脱赠使抱纯钩子母之忆又不敢虚公至意抵暮呼儿辈三举毎举仅二分盖已与米汁缘断故也向托何序缘以徙舍废书籍久忘之幸赐示已为公畧破酒戒复当破文戒作数语不然糠粃于百将提衡可也询使者知贤子日从事秇文甚快适有建昌一宗王惠松雪斋大士像并题署皆精絶辍为维摩丈室之供余土织将意麾置是荷
　　
　　又
　　
　　自石丈之司冋与王兵使之在事得再三相问讯嗣后间者阔焉不谓乃有刘长洲天假之缘以吾丈之书至也盖宛然若面矣弟所草记序小有致若二古诗激亢用壮殊媿大雅吾丈何缘尽登之石陈生笔意可爱但不当下赘某体某体作蛇足耳镌去之可也刻手与搨工俱佳河北乃有此三絶吾文诗赋矫矫宏丽勒之髙台不与繁丛啸吹相雄长耶新正卒忽多事不能尽和聊和其竒石歌一章以报来美弟之本末具石丈书中不足满达者一粲也毎读少陵句世人皆欲杀怪其过甚今得无类是耶苐此曹子不善妬如吾丈与仆乃当妬其不出耳山园偃息自佳何必丝与竹山水有清音此弟素尚而乃以为有声色之奉亦大可笑事也赵选部见念似以二君子推及不然孔北海知世间有刘备耶幸为致声谢之所喻云云不佞岂敢当三君子鴈行昨闻歙士有选拙诗文与于鳞并传者止之恐不得也此书成当又増一畨侧目耳不腆之敬附函不一
　　
　　又
　　
　　刘长洲所复拜尊丈手教衣紬之赐及诸石刻种种具仭见念之深与林居雅况令人跃然起色思御风而登迟鸿台也不佞少年齿舌中人也吾丈独汰羣论而修饰之使薋菉登于椒兰之上虽然不佞心迹尚恐吾丈与东泉丈之未释然也不佞自束髪以来叨玷仕版持法肮脏与权邪触属先公大故恨不获从地下然三年之内何尝茹荤御室十年之内何尝具衣冠预燕会近三十无子先君为置二妾有三子其二妾之一存者今且老矣房栊閴然黛粉削迹生平鲜丝竹之嗜臧获守先戒无一人晓声律止是曩昔于兰若西创一阁安两藏经前树茅舍修竹环之乡有废圃余峰石之类徙置其后成池中一岛小草之日付家仆干为増筑东西二坡岁益月増水树桥榭颇称竒胜生平好古图籍及诸书碑刻至脱衣鬻之不惜米汁为累旁及鎗罍此外了无所涉然家帑用是垂罄兼以原田无岁催科迫急所爱之物时时入质库与人共之年及桒榆欲与儿軰筑一居址尚未就而世猥以江东富人与游闲公子见目良可笑也且仆之所繇致毁可指数也其始在楚棘偶得讲学诸君不可意事因发策偶及之非谓讲学之不宜谓徒讲学而不修行之不宜也而一时言路有切齿者矣其后在郧无事自惜敝帚恐有散佚姑梓之梓而复为二三知己所强遂出之少年膓肥脑满不能尽持国老之论弹射所及更成戈矛仆尝偶语门下生未有抵吾州而不游弇州园者然退而致讥者不少矣未有抵吾州而不需弇州稿者然退而致恨者不少矣业已成矣付之无如何而已杜门一载宴集稀简流光忽忽毎自怅然为七情所伤根器已损不得窥古先生守藏史之藩何暇龂龂鸣其不平特以吾丈与东泉丈知已也丈夫不于不知己人称屈不得不于知己人求伸二君子苟一信之可以瞑目矣拙诗何幸得与大篇并传扇头之句所谓形秽者非虚也和竒石歌押文字乃久字之误幸正之东泉丈以子病至废笔研可骇不知是前时在大理所虞者否刘长洲初至颇闷闷近传神君之政遂冠七邑名下固无虚士也长君书笔遂逼乃公苐得之率更为多小和以晋法庶异日对金马勒燕然足倾倒世人耳初冬尚暄为道自爱
　　
　　又
　　
　　前有一书附刘令人去计已达矣兹时已知石丈主器病笃甚为悬忧舍弟自觐归云见赵吏部称病者已不起石丈痛甚无以聊日须麹生解之而吾丈方极意刿刻千秋之业不暇从此生周还弟自入春小有信解于眷属一缘洗垂尽乃为石丈数起念至寝食俱中废也渠所遘若此虽蒙庄叟维摩诘解不得惟吾丈乃解得盖情感之极精理所不能胜当暂以粗事胜之可耳弟山园日佳古文金石名畵日益临岐一物将不去读书五车著述千巻亦觉临岐一字用不着以故尽从屏谢且别创小茅舍作头陀行径耳同志者王宗伯元驭也家弟以病乞休而不得遂世缘固未易断耶贤郎风气遒上石丈遂无此世界缺陷信然信然
　　
　　又
　　
　　岁晏寂寂而嘉定令自魏来者致吾丈教言满纸诵之皆肺腑也新诗比旧骨格大成长而情事复隠惬乃知十年前提婆达多是吾丈大善知识也骤见贤郎书且骇且快不敢论右军抑懐仁比丘复出矣以贤郎笔笔吾丈诗真足双美梁车十二乘皆在光摄敬服敬服苐仆有百尺竿头一语輙敢奉献吾丈不可无内擫随语琢磨必令入无间贤郎不可无外拓随手变化必令彻无体不涉门径不堕阶级乃可卓然名家若圉圉故步大者江淮间句践小则夜郎王耳弟自正月偶有闻十月守一闗一切身外事悉从末杀几欲举书籍笔研付之祖龙而至报吾丈书起色隠隠现毫端乃知叅合文类无明夙习未易除也近草得昙阳仙师传附览此殆非师意窃恐世口世耳张大苛擿皆不能经故以椎语破之即得罪弗敢恤也边镇之说得非尚欲牺牲我乎弟虽梦中亦不作此境宇宙广矣随地可埋骨非吾丈与拱辰不敢遽以告也元驭莹彻如氷玉况是上真眷属足可依更一有气力者持之吾事庶有济哉雅贶拜嘉薄酬不足以当玉案聊见情耳冱寒自爱
　　
　　又
　　
　　月前有乡人马材官使滑附一札及刻佛道经数种致左右计已达矣仰间忽拜手翰及扇头新诗之贶读之若洒丼露而被芳飔也忽不自知烦暑矣念自前岁杪卖身精庐尚不能忘故人以四絶句报足下又作四絶句为石丈梦兰之祝托髙嘉定上之今读足下与石丈书了不复相闗得非作洪乔浮沉故事耶刘长洲致所梓明七言律选觉虹色缭绕盖图穷而匕首见矣何雄丽精切若此此书成于近体可作大指南足下金箆之力非浅苐仆乃亦滥竽与三君子方驾恐不得志少年以偏嗜訾足下耳国初诸贤淘汰觉太严如髙季廸虽格调小降其才情足以掩带一代或可加益否八句有歌行数章又落韵有傍出者夫律者律也抑或可少删否伯子书法毎一见辄一大竒进足下诗既凌驾开元伯子书复彷佛永和河朔二伧父纵横若此吴子軰于何处生活仆老不足言恐家弟亦不免卫夫人泣耳骐儿老大落魄今虽游场屋焉敢希尾骐骥也所喻欲于诸著作为糠粃之导前者为凌子所强了此宿障极不足污蠒当从容图之拙诗二章足下试目之知其忘言于工拙也
　　
　　又
　　
　　三月中三得书皆肺腑语而最后以豚犬获厕贤书为踊跃不寝诚哉通家之契固如此也弟愯然之况殆尽东泉丈书中而犹有不能释然者贤器尚尔暂蹶燕楚齐蜀吴诸录至于鳞明卿肖甫助甫元驭诸公子皆寂寂即不佞胡心独欢赵大叅何以拂衣将欲从二君子鼎足吟社耶抑有所不足于目耶台垣易曜蒙气犹然封殖之厚则不止一人矣东南沴厉异常阳侯贾虐敝邑数武之外目不忍开如何如何足下与东泉仁心为质恐不能忘世虑也刘长洲觐便聊此附谢并布不腆统祈照亮
　　
　　张见父
　　
　　前闻足下有都下行作选人也已而选人目无闻也将厌其折腰五斗米耶长公飞而食肉立功万里外足下代操文管于汝南月旦之地何必减骠骑矣仆生平于出处不能无愧迹然自强为山公所嬲耳未尝一经由仆意也好山水不能徙家家焉而谬为一岛一池以自适罪一好图籍不惜装槖以致剉产罪二好为文文不能厚匿讳而时有所持衡罪三好客不能以恶草具进而身亦缘而负酒食累罪四此四罪诚有之若谓仆躭声色娱财货居闲请托如浊世公子则似更有一人也度足下久悉之不宜及所以偶及者亦为此月旦地耳长公命使裹三月粮盛暑始抵吴以酒资资我以丼果饵我方寸五岳骤起不平寜若秦人视越人之肥瘠也金陵诸贤捶擿真可畏然此曹昼伏夜动作壁鬼耳一语摄之立消不足言也适有小儿妇父沈商城便附此不一
　　
　　王光州仲叔
　　
　　昨谂门下以公除入朝复补旧垣因得阅治河大疏凿凿中窽且承须校文之命不任浣慰然未几而蜀垣之除目下矣内意非所敢知苐大丈夫入则为长孺之拾遗出则为淮阳之卧理龙徳变化故非常情所可测也世贞衰迟过时之人强颜一出触目尤悔加以亡弟太常大变神魄衰沮小有建白即恳疏乞归而踈阔亡当用事者既迂之而又尼之不使之得遂一去之愿进退维谷方在彷徨而使者将手教至尚欲引之于非分之地藉令仆尚有此念藏书万巻尽堪紬绎比之孟坚仅少子卿叔皮遗撰耳岂必石渠乃继南史所恨十载蒲团酿成衰朽皮骨于出处两义俱堕如何玉现集遂与赤城霞色争标不知伯玉序重公抑公集重伯玉也太华旧有于鳞记竒古而少发挥王履道详缛而让裁剪公于斯兼之矣然峨眉声价寜下太华既以僻逺不登秩祀何自复缺公记使岷巴气短耶幸念之仆过此残腊当再图归计耳雅贶祗领附有薄报不一
　　
　　又
　　
　　仆海濵鄙人也雕虫自画晩未闻道独幸此生当少时得幸于尊父司冦公已而尽窃其微言读之已又获读贤从给事君之持论篇什已又从白下与次君职方游所不满者不识公与叔子耳今者一日而遘公所著浮弋草读之如司冦公也俨然若周还沧海之若而覩赤城之霞出没也不亦快哉叔子计当亦不逺也大篇有响有象有色有格有情有调稍加沈穏即开元大厯诸家不足畏也中州召父之业成玺书旦夕下矣倘肯有意乎吏隠哉鳷鹊鳯皇之胜龙蟠虎踞之雄与次君相披览仆虽老尚能操七寸不律以从也雅贶不敢辞聊有薄物比于缟带亮之亮之
　　
　　冯咸甫先軰
　　
　　春时得接足下清范而甫受同事者约不能有所缱绻自是阙焉不闻问空谷跫然则使者以徳音至矣乃知见讯之素为河伯所窥大篇殷殷金石声不妨晩合诸梓无非夜光而七言犹自超音象鸿爽才情调畅要当于岑李钱刘间求之别致时义典雅精洁殊堪程序适家弟入观与王宗伯晤而出相证咀叹无已既稍各露其见以骨太胜味太玄欲小柔隽之不识可否仆老矣坐夙生障少而负雕虫之癖受役笔研狂怒猘走垂四十年姓名涊人齿颊而不自觉近始愧且悔欲于古先生前一忏洗之今足下乃以同嗜而谬加饰奨至举昔贤之所灼然而鸣一代者相拟则非所敢任也夫材不难专诣而难兼工评书者谓逸少正隶天然不能如元常草行工夫不能如伯英而以能撮二子之长为胜今足下复以此胜理许我言大又非所敢任也足下材甚富年甚少力甚强将无异日逸少乎仆虽陋何敢作卫夫人泣抑以仆所见有屠长卿胡元瑞者其人秦楚赋也足下悉甲而临之于大陆之野为百尺坛进盟盘握牛耳不亦大快事哉而以娆不佞唯有走而匿之洛阳之责台耳小律一章非足以酬来美足下但怜其破例可也棐几甚适所需但嫌于过丽不称瓠壶瓦研耳
　　
</div>
    <div class="pagination">
<a href="弇州续稿_page226.html">上一页</a><span>...</span><a href="弇州续稿_page222.html">222</a><a href="弇州续稿_page223.html">223</a><a href="弇州续稿_page224.html">224</a><a href="弇州续稿_page225.html">225</a><a href="弇州续稿_page226.html">226</a><span class="current-page">227</span><a href="弇州续稿_page228.html">228</a><a href="弇州续稿_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
