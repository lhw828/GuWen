<!DOCTYPE html>
<html>
<head>
    <meta charset="UTF-8">
    <title>南轩集 - 第 5 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 5 页/共 29 页</h1>
    <div class="content">　　隔岸髙低露碧山眼明便作故园看直从榕影度轻舫更傍溪光抚曲栏鸿鴈来希空怅望梅花开早未初寒喜君万里同情话明月清风足佐观
　　仲冬朔日登湘南楼复用正父前韵
　　歴遍江南处处山峤南还得倚楼看化工此地无余巧爽气穷冬更逼栏官事随时宁解了书盟平日未应寒相逢自有论文乐只把空杯未碍欢
　　六月二十六日秀青亭初成与客同集
　　亭成胜日好风光佳客携将共一觞苍壁挿空千古色髙松防堤三伏凉网鱼缕脍寒水玉剥莲煑鼎甘露浆便觉故园浑在眼秪应漓水似潇湘
　　送韩宜州
　　顷年未识宜州面已信诸贤品藻公幕下从容逢益友胷中肮脏本家风一麾且与寛凋瘵华髪应无慕勇功从古安边须自治人情初不间华戎
　　鹿鸣宴
　　从昔山川夸八桂只今文物盛南州秋风万里携书劒春日端门拜冕旒圣世取才先实用儒生报国岂身谋且看廷防三千字为冩平时畎畆忧
　　送宇文正甫
　　重来能复几旬余临水登山又送渠夜雨巳知农事好春寒未放小桃舒眼前佳处应难尽别后书来讵可疎我亦相将归旧隐杖藜时复访楼居
　　雨后同周允升登雪观
　　一雨端能减百忧肩舆径上最髙楼山容净洗无穷碧江水新添自在流已觉春随花片老不应身似贾人留烟蓑风笠南山下正好归欤看麦秋
　　题邢使君钓隐
　　使君卜筑占芳洲短槛疎篱处处幽风月随时供燕几笑谈终日在中流翩翩影落来賔鴈漠漠寒生欲下鸥城市山林俱寓目问君底处足消忧
　　某辱归父丈惠贶新诗谨次韵末章为别
　　淮海相从几岁年南州鴈不到西川重逢影落烟沙外却喜身如金石坚莫叹武城资莞尔且看平楚正苍然剸繁自是君余事毫髪难逃止水渊
　　和查仲文雪中即席所赋
　　方帽冲泥有客来九衢俗眼莫惊猜一樽相对十年外两脚新从万里囘壮志未随衰鬓改孤怀良为故人开雪中细放梅花发不用匆匆羯鼔催
　　和宇文正甫探梅
　　天与孤清逈莫隣秪应空谷伴幽人千林扫迹愁无那一防横梢眼便亲顾影莫惊身易老哦诗尚觉句能新几多生意氷霜里说与夭桃自在春
　　襄州防漕使者张侯寄示所作快目亭记辞多慷慨予读而壮之且想斯亭观览之胜为赋此
　　闻说君家快目亭湓江直上起千寻昔人事业规摹在故国山河草木深世态从渠翻覆手壮图还我短长吟防须一展平戎防始称平生洒落襟
　　送舜臣抚干表兄赴部
　　畴昔相看意便倾重逢便觉眼増明半生漫仕壮心在五月长江去棹轻椟乆藏千乘寳鹏风方快九霄程公朝兼用名门选外氏传家旧有声
　　寿定叟弟
　　为邦和气满郷闾袖手还家乐有余案上简编元好在闲中日月更寛舒功名且要身长健寻尺何求计不疎好泛菊英斟寿酒扁舟吾欲赋归欤
　　重九日与賔佐登龙山
　　晓风猎猎笛横秋泽国名山九日防万里烟云归老眼千年形势接中州丘原到处堪怀古萸菊随时岂解愁此日此心谁共领朝宗江汉自东流
　　赠乐仲恕
　　老子曽从先觉逰后来文采继风流胷中有意穷千古笔下成章映九秋尘世利名无着算圣门事业要精求咏归消息今犹在鱼跃鸢飞防得不
　　小园茶防盛开伯承以诗见督置酒于此为増不敏之叹
　　留连红紫计无从晩惜芬芳万卉空枕上几囘清梦防风前政可碧纱笼春随夜雨但三叹韵入香醪尚一中长有花开消息在不应鸣鼔便相攻
　　再和
　　闭门谢客少过从独倚脩篁傲碧空忽喜千条发琼蘃纷如万鹤出樊笼与君前日徘徊乆得句悬知惨淡中胷次本无愁可着何为苦要酒兵攻
　　又和
　　夜读韦编起欲从门前流水落花空春同心事应长在月当灯光不用笼吊古谁能嗟泽畔髙吟且欲效隆中君诗似玉无瑕玷岂有他山石可攻
　　又和
　　市朝车马列云从君有危楼出半空但觉乾坤増老眼不妨日月转空笼花开花落关何事江北江南只此中互出新诗殊未艾长城尚许短兵攻
　　和杨教授
　　道在无今昔才难有屈伸青编知了意白眼付时人镜里顔容旧胷中事业新絶叹知味鲜渠自说甘辛客少从蒿长深居懒户开孤城嵗云莫瘦马子能来长策怜葵向新诗更雨催相看前日事此首忍重囬
　　送少隐兄赴兴元幕
　　出手宁嫌晩论心本不欺五年江左客万里故园思肯枉洞庭棹来寻棠棣诗固知名义重岂但慰朝饥边塞连闗陇貔貅罢战征幕中须预计堂上乃竒兵汉水追前防秦原忆旧耕书生亦多事慷慨试经行
　　亷州何使君挽诗
　　橘井登贤籍槐宫并俊防姓名题鴈塔文字上瀛洲【公尝进巻召试词科】青简穷千载朱轓但一州有懐终未试眼看落山丘
　　又
　　忆昔湟江上相逢意便倾胷中元浩荡笔下更纵横士伏徐公德人言景倩清定应乡里敬枌社祭先生
　　和张晋彦逰岳麓
　　斋舫凌烟浦云屏入画图日烘花炫昼风定水明湖布谷催春种提壶劝客沽湘中无限景赋咏继三都
　　送临武雷令
　　诏举循良吏时资抚字功人情平易看治道古今同绿野新耕盛潢池旧习空便应君课最名姓御屏中去路连崇岭扁舟下涨涛不违将母愿敢叹独贤劳境静归鳬鴈庭空长艾蒿不妨频拄颊千里寄风骚
　　喜雨呈安国
　　望岁民心切为霖帝力均崇朝变炎暑举目尽清新坎坎连村鼔熙熙万室春北牎凉枕簟安穏到闲人十二月十六日夜枕上闻雷已而大雪
　　春信梅边动雷声枕上惊忽看牎纸白顿觉竹声清江海空余梦壶觞起自倾朝来倚楼处玉树满湘城
　　过湘潭刘信叔旧居有感
　　北渚留行客东陵忆旧侯池莲半枯折风叶正飕飗事业留千载英雄去一丘平生许国志岁晩讵悠悠
　　题唐兴寺湘江亭
　　寺废苍崖耸江囘逺岸明风霜摧翰墨【有唐大中记及诗刻兵火后沉于潭中】岁月老丝缗【寺右有钓矶】兀坐知茶味闲行忘去程长哦伊水句囘首若为情【郑都官尝题诗云湘水似伊水湘人非故人】
　　彪德美来防于泉有诗因次韵
　　君卧衡山北我行湘水濵相逢还莫逆清絶两无尘胜集追前日轻隂近小春濯缨聊复尔举首谢簮绅
　　上封有怀元晦
　　忆共朱夫子登临氷雪中剧谈无俗调得句有新功别去鴈横浦重来月满空遥怜今夕意清梦傥相同
　　题福岩寺
　　掷鉢峯前寺肩舆几度来楼台还旧观杉桧抚新栽湘水堂堂去秋山面面开裴徊千古思风壑有余哀
　　题南台寺
　　相望几兰若胜处是南台阁逈规摹穏门空昼夜开囘风时浩荡髙岭更崔嵬谩说石头滑支笻得徃来【寺多风二门不可置扉寺之侧有石头庵】
　　由西岭行后洞山路
　　西岭更西路云岚最窈深水流千涧底树合四时隂幽絶无僧住闲来有客吟山行三十里钟磬忽传音
　　过髙台寺
　　着屋悬崖畔开牎叠嶂秋半欹云榭冷不防石泉流茗椀味能永竹风声更幽平生版庵老得句似汤休【寺之前有云庄榭旧车辙亭侍郎胡公以其妄谬易今名记刻不存必恶其害巳者所去也长老了信有诗名】
　　宿方广寺
　　俗尘元逈隔景物自天成山近四围碧泉鸣永夜清月华侵戸冷秋气与云横晓起寻归路题诗寄此情
　　和黄漕雪中将至长沙
　　吾道元如砥人间谩畏途未容舟泝峡且泛雪平湖子孝宁投抒天囘看脱弧不应从我懒欲老豆麻区人日逰城东晩饭陈仲思茅亭分韵得香字
　　絶怜梅事晩与客到林塘瓦椀村醪酽杯羮野菜香旧逰看壁字新岁尚他乡一笑俱真率悠然意未央二月十日野步城南晩与呉伯承诸友饮裴台分韵得江字
　　春日烟沙岸禅房风竹牎有时倾绿酒随处见清江世路纷多辙吾生老此邦千林看不尽白鸟去双双
　　与弟侄饮梅花下分韵得香字
　　日多色愈正春和天与香提携一樽酒问讯满园芳嗣岁诗多思怀人心甚长更须多秉烛玉立胜红妆十四日陪黄仲秉渡湘饮岳麓台上分韵得长字
　　支笻穿百级把酒问春光乔木依然在幽兰秪自芳未当湘水满更觉橘洲长暝色犹回首天涯话故乡王长沙约饮县圃梅花下分韵得梅字
　　平生佳絶处心事付江梅县圃经年见芳樽薄暮开朗吟空激烈烧烛且徘徊未逐徴书去穷冬尚一来汤总管邢监庙约逰城东酒间求诗为赋此
　　春事巳如许客愁空自多梅花成莫逆樽酒付亡何楚楚邢郎子耽耽老伏波定应容我醉耳热更髙歌
　　谢胡掾惠诗
　　一见知心事旋观慰月评慈祥汉循吏儒雅鲁诸生莫作周南叹终期冀北程新诗连夜读梅影伴孤清
　　除夜立春
　　积雪隂难解新梅冻未开谁知残腊底已报早春来一气元无息羣儿浪自猜短檠非守嵗百感政交懐
　　送赵节卿
　　昭代才难叹宗盟世有人千钧定晩试一角信逄真政拟寻梅共还经折栁新青云看稳上囘首楚江春
　　二月二十五日登裴台坐上口占
　　朝来风雨好抱病亦登临故国江山在荒城花栁深忧时空百虑望逺只微吟春事如樱笋幽盟可重寻
　　上已日晩登裴台自仲春凢三登
　　前日看花地重来对落晖雨余山着色沙没水初肥寒食家家出残红树树飞还同二三子及此咏而归
　　长沙郡丞丁君挽词
　　亷吏今尤重朝家诏举频方看千里驾忽尽百年身职业忧劳甚逰从笑语真空令行路叹没后见清贫
　　和黄仲秉喜雨
　　雨凉牎戸好佳木正隂隂畎畆忧时念乾坤济物心引泉聊自照移竹更亲临尚想皇华使风前拥鼻吟
　　寄侯彦周
　　塞鴈仍南去慇懃问耒阳催科应独拙理髪讵能长邑古弦歌地年丰鱼稻乡婆娑还得不三径未云荒
　　过长桥
　　西风吹短髪复此渡长桥木落波空阔亭孤影动揺徘徊念今昔领畧到渔樵傥有山中隐凭谁为一招
　　多景楼
</div>
    <div class="pagination">
<a href="南轩集_page4.html">上一页</a><a href="南轩集.html">1</a><a href="南轩集_page2.html">2</a><a href="南轩集_page3.html">3</a><a href="南轩集_page4.html">4</a><span class="current-page">5</span><a href="南轩集_page6.html">6</a><a href="南轩集_page7.html">7</a><a href="南轩集_page8.html">8</a><a href="南轩集_page9.html">9</a><a href="南轩集_page10.html">10</a><span>...</span><a href="南轩集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
