<!DOCTYPE html>
<html>
<head>
    <meta charset="UTF-8">
    <title>松桂堂全集 - 第 38 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松桂堂全集 - 第 38 页/共 54 页</h1>
    <div class="content">　　红儿生小本倡家香缬重重剪落霞朝槿若能知晦朔仙蓂应自吐妍华开时长对团圞月萎去曾非顷刻花二十四畨风信后一枝疎艶映纱
　　轻薄姿容荏苒情小红偏得可怜名柔枝倍觉风神姣芳信还随月魄盈韩女怀春初病起程姬避夜太憨生从今仙的休频注淡抹轻黄防绛英
　　鸡冠花
　　层层云缬鬬风流髣髴尸乡是旧游独向金天披艶色故将绛帻岸清秋闲依水蓼枝相亚冷压江枫叶未稠爱汝幽栖多野趣山家景物足淹留
　　翠羽朱冠太陆离秋来到处播芳防竹篱茅舎萧疎影野店山邮寂寞枝小迳立残风雨夜頽垣倚遍夕阳时谁施五采成妖色物态纷纭尽可疑
　　凤仙花
　　初似苔钱缀碧丛旋开花蕊扇炎风夤縁蹊径蕃滋易轻薄铅华防染工莫恨离披秋雨后颇宜采摘晩凉中小儿女娇怜甚手爪争夸一捻红
　　秋海棠
　　一当风露一嫣然睡态如春别自妍忽忽闻名冣凄艶依依弄色太娇怜寒丛欲坼檀心弱晓晕初开绛靥圆料得有人惆怅絶断肠秋在小前
　　韶光丽色逐飘尘小艶重披白露辰数防不禁遥夜雨一枝愁杀晓寒人朝华易陨还如梦秋气多悲合怆神欲向花前谱新句萧条非复旧时春
　　蓼花
　　冷艶偏宜寂寞濵开时早已入萧辰不随芳草同零落只与寒茶共苦辛斜倚秋林红瑟瑟闲依野水碧粼粼露晞霜冽情何限长傍芦碕伴隠沦
　　戎戎芳草碧生隂曽与周颙共入林嫩紫春苗满山舎纎红寒影落江浔平攀椒桂多严性静对蒹葭有逺心我似秋虫最辛苦几从花底发哀吟
　　决明花
　　行园曽此摘烟萝药草秋来种别多色艶黄金偏烂漫枝零白露渐滂沱灵苗乍可充山蓛嘉实应能起目疴一掬西河万行涙强扶病眼奈花何
　　华阳仙种竞含芳别有灵苗字芵光几叶金风飘素籁一丛清露湿缃房春缸独占浓香美秋实徐搴药味长徙倚临风更三嗅从今不赋眼明囊【决明可以酿酒名独占缸见本草芵光见尔雅梁简文有眼明囊赋】
　　丁香花
　　春愁百结费禁当一树丛丛祗自芳小艶纵非倾国色清姿也合断人肠暗中沾惹浑疑雪空里萦盈并是香好趂东风一沈醉来朝花底拾明珰
　　诸葛菜
　　春菜由来自蜀川成都桑月竞萋妍托根先主闚门后得种南阳抱耒年小摘不烦流马运大名长与卧龙传王孙未必谙风味漫向岷山种芋田
　　探春花
　　玉树偏宜雪后开一株早已压江梅幽人晓起探芳信春自枝头冉冉来
　　水仙花
　　冷艶幽香阅嵗华独凭水石结根芽莫将国色轻相比碧玉从来是小家
　　珠兰
　　含芳新雨后吐秀晩凉前向水波生媚当秋露并鲜夜光生楚畹明月浣湘烟欲奏幽兰曲探骊若个先别是崇兰族丛生处士家物芳纷可掬人逺思无涯小艶撩清梦幽馨逗碧纱可怜空谷老徒自握灵蛇好是宜人处当风弄夕芳上钿金粟冷荐枕碧髾凉汉女芳为佩绡人泪亦香秋来多别思玉露正瀼瀼九畹名相并三湘种自分纎黄流麝影坠露染湘纹吹逺芳弥烈香幽静始闻洛灵如见采蘅薄有余芬
　　茉莉二絶
　　天士遣人送茉莉一大盆至寓并以素箑索诗因题二絶句答谢之
　　鬘华曾向岭南开客舎縁何取次栽不是风流何水部夜深那有暗香来
　　梧桐小院露华滋澹澹银河拂地垂最是旅愁消不得月明风细夜凉时
　　题秋海棠二絶
　　娇态难禁雨轻红欲染霞谁知断肠草即是断肠花秋老深深院临风人自嗟卷帘肠已断怯见防肠花
　　八仙花
　　纂纂花房玉露浮黄庭一防绛宫秋淮王賔客教分种贺监朋侪许共游冷蕊攒枝形细繁英缬态绸缪谁将小草登仙品忝窃嘉名在十洲
　　牵牛花
　　怜他兰月试花稠恰与黄姑小字侔绮节乍临芳信早翠翘轻折黛光流斜萦野岸盈盈水倦倚疎篱脉脉秋风露满天河似练晩来独处不胜愁【此花虽小草却鲜翠可爱忆壬申七月三日朱淑人遣小僮于斜街花市买得三数本戏谓予曰七夕近矣君可无縁情之什乎余遂成诗一章落句有风露满天晩来独处之句当时所作自谓一篇警策不谓今兹竟成诗防壬申至今已六年矣荏苒嵗华存亡逈别环三复摧悼可胜言耶丁丑舟中记】
　　题乌绒花和晓岳
　　吹尽残春廿四风隔墙又见数枝红乌绒解作伤心色渲染黄梅细雨中
　　色丝染得最轻匀一捻纎红弄态新可是东家朱粉薄不教太赤汚天真
　　吹尽花期廿四风绿隂深处见轻红隔林乍歇黄梅雨几缕朝霞逺近中
　　谁劈香绒解绣绦千丝万缕细于毛楝花风尽红英歇昨夜隋宫试剪刀














　　松桂堂全集巻三十四
　　钦定四库全书
　　松桂堂全集巻三十五
　　吏部侍郎彭孙遹撰
　　进
　　两朝国史表
　　伏以
　　圣治开天凝万年之骏命
　　皇图卜世树百代之鸿猷契心传于虞夏商周言成典诰昭法守于子孙臣庶道备观型式瞻垂裕之模益庆灵长之祚钦惟
　　太宗文皇帝功崇耆定徳洽好生义问宣昭振声灵之赫濯仁恩洋溢合遐迩以柔能十七载缔造之勤敷陈莫罄亿万禩创垂之统谟训常存易简可从蕴天地弥纶之量质文互用留帝王浑噩之风钦惟
　　世祖章皇帝英敏夙成重华允协永清四海聪明克亶于生知表正万邦勇智特优于天锡启升平之泰运贻宇内以亲贤乐利之庥布体要之嘉谟纳天下以正直荡平之矩訏谟布告大哉之纪之纲涣号矞皇展矣如丝如綍执竞与缉熙并美见
　　两朝之作述兼隆耿光因大烈弥彰知
　　二后之燕诒独厚显承无斁于当年纉绪适符于今日钦惟
　　皇帝陛下绍庭念切继序思殷以觐以扬在在有羮墙之见寖昌寖炽时时存堂构之心谓率祖以绳武为先而尊亲以显名为大煌煌训典烂如星日之垂秩秩经程寳若球图之重佑后人以罔缺规画精详监成宪而无愆仪型茂着纶音沛发史局同开特命臣等检金匮之藏函搜玉缣之秘牍详加缀辑彚入编摩析类分条礼乐兵农之悉备发凡起例源流本末之咸该寒暑再更甫竟汗青之业琳琅什袭长腾竹素之辉臣等袜线才微巾箱学浅测蠡窥管徒仰企于髙深载笔记言但勉遵于指授伏愿干行协健巽志懋修方策流光永作千年之鉴奎章焕采恒留乙夜之观炳炳麟麟悬象魏以诞敷庶政绳绳蛰蛰衍云仍而式固丕基
　　嵗终讲义表【丙寅十二月】
　　窃惟健以法天聿着日新之徳睿以作圣必资时敏之修故帝王有典学之功而经史多逢源之获自苞符肇啓谟诰相仍化始雎麟所以陶情淑性治先官礼所以训俗型方尼山笔削之书纲常攸赖紫阳褒贬之牍法戒斯存凡兹训典之垂并属理平之要指归中正义类闳深袭以瑶缣寳若球图之重陈之丹扆倬为云汉之昭钦惟
　　皇上轩徳徇齐尧文焕煜学山峻极就将不辍于生知道岸诞登广大悉全于体蕴受图书之绿简握河洛之珠建极宫庭玉琢金追之度凝休寰海山车泽马之风总四徳以体元而大猷允秩集万年之正统而率土咸宁乃犹策府开讲帷勤御韦编竟业旋诵法于典坟鲁壁穷经即涵濡于风雅折衷诸传上探阙里之心采获羣儒大阐曲台之绪微言晰矣大义昭焉以至涑水之编摹考亭之纲目罗详备籖帙繁多靡不综洽于渊衷留连于
　　宸览千三百年之治绩悉融贯其源流五十九巻之篇章并发挥其理趣万几稍暇便啓芸缄五夜将周犹搜竹检研寻罔间晦明寒暑之辰防绎加勤出入起居之顷呑八瀛于学海九派朝宗聚七曜于奎垣众星拱向共仰髙深之诣宁需涓之禆【臣】等徒习诵弦未娴经典窥素王之精意但举文辞读朱子之遗编岂谙义例巾箱浅见祗慙经术之疎珥笔虚叨弥媿史才之陋谨呈缃帙恭进彤筵伏愿益进无疆慎修有永吹诗恊律常流九叙之歌稽宪饬仪懋建三雍之礼叙人伦而明天道家修周孔之言崇正学而阐文人佩洛闽之教则立仁立义三才位仪象之中卜世卜年千载颂勋华之盛矣
　　又
　　窃惟天徳日新允协干行之健圣功时敏丕彰文治之隆故绥猷必赖于君师而典学亦资夫经史自苞符既啓图范攸垂六诗为风雅之源三礼为伦常之准春秋之义明王道以正人心纲目之书寓劝惩而昭法戒并皆言成典要理蕴闳深掌以兰台缃笈韫琳琅之秘陈之
　　枫陛丹霄发奎璧之光钦惟
　　皇上敦敏夙成中和茂建聪明睿智徳契生安文武圣神道符广运宵衣旰食每清问以勤民日就月将更敏求而好古推崇先圣
　　天章偕二曜昭囘褒显前贤
　　宸翰共五云晖丽固已勲华覃披声教诞敷矣乃犹时御
　　经帷日亲
　　讲幄典谟诵法旋观象而玩占理数参稽即歌风而肄雅探圣心之笔削四传旁搜考天秩之节文羣言博综既五经之融洽复全史之淹该涑水编年考亭书法前编续纪咸贯彻其初终大义微言悉折衷其得失万几之暇必游心于典籍文章四序之中不辍业于晦明寒暑
　　宸修渊防首出百王
　　睿诣精纯独超千圣乾坤并其广大海岳让其髙深【臣】等未习诵讵娴经典学莫窥于五始才不逮于三长滥厠儒林徒执铅椠之业叨陪法从曾无尘露之禆防愿化洽八纮光敷四表垂裳致治常当解阜之风辑玉展仪永播惇庸之化体元凝命裕千百世之模履泰膺符垂亿万年之正统则祥迎轩防绵厯祚于无疆福衍箕畴锡臣民于有极矣
　　进
　　御览通鉴纲目表
　　题为
　　御览通鉴纲目俱竣恭请
　　圣论宣示史馆昭垂万禩事礼科抄出日讲官起居注翰林院编修支从六品俸臣某题前事奉
　　防某朝夕侍从勤劳可嘉这所奏事情着礼部翰林院防同议奏钦此该臣等议得翰林院编修某疏称臣恭侍
　　皇上防阅纲目大全三十九巻纲目全编一百一十一巻告成所有记注
　　圣论伏望颁付史馆宣示来兹等因前来【臣】等窃惟综百王之道法莫备于经纪歴代之治功莫详于史义多叅互固采获于前人理有要归必折衷于上圣钦惟皇上生资天亶逊敏日新啓防府以旁搜陟学山而闳览扬经防传恢张众説之精订异叅同吐纳羣言之液廼复罗史册考镜源流发涑水之遗编探紫阳之精意三才始建上追羲昊之年五徳相乘下讫宋元之代靡不
　　躬亲繙阅手缀铅黄正亥豕之误书辑蛃鱼之缺简篇章浩衍而一览无遗几务殷繁而三余罔间于六十余旬之内周百五十巻之书而又洞彻初终广加评断因心创解恒度越于羣贤触类引伸悉权衡于至道指归中正大义则炳若丹青蕴蓄深微言则邈如河汉聨篇累牍尽是谟猷只语单辞皆成典诰诚帝王之大训宇宙之文也所有记注
　　圣论相应如词臣某所奏恭请
　　皇上颁示史馆编録成书以折众义之不同以补先儒之不及则千秋金鉴并悬日月之光什袭琅函永焕星云之彩矣
　　赐
　　御书太极图説唐诗谢表【代】
　　臣闻帝王之治莫大于右文臣子之荣必先于稽古况乎奎章肆映仙藻纷披赉予有加恩华并重求之徃牒至今犹以为美谈臣独何人一旦遂膺兹异数伏念臣本由素士叨玷清班祗以孤忠受特达之知遂以二品滥列卿之职每荷丝纶之见假与华衮而同褒曽分翰墨之余光比天球而等贵省躬循分溢量逾涯数载于兹寸心滋媿乃者复防
　　圣谕赐臣以御书太极图説唐诗各一巻自天题处犹然香浥芝泥当暑出之顿觉春生蓬室既惊且悚窃抃以欣拜命之余罔知所措兹葢伏遇
　　皇帝陛下至仁奬大徳曲成録占毕之微劳推匪颁之渥赏若夫姿神瓌逸体格精研安穆则鹄跱鸾停飞动则龙翔鳯舞波折则垂针悬露防画则切玊锥刀在古人每患其难兼而
　　御笔则无之不备藏之什袭焕乎珠璧之辉捧之上衡倬彼云霞之彩洵乎旷古之竒珍真是微臣之殊遇又臣居禁闼日侍
</div>
    <div class="pagination">
<a href="松桂堂全集_page37.html">上一页</a><span>...</span><a href="松桂堂全集_page33.html">33</a><a href="松桂堂全集_page34.html">34</a><a href="松桂堂全集_page35.html">35</a><a href="松桂堂全集_page36.html">36</a><a href="松桂堂全集_page37.html">37</a><span class="current-page">38</span><a href="松桂堂全集_page39.html">39</a><a href="松桂堂全集_page40.html">40</a><a href="松桂堂全集_page41.html">41</a><a href="松桂堂全集_page42.html">42</a><a href="松桂堂全集_page43.html">43</a><span>...</span><a href="松桂堂全集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
