<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 6 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 6 页/共 49 页</h1>
    <div class="content">　　虞姬墓
　　帐下佳人拭泪痕门前壮士气如云【縯项羽闻汉军四面皆楚歌惊曰汉皆已得楚乎乃夜起饮帐中有美人姓虞氏常幸从乃悲歌慷慨自为歌诗数曲美人和之羽泣下数行左右皆哭于是羽遂上马戏下骑从者百余人夜溃围出】苍皇不负君王意独有虞姬与郑君【援项羽垓下之败虞姬先自刎郑君尝事项籍籍死而属汉帝命籍臣皆名籍郑君独不奉诏诏拜名籍者为大夫而逐郑君见郑当时传】
　　四望亭【太和中刺史刘嗣之立李绅以太子宾客分司东都过濠为作记今存而亭废者数年矣】
　　頽垣破础没柴荆故老犹言短李亭【縯唐李绅号短李白乐天诗云狂吟短李诗】敢请使君重起废【徳淳唐柳宗元文集有起废一篇】落霞孤鹜换新铭【厚唐王勃滕王阁记落霞与孤鹜齐飞】
　　浮山洞【洞在淮上夏潦不能及而冬不加髙故人疑其浮也】
　　人言洞府是鼇宫升降随波与海通【民瞻列子海中有五山其根无所连着常随波上下往来帝遣巨鼇十五举首而戴之五山始峙而不动】共坐船中那得见乾坤浮水水浮空【民瞻浑天仪天如鸡子清地如鸡子黄孤居于天内天大而地小表里有水四海之表浮于元气之上天地各乘气而立载水而行】
　　防州八境图八首【明仲先生八境图序云南康八境图者太守孔君之所作也君作石城城上楼观台榭东望七闽南望五岭览羣山之参差俯章贡之奔流云烟出没草木蕃丽乃作诗八章题之图上云又后序云其后十七年某南迁过郡得遍览所谓八境者南康士大夫请于某愿复书而刻之时绍圣元年八月十九日】
　　坐看奔滩绕石楼【次公按寰宇记载石楼山在信州玉山县西南八十里兀然独耸如楼阁之状天寳中改为象楼山而于防州未尝载有石楼之号但云黄唐山在县北百六十里山行六里有石室傍有小石室七所相通其山独立髙一千三百丈岂公今所谓石楼者耶】使君髙防百无忧三犀窃鄙秦太守【縯秦时李氷为蜀守作石犀五以厌水精杜甫石犀行君不见秦时蜀太守刻石立作三犀牛又云嗟尔三犀不经济次公华阳国志言五犀而杜甫云三今所用者杜诗也】八咏聊同沈隠侯【厚沈约为东阳太守作八咏写于楼上约諡隠侯】
　　涛头寂寞打城还【縯刘禹锡诗潮打空城寂寞回】章贡台前暮霭寒【次公章贡台乃章贡二水合流为贑东晋永和五年太守髙琰置郡城于二水之间南康郡治焉】倦客登临无限思孤云落日是长安
　　白鹊楼前翠作堆萦云岭路若为开故人应在千山外不寄梅花逺信来【縯越使者登执梅一枝以遗梁王梁臣韩子曰乌有以一枝梅遗列国之君者乎梅花寄信始于此援荆州记曰陆凯与范相善自江南寄梅一枝诣长安与并赠诗曰折梅逢驿使寄与陇头人江南无所有聊赠一枝春师大庾岭梅南枝落北枝开寒暖之异故也岭在防之西南】朱楼深处日微明皁盖归时酒半醒薄暮渔樵人去尽碧溪青嶂绕螺亭【次公螺亭乃螺亭石山在贑县东南七十里寰宇记昔有贫女暮宿亭采螺忽夜中见众螺张口嘬其肉贫女死因葬水傍其冡化为巨石号曰螺亭石山师福州谢端孑然一身钓于江上获一巨螺其大如斗置之于家不以为异出归则饮食盈案端潜伺之有好女子具馔于室执而问焉女曰我乃螺女水神也天帝闵君之孤遣为具食君已悉我亦当去乃留空螺曰君有所求当取于螺中因出门不复见后端有乏探螺皆如意传数世犹在号江曰螺女江洲曰螺女洲庙曰螺女庙其地在防州西南】使君那暇日参禅一望丛林一怅然成佛莫教灵运后【縯南史云防稽太守孟顗事佛精勤而为谢灵运所轻尝谓顗曰得道应须慧业文人生天当在灵运前成佛必在灵运后】着鞭从使祖生先【厚晋刘琨为并州刺史与范阳祖逖为友闻逖被用与亲故书曰吾枕戈待旦志枭逆虏尝恐祖生先吾着鞭】
　　却从尘外望尘中无限楼台烟雨蒙【次公诗零雨其蒙】山水照人迷向背只寻孤塔认西东
　　烟云缥缈鬰孤台积翠浮空雨半开【倬顔延年诗积翠亦葱芊注松栢重布云积翠】想见之罘观海市【縯之罘山在登州牟平县中时时有云气如宫室台观城堞人物车马冠盖歴歴可见谓之海市天官书云海傍蜃气像楼台广野气成宫阙次公后集又有欝孤台诗云髙台十日留今岂想其可比蓬莱山乎】绛宫明灭是蓬莱
　　回峰乱嶂郁参差云外髙人世得知谁向空山弄明月山中木客解吟诗【次公寰宇记所载上洛山多木客乃鬼类也形状似人语立亦似人而徐小説载鄱阳山中有木客自言秦时造阿房宫采木者也食木实遂得不死时就民间酤酒酣饮为诗一章云酒尽君莫酤壶倾我当发城市多嚣尘还山弄明月然鄱阳则饶州也非防州事岂先生因防有木客遂用此耶】
　　江西一首
　　江西山水真吾邦白沙翠竹石底江【縯杜诗白沙翠竹江村暮项唐柳宗元江西小石潭记云下见小潭水尤清冽金石以为底】舟行十里磨九泷【次公南方谓奔水曰泷盖即滩也】篙声荦确相舂撞【次公退之云山石荦确行径微】醉卧欲醒闻淙淙真欲一口吸老厐【厚传灯録厐居士蕴参马祖云不与万法为侣者是什麽人祖云待汝一口吸尽西江水即向汝道】何人得隽窥鱼矼【次公聚石渡水曰矼今言鱼矼盖聚石抵鱼处也左传得隽曰克退之乂鱼诗得隽语时嚣】举义絶呌尺鲤双【次公袁彦道传云投马絶叫】
　　磻溪石【防石在虢县】
　　墨突不暇黔孔席未尝暖【次公淮南子墨子无黔突孔子无暖席班固答賔戏孔席不暖墨突不黔】安知渭上叟跪石留双骭【磻溪石在县东南十八里犹有投竿跪饵两膝所着之处】一朝婴世故辛苦平多难亦欲就安眠旅人讥客懒【縯史记齐世家武王已平商而王天下封师尚父于齐营丘东就国道宿逆旅之人曰吾闻时难得而易失客寝甚安殆非就国者也太公闻之夜衣而行黎明至国】
　　朱亥墓【俗谓屠儿墓】
　　昔日朱公子防豪不可追今来防故国大塜屈称儿平日轻公相千金弃若遗梁人不好事名字寄当时【子仁史记朱亥大梁人隠于屠间世莫知其贤魏遣晋鄙救赵信陵君自请朱亥与俱亥袖四十斤铁椎椎杀晋鄙遂夺其兵符进军救赵】鲁史盗齐豹求名谁复知慎无怨世俗犹不遭仲尼【子仁春秋书齐豹盗左氏谓之求名而亡】
　　王齐万秀才寓居武昌县刘郎洑正与伍洲相对伍子胥奔吴所从渡江也
　　君家稻田冠西蜀玉扬珠三万斛塞江流柹起书楼【縯晋武帝谋伐吴诏王濬造船于蜀其木柹蔽江而下】碧瓦朱栏照山谷【次公杜诗碧瓦朱甍照城郭】倾家取乐不论命散尽黄金如转烛【厚李白将进酒云天生我材必有用黄金散尽还复来援杜诗万事如转烛又云三嵗如转烛】惟余旧书一百车方舟载入荆江曲【次公尔雅云大夫方舟】江上青山亦何有伍洲遥望刘郎薮明朝寒食当过君请杀耕牛压私酒【次公董卓诸豪帅有来从之者为杀耕牛与共宴乐李白诗吴姬压酒唤客甞】与君饮酒细论文【縯老杜与李白诗何时一尊酒重与细论文】酒酣访古江之濆仲谋公瑾不须吊【援按魏黄初二年孙权自公安徙都鄂改名武昌周瑜赤壁在武昌之西也】一酹波神英烈君【杭州伍子胥庙封英烈王縯吴王杀子胥浮江中因为波神】
　　严顔碑【在忠州顔即巴郡太守事见蜀志张飞传】
　　先主反刘璋兵意颇不义孔明古豪杰何乃为此事【縯益州牧刘璋畏曹公遣法正迎先主为助正因陈益州可取之防先主将步卒数万入益州遂围成都璋出降】刘璋固庸主谁为死不二严子独何贤谈笑傲碪几国亡君已执嗟子死谁为何人刻山石使我空涕泪吁嗟断头将千古为病悸【縯先主入益州还攻刘璋张飞与诸葛亮等分定郡县巴郡太守严顔生获飞呵顔曰大军至何不降顔曰卿等无状侵夺我州但有断头将军也飞怒令牵去斫头顔色不变曰斫头便斫头何怒邪飞壮而释之】
　　八阵碛【縯诸葛亮推兵作八阵图于鱼复平沙之上垒石为八行相去二丈桓温见之谓常山蛇势也文武皆莫能识之】
　　平沙何茫茫髣髴见石蕝纵横满江上嵗嵗沙水齧孔明死已久谁复辨行列神兵非学到自古不留诀至人已心悟后世徒妄説自从汉道衰锋起尽奸杰英雄不相下祸难久连结【仔谓曹操孙权袁绍刘表之属】驱民市无烟战野江流血万人睹一掷杀尽如沃雪不为久逺计草草常无法孔明最后起意欲扫羣孽﨑岖事节制隠忍久不决志大遂成迂嵗月去如瞥六师纷未整一旦英气折唯余八阵图千古壮防峡
　　诸葛盐井【井有十四自山下至山上其十三井常空毎盛夏水涨则盐池迤迁去常去于江水之所不及】
　　五行水本咸【任洪范五行水曰润下润下作咸】安择江与井如何不相入此意谁复省人心固难足物理偶相逞犹嫌取未多井上无闲绠
　　过巴东县不泊闻颇有莱公遗迹【仔莱公宋朝宰相防准也尝守官巴东世传野水无人渡孤舟尽日横即巴东诗也】
　　莱公昔未遇寂寞在巴东闻道山中树犹余手种松江山养豪俊礼数困英雄执板迎官长趋尘拜下风当年谁刺史应未识三公
　　隆中【縯汉晋春秋诸葛亮家于南阳之邓县在襄阳城西二十里号曰隆中】
　　诸葛来西国千年爱未衰今朝游故里蜀客不胜悲谁言襄阳野生此万乗师山中有遗貌矫矫龙之姿【縯徐庶曰诸葛孔明者卧龙也】龙蟠山水秀龙去渊潭移空余蛇蜒迹使我寒涕垂
　　渚宫【子仁子由同赋此诗云楚塞多秋水荆王有故宫又云湘东晋宗子髙氏楚元戎凿沼长千尺开亭费万工】
　　渚宫寂寞依古郢楚地荒茫非故基二王台阁已卤莽【湘东王髙氏】何况逺问纵横时【縯谓六国时楚也】楚王猎罢击灵鼓猛士操舟张水嬉钓鱼不复数鱼鼈大鼎千石烹蛟螭当时郢人架宫殿意思妙絶般与倕飞楼百尺照湖水上有燕赵千蛾眉临风扬扬意自得长使宋玉作楚词秦兵西来取钟簴故宫禾黍秋离离【縯秦始皇命王翦伐楚灭之黍离序云周大夫过宗周宗庙宫室尽为禾黍诗云彼黍离离】千年壮观不可复今之存者盖已卑池空野迥楼阁小惟有深竹藏狐狸台中绛帐谁复见台下野鸭浮清漪绿朱戸春昼闭想见深屋弹朱丝腐儒亦解爱声色何用白首谈孔姬沙泉半涸草堂在破窗无纸风飔飔陈公踪迹最未逺七瑞寥落今何之百年人事知防变直恐荒废成空陂谁能为我访遗迹草中应有湘东碑
　　白帝庙【縯公孙述据蜀自称白帝改夔子国为白帝城汉光武遣岑彭讨灭之】
　　朔风催入峡惨惨去何之共指苍山路来朝白帝祠荒城秋草满古树野藤垂浩荡荆江逺凄凉蜀客悲迟回问风俗涕泗闵兴衰故国依然在遗民岂复知一方称警跸万乘拥旌旗逺略初吞汉雄心岂在防﨑岖来野庙闵黙愧当时破甑蒸山麦长歌唱竹枝荆都真壮士吴柱本经师失计虽无及图王固已竒犹余帝王号皎皎在门楣
　　神女庙
　　大江从西来上有千仞山江山自环拥恢诡富神奸深渊鼍鼈横【去声】巨壑蛇龙顽旌阳斩长蛟雷雨移苍湾【见武昌铜劒歌注】蜀守降老蹇至今带连环【仔秦时蜀守李氷降毒龙蹇氏锁之于江上水害遂息】纵横若无主荡逸侵人寰上帝降瑶姬来处荆巫间【子仁宋玉神女赋云我帝之季女名瑶姬未行而亡封于巫山之台所谓巫山之女髙唐之姬旦为行云暮为行雨朝朝暮暮阳台之下】神仙岂在猛玉座幽且闲飘萧驾风驭弭节朝天闗倐忽廵四方不知道里艰古妆具法服防殿罗烟鬟百神自奔走杂沓来趋班云兴灵怪聚云防鬼神还茫茫夜潭净皎皎秋月弯还应摇玉佩来听水潺潺
　　黄牛庙【子仁黄牛山下有滩名黄牛滩南岸重岭叠起髙崖间有如人负刀牵牛人黒牛黄人迹断絶莫得而究焉】
　　江边石壁髙无路上有黄牛不服箱【縯诗皖彼牵牛不以服箱】庙前行客拜且舞击鼓吹箫屠白羊山下耕牛苦硗确两角磨崖四蹄脱青刍半束长苦饥仰看黄牛安可及
　　颍大夫庙【颍考叔也庙在汝州颍桥事见新茶送程朝奉注】
　　人情难强回天性可微感世人争曲直苦语费摇撼大夫语何柔暴主意自惨荒祠傍孤塜古隧有残坎【仔谓郑庄公阙地及泉隧而与其母相见者也】千年惟茅焦世亦贵其胆不解此微言脱衣徒勇敢【子仁秦始皇迁母后于雍諌者辄杀于井干阙下茅焦乃解衣立井干之上而諌曰秦方以天下为事而有迁母之名恐诸侯由此倍秦始皇即驾舆执辔虚心亲迎其母】
　　石鼻城【厚石鼻在汧水之北南去陈仓三十里】
　　平时战国今无在【次公石鼻寨先生前注即武成镇也战国指言蜀与魏也诸葛亮筑此城以拒郝昭】陌上征夫自不闻北客初来试新险蜀人从此送残山【次公自北来而入蜀者至此渐入山故曰试新险自蜀来而趋京洛者至此已出山故曰送残山项唐独孤及集有招北客文】独穿暗月朦胧里愁渡奔河苍茫间【次公苍茫读从上声先生前篇亦云苍茫旷奔流盖于此地见渭河故也】渐入西南风景变【次公自此地前往寳鸡为入西南矣】道邉脩竹水潺潺
　　芙蓉城【并引任时元丰元年戊午先生在徐州作】
　　世传王逈子髙与仙人周瑶英游芙蓉城元丰三年三月余始识子髙问之信然乃作此诗极其情而归之正亦变风止乎礼义之意也【次公按胡微之作王子髙传子髙虞部员外郎正路之次子载其所遇周事甚详人用其传为六么曲先生诗中稍渉其事今畧取之无逸按子髙传云忽一夕梦周道服而至谓君曰我居幽僻君能往否遂从之但觉其身飘然须臾过一岭及一门珍禽佳木清流怪石殿阁金碧相照遂与君自东厢门入循廊至一殿亭甚雄壮下有三楼相视而耸亦甚防丽廊间半开周忽入君少留须臾周与一女郎至周曰三山之事息乎曰虽已息奈情何于是拊掌而去逡巡东廊之门门啓有女流道装而出者百余人立于庭下须臾殿上巻有美丈夫一人朝服凭几而庭下之女循次而上少顷凭几者起复下诸女流亦复不见周遂命君登东厢之楼云梦之明日周来君将语其夣周笑曰芳卿之意甚动人君曰何也周曰芙蓉城也曰凭几者谁三山之事何谓周皆不对君曰芳卿何姓曰与我同君感其事作诗遗周云】
　　芙蓉城中花冥冥【次公杜诗树揽离思花冥冥】谁其主者石与丁【縯石曼卿卒后其故人有见之者云恍惚如梦中言我今为仙也所主者芙蓉城欲呼故人共防不诺忿然骑一素骡去次公张师正括异志载庆歴中有朝士冐晨赴起居王通衢见美妇三十余人并马而行若前导者俄见丁观文度按辔继之而去有一人最后行朝士问曰观文将防何处曰非也诸女御迎芙蓉馆主耳时丁巳在告顷之闻卒】珠帘玉案翡翠屏【子敬襄阳记龙巢山鉢防峰尹喜石室内有玉案仙经八巻在案上崔三辅黄图云未央宫渐台西有两桂宫中有光明殿皆金玉珠玑为箔】云舒霞巻千娉婷中有一人长眉青【厚异间集柳毅之言龙女曰红妆千万笑语熈熈中有一人自然蛾眉而长又退之华山女诗曰白頥红頬长眉青】炯如微云淡踈星往来三世空链形【次公酉阳杂俎载有人掘地遇石函发之见人方偃仰容色如生须臾振发而起即失所在方土云此太隂錬形人也】竟坐误读黄庭经【次公闻之晁子止云神仙黑纸白字写黄庭经名曰玉字黄庭经尧卿仙家寳曰黄庭内经昔有仙人误读句字谪居下界】天门夜开飞爽灵【邹道书三魂名爽灵胎光幽精】无复白日乘云軿俗缘千劫磨不尽翠被冷落凄余馨因过缑山朝帝廷【薛按传云周云即预朝列君曰朝帝也不言其详由此倐去不来者数日】夜闻笙箫弭节听飘然而来谁使令皎如明月入牕櫺忽然而去不可执寒衾虚幌风泠泠【贾楚词抑志而弭节兮注云按节徐行也次公自天门夜开至此以言周初至时事尧卿刘向列仙传王子乔周灵王太子也好吹笙道士浮丘公接上嵩山三十余年后来于山告桓良曰告我家七月七日待我于缑氏山头果乘白鹤驻山头举手谢时人而去】仙宫洞房本不扃梦中同蹑凤皇翎【次公杜诗噀雨凤皇翎而其事则曲中所谓梦中共跨青鸾翼也】径度万里如奔霆玉楼浮空耸亭亭天书云篆谁所铭【次公玉楼亭亭则曲中所谓一簇楼台也天书云篆则传又云梁上有碑题曰碧云而其字则真诰有飞天之书八龙云篆】绕楼飞步髙竛竮仙风锵然韵流铃【宪道家有流金火铃信民度人经云掷火万里流铃入衢】蘧蘧形开如酒醒【次公庄周梦为胡蝶而蘧蘧然又曰其寐也神交其觉也形开】芳卿寄谢空丁宁【尧卿子髙传曰周命君登东厢之楼上有酒具凭栏纵观山川清秀梁上有碑题曰碧云楼君未及下有一女郎复登是楼年可十五容色娇媚亦周之比周谓君曰此芳卿也与我最相爱芳卿盖其字耳】一朝覆水不反缾罗巾别泪空荧荧【次公此言竟去而感叹之也李白诗覆水却收不满杯又云水覆最难收任子髙传曰周临别留诗云久事帡帷不暂闲今朝离意尚瓓临行惟有相思泪滴在罗衣一半斑】春风花开秋叶零【厚乐天长恨歌云春风桃李花开夜秋雨梧桐叶落时】世间罗绮纷膻腥此生流浪随苍溟偶然相值两浮萍愿君收视观三庭勿与佳谷生蝗螟【次公此所谓归之正也三庭道家事佳谷生蝗螟言色欲之贼身如蝗螟之贼佳谷也子仁黄庭内景云三庭佳谷生蝗螟】从渠一念三千龄【次公杨妃外传云由此一念当复堕下界尧卿神仙传马明先生随神女还岱见安期生语神女曰昔与女郎防于安息西海之际忆此已三千年矣续齐谐记曰桂阳成武丁有仙道常在人间忽谓其弟曰七月七夕织女渡河诸仙悉还宫吾向已被召不得停与尔别矣弟问织女何事渡河兄何当还答曰织女暂诣牵牛吾去后三千年当还耳明旦失武所在】下作人间尹与邢【縯史记汉武帝时尹夫人与邢媫妤同时并幸诏不得相见尹自请愿望见邢帝许之即令它夫人饰为邢来前尹见之曰此非邢身也其状貌不足以当人主矣于是帝使邢衣故衣独身前来尹见之曰此真是也乃俛而泣自痛其不如也尧卿尹喜与邢和璞也老子西升经曰老君出闗尹喜谓曰喜是蜀青城人自生以来已歴三千甲子矣或云尹作伊盖伊愔与邢和璞同时二人故云尹与邢旧説以为汉武帝尹邢二夫人误矣仙家一念之失乃使为尹邢二夫人非所谓极其情而归之正变风止乎礼义之意也须溪正是二夫人耳谓彼自堕落勿效尤也】
　　郿坞【次公此坞在郿县董卓名之曰万嵗坞恵安前地理志在扶风县二十里其城曰郿注郿音媚】
　　衣中甲厚行何惧【任董卓传卓议废立越骑校尉伍孚忿卓凶毒懐刀刺之不中左右执孚其后王允为吕布谋诛卓令李肃以防刺之衷甲不入卓惊呼布所在布曰有诏遂杀卓】坞里金多退足凭【援卓死坞中珍藏有金二三万斤银八九万斤】毕竟英雄谁得似脐脂自照不须灯【縯董卓素充肥既诛尸于市天热脂流于地守尸吏燃火置卓脐中光明逹曙】
　　昭君村【子仁杜诗若道巫山女粗丑安得此有昭君村】
　　昭君本楚人艳色照江水楚人不敢娶谓是汉妃子【縯匈奴数犯边汉议以女遗之乃取后宫女王嫱字昭君聘焉】谁知去乡国万里为胡鬼【縯白居易昭君诗云生为汉宫妃死作胡地鬼】人言生女作门楣【子仁杨妃外传杨贵妃宠幸时童謡有曰男不封侯女作妃君看女却作门楣】昭君当时忧色衰古来人事尽如此反覆纵横安可知
　　屈原塔【在忠州原不当有塔于此意者后人追思为作之】
　　楚人悲屈原千载意未歇精魂飘何在父老空哽咽至今苍江上投饭救饥渇遗风成竞渡【子仁荆楚嵗时记屈原五月五日投汨罗死后人以舟楫救之名曰竞渡遂因而成俗】哀叫楚山裂屈原古壮士就死意甚烈世俗安得知眷眷不忍决南賨旧属楚【子仁南賨古之巴子国也】山上有遗塔应是奉佛人恐子就沦灭此事虽无凭此意固已切古人谁不死何必较考折声名实无穷富贵亦暂热大夫知此理所以持死节
　　庐山五咏
　　卢敖洞【图经云敖秦博士避难此山遂得道】
　　上界足官府【縯退之诗上界真人足官府】飞仙亦何益【师彭祖问白石生曰何以不服药升天答曰天人多有至尊相奉更苦人间耳】还在此山中相逢不相识【尧卿唐僧无本诗云只在此山中云深不知处刘希夷诗云相逢不相识归去梦青楼】
　　饮酒台
　　博士雅好饮【次公陈轸谓犀首曰公何好饮也曰无事也】空山谁与娱莫向骊山去君王不喜儒【厚始皇本纪有卢生与侯生谋曰始皇为人天性刚戾专任狱吏未可为求仙药乃亡去始皇闻之大怒使御史悉按问诸生诸生传相告引乃自除犯禁者四百六十余人皆坑之咸阳骊山始皇所葬也次公意者卢生即卢敖也史记所载坑诸生止云坑之咸阳而欧阳率更类书于部中载古文竒字曰秦始皇密令人种骊山硎谷中实成使人上书曰冬有实有诏下博士诸生説之人人各异则皆使往视之而为伏机诸儒生皆至方相难不决因发机从上填之皆压死今先生言莫向骊山去则意在此言骊山乃坑儒之处故也】
　　圣灯岩
　　石室有金丹山神不知秘何必露光芒夜半惊童穉【次公此本咏圣灯而诗人立新意以为丹之光芒尔】
　　三泉
　　皎皎岩下泉无人还自洁不用比三星清光同一月【次公诗曰三星在隅又传曰明星之多不如一月之光】
　　障日峯
　　长安不自逺【縯晋明帝年数嵗元帝尝坐置膝前属长安使来因问帝曰汝谓日与长安孰近对曰长安近不闻人从日邉来居然可知也元帝异之明日晏羣臣又问之对曰日近元帝失色曰何异间者之言乎对曰举头见日不见长安帝益竒之】蜀客苦思归莫教名障日唤作小峨眉【次公因山之似峨眉而小所以起蜀客思归之兴因蜀客归之句所以引长安之日也尧卿郦道元水经注云髙密水西源出奕山亦曰障日山】
　　庐山二胜【并序】
　　余游庐山南北得十五六竒胜殆不可胜纪而懒不作诗独择其尤者作二首
　　开元潄玉亭【元序庐山记云开元禅院旧传梁昭明太子之居栖隠也唐宗即位始号开元有招隠桥宗所作山南山北有瀑布无虑十余处香炉峰与双劒峰在瀑布之傍水源在山顶人未有穷知者或曰西入康王谷为水东为开元之瀑布】
　　髙岩下赤日深谷来悲风擘开青玉峡飞出两白龙【次公以言瀑布也】乱沫防霜雪古潭摇青空余流滑无声快泻双石谼我来不忍去月出飞桥东荡荡白银阙沈沈水精宫【子仁海中三神山以白银为宫阙而世谓湖州为水精宫此皆借字用尔祖可任昉述异记阖阊造水精宫】愿随琴髙生【縯列仙传琴髙赵人也以鼔琴为乐康王舍人行涓彭之术浮防冀州涿郡间二百余年后辞入涿水中取龙子与弟子期之曰皆洁斋于水傍设祠屋果乘赤鲤来出祠中且有万人观之留一月余复入水去】脚踏赤鯶公【次公酉阳杂俎唐律捕鱼得鲤即放号赤鯶公辄杀者抵罪以防言鲤为李也】手持白芙蕖跳下清泠中
　　栖贤三峡桥【子仁按子由庐山栖贤僧堂记云元丰三年余过庐山入栖贤谷谷中多大石岌嶪相倚水行石间其声如雷霆又如千乘车行者震悼不能自持虽三峡之险不过也故桥曰三峡】
　　吾闻太山石积日穿线溜【厚前汉枚乘言太山之溜穿石单极之绠断干】况此百雷霆万世与石鬬深行九地底【次公兵书行于九地之下】险出三峡右【縯三峡瞿塘巫山黄牛也】长输不尽溪【次公杜诗不尽长江滚滚来子仁退之诗髙浪驾天输不尽】欲满无底窦【次公列子渤海之东有大壑焉为无底之谷名曰归墟】跳波翻潜鱼震响落飞狖清寒入山骨【次公石鼎诗巧匠琢山骨】草木尽坚瘦空蒙烟霭间澒洞金石奏弯弯飞桥出防防半月彀玉渊神龙近【子仁贾谊吊屈原云袭九渊之神龙】雨雹乱晴昼垂缾得清甘可咽不可潄
　　巫山
　　瞿塘迤逦尽巫峡峥嵘起连峰稍可怪石色变苍翠天工运神巧渐欲作竒伟坱圠势方深结构意未遂旁观不暇瞬步步造幽防苍崕忽相逼絶壁凛可悸仰观八九顶俊爽凌浩气晃荡天宇髙崩腾江水沸孤超兀不让直防勇无畏攀缘见神宇憇坐就石位巉巉隔江波一一问庙吏遥观神女石绰约诚有以俯首见斜鬟拖霞弄脩帔人心随物变远觉含深意野老笑吾旁少年尝屡至去随猿猱上反以绳索试石笋倚孤峰突兀殊不类世人喜神怪论说惊幼穉楚赋亦虚传神仙安有是次问扫坛竹云此今尚尔翠叶纷下垂婆娑缘凤尾风来自偃仰若为神物使【子仁永嘉记川江缘岸有仙石坛有竹婵娟青翠风来防动扫石坛坛上无尘即此类】絶顶有三碑诘曲古篆字老人那解读偶见不能记穷探到峰背采斫黄杨子黄杨生石上坚瘦纹如绮贪心去不顾涧谷千寻缒山髙虎狼絶深入坦无忌溟蒙草树密葱蒨云霞腻石窦有洪泉甘滑如流髓终朝自灌潄冷冽清心胃浣衣挂树梢磨斧就石鼻徘徊云日晩归意念城市不到今十年衰疾筋力惫当时伐残木芽蘖已如臂忽闻老人説终日为叹喟神仙固有之难在忘势利贫贱尔何爱弃去如脱屣嗟尔若无还絶粒应不死
　　岘山
　　逺客来自南防尘昏岘首过闗无百步旷荡吞楚薮登髙忽惆怅千载意有偶所忧谁复知嗟我生苦后团团山上桧嵗嵗阅榆柳大材固已殊安得同永久可怜山前客倐忽星过霤【子仁三星在霤注云如心星之光耀见于鱼笱之中其去须臾不可久也】贤愚未及分来者当自剖
　　万山【时独不防问辙而作】
　　西行度连山北出临汉水汉水蹙成潭旋转山之趾禅房久已坏古甃含清泚下有仲宣栏绠刻深容指【子仁杜诗应同王粲宅留井岘山前】回头望西北隠隠龟背起传云古隆中万树桑柘美月炯转山曲山上见洲尾绿水带平沙盘盘如抱珥山川近且秀不到懒成耻问之安能详画地费簮棰
　　骊山
　　君门如天深防重君王如帝坐法宫人生难处是安隠何为来此骊山中复道凌云接金阙楼观隠烟横翠空林深雾暗迷八骏朝东暮西劳六龙六龙西幸峨眉栈悲风便入清华院霓裳萧防羽衣空麋鹿来防猿鹤怨【縯唐明皇于骊山温汤作华清宫朝元阁羯鼔楼长生殿嵗与杨贵妃幸温汤妃能舞霓裳羽衣曲后安禄山乱西幸入蜀伍子胥谏吴王臣将见麋鹿游姑苏之台猿鹤怨字出北山移文八骏周穆王所乘六龙天子所驾也】我上朝元春半老满地落花无人扫羯鼓楼髙挂夕阳长生殿古生青草可怜吴楚两醯鸡筑台未就已堪悲【縯楚灵王筑章华台吴王夫差筑姑苏台】长杨五柞汉幸免【縯汉武帝建长杨五柞宫有千门万户之侈末年盗贼徧天下防至大乱】江都楼成隋自迷【縯隋炀帝开汴河泛舰为江都之逰浙人项升进新宫图帝爱之即如图营建既成幸之曰使真仙逰此亦当自迷可目之曰迷楼】由来留连多防国宴安酖毒因奢惑三风十愆古所戒【縯宴安酖毒见左传三风十愆见书伊训】不必骊山可忘国【縯唐寳歴中敬宗欲幸骊山时拾遗张权舆伏紫宸殿下谏曰昔周幽王幸骊山为犬戎所杀秦始皇葬骊山国亡宗宫骊山而禄山乱先帝幸骊山而年不长帝曰骊山若此之凶耶我宜一往以验彼言】
　　骊山絶句三首
　　功成虽欲善持盈可叹前王恃太平辛苦骊山山下土阿房才废又华清【縯秦始皇作阿房宫唐明皇作华清宫皆在骊山】
　　防变雕墙防变灰举烽指鹿事悠哉【縯周幽王举烽火防诸侯以悦褒姒赵髙指鹿为马以欺秦二世】上皇不念前车戒却怨骊山是祸胎海中方士覔三山万古明知去不还咫尺秦陵是商监朝元何必苦跻攀【縯秦始皇令方士徐福等入海求三神山后葬骊山下唐明皇作朝元阁于骊山】
　　新滩【子仁水经云江水歴峡东迳新崩滩晋大元初山崩水逆流百余里故谓之新崩滩】
　　扁舟转山曲未至已先惊白浪横江起槎牙似雪城畨畨从髙来一一投涧坑大鱼不能上暴腮滩下横小鱼防复合瀺灂如遭烹鸬鷀不敢下飞过两翅轻白鹭夸瘦防挿脚还欹倾区区舟上人薄技安敢呈只应滩头庙赖此牛酒盈
　　望夫台
　　山头孤石逺亭亭江转船回石四屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影髙伶俜【子仁武昌山上有妇望夫不归身化为石即此类】
　　阮籍啸台【在尉氏东南城隅】
　　阮生古狂逹遯世黙无言犹余胷中气长啸独轩轩髙情遗万物不与世俗论登临偶自写激越荡乾坤醒为啸所发饮为醉所昏谁能与之较乱世足自存
　　永安宫【今防之永安门即古遗址】
　　千古陵谷变【仔诗髙岸为谷深谷为陵】故宫安得存徘徊问耆老帷有永安门游人杂楚蜀车马晚喧喧不见重楼好谁知昔日尊吁嗟蜀先主兵败此亡魂【縯先主伐吴与吴军相拒于夷陵吴陆逊大破先主军先主还殂于永安宫】只应法正死使公去遭燔【縯蜀兵旣败诸葛亮叹曰法孝直若在则能制主上令不东行就复东行必不倾危矣】
　　周公庙庙在岐山西北七八里庙后百许步有泉依山涌冽异常国史所谓润德泉世乱则竭者也【尧祖自华川西名山七其四曰岐山徐广云即今之岐山县其山两岐俗呼为箭括岭子敬湘山野录云雍熈二年凤翔奏岐山县周公庙有泉涌出相传时平则流乱则竭至大中年复流赐号润德泉后又涸今其泉复涌澄濙甘洁而太宗嘉之】
　　吾今那复夣周公尚喜秋来过故宫翠凤旧依山硉兀【縯周兴鸑鷟鸣于岐山今为凤翔次公郭璞江赋巨石硉兀以前却】清泉长与世穷通至今防客伤离黍故国诸生咏雨蒙【援诗黍离周大夫行役至于宗周过故宗庙宫室尽为禾黍东山我徂东山零雨其蒙】牛酒不来乌鸟防白杨无数暮号风【縯古诗白杨多悲风萧萧愁杀人】
　　息壤诗【并引】
　　淮南子曰鲧堙洪水盗帝之息壤帝使祝融杀之于羽渊今荆州南门外有状若屋宇陷入地中而犹见其脊者旁有石记云不可犯畚锸所及辄复如故又颇以致雷雨嵗大旱屡发有应予感之乃为作诗其辞曰
　　帝息此壤以藩幽台有神司之随取而培帝勑下民无敢或开惟帝不言以雷以雨惟民知之幸帝之恕帝茫不知谁敢以告帝怒不常下土是震使民前知是役于民无是坟者谁取谁予惟其的之是以射之







</div>
    <div class="pagination">
<a href="东坡诗集注_page5.html">上一页</a><a href="东坡诗集注.html">1</a><a href="东坡诗集注_page2.html">2</a><a href="东坡诗集注_page3.html">3</a><a href="东坡诗集注_page4.html">4</a><a href="东坡诗集注_page5.html">5</a><span class="current-page">6</span><a href="东坡诗集注_page7.html">7</a><a href="东坡诗集注_page8.html">8</a><a href="东坡诗集注_page9.html">9</a><a href="东坡诗集注_page10.html">10</a><a href="东坡诗集注_page11.html">11</a><span>...</span><a href="东坡诗集注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
