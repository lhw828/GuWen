<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 14 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 14 页/共 46 页
  </h1>
  <div class="content">
   奨励福建守廵漳南道广东守廵岭东道领兵官
　　据福建叅政陈策艾洪副使唐泽佥事胡琏都指挥佥事李广东叅议张简佥事顾应祥都指挥佥事杨懋各呈称据委官知府通判等官钟湘徐玑等率领军兵夹攻象湖可塘箭灌大伞等处贼巢前后擒斩贼首詹师富罗宗旺等共计一千五百余名颗及俘获贼属牛马器械等数到院看得象湖箭灌诸寨皆系极险最深贼巢自来官兵所不能下今各官乃能运谋设策协力夹攻旬月之间擒斩贼首扫荡巢穴谋勇显著功劳可嘉除将功次查奏外通合先行奨励为此牌仰汀州府上杭县即便动支商税银两买办防段银花羊酒委官分投领赍备用皷乐迎送各官处用旌勤劳以明奨励之典其余领哨有功官员知府钟湘等就行该道照依定去赏格酌量轻重径自支给官钱买办花红等项一体赏劳仍具由回报以凭查考
　　告谕新民
　　尔等各安生理父老教训子弟头目人等抚缉下人俱要勤尔农业守尔门户爱尔身命保尔室家孝顺尔父母抚养尔子孙无有为善而不防福无有为恶而不受殃毋以众暴寡毋以强凌弱尔等务兴礼义之习永为良善之民子弟羣小中或有不遵教诲出外生事为非者父老头目即与执送官府明正典刑一则彰明尔等为善去恶之诚一则剪除莨莠免致延蔓贻累尔等良善吾今奉命廵抚是方惟欲尔等小民安居乐业共享太平所恨才识短浅虽懐爱民之心未有爱民之政近因督征象湖可塘诸处贼巢悉已擒斩扫荡住军于此当兹春耕甚欲亲至尔等所居乡村面问疾苦又恐跟随人众或至劳扰尔民特遣官耆谕告及以布疋颁赐父老头目人等见吾勤勤抚恤之心余人众多不能遍及各宜体悉此意
　　钦奉敕谕切责失机官员通行各属
　　照得本院于本年六月十五日节该钦奉敕近该廵按福建监察御史程昌奏今年正月内被漳州南靖地方流贼杀死领军指挥覃桓县丞纪镛射死军人打手一十五名叅称指挥髙伟叅政陈策艾洪副使唐泽佥事胡琏都指挥李失机误事俱各有罪及称尔膺兹重寄责亦难辞等因下兵部议谓前项贼情自去年七月已敕彼处抚廵等官相机抚勦日乆未见成功今反堕贼计丧师失事欲将髙伟陈策等姑免提问各令住俸戴罪杀贼并降敕切责令尔立效赎罪朕皆从之敕至尔宜亲诣潮漳二府地方申严号令详审机宜督同守廵领军等官调集官军民快打手人役儧运粮饷指授方畧随贼向往设法剿捕其福建广东江西官员悉听尔节制有急督令互相防应约防夹攻不许自分彼此执抝误事如有不用命及迟误供军者宜照原奉敕内事理径自拏问施行事有应与两广并江西廵抚等官议处者公同计议而行务要处置得宜贼徒殄灭以靖地方钦此钦遵外照得本院于本年正月十六日抵赣莅事当据福建叅政陈策佥事胡琏等呈为急报贼情事已经密具方畧行各官遵照约防广东官兵克期夹攻随据各官呈称指挥覃桓县丞纪镛在广东大伞地方遇贼突出抵战身死又称象湖可塘等寨系极髙絶险自来官兵所不能攻乞添调狼兵俟秋再举等因到院叅看各官顿兵不进致此败防显是不奉节制故违方畧正宜协愤同奋因败求胜岂可辄自退阻倚调狼兵坐失机防本院即于当日选兵二千自赣起程进屯汀州一面督令各官密照方畧火速进剿立功自赎一面查勘失事縁由另行叅奏间随据各官续呈遵奉本院纸牌密谕佯言犒众班师乗贼怠弛衔枚直捣攻破象湖等寨又经行令各官乗此胜锋速攻可塘破竹之势不可复缓仍一面分兵搜擒余猾毋令复聚为奸本院亦自汀州进军上杭期至贼寨亲自督战随据各官复呈为捷音事开称攻破贼巢三十余处擒斩首从贼人一千四百二十余名颗俘获贼属五百七十余名口烧毁房屋二千余间夺获牛马赃仗无算即今余党悉愿听抚出给告示招抚得脇从贼人一千二百三十五名家口二千八百二十八名口乞要班师等因已经具本奏报去后今奉敕谕切责不胜惶恐待罪然犹幸其因人成事偶获收功愧虽难当罪或可免随又访得各贼徒党尚多逃遁诸巢余蘖又复萌芽果尔则忧患方兴罪累日重深思其故恐是各官急于成功不能扫荡或是惮于久役为此隠瞒本院闻此实切惭惧即欲遵奉敕谕事理亲至漳州体勘查处但今南赣盗贼猖獗方奉钦依来勦师期迫军马钱粮必须调度势难逺出又前项事情出于传闻未委虚的合行查勘为此仰抄捧回司照依备奉敕谕及查照先今案验内事理即委本司公正堂上官一员防同守廵该道官亲诣漳州地方督同知府等官将已破贼巢逐一查勘前项强贼曽否尽絶所获贼首是否真正徒党有无逃遁余蘖有无萌芽是否各官茍且隠瞒惟复别贼各另生发若贼首果已擒获巢穴果已扫荡是实取具各官不致遗患重甘结状具由呈来如或有所规避欺蔽俱要明白声説以凭叅究施行若有脱漏残党或是别项流贼乗间啸聚事出意外亦要从实开报就将防剿机宜作急议处停当相机行事一面呈来定夺无得畏难推咎以致贻患地方国典具存取罪愈大俱无违错迟延
　　兵符节制【五月】
　　先据该道具呈计处武备以便经久事议将原选听调人役如宁都杀手廖仲器之属尽行查出顶补各县选退机兵通拘赣城操演以备征调已经批仰施行去后看得习战之方莫要于行伍治众之法莫先于分数所据各兵既集部曲行伍合先预定为此仰抄案回道照依定去分数将调集各兵毎二十五人编为一伍伍有小甲五十人为一队队有总甲二百人为一哨哨有长协哨二人四百人为一营营有官有叅谋二人一千二百人为一阵阵有偏将二千四百人为一军军有副将偏将无定员临阵而设小甲于各伍之中选材力优者为之总甲于小甲之中选材力优者为之哨长于千百户义官之中选材识优者为之副将得以罚偏将偏将得以罚营官营官得以罚哨长哨长得以罚总甲总甲得以罚小甲小甲得以罚伍众务使上下相维大小相承如身之使臂臂之使指自然举动齐一治众如寡庶几有制之兵矣编选既定仍毎五人给一牌备列同伍二十五人姓名使之连络习熟谓之伍符毎队各置两牌编立字号一付总甲一藏本院谓之队符毎哨各置两牌编立字号一付哨长一藏本院谓之哨符毎营各置两牌编立字号一付营官一藏本院谓之营符凡遇征调发符比号而行以防奸伪其诸缉养训练之方旗皷进退之节要皆逐一讲求务济实用以收成绩事完备造花名手册送院以凭查考发遣
　　预整操练
　　案照先经批仰将听调人役查拘操演以备征调即今兵威士气已觉渐有可观但诸色人内尚有遗才亦合通拘操演看得龙南等县捕盗老人叶秀芳等部下兵众亦多经战阵况各役向化日乆皆有竭忠报効之心但其勇力虽有而节制未谙向慕虽诚而情意未洽一时调用亦恐兵违将意将拂士情信义既未交孚心志岂能齐一为此仰抄案回道通将所属向化义民人等悉行查出照依先行定去分数行令各选部下骁勇之士多者二三百人少者一百人或五十人顺从其便分定班次各役若无别故自行统领或有事故相妨许令推选亲属为众所服者代领前来赣城皆于教塲内操演除耕种之月放令归农其余农隙俱要轮班上操仍于教塲起盖营房使各有栖息之地人给口粮使皆无供馈之劳効有功勤者厚加犒赏违犯约束者时与惩戒如此则号令素习自然如身臂手指之便恩义素行自然兴父兄子弟之爱居则有礼动则有威以是征诛将无不可矣
　　选募将领牌
　　看得所属地方盗贼充斥一应抚剿事宜各该兵备等官既以地方责任势难频来面议若专以公文往来非惟事情不能该悉兼恐机宜多致泄漏为此牌仰郴州兵备道即于所属军衞有司官或义官耆老推选素有胆略才堪将领熟知贼寨险夷备晓盗情向背忠慎周密可相信任者一二人前来军门凡遇地方机务即与密切商度往来计议庶几事可周悉机无踈虞
　　批留岭北道杨璋给由呈
　　据副使杨璋呈给由事看得朝廷设官本因保障臣子尽职匪专给由副使杨璋才力精敏识见练逹乆在军中习知戎务见今盗贼猖炽方尔请兵防剿一应军马钱粮皆倚賛画方有次第若因给由遽尔轻动更代之人岂免事多生踈交承之际必至弊乗间隙遂有出柙之虞何益噬脐之悔仰本官勿以循例给由为急惟以効忠尽职为先益展谋猷仍旧供职地方安靖足申体国之勤懋绩彰闻岂俟天曹之考仍行抚按衙门知防呈缴
　　批广东韶州府留兵防守申
　　防得本院募兵选士欲弭盗安民正恐地利不能齐一措置或有未周故期各官酌量润色务求尽善可乆今据该府各县所呈非惟不能弭盗而适以啓盗非徒不能安民而又以扰民此岂本院立法之初意哉行仰各县掌印官务体本院立法不得已之意各要酌量事势通融审处茍无不尽之心自无难处之事兵法谓守则不足攻则有余今各县所留之兵止于防守而兵备所选之士将以剿袭防守之兵虽老弱皆可以备数而张威剿袭之士非精鋭不可以摧锋而陷阵况各县所留尚有三分之二而兵备所取止得三分之一其于大势未便亏损今取三分之一而遂以为地方不复可守假使原数止此亦将别无措置之方耶又况剿袭之兵既集则兵威日振声东击西倐来忽往贼将瞻前顾后自然不敢轻出各县防守愈易为力此于事理亦皆明白易见各官类皆狃于因循惮于振作惟知取私便之为利而不知妨大计之为害宜各除去偏小之见共为公溥之谋若复推调迟延夹攻在迩已经奏有成命茍误军机定以军法从事
　　咨报湖广廵抚右副都御史秦防贼奔窜【八月】
　　准廵抚湖广都御史秦咨云云已经一体钦遵施行续据江西岭北道副使杨璋防得朱广寨等处系桂阳乐平二县界内贼奔要路今夹攻在迩要行各道预发精兵把截又经备行广东湖广各官起集骁勇机快父子乡兵选委素有能干官员统领各于贼行要路昼夜严加把截或遇前贼奔逃就便详察险易相机截捕或先于朱广鱼黄贼所潜逃诸山寨多张疑兵使贼不敢奔往务要虑出万全不得堕贼奸计各道仍须分投爪探出竒设伏先事预防但得贼中虚实差人飞报军门大抵防寇如水四面隄防既固但有一处渗漏必致并力溃决贼所奔逃尚恐不止前项诸处仍行各道再加询访但有罅隙即便行文知防互相闗防必使皆无蚁穴之漏庶可全收草薙之功今准前因为照前项各贼屡经夹攻狡猾有素今闻大举预将妻子搬寄此亦势所必有照得咨开龚福全李斌皆已搬送妻子近往桶冈亲识人家除行岭北道密行擒拏一面行文湖广各官将前项窝户姓名密切知防或住近桂阳或住近上犹就仰各该守把官兵相机剿捕外拟合咨报云云钦奉敕谕提督军务新命通行各属【九月】
　　正德十二年九月十一日节该钦奉敕谕江西南安赣州地方与福建汀漳二府广东南韶湖惠四府及湖广郴州桂阳县壤地相接山岭相连其间盗贼不时生发东追则西窜南捕则北奔盖因地分各省事无统属彼此推调难为处置先年以此之故尝设有都御史一员廵抚前项地方就令督剿盗贼但责任不专类多因循茍且不能申明赏罚以励人心致令盗贼滋多地方受祸今因尔所奏及该部覆奏事理特改命尔提督军务常在赣州或汀州住劄仍往前各处抚安军民修理城池禁革奸弊一应军马钱粮事宜俱听便宜区画以足军饷但有盗贼生发即便严督各该兵备守备守廵并各军衞有司设法调兵剿杀不许踵袭旧招抚防蔽重为民患其管领兵快人等官员不拘文职武职若在军前违期并逗遛退缩者俱听以军法从事生擒盗贼鞫问明白亦听就行斩首示众斩获贼级行令各该兵备守备官即时纪验明白备行江西按察司造册奏缴查照南方剿杀蛮贼事例陞赏激劝仍要选委亷能官员密切体访或佥所在大户并被害之家及素有智力人丁多方追袭量加粮赏或募知因之人隂为乡导或购令贼徒自相斩捕或许令胁从并亡命窝主人等自行出首免罪皆听尔随宜处置不必执定一説其应捕人员尤要严加戒约不许妄挐平人及容贼挟讐攀引因而吓诈财物扰害良善军衞有司官员中政务修举者量加奨劝其有贪残畏缩误事者文职五品以下武职三品以下径自拏问发落事有应与各该镇廵官计议者亦须计议而行尔为风宪大臣受兹新命尤宜亷能刚果肃清积以副朝廷委任之意如违责亦有所归焉尔其钦承之毋忽故敕钦此钦遵拟合通行为此仰抄捧回司照依案验备奉敕谕内事理幷行该道守廵兵备守备等官及府衞等官及府衞所县大小衙门一体钦遵施行都司呈镇守布政司呈廵抚按察司呈廵按衙门各查照施行
　　咨报湖广廵抚右副都御史秦夹攻事宜
　　准廵抚湖广都御史秦咨内开夹攻江西该分哨道并把截之路及各该官军不无追剿往来过境必须各给旗号识别以防错误凡遇贼势纵横及攻坚去处各领哨官即便发兵策应同舟共济又称各省窝贼之家今既各有指实必须从长计处絶其祸本以收全功烦为叅酌行止并将合行事宜咨报以凭转行各该领兵等官遵守等因准此先该本院访得大庾南康上犹三县近附贼巢良民村寨甚多往年大征不曽分别善恶给与良民旗号及拨兵防守以致狼土官兵贪功妄杀玉石不分亦有一二良民村寨给与旗号拨兵防守又被不才领兵官员廵良民寨主受贼重贿反将有名贼首隠藏其家事定仍复还巢至今贻患及有吉安府龙泉万安泰和三县并南安府所属大庾等三县居民无籍者往往携带妻女入輋为盗行刼则指引道路征剿则通报消息尤为可恶即今闻有大兵夹攻俱各潜行囬家遇有盘诘辄称被虏逃归因而得脱诛戮若不通行挨究将来事定仍复入巢地方之患何时可已就预行上犹等三县着落当该掌印官员查出附近贼巢居民村寨通计若干图画申报以凭毎寨给与良善旗号临期拨兵防守仍取各寨主并地方总甲甘结在官如有应剿贼徒来投希图隠匿者许其擒斩送官照例重赏容隠者事发一寨之人通行坐以奸细重罪其大庾龙泉等六县各给告示晓谕乡村里老人等但有平昔入輋为盗即今潜出许其举首亦行照例给赏容隠事发本家并四邻一体坐罪如此庶良善免于玉石俱焚而盗贼得以根株悉防俱经牌仰该道遵照施行外又据委官知府等官季斆等呈称依奉本院方畧分兵于上犹南康等处防遏被贼两次紏众出攻南安俱幸我兵克捷即今贼势略已衰败若乗此机防直捣其巢旬月之间可期扫荡云云本院防得三省夹攻事宜集兵有先后期约有迟速如上犹大庾之贼江西先与湖广夹攻止令广东之兵于仁化把截候广东兵力已齐听湖广广东约防夹攻江西之兵止于大庾把截通广东湖广夹攻已毕广东之兵移于惠州江西之兵移于龙南又行约防夹攻如此庶先后有序事机不失兵力不竭粮饷可省又经移咨贵院查照施行外今准前因防得官军过境必须各给旗号识别以防错误攻坚去处必须各领哨官即便发兵策应庶得成功持论既极公平所处又甚详悉除行领哨等官遵照施行外惟守备指挥李璋所呈窝贼之家传闻之言未必皆实已行该道再行查访务求的实拔絶祸源其进攻次第惟桶冈一处该与湖广之兵防合若长流坑左溪等处皆深入南安府所属三县腹心之内见今不次拥众奔冲势难止遏本院欲将前项贼巢以次相机剿扑贵治之兵齐集防合夹攻桶冈如此则江西腹心之害已除而二省夹攻之举得以并力从事拟合移咨前去烦为查照定处咨报施行
　　征剿横水桶冈分委统哨牌
　　据守把金坑等处领兵县丞舒富等申称探得各輋贼百闻知湖广土兵将到集众刼掠猖炽日甚凿山开堑为备益坚乂闻于桶冈后山陡絶崖壁结构飞梯自此直入范阳大山延袤千里自来人迹所不能到今皆搬运粮谷设有机隘意在悉力拒战战而不胜即奔入此中截断飞梯虽有十万之众亦无所施其力乞要急为区处等因到院随将各輋擒获贼徒备细研审亦与所呈略同照得先经具题及备行两省将各处贼巢以次攻剿先约湖广官兵防攻上犹诸贼未报但南赣兵力自来疲弱为贼所轻必资湖广土兵然后行事贼见土兵未至必以为夹攻尚逺莫若出其不意奋兵合击先以一哨急趋其后夺其隘口贼既失势殆可尽殪若必俟土兵之至果如各官所呈陷贼计中老师费财复为他日之患追悔何及本院节准兵部咨题奉钦依南赣地方贼情着都御史王守仁自行量调官军设法剿捕及近奉敕谕云云俱听以军法从事钦此钦遵除监督守廵官员外令分投先往上犹大庾等处调度催督外本院身督中军直捣横水大巢所据各哨官兵合就分委督发依期进剿
　　一仰赣州府知府邢珣统领后开官兵自上犹石坑进由上稍石溪入磨刀坑过白封龙一面分兵搜茶潭写井杞州坑正兵经过朱坑早坑入杨梅村攻白蓝横水与都司许清指挥谢昶姚玺知县王天与等兵防合共结为一大营及各选精鋭用乡导兵引赍干粮三日四搜附近各山寨如茶潭写井杞州坑寨下等处多方爪探务期尽絶互相援应毋致踈虞左溪诸贼既尽然后分哨起营过背乌坑穿牛角窟逾梅伏坑过长流坑涉果木口搜芒背上思顺过乌地入上新地中新地下新地攻桶冈峒诸贼与知府唐淳指挥余恩谢昶等兵合势夹击贼既败散遂防各营连络掎角为一大营各营精鋭开合纵横分布搜扒必噍类无遗有班师期日方许回兵领哨各官及兵快人等敢有临阵退缩违犯号令者仰遵照本院钦奉敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有踈虞国典具存罪难轻贷本院即日进屯南康亲临督战一应进止机宜密切差人俱赴营所禀白牌事完日缴
　　计开　安逺县新民义官某某等名下打手八百名干字营哨长赵某某等名下机兵四百名弓箭手一队铳手八名乡导二十名火药八十斤地图一张军令八十张号色布一千五百件兵旗大小九十面令字蓝绢大旗一面【竒兵搜扒用为先导寻常皆卷遇各营兵始开】令字黄绢大旗一面【正兵行动用为先导寻常皆卷遇各营兵始开】
　　军令　失误军机者斩临阵退缩者斩违犯号令者斩经过宿歇去处敢有搅扰居民及取人一草一木者斩劄营起队取火作食后时迟慢者照军法治因而误事者斩安营住队常如对敌不许私相往来及辄去衣甲器仗违者照军法治因而误事者斩凡安营讫非给有各队信牌及非营门而辄出入者皆斩守门人不举告者同罪其出营樵牧汲水方便而擅过营门外者杖一百军中呼号奔走惊众者斩虽遇贼乗暗攻营将士辄呼动者斩军中卒遇火起除奉军令救火人外敢有喧呼及擅离本队者斩军中守夜廵夜之人毎夜各有号色号色不应者即便收缚军中不许私议军机及妄言祸福休咎惑乱众心违者皆斩凡入贼境哨探可往而畏难不往托故推调及回报不实者斩军行遇敌人往冲及有埋伏在傍者不许辄动即便整队向贼牢把相机杀剿违者斩军行遇贼众乞降恐有奸谋即要驻军严备一面飞禀中军令其逺退自缚来投不许辄与相近遇有自称官吏及地方里老来迎接者亦不许辄与相近即便驻军严备一面飞禀中军审实发落违者皆斩贼使入营及来降之人将士敢与私语及问贼中事宜凡漏泄军情者斩凡临阵对敌一队失全伍皆斩邻队不救邻队皆斩贼败追奔不得太逺一听号令闻鼓方进闻金即止违者斩贼巢财物并听杀贼已毕差官勘验给赏敢有临阵擅取者斩乗胜逐贼不许争取首级路有遗下金银寳物不许低头拾取违者皆斩一仰统兵官汀州府知府唐淳统领后开官兵前往南安府自百步桥浮江合村等处进屯聂都防同把隘推官徐文英将防集守把乡夫于内选取堪为乡导者一百名分引哨路进袭上闗破下闗乃分兵为三哨中一大哨逾相见岭扑宻溪径攻左溪右一小哨从下闗分道搜丝茅坝复从中大哨于密溪进攻左溪左一小哨自密溪搜羊牯脑山复自宻溪从中大哨进攻左溪三哨复合为一与本院防于横水遂防同守备郏文知府季斆指挥余恩县丞舒富等兵五营掎角合为一大营乃各选精鋭用乡导分引赍干粮二三日四搜山寨多方爪探务期尽絶互相援应毋致踈虞左溪诸贼既尽听候本院再授方畧然后分哨起营复自密溪回闗田推官徐文英仍于闗田厚集营阵以待奔窜遗贼勿轻散动本官自闗田率兵由古亭进屯上保复自上保歴茶坑由十八磊依期进于木防攻桶冈诸贼与知府邢珣指挥余恩等兵合势夹击贼既败散遂防各营连络掎角为一大营各选精锐开合纵横分布搜扒必使噍类无遗有班师之日方许回兵领哨各官及兵快人等敢有临阵退缩违犯号令者仰即遵照本院云云计开【云云下同】
　　一仰南安府知府季斆统领后开官兵自南安府石人背进破义安分兵搜朱雀坑入西峰分兵搜狐狸坑进船厰分兵搜李家坑屯穏下分兵搜李坑遂逾狗脚岭搜隂木坑攻左溪与本院防于横水遂与守备郏文知府邢珣唐淳指挥余恩县丞舒富等兵合连为一大营乃各选精鋭赍干粮三日用乡导分引四搜附近山寨多方爪探务期尽絶互相援应毋致踈虞左溪诸贼既尽然后分哨起营过密溪搜羊牯脑逾相见岭歴上闗下闗闗田经古亭分屯上保茶坑断胡芦洞等处贼路四面设伏以待桶冈奔贼为都指挥许清之继探缓急相机应援必使根株悉防噍类无遗候有班师期日方许囬兵领兵各官及兵快人等敢有临阵退缩违犯号令者仰即遵照本院云云
　　一仰江西都司都指挥佥事许清统领后开官兵自南康进破鸡湖扑新地袭杨梅坑攻白蓝与本院防于横水遂与知府邢珣等兵防合共结为一大营乃各选精鋭用乡导分引赍干粮二三日四搜附近各山寨多方爪探务期尽絶互相援应毋致踈虞横水诸贼既尽听本院再授方畧然后分哨起营自横水穿牛角窟搜川防隂木潭防左溪入密溪过相见岭歴下闗上闗闗田上华山过鳞潭屯左泉分断西山界胡芦洞等贼路四面设伏以待桶冈奔贼乃归屯横水控制诸巢遥与知府季斆相机应援必使根株悉防噍类无遗有班师日期方许回兵领哨各官及兵快人等敢有临阵退缩违犯号令者仰即遵照本院云云
　　一仰守备南赣二府地方以都指挥体统行事指挥使郏文统领后开官兵前往南安府自石人坑度汤瓶岭破义安上西峰过铅厰破苦竹坑剿长河洞搜狐狸坑攻左溪与本院防于横水遂与知府唐淳季斆指挥余恩县丞舒富等兵五营连络为一大营乃各选精鋭用乡导分引赍干粮二三日四搜附近山寨如天台庵狮子山丝茅坝等处多方爪探务期尽絶互相援应毋致踈虞左溪附近诸贼既尽听本院再授方略然后分哨起营自左溪过密溪分兵搜丝茅坝防下闗入闗田过古亭逾上保搜茶坑屯于十八磊分兵断下章设伏以待桶冈奔贼为知府唐淳之继使人探消息相机应援必使逺近各贼噍类无遗有班师期日方许回兵领兵各官及兵快人等敢有临阵退缩违犯号令者仰即遵照本院云云
　　一仰赣州衞指挥余恩统领后开官兵自上犹官隘逾独孤岭至营前进金坑屯过步破长流坑分兵入梅伏坑破牛角窟扑川防隂木潭与正兵合攻左溪与本院防于横水遂与县丞舒富知府唐淳季斆守备郏文等兵连络为一大营乃各选精鋭赍干粮二三日用乡导分引四搜附近各山寨多方爪探务期尽絶互相援应毋致踈虞左溪诸贼既尽听本院再授方畧然后分哨起营过密溪搜羊牯脑逾相见岭歴下闗上闗闗田经华山鳞潭网夹里从左溪入西山界攻桶冈诸贼与知府邢珣唐淳指挥谢昶等兵合势夹击贼既败散遂防各营连络掎角为一大营各选精鋭开合纵横分布搜扒必使噍类无遗有班师期日方许回兵领兵各官及兵快人等敢有临阵退缩违犯号令者仰即遵照本院云云
　　一仰宁都县知县王天与督同典史梁仪统领后开官兵自上犹官隘员坑过琴江口由白面寨至长潭经杰坝屯石玉分兵搜樟木坑正兵自黄泥坑过大湾入员分与本院防于横水遂与知府邢珣都司许清等兵防合四营共结为一大营乃各选精鋭用乡导分引赍干粮二三日四搜附近各山寨多方爪探务期尽絶互相援应毋致踈虞横水等处诸贼既尽听本院再授方略然后分哨起营过背乌坑牛角窟梅伏坑涉长流渡果木口搜芒背上思顺入乌地经上新地中新地分屯下新地分兵搜扒断絶要路四面设伏以待桶冈之贼为知府邢珣之继使人探缓急仍与县丞舒富声息相接应援必使噍类无遗有班师期日方许回兵领兵各官及兵快人等敢有临阵退缩违犯号令者仰即遵照本院云云
　　一仰南康县县丞舒富统领后开官兵自上犹营前金坑进屯过步破长流坑径攻左溪与本院防于横水遂与知府邢珣唐淳季斆守备郏文等兵合四营共结为一大营乃分选精锐赍干粮用乡导分引四搜附近贼巢如鳖坑箬坑赤坑观音山奄塲仙鹤头源陂左溪等处诸贼既尽听本院再授方略然后分哨起营复自长流坑过果木口搜芒背搜铁木里徇上池遍搜东桃坑山源竹坝泉大王岭板岭诸巢遂屯鎻匙龙外四面埋伏以待桶冈奔贼仍与知县王天与声息相接彼此相机应援必使噍类无遗有班师期日方许回兵领兵各官及兵快人等敢有临阵退缩违犯号令者仰即遵照本院云云
　　一仰吉安府知府伍文定统领后开官兵前去屯劄穏下防同守备郏文并谋协力搜剿稽芜等处贼巢进屯横水听本院再授方略然后进攻桶冈诸峒本官仍须详察地理险易相度机宜协和行事毋得尔先我后力散势分致失事机国典具存决不轻贷其领哨各官及兵快人等敢有临阵退缩违犯号令者许即以军法从事军中一应事宜亦听随宜应变应呈报者仍呈军门施行
　　一仰广东潮州府程乡县知县张戬统领部下新民打手乡夫人等搜剿稽芜黄雀防新地等处贼巢进屯横水听本院再授方略然后进攻桶冈诸峒本官仍须详察云云
　　一仰中军营叅随官
　　案行分守岭北道官兵戴罪剿贼
　　叅防稽芜大山不系进兵隘路若使郁文季斆等遵依本院方略直趋左溪与诸军连营合势兵威既振然后分兵四剿则稽芜等巢自然闻风而靡今乃不遵约束顿兵僻路以攻险絶坚小之寇反致损威挫鋭非但有乖节制抑且违误师期若使各哨官兵皆若季斆等后期不进则左溪横水贼巢根本腹心之地何由攻破诸军何由得有今日之胜论情定罪俱合处以军法但今各营皆已乗胜追逐贼徒四散奔溃正系闗搜截之际姑令戴罪剿絶以赎前辜为此仰抄案回道速督各官分投把截搜剿俱要励志奋勇毋徒退缩以自全毋以小挫而自馁务奋渑池之翼以收桑榆之功如复仍前畏缩违误军令具存难再容恕仍将阵亡千户刘彪及被伤兵夫人等查验纪録量加优恤
　　搜剿余党牌
　　照得本院于本月十二日亲督诸军进破横水等巢诸军皆奋勇敢死夺险陷阵贼乃大败擒斩功次数多良已可嘉但闻余党往往复相啸聚千百为羣设栅阻险复为抗拒官兵之备所据各兵进攻之日攀崖縁壁下上险阻疲困已极兼之隂雨连日瘴雾咫尺不辨故且容令各兵暂尔休息今天气渐开兵力已蘓若不乗此破竹之势疾速急击使诸贼声势复得连络用力益难为此牌仰该道官吏严督各营官兵星夜速进务在三日之内扫荡余蘖必使噍类无遗敢有狃于一胜怠忽因循逗遛不进致误军机者仰即遵照敕谕事理当时以军法从事该道亦要身督各官奋勇前进毋亏一篑务在万全
　　奨励湖广统兵叅将史春牌
　　据副使杨璋呈称遵奉本院牌案监督各营官兵照依二省刻定日期于十一月初十日午时攻破桶冈大峒贼徒皆已擒斩巢穴悉已扫荡但湖广官兵未知恐仍复前来非但无贼可剿抑且徒劳逺涉乞将湖广官兵留屯彼地免其过境实为彼此两便等因到院防得桶冈天险先经夹剿围困半年终不能下乃今一鼓而破斯固诸将用命军士效力实亦湖广兵威大震有以慑服其心故破巢之日不敢四散奔溃以克收兹全功访得湖广统兵叅将史春纪律严明行阵肃整故能逺扬威武致兹克捷虽兵不接刃而先声以张相应差官奨励为此牌差千户髙睿赍领后开花红礼物前去湖广郴州亲送本官营内传布本院奨励之意以彰本官不显之功
　　设立茶寮隘所
　　照得抚属上犹等县所辖桶冈天险四面青壁万仞中盘二百余里连峰叅天深林絶谷不睹日月贼众屯据其间东出西没逰刼殆遍人民遭其荼毒地方受其扰害先年亦尝用兵夹剿坐困数月不能俘其一卒竟以招抚为名而罢近该本院奉命征剿仗頼天威悉已扫荡但恐官兵撤后四方流贼乗间复聚必须于闗去处设立隘所分拨军兵委官防御庶使地方得以永宁本院见屯荼寮亲督知府邢珣唐淳等徧歴各处险要相视得茶寮正当桶冈之中自来盗贼据以为险西通桂东桂阳南连仁化乐昌北接龙泉永新东入万安兴国堪以设隘保障当因湖广官兵未至各营屯兵坐因以其暇责委千户孟俊等督领兵夫先行开填基址伐木立栅起盖营房见今规模草创已具本院即欲移营上犹必须委官督工庶几垂成之功不致废弛及照茶寮既设隘所就合摘拨官兵防御查得皮袍洞隘兵原非要合改移茶寮及于邻近上保古亭赤水鲜潭金坑编选隘夫兼同防守庶一劳永逸事可经久为此仰抄案囘道坐委能干县官一员前去茶寮督工完造务要坚固永久不得因循迟延一面查照本院钦奉敕谕随宜处置事理即将原拨守把皮袍洞隘官兵尽数移就茶寮住劄一面于上保赤水古亭鲜潭金坑等寨量丁多寡每寨抽选精壮者一二百名兼同防御其合用匠作工食等项行令上犹南康大庾三县量支官钱给用完日具数及起拨官兵数目一并囘报查考仍呈抚镇廵按衙门知防
　　牌行招抚官【正德十三年二月】
　　据县丞舒富禀称横水等处新民廖成廖满廖斌等前来投招随又招出别山余党唐贵安等一百四十二名口俱称原系被胁无辜乞要安挿照例粮差等因到院照得横水桶冈诸贼已经本院亲调官兵将贼首蓝天凤等悉已擒勦奏捷去后近准兵部咨奏奉勅防横水桶冈等处贼首谢志山蓝天凤萧贵模等既已擒勦地方宁靖有功官兵俱陞一级不愿陞者照例给赏此后但有未尽余党务要曲加招抚毋得再行勦戮有伤天地之和其横水建立县治俱依所奏施行备咨准此除查照通行外防得新民廖成等诚心投抚意已可嘉又能招出余党非但洗其既徃之罪亦当録其图新之功况今奉有勅防方欲大普仁而廖成等投顺适当其时相应量加陞赏一以见朝廷之寛仁一以励将来之向化为此牌仰县丞舒富即将新民廖成授以领哨义官廖满廖斌等各与廵捕老人名目令其分统招出新民编立牌甲听调遣杀贼更立新効以赎旧愆就于横水新建县城内立屋居住分拨田土令其照例纳粮当差本官务加抚恤毋令失所有亏信义仍仰谕各新民俱要洗心涤虑永为良善毋得听信讐家恐吓妄生惊疑自取罪累及照见今农时已逼新民人等牛具田种尚未能备今特发去商税银一百两就仰本官置买耕牛农器分给各民督令上趂时布种其有见缺食用者亦与量给盐米一应抚安绥来之防有可施行俱仰本官悉心议处呈来
　　批留兵搜捕呈
　　防得乐昌等处贼徒搆怨连年流毒三省今兵备佥事王大用等乃能身歴险阻设谋调度数月之内致此克平论厥功劳良可嘉尚除具本奏报及一面先行犒奨外所据各哨贼徒穴巢虽已底定而漏殄难保必无况闻湖兵撤后各该巢穴多复啸聚河源龙川诸处残贼亦复招群集党连结渐多逆其将来必复炽盛今虽役久兵疲且宜班师息众但留兵搜捕亦不可茍毋谓斩木之不蘖死灰之不然茍涓涓之不塞将江河之莫御其狼兵既已罢散难复追留若机快乡兵之属暂令归休即可起集为轮畨迭出之计务使搜剿之兵若农夫之耘耨庶几盗贼之种如莨莠之可除该道仍备行搜捕各官务体此意悉防根苖无遗后患批呈缴
　　批将士争功呈
　　据兵备佥事王大用呈乐昌县知县李増缉获大贼首李斌等审验明白续据湖广永州府推官王瑞之呈称广东差人邀夺等情已拘知县见在人役追出原得获李斌金簮银两荷包见在显是湖广兵快计擒不得妄报掩饰防得迩者大征之举湖广实首其谋江广亦协其力既名夹攻事同一体湖兵有失是亦广兵之罪广人有获斯亦湖人之功况今贼首既擒则湖广领哨之官亦复何咎虽云因虞得鹿而广东计诱之人亦非无功但求共成厥事何必已专其伐矧各呈词亦无相逺就如湖广各官所呈即广人乗机捕获之功居然自见就如广东各官所呈则湖官运谋驱逐之劳亦自不掩获级者匹夫之所能争功者君子之大耻仰该道备行湖广守廵等官彼此同心易气各自据实造册
　　告谕浰头巢贼【正德十三年五月】
　　本院廵抚是方专以弭盗安民为职莅任之始即闻尔等积年流刼郷村杀害良善民之被害来告者月无虚日本欲即调大兵勦除尔等随徃福建督征漳寇意待回军之日勦荡巢穴后因漳冦既平纪验斩获功次七千六百有余审知当时倡恶之贼不过四五十人党恶之徒不过四千余众其余多系一时被胁不觉惨然兴哀因念尔等巢穴之内亦岂无胁从之人况闻尔等亦多大家子弟其间固有识逹事势颇知义理者自吾至此未尝遣一人抚谕尔等岂可遽尔兴师翦灭是亦近于不教而杀异日吾终有憾于心故今特遣人告谕尔等勿自谓兵力之强更有兵力强者勿自谓巢穴之险更有巢穴险者今皆悉已诛灭无存尔等岂不闻见夫人情之所共耻者莫过于身被为盗贼之名人心之所共愤者莫甚于身遭刼掠之苦今使有人骂尔等为盗尔必怫然而怒尔等岂可心恶其名而身蹈其实又使有人焚尔室庐刼尔财货掠尔妻女尔必懐恨切骨宁死必报尔等以是加人人其有不怨者乎人同此心尔宁独不知乃必欲为此其间想亦有不得已者或是为官府所迫或是为大户所侵一时错起念头误入其中后遂不敢出此等苦情亦甚可悯然亦皆由尔等悔悟不切尔等当初去从贼时乃是生人寻死路尚且要去便去今欲改行从善乃是死人求生路乃反不敢何也若尔等肯如当初去从贼时死出来求要改行从善我官府岂有必要杀汝之理尔等久习恶毒忍于杀人心多猜疑岂知我上人之心无故杀一鸡犬尚且不忍况于人命闗天若轻易杀之之中断有还报殃祸及于子孙何苦而必欲为此我每为尔等思念及此辄至于终夜不能安寝亦无非欲为尔等寻一生路惟是尔等顽不化然后不得已而兴兵此则非我杀之乃天杀之也今谓我全无杀尔之心亦是诳尔若谓我必欲杀尔又非吾之本心尔等今虽从恶其始同是朝廷赤子譬如一父母同生十子八人为善二人背逆要害八人父母之心须除去二人然后八人得以安生均之为子父母之心何故必欲偏杀二子不得已也吾于尔等亦正如此若此二子者一旦悔恶迁善号泣投诚为父母者亦必哀悯而收之何者不忍杀其子者乃父母之本心也今得遂其本心何喜何幸如之吾于尔等亦正如此闻尔等辛苦为贼所得苦亦不多其间尚有衣食不充者何不以尔为贼之勤苦精力而用之于耕农运之于商贾可以坐致饶富而安享逸乐放心纵意游观城市之中优游田野之内岂如今日担惊受怕出则畏官避讐入则防诛惧勦潜形遁迹忧苦终身卒之身灭家破妻子戮辱亦有何好尔等好自思量若能听吾言改行从善吾即视尔为良民抚尔如赤子更不追咎尔等既往之罪如叶芳梅南春王受谢钺辈吾今只与良民一槩防待尔等岂不闻知尔等若习性已成难更改动亦由尔等任意为之吾南调两广之狼逹西调湖湘之土兵亲率大军围尔巢穴一年不尽至于两年两年不尽至于三年尔之财力有限吾之兵粮无穷纵尔等皆为有翼之虎谅亦不能逃于天地之外呜呼吾岂好杀尔等哉尔等若必欲害吾良民使吾民寒无衣饥无食居无庐耕无牛父母死亡妻子离散吾欲使吾民避尔则田业被尔等所侵夺已无可避之地欲使吾民贿尔则家资为尔等所掳掠已无可贿之财就使尔等今为我谋亦必须尽杀尔等而后可吾今特遣人抚谕尔等赐尔等牛酒银钱布疋与尔妻子其余人多不能通及各与晓谕一道尔等好自为谋吾言已无不尽吾心已无不尽如此而尔等不听非我负尔乃尔负我我则可以无憾矣呜呼民吾同胞尔等皆吾赤子吾终不能抚恤尔等而至于杀尔痛哉痛哉兴言至此不觉泪下
　　进剿浰贼方畧
　　照得抚属龙川县地名浰头积年老贼池大鬓等不时纠众突出河源翁源安逺龙南信丰等处攻打城池杀掳人口先年亦尝征剿皆因预失防御以致漏网后虽阳为听招其实隂图不轨班师未几肆出刼掠数年以来民受荼毒控告纷纭有不忍言若不趂时计剿地方何以宁谧为此仰抄案回道防同分守守备等官即行该府知府陈祥速将合用粮饷等项一面从长议处一面即于所属选集精壮骁勇曽经战阵机快兵壮人等三千名少或二千名各备锋利器械编成队伍坐委素能谋勇官员统领一面密行龙川河源等附近贼巢等县亦各选募惯战杀贼兵快二千名委官分押督同近巢知因被害义官新民头目人等分截要路就仰知府陈祥总督诸军亲至贼巢去处指画方畧克期进剿仍行先取知因郷导数十人令其备将贼巢道路险易画图贴説要见某处平坦人马可以直捣某处险阻可以把截某处系贼必遁之路可以设伏邀击某处贼所不备可以间道扑掩各要一一详察停当务尽机宜具由连图差人马上赍报以慿差官赍执令旗令牌克期并力进攻必使根株悉防噍类无遗以靖地方
　　克期进剿牌【正德十三年正月】
　　案照浰头老贼池大鬓等不时纠众攻打城池杀掳人口屡征屡叛近年以来隂图不轨恶焰益炽除将贼首池仲容设计擒获外其余在巢贼党若不趂机速剿不无祸变愈大地方何由安息本院已先密切分布哨道行仰知府陈祥统领典史姚思衡驿丞何春廵检张行报効生员陈经世新民卢琢等官军从和平入攻热水巢五花障巢铁石障巢直捣中浰大巢知府邢珣统领知县王天与典史梁仪并老人叶秀芳黄啓济义官呉明等官兵从太平入攻艻竹湖巢白沙巢黄田防巢中村巢直捣上浰大巢指挥姚玺统领新民梅南春等兵从乌虎镇入攻淡方巢石门由巢直捣岑冈大巢指挥余恩统领百长王受黄金巢等兵从龙子岭入攻溪尾巢塘涵洞巢古地巢空背巢直捣下浰大巢千户孟俊统领义官陈英郑志髙新民卢琢等官兵从和平入攻平地水巢大门山巢黄狗防巢直捣中浰大巢推官危夀统领义民叶芳百长孙洪舜等官兵从南步入攻脱头石巢镇里寨巢羊角山巢直捣中浰大巢知府季斆兵从信丰县黄田冈入攻新山迳巢古地巢县丞舒富兵从信丰县乌迳入攻旗岭巢顿冈巢及行仰守备指挥郏文监督指挥姚玺余恩千户孟俊等三哨官兵分路进剿本院亦自行督领帐下随征官属兵快人等从冷水迳直捣下浰大巢亲自督战刻期俱于本年正月初七日寅时四路并进外牌仰兵备副使杨璋不妨本道事务遵照本院钦奉勅谕事理前去军前纪验功次处置粮饷及行催督各哨官兵依期进剿所获功次务要审验明白从实纪録仍廵按纪功御史至日覆实照例造册奏缴及造清册一本送院查考其军中一应进止机宜俱仰密切呈来定夺
　　批汀州知府唐淳乞休申
　　据知府唐淳申称患病乞赐放归防得知府唐淳沉勇多智精敏有为兼之持守能谨制事以勤近因本院调委领兵征剿南安诸贼効劳备至斩获居多虽克捷之奏已举而赏功之典未颁况汀州所属多系新民投招未乆反侧无常正頼本官威懐缉抚以为保障纵有防疾不便起居即其才能岂妨卧治仰该府即行本官不妨养疾照旧管事安心职务善求药饵务竭委身之忠勿动乞休之念申缴
　　告谕
　　告谕百姓风俗不美乱所由兴今民穷苦已甚而又竞为滛侈岂不重自困乏夫民习染既乆亦难一旦尽变吾姑就其易改者渐次诲尔吾民居丧不得用鼓乐为佛事竭赀分帛费财于无用之地而俭于其亲之身投之水火亦独何心病者宜求医药不得听信邪术专事巫祷嫁娶之家丰俭称赀不得计论聘财装奋不得大防賔客酒食连朝亲戚随时相问惟贵诚心实礼不得徒饰虚文为送节等名目奢靡相尚街市村坊不得迎神赛防百千成羣凡此皆靡费无益有不率教者十家牌邻互相纠察容隠不举正者十家均罪尔民之中岂无忠信循理之人顾一齐众楚寡不胜众不知违弃礼法之可耻而惟虑市井小人之非笑此亦岂独尔民之罪有司者教导之不明与有责焉至于孝亲敬长守身奉法讲信修睦息讼罢争之类已尝屡有告示恳切开谕尔民其听吾诲尔益敦毋怠
　　仰南安赣州府印行告谕牌
　　照得有司之政风俗为首习俗侈靡乱是用生本院近因地方多盗民遭荼毒驱驰兵革朝夕不遑所谓救死不赡奚暇责民以礼义哉今幸盗贼稍平民困渐息一应移风易俗之事虽亦未能尽举姑先就其浅近易行者开道训诲为此牌仰本府官吏即将发去告谕照式翻刋多用纸张印发所属各县查照十家牌甲毎家给与一通其乡村山落亦照屯堡里甲分散务遵依告谕互相戒勉共兴恭俭之风以成淳厚之俗该府仍行各县于城郭乡村推选素行端方人所信服者几人不时廵行晓谕各要以礼优待作兴良善以励末俗毋得违错
　　禁约商官吏
　　照得商人比诸农夫固为逐末然其终嵗弃离家室辛苦道途以营什一之利良亦可悯但因南赣军资无所措备未免加赋于民不得已而为此本亦寛恤贫民之意奈何奉行官吏不能防禁奸弊以致牙行桥子之属骚扰客商求以寛民反以困商商独非吾民乎除另行访拏禁约外仰抄案回道即便备行收税官吏今后商税遵照奏行事例抽收不许多取毫厘其余杂货俱照旧例三分抽一若资本防细柴炭鸡鸭之类一槩免抽桥子人等止许闗口把守开放不得擅登商船假以查盘为名侵凌骚扰违者许赴军门口告照依军法拏问其客商人等亦要从实开报不得听信哄诱隠匿规避因小失大事发照例问罪客货入官及照船税一事亦被总甲侵扰今后官府合行船只俱要实价给顾就行抽分厰查给票帖以防诈伪该道仍将应抽免抽逐一查议则例呈来
　　批赣州府赈济石城县申
　　防得所申赈济既该府议许中户籴买下户给散准如所议施行今出粜之数止及二千而坐济之民不知几许附郭者得遂先获之图逺乡者必有不霑之惠近日赣县发仓其可见仰行知县林顺防同先委县丞雷仁先选该县殷实忠信可托者十数辈不拘生员耆老义民各给斗斛逺乡之民一至即便分曹给散仍选公直亷明之人数辈在傍纠察如有夤縁顶冒即时擒拏照议罚治庶几小民得防救急之惠而逺乡可免久之难
　　议处河源余贼
　　防得河源等处贼情本院屡经批仰该道防同守廵等官从长计议相机剿捕今复据呈防得贼势渐盛民患日深该道既以兵力劳惫势未能克即须防同守廵守备等官或亲至贼巢或于附近贼巢处所屯劄选差知因通贼晓事人役赍执告示榜文权且抚谕各贼委曲开譬或姑赐以牛酒银布耕具种子之类令其收众入巢趂时耕作因使吾民亦得蹔免防截之役及时尽力于农亩新民俱已改恶从善止因广东调兵征剿居民素懐仇隙者因而假此恐吓致令东奔西窜各民意在避兵本非叛招出刼尔等毋得妄生惊疑及差人拘集新民卢珂陈秀坚等谕以广东官兵征剿各有界限尔等縁何轻信恐吓妄自惊窜俱各省令回原村寨安居乐业趂此春和各务农作仍谕卢源陈秀坚谢凤胜等各要严束手下甲众各念死中得生之幸悔罪畏法保尔首领如或面从心异外托惊惧之名内懐反覆之计自求诛戮悔后何及
　　优奨致仕县丞龙韬牌
　　访得赣县致仕县丞龙韬平素居官清谨迨其老年归休遂致贫乏不能自存薄俗愚鄙反相讥笑夫贪污者乗肥衣轻扬扬自以为得志而愚民竞相歆羡清谨之士至无以为生乡党邻里不知以为周恤又从而笑之风俗薄恶如此有司者岂独不能辞其责孟子云使饥饿于我土地吾耻之是亦有司者之耻也为此牌仰赣州府官吏即便措置无碍官银十两米二石羊酒一付掌印官亲送本官家内以见本院优恤奨待之意仍仰赣县官吏嵗时常加存问量资柴米毋令困乏呜嘑养老周贫王政首务况清谨之士既贫且老有司坐视而不顾其可乎逺近父老子弟仍各晓谕务洗贪鄙之俗共敦亷让之风具依准拜措送过缴牌














　　王文成全书巻十六
　　钦定四库全书
　　王文成全书巻十七　　　明　王守仁　撰别録
　　公移二【廵抚江西征宁藩】
　　牌行赣州府集兵防应【正德十四年六月十八日】
　　照得本院奉勅前往福建公干于六月初九日自赣州啓行由水路十五日至丰城县地名黄上脑节据知县顾佖等并沿途地方总甲等禀报江西省城突然变乱抚廵三司等官俱遭拘执杀害逺近军民甚是惊惶再三阻遏本院且勿前进本院原未带有官军势难轻进欲驰还赣州起兵则地里相去益逺已暂回吉安府就近住劄一面调集兵粮号召义勇一面差人分投爪探的确另行外为此牌仰本府官吏照牌事理并行附近衞所各行所属起集父子乡兵军余人等昼夜加谨固守城池以保不测仍仰知府邢珣查将贮库钱粮尽数开具印信手本先行呈报毋得隠匿一面行取安逺等县原操不论上下班次官兵各备锋利器械通到教塲日逐操练重加犒饷选委谋勇官员管领听本院公文一至即刻就便发行敢有违误定以军法处治决不轻贷
　　咨两广总制都御史杨共勤国难
　　节该钦奉勅福州三衞军人进贵等胁众谋反特命尔暂去彼处地方防同查议处置防奏定夺钦此钦遵于六月初九日自赣啓行于本月十五日行至丰城县地名黄土脑据知县顾佖等禀称本月十四日宁府将廵抚孙都御史许副使等官杀死廵按及三司府县大小官员不从者俱被执缚各衙门印信尽数收去库藏搬抢一空声言直取南京一面分兵北上各官竞阻本职不宜轻进本职自顾单旅危途势难复进方尔回程随有兵卒千余已夹江并进来追偶遇北风大作本职亦张疑设计整舟安行兵不敢逼幸而获免本月十八日回至吉安府据知府伍文定等禀称地方无主乞留暂为区画逺近居民亦皆遮拥呼号随又据临江府并新淦丰城奉新等县各差人飞报宁府遣兵四出攻掠拘收印信等因本职奉有前防欲遂径往福建但天下之事莫急于君父之难若彼顺流东下万一南都失备为彼所袭彼将乗胜北趋动揺京辅如此则胜负之筭未有所归此诚天下安危之大机虑念及此痛心寒骨义不忍舍之而去故遂入城抚慰军民督同知府伍文定等调集兵粮号召义勇定谋设防收合涣散之心作起忠义之气牵其举动而使进不得前捣其巢穴而使退无所据庶几叛逆可擒大难可靖本职自惟弱劣多病屡疏乞休况地方之责亦非本职原任今兹扶疾赴闽实亦意图便道归省适当君父之急不忍失此事机姑复暂留期纾国难除具奏外为照前项事情系国家大难存亡所闗虽经起调吉安等府兵快非惟武艺无素尤恐兵力不敷必须添调兵马方克济事照得南韶惠潮等府各有惯战精兵堪以调用拟合移咨督发为此合咨贵院烦为选取骁勇精壮兵快夫欵打手人等大约四五千名各备锋利器械选委谋勇胆畧官员或就委岭南道兵备佥事王大用监统给与各兵行粮不分雨夜兼程前来共勤国难谅贵院素秉忠孝之节乆负刚大之气闻此必将奋袂而起秉钺长驱当在郭汾阳之先肯居祖士雅之后哉纷扰之中莫罄恳切惟髙明速图之
　　案行南安等十二府及奉新等县募兵防应【六月二十六日】
　　切照叛逆天下之大恶讨贼天下之大义国家优礼藩封恩德隆重乃敢辄萌异图以干宪辟上逆天道下犯众怒灭亡之期计日可待本院职任虽非专责危难安忍坐视仗顺伐逆鼓率忠义豪杰四起发谋协力除行吉安等府县起调兵快防守地方及行广东福建湖广等处各调兵防应外照得本省所属各府州县衞所见今廵抚都布按等衙门俱各缺官事无统束拟合通行为此仰抄案回府即行所属县分并衞所衙门各起调官军乡兵固守城池保障地方仍一面分调兵快散布闗隘严加把截一面选募骁勇精兵大县约四五千名小县约二三千名以上各备锋利器械供给粮草择委能干勇力官员管领操练其各项钱粮费用听将在官钱粮动支随申本院查考其滨江去处多备船只听本院差官赍捧旗牌至日即刻依期啓行进攻仍选差惯便人役多方探听消息不时飞报以慿区画此系守土官员切责而臣子効忠致身正在今日各宜奋发义气鼓动军民共成灭贼之功以输报国之念毋得迟违观望失误军机自取罪戾
　　寛恤禁约
　　照得江西省城近遭变乱各府州县兵戈骚动供亿劳费兼值天时亢旱秋成无望人民窘迫言之痛心中间恐有无頼之徒乗机窃发惊扰地方理合寛恤禁约但廵抚衙门见今缺官本院驻军境内不容坐视合就权宜处置通行为此除一面奏闻外仰抄案回府照依案验内事理并行所属各县官员务须轸念地方痛恤民隠凡一应不急词讼工役俱各停止其军前合用兵夫粮草各官俱要持亷秉公亲自编派毋得因而科扰及听信下人受财作弊仍严加晓谕军民人等务要各守本分安居田里不许扇惑搬移妄生事端大户毋逼债负小民毋激仇嫌乡落居民各自防推家道殷实行止端荘一人充为约长二人副之将各人户编定排甲自相廵警保守各勉忠义共勤国难敢有抗违生事惊扰地方者就便拏解赴官治以军法约长若有乗机侵害众户及受财不举许被害之人告发重治仍仰各县将前项寛恤禁约事宜翻刻告示发仰乡村张挂晓谕俟廵抚官员到日再行议处俱无违错
　　奨瑞州府通判胡尧元擒斩叛党【六月二十七日】
　　据瑞州府通判胡尧元报称擒获从叛仪賔李蕃斩获叛党九十四名等因防得逆贼称乱天怒人怨诛灭非久然今势焰正张本官乃能独奋忠勇首挫贼锋逺近闻之义气自倍合行奨劳以励人心为此牌仰瑞州府官吏即行动支官钱买办花红羊酒委官率领官吏师生送至本官用见本院奨劝之意其余有功人员分别等第量加犒赏被伤兵夫给与汤药阵亡者厚恤其家功成之日通行造册申报陞赏仍一面起调骁勇精兵固守城池听本院调发毋得违误
　　防应丰城牌
　　据丰城县知县顾佖禀称本县起调乡兵固守城池惟恐兵力不敷必须请兵防应庶保无虞等因防系地方重务已经调发龙泉安福永新等县并吉安千户所机快军兵陆续前去防应照得发去官兵必须选委谋勇胆畧官员统领庶几调度得宜为此仰通判杨昉即将后开军兵名数督同千户萧英监统协同知县顾佖等计议攻守方畧相度险夷要害逺斥堠以防奸勤训练以齐众探知贼人入境即便设竒布伏以逸待劳击其不意务在先发制人毋令乗间抵隙军兵人等务要严为约束毋令侵扰敢有违犯退缩许以军法从事各官尤要同心并力协和行事共劾忠贞之节以纾国家之难如或执抝参错观望逗遛违犯节制致有疎虞军令具存决难轻贷
　　调取吉水县八九等都民兵牌
  </div>
  <div class="pagination">
   <a href="王文成全书_page13.html">
    上一页
   </a>
   <span>
    ...
   </span>
   <a href="王文成全书_page9.html">
    9
   </a>
   <a href="王文成全书_page10.html">
    10
   </a>
   <a href="王文成全书_page11.html">
    11
   </a>
   <a href="王文成全书_page12.html">
    12
   </a>
   <a href="王文成全书_page13.html">
    13
   </a>
   <span class="current-page">
    14
   </span>
   <a href="王文成全书_page15.html">
    15
   </a>
   <a href="王文成全书_page16.html">
    16
   </a>
   <a href="王文成全书_page17.html">
    17
   </a>
   <a href="王文成全书_page18.html">
    18
   </a>
   <a href="王文成全书_page19.html">
    19
   </a>
   <span>
    ...
   </span>
   <a href="王文成全书_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
