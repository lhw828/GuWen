<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 246 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 246 页/共 296 页</h1>
    <div class="content">







　　弇州续稿巻一百八
　　钦定四库全书
　　弇州续稿巻一百九
　　眀　王世贞　撰
　　文部
　　墓志铭
　　吾山王次公墓志铭
　　余友王太学百谷自晋陵徙吾吴而无锡实介二郡之间百谷往来多与其邑之豪长者防所最善者夹山王次公夹山之王姓故匡其先有殿前七司扈者事宋艺祖而避其讳故去匡之三垂而为王其徙则自洛而南邑之匡洋桥以至武进之王巷最后复为夹山凢三徙而愈盛夹山之始彦文凢六世而为次公次公之父觐娶于潘有丈夫子四伯曰赵奉祀正学叔工部郎觉季太学生誉皆磊落自致经术显重公于中尤轩举谔谔自好十四补诸生数以文陵其偶二十进补国子上舍益有声祭酒称之然至大试辄不利而防其季誉不胜令之苛役也而避之令意其匿次公所而次公尝以酒事忤其里大豪豪乗间中之令谓次公实匿誉持之急杭方伯淮者力能得令轻重欲以为次公次公念实不匿誉弗请也令持益急时工部君以诸生试幸于台使者使者以次公诉行郡郡守某知次公富有所要次公谢不可则阳为令操大体竟夺次公国子而使者恚用他事论击守去矣次公复抗疏辨解不得人或谓不可以他途进耶次公谢曰我之无罪道路能悉之此命也且利我者乃以二千石而愽我我其归治生矣遂率妻子耕夹山之阳居数载傍畆益拓而时赋其稍入付家人子虽转息江淮间次公名能知人既得之则悉以相寄不为钩较予夺以故所入益赢而有余力则益多诵读古文载籍时时集子姓之资可进者诲之居恒谓能使我废科第不能使我废书性惠慈属嵗俭则尽出其蔵粟平粜以赡闾里而贷其贫者不问息义声渐隆隆起次公为人长身而颀广颡丰下目光烂烂注射人议论慷慨时时出意表里中少年多轻薄为小冠短后衣次公弗善也出则峩冠寛袍长袖襞积曵地以自表异众目属之而用伯仲皆宦逹郡邑见推择以为三老賔之学宫盖八十而卒以老病终次公至孝念父母蚤逝不逮养虽至笃老语及之未尝不陨涕也所以奉大母管备志物之飨奉祀君前殁次公子其子而成立之三十年如一日门馆无杂客客有文行者不惮屈节延礼之即欲挟重加次公次公弗受也其筑室治圃种种多逺计庶几樊夀张者故蚤失太学生而不衰家与名次公讳举字子庸始号二懐后更号吾山娶张继杨皆无出有二子而少者殇长曰鸿胪序班晓侧室杨出也娶亦杨女一适云南按察照磨龚济世孙男逢善娶于湏女三适诸生贵济美太学生李茂文字丘汝材次公之殁也晓将卜塟某地而以治命请状于百谷已又绍百谷请志铭于余工部君先司马之同举于辛丑者也返币而应之其辞曰
　　福有五曰富曰夀曰考终命而不言贵其次公之谓耶或夺或予造物之竒予匪幸得夺岂致之次公其即安于斯
　　慈溪邑文学鳯溪袁君墓志铭
　　始余栖恬澹靖时实与太原公同舍而太原公故尝师事少傅袁文荣公文荣公有族子曰宗泗茂才异等有声太原公居之娅戚之馆以不时入见辄相对饮食谈辨余得一二寓目焉无何宗泗出其所为文甚竒已又出其两子茂育茂英文则益竒既别去忽衰绖而过太原公即以太原公来介曰不肖得事公将借公宠灵之一言以为先君子夀亡禄先君子不待将使不肖负终天恨敢借之地下乎太原公从防之则成诺矣而茂英应省试魁其经宗泗挟以偕来而袖屠仪部长卿状曰请据而损益之登之石长卿予知友也其辞艳而不诬按状君讳镮字汝脩尝自号鳯溪其先居眀之郡郭有宋宝谟阁学士燮者死而崇祀四贤祠三传而灵卒官余姚令丧过慈溪之鳯皇山麓得地而塟之遂依以家焉又十传而为赠刑部郎照照生广东按察副使载则君之父也有三子伯与叔皆以訾得官叔稍显为布政司理问而君独业儒十六补邑诸生试辄高等宪副公爱之所之官挟与俱君益得奉庭训辨晳圣门义利之学与礼乐刑政之大者不独工娴于文辞已也最后宪副公乞身归而君母章宜人捐馆犹在殡倭暴起躏慈溪邑故无城宪副公仓皇跳山中别业兄弟鸟兽散君卧苫而哭曰父幸已脱奈何忍于死者即不幸有俱燬耳而倭竟不入也盖比闾无完室矣倭事定宪副公惩于警尽遣其家属而曰吾老此山中不归也君复独身侍宪副公且养且读书久之公暴得疾剧谓君曰谁谓而翁宦逹者凢数政而装若洗指一箧此主上嘉我劳于显陵役者金若干币若干以畀汝昆弟毋与也已而曰所以继我志者惟汝君雨泣唯唯宪副公既絶而伯季至君出箧曰即先君子有命而主上所以旌劳臣者孤敢私之让弗受伯季亦交相让乃尽以为二尊人营塟费即不给君之私币继之矣寻当析产君阳为不省者稍取下中而归其腴伯季伯先君二十年死更十年季亦死君皆为料理身后抚诲其孤遗尝有贾客许生与君以钱通负二百金不能偿君召而酒之面折其劵君故贵家子卑行闾里间人莫能迹其重也文荣公贫夙倚君父子晩节骤显取相位君对客不一名之而防长子宗洙前卒独宗泗在而茂育茂英及他孙茂名茂益皆补诸生君抚而叹曰所以不食大人托者我何有焉汝曹其勉旃君于书无所不阅老而益好之巻不去手客或风之岂尚为公车计耶乐事不可方何独在书君谢谓客吾以天下乐亡逾于书者且书故非公车所得専也君貌清羸顾神气殊自王与人语不能蔵其过而有所请则不平立直以故畏而更亲之年七十而癸未之嘉平其悬弧月也宗泗大合客高宴为君夀君与客酧酢不废礼至眀年上元之前一日晨起盥栉噉粥美端坐集子姓谆谆诲励若诀者顷而嗒然怪就之则已息絶矣闻者咸谓君得道蜕去不死也嗟乎君一书生耳岂其习于素缮命之术而真不死耶见其濵危不去母以为孝逊父遗于伯季以为弟折二百金之劵以为侠不引重贵族以为节而要自其天性纯至发之非有贵于孝弟侠节也其称君得道蜕去不死得无类是哉履顺而去逍遥自然以不凝滞于物之效也当予具草日则茂英已进士高第君二子六孙其六已前见而有茂功及未名者曾孙男一元哲所娶多名族
　　铭曰丰于后先而啬于躬其躬之不逮丰然亦已占之其即安于宫
　　仙居簿累赠兵科都给事中子心张公暨配周太孺人合塟志铭
　　张公者讳元卿字伯揆其先自唐右丞相始兴文献公九龄有弟曰九臯以子洛阳令抃故家东都八传而为宋晋陵尉直徙常州又八传而为端眀殿学士异宋且易社矣其子孙薄元徳不仕眀兴而有道谦者复徙吾郡之长洲生子景辉辉生灏灏生敞敞生珏盖世世隠于贾至珏而始慕为儒娶于仰举丈夫子八公其长也生而秀颖就外傅未几即善属文父爱而橅之曰勉哉吾贾赖尔而脱为择配得邑之着姓周君女是为太孺人婉防有才操既归公遂受筦钥寄朝夕羞馈必躬舅姑甘之每以诧所亲曰吾子妇若而人而吾食于长者未尝不饫也少不自其手吾舌能辨之已矣而公以文髙补博士弟子试必先诸弟子父益怜之不欲令仆仆郡邑为入赀进补太学生试复先太学诸生公益自励于学而太孺人日佐以勤而贾其锐曰妾未尝后夫子兴而先夫子宿也愿毋忽其三余而弃之公虽小倦为之作气以起太孺人恒自言吾宁忍束湿公也所要名胜为文酒防即不爱簮珥广市醇鲜公不知所繇置矣自公之在太学久有声遘大试辄困而犹欲奋一决太孺人止之曰命也且吾闻舅渐衰公心动亟归归而获奉父汤药以终其又久之为吏部选人得浙之西安簿时仰孺人己见衰状公弗察也太孺人复止公曰装未办可小缓行乎而诸弟子姓中表固强公抵治甫两月而仰孺人之讣至矣公恸几絶驰归治丧小间谢太孺人曰天乎卒不能用若言使先公无憾于我则惟若使吾母有憾于我则惟我盖公之先后举二丧易戚备尽以孝称里中亦太孺人有以相之也公服除补僊居时僊居甫中倭其民皆锋刃余而新旧赋累积司府责之急公条上其困苦状请得尽寛其旧而新是图报可于是咸感公意转输若流水更以最闻矣顷之倭警狎至公身自擐甲登睥睨昼夜察圮隳与士卒分功版筑间贼未至郭三十里谍知守御完整稍稍引去始公方议守而内不能安太孺人以间归视太孺人曰毋顾我存亡与子共之公益感慨自奋卒以完邑声称流闻上官上官徳公而亡以报且悯其防也俾摄郡之中津桥榷公念且有濡染又此丞别驾职也不欲侵之奏记力辞上官赓恚谓何物小吏乃敢为名髙必不以名借若然以公之居职无害也不能有所加而公忽忽倦防矣始公之力辞也太孺人实劝之至是复谓公咀藜可以代梁肉缓步可以代车胡刺促视人鼻目为公归而槖枵然垂也不以僊居一物名唯荐绅衿裾所赠文若讴谣之类而已公既归与太孺人相率为俭勤以具中人产伏臈不虞困然公每思父珏之不逮养也毋仰之不及终也居恒惨然内伤矣故署其斋室曰子心而称于人谓吾心一息而不忘乎子也当父之亡遗粟十而去七归自西安而母槖若洗矣知各有所属弗问也季弟殁而亡子遗帑佹千金公有五子当推为后而以让他弟之子自是皆化之肫肫为惇谨而防太孺人之父周君燬于火公曰于我乎养周君与其媪老死公曰于我乎塟遗孤未娶者公曰于我乎室然使公之不媿然诺者太孺人也公有五子而其四为诸生皆手授之书与教属文太孺人从旁解析出意表久之第四子睿甫举于乡父乃喜诧曰吾父谓我能脱家世贾当发之儒而不能竟儒用庶几是儿哉居三载公竟以老夀卒而太孺人始益为政益寛仁喜施意豁如也性颇喜西竺言第谓瞿昙氏之所繇称以能仁寂黙耳而奈何穷土木之雕饰羡衣珍食以资防手乎哉睿甫成进士改庶吉士读中秘书迎太孺人养闻之幡然曰吾尝从僊居公防南都预观高皇帝王业之盛今者乃获尽观之一何幸也既至睿甫奉觞而进太孺人然曰吾惜而父之不及享也既解馆为给事中于吏科以两宫徽号恩赠僊居公如其官太孺人封秩亦如之以翟芾进太孺人复然曰吾惜而父之不为封而赠也睿甫之解馆也有为之不平者太孺人曰留而史官出而谏官皆为人主司国是别贤不肖者也吾闻之史官之効缓而谏官速若奈何爱其缓者鼎思乃大悟寻复以皇子生公赠至都给事中而太孺人亦载给勅命所以奬称备至久之太孺人思故里睿甫乃以使事奉归里既返命复以念太孺人乞归亡何太孺人有微恙强自饰促睿甫发曰而岂吾有耶不以时报国而龌龊儿女子何居睿甫徘徊不忍发而太孺人病剧矣嗟乎睿甫位谏官论究人主得失与宗社安危大计即鲜有能遂其私者乃获以太夫人将而日食大官之饩满五嵗而扶侍之归又极汤药之致其视仰孺人之所得于僊居公者不大愉意哉虽然僊居公以蕞尔一尉完坚城谢腆畀奉志与其身为进退而卒不辱于其宦穷显悬殊所为轨一也公之卒以隆庆壬申九月十一日距其生治甲子得夀六十又九太孺人卒以万厯甲申十一月初八日距其生正徳丁卯得夀七十又八五子长汝化娶刘少司马公畿女次汝新娶夏吉府审理建寅女皆补长洲县学生次汝熈苏州府学生以太孺人病祷于神请代俄卒时人伤之又次则睿甫名鼎思以娶王氏为处士钱女文学行谊称名臣又次汝春侧室曹出先卒二女长适福安令袁曾次适王用宾孙男七士良娶顾士光娶周汝化出也士奎聘徐汝新出也士娶宋长洲县学生士毅娶归士正聘万士直聘吴鼎思出也孙女六长适吴文献顾应璧吕遵义查坤汝化出字汤某汝新出适蒋一鳌鼎思出曾孙二防士良出盖公卒之十四年而始与太孺人议塟卜地于邑之陈公乡子字圩新阡公之行检讨顾先生状之太孺人之行按察副使冯先生状之而睿甫具草焉二先生世所谓良史才也而以幽宫之石属之不佞则大不类然不能忍于生者为志而铭之
　　铭曰谁慤子职而谁翼之谁以邑障而谁壮之谁完志故垄而谁恿之谁诲廸厥后而谁右之匪惟俪于徳亦偕有遐识魄偶于斯过者式之日是谏议君之所树而二老人之遗
　　张幼于生志
　　嘉靖中以制科之业称公车者无若吾吴郡三张曰伯起曰防于曰叔贻防于始字仲举一曰敉叔贻寻夭而是二人皆厌去其业为古文辞益壮丽其名亦益着幼于交逰徧海内咸欲荐不朽之防于防于弗顾也一日东访余弇中而请曰有乐丘之石以干子余愕弗敢应已而曰不佞少长于君八嵗奈何任君身后防于曰固也世有不可知者我先子则犹可得之子子先我则无若子何兹乃有二幸夫及子之身而得不朽我也与我及之身而得覩子之所不朽我也子以为何若然则何以不君传而志为防于又曰传者传也志者志也我借子而传之乎则无若借子而志我之志也于是为张防于生志防于初名鹏翼已更名献翼其先自凤阳徙而金陵已又徙而吴为望族王父凖能积着起家有四子以伯氏叔氏材任治生弃之贾而仲季恂恂守经术仲卒繇乡举至台郡司理季防太学得金吾幕职而叔氏遂大廓其产以谊侠闻至倾郡邑叔即防于之父所谓云槎处士冲者也当是时处士以才能振其姓家所蓄三代敦鼎尊彛古图画书籍器翫即代称膏华者莫敢抗居恒自叹谁与我守者世得无以蔡中郎目我乎已而伯起生又七年防于生皆生而白晳姢好秀丽每出市人连袂曭盻属之曰谁家璧儿当非复尘世间物父怜爱之为置师塾日诵数千言稍受笔即能破累帋而所造语竒往往出意表年十七即以诗贽故翰林待诏文翁文翁世所推伏前辈无两辍食而读谓其客陆礼部师道曰吾与若俱不及也趣延入酒之而是时伯起业已名文翁客居数嵗遂客及叔贻陆君亦折行而与防于称诗故皇甫按察汸彭处士年黄处士姬水今刘按察凤尤相得唱酧无虚夕当是时操觚者以不得防于一语为歉防于寻防南太学两司成至不敢抗师礼引以为上客然至每大试辍不获儁伯起虽一获儁其试南宫亦畧如防于故借悲叔贻之夭而相率为厌去然防于之所谓厌去独举子业耳故治易至是益深湛其思自比于絶韦折挝而不已盖十年之中而成三易曰羲经约说曰羲经杂说曰羲经臆说已有读易纪闻读易韵考学易标闻后先将数十巻时人往往以博覈归之而未有能颛习者防于意不怿乃尽谢其故冠裳幅巾裋褐置轻舠呼笋舆縦防吴越诸名胜建牙握节之使邦君大夫与搢绅逢掖之贤豪长者多防于所故识即非故识而耳防于名者亡不延颈愿结欢张先生先生乃肯顾我幸甚坐未定辄命酒酒至则赋赋罢则谈谈剧则卜夜稍不迹方以内黛粉蛾防肩随之矣盖咸以何防拟防于惟防于亦自谓通隠也筑室石湖坞中貌防兄弟像而祠之始防于之及处士公也虽甚见怜爱而义方斩然小弗称则赐朴而嫡母叶太君敓而磨煦之若创其股生母许少君以有子故代家秉其诲防于不颛为慈防于精専其思以奉父及二母于三子中最为得二母心父及叶太君相继殁防于刻像私室以朝夕起居至伏臈荐馈哭声殷殷不絶少君为之感动曰我幸无恙是儿脩辞色而奉养我他日卒不讳奈儿目枮何其事伯起庄甚然伯起介少可而幼于多许晩节虽小异趣然未尝一息而忘推兄也吹埙和箎洋洋盈耳矣痛叔贻蚤逝亡以为地下者则谒志铭于余诸传诔哀挽多属之钜公名人云吾所不欲得不敢以加吾兄吾所欲得不敢不力于吾弟人以为实録防于念处士公先仲季父圽其奉侍二父益谨所进毳甘以日计非产之珎以月计衣履翫好以嵗计五服之内宗戚中表有恃而室家者急朋友之难逾于已若故诸生刘乔祖姚懋言兄弟韩昆徐素许髙朱三重医士马应龙防客张昂王人佐辈或馆饩或治丧塟或受孤寄或解纷难其始分谊不甚深往往竭财力为之弗计也若素所敦重及贵人长者弗暇计矣防于既以显重性又好客击鲜饮醇之欢亡虚日以故环所居顾家桥里巷车骑冠盖委积前后不絶守令倾耳而待防于亦时有闗说然不颛为所偏私人不能以是病防于其兄弟所居重于二千石然善自挹损舍人子有外鬬即被伤委顿犹好谢其敌而自引过至盗财物而露者犹掩覆之不使竟也事详家儿私语中家儿私语者防于所自着也防于念以任侠娄挫产仅图籍存而许少君益笃老不能舍之而北所蕴借不得摅防迹渐近不敢过数百里外娶妇朱为吾女甥贤亡子中嵗为防于置贰举三子而妇圽三子曰里曰仞曰顷以仞嗣叔贻意尤念之为仿颜氏家训凢十八条垂四万言以示轨物他所着诗文又数十万言其行世者十之六弇山人曰余读防于私语逺本天道迩证人事上标先徳下述已搆喆昆懿交纎善毕罗即毋论三子荅问为何所以立扬资事之道备矣所着诗文最伙不名一家言其诣亦以先后为至末大要才周而溢学积而宏今不必离古不必合匠心成法遇境辄防斯所以为秇苑之雄乎哉古者亲在不称老今许少君八十七箸无害而防于虬须猬磔双权若玉饮噉御内如少年乃遽敛其雄心而谋束身之地以身托得无为吊诡乎哉吾敢以其志志之且为约曰自此而吾与子所乏者非日俟而续焉可也赠奉政大夫南京兵部武选司郎中靖斋周公暨配谭宜人合葬志铭
　　周之先为晋将军开林其籍江阴不知所自至元而有夀一者由江隂徙常熟之双凤里双凤割属太仓遂为太仓人自夀一八传而为棠负隠徳有子二曰樗庵公榆庵公燧二公皆博达逺识兄弟友爱亡间凢举丈夫子十更子之益斥买书籍俾受而以其经荐最显者睢州学博士塾浙江叅政在工部主事土宁波知府坤广南知府墨工部司务埜皆能以其官荣二父而公所自出者榆庵公也少而最敏慧然眇一目父寝之以为不称宦迨年十三所应对摹画多了了当意始顾公而叹曰羣儿鼎贵易耳谁与代吾家秉者我知之矣稍长遂辍以属公而公善计数于米盐琐屑亡所勌厌訾用亦渐饶公故夺其家不获治经术意自伤曰吾闻良医之活人也殆不减良二千石何者其制命自我也于是尽取羲农轩岐俞跗卢扁仓公张李诸经传读之而精得其大指至切脉证汤液胶醴镵石蹻引能以意变化行之不尽按古方往往竒效然而不责酧以故尤得贫人心尝道遇一暴死者怜而诊之曰可无死也手剂药抉齿而进之渐苏再进之起矣他日复遇之魁然健夫也拜而曰吾市书人敢以经籍为诸郎君大用地公笑而受之公于书所不尽究者经术耳其他亡所不窥而又善偶对能为歌诗诸昆季聚饮好以诗相髙公辄先成则羣困以酒曰某语瑕某语弗瑜且不当先长者公酒至辄釂不色忤最后以髙秋登凤冈监者曰请授简当击案为节罚后成者公成最先而又最壮丽乃相顾吐舌曰吾等不复能困若酒矣各就罚而后罢防公长于诗若此然不欲名于人人亦无能名者始娶凌宜人有二子銮锷矣凢五年而死再娶谭宜人谭故虞之着姓防婉嫕甫十九归公时公产未立銮锷皆在褓人窃以少难宜人宜人能自强为勤俭操机杼篝灯而续日力恒至夜分右抱锷而左抚銮毋使有饥寒色既而自乳子铎与镳其爱必先銮锷而后铎镳也銮少敏甚公出所起市书人经籍以授之试为博士弟子往往称诸弟子冠属羸疾夭谭宜人哭之哀几亦不起宜人事尊章尤防慎与公争先为养王太恭人时时谓榆庵公吾今始有妇不虞中馈矣宜人之精力専于二老人以次治客供张而其自奉不二簋幽菽脱粟而已簮荆繻布委蛇于妯娌锦绣间意豁如也榆庵公与王太恭人相继圽则公与谭宜人皆以孝闻而久之铎镳相继补愽士弟子铎尤颖脱公谓宜人幸而兄所受经籍犹在自恨老矣若庶几及之然未几何而公卒巳谭宜人亦卒公得年六十七谭宜人六十一耳盖又十七年而铎成进士授南京兵部主事眀年以上登极赠公如其官谭为安人眀年为武选郎中遇建储恩赠公复如之安人进为太宜人又十年郎中以漳州太守移病归里盖选地者久之而始得吉壤于某处谋以嵗丙戌合葬乞行太仆卿徐先生爌之状而属志铭于世贞则锷以太学生镳以州学生皆前后夭仅漳州守在銮娶郁亦夭锷娶陆继朱漳州守即铎娶张封亦宜人镳娶朱继陈孙男六人法娶梁淛娶谭继沈锷出汀太学生娶唐汾聘项铎出洢州学生娶顾淦亦州学生娶郏镳出孙女五太学生郏一阳昆山县学生朱景星张敏求龚某郡学生凌学诗其壻也曽孙男四孙女七婚嫁皆名族公讳室字安卿别号靖斋世贞曰长者哉靖斋公也医不责酧诗不市名诸所为徳冥冥耳然以一布衣偶俱于诸金紫中而无愧色至所谓金紫者以次代尽而公之后人始大显振振绳绳而公与谭宜人俱拜天子之爵位纶綍于其身后其视伯仲得孰多哉则又曰妇哉宜人也俭不啬养慈不偏惠可以风矣是用志而铭之铭曰隠其徳缓其获不于其身于其后人其蜕已陈其蔵则新盖久而二老人始获返于真
　　黄母王太孺人墓志铭
　　余仲氏宦江右时于试棘中得诸生黄章庆云既撤棘见之美少年人也而又能为古文辞仲氏器之为其父后渠君志幽宫之石居四年而章庆之母王太孺人复卒又三年楼行至余里居以仲氏书介而请曰无禄先君子即世不孝怦怦者十年所而未有以慰地下也赖天之灵席仲君不朽亡几而毋氏继之惟是卧苫于庐不敢越步武今者服除矣而乃获计葬葬而以母氏不朽请也则惟仲君之惠是徼余固谢不佞不获辞则读其友驾部郎胡君所着状曰其言媺而覈可徴也为志之太孺人者其先自琅琊与余同系后徙抚之金溪王父教授公序有子三仲曰东石公蓂与其兄银台公萱相继成进士为礼部郎尝上疏抗论大计于武宗朝再予告里居读书山中着眀金溪之学召补学政使者于浙不应天下益贤之东石公艰于子逾壮而始举太孺人梦有以鼔吹拥一儿至者胷有文曰恭人已太孺人生东石公名之恭且曰恭女徳也生而端庄静凝不妄言动东石公爱之口授内则女训诸篇皆诵则进之经术经术成东石公每诧语人是儿男子者当褎然吾上虽然亦何必减曹大家偃蹇于配者久而得后渠君某当是时后渠君伟晢为文音有儁声而其父太仆公某策名贤书与东石公俱以金溪之学显两家乔木相望里人艳之太仆公防南廱师事湛文庄公若水后渠君从预闻文庄学且益壮意不可一世士东石公闻而召朂之始束书称门下生盖晨而就正东石公也夕而太孺人佐之诵且诵且讲说后渠君欣欣谓一时得良师友矣太孺人归后渠君久亡子为后渠君买数媵躬衣食之俟浣濯期而后荐太孺人寻举一子章庆久之媵亦举一子太孺人爱之逾于章庆也曰吾非矫而逾之顾吾所不急则且益缓寻病殇太孺人哭之恸后语及泪辄簌簌下不禁也盖后渠君卒之嵗而媵复举一子仅三月太孺人惨焉而任二子母且父之矣始后渠君慷慨重气谊不寝然诺邑亡赖子匿其锐阳出下及其卒也则多布爪牙借权市势公私为陵舞太孺人所以应之有余度无我何则为穽穽章庆太孺人以昼隠章庆而夕授之书时凄然泣曰即汝才而不自振拔独不念隤两宗脉耶章庆亦泣益奋于学既得隽而后安亡赖子亦避去太孺人严重寡言笑隠约成性终其身无美衣媮食之奉然好施予周人之急甚于已章庆又为余言太孺人非直徳学自东石公也乃其貌亦类东石公夫东石公所称是儿男子者当褎然吾上固尔太孺人女而男子者也即不男子何遽不东石公若也且夫太孺人之所繇名则休梦是践徳亦称之然此于令甲为四品阶今犹未验也将毋章庆之所能自力为太孺人身后荣者非耶太孺人万厯庚辰十二月卒距其生正徳戊寅夀有六十三章庆之娶为刘少子彦庆亦聘刘女二长曰诰归貭生何永元次曰诏归诸生王国岱孙男一履恩聘则胡君女女二曰履详许太学陈守身曰履宜未受聘后渠君家世行履详仲氏志中余乃复为之铭
　　铭曰有祠部为之父父亦曰有令女有太仆为之舅舅亦曰有令妇夫才而妻则曰齐子才而母则曰倪妻良于常母良于变二子志之后十年将休梦是践













　　弇州续稿巻一百九
　　钦定四库全书
　　弇州续稿巻一百十
　　眀　王世贞　撰
　　文部
　　墓志铭
　　泰兴令雅山吕君墓志铭
　　吕君十七而为诸生进补国子上舍三十七而乡试为第七人困公车者久之五十九而得泰兴令甫三月移疾归吕君之归未尝一日而忘过我客亦时时称吕君顾余方掩闗不能从事酧酢而又八年则吕君病矣谓其从子元学壻李纯曰幸及我之未死而得琅琊君志铭我欲生见之于是属其姻郭大夫纪其行甫就而吕君不起矣临絶犹手二子而曰必琅琊君志铭而后我瞑夫冯太史者良史也谒琅琊君必以太史状于是太史为吕君状且绍二子先而申君之治命太史与大夫皆余友也不敢以不文辞按状吕之先为岳牧着姓后居大梁至宋建康中而有维祖者得官杭之崇徳尉大梁为金尉以妻子老崇徳遂称其邑人凢十二传而君之父相官至沔阳州判官沔阳公有子三长曰山西行太仆寺丞焕季曰淮国仪賔熯君其仲也讳炯字心文地有雅山署以见志生而眀颖至性过人于书无所不窥习然以文过竒故多不録而其逰太学则为祭酒吕先生柟司业童先生承叙所赏识迨策名褎然前列缙绅好称说之矣始吕世世什一累息而沔阳公稍用本富其盛至倾邑然性严重不能折节官府邑中倭仓卒仅以身免倭既去议城城则沔阳公当版筑十六而他侮麕至非君之策名则立糜矣然君能忍訽练事豪有浸沔阳公槖而弗应者君宛曲譬解卒弗应乃割私槖隂遗之又有里贵人居间赂亦出自私槖前后积数千金皆以解沔阳公之祸沔阳公之祸解而不知其所繇也久始稍得之至疾革就书家老俾伯氏叔氏各以千金偿君家老尚恠谓此不足当半偿而君竟弃弗顾曰舍人子瞆瞆妄闻我何所捐槖太仆君长于君十余嵗君父事之家政壹听焉至于把门户扞外侮则一切自任不以烦太仆君太仆君老且死顾其耄妪襁儿曰吾生赖吾弟死复累吾弟奈何君雨泣而对曰必不兄负也自是旦夕朝其丘嫂益共谨拊循襁儿逾于已里有欺儿弱而搆之者君极力屏卫得免儿后名元启居恒谓人防吾仲父何以能至此仪宾君以尚翁主故留滞楚之子元学先归犹在稚君喜而诲养之以至成长今廪于博士庠有声所以语人如元启仪宾君一得予长告还君迎谓之吾失一兄得一弟差不至防然杯酒盘飡朝夕融融靡间也沔阳君夫妇之弃君时尚未举孙君忧之甚奔走相地偃蹇十余茔始得吉葬而元学生已元启生最后元学之同父弟元肇又生君大乐之曰先公之系振振矣即有子何必我而其防二亲以过毁且用相地劳成癖疾凢五试公车或中道返或弗克入始慨然曰去死无几矣终不忍以儒冠见先人地下其为泰兴泰兴渔盐邑也民以舟檝故易为盗君至则首捕治一二大猾刑简而政精其民恱服之守以上有难狱辄问吕令云何喜事者欲徙运道自常之孟凟过江径泰兴取杨子桥而出所费以巨万计君执不可曰运故道在也亡故而废之而更置焉如大农金钱何议乃止当是时淮以南方倚吕君重而君素宦薄且有妇沈孺人变上书移疾归两台监司公移数十止君不得士民强留君以数万计君从问道驱得免令署供张直百金君悉籍以属吏曰为我谢后令毋更烦民也邑父老讴思君不置嵗时走六百里问遗以为恒人或谓泰兴令岂有所不足耶材不任耶不称上官意耶君笑曰否否人故自有志且我偶倦逰耳因赋诗五章识者以拟元亮归去来辞云去舍不数武有园曰友芳志兄弟也亭池卉木嘉篠暎带之楼曰瞻云志思父也中置法书名画敦鼎之属日宴坐焚香诵老易离骚羣从戚执过之或四逺文士纳履请谒则延之花下割鲜酿醇佐以清言间发酧唱竟日夕不倦时一呼刀诣西郭外所谓五栁庄者撷露蔬剥笋蕨网逰鲤射浴鳬酒酣岸帻髙歌起舞顾影而笑曰吾不敢望五栁主人小饶酒资耳君风神潇洒美须眉秀目少时颇任侠裘马从有逰闲公子之富与名晩节尽洗去之独其好施予益甚尤急诸子姓兄弟间有一时殁燕中者悉为棺殓传致其丧归又厚防其孤有谒选而得镇逺仓使者以文凭质金脱他罪不能之任君为赎而遣之满考贫不能返君使人囊金而返之仲娣负官赋积百金以一稚系狱其得出亦君所偿也自君之为施不已而宗防姻戚执友以至闾左人人饱濡润无失职者顾君帑则益空或迫有所应不能亡假贷于富人诸负君劵以千计君负亦如之恒自计我不忍负人又不忍责人负当奈何防妇沈卒沈故沈敏仁厚顾君善施沈善积其遗赀颇裕君悉以解负其所存劵即弗尽折亦弗问也以故君卒而邑之人亡不罢市痛哭者要不特门以内然耳君既名髙为人所慕悦大吏至越者又多生平亲交君自匿不相闻徐司马拭抚浙不能得君一帋逾重之且代去旌君门曰孝友敦义邑令陈某者欲寛一氓罪曰为我赍百金博吕先生数行君曰数行易耳如闗説名无可洗令有死者郡下邑丞调棺君得美材应之郡俾丞以公赎五十金酧君直丞匿未予寻罢官去人谓君不可取偿乎君曰殓死令资生丞等耳杭守方某骤卒以亷故不克葬君倡诸缙绅裒金走其家经纪之义声隆隆官中然至长赋践更诸役不欲小异齐民尝损田百余畆以赡当赋者至有调发必身任其重曰吾居其轻重将谁属邑门堰隳堪舆家以不利学官弟子议复之君率百金以倡堰复而科第相望矣君尝泛宝应湖作羣舟多没君尽出其装募小舟分援之所全活甚众而不以姓名语人一士人宦留都欲私其妾子使所亲仆寓五百金于君亡何士人死仆来报君幸无知者请中分之君怒不听召士人诸子均授焉有仓使负官储若干将鬻其女君为讐其负女得不鬻小胥张相以孝闻病困燕中君呼医活之与俱归衣食之终身君与沔阳俞通判通家通判死长子亦死君捐金养其寡妻又为其季子还虚税脱身狴犴中素名能知人日者方大立以其术干君异其貌稍与之语知其能文勉之使归兰溪今补诸生有声君年仅六十有七亡子其终为君子者即元肇也君之大乐之乃若防云女四适太学生许天锡邑诸生徐国贤太乐生徐元眀季即诸生纯余所见者也少年负竒才髙行君能诗善书诗出入王岑诸家书得赵吴兴遗意所着有道徳经解山林漫言秇苑琐言友芳园杂咏素心居集蔵于家志曰吕君所自言人各有志信然哉以吕君之轻去泰兴令其鋭果殆隃于彭泽彭泽贫而乐吕君富而好礼则志以遇殊也彭泽之为乐乃自躬耕食力之外一饮一衣亦所资于人而吕君之所谓好礼则虽一饮一衣亦与世人共之夫吕君之所不逮彭泽者贫耳其行隂徳多矣乃寿不至中泽不衍后天之所报之者抑何薄哉太史公而在固当为之欷歔慨叹无已也虽然士为善以自快而已铭曰近侠而儒薄吏而循为施不已以终其身不蕲报天不责名人饮酒赋诗达生任真身缀下士名齐逸民古亦有之而君岂其伦也耶
　　鹤洲黄处士配王孺人墓志铭
　　嘉靖丙戌钱塘黄处士某之妇王氏卒眀年其子诸生汝亨杖苴秉谒入拜而泣曰母死矣而汝亨不肖无可以为母者防独有得公之一言以不朽地下耳余谢不敏且无故则不敢言以生者之无故则不肖诵公之书十载所矣公幸而惠之言母死可瞑也即不惠之言不肖且死与母俱不瞑也其绍胡君廷试复为之从防甚力余亦心悯之汝亨乃出一编谓余此所以志也既尽读其辞曰丽而剀可受志矣志曰孺人亦钱塘人也父曰古塘君某愽学能古文词亡子而孺人其最少女处士之父曰逸山君某贾而儒以赀倾里中而有六子亦独处士少又俱才各能得两家父母心而孺人又能佐其父纾家难父器爱之难其配逸山君闻而为处士委禽焉既入门则逸山君之贾日挫诸子长者皆徙箸去独孺人与处士奉逸山君夫妇而防古塘君捐馆妇李嫠处他女家无问供者孺人迎与俱处士念父贾已矣当以儒术显而力不足既补邑诸生则教授傍邑子借其资孺人独身治饘粥晨兴以奉尊嫜退而共母李靡不自愉快也属嵗侵度所储粟不给则贰其饔而身当其半菽逸山君窃恠之以间伺孺人食试为食不下咽乃叹曰吾几失吾孝妇处士所赍遗弟子资继之稍稍不乏矣而防嫜性病热羸甚孺人私性以人肉可疗羸密刲右股而杂糜进之弗觉也已处士覩其衵衣血察知状大叹咤曰奈何先我使我不得尽心于母已而某竟不起处士恸哭不欲生孺人之哀可知也然惧处士之遂不欲生也起而抚之曰知君不忍死者第独能忍于生者耶于是俱起勉治姑丧而益精心奉逸山君有子汝髙仅七嵗使之侍寝处务以寛逸山君意既老病寖剧孺人与处士昼夜袭服而侍汤药处士间迎医祷孺人即代之掖卧起逸山君意难之孺人跪谢曰大人惫至此而暇嫌之论哉已而逸山君复不起孺人与处士毁瘠如失姑时所以治祭葬皆获如礼寻倭事起焚烧里居三徙而孺人以强力自支其养母李不怠久之李复以老夀死孺人奉而合之古塘君兆始逸山君病而谓人赖吾妇吾忘老鳏母李病亦谓人吾赖吾女吾忘老寡人亦谓君若无他子及妇耶何以独子少子与妇谓母李无他女耶何以独女少女与壻孺人如弗闻也泣与处士曰不幸姑逝吾舅亦逝吾母又逝然吾夫妇得一效全力于所生者足矣何至与诸伯子及诸姊程功处士曰善防夫人之言吾敢有徳色始孺人以劳毁故得目疾迫暝则眊眊焉不察物已而忽眀识者以为诚感也处士数试不利遂弃诸生孺人辄严课其子读而亟寛处士曰妇少读书贤圣人如孔孟尚不遇以老且今天下宁屈若一人也而汝髙为诸生负儁声自诡芥拾科第矣而得弱疾呕血以死其妇范亦前死孺人乃大悲泣曰吾所不获志于夫子者以望若而若乃尔耶天乎于是汝亨弱有文矣少所授孝经论语大小学孟氏诸书皆依孺人防读孺人恒谓汝亨父兄之所未竟者悉属儿亦不易哉汝亨自奋励补愽士弟子每试辄冠其侪兾一为惊人之鸣而孺人病矣当其易箦时执处士手召诸子妇女孙膝前人人为好语慰诀且戒勿恸哭恸哭徒乱人意已而命所善比丘尼跌坐作偈示之则防岭中不落草句也寻合掌诵如来号使尼皆诵经右脇安详而逝盖茹斋素禅观者二十年以故尽洗散乱恐怖而超入忍地如此汝亨又称孺人笃厚伦理处士之叔兄死其父亦死取其孤抚之以至成立有家室不知其非处士子也女字沈九龄九龄亦孤稚也抚之壮而后归女且曰吾不忍名而赘也他族戚里妇女非子而母孺人者可屈指数呜呼借令处士君富几得及汝亨之贵而行其德可胜纪哉是故汝亨悲而有余痛也是宜铭
　　铭曰以一孱妇身而遘尊卑之变者若而曹然皆毋失其为亲何逝者之幸而生者之不辰启手告尽翛然返真然后知其所以御变者有定力而所遘者皆徃因呜呼妇其名而丈夫其人者耶
　　处士铜山张翁墓志铭
　　张翁之葬龙溪邑北青山也盖时犹称处士云而其后七年翁之季子惟方以进士教授吾郡间谒余慨然而叹谓其先人之行不能出闾里然坚直自遂有古烈侠风而其要实归于长者以故数履蹈艰险卒坦然而开九袠以终且有诸兄及不肖为之后然不肖竟未有以为先人不朽地也余悯而许之乃具事状以墓中之辞请君之状畧曰翁讳治字荣平铜山其别号也张之先世为龙溪人大王父曰均仁均仁之第五子宜茂宜茂之第三子秉华是为履垣公娶于阮有五子而仲为翁自均仁公来赀产以渐拓而子姓亦益繁然好为长者至履垣公渐旁落公生而磊砢英迈读孝经大学即能通晓大义多涉猎典籍手録其贤不肖者以自警勉稍长念其家食贫而伯氏弱不能操家秉慨然曰已矣谁与资吾学者且如我父母朝夕何强自力佐伯氏而抚诸弟俾成立然自是不竟学防履坦公与阮先后以忭养终翁素精堪舆家言竭赀力归公于同古杉仔岭而阮则冠顶蜈蚣穴诧曰吾卜而再得吉壤后必有兴者复创二第其一同古社与伯氏共之其一立家庙诸弟之所同处也翁负气防防不肯为里豪下诸生有贷翁百金而负势不欲偿者意翁孱不敌也翁讼于邑不胜讼于郡不胜众或撼翁何自苦乃尔翁不顾走之监司讼而胜矣顾割所偿以为诸生路资曰吾岂有憾于若哉吾自取吾平耳尝市巨室隙地而良有欲得之者翁故懽也冐巨室之姓以赎翁怒曰若亦舞我耶以若市则可以巨室赎则不可凡再讼于官卒弗与既而置酒好与之不恡也当创第时诸生某某有搆其违式者寻白翁与酒防酣好无间或谓翁是不尝齮龁汝耶翁笑曰彼齮龁我固妄我而效彼则亦彼也翁以有中外搆故奔走听理者五年不责佃租者三年归集其佃人语曰乗吾之危而匿吾税若不得称良寛若于三载而迫之一旦吾亦不得称仁今贷若若去我他佃矣翁性濶逹多智权子母因时为息徒手致千金而能以义散之居恒赈贫苦缮桥道焚贫人责劵所为徳非一而不自矜伐性勤甚即寸晷不容逸以为此窳惰渐也晩节遘倭警出入锋刃者五六嵗卒以其身与家免后至七十八乃得应诏为夀官有冠服而惟方应选贡遂荐顺天里有黠者援三十年废产以其家众据桥堑地而逼翁翁摄子弟姑避之曰吾少孱故不受舞今足以逞矣受舞不孱矣于是乡月旦益归翁郡举乡饮以翁为上僎翁生于治癸丑卒于万厯丁亥享年八十又七元配阮前卒有子二惟正娶李惟脩仕为常山尉娶黄女四适黄元科黄大祐蔡一俊蔡贤继配曹有子四惟毅邑诸生娶洪惟方自教授入为国子博士娶曾惟藻娶韩惟浑娶卢女三适潘荣贵李惠袭谢朝宾孙男九一统娶黄一纯娶林一防邑诸生一缤娶萧一韩一防一致一叙一熊孙女三曾孙男十二女十防嫁多名族志曰世所美言夀考令终多贤孙子至张翁备矣彼鲁朱家郭翁伯之流其谦退不争务行其徳视翁若过之然要以为名使耳所谓隂贼发于心而征于睚眦如故也是故身挫家析而声施不克终若张翁者有一于是乎孔子不云乎枨也欲焉得刚翁唯不欲故其刚长获伸而人不怨夫岂惟不怨天且益之矣是宜铭
　　铭曰刚而无虐直而温张翁所以永存而博士用之以教胄子者亦其遗轨耶
　　奉政大夫同知南宁府事莲峯陈公暨配赵宜人墓志铭
　　故致仕南宁同守陈公以嘉靖己酉卒于家前是丁未其偶赵宜人卒而至其年合葬于小捷山之原故少詹事黄文裕公佐采进士王凤翎之状而表其事于墓矣而窆石未有志若铭盖三十八年于今而公之冡孙徳基再为吾郡同守一日过余弇中而请曰事固不可知以王父之为长者而其葬也仅有表而不得志若铭以慰其幽然迟之三十八年而幸得遇足下足下能有意乎则王父死且不朽余故信黄文裕公言之核而贤徳基据而志之志曰公讳志敬字一之莲峯其别号也其先自赣徙南雄之保昌宋有朝奉郎常者宦于广州遂即属邑之东莞家焉累传而至公之大父珪尝输粟助县官赐勇爵父缙少为邑诸生弗克仕凡有子五人公其季也防而惇敏不肯从羣儿嬉稍长通经术补愽士弟子令有陈宁者试公文而竒之寘賔馆使二子从公抗顔不少假于令事毋所与久之领其省荐两上公车皆报罢卒业太学连丧其父母持丧哀毁骨立时人称之最后复上公车抵清河闸而同试者里人林载阳中漕卒狙击以死公曰林君去家万里卒死于外非我谁为白寃状治后事者谢诸同试生行矣吾独留为上书监司守令抵漕卒法调林君棺殓使艗首南而后发至则不及试矣公亦倦于其业乃就铨选得倅浔州以行一时义声籍籍故少保方公献夫为吏部郎赠公诗见意焉公于职専治赋乃创为规条白于上官行之不扰而办遂以材举连摄平南脩城贵县三令事所至有声实见旌礼时议汰冗员公当在汰格而铨部才之改倅南宁所専治亦赋公理之如浔也而田州之役起始田土帅岑猛骜而虐数钞畧隣郡总督姚公镆奏讨之大众聚南宁者数十万咸责饷公公从容为经理无乏兴师进猛走死而其党卢苏王受者分糺其余众以叛势张甚时武縁为兵冲督府议守者曰所见惟王倅材他皆弗如也遂檄公与参将张经都指挥施震守之公至治战守具甫毕而王受果悉其众距城三十里而军鼔噪声动地经震惧不敌相顾曰姑摄戍而避焉可也公拔剑指天曰不谓公等惫至此张睢阳何人哉谓武縁吾死地也或计且以牛酒犒受缓辞止之便公复怒曰牛酒不以犒师而以犒贼何也于私计便于天朝辱授甲立睥睨间指顾方畧士争自奋于是经震稍恃以强贼谍得状逡遁去矣公自以劳进同守而新建伯王公守仁来代镆意以二小丑可不烦兵而下召公幕府受计俾往谕之贼见公往慑曰是故守武縁使我望若金汤者也遂请降新建伯大悦寻移师掩入寨公以武縁之一旅从所部获级独八十余新建伯疏拟公为按察佥事兵备左江防病解任且卒遂格不行而林司马来代新建伯防讨忠江二州叛酋公复以思恩兵从破擒之州人犹汹汹公为经畧请迁卫周安以控其要筑城垦田次第抚循稍稍定矣然公絶不自言功赏亦不及而竟以老自解去林司马曲留公不得则极意揄扬公美给符传以行公之在南宁也有太平司理蔺宗逺者以瘴死而柩过之已而其孤死其家人亦死独二孀在流落者数年而公倡其僚悉槖而资使还归闗中闗中人刘正郎仕以谏戍南宁泣曰吾不忧死矣为文纪其事甚详公归不复及公家事觞咏自适而已而至笃老乃念其乡盐课之重困民援甲令言于朝被格具草且复上而以病不起矣得夀七十有二赵宜人者宋宗室后也温嫕闲妇规尤勤女红其治生刼刼逹乙夜犹未休以故能佐公亷公得寡内顾忧其卒之年则六十七也有子三廷对娶于邓继蔡廷颂出继于从弟先卒廷封娶林继彭女六人孙男四履复益都履即徳基隆庆辛未进士也孙女七曾孙男七燕毛燕喜燕赋燕式燕谋燕规燕臣孙女五公卒久之而学使者钟继英采士民议祀于南宁之名宦祠嗟乎公以一孱书生晩际而当末位乃能出其绪而建屏翰之绩此必有大过人者而竟不获越五品使之返初服以老死格之不足以得天下士如此哉然公竟不名功翛然而去之抑何恬旷自快也夫其先友而从试事谊也损槖而济数丧仁也损身以完危城忠也虽古特立独行之士有不能及者宜黄文裕之津津乎其称之也徳基娄治郡邑大较用公遗意而声过之然不以政繁而废忘王父之不朽于三十八年后可不谓孝哉是宜铭
　　铭曰是惟公与其室之蜕土厚而良鬰鬰生气以与徳嫓用克昌厥嗣
　　月潭和尚塔铭
　　万厯丙戌冬十月廿又六日月潭和尚示寂于吾州观音庵之右室越四日为十一月朔茶毗于州之北郭归骨于室前方丈地为甎塔以蔵之从其教也和尚姓杨氏以成化甲午生治已酉从师圆省祝发五防山嘉靖戊寅始受具足戒周行天下殆半于蜀卭僰山中最久隆庆辛未杖锡吾州吾与弟懋筑室居之凢七十年而后厌世縁俗夀百一十三僧腊九十八和尚以不欺为本以无住为宗以弥陀为父以释迦为师以净土为皈地以无为为法事不谈禅不防义不沾讲席无寒而已不备三衣无饥而已不强中食既得疾水饮者五日絶水者二日至夜分乃呼浴浴毕使僧雏诵无量夀佛经倾听既终奄然而化晨大雾顷之开霁朔之晨复大雾顷之复开霁缁素防送及观者盈万人咸合掌咨叹以为得未曾有世贞乃即塔刋石为铭
　　铭曰以縁而成以縁而住百十三年始以縁去同受生者得忉利天备享天乐亦逾百年虽则百年彼称一夕或天或人其等过隙乃知夀者于我无涉无苦无乐非福非业以铭师塔师了不知我义坐隳铭亦何为






　　弇州续稿巻一百十
　　钦定四库全书
　　弇州续稿巻一百十一
　　眀　王世贞　撰
　　文部
　　墓志铭
　　瑞昌王府三辅国将军龙沙公暨元配张夫人合葬志铭
　　辅国将军龙沙公讳拱树者余友人奉国将军多煃父也元配张夫人公之父曰镇国将军宸渥为瑞昌荣安王觐鐊第七子荣安王父为恭僖王奠墠恭僖王父为宁惠王盘烒惠王父曰献王权献王高皇帝之第十七子也寔开国于大宁已徙南昌仍故号公于髙皇帝五代矣始镇国娶于李封夫人卒亡子而其媵乃举二子已娶于戴亦封夫人始举公已又举公之弟拱柠俱封将军如公号公行虽叔也然居嫡而是时王母鲍夫人犹无恙爱而育之宫公少岐嶷有智量鲍夫人故能读孝经论语诸书公学语即口授之俱成诵五嵗就外傅日臆毛诗千言其眀年进贤舒芬过公父以公防好属之对立应舒恠不测后状元及第每每致书镇国谓而家第三郎天上麒麟也好为我致声防宁王宸濠反尽胁诸同姓子侯从军而镇国抗义不肯从王怒而幽之金坟厰是时公九嵗矣独与王母鲍及母戴俱二母日夜啼泣曰王一旦有天下奈而父何公笑曰反者徒自苦耳何法得天下且吾父患不与之异耳不患异也俄而镇国交闗守者得脱独身跳投妇家挟一力走建昌而防王宸濠困兵安庆城下王文成公守仁乗间袭南昌下之市井汹汹一妪持公而哭欲与俱投井公拂袖入视二母则梁且缳矣公亟止之曰来破城者义师耶当诛反者不诛不反者且吾虽防庸讵不如外黄儿已而兵至其别将曰王司理伟公出迎摄之曰公来诛反者吾父以不从反囚吾望义师若云霓耳司理竒其言而质之城人信署其门曰良且发一旅卫之公徐入而慰二母时坊市多中燹其焰距公门数歩辄熄念独不得镇国耗而镇国所之建昌曰方宰铎者素善镇国镇国欲诣京上变铎曰毋庸也吾闻王公师已下南昌谍知实身卫之还邸镇国既闻公前后语大诧曰不谓九嵗儿能办此吾殆弗如也亡何鲍夫人薨公哀毁称情至十五以例请天子为加封嵗禄八百石仪卫二十八给朝服公服常服各一袭冠履革带称是有司治第择防眀年始冠行三加礼冠礼之不讲久矣独公防镇国行之人谓公故嫡也何以不居镇国邸即镇国亦留公公固让曰令甲自诸王而上始异封吾知有吾兄而已不知谁嫡竟市东门瓯脱剪棘庐焉而防镇国与戴夫人俱以悍王变幽苦先后得疾公偕其伯仲昼夜东西奉汤药吁天请代疾寖剧公念以西剧状闻东则益镇国忧以东剧状闻西则益戴夫人忧每见必修容问瘳未则曰行瘳矣而戴夫人竟先薨镇国时时闻哭声又覩公状墨而甚瘁强起过丧所凶具饬执事井井知为公调度也收泪叹曰若尔吾复何忧亡何镇国亦薨公乃大发丧擗踊号哭毁瘠骨立既葬服除张夫人已被封诰矣而来归我夫人故名族也婉嫕有志操既归公与偕之东门庐将军拱柠甫九嵗有姊防稽郡君亦从公与张夫人抚爱之如子女为郡君择壻得仪賔王晓已又为拱柠择配已又请封册诸冠昏皆于公乎取公素好典籍积至三万余巻尚以不得东观秘书为恨上章请之世宗恱出御制敬一箴五经四书性理大全为赐公拜赐动色崇阁而严之公他亡所好唯好读书吟咏延贤士大夫折节为欢及好施予而已赖张夫人勤俭工治生累积纎防以寛之公弗问所从也甲辰乙巳间江右嵗连侵公悉出蔵粟治粥于邸以啖饿者所全活众是时张夫人已举二子而多煃长有异质公敕与余徳甫钟仲谟兄弟防为诸生业人或恠公官岂亦仿赵宋时开朱邸甲乙榜耶公笑曰此一代典制也使儿曹习之岂必借是而贵亡何多煃拜封册而张夫人捐馆当疾革时执公手谢曰妾幸得尚主君有二子庶几见头角为主君室一弟嫁一女弟所以相为亦足矣实不敢私尺布寸珥之橐以负主君所歉者始不获奉舅姑终不竟侍主君耳言絶而暝公痛之甚为文以奠其辞甚酸楚既而叹曰古称文生于情信哉当葬张夫人请于天子以多煃防不任窀穸欲挟与俱特赐许故事诸宗室送葬仅许一长者往而公之镇国也行第三不克从又居平不得出城闉恒心痛之至是治张夫人葬毕西驰以一中牢祀镇国及戴夫人于新建之石壑山伏地哭且絶而苏手益封树复西驰谒恭僖荣安二王园复西驰谒献王惠王二陵追感先徳与叛者之倾宗社熂叹悲咤久之俱有诗以纪还治家庙脩烝尝益饬曰吾嫡也不可以他委公故多读书而尤邃于天文遁甲竒门演禽太乙六壬诸家言当是时天下北被冦南中倭士大夫释绅衿而谈战陈大吏之宦于公地者太宰胡庄肃公松大司马凌公云翼御史中丞康公朗涂公泽民所得于公尤多而余徳甫时已登第为尚书比部郎郎有李攀龙徐中行梁有誉吴国伦宗臣及余世贞者与徳甫相切劘为古文辞有誉死而得张佳名籍籍一时或以比邺中七子多煃时尚少闻而叹曰铜山西倾洛钟不东应哉彼且以我非夫也强自力以诗及书绍徳甫而先后通诸公咸赏异之其后徳甫罢闽臬归公治芙蓉园以居多煃而时召徳甫徳甫兄事公而弟蓄多煃惟公亦时时解頥曰毋论徳甫即吾与儿师友也公尤爱余若攀龙诗每诵则咀吟不絶口顾谓儿何李于正间擅大雅而我江右一熊士选不能当邾莒然且犹沾沾今二子主盟坛以若与徳甫齐秦赋也顾吾偕若王父未尝一日而忘斯道乃章章于汝不亦快哉于是乃梓镇国诗曰玉降遗稿多煃请梓公诗笑弗许也公失张夫人请于朝得内助曰余余故贤然少不能省出入而公以义侠散之产尽挫厪厪禄入自守有傅宗正条者减削益甚至不能名其半子侯以下哗不平公徐谓诸君易不云乎穷则变变则通通则久我朱徧天下且百万指悉仰给县官更二十年大农之薮蹄涔罄矣胡可以无变通且若不见汉同姓诸侯王表乎王之诸子一辈侯耳他孙则齐民也戒诸儿家别有宗正条毋三簋毋重丧毋多臧获毋辟丙舍而已诸子侯以下多佩公训而守之公少善经术既善诗至五十而益习养生然不事服饵御内烹炼之术超然有谐于叅同悟真之微指者一日受丹方姑试而验遽毁之曰异事果有之非吾分也至六十诵金刚经忽若有得者为偈赞之梓以施善信人筑精舍居髙僧其中嵗事八闗斋月事十斋间召客饮取诸市沽而已四子皆已冠婚封册有庐产分月供养公戒四子吾不如陆大夫出槖中千金装富汝亦不以肥肉大酒溷汝共养厪厪足小得余羡飰沙门而已七十于精舍傍别筑深室鐍而窦之所时时晤赏者僧及余徳甫钟仲谟二三子及徳甫之子棐而已又二嵗忽属疾四子皇恐召医且祷公挥手止之至稍剧悉屏谢内助余及诸姬侍独四子二孙在侧顾谓吾生辰近矣汝曹慎之多煃问所欲言则曰汝在吾何言诸子复问之则曰汝兄在吾又何言季冬之三日忽起具衣冠南向拜手黙祝已西向跌坐举偈曰六根元是幻三昩本无声圆融起觉海无灭亦无生复举偈曰痛觉贪生顶法王三生无住即金刚刹那了却人间事直至威音大道塲已而谓多煃为我延髙僧助我西去僧自海上来者召之入俾对跌坐夜初更中庭白光如昼异香郁然逾时始息而公目闭唇若防动手数珠若诵弥陀者至明而絶其日即公生月及日也公长几八尺丰颐脩髯玉立山坐抗声若洪钟斋庄盛服俨若神明其燕处布素而已与人语煦煦和易尤不喜置城府生而孝谨得父母心事二兄甚恭二兄见之怳然自失曰此国琛非吾所得而弟也友爱季尤笃季之服张夫人丧降而子曰谁鞠我育我者业蚤夭公拊棺大恸以其所佩带并出蔵币敛而曰恨不汝偕也抚其三孤与伯仲之子无异已子矩度详雅为朱邸所矜式既为徳于其里久每出入人延颈而祝之所着龙沙集凢六巻蔵家塾于乎以公之材行使得入佐明天子当坐论作行之任即不敢论周召去东平齐献当何异又不然而受鲁卫之寄亦可以仁用其民而仅奉一祠官禄泽不过九里名不出一方虽穹爵髙称胡益哉陈思之所以厌逺逰而请戎弁有以也虽然公始而好经术既而好诗又好学晩乃大扫之决无明网归大光眀蔵即帝释轮王不足以殢公目睫而况区区纎芥宰官哉临化之际厥有光景拘方者以为幻呜呼公之所坦然而自得者亦宁幻也内助余能只若公以公薨故哭泣哀思歳余亦卒公自树徳有子四长即多煃攀龙诸子集中所谓用晦者也配车氏多爙配廖氏继配程氏张夫人出也多颎配金氏多顃配王氏内助余出也皆拜奉国将军配皆封淑人女四长髙郭县君适胡山次钦江县君适黄识次南懐县君适闻一诚次怡亭县君适熊良遂皆仪宾孙男九谋壡配郑氏谋佳配王氏俱拜镇国中尉配皆恭人谋墽谋坔谋童谋圤谋未封余未名女广惠乡君适龚燮阮溪乡君适熊宜髙新浦乡君适程一豹俱仪宾余未封曾孙男二女二多煃既以合公与张夫人窆于新建之桃花乡王公冈而内助余祔焉天子赐之祭三而谋志铭于余徳甫徳甫卒乃手事状累万言以属世贞节而志之且铭曰是墓也蔵上髙皇帝五世之仍孙贵不敌徳以裕后昆既硕而蕃虽则蕃硕贵逾不敌何以讐之曰令闻世世无斁
　　广东髙州府知府致仕进阶中宪大夫东山徐公墓志铭
　　世贞少尝读两汉书慨想其世材之盛而最后颇考镜大明公卿将相之业以为无愧色而至于循吏则未有能如朱桐乡卓宻县者嘉靖中守尚书郎数闻同舍郎称句容令徐公前后治邑九载其纯白之行惠利之政当为天下第一然所为苐一者以实不以声当是时心沾沾自喜以异日不即死而有事乎兰台东观之所撰述苟用句容令应亦何下桐乡宻而忽忽为事夺已而老且怠笔研矣里居时有惨服而币见者前给事中贞眀则徐公之子也谓塟公若干年而未有志铭于隧中之石则以慎之故今日乃借惇史足下足下其毋辞世贞因悚然以许而问状于给事则曰得句容之政而不能悉也其他则悉之矣给事去补兵部郎迁尚玺丞遂进为少卿兼监察御史督兴河北三辅稻田事而余间以过句容从其父老询徐公令时状缕缕不可指屈数大要云老人燥发来所见未有若公者公天人也眀年少卿所督治方报成而阻于中贵人移疾妇始具状来请曰悉之矣得之句容人矣余亦喜曰徴矣得之句容人矣公之始至句容也羸服坐一笋舆延见诸侯人恂恂无所诘难诸侯人出相语舆中人诚长者苐吾邑得无共黠豪而治乎居三日公察一吏出空牒而用印内褎中摉得之诘其状羣吏皆叩首曰为一某亲故某事补牒耳非有贿也公曰吾不治贿治窃印者卒坐之法已晓戒寮佐毋得擅揽讼及需赋民钱而捕按其用事胥吏于是人人惴恐于法不敢有所舞公毎受讼牒必命其人与亲识偕往从和处其不即和处者面谕使之心服间一抶之数不过十母烦置狱然至于武断力兼之辈不尽法不止也诸所催科受役预为之期过期而不至者俾里三老逮而笞责之终不遣一隷卒下乡落卒列庭下如木偶亡所资衣食其黠者多自引去公既益习民富贫与道里近逺诸雇役之轻重必以资其受雇而役者必以便即田更村稚得用身应毋使宿猾夺之诸赋长收赋于各区故未有定额司算者得上下其手公覈之着画一于册以示各赋区虽至稚鲁不受惑也邑故有赔赋米四百石公覈其欺隠者应之赋得所归不为累他运解费有轻重官故量资之黠豪趣轻而资重不相当久矣公已密得其槩要诸豪诅之神而俾剂之既定为使拈各以分去毋恨色公恒谓即天子布大惠安能人人赐租蠲役第在我曹酌缓急而已缓而急忧在民急而缓忧在国以故终公任无失所者公之悉革一切浮浪费里正絓借邑耳足迹不使至邑门亦不使至民户门以为恒邑故称最孔道轮蹄辐辏取资于民不可计而公减旧额夫三之二马三之一然无弗给者士大夫过从所餽不过筭器食不以贵重故加簋士大夫安公之质俭弗过望也有废圃广轮数十畆公躬率卒辟治芜秽秇蔬果凿池种鱼闲养牧鸡豕客过宴饮不必他资取诸宫中而用之客便欣然为醉饱去邑西距二十里东距白土五十里为冲衢车马所践尘土坌积可三尺许遇雨雪泥泞及没股颠仆相尾公积雇役之羡甃石以道之行旅无所苦讴谣籍籍嵗江南大侵民至屑榆而食而上方祠厘竹宫多遣中贵人方士醮神三茅山三茅公所治也叹诧曰吾民困至此而忍更驱之役或谓应天属邑八是不可分任乎哉公曰救灾防隣古道也隣民即吾民吾何忍纾此而困彼故牍商引之金宿于府者请之中丞直指以供费公躬为经画诸使者摄公清严竟竣事不复有所干民忘其役然嵗侵益甚谷价踊贵丁中丞发庾米数百石使平价而粜取其直于官公曰今流莩载道数百石之几何而徒以资籴者彼籴者皆豪也于是从时价粜其半还直于官而取余米煑粥召三老受而分食其饿者居三日报饿者起矣公按仓谷余尚多使称力分负以去其山谷间稍逺者则就傍富人谷而取偿于仓公居平持法寛而至是独改峻有十七人御货而逞谷者公捕得立置之法曰是非饥民乃夙盗以饥文其恶者咸惴惴相戒道更名不拾遗公于单赤无所不极意而驭豪乃特严然不敢脩怨于公视诸愽士弟子犹子弟也嵗时课经术论説文义饘粥膏油之费不乏而其鄙无耻者惩之又方于事上几用此得罪时应天尹汰邑庾故当有席富人谋之尹欲以席市公谢曰赋长已储之矣尹有所任直时胥下邑索吏贿不得醄而诟诸庭公缚而笞之尹怒曰是不有我也他日又以永康侯之币征教读吕某公报谓吕某者盖贾人子不习书不足以辱侯聘尹逾怒而防丁中丞又他有所下治荒者濶畧不甚称公以意格之且不平价籴也而诸生见惩公者中以蜚语中丞恚公甚见辞色三日父老数千人拥而廷见称公贤泣涕数行下曰防徐令吾曹有填沟壑而巳中丞意稍动下暎堦曰令不宜若等故且为移之胡谬称也众遂大哭曰必移令请死于此因极叙公救荒诸竒防与居恒善状且诋无耻诸生谓彼不自知罪以小惩而中民父母民誓不与俱生中丞意解入都以语尹尹曰此强项吏好以抗上自为名移之便防中丞入内台有所举刺而公在刺中訾及公操直指使亦报命中丞要之同刺刺仅中考而己事下吏部尚书熊公浃怫然曰吾故闻句容令贤不减古人今不以举而刺耶考功郎邦彦具公前后荐剡语报尚书书论谪中丞于外而特留公时谓中丞力不能胜一县令可恠也然公絶不以望中丞中丞亦内媿不复及公公既以亷俭着声其下化之民有华冠而侈服者出必遇责曰何以见令君为具稍过侈必相戒令君知之得无不可乎积九载始迁工部营缮司主事将治行而民强留之弥月不得发争延请过舍治觞灸儿稚挽衣而泣曰公毋去我度不可留其长者曰公幸惠训我使我奉之如奉公公亦挥泪曰毋以训而曹唯俭与勤及忍耳俭则不费勤则不隳忍则不争保身与家之道也公生平不嗜肉食唯噉菜佐脱粟又尝图一青菜于堂曰古不云乎民不可有此色士不可无此味至是父老刻公所画菜而书勤俭忍于上曰徐公三字经也家肖公像而尸之朝夕必祝焉已又立祠祀公四五所而其最大者曰茅山谓公息民于荒独茅山之役巨故也公之在缮部议当筑外城而城阯有犯陆都督炳圃者都督挟上宠横甚人谓避之便公曰外患未已何以家为孰谓陆将军不如霍将军乎陆噤不敢发圃分为二公出荆州商税举旧额裁三之一诸听防者猬集倍溢于故公属其余于蔵曰吾裁而得溢毋使后人增而取溢也事竣复与外城役所分坂最坚而又最速役夫不告痡迁署员外郎以功实授为员外郎督清源砖厰舟北者毋论势人逹官必使附砖之将作大司空吴公多乡戚属以司空意请皆不免曰此法也法且自司空出迁都水司郎中治张秋诸漕河道故通漕者与通盐者近而不相接以故漕水溢则泛滥为田患公议筑减水桥于沙湾使相接漕水溢则有所通而不侵田少则有所限而不至涸工成至于今赖焉时司空进而冡宰幸臣文华代之寻督大军平东南倭所过张甚河渠郎迓送恒出境外币饩充溢犹不得一欵色而公第遣一介赍牒谒之云郎有事于沙湾不敢离也文华嫚骂投牒于地而亡何公以资重得知髙州府或谓髙虽逺雄郡也公称名令久独不能名二千石乎公曰吾老矣安能役吾身以徼身外物陈牒于冡宰谢不之任冡宰巳为髙州更新守矣居一载大察吏冡宰司空比而欲绌公考功郎持不可乃坐公老令致仕公笑曰老自吾分何至烦考功令卧贵溪山中二十有二年非礼防不入官府迹可数也守令以时问政公言之无所讳于吏胥弊尤切听者为缩舌族贫矣立义田以周之足矣立义学以诲之又扩田于学以给頫仰同年之妇何嫠不能自衣食公力资之又推以资邑嫠之贫而励节者公于自奉俭不以老益簋衣絶枲帛然用施予故窘行视废丘之瘠得杜家山斥地招流亡授以牛种教之树秇相土宜通水利而率臧获与之分功而耕皆成沃壤时给事长矣公慨然谓吾昔用之邑不尽而以施诸家若既巳习矣异日毋忘用世给事拜受教是故其居官首请屯田三辅兴水利虽不尽究然识者犹日望之公既有年徳贵至大夫郡邑举乡饮争欲得公祭酒公为一之郡而己公生平无声色好晩节防闾里集子姓童子歌风雅濂洛数章谈説义理典故雍容竟日居家久提学御史耿君定向按部句容习公政而仰之时误传公物故者耿君叹诧檄祠名宦再檄贵溪祠乡贤然公彊无恙也句容之民伺公诞日设醮迎厘于三茅祠下嵗时讯问以为恒公至年八十五稍示防恙即却医药不御曰有正命在寖拱手曰茅山来迎我家人驰之茅山祠告于山之神而公己瞑矣守祠道士夜梦公朱衣从数骑启扉而入呜呼神所凭依将在人矣岂公以彼士民之専思而精意有所流注耶公孝友天性重节义不寝然诺彊直自遂信躬而行四嵗失母刘安人未冠失父俭庵公侃侃自树立其奉大母周孺人继母艾安人尤孝谨属疫痢大作相传染众二母病几不起家人皆避徙去公独身周旋其间卒以俱安为诸生工属文愽通诸经尤精戴氏礼读书樟槎庄农有耕而乞火者公时占毕犹未己也尝莅一贵少年家塾遇骄佚子弟朴治之不小贷贵少年狎娈童丽甚故出而留之塾俾恣其侧媚欲以试尝公公厉色无所迕视以告贵少年曰是夫也铁心石肠人也一老儒生捧所习经有饥色艳是少年盛而叹曰经独为彼不为我公笑曰经非贵富人物也而所觊误矣公与少师夏公言同里自举乡荐以至谒选未尝轻造其门及夏公之再相罢而道被逮也公独使一老苍头侍行唯谨夏公从槛车中问而得之为感泣故御史杨公爵工部郎刘公魁给事周公怡沈公束先后以直谏下缇骑狱公损月奉槖饘而致之故善包御史节节坐与中人竞逺戍公范白金为叵罗而铭之曰不愧眀时无负此心以遗节然公有所为以自逹其志而巳不务为名髙故少能举其事者公娶周恭人能助公为清白而不宜子后公二年卒置贰王孺人举给事后又置贰李举贞易殇给事即贞眀娶于汪生子之洪置贰生之沛之洪娶于江孙女二巽徳豫徳许字汪学孔费元祥才而殇给事之状公行凡数万言余故叹盛世之才难伤贤哲之不可再而悲给事之致无巳于亲也故采其事十之一以志而继之铭辞曰
　　徐出栢翳敦厥孙嗣以仁名世弃其玉几于防稽水族于太末之里乃自金溪迁于贵溪世不必显耒耜书诗公起孤童以行谊闻卓尔不羣褎然其文释褐公车令以畿邑天降割于氓灾疹旋集匪公之乳哺谁适慈母匪公之诲治谁适严师匪公之储蓄谁适家督公令九载一切就理从稚得壮壮不流徙从壮得老老以乐死瘠改而沃雕返而鄙其民思公尸之丛祠燔豚炮羔嵗时不衰公神其间而魄于百原之山百原之藏其碣髙州守而不为其政三茅之祀其主句容令而官则三命是当曰眀故二千石循吏徐公与汉朱大农卓太傅而并者耶



　　弇州续稿巻一百十一
　　钦定四库全书
　　弇州续稿巻一百十二
　　眀　王世贞　撰
　　文部
　　墓志铭
　　眀故中宪大夫福建按察副使午渠余公墓志铭
　　呜呼此眀故福建按察副使余公之墓而世贞为志且铭之公故名应举用以成进士为其不雅而更之曰曰徳遂字徳甫公之先豫章士族祖泰父叙俱以尚书教授里中亦负隠徳叙用公贵封尚书刑部郎是曰刑部公公之生其母万安人及刑部公先后感异梦遂大器爱公公少而慧敏总角受举子业即超然神解稍长从父授经于武昌朱御史廷立馆朱公尝督畿学政目中无全士见公文而然曰是子国器也砥砺之且数嵗归就试适郡试甫毕守叹无可以当首者续试公大竒之遂以公应学使者竒公几如郡遂补愽士弟子屡试輙冠居万安人丧以孝闻服除应其省乡试中式名稍后朱公入为御史中丞道遇试目阅首简不得公名抵之地曰余生数竒乃尔耶夫人从地拾之起简穷而公名见朱公为张宴相贺公偕计至南宫不第朱公初弗使归曰生强为我防太学太学贤士薮也遂防太学屡试复冠时王襄敏公以旂为兵部尚书谋子师于朱公以公应遂躬造辟焉王公一见礼异公所扬扢自文事外诸国家大防亡弗筹者曾襄愍公铣为陜西三邉帅请大举摉河套有防褒赏下部议王公亦以为便宻咨公公对曰吾闻兹事实夏相主之夏相骄严相险而中为敌曾公且不自保何暇成功名乎哉亡何上果罢夏相寻逮曾公而猝命王公代之王公大服公欲以公偕徃公念离刑部公久迫欲归王公留之不得乃谓眀日当饯于郊至则公卿大臣毕集王公摄衣而门迎公且徧以赞诸大臣曰防余生教之吾殆不知死所且谓余生异日公辈人也于是诸大臣争造请公公竟不顾返其又明年乃成进士使于豫章邸却其馈一丝不以入槖乡先生故太宰熊公浃闻之曰乡后进不乏人眀年还朝至冬始授刑部贵州司主事公精比详于法亡所刻纵尚书称之时歴下李于鳞与世贞相劘琢为古文辞而吴兴徐子与南海梁公实寔同舍郎赵人谢茂秦自布衣扬人宗子相自吏部楚人吴明卿自两制入与朋焉亡何梁生死谢生解而公与司农郎蜀人张肖甫继入公最名晩合然年最长而其事于鳞最恭于于鳞诗所涵哜最深至公长身踈瘦眉目清朗不多食酒雅谈笑然简逺有凖时眀卿好狎侮以加子相辄不肯受加子与则受公翛然其间亡所加即加之公亦夷然不屑也杨忠愍公继盛以直言相严罪下狱论死严之乡人皆掩耳不欲闻杨公名公时讯问亡所避迁河南司员外郎寻迁四川司郎中亡何出谳浙江诸郡刑狱浙俗犷巧善丽辟然深文吏往往恶其情法时不蔽公平亭之其得出者咸自庆慰恨见余公晩大司冦亦无所驳异还理其司未几擢福建按察副使公至闽值子相理学政而子与守汀喜甚诗筒还往不絶俄而子相病且死矣无子公哀伤之躬为视含敛使其子棐绖而受吊以其丧归入贺万夀还任时倭警虽少寛而羣盗乘时猬起延平徐子坚者剧盗也聚其党逾千人欲南连张琏以自固台属公捕之公选守令而下敢力深入者分兵为四路据险以待而多纵反间擕其众为一鼓而薄之即阵斩酋首五十余级贼遂大奔溃悉为四路兵所缚凢四十余人斩及溺死者三百余人听抚者五百余人前是张琏起大捕杀掠江右闽郡县然不至延平而延平公所治也天子方震怒下大司马俾夺三司守巡俸误及公公不自眀而至是公以功大当赎念不欲张侈其事力辞之台人尤以为难尝按部抵建宁台檄还署司篆己发矣防山贼反攻属邑之政和夀宁郡守一鹗间行报公公曰亟返郡当与守共之安敢以司篆解既而与守谋二邑无城必不守彼且乘胜而见凌我与守约兵弗精当坐我饷不足当坐汝贼果入二邑觇公师整而暇相守四十余日援兵至合而殱之台按功簿且上而防兴化溃于倭而止闽大比士公入棘监之所取知名士如赵秉忠田一儁黄凤翔杨束辈后田君防试第一人黄君廷试第二人余多显者公复入贺万夀大司马见公而知公所莅延平非失守地也己又能自匿功弗列贤之为疏请还其俸有白金彩币之赐公道豫章里省侍刑部公甚适也而闽御史某之白简上矣始公为故严相里人然心薄之絶迹不造门及审谳浙偕诸曹郎辞谒入严出揖公曰余郎余郎乡人耶非今日吾几不识郎故郑端简公知而纪其事于文公以谳大藩劳得迁资不过蚤半嵗耳而相严败人以公其闾左间批根语及之识者不谓然闽御史某公同年进士也疎不谙法公微规之御史阳谢公中颇不怿而邵武之司理与守搆公意直守御史乃复入司理间遂指擿公冀以快忌者中丞谭公纶为解救不及而例且防疏因稍异其辞业当得勘铨部中亦有欲为公道地者而防报罢矣公虽终不能无小慨然以得长奉刑部公甚快公出入中外十余年未尝一日废诗而至是乃益刻励自于鳞而上以至于古之作者亡所不究极于鳞慎许可其寘公于七子中恒犹愦愦至是贻书世贞曰大江以西余生一人而己而豫章里中人鲜治诗亦不闲古调公墨墨不自得独国将用晦能为古调公折行与证尔汝交相倡酧亡倦久之名益盛海内操觚之士多纳履请益者公居官亷无余槖又以淫书故不暇治家人产市文之羡得少甘毳以奉刑部公及继母蒋孺人而其后刑部公卒公时巳逾耳顺哀毁逾礼其丧蒋哀亦称之先后中丞直指干旌过从问政谈艺俱以公为指南而语及公出处则深惜其才而扼腕于例低囬久之独中丞凌公云翼满而荐公一时翕然以凌公能知人不俗而太宰张公瀚者公故交也人谓且用公其与公善者至为画防愿得一书致张公必有以报公谢曰客休矣张公不知我故不用我知我亦不用我且我一山泽人亡世意久矣何至劳君方寸客愧去盗有窥公者亡所得发愤于公所蔵书之井其庐俱烬公啸傲自若于是公之子棐谋筑室于负郭之隙地居直东湖北枕澹台南望徐稚西接苏云卿三髙士祠公意乐之时时指谓棐曰是了不异人意用晦以其与芙蓉园隣也数召公吟哦其间不别宾主诗成俾世贞叙之曰芙蓉社吟稿当公之壮时仅一子棐李夫人忧之为置媵送之闽公闻其衣冠子也却而不责其直汪司马伯玉为作却姬传晩节稍有所置多子然贫益甚人风公不为是曹饘粥计耶公曰棐在吾何忧即冻馁不至死既老倦客客至不办为具徙居武阳里课农自给城府之迹可数也吾弟敬美屏驺从过公鸡黍浃夕盖用于鳞留余白雪楼故事癸未春公年七十饮客而语忽澁步蹇饰巾待期至臈月四日犹与客论文不倦罢客后端坐闷兊不言棐惊而问之亦不答气微微从口鼻出又四日而逝时万厯之癸未也娶即李夫人有五子长即棐太学生李夫人出娶于罗次槃聘于甘槩聘于魏果聘于何集聘于胡俱庶出女二一适诸生万戬卿李夫人出一字太学生钟允升亦庶出孙男二长钦燿聘杨钦防未聘孙女一适喻应臯公卒之眀年而棐始属状于用晦又三年而状成其文逾万言最为详媺棐携以来且请曰犹未归土也其卜在武阳南了芳湾之观音山敢蕲子之一言以慰于幽余不忍辞嗟乎当吾曹之相率为诗颇跌宕自放若不可一世人而世亦无有能见容者独公斤斤制行不苟与人必以诚信文彩无所露泄见而知其长者吾曹每屈指卿相必首公巳公佐大省臬无害而予与于鳞早拂衣子相补外子与眀卿肖甫谪若小验然未久而归者出外补及谪者迁肖甫遂进保傅为国柱石而公以一訾之故终其身丘壑不复振岂非天哉虽然公诗成矣其又有进于诗者天乎人也固不得而以世法轩轾也
　　铭曰大江以西有其诗作者实繁背风雅驰余公一人起而振之力去陈言而古是轨遂超羊肠以陟熊耳俯视尘世辙乱旗靡位不蔽徳文士之恒繁后而贤补之以赢呜呼余公即安而宅我辞苟行过者必式承徳郎温州府通判淞涯潘公墓志铭
　　当隆庆万厯间故御史大夫上海潘恭定公偕其仲氏温倅公叔氏比部公季氏光禄公咸以笃老致其官归恭定公筑堂于别圃名之曰四老约以佳时相过从而诸子今学宪方伯都事汀倅监事诸君咸盛衣冠治醪糗执子弟之业四老人隗俄其间雅歌投壶谈笑甚适也海内艳称之以为唐宋二洛社不必出一姓魏之杨氏虽号为雍睦然刺促官守不敢以愉乐显眀之毘陵近之矣而不必贵兼之者独潘哉盖十余嵗而恭定公卒巳而比部亦卒温倅公惘惘凉凉悲思牢骚四老堂之迹遂絶而又五载公亦卒矣公之初不豫也时汀倅君方之郡便道省侍而学宪方伯皆里居公忽顾而然曰我潘之先累世为徳而钟我兄以有若二子而徳不裒今者乃闻诸子姓有妷惰奓肆日将隳其先而噤不一朂之非所望于贤者也因泛澜久之眀日语益惨且加絮泣数行下学宪恠语方伯此何祥也属元正公当从之公庭祝厘以病辞越二日为公诞辰举家庆者亦以病辞盖七日而竟不起时万厯丙戌之正月十日也公夀八十有五小于恭定公二嵗耳徳亦鴈行唯是少不得志于科第屈为小官然亦有以自树显不苟徒焉己也公之先为邑名族其详见恭定公状志中公生而警颖端重异常儿稍长通经术能文章防其父赠公罢项城尉归倦于家且宦薄而公独颛其绌以共赠公夫妇朝夕而寛恭定公及比部于学既恭定公成进士久之比部亦举乡荐公乃补愽士弟子以例升太学上舍谒选吏部得为光禄寺大官署署丞大官虽名为一署于他署剧且总其凡公精心为之持以防节时卿黄公养蒙少卿兾公錬事取公而决嵗所省上供费以万计中贵人请偹一夕之需为欢公知其欲见尝也逊谢之自是不敢有所干于公时恭定公自大司冦领台事公杜门谢絶记吏还往有台狱白而推恭定公感者以百金酧公公大惊麾出之咄咄楗门牡寻奉命颁殿工于江南诸郡自常廪外馈遗亡所受务隠约折节恭谨若不知有恭定公者还朝考三载绩阶徴仕郎寻奉本署正眀年请急还里巳复除故官当庄皇帝之初即位诸郊祀时享宴赏大典所取办不赀且事久旷废公沛然应之有余执事殿陛中荐爵奉胙进止雍容是都上亦目属之故事官散廪粟往往用新而置陈陈者至腐不可食公请于卿自陈而新以嵗差次着为甲令自是廪粟无留腐者公所更定甚多诸宿弊若扫官吏洗手而治迁温州倅温名郡也近而饶公念恭定公己得请便道还里依依不欲往恭定公强之乃往甫逾月而竟投劾归台使监司羣挽之不听曰吾奈何以一倅易吾兄弟哉公归所以奉事恭定公笃爱肫肫其字叔季如之四老堂所繇筑也公读书通晓大义然于孝弟忠信自其性得之不以名阀年行矜人虽单防后进来谒未尝不自抑与讲敌礼也尤仁慈讳称残刻事与人语煦煦惟恐其忤之然至诲戒子义方斩斩矣居恒谓天道福谦人情忌满俭啬保家慈让养徳知言哉公归后以次子汀倅满光禄考进阶承徳郎勅辞褒予甚至而元配王亦自孺人进安人王有贤行先公卒公感而不复娶恭定公尝为铭其葬丈夫子四允脩太学生亦先公卒娶赵继宋允徴光禄寺掌盐署监事娶赵继何复继赵允逹所谓封公者也汀州府通判娶顾封孺人俱王出允光太学生娶倪侧室张出女二长适太学生张所毅侧室朱出次适瞿词而夭亦张出孙男六士彦太学生娶杨云杰邑诸生娶顾云棐太学生娶张云章娶俞继芳邑诸生娶张云皋聘陆孙女一字石长芬曾孙男五眀屏聘鈫眀翰聘支眀锡眀旸眀藩尚防曽孙女六一字张氏子一字徐氏子余防末字允徴闻讣还偕允逹等卜葬公于肇溪之原启王安人之兆而合焉以学宪君状而请志铭于余学宪君名允哲与余为儿女姻而余故庄恭定公不敢辞
　　铭曰乐有三而公得其二福有五而独公之备乃犹赢其一曰有繁喆嗣夫不知公者以公之兄不知公详者以公从子之状而余之志与铭余言若新公亦若生
　　曹母陆孺人墓志铭
　　曹母陆孺人者其先吾州之双凤里人也父某工为医母曰厐孺人婉嫕有志行善女红未笄而归故宪副曹公逵公时为御史以直道谪名声重一时其所俪顾夫人有子曰巽学成乡荐矣公犹自念其嗣单故复娶孺人其后更有所置曰某顾夫人严不易事孺人宛曲供奉之遂得其懽心而抚某若娣姒然以故公益重之其守岭南移守滇己副滇宪孺人俱从生二子官舍长曰晋学次曰益学公宦先后皆饶地孺人斤斤职浆慎门牡而巳他无所染指公性素俭既归愈拮据生理孺人一切承之以勤约奉顾夫人益恭及其卒而所以侍汤药含敛亡弗诚信也公老而康强无疾开八袠以终孺人犹大恸欲死殉之不获乃抚二子曰吾所以不遂从公地下者为而辈未成长耳遂长斋防荤味二子泣请曰畴昔之事公为政母几不得再肉而今者颇有余槖以共母胡自苦乃尔孺人竟不许当二子之在髫龀时孺人督课之读书甚苦至是乃益苦曰而不任负荷使我何以见而父地下于是二子立矣防太学补上舍矣晋学娶封少宗伯王梦祥女益学娶太学生王懋学女而俱良矣孺人乃叹曰自吾事公以逮为母逾五十年未尝见日而起不丙夜而宿也亦未尝先诸佣饱后诸佣休也吾今者有托矣衰且不任矣始分就二子养月一过从掩闗诵经敇毋得以家溷若媪始孺人之事公得一钱辄授扑满不轻出至是稍稍以赡窭戚缮桥梁施槥掩骼有假贷者至并其母钱负之亦不甚较曰吾夙世逋也陆翁与厐皆老孺人手以寛乐终而礼葬之恤其二孤至今今年丁亥正月孺人年六十九矣忽感末疾不良行二子侍汤药渐有瘳忽谓晋学曰吾欲及我之目而若冠带也且若妇之母王太夫人在燕中念若甚可一往见之谓益学汝姑在我侧晋学勉行谒吏部选得鸿胪寺序班俄心动辞王太夫人以归则孺人以六月十五日寖剧不起矣晋学道闻防匍匐哭甚哀己谋之益学将以九月之三日拊公兆而请状于龙溪令沈君俾世贞效志铭于墓中之石余故尝有所效于公且从二子逰而尤与益学善其何能辞孺人女一适太学生归道传孙男五接武聘南太宰袁公洪愈之子某女云武聘诸生王应賔女赓武聘太学生周秉文女英武步武皆防女二一许字周进士暐子公缜一尚防皆晋学出余详公志铭中
　　铭曰公所谓俭师之毕身稍散以施则取吾仁教二子成用以报公是曰地道无成有终
　　中大夫山西等处行太仆寺卿岩泉徐公暨元配吴孺人合葬志铭
　　当万厯丙戌之九月而徐公以吴孺人地下之辞来请曰是妇也而贤且有徳于不谷故敢以溷子然徐公病矣墨而柴瘠薆语不相属余私恠公独不为己地下计乎居无何公病寖剧俄而卒时十一月之十五日也眀年七月其孤之长者曰遵礼手公事状率其弟来拜且泣曰葬有日矣以下执事之不忍于吾母也将必不忍于吾父也其均惠之一言以慰死者余与公同年契厚无可辞按状公讳爌字眀宇家世受耕读至父溪轩公奎举公而公少儁朗多异徴季父东林公槃时未有子抱而育之以至长则风骨遒劲能读书属文有竒气东林公生如公者四矣而爱公甚不忍归溪轩公遂为之择配得吴孺人年十九而适公公时年十八眀年公试于台为第一遂补愽士弟子员公于文益有声娄试辄冠教授弟子多显者凡十年举乡试又十年成进士释褐湖广长沙府推官公故贫知小人依而又在公车久晳于事故任不能数月而辄负察亷声寻丁东林公忧归念不能以禄养报痛至毁服除补武昌府推官武昌一大都防也其剧倍于长沙时而又属大侵萑苇之盗猬起公精心为之察寃理滞而又能佐其长以机权购募盗多就法其署兴国州州有子杀父者以巧匿之有非盗而见诬者拘成案弗获理公皆钩得其状所操纵若神民大快服暇则延见诸生与谈经术课文艺彬彬矣以卓异徴为四川道御史亡何溪轩公亦卒或疑其服公曰吾所后父在也则压而弗敢举吾向者巳尽之矣今乃行吾哀耳遂奔归其毁如防东林公满三载改补山东道督视两淮鹾政前是有大相之嬖曰中丞鄢懋卿取其指横增鹾课至数十万缗商困甚以次破产至有雉经死者公得其状上书万余言请悉蠲之报可公为诸生时所治经取当心己不帖帖章句学而防得王文成公守仁传习録读而服膺之曰道在是矣是为善言程朱者而公所称即文成亦不一一步趣其说识者曰是善言文成者公乃出故着四书初问大集诸生亲为部解俾转相诵习而今少司冦耿公定向方督视学政与公往复下上声籍籍流闻京师后相徐文贞公阶方以讲学皷舞一世故用蠲鹾防器公而益竒之公遂改督北直学政公外严而内寛取士不拘泥成说亦不采宿誉而能得之骊黄牝牡之外以故所识拔数多取科第为时闻人京兆诸生击滥籍者事闻上以属公公念古不禁防学即非负私自匿请一切寛之使得还故里校报可以三载最赠东林公如公官而封母杨太孺人寻迁按察副使督江西学政公所张说约畧如直时而法加详其得士尤盛公之督鹾两淮也漕中丞故尝守吾苏而公预荐及是欲责公弟子礼公以方共事不之应中丞内防之后三迁为大夫总台事而又入他流言数赀公迁为山西行太仆寺卿实左之也公之官未几大夫复司察遂孽公归公以盛年雅望一旦中单辞见罢亲故亡不扼腕不平者而公坦然不为动唯转徙乡落与吴孺人僇力课耕织稍得嵗即以其羡益拓南畆而己非公事未尝辄入城府其足迹可数而计也吴孺人者性沈毅有识虑其始佐公于困一廛之室逼市嚣而处夜则机杼声与嚣声杂而夺公书声公恒笑谓此一部皷吹也簮珥之余时时辄以共东林公夫妇甘脆不后他妯娌矣为公生二子鸣国鸣阳皆未冠应诸生试有声以一时夭公时有淮役痛之极不肯行孺人敛泣而寛公曰数也且上恩未报二尊人未霑一命奈何以小孺子故弁髦之公为强治行则曰商矣商国亦如何及其两视学政也则复戒之曰贤才国之桢也善防持之勿轻挫也公皆纳其言而防有给事中者以蜚语论劾公恚甚应之方具草孺人曰毋以甚也上当自悉公且夫人臣以辨为名而效尤焉毋乃不可公为削草之半及防上果以给事轻率而公忿戾俱镌禄二月公始改容谢孺人吾三用若言而騐一不尽用若言而悔若吾益友也孺人为公寘侧曰张凡四载生遵礼孺人喜剧抱而谓之曰而来何迟也其乳哺加于鸣国三载遵道生视如遵礼又三载遵徳生视如遵道孺人念张之三举男子也又甚恭而练事也渐以家秉委之公是以益贤重孺人既殁而哀之深也公天才警拔其为诗及古文皆匠心而言纵横防跋电击风驱使人不敢正目而盻两视学名地贤士大夫干旌造请饷遗慰存无虚月贽币而乞言者时时有之以故晩节不大落莫独吾东南儒生以藻丽相煦沫毋讲学者公黙黙不自得亦毋繇一吐其蕴蓄然至所著书亦足以自见矣公秩不过三品敡歴仅五政不能尽其用于国然淮鹾一防为县官经久计嵗完数百千家又能棫朴两名地之瓌材以资天下器孺人为公举两子而失之亦不能尽其用于家然能躬操俭勤以植公产长顾纡思以良公官二父二母均养有终以成公孝而所树媵贰培之沃之以昌公后公与孺人用于外内不同其合于上臣以人事君之义一也呜呼休哉公既防吴孺人忽忽鲜生趣以至病病剧且死乃呼童子口占五歌使书之皆言去逆旅而归故乡又乐其得所而中间叙致逍遥倘徉之状潇洒自得有蝉蜕污浊驹隙千古之意其辞多不録録其大较云公以正徳乙亥生以万厯丙戌卒夀七十二孺人以正徳甲戌生万厯癸未卒寿七十所着即四书初问及太极测定性释徐氏残编南还日纪琢玉新声若干巻子五鸣国娶项鸣阳娶时遵礼太学生娶魏遵道娶吕遵徳娶赵其详见前女二适太医吏目王三纲浙江布政司经歴朱世昌皆前卒独壻存墓在盐鉄塘之某字圩
　　铭曰骤予公而夺之者膴仕耶骤夺公而予之者今子耶将无夺者数而予者理耶则夫公之学或彰而或晦者要亦若此尔公止矣俟之而巳
　　处士双溪顔翁墓志铭
</div>
    <div class="pagination">
<a href="弇州四部稿_page245.html">上一页</a><span>...</span><a href="弇州四部稿_page241.html">241</a><a href="弇州四部稿_page242.html">242</a><a href="弇州四部稿_page243.html">243</a><a href="弇州四部稿_page244.html">244</a><a href="弇州四部稿_page245.html">245</a><span class="current-page">246</span><a href="弇州四部稿_page247.html">247</a><a href="弇州四部稿_page248.html">248</a><a href="弇州四部稿_page249.html">249</a><a href="弇州四部稿_page250.html">250</a><a href="弇州四部稿_page251.html">251</a><span>...</span><a href="弇州四部稿_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
