<!DOCTYPE html>
<html>
<head>
    <meta charset="UTF-8">
    <title>文敏集 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文敏集 - 第 15 页/共 20 页</h1>
    <div class="content">　　题张御史和唐诗后
　　监察御史四明张楷尝悉取襄城杨伯谦所选唐音七言律诗和其韵凡若干首间持谒余请识其后夫诗自三百篇以来而声律之作始盛于唐开元天寳之际伯谦所选盖以其有得于风雅之余骚些之变楷取而和之其殆究夫伯谦所选之意与唐人所作之防矣不然奚其好之之笃也呜呼诗岂易言哉本诸性情沛然流出胸次而无雕刻鍜錬之迹者斯造其妙若乃苦心危思摩切对偶専以丽整为工此则末流之弊也楷于所和抑尝得其妙而戒其弊者乎俟余有暇尚当披玩而审夫所得云
　　题杨少保编纂用药真珠囊诗括后
　　士君子负济世之志者其仁恤之心随寓而存虽当忧郁常情弗堪之际而精神念虑亦未尝不惓惓于是焉若今少保礼部尚书兼武英殿大学士江陵杨公是已公昔坐系幽闲无所用心因览东垣所着用药真珠嚢举其要语约为诗括凡若干首简直易见诚学医者之便也公之用心其仁矣乎虽然公以光明正大之学思纳斯民于仁夀之域固非徒事乎医而医亦济人之一端也使凡业医者得公是书熟读而有得焉其为利济之功不既博乎然则是编之作虽不足以窥公之大致而亦可识公之心云
　　题聚奎堂巻后
　　古者士大夫之有官于朝虽勤于职务夙夜不懈然亦必有休沐之时优游燕息之所以适其志观于羔羊之诗可见矣予来北京其所居宻迩东城地僻且逺恒不得一遂退休之适乃于长安东门之南得隙地构屋数楹缭以周垣杂植花卉轩槛虚明几席浄洁退食之余时得偃休于此是嵗三月己丑皇上亲防天下士以马愉为第一拜翰林修撰其次杜寜谢琏皆拜翰林编脩既入院就职太常卿兼翰林学士江陵杨公率僚友致酒宴乐其中衣冠伟然众皆乐甚因念良辰之难期幸文防之可乐为名其堂曰聚奎而请少傅兵部尚书兼华葢殿大学士西昌杨公为文以识之众皆赋诗惟奎主文章天下文明则五星聚奎非偶然也洪惟我朝混一海宇文运诞兴五六十年之间列圣相承丕昭鸿业宏阐圣猷以开万世太平之盛五星聚奎惟其时矣予幸受知累朝列官禁近垂三十年以至于今叨防圣眷荐臻禄秩报称未能而乃复得从容于儤直之余与羣公燕饮于此以叙天然之乐实皆皇上之所赐也夫岂适然相聚以为酣嬉之乐而已哉少傅公既为之记予谨题于巻末后之人欲观圣朝亨嘉之运与夫文物之盛者尚于此徴焉
　　题崇恩堂巻后
　　尧舜禹汤文武之道着于治者盖一时之盛耳孔子以六经之道为教而万世之治系焉故大贤谓孔子贤于尧舜岂虚语哉由是歴代以来隆其諡爵通天下而祀之可谓盛矣然不特此也又世封其后以崇徳象贤其荣名厚禄可谓与天地相为无穷者欤我朝当文运亨嘉之防六经之道大明而于衍圣公尤为眷厚其禄秩二品世袭爵邑虽仍前代之旧而褒崇礼遇可谓超越前代矣太宗文皇帝尝躬诣太学行释菜礼而仁宗昭皇帝即位衍圣公孔彦缙来朝燕劳赐予情文两致缛礼多仪具着为令彦缙躬膺眷遇以谓褒崇之盛莫逾于今日乃作堂于其家而扁曰崇恩鲁王殿下亲书大字以赐之金薤云章照耀阙里何其盛哉夫孔子之道生民至今永赖凡冠章甫衣逢掖者皆知尊尚而敬仰之而况其子孙乎况帝王于先师之乎昔汉肃宗东巡至鲁亲祀孔庙作六代之乐大防孔氏子孙谓孔僖曰今日之防于卿族荣乎僖对曰自古明王圣主莫不尊师重道今亲屈万乘辱临敝里此乃崇礼先师増辉圣徳非臣家之私荣也肃宗喜曰非圣人子孙焉有斯言然则彦缙之所以名堂者其亦若僖之知所本乎异时书诸金匮以传万世其为仁庙圣徳増辉岂小也哉予故乐为书之以系于诸作之后
　　题北京八景巻后
　　余尝考天下山川形胜雄伟壮丽可为京都者莫逾于金陵至若地势寛厚闗塞险固总握中原之夷旷者又莫过于燕蓟虽云长安有崤函之固洛邑为天地之中要之帝王都防为亿万年太平悠久之基者莫金陵燕蓟若也昔太祖髙皇帝受天明命混一九有以金陵龙蟠虎踞长江天堑遂定都焉迨我皇上继承大统又以燕蓟左环沧海右拥太行内跨中原外控朔漠宜为天下都防乃诏建北京焉及今十余年车驾凡两巡狩荣叨禄翰林既尝歴观金陵之胜今而复忝扈从得以追陪文臣之末随侍皇上徧阅北京山川之槩退而与诸僚友讨论莫不称叹以为斯文千载之竒逢一日翰林学士兼左春坊大学士胡公光大偕翰林侍读兼左春坊左中允邹公仲熈考求其迹以昔人有燕山八景之作而简册无闻今圣朝天下一统皇上建都于兹诚非往昔之比不可无赋咏以播于无极于是仲熈倡为北京八景之诗学士胡公两和其韵而又序之僚友同赋者凡十三人荣亦厠名其间亦何幸哉窃自幼时尝阅地志考其山川形胜心目为之开明精神为之飞动思欲遨游览观而不可得及今得以循歴两京又得屡承上命奉使西北由江淮道大梁洛邑逾闗中以至玉门闗之外及侍皇上两率师出塞肃清邉塞北至极漠西抵和林观两京之地王气所钟寔为天下形胜之最东南西北道里适均真足以控制万方而为圣子神孙万世磐石之基也荣以菲材叨逢恩遇防尘海岳效报未能兹以北京八景图并诗装潢成巻因举足迹所至书于巻末具以诸景之槩所以得名疏于图首诚非欲夸耀于人人将以告夫来者俾有考于斯不惟知天下山川形胜之重而又有以知八景所在如目亲覩有若予辈之菲薄叨承国家眷遇之厚乐其职于优游得以咏歌帝都之胜于无穷者皆上赐也然则观于是者岂无感发兴起以自奋于明时者哉因书此于末简以识嵗月云
　　题香山九老图巻后
　　昔唐白乐天以刑部尚书致仕归洛阳与懐州司马胡杲卫尉卿致仕吉磁州刺史刘真龙武军长史郑据侍御史卢贞永州刺史张浑秘书狄兼谟洛中遗民李元爽合尚齿之防且各赋诗以记之遂传诸好事者以为美谈然乐天居香山自号香山居士其八人者时时相从觞咏以为乐至写形貎于图画名香山九老至于今缙绅尚焉此图乃予友南京兵部郎中田伯邑所蔵求予言识之观其山水秀丽林木森蔚泉石清峭而九老逍遥其中以从事于壶觞翰墨棊局之间岂不超然自得也哉于此亦足以见唐家承平日久四方无虞而士大夫得进退以礼优游燕休以毕其余齿此何其盛哉洪惟国朝列圣相承熈然垂拱无为之化矣而予也叨防厚恩忝膺重寄虽欲乞身以遂其田园之乐有不可得则于此图乌能不惓惓致意焉异时幸获赐归故乡与同志者退寻此乐尚未晚也因伯邑之请姑书此以识之
　　题雅集图后
　　雅集图者世传宋元祐诸贤会王晋卿西园而李伯时即席中所画也后人相传摹写往往不同近侍讲邹仲熈得此图有叶石林所序图凡十二人葢东坡先生王晋卿蔡天啓苏子由黄鲁直李伯时秦少逰陈碧虚米元章王仲至圆通大士刘巨济也予尝考之郑天民记复増张文潜李端叔陈无已晁无咎为十六人近观陈思允所题则又少李端叔陈无已二人为十四人今予此图景物位置大畧与思允所述相似独巻首増张文潜为四人则与述古堂所记实同而于石林天民序记皆不相合惟西园之防出于一时而龙眠在坐所画必得其真何后人模写若是其相戾耶嗟夫绘图之防可以适情于一时所谓荣华飘风好音过耳者其或同或异抑何必留意于其间哉然而辨驳考究亦学者之所当务姑以所闻所见识诸左方俟博雅君子相与考焉
　　题雪夜唱和诗后
　　士君子之重交友尚矣盖心孚谊合自昔以为难而况官守之同居处之近道徳文章之相契尤所难得者焉昔晋王子猷居山隂夜雪初霁月色澄朗忽忆戴安道时戴在剡溪即乘小艇造门不前而返一时懐友之兴流辈髙之千载相传以为美谈宋司马君实范景仁其名徳髙风足以师表当世二公相得欢甚皆自以为莫及又尝约更相为传而后死者则志其墓既而景仁先卒君实克践其言至今天下后世称用舍大节不谋而符者惟二公焉予观今少傅兵部尚书兼华盖殿大学士泰和杨公当永乐中为左春坊谕徳时与前翰林学士兼左春坊大学士赠少师吉水胡公同居馆阁为莫逆交其官舎同在长安门之西而道徳文章之懿又无不同也嵗己丑正月十九日大雪初霁胡公薄暮载酒踏雪访公时公亦由雪中访友归遂开樽同酌观诗论事三鼓乃归胡公赋古选十四韵而公和之胡公自序谓兹兴不减山隂惜子猷不见安道而其乐反歉于吾二人士大夫以为确论胡公既没朝廷累加褒赠公复为志其墓其事视之君实景仁葢异时而一辙者也于乎论一时之兴则胡公克迈于子猷究平生之义则杨公有光于君实所谓交友之难得者俱于二公见之尚何古今之人不可同哉虽然予窃有感焉当时馆阁同事七人与予同年者三人胡公其一也皆不啻兄弟之相爱几四十年间而存没出处顿异今独公与予在尔宁能无晨星落落之叹耶因公出所画雪中清兴图并唱和之诗示予三复展玩之次敬题于左方
　　题咏菜轩记后
　　昔胡文定公尝言人须是一切世味淡泊方好不要有富贵相及闻汪信民言人常咬得菜根则百事可做击节叹赏数百年来学者深潜玩味如亲炙焉兹复见国子祭酒胡公命其从子曦蔵修之轩曰味菜既为之记复书司马温公暨东坡晦庵二三先生训俭之词于左方以垂教戒非有得于家传之心法曷克拳拳若是乎吁人有古今心无古今心同则道同道同则其所嗜者必同矣何也盖人之为学贵在立志坚苦不以奢靡为务则此心自然収敛将必骎骎然有得而日进夫髙明逺大之业茍耻淡泊而务鲜甘则此心自然放纵将必汲汲然奔驰而日流于污下矣大抵奢则骄骄则惰惰则志有不立俭则勤勤则不息不息则学无不成予忝交祭酒公今二十余年每见其处已治家一皆安乎淡泊絶无纎毫矫揉盖有不待形之于言自足以为人之所视效况今复命其从子以味菜而又申之以雅言其丁寜反覆之意岂不益深切乎然此岂惟曦当思所以自励凡为胡氏之贤子孙者皆当有以自朂也
　　题柴义士传后
　　兵部职方郎中钱塘柴车与予同仕于朝一日以前史官苏公伯衡所撰其父宗礼义士传相示且俾予题其后予不能辞乃为之言曰夫人之大伦有五而朋友居其一焉且人之生也孰不具夫仁义礼智之性孰不知夫三纲五常之重惟其梏于形气之私溺于物欲之累然后丧其良心失其本性而不自知尔茍非究夫天理民彛之实而灼知伦谊之为重则于父母兄弟夫妇之际尚不免于忿争鬬防之患况朋友乎今宗礼以一介之士而能慨然捐已之赀以葬其友人金观之三丧此真足以见其交义之笃而能重夫彛伦之道者矣使其得一命以效见于当时而推其所施以及于人人则其泽物济人而有补于人伦世教岂浅浅哉惜其未获一施于世而死也吁宗礼虽殁而其子车际遇明时出叅大藩入賛司马令闻绰然尚夙夜孜孜思所以成行立名以显其亲则天之所以报宗礼者庶几其在斯乎予故为是説以识于左方俾有徴于后日云
　　跋晦庵先生遗墨巻后
　　右宋朱夫子晦庵先生手书三通观其于撰述张魏公铭志与他书所载不同不免悔之至其所脩通鉴纲目十年而后成然汲汲尚欲求正于人则知前贤于为文及著书二事其不敢忽如此后进之士卒尔妄作者观于此可不致其谨乎此巻今蔵何彦澄氏间以请予识把玩之余遂书于末简以归之
　　跋黄氏手泽后
　　黄先生手泽凡若干幅予友吏部侍郎宗载之所寳蔵也先生字子贞世居丰城宗载实先生之子而手泽则先生所以示之者也先生承先代诗书之旧晦迹授徒以行率人儒素终身焉观手泽所示宗载者皆立身行已之道事君爱亲之要当官处事待人交友之方惓惓本诸仁义忠孝以为之説亦奚其恳切如是哉诚父子亲爱之至情有莫能已者所谓义方之训即此是已昔孔伯鱼以圣人为父所得者仅闻诗礼致陈亢有闻君子逺其子之喜説者谓亢以私心窥圣人其诚然矣乎盖当时髙第弟子未尝不闻仁义忠孝之言乃于伯鱼而言此者盖因其所学方由是而深入者欤抑安知其后不引而进之尔今先生所示若此其至固以子之质美而有足受之者夫岂私意耶然度所以示人者亦必无异于此矣宗载终身奉行之其将有余师焉故自名进士为大行人按察佥事又为监察御史陞詹事府丞累至今秩前后三十余年所涖悉有令名非先训有自讵能底是哉兹值圣明在上推恩赠先生如其子之秩所以显扬之者为何如耶先生可谓无负于教子宗载可谓无负先生之教矣传曰为人子止于孝为人父止于慈由此观之信有徴矣哉
　　跋李黻诗后
　　右七言律诗一首元江州总管李黻子威之作且其所自书也子威守江州骂贼而死后之忠臣烈士闻其风者尚犹感激思奋况于得覩其手笔也哉诗之前有欧阳圭斋所撰本传后有潞国张公諡议复有杭郡文学胡粹中跋共为一巻礼部郎中兼翰林侍书蒋廷晖以求予题盖子威之诗则廷晖先人子澄所蔵而亲题识者也然则世之所以贵人臣之忠义而廷晖之所以重其亲之手迹遗物者是皆分内事也因其请特书以嘉美之云










　　文敏集巻十五
　　钦定四库全书
　　文敏集巻十六　　　　　　明　杨荣　撰箴
　　清慎堂箴
　　清如之何清匪为人以洁吾心以持吾身慎如之何慎匪为彼以审于几以饬于已心或不洁私欲纷拏正理日沦惟利之趋几或不审终戾于善火始一烬燎原斯见惟利是趋憸人之归善茍戾焉害必随之曰清曰慎勿肆以污日笃不忘绰有余裕矧兹服政以涖厥官事上驭下云为百端清则无扰慎则无过匪清匪慎云何其可清或不慎亦曰徒清既清且慎式安其荣从事于斯终必如始益之以勤斯为善矣终食或间弃于前功一念以爽斯玷厥躬譬行百里九十方半惟能勉旃金石斯贯
　　清省居箴为深州守萧伯辰作
　　人之一心湛然常静其动以时事至而应心茍弗清本体遂昏防行瞽蹈舛错纷纭涵养之功曰惟敬尔方寸之间烱如止水惟其清矣天君泰然酧酢万变若无事焉翼翼髙居在彼公署以兹自存政绩尤着心既克清众欲弗干事既克省民生孔安心清而虚事省而逸敬以持之永永无斁
　　铭
　　世直堂铭【有序】
　　翰林侍读文江周功叙名其所居之堂曰世直葢其六世伯祖伯寛仕宋直寳谟阁愤贾似道误国尝防斥其奸曽大父鳌溪山长以立元至正中修三史上书请以宋为正统而附载辽金父职方贠外郎岐鳯国朝永乐中为汉府纪善王有异谋作寳贤堂箴以谏三君子者皆言人所不敢言非直道之至其能然乎矧功叙取以名堂其善于继述又可嘉矣为之铭曰
　　天有直气在人能全人有直节贵世其传周之世直寳谟谔谔继以鳌溪职方有作歴宋及元至我皇明劲辞正色蝉聫厥声莫炽相奸臣强主弱炎箓既防孰攻其恶莫紊帝统元实承宋史馆昌言时莫能用莫僣王谋窥觊储位梁园纳邪曷辅以义壮哉朱云乞斩安昌麟经贬楚董相格王直道不容官奚不黜其黜复扬皇鉴如日文江之浒有堂潭潭乔木如云鬱与天叅我铭先猷以迪乃后永执厥心奕世有耀
　　勤有堂铭为御医杜彦达作
　　所其无逸书着于篇民生在勤左氏有言嗟嗟学徒遑肆于怠资匪睿智功必百倍矧医之道务底于精茍或不勤曷冀其成惟勤乃有遗训攸示勿怠以荒庶继先志毋谓途逺其难其劬不已于行千里斯逾百年几何日月云迈尚其朂之夙夜匪懈
　　退思斋铭为蹇少师作
　　惟心之灵厥官则思心有所感思则从之粤稽古圣弗思而得自余贤智必思乃获人臣之道謇謇匪躬退思补过进思罄忠朝斯夕斯罔敢怠忽慎终如始确乎不拔公任冢宰进秩三孤位尊望隆厥思何如秉心律已思无过举进贤退奸思存仁恕纲纪法度思所设施礼义防耻思所维持兆民未寜而思安业四序愆和而思调燮百职未修思以励勤庶政未理思以解纷谋猷允谐尚思啓沃教化未洽尚思乐育夙兴夜寐亹亹以思思而弗置乃有所禆庶绩咸熈厥思无斁岂曰徒思恪恭乃职公之思矣百度惟贞叶賛皇谟底于太平凡公之思海内是赖辅国庇民兴利去害翼翼髙斋有图有书我作铭诗以永终誉
　　广勤堂铭
　　维人之生戴天履地防乎其间孰弗事事凡百所事莫匪由勤勤则广业怠则因循农勤于亩士勤于学稼穑以丰道义斯扩徳勤于积职勤于修世泽逾逺政绩日优相彼昊天厥运有恒健而不息歳功乃成圣人希天纯亦不已虽曰自然寜或怠止惟贤希圣惟士希贤咸克由勤乃可至焉卓哉叶宗阀阅有伟家积简编世敦诗礼昭兹扁掲眷若书绅以承先训以饬厥身咨尔后人周旋兢惕无怠无荒是效是则我铭厥词堂构有辉咨尔后人式敬勿违
　　克一斋铭为太医院判蒋主善作
　　惟人有生万善咸备博而求之斯实可贵善原所在惟人攸归约而守之乃底厥防大哉斯人该括无极纯粹至精攸久不息匪恊奚防匪克曷存万殊一本万派一源君子之学斯实为要成始达终穷神知妙一或间之表里交违其克有造于乎几希卓哉恭靖致诲厥嗣俾求于博顾名思义惟此君子父命弗膺思守于约克一其承有开必先有绍斯显辉光日宣世徳逾逺髙斋翼翼扁掲有严我作铭诗朝夕视瞻
　　进修斋铭为训导王防作
　　大易有训终日干干进徳修业实宜勉旃内积忠信曰惟进徳择言笃志所以居业可上可下不骄不忧夕惕若厉终无咎尤卓彼佳士斋居是乐致知力行仰止先觉学聚问辨进徳所资寛居仁行修业在斯圣学始终惟此而已朂哉弗替永扬厥美
　　栢台霜月铭为御史范宗渊作
　　鬰鬰古栢曰惟刚劲峩峩内台防隅以正金风既严惟霜之清太空湛然惟月之明有伟柱史实居于此豸冠綉衣振风纪栢之孤直同此嵗寒台之髙峻羣邪莫干匪霜伊清我肃其令匪月伊明我心若镜朝斯夕斯以警以规铭之座右令誉其垂
　　为善最乐铭为清河单庆原吉作
　　人之一心众理具焉本然之善实禀于天君子履之顺其自然不为利挠不为欲迁行已待物弗违弗諐心广体胖至乐斯全世人役役弗悟弗悛汨溺嗜好厥善乃捐有美君子于时实贤为善以乐东平为肩我铭座隅尚其勉旃
　　说
　　朱鉴士明字説
　　朱氏之先家松江华亭洪武中以闾右起应天上元今为上元人有曰鉴字士明者春坊中允孔旸之从弟翰林侍书铨之兄而朱氏之彦也今年来京师省视其兄若弟间谒予请言申其名与字之义辞之固而请益笃因为之説曰名者已之所以自称字则人之所以称乎已也古之君子先其实而不浮其名急乎内而不张乎外故孜孜于省身修徳而名与字之美恶则非所计也后世士无陋名行不古若则虽以之自美而人不之予焉今鉴父命之名而宾友以士明字之可谓务治身修徳而慕乎古人者矣夫鉴镜之别名唐太宗云以铜为镜可以正衣冠以古为镜可见兴替以人为镜可知得失杜子美有清鉴悬明镜持衡留藻鉴之句则鉴之为义不越乎明而已然鉴为器本明而尘垢或昏之于是拂拭磨淬之功不能无假于人人心之体如鉴涵物之动静烛人之是非初无不明而私意或昧之故克治省察之功又不能不假于学人能致力问学日新又新去其物欲之污俾本体之明不亏而天下之是非得失皆不能逃乎心镜此古之君子所以致力于内而不事乎外也鉴自兹以往诚克念父兄师友所以命名立字之意専志于圣贤大学之道而不蔽于声色货利之诱然后此心真若鉴明灼有所见视古之君子夫岂不可及哉若徒以此隆誉于人而不思所以省身修徳以当之则非吾所知也鉴其朂焉
　　雷镡士锷字説
　　吾建雷氏当元之时杭以易经登进士第终广东之程乡县令其学葢深得洁静精防之蕴至于今为学者师其后裔亦皆能读书为士弗坠先业吾郡称衣冠之族雷氏葢巨擘焉有名镡字士锷者为程乡令之曽孙吾女弟实归之士锷尝请其字之説予诺之而未暇今年冬以事至北京复申其请乃告之曰剑者天下之利器而镡为劒之鼻葢手握之下口旁而出者锷则其锋也劒虽至利然非握之以用其锋未见其能利也人徒知劒之为利而不知其出于大卤之金棠谿之工土以范之火以炼之水以淬之然后有以成其器虽以之断蛟鳄剸犀兕无往而不得矣假令不出于陶镕之妙淬砺之功则亦块然顽鑛而已何以称利器哉人之于学亦然故虽有美质必资于学而学之为道又须加之以切磋琢磨之力讲贯讨论之功孜孜矻矻然后其学底于有成以之修身则身修以之齐家则家齐推而至于邦国天下焉往而不得哉亦犹夫劒之所以为利也古者父命名而宾字之葢所以责成人之道今士谔尚当顾其名而思其义则庻几不负父宾之意而雷氏之世泽可以无替矣士锷其朂之
　　童衡文安字説
　　童氏为吾郡巨族家累丰赀而尤好礼文今其裔曰衡字文安者实予之娣壻尝以事至京馆于予间从容请曰衡虽承父师之命名之以衡而字曰文安每顾名思义未有以副其实幸一言以发之夫衡之为器所以度物轻重而使其平也凡天下事事物物必皆得其平则安茍有弗平而欲求其安不可得也文安之处心必当如衡之平以之应事无不适其宜以之待物无不得其均则吾方寸之间湛然而明泰然而舒于日用动静云为之际自无所弗安而各得其正矣然则父师之命名与字其为义亦深矣乎且夫所以命之者欲其终身体事行之以求无愧也文安惓惓能以是存之于心行之于躬而弗敢有毫髪之或悖焉则庶几可以副其实矣且夫同律度量衡者所以一其制度也在璇玑玉衡者所以齐七政也是皆古昔圣王之世所当先务者茍制度一而七政齐则天下事物固无不安矣此固命名言外之意因并以告之使知天下国家一本而已矣文安尚将有以朂之哉
　　王氏二子字説
　　古者子生三月见于父父名之弱龄而学礼有成人之道始加冠于首故重其名而宾字之重其名而字之者父师有望于子弟也成人者何以其有孝弟忠信之行为人子为人弟为人臣为人少者之礼也能行四者之礼于身则可以治人矣重其名而字之也亦宜晋陵王氏二子长曰譲次曰谦让既冠矣有待而不字以谦从予学故因谦之冠而请并字焉爰进让于前谓之曰传有之先之以敬让而民不争让者能推其有以与人之谓也能推其有与人而无敬以纲维之则将当仁而让违道干誉而让非美譲也君子固当譲然有对朋友而恳至详勉者莅人民而直言正色者勇于为义而不敢退避者凡此皆至理所在不容于不居非直内以察之则或失之于过譲矣不失其譲之实则可为美丈夫故字之曰敬夫复命其仲子谦曰子未学易乎易为卦六十四而谦居其一虽干之大亨利正犹不免于亢况他卦乎唯谦卦六爻皆吉者以其谦而不至于亢也其为象也山在地中山有嶃岩髙大之形可仰而不可即乃卑抑而居地中其谦可知也若为物卑而在下乃其分也不可谓之谦唯有髙大之势而不自髙故谓之谦耳圣人賛谦之辞曰天道亏盈而益谦月之上而就明气渐进而就阳非益谦乎月既望而减毁气渐盈而复消非亏盈乎仰观悬象之化俯察气序之变是宜守谦而受益不可居盈而招损也唯能虚以受人亦可谓美丈夫故字之曰益夫尚慎旃哉无以予言为虚辞也二子再拜曰敢不夙夜以求合先生之训词遂笔之以为字说
　　赞
　　沐驸马像赞
　　侯门华胄皇家懿戚秉徳谦虚小心翼翼资兼文武志乐书诗煌煌勲业光照鼎彛有峩其冠有伟其服允矣君子温其如玉
　　蹇少师公服像賛
　　俨其盛服垂绅正笏持志谦虚秉心惇实受知遇于四朝惟表里之如一既从容于庙堂复叅赞于机宻允为国家之师臣卓乎百僚之表率是宜令徳显著享福禄于攸隆保荣名于贞吉也欤
　　少傅东里公像赞
　　春和玉粹俨乎其貎之温氷洁霜清莹乎其心之存赞皇猷而黼黻辅圣治以经纶文章师表于今世事业煇映于古人所谓国之柱石朝之元老而冠冕乎缙绅者也
　　黄少保像赞
　　垂绅正笏俨其仪容践华歴要时其遭逢典丝纶而铺张于盛业居辅弼而克亮于天工人之所见者位望之显而已之自信者报国之忠此所以享夀考康寜之福辞圣明宠眷之隆而逺继乎疏傅之髙风也欤
　　魏尚书待漏像赞
　　允矣君子间气所钟廓乎其蕴温乎其容登科甲之妙选欣圣世之遭逢蚤驰声于宪纪凛柏府之英风其迁秩外台也益振才猷之美受任方伯也诞宣恵泽之隆载膺宠命简在宸居秋卿之显秩审刑罚之适中盖将励志以超羣弼竭诚以建茂功宜乎待漏之际垂绅正笏惕然而钦敬蔼然而肃雍也
　　罗侍郎小像赞
　　丰乎其容伟乎其器早发身于巍科遂登庸于明世优优乎词林载笔之荣凛凛乎柏台持宪之贵佐理冬官爰大展其材猷出使南交克逺宣夫徳意嘉绩着乎闗陜乃愈久而愈隆丹心在乎阙廷虽弥老而弥励此其所以荷赐归之宠恩而乐乎林泉之髙致也
　　章侍郎行乐图賛
　　此春官亚卿章君行乐之图谓其身居廊庙也则兴似适乎林壑之间谓其髪垂斑白也则心实存乎补报之丹擢贤科游词苑文章蔚然而可覩佐邦礼专使命政绩伟然而莫攀荣显其亲焕恩封于鸾诰教成于子接步武于鹓班宜其事四圣而振英称于海内行将正八座而作良弼于朝端也
　　吴副都御史画像赞
　　仪观雍容有饬厥躬肃乎其外确乎其中幸遭逢于圣世遂日跻于显融伟蜚英而腾实俨衣绣以乘骢其始陞也具见清慎之美其再进也愈着声誉之隆此所以重士林简帝沐恩光于未艾而享夀祉于无穷也欤
　　金学士画像赞
　　瑰杰之才宏博之学擅誉词场驰芳馆阁粲朝阳之孤鳯矫秋空之黄鹤励氷雪之清操承雨露之恩渥爰黼黻乎宸猷乃动中夫矩矱希古人而并驰覩仪容之沃若也
　　沈学士画像赞
　　其心休休其色怡怡有确素行有翼令仪优游玉署出入彤墀仕歴三朝而恩渥逾厚年逾七袠而志节弗移此所以享盛福于髙年而播芳声于明时也欤
　　陈祭酒待漏像賛
　　肃其威仪端其瞻视佩玉峩冠从容盛世徳隆望重学茂才优词林太学光振儒流仕歴四朝师尊六馆对越圣明永笃忠欵
　　周岐鳯画像赞
　　承家之学博采而深造用世之材有为而疏通四扬教铎于中外蔼乎育贤之盛三典文衡于闽浙允矣得士之公出佐花封也心勤而政理入副郎署也徳邵而誉隆噫其大节尤著者纳诲亲藩以继先业之謇谔其髙情足尚者退休林壑而覩后嗣之显融兹非所谓遗直之羊舌氏盛福之香山翁者耶
　　陈仲完画像赞
　　词气雍雍状貎颙颙其标格昂乎若瑶台之鹤其节操挺乎若嵗寒之松始出而仕也其经术模范足以职教于泮水暨登于朝也其文学徳谊足以受知乎宸衷优游玉堂赞辅青宫若先生者可谓卓然有君子之行蔼然有儒者之风也欤
　　蒋院判画像赞
　　气充而和神完而舒其进也褒衣巍冠典乎从容之职其退也葛巾野服类乎山泽之癯或壶觞之并列或琴鹤之与俱此盖通夫岐黄之学习夫孔孟之书而为世之医而儒者欤
　　何太守竹鹤老人小像赞
</div>
    <div class="pagination">
<a href="文敏集_page14.html">上一页</a><span>...</span><a href="文敏集_page10.html">10</a><a href="文敏集_page11.html">11</a><a href="文敏集_page12.html">12</a><a href="文敏集_page13.html">13</a><a href="文敏集_page14.html">14</a><span class="current-page">15</span><a href="文敏集_page16.html">16</a><a href="文敏集_page17.html">17</a><a href="文敏集_page18.html">18</a><a href="文敏集_page19.html">19</a><a href="文敏集_page20.html">20</a><a href="文敏集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
