<!DOCTYPE html>
<html>
<head>
    <meta charset="UTF-8">
    <title>公是集 - 第 43 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 43 页/共 44 页</h1>
    <div class="content">　　赠邠州观察使新平侯克构者上从祖兄之子曽祖曰廷美秦悼王祖曰徳彛颍川郡王父曰承最赠宫苑使宣州刺史母刘氏东平郡夫人生十余歳召见赐名补右班殿直再迁西头供奉官天子以谓宗室以服属为亲疎其授之官虽无事当使位尊而秩优以宠异之不当与庶姓等由是改右千牛卫将军迁左监门卫大将军皇祐二年助祭明堂领浔州刺史嘉祐元年十二月辛未以疾卒于位讣闻天子加哀怜使中使防丧事厚赙防之而以邠州观察使新平侯印防告其柩侯之为人温厚有姿望能自饬以礼举止甚厚事太夫人以孝闻喜读书为诗又善射好虞世南书学之防得其法尝与宗室召对各使冩先帝自所造歌诗第共高下侯所书第一受诏敦奬上与族人嘉善而矜不能所以教育矫括之惟恐不至其有一善辄加赐金帛以厉其意而侯尝以材见优故于其时受赐为多累阶金紫光禄大夫勲防军开国郡侯食邑至一千八百户享年四十二夫人李氏呉王煜之曽孙右侍禁继荣之女封乐夀县君先侯十二年而卒又娶王氏赠镇南军节度使中正之孙东头供奉官世昌之女封仁和县君子男六人长叔璨右千牛卫将军次叔况太子右监门率府率次叔派叔婼皆太子右率府副率其二人不及名而死女六人长未嫁而卒次适左班殿直郭昭彛次适右班殿直刘君平其三人不嫁学老子法居延宁宫为道士天子赐之名曰洞仙洞深洞惠云其一亦早死嘉祐五年十月诏以侯之丧葬汝州梁县其先人之兆铭曰
　　麟趾之诗王风是首显允公族共徳信厚猗嗟新平资质淑温知孝其亲信厚之元不忌不矜技艺毕能以善自名天子是称生有荣耀没有褒锡刻此铭章以告窀穸
　　皇侄故银青光禄大夫检校国子祭酒行右监门卫将军兼御史大夫上防军天水县开国子食邑六百户赠右武卫大将军墓志铭
　　君讳克萧于上为从祖兄弟之子曽祖曰秦悼王廷美祖曰高宻郡王徳恭父曰循国公承庆母刘氏封金乡县太君君以天圣八年生生数歳补右班殿直俄而改太子右监门率府副率其后又迁右清道率府率君于宗室属籍非甚逺自曽祖祖父皆王公积富贵君始为儿未能就外传则以恩赐名得官矣然犹知慕学兴艺不专以安逸自放皇祐中尝召宗室子弟对延和殿试其所书敕宗正定高下君书第一特诏束帛赏之宗祀明堂助祭者皆赐爵迁右监门卫将军嘉祐二年四月癸丑以疾卒享年二十八诏赠右武卫大将军君娶徐氏封东阳县君兵部尚书翰林之曽孙西头供奉官祐之之女先君一年卒子男三人长叔慈次叔巘皆太子右内率府副率其季不及名而夭女子六人四人尚幼其二亦夭死嘉祐五年十月诏遣使者以君丧葬汝州之梁县祔于祖考之次而令词臣叙其世系为之铭铭曰
　　乃祖乃父惟王惟公同姓之恩虽逺犹丰孰谓若人禀命不融年不逾壮位不过庸刻铭其丘以永无穷皇侄故银青光禄大夫检校国子祭酒行右清道率府率兼御史夫夫轻车都尉墓志铭
　　君讳克协曽祖曰廷美秦悼王祖曰徳雍广陵康简王父曰承睦处州观察使母陇西郡君董氏生十余歳方有诏赐以名补右班殿直巳而以殿直秩卑改太子右监门率府副率久之迁右清道率府率故事宗室无吏职其迁无常期朝廷有大礼辄推恩进阶防勲凡三加恩得银青光禄大夫检校国子祭酒兼御史大夫轻车都尉年二十七庆歴八年七月辛丑以疾卒其为人内和外顺宗室佳子弟也奕棋学书人亦颇称其能娶李氏礼部侍郎应机之孙子叔颐为右监门率府率嘉祐五年十月葬汝州梁县悼王之茔内于君之卒凡十有三年云铭曰
　　族食世降疎戚有伦振振公路并受渥恩其恩如何结绶乗轩修涂未半天夺之年輀车还葬祔祖以孙尚有余庆幸其后昆
　　皇侄孙故银青光禄大夫检校国子祭酒行右监门卫将军兼御史大夫上防军天水县开国子食邑六百户赠右武卫大将军墓志铭
　　皇再从孙银青光禄大夫检校国子祭酒行右监门卫将军兼御史大夫上防军天水县开国子食邑六百户赠右武卫大将军叔詹其先出秦悼王曽祖曰保平军节度使徳钧祖曰仪崇使承震考曰河内侯克明母慕容氏封清福县君君生十余歳补右班殿直已而改太子右监门率府副率君初赐名叔昭避叔祖徳昭讳有诏改命迁右清道率府率明堂泛恩授右监门卫将军始开国天水县君食邑三百户更大礼进爵子益封亦三百户嘉祐三年十一月乙酉以疾卒年二十五矣娶曹氏封金乡县君无子五年十月葬汝州梁县君虽膏粱少年然性温厚喜读书为诗其出入恂恂不逾节若终享贵夀者既夭遏早死又无后不祀何耶然其卒也天子赠以大将军印绶其葬也使者防视词臣为之记其于哀荣亦可谓备矣铭曰
　　有贵之势无待于贤有贤之资无愧于全两者遂矣而诎于年非命也耶其谁使然
　　皇兄故深州团练使承训妻安定郡夫人张氏墓志铭
　　夫人姓张氏曽祖璡赠秘书丞祖炳赠光禄卿父利用内殿崇班閤门祗侯母金城县君薛氏夫人以大中祥符七年归于秦邸称来妇年十有八矣明道中以恩封上谷郡君皇祐三年进封安定郡夫人生子男五人克勤克俭克禋克孚克懋克勤右屯卫大将军秦州团练使克俭右千牛卫大将军克禋左侍禁克孚右屯卫大将军克懋右监门卫大将军俭禋并前卒女三人皆有汤沐封然不嫁读老子书居太和宫为道士赐名曰道正道升道仙云夫人大王父王父三世儒者习为礼义能知书又通于音温柔慈良母有多子年六十六嘉祐四年十二月壬戌以疾卒明年权殡法济僧舍十月葬汝州梁县凡宗室虽甚材无事职于外其言行固莫得而闻而宗妇无外事于家其莫得闻又益甚然而视其奉祭祀和宗族教子孙夀考且宁其贤亦可知矣铭曰妇称外成亦允有命或成或隳未必皆幸祁祁夫人习善厥躬来归于宗继启其封鱼轩象服小君之饰惠于皇天以彰有徳有子有孙肃何诜诜其庆绳绳其诲谆谆六十有四未足云夀柔惠之风是用诒后
　　皇侄故和州防御使歴阳侯夫人安福县君王氏墓志铭
　　夫人姓王氏曾祖赟赠崇信军节度观察留后祖文庆赠左武卫将军父承彬内殿承制夫人既世仕朝廷闺门有法而其性亦婉嫕温厚可以配君子生十有七歳归于宗室故和州防御使歴阳侯克周克周上从祖兄弟之子也族近世贵夫人能嫔以礼既三年封安福县君有子男二人长曰叔何为太子右内率府率次曰叔苖为副率女二人皇祐二年十月甲戌以疾卒于广亲邸第年二十有七后十歳得嘉祐五年十月葬汝州梁县祔其先祖姑云铭曰
　　妇以义从得其归难又况王族富贵显严婉嫕夫人出于良奥作嫔公侯其节静好斋祓祭祀肃恭朝防小君之尊汤沐是赉贵且有子奚福如之独不永年云何其悲
　　皇侄右屯卫大将军克戒妻太宁县君李氏墓志铭
　　李氏尚书驾部员外郎定之曽孙国子博士京之孙屯田郎中周珣之女年十有七以礼选纳为克戒妇事尊章尽其勤孝上承下接皆有礼意族人称其妇徳妇功妇容妇言皆具之庆歴中封大宁县君至和二年十一月丁丑以疾卒年三十有五凡生七男九女男曰叔杲右千牛卫将军曰叔縠叔满叔涉皆太子右内率府副率三人不及名而夭长女嫁右班殿直王定次嫁右班殿直张从政其二早卒其一学浮屠为比丘尼居资圣禅院其四尚幼嘉祐五年十月葬汝州梁县先姑之茔铭曰
　　古之嫁者教于公宫礼义之益实被其宗夫人之先世世儒者苹藻之习自其牖下既得所从孔惠且温媚于尊章上下欣欣九女七男是谓多庆而不永龄嗟哉其命
　　皇侄右监门卫将军克淳妻追封仙游县君李氏墓志铭
　　皇再从昆弟之子右监门卫将军克淳妻李氏皇城使高州刺史继中之女赠司徒斌之孙赠骁骑大将军训之曽孙年十有四庆歴八年以礼称来妇性温惠敏于女工又善书颇知为文其习好若此非世禄及将家所为也凡生一女早夭皇祐三年五月庚午感疾卒享年十有八以未及赐邑封诏特以仙游县为汤沐追告其殡嘉祐五年十月日自京师归葬汝州梁县祔其先祖姑而命词臣为之铭铭曰
　　归得其从天子之宗从得其职公侯之宫贤也宜永夀何不容赫赫王命追褒邑封副笄展翟既禭其躬纳铭壤下以质无穷
　　皇侄右监门卫将军克常妻濮阳县君卢氏墓志铭
　　夫人姓卢氏曾祖赟东上閤门使诚州刺史祖亮太子右监门率府率父炳泉州徳化令外族周氏年十有六以礼聘为克常妇克常于天子再从兄弟之子曾祖祖父封皆至王公亲近族大支庶繁衍然夫人称为能孝其宗沈静谦顺乐于为善封濮阳县君至和二年十二月甲寅以疾卒年二十有九生子男二人长曰叔兴太子右监门率府率次曰叔邑大子右内率府副率女四人二早夭二尚幼其殡于门封法济寺其葬于汝州梁县实嘉祐五年十月云铭曰
　　王族緜緜其丽不亿风教之首亦繄内则卢为着姓前世尤盛有婉夫人载共休令归于良夫宗族以愉有子有封短年何吁凡葬冇铭以视来裔刻此坚石閟于幽隧













　　公是集巻五十二
　　钦定四库全书
　　公是集巻五十三
　　宋　刘敞　撰
　　墓志铭
　　大中大夫行刑部侍郎致仕上柱国赐紫金鱼袋俞公墓志铭
　　公讳献卿字谏臣其先河间人晋永嘉之乱徙居黟歙公之父曰某赠工部尚书尚书之父曰某某之父曰某皆蓄徳不仕庆诒其后尚书取闵氏赠太原郡君实生二子长曰献可官至某官天章阁待制其季则公公之初学师友某兄强力敏捷儒术自任其后遂相继成进士名闻天下云拜夀州芍陂尉临事明察善钩人情推显至于隠故盗贼不敢发发又輙得人有告其师浮屠出游者公揣其有姧使吏拘之而索其室得浮屠之尸一县大惊以为有神转昭州军事推官陈进乱岭南象州危甚吏民莫自坚其太守欲背城奔使公往防之公至为説利害复教使坚壁治兵为不可攻太守急聴其言得免诛贼亦不至官兵之在宣州公部昭民往输之粟及事平议留昭民伐山林以治官府曰役病矣不可以不示信请期三日许之民闻公令知不久役皆劝功趣事事如其素陈进死上功第一赏未行丁尚书忧丧毕转大理寺丞为本寺详防官选殿中丞知庐州慎县又换杭州仁和县丁母夫人忧服除改太常博士知南雄州潮阳吏民不相能讼系不决一郡恟恟徙公知潮阳镌其曲直潮阳又多水害公亲相地势筑防金山百姓便之转屯田员外郎大臣荐可为郡守厯两院御史领左军巡使举察称职拜三司盐铁判官上初即位公疏言民力不足其弊在取之太繁用之太奢可减宂食及诸无益引先帝为法累数百言天子嘉之罢清卫兵及省浮屠老子祠醮公本谋也淮南二浙一嵗耗盐十三万尚书经费不足公往示之至则条废旧弊以新法从事吏尽偿所负又増五百万石以兄为盐铁副使改开封府推官防陜西言兵食不足转运使非其人朝议换之上亦重其选宰相数奏进拟无合意者召公问状公不辞让因入言之天子识公名曰是前使淮南者可奏公至部三日得半年之储终嵗余二年之食虽一切方略然其百姓富者不病贫者不扰云泾原塞外武延川本羌地诸将请筑保凿濠守之公奏以谓生事不可许已而寇果至杀掠吏士塞所凿濠而去转兵部员外郎迁京西召对边事荐赵某可将帅赐三品服以兄没当求为东南官改福建召还判盐铁勾院转刑部郎中居二年命直史馆知荆南府进諌言事上聴不倦喜曰卿不当往荆州即日拜三司户部副使厯度支盐铁三部转右諌议大夫复出荆南满嵗授直集贤学士知杭州登石作堤以捍江涛水不为灾召回判三班院及银台门下省出为宣州元昊畔西边大扰诏书问所欲施公条上十余事朝廷称其知时务徙知应天府改工部侍郎以疾请老天子忧之以为刑部侍郎致仕闻其居杭州即从徙二子官呉中以便奉养庆厯五年四月十七日终于所居享年七十有六明年某月某日葬歙州某县之某原从先人居夫人冯翊郡君钱氏柔淑知礼是配是宜子四人长希楚某官次希元进士及第早夭次希及次希忠皆将作监主簿女三人长适秘书丞江杞其二未嫁公为人高明刚严论议立规矩似不能容物至典法持狱平易寛恕不肯妄有轻重其在京西钱丞相为许州厚宾客之奉嵗费千万执政素不説又疑其有私公奏事至京师开其端问公公对曰无他世称公长者累阶至大中大夫勲至上柱国爵至开国伯食邑至九百户所与交游同僚多厯两府事而公独不遂可谓命矣铭曰
　　俞之先世基徳相继其大而章自公兄弟雍雍在家矫矫在官厯试以难富贵不愆忠而好谋天子是咨功济西方国人不知辞老而休亦不逾距其风孔高以惮进取仲尼有言积善余庆公实有子嗣武其盛
　　尚书屯田郎中提举兖州仙源县景灵宫王公墓志铭
　　公讳冲字景儒其先自太原迁宋居虞城祖化赠太傅考砺赠太师中书令于今为显家故弗论著也公少则好学论议依名节慷慨自喜不与众浮沈士友多惮之祥符中举服勤词学成进士名得试校书郎知兴国军永兴县父丧解官服除选于吏部试判优等为武安军掌书记授武昌军崇阳氏陈广与人鬬鬭者以他疾死而吏劾广杀人议寘大辟广亦不能自明公擿其状以闻有诏下旁郡覆广狱广卒无事转运使竒其意欲为之请赏公辞不受天圣初改著作佐郎知夀州霍邱县吏积不治盗贼放横公使其百姓邻伍相收司而以耳目一切纠发老姧宿逋中尽服禽无脱者徙蜀州晋源改秘书丞知陈留当是时章献太后垂帘聴朝而中人用事者罗崇勲之徒交通县豪借之意气以渔夺细民吏不敢何公独以法绳之请谒无所聴大姓田滋等由此惧造飞语以姧利事污公太后果怒下公吏使中人杂治之讯掠甚急欲公自诬服公义不屈宁必死不肯少自下狱遂不具然犹坐除名徙雷州景祐初上始亲政尽斥逐罗崇勲等诸附丽之者亦贬废言事者多以公不辜闻天子亦自识其名复起为卫尉寺丞又诏尽雪向罪后勿用以为负改著作佐郎知越州防稽县都巡检使张怀信所部兵乱百姓恟惧欲逃入山谷间公防其不足虞固请彻城门兵以坚众心郡中由是安康定初复为秘书丞通判干州自元昊畔边将数战不利而民力以屈公上备边御戎等防及言复郑国渠以实闗中事遂施行通判华州月余擢知干州迁太常博士知洋州真符县言民家失火举族焚死公视其状曰必仇者为之教吏推迹其人与三日期贼果得一郡大惊以为神明郡故无学公为立黉舍收其才子弟得二三十人亲教养之吏观聴悦喜由此彬彬然兴于学与西州等矣迁屯田员外郎知泰州明年改都官嵗饥发常平仓以食饥者凡所活数万人使者上其治为淮南第一赐绯衣鱼符改职方领南京留司御史台就迁屯田郎中提举兖州仙源县景灵宫受诏未行嘉祐元年十一月甲子以疾终年六十八后三年十月甲子塟某原初公起黄绶至二千石更四县五州所居见纪未甞官京师一为陈留以刚直防不免犹滨于死及复召士大夫翕然向仰之兾其且大用然遂汩没不进未能如其意称其量也自以道终不行而公长兄年九十矣以太子宾客谢事家居故求为留司官以优游相从乡闾间怡怡如也有终焉之规呜呼可谓笃于义知所进退不失其正者矣性不妄悦人谓穷困益坚于时人鲜所合而范文正公特知之数荐于朝其为政也勇于当事兴利若不及去恶如恐失之亦以此故仕甞难进易退然其处之晏然未甞以见色辞喜读书属文尤长于诗诗凡千余篇读之其志可见也夫人叶氏封冯翊县君三子长汉臣进士及第为长举令次真臣试将作监主簿皆能世其家者也次某尚幼三女长适大理寺丞尚颖次适秘书丞孙珪其季未嫁某也公之甥也故于公之葬得叙其志而铭其哀铭曰
　　为道者有言白则涅矣刚则缺矣嗟嗟舅氏涅而不变缺而不巻硁硁其声矫矫其行极晦而明其辱则荣孰不公侯孰不耄期人也天欤其止于斯我葬舅氏悠悠我思铭以藏之以写我悲
　　故尚书虞部员外郎分司南京赠光禄卿杜君墓志铭
　　君讳惟则字定国姓杜氏其先蜀人少举进士不遇而其兄以尚书郎守睦州当先帝即位四方贺受命君亦奉其兄章上礼有司天子嘉之召试学士院得试秘书省校书郎调含山县主簿南雄州司理参军稍迁徳清江都令川荐者言改大理寺丞知南安县徙知雷州是时琼管有大狱太守坐击者千八百人吏民恫恐上下莫自安百姓废业而夷獠素易吏狙伺重轻转运使患之以狱事属君君颿海风一日至郡下条其情状悉罢遣千人百余人而取其尤桀恶当坐者具狱上廷尉朝廷是之吏民頼以安改太子中舍通判濠州赐绯衣银章又改殿中丞通判杭州干兴中转国子博士知处州迁尚书虞部员外郎年老自表分司南京因家于雍邱君为人温厚和易与人交尚义久而益恭其言必践之不为虚词以导悦人亦未甞斥人过至于仕宦视公事如私视百姓如家人苟可以便之必啇度处画使得其宜而后已不求为名故所至见爱去之辄见思及其谢事归居也乡里慕仰之称为诚长者曽祖某祖某皆不仕考某赠太仆卿夫人某氏封某县君四子长某早卒次子某次舜元次叔元三人者天圣八年同嵗进士而君夫人尚皆夀考无恙兄弟既成名还家拜庆一县往贺之车马塞里巷士大夫以为荣君随其少子官淮隂明年十一月某甲子卒享年八十二未及归葬夫人长子次子诸妇诸孙相继又卒贫不能自还且三十年叔元乃克举君之丧葬于某乡某原而尽祔其余实嘉祐五年七月甲子云叔元固善士孝慈有志节自其宦于朝数以令请赠君官至光禄卿然叔元之事亲其设心以谓必已之所自尽者然后慊于义是以其得反葬为艰且久矣铭曰
　　以仕必才耶致位一州不为卑矣以夀必仁耶至于耄期不云微矣嗟嗟杜君乐易信厚长者之规矣实有良子实收实食谓天不可信于此乎视纳铭其邱以诏后世
　　故朝散大夫尚书刑部郎中致仕上柱国赐紫金鱼袋张公墓志铭
　　公讳沔字楚望姓张氏其先出留候子房三国之分纮仕孙氏由是为江南人其后居鄱阳者曰子员子员生瑶瑶徙建安之浦城瑶生厉厉生大王父从晟从晟生曽王父赟赟生王父霭霭生考瓌自王父而上皆仕南唐不及见天下之平公考见天下之平而早世不及仕故不闻于时公之孤八嵗矣虽幼知感慕沈静不戏狎异于他儿少长发其家书读之勤志强力期以文学成名当是时杨文公以文章名一世于公乡里外姻也因起从之防游杨氏之门者常数十百人而公以才见称祥符初举进士甲科得试校书郎知抚州临州县再调睦州遂安县治皆有声用荐者言改大理寺丞知平阳县迁殿中丞母忧去官服除知溧水县转太常博士通判温州赐绯衣银鱼庄献称制张旻以旧徳用骄僭乱法公上书请出旻补外事虽不即行然士大夫忻然向之擢御史台推直官转尚书屯田都官员外郎甞奉使决大狱朝中称其平丞相李文忠公善之拜侍御史数月吕文靖复入相二人者不相能争于上前以谓故事三院由中丞荐不当以执政用出公知信州既至又移福州嵗余乃复召还言事引大体正得失而已不苛细充开封府判官转兵部员外郎改三司盐铁判官出为淮南转运使赐金紫转工部郎中复入为盐铁判官假諌议大夫使契丹还言敌情慢疑有非常宜敕边为备既而敌果以兵临境求闗南地如公防庆厯二年加直史馆知陜州明年转刑部郎中元昊入泾原败葛怀敏数十万之师闗中震惊兵少不足自守朝议不暇逺发使中贵人即崤渑之间遮四路归戍悉还补其阙兵久乗塞自以得生归与妻子相见复驱之就死地人人怨呼以言相激拔刃彍弩且欲絶河桥为变中贵人无若之何疾驰入陜以诏书属公而去吏民骇惧奔逃公单马出城矫诏谕之曰贼已出境受诏诸军趣还营毋得差池众见公之易也帖然皆敛兵就道莫复諠哗于是范文正经畧闗中梁丞相奉使延州皆奏议以公权事合变消乱止祸宜厚其赏朝廷不能用契丹复修好除边闗备徙公河北转运使初保州以被边故戍兵廪赐厚他处及张昷之为转运使议有所増损军中怨之相率杀守佐闭城反诸将闻变争欲急攻城大兵防城下几十余万公独不聴曰兵骄故作乱耳民不反也攻城必多所残百姓何罪且城未易攻与之相反覆诸将不能夺乃登东闗门呼首恶者谕以祸福使出降众皆踊跃投兵杖再拜曰公活我愿见诏书面缚后旬余天子为遣近臣受其降卒全一城者公本谋也犹以事不先觉贬秩知汝州富丞相宣抚河北封敕不下曰张某有谋功乃当赏祭何夺之位然天子以辈例皆贬故不许公为人温恕仁让在朝廷恂恂无所竞称为博厚长者至临急变勇鋭坚决以身蹈不测处之不疑其治军旅应变画防能任大事虽宿将无以校得失百姓頼以安岂所谓仁者必有勇耶移知宿州初陈恭公有所爱吏私属公公不应及其在位因事左迁公都官员外郎监宣州鋭士大夫由此恶之不平于其免相也乃复得工部郎中知广徳军又迁刑部郎中江南东路转运使召还判三司户部勾院未几自请治明州有诏视三路转运使嵗满当入朝因上章请老子苏天子许焉用其少子为州从亊以便奉养初公以材进数试繁剧有异效世许其任公卿其后失意更不迁而新进常辈名位顾多超处其右自丞相以下数称其功理其枉然遂终不用十有余年他人为公恨而公处之晏然未甞寘色辞性亷不治家人活业仰俸禄以生而厚于宗族乡党宾客所资养周给称其意厚薄初不计有无及其归家居也囊箧无余赀所居才蔽风雨饮食或日阙亦不以累其志改其乐嘉祐五年某月某甲子无疾卒享年七十有八积阶朝散大夫勲上柱国夫人魏氏封某县君子三人皆孝谨讽太子中舍诜太常博士诲则州从事者也女五人皆嫁名家明年某月某日葬某县某乡之穹隆山吾闻有隂徳者有阳报不在其身在其子孙若公之徳多矣殆亦其后且大乎铭曰
　　仕系其逄进退有时嗟我张公长者之规排难寝兵洞然至诚不伐不矜弃功与名富贵磨灭令徳则长惠之在人世以不忘穹隆之葬公则有子宜尔子孙尚食庙祀
　　朝散大夫殿中丞知汝州叶县骑都尉陈君墓志铭
　　君讳耿字仲操真定人祖日审交父曰昌业世世传郑氏礼皆不仕君受学父祖祥符初以经中第得上元尉厯永定军司理参军霸州録事叅军甘泉令迁建雄军节度推官知永济县丞相沂公镇魏善其政奏徙大名大名治城内事尤剧嵗满课最得见上拜权永清军节度判官初丞相率其属连奏举君可京官必得之而才稍迁丞相以为赏薄知其有亲更敕其弟子融辟君监光州防场便奉养数月以忧免其后服除为苏州观察支使达官钜人荐君材能于朝者前后十余章改秘书省著作佐郎知霍丘顷之移阆中迁太子左賛善大夫代还除叶县未行又迁中氶庆厯八年十一月五日卒于家享年七十五君为人亷直不阿势附俗而内恕有爱故长于为政其在永定军人有杀死于路者贼不得其子疑怨家所为诣吏辨诉吏以子言名捕诉者按之证逮詾詾囚无以自明君察其不真讼系待讯而急自守丞请捕贼守丞怒曰司理侮法耶何敢为死罪解脱遣他掾与司理杂治囚笞掠数百千囚不胜痛诬服具狱待报君犹守之不聼人皆为君惧明年博野县捕得真杀人者举郡大惊众乃皆伏及为永济县当契丹使往来道自先帝与戎约和结兄弟嵗时聘问一以敌国礼待之使者入境天子使中贵人候迓馈劳冠葢相属其有求市令所司调与之以见中国广大厚其欢心而少从旁县赋取蹴迫令长稽缓不如意辄劾以违制文移仓猝百姓骚扰嵗嵗苦之畧比军兴而县吏乡典亦利得其势侵渔细民其敝葢久及君至为设方略饮食供张百物皆豫储待后使者过县有所调取不复及民民便安之王丞相由此知君其始至阆中嵗大旱郡守希转运使意不聴民诉灾民遮君自言君即诣府请之犹不许因趋出悉取民所诉状属吏以令蠲其租而公文上转运使转运使初不悦后无如之何文丞相守成都闻而嘉之更分遣官属行视两川郡县之被灾者皆奏除其租独阆中由君免于流亡而上恩浸滛至于东西川十有余万户矣君晩升朝赠其父大理寺丞母崔氏仙防县君位虽不大显世守荣焉娶薛氏封高平县君先君卒子五人女四人初君仕官过汝隂乐之筑室焉君既没三嵗十二月丙申诸子裔竒京苏等乃以君及高平之丧葬怀音乡之高原以成君志竒举进士与予同嵗孝友慈祥予甚知之故予得铭其葬庶几不朽云铭曰
　　学如其才有以显亲仕如其职有以便民夀尔厥年夫又何怨卜处于此实惟君存盖古别子百世不迁尚越其延施于后昆
　　翰林学士呉君前夫人赵氏墓志铭
　　翰林学士呉君长文之元配赵夫人者兾州言都人父立仕为遂平令家颇饶于财怜其子为择所从至年二十翰林君尚未仕治孔氏书王氏易通达有闻而遂平贤之以女予之夫人既归呉氏事尊章迨及祖姑婉嫕敏恪执勤左右夙夜不懈虽退居其宫未甞有隋色呉氏甚贫夫人不敢有私财自其所赍服玩器用百物者苟可以备家费缓急无所爱以故族人无内外小大皆归其贤翰林以经明选于礼部调回福州古田尉广信军判官夫人皆随以往人谓其去舅姑之侧当少假豫自寛而夫人滋益恭犹其故时也观其志不为逺近有所辍作虽贤士大夫或不能矣寳元二年八月二十二日以疾终年二十二其后翰林以亷能升王朝又举贤良对防直言天子用为諌臣遂掌制命召为学士显贵得封其凄县郡君而夫人不及封人皆为之恨夫人凡生一男二女男曰璟有至性其幼也未能识其母长而思慕悲哀有过于人者今补太庙室长长女嫁秘书省著作佐郎胡稷臣而亡其次嫁泉州司法参军王孝寛初呉氏自齐之禹城徙北海九世矣由曽祖而下藳肂未葬翰林卜其地得东阿之鱼山乡孟栅原为吉嘉祐四年十月告于朝迁曽祖妣王考以葬而举夫人之丧以从曰生不与我同其乐矣死若有知也其祔于祖姑尚获其志焉铭曰
　　女得其归妇宜其家不幸不淑悲如之何夫也茔之子也承之祔于祖姑万世其宁之










　　公是集巻五十三
　　钦定四库全书
　　公是集巻五十四
　　宋　刘敞　撰
　　石记
　　皇侄孙故右内率府副率叔舍石记
　　太子右内率府副率叔舍上之再从侄孙曽祖曰徳彝昭徳军节度使兼中书令颍川郡王祖曰承锡左屯卫大将军楚州团练使父克辟右千牛卫将军母曰呉氏陈留县君嘉祐元年十一月已丑生于宫邸二年四月以宗室长子赐名为太子右内率府副率四年六月甲子以疾终厝奉先佛寺五年十月葬汝州梁县古之道天下无生而贵者故虽王者之子犹胜衣冠而后爵之然亦任其事责以职时有不能以恩全者矣国朝变此制公族虽疎逺皆以官禄富贵之而终不任以事使之必全其待长嫡又加异故叔舍未至能言而官矣然亦夭遏早死岂固有命耶谨记
　　故右监门率府率克壮石记
　　皇再从侄故银青光禄大夫检校国子祭酒行右监门率府率兼御史上骑都尉赠左领军卫将军克壮字称之庆厯三年五月二十二日生生四嵗诏赐之名拜太子右内率府副率又四年上祀明堂宗室之助祭者仲叔季弟幼子童孙不问能与未能胜衣冠皆赐爵进秩由是迁右监门率府率嘉祐四年年十有七矣六月乙酉以疾不起闻诏赠左领军卫将军自始赐名至于终积阶银青光禄大夫检校国子祭酒兼官侍御史防勲上骑都尉葢见其进未见其止也曽祖廷美秦悼王祖徳雍广陵康简王父承亮磁州防御使母杜氏初其出就外傅也尤警速成有所授学未甞不以忠孝为言磁州贤之谓其左右曰此我家宝也性多所通于书画音律皆精过人比其卒尚未娶故无后明年十月葬汝州梁县其先王之墓次固有苖而不秀者耶叙其行事以塞诏防以表其竁穴谨记
　　皇侄孙故太子右内率府副率叔罕石记
　　皇侄孙叔罕者庆厯五年五月八日生生五嵗以乾元节与宗室子弟皆上夀得召见因赐名授太子右内率府副率明年正月十三日有疾卒嘉祐五年十月葬汝州梁县曽祖徳彞保信军节度观察留后赠昭徳军节度使兼中书令颍川郡王祖承矩庄宅使赠洺州防御使广平侯父克循右监门卫大将军栁州刺史母刘氏其葬虽以殇略然自启至窆犹使使者以王命督视云谨记
　　皇侄孙故右内率府副率叔疾石记
　　皇侄孙太子右内率府副率叔疾其父克广右监门卫大将军其祖承矩赠洺州防御使广平侯其曽祖徳彝赠中书令颍川王其母杨氏其生以皇祐元年八月其赐名以五年四月其卒以九月其他官以银青光禄大夫检校国子祭酒兼监察御史武骑尉其以嘉祐五年十月甲子实祔其高祖秦悼王之园有诏刻其世系于石而藏于其墓所以异宗室之恩云谨记
　　皇侄孙故太子右内率府季培石记
　　皇侄孙季培其先出奉悼王曽祖曰克已右千牛卫大将军祖曰叔韶右屯卫大将军贺州刺史父检之右千牛卫将军检之于悼王五世矣季培之生以嘉祐四年三月其世次上从祖兄弟曽孙之子也最逺生月余即赐名授太子右内率府副率阶勲兼官检校皆如故事所以优宗室长子异其礼其年十月八日夭死厝延祥院明年十月日海州梁县有诏刻石识其竁云谨记
　　皇侄曽孙太子右内率府副率持之石记
　　太子右内率持之至和二年六月三日生生一年以宗室长子赐名除太子右内率府副率嘉祐三年八月十八日卒厝于延祥佛舍又二年十月葬于汝州梁县先王之茔曽祖承勗赠宫苑使宜州刺史祖克构赠邠州观察使新平侯父叔防右千牛卫将军母王氏持之于天子为再从曽孙其属益已疎逺然其所以爱厚敦睦礼秩如一将长养而富贵之不幸早死命也夫谨记皇侄孙太子右内率府副率叔鬷石记
　　皇侄孙鬷至和二年十月二十日生嘉祐四年乾元节用家人礼上夀见省中赐以名拜太子右内率府副率其阶光禄大夫加银印青绶检校国子祭酒兼官监察御史勲武骑尉所以宠秩之甚厚其年七月三日感疾卒葢生五嵗矣下殇也墓逺未得葬厝禅惠佛舍嘉祐五年十月乃葬汝州梁县祔于其先王之墓曽祖曰徳恭追封高密郡王祖曰承庆循国公父曰克绚右屯卫大将军母王氏无命号此其世系也谨记
　　故右监门率府率克播石记
　　皇从祖兄弟之子银青光禄大夫检校国子祭酒行右监门率府率兼殿中侍御史上骑都尉克播字伯芳广陵康简王徳雍之孙磁州防御使承亮之第十一子母杜氏以宝元元年十二月生于宫邸庆厯二年始赐名授太子右内率府副府得银青光禄大夫检校国子祭酒兼监察御史武骑射其后迁右监门率府率加兼殿中侍御史上骑都尉幼聪悟机速有成人之姿磁州爱之甚日课使学书未甞有倦色其用法颇得古法嘉祐元年十月甲子感疾卒年甫十有二云权瘗奉先佛寺后十二年当嘉祐五年十月乃汝州梁县曽祖秦悼王之茔是虽于礼殇且无后然天子犹以族人之爱使使者防葬事词臣为之志以成人之礼处之可谓厚也已谨记
　　皇再从侄曽孙太子右内率府副率化之石记
　　皇再从侄孙化之者右监门卫将军叔广之长子祖曰克已赠深州防御使饶阳侯曽祖曰承夀赠均州防御使武当侯化之以皇祐二年九月一日生明年以宗室长子赐名授太子右内率府副率其年六月二十一日病不育嘉祐五年十月葬于汝州梁县先王之园是古所谓无服之殇也然其礼亦备矣谨记
　　皇侄孙故右监门率府率叔亹石记
　　皇侄孙叔亹其先出秦悼王曰祖曰徳恭衡州防御使祖曰承夀南作坊使父曰克基右武卫大将军母曰扶风县君宋氏以庆厯三年始生生五嵗始赐名遂以为太子右内率府副率上祀明堂复以恩迁右监门率府率初出就外傅知爱书事笔砚不类诸儿皇祐五年六月三日以疾终年十有一嵗矣殡普济佛寺嘉祐五年十月日葬汝州梁县从其先祖之兆云谨记
　　皇侄孙故太子右内率府副率叔鼐石记
　　皇侄孙叔鼐其父曰右屯卫大将军克殉其祖曰赠武信军节度使循国公承庆其曽祖曰赠防国军节度使兼侍中高密郡王徳恭徳恭之父则秦悼王故叔鼐于上为从祖兄弟之孙生五嵗则赐以名及官得银青光禄大夫检校国子祭酒行太子右内率府副率兼监察御史武骑射而疾卒实至和二年九月十日犹以成人礼殡延祥佛寺后五年乃葬汝州梁县其高曽之墓兆实嘉祐五年十月日云谨记
　　皇侄孙故内率府副率叔闾石记
　　皇帝再从侄孙银青光禄大夫检校国子祭酒行太子右内率府副率兼监察御史武尉骑叔闾者赠昭徳军节度使兼中书令颍川郡王徳彝之曽孙赠武信军节度观察留后遂宁郡公承衎之孙左武卫大将军克谐之长子母曰冯氏皇祐四年四月四日生生旬日以乾元节预宗室长子例赐名除太子右内率府副率明年五月二十日卒遂厝于昭圣禅院嘉祐五年十月于汝州梁县从高祖秦悼王之茔是诚不幸而夭矣然而其生有爵其死有归其葬有志是殇以成人之礼居也岂不亦幸耶谨记
　　皇侄孙故右监门率府率叔僧石记
　　皇侄孙叔僧庆厯丁亥十二月二十日生明年以宗室长子例赐名授太子右内率府副率皇祐二年上祀明堂用泛恩迁右监门率府率至和元年十一月九日以疾卒始八嵗厝于东兴福佛舍曽祖徳恭衡州防御使赠防国军节度使兼侍中高密郡王祖承庆和州团练使赠武信军节度使循国公父克頠右千牛卫将军母乐夀县君高氏嘉祐五年十月葬汝州梁县祔于先王先公下殇也然以亲亲恩録其义已厚矣谨记
</div>
    <div class="pagination">
<a href="公是集_page42.html">上一页</a><span>...</span><a href="公是集_page38.html">38</a><a href="公是集_page39.html">39</a><a href="公是集_page40.html">40</a><a href="公是集_page41.html">41</a><a href="公是集_page42.html">42</a><span class="current-page">43</span><a href="公是集_page44.html">44</a><a href="公是集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
