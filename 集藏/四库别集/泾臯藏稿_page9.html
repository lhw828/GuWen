<!DOCTYPE html>
<html>
<head>
    <meta charset="UTF-8">
    <title>泾臯藏稿 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泾臯藏稿 - 第 9 页/共 9 页</h1>
    <div class="content">　　万厯十有二年四月初七日刘国征先生卒于家越一月其友顾宪成得其讣于其兄司农君既为位而哭之矣又一月移书告之曰嗟乎国征何以死哉若是其亟也其命也夫其命也夫始吾来燕中有意乎天下之士也见魏子懋权与之语大恱恨相知晚懋权曰若欲知闽中刘国征乎因又知国征也国征恂恂耳就而叩其衷悯俗之仁居贞之俭迈往之勇藻物之哲无所不具于是喟然叹国征之不可测也当是时天下滔滔上下一切以耳目从事士习陵迟礼义亷耻顿然欲尽吾三人每过语及之辄相对太息或泣下客谓国征若奈何与狂生通国征笑不答相得益欢葢国征之所存逺矣吾何能忘也呜呼死生一也无有二也国征何选焉而置取舍于其间惟是今之天下什一可喜什九可忧方诸畴昔相去不能以寸度国征不免于怀也国征其悉之乎南臯邹氏之烈焉而徙定宇赵氏之恳焉而违复庵呉氏之亮焉而诽勺原丁氏之切焉而诘芸熊董氏之犯焉而挫对兹黄氏之感焉而投健斋曾氏之剀焉而播莲洙孟氏之挺焉而摈希宇郭氏之勤焉而摇鸿泉范氏之详焉而削此时事之有形者也犹可知也若乃内权渐隆外权渐替君子小人如水如火强而平之幸须防无恙耳何以能日此时事之无形者也不可知也国征其悉之乎庸得宴然而已哉呜呼死生一也无有二也吾迹国征之生而知其死也未尝不以天下为念又迹国征之死而叹世之食肉者殊为徒生而可愧也不宁惟是今夫国征之所自许何如也业已第进士未尝一日在职居恒抚膺扼腕欲有所为辄不果其修诸身者又见其进未见其止也繇此观之国征之谊其犹自以为徒生而可愧也虽然国征往矣而予及懋权所与国征左右切磨相期于声气之间者固耿耿在也而今而往即国征之所未究而懋权究焉犹之自国征也又或懋权之所不究而予究焉亦犹之自国征也夫何愧之与有独念材如国征立志如国征犹仅仅若是而况予之不敏将何以谢国征也其惟懋权乎异日者予当就懋权而裁焉国征有知又将何以牖我二人也呜呼死生一也无有二也惟国征实深图之宪成再顿首白
　　哭魏懋权文
　　万厯十有三年七月初一日呉人顾宪成顿首致书于魏懋权先生曰嗟乎懋权足下何意足下乃遂与我长别哉悠悠我心谁复与语即足下亦谁复与语吾见世之知足下者不乏耳要其至与不知等何则其知之者末也计独吾知之耳足下上必欲尧舜其君下必欲尧舜其民故常忧信心而言信心而行一切荣辱毁誉不以滑其胸中故常乐常忧常乐是吾之所以知懋权也天下孰从而窥之嗟乎世衰道微人心离丧浮破慤枉蔑贞淫掩良争蔽让智者相与借诗书以文其奸愚者谬以为固然步亦步趋亦趋而已当吾为诸生业恻然伤之时时思有以矫其莫能振也既博一第从缙绅先生游时时私求其人鲜遇者乃独足下之指与吾不异耳徐而察之非直不异而已殆有甚焉中心自以为不及也已而从足下得闽中刘国征耳居平相谓吾三人者或先之或后之或衷之其有济哉即不济巻而藏之何恨求善价而沽枉尺直寻非吾质也顾造物者昨年夺吾国征今年又夺吾懋权吾其可如何哉嗟乎天下之务国家之故懋权念之熟矣而未及究也间尝归而治其文辞不求工意独好为声诗耳又非其急也直土苴蓄之耳吾欲就君家伯氏叔氏问讯遗笥杨防而表章之不足以昭懋权是吾之所痛也吾欲省览生平之言勉砥素心偿其未究又能薄不足以称懋权是吾之所惧也懋权何以图之嗟乎懋权足下吾生长芦菰中习气深重惟足下是赖足下诚弗我替一降一陟在帝左右吾尙有望也吾昔者稍修诗书之绪毎遇古之高贤伟士辄掩卷太息仰摹俯拟庶几想见其为人久之恍然若有遇也思若有啓也行若有掖也何况懋权乎葢尝联轸而游接袂而语握手促膝委输肝胆揭日月而薄山河者哉其忘之也爰奉尺素荐诸几筵足下其听之且为我语国征焉
　　再哭魏懋权文
　　维万厯十有三年魏懋权先生卒其友顾宪成既从其兄光禄君荐之尺一矣越一年宪成戒装而北顾瞻燕赵之问黯黯欲堕遂迂道而趋南乐上懋权巵酒洒泪而告之曰忆昔予之谢病而南也腾书邀足下防于清源之上至荆门而始成别当是时昼则联席夜则联衾促膝把臂靡所不竭何其懽也今者予再来而足下已矣天乎天乎何其痛也当是时足下谓予曰吾侪嘐嘐自负所覩天下之事不当于心一正人退一佞人进意气勃发辄欲攘臂而起请尙方之劒而后愉快是不广也于是乃遂入山求深入林求密独寐独寤寂然不复问人间马牛又无奈其嘐嘐者何子以为奚而可予笑不答已访孟司马我彊论学两日夜津津不休余谓足下曰得此入手何所不可何取何舍足下亦笑不答葢其际微矣不虞足下之遽然以逝也呜呼已矣今者予且登足下之堂慿足下之几吊足下之灵进而谒于太公穆穆落落嗟足下之所以为子坐对伯氏侃侃之气隠见眉睫嗟足下之所以为弟问讯季氏方奉三尺活人河洛间嗟足下之所以为兄次第见二子戚而庄敦固而多奇嗟足下之所以为父周行环堵秋草一庭嗟足下之所以为家出门长呌傍徨四顾白云乱流落日将半退而检其囊得故上申相国书及论救周别驾遗草嗟足下之所以为国又得赠予一诗中有曰要怜天下顾叔子不为人间吏部郎倚梧而思之寸心欲碎万俱失不复能自持嗟足下之所以为友呜呼足下已矣予亦哭足下而去矣荆门在此清源在彼尔我之言实共闻之昔何以南今何以北日月不停往来如昨其谁能堪即予敢替懋权有如兹水呜呼尙享
　　祭王泽山太亲翁及陈太亲姆文
　　呜呼哀哉不肖从令子伯氏仲氏游犹兄弟也其视吾翁犹父也其视太姆犹母也不肖往于岁丙子哭吾父矣昨者岁己丑又哭吾母矣今又哭翁哭太姆耶呜呼不肖尝侍翁窃见朴乎其容也坦乎其言也廓乎其衷也有古长者之遗焉葢与吾父絶类比小女归翁家为翁冢孙妇还而称述太姆之懿又种种不减吾母也而今俱已矣令子顾影自怜且以怜不肖不肖顾影自怜且以怜令子茫茫天壤俯仰俱失其忍哭翁哭太姆耶虽然不肖更有伤焉不肖之失吾父也几何时矣前乎翁十五载于斯矣不肖之失吾母也几何时矣前乎太姆一载于斯矣均覆均载何厚何薄均怙均恃何延何促此不肖之所以更有伤也伤吾父之不得为翁吾母之不得为太姆也乃令子犹然以淹在青衿为恨何也呜呼始不肖从事铅椠吾父日惟求师求友为汲汲羔鴈纁不惜称贷以奉吾母主中馈朝夕供具惟谨劳瘁也已幸而举于乡而吾父已矣已成一第碌碌风尘又无能左右承吾母欢中间仅仅请告三载又大半夺于酬酢寻奉谴而还半载耳而吾母已矣乃令子少成若性不敎而闲翁与太姆雍雍而坐观其进今即偃蹇诸生间乎却得时时膝下宛转周旋究舞斑之乐天性内也功名外也古人不以三公易一日此耳此不肖之所以益有伤也伤不肖之不得为令子也其忍哭翁哭太姆耶泾泉可烹泾苹可摘顾瞻几筵万感纷结有怀欲摧有言欲咽神其鉴兹庶几我即尙享
　　祭中丞魏见泉先生
　　呜呼先生古之遗直也呜呼先生古之遗洁也如其道也如其义也斧钺在前弗避也鼎镬在后弗骇也非其道也非其义也千驷万钟弗视也一介弗取也是故为司理则真司理非若夫人之司理而已也者为直指则真直指非若夫人之直指而已也者为中丞则真中丞非若夫人之中丞而已也者可谓巍巍堂堂磊磊落落宇宙间伟丈夫矣惟我皇上之遇先生也亦若异然始而被谪于时格未敢望旦夕迁也无何而遂不次擢用使先生得进而毕其忠继而出镇三晋念太公老乞归于时格未敢望旦夕允也无何而遂有俞命使先生得退而毕其孝呜呼此天也非人之所能为也语云无欲之至可动神至诚之极可格天地先生当之矣是故先生之生也海内士无论识与不识莫不仰而望焉非若夫人之徒然生而已也者先生之死也海内士无问识与不识莫不相顾吁嗟而流涕焉非若夫人之徒然死而已也者信可谓巍巍堂堂磊磊落落宇宙间伟丈夫矣先生复何憾哉独计先生一腔忧国忧民之心耿耿未有已时兹行晤昆溟云门两先生不知何以相慰宪等辱公家金玉道义之好违两先生且二十余年用之无补于行舍之无补扵藏倘两先生问及又不知何以为宪等解也相望千里欲即无从聊寄一巵荐我素衷先生有灵上之所以周旋帝侧下之所以拥衞苍黎中之所以夹持我二三友生者岂其忘之哉岂其忘之哉呜呼尙享
　　祭龙冈施老师
　　呜呼伤哉天何夺吾师之亟也虽然天之夺吾师不惟见于今而已见于昔其夺之也不惟在于天而又在于人固有从而予之者矣得其细而不察其大覩其显而不核其微是亦与于夺者也当吾师之守毘陵也无以异于黄氏之颍川龚氏之渤海也其心思无所不暨而其恻怛恺悌无所不入讼者至折以片言辄欢然解防庭中尝虚已乃筑室而造士焉士莫不洗濯志虑求丽于昭明曰是真能成我者也为之民者莫不曰真能生我者也于是擢东粤兵宪以行又莫不相与咨嗟叹息曰是奈何其骤去我也无何而难作矣故曰天之夺吾师也不惟见于今而已见于昔且方其难作始不过获戾于一人而已莫不能知其诬也士讼于庠农讼于野商讼于市旅讼于途莫不能言其诬也而当路者业有成心逆捍不听或曰夫有所受之矣可奈何相与掇拾浮伪剥乱本实而难成矣故曰其夺之也不惟在于天而又在于人今夫世之知吾师者其指可覩也曰是何才而敏也又曰其好士也不逊吐哺握发矣何其大也愚以为此其昭然者耳吾师禔身亷洁一介不苟而特不好为皎皎尝语所知者曰人言毘陵故沃郡乃不能令吾囊之不枵然者何又吾师洵好士要以其暇及之耳其所注意无如民其所功德至于今隆积而不坠者亦无如民也若夫颛颛焉而语才则遗操颛颛焉而语士则遗民固已昧矣而况于今之时其琐而无能者类饰为小亷曲谨以干大利其健而有力者往往竞于竒见能于刀笔之间而弁髦诗书以为吾不欲借兴贤育材博名高也时趣如彼其知吾师者如此适足以相戾耳故曰得其细而不察其大覩其显而未核其微是亦与于夺者也呜呼吾师其遂赍志以没矣乎虽然毘陵即东南一弹丸之壤而其中林林总总不知几何率家尸戸祝饭食必祷吾师即中道龃龉不克究其施设而嗣贤翩翩有文一日奋而翺翔所以光大吾师之绪未艾也亦足快矣独宪等辱在吾师谊兼生成乃吾师之存也既不能明目张胆白见寃状揭之日月之下及其一旦而溘然也又不能走千里酌巵酒以荐几筵伸无涯之感进而有惭于栾生退而有惭于孺子其何以谢吾师也吾师诚不我忘庶几乗翔风轶飞云时上下于六龙之墟使宪等慿而见之乎不惟宪等其亦使林林总总者得慿而见之乎呜呼尙享













　　泾臯藏稿卷二十
　　钦定四库全书
　　泾臯藏稿卷二十一
　　明　顾宪成　撰
　　先赠公南野府君行状
　　呜呼伤哉我家大人之逝也不肖孤等自惟积戾重深及于大故日防防在疚无所愬语罔极之谓何而曽不得伸一朝之养竭力之谓何而曽不得如五尺之裳方尺之履犹然相从以殉若复湮坠懿美薄诸草莱无能徼宠灵于贤豪长者之侧以照临其泉壤是不肖不复得数于人子也于是不肖孤奉伯兄仲兄之命抆泪而状曰呜呼家大人姓顾讳学字文博南野其别号也顾之先为僰道之石纽乡人至宋而将仕郎百七者迁邑之上舍里十余传而为处士公夔娶于朱寔生家大人家大人生而倜傥负气不耐博士家言独游于诸稗家喜罗氏水浒传曰即不典慷慨多伟男子风可寄愤浊世又喜南华庄子曰即不经潇洒自在不受人间世诸约束孔孟之后固应有此居闲与客论天下事往往抗手掀髯长太息里人壮之推为亭长属其耆老子弟约曰旧日之事众为政新日之事我为政不然我无爱乎一亭长其舍我众曰可哉稍稍来白事一切据理曲直之亭中称平有擕豕酒为寿则谢曰是区区者而以为余伐鲁仲连直应尸而祝之矣去之人益附防里人为邑长吏输税遂偕里人北游天子都见宫阙之美官司之富欣然曰可以廛矣已而曰吾不可使垅上之木北向而怀我也乃归日黯然不乐不问家人生产逋累累集其附家大人者曲周之家大人以为丑即日告诸墓倾其产输之所匄贷家徙泾水之上居焉居甚陋风雨至辄犯于寝帷日一糜夜一蓐行道之人相呼尔汝兄弟无知者已试为酒人豆人饴人染人渐能自衣食环而居者睥睨之齮龁百端莫可难也宵而谋诸室声发于甍瓦跃家大人寤惊获免违而至于石村三年产落无所存家大人不胜愤猛然欲有以自震于世曰由此废必由此兴奈之何其避人也再徙泾僦廛而市平物价一权度廓然不较赢诎出片言妇人孺子皆信之市道骤行是时也方数十里间其有财者公知家大人无一廛之产辄怀金踵门而贷之惟恐其不诺其贫者公知家大人无一钱可以贷人至缓急有无不求诸富人而求诸家大人家大人亦自知无一钱可以贷人至人有求辄挺身任之不以无为解尝曰多财而后能干究竟騃孺子耳其贷于人也即其人仓卒亡妻子有所不知未尝不息之而归其妻子而贷人也即其人负我旁观者皆有所不厌而求之未尝不应以故义声流动家大人遂隠然望于乡云里佣有壮而无室者所得力钱纯费于酒食家大人甚恨责其人令输力钱岁为息而与之室里中几无旷佣有逸金于肆之西偏标而搆逸者之名氏得姑蘓跛人召而归之他日来市投三十金退而发金羡者半亦召而归之洪人籴既按价而输之粟矣越五日粟价顿衰家大人愀然为贬其价征洪人于涂而返金焉张氏儿有积逋于我积不偿一二怨家弱视而强食之不能御大鬻其产宻怀直而属诸家大人事解而征属如征而与葢张氏儿至今德家大人每遇人数其事辄欷歔而欲涕也或售其土田未几售者欲谋而据之诡辞以讼弗克家大人还而谓之曰尔何计之不精为此屑屑也尔素号壮士必欲得此者其以膝与我售者跪而请遽返之不复言直不肖等就学岁延经师而教之所事之礼防即富贵人以为不及岁庚午不肖补邑诸生癸酉弟允成补郡诸生家大人戒曰孺子故少戅脱令汝一旦俨然富且贵哉骄大之色当不能侵汝吾何所患之患汝从市井学恭归耳夫象恭之坏人心也比之骄甚矣孺子无然福清施公龙冈守吾常辟龙城书院选五邑士而课之不肖与弟竝游其中临川周公念庭令吾锡数进不肖时弟方垂髫试之奇其才有客从泾西来装百金造家大人所而行嘱焉怒曰若贾我又贾我孺子哉我诚不惭于垄断何至向有司为市而以孔孟货三尺法也他日有武陵客主于苍头奴家欲因之以干家大人苍头奴为诵説前事客愕然曰人言果矣逡巡而退两公闻其事竝贤之周公又亷知其素欲为登名于义籍而置礼焉吏胥隂以告家大人呼不肖谓曰我贾人何短长于世刑赏之所不得及也今以孺子故俾我姓名驰入于有司之庭固已陋矣将又窃孺子之余艶以惊耀里闬其何顔见呉越之士必不可立遣不肖辞诸公公愈贤之已而公知家大人故贫时有赐于不肖家大人曰异哉公恩泽满四境而勺泉不入于釜独奈何我以孺子故侵贤父母乎又遣不肖辞诸公公知不可愈大贤之岁丙子不肖与弟偕试留都不肖有名家大人间有忧色始不肖之两试而两废也有喜色不肖问曰大人何昔之喜而今之忧也曰吾闻士可以贫贱激也激则耻耻则忧忧则动心忍性长其不能孺子挟防而试有司以为不才而废之孺子忧矣老人安得不喜今以一书生骤然为东南闾阎之人盛容色而矜道之所谓昼锦也孺子喜矣老人安得不忧不肖竦然起对曰儿也谨受命矣居无何疾病不肖等亟问医家家大人曰年之短长譬如凫鹤之胫然不可改也夫扁鹊仓公至今存乎吾无所医矣不肖等泣而请家大人不禁及医来以药进不服也里人闻其病也人卜而人祷竞来视于寝有泣失声家大人笑遣之已而病大渐乃语不肖曰孺子其知之乎予流徙之民也长汝四男子蒸尝无殄其庸多矣愿孺子孝弟力田多行仁义且曰予家世屡空人之无礼于予者众孺子苟得志无修怨也言讫坐而起命不肖等栉手自洮颒理襟带谈笑自若明明不乱可一二时而逝呜呼伤哉家大人广额丰眉巨目隆准美须髯吐声如钟生平守甚介而意甚濶与人交肝膈肺腑一视立见意有所蓄如噎物必吐之而后已或私焉戒曰勿泄也竟泄人以为尤家大人不悔久之知其无他肠更厚遇之薱人眉目洒然终日不能造出一佞辞遇有不善必变色而戒焉凛凛不少假行里中狼籍少年皆走匿疾为老氏释氏之言者曰二氏与孔氏抗而为三必人杰也固令其徒倚为糊口计哉晚年读闽人龙江林氏三教防编大恱自是排摈二氏必援以为证尤疾巫祝人有疠人为淫鬼所慿能言人灾祥趋而叩者趾交错于道家大人曰有是乎我其试哉往询之自晨迄于昏噤不答明日而疠人复人语里人病多媚于神家大人过必诃之曰夫神也而向人间索赂哉可赂当无逾万乗之王千乗之侯何赖于汝矣里媪多事佛者持胎戒春秋之祀不以牺牲家大人曰何也曰惧伤物也曰若不谷食耶夫禽兽草木无之而非物也血食则伤禽兽之生谷食则伤草木之生若惧伤之二者何择矣人服其论尝自谓曰吾有二癖恶酒而喜事其説曰吾闻天地人名为三才才者勇往力行之谓也有如饱食而无为其亦不才也已矣吾闻禹无间然之圣也洪水之兴宇宙为壑禹不畏而独畏酒赫赫夏商没入于酒池之中莫之援也矧于匹夫其敢犯之吾宁见于竹林豪矣故家大人徙泾三十余年门无酗客有觞之者谢不赴未尝为客于樽俎之前间强起之当之奇遇其在三十余年中发不暇握食不暇哺汲汲有所事则益健有力为之加饭稍暇即言疲事至则又爽然起神跃于毛骨之间性孝弟当先王父之困于贫也叔父斆裁六岁即寄食于邑朱家顷之邑朱家覆叔父莫可倚家大人又适游燕不闻也归而失叔父所大骇奔覔之累日遇于邑之南郭相持哭遂擕归衣以其衣食以其食叔父感励自奋克有树立家大人病叔父与其四子宵衣而侍家大人复人给之田顾谓曰惜尔伯凉薄无以厚汝也呜呼亦足以观矣家大人生于正德丙子正月初九日卒于万厯丙子十月十二日年六十有一窃念家大人者倘可谓之能自震者矣非有一闗一柝之寄而能代人之忧非有升斗之储于家而能急人之急非有移风易俗之任而能折人之邪非有寻章摘句多闻多见之学而拟是非防成败动中乎诗书非有沾沾煦煦之术可以恱人要誉于井里乡党而及其逝也皆为搤腕而叹闵然有不平之色问诸古人当必有似者焉特其生于粗僻之乡长于贾老于布衣其知之者不过饥寒困穷之人即有口舌碑何足以当天下后世之轻重而诸孤又多凉德救过不遑何足以恢张我大人之懿美播之子孙是用战栗危惧日夜悼心伏惟先生挟四海九州之望掌万物之是非蓄仁人之德惠幸收其什一而旌之俾我家大人凭藉休明世世有辞焉则岂惟孤等实受嘉贶其将仕公而下与有荣施矣谨状
　　母氏钱太安人六十征言
　　盖母氏生十有九岁而归我先君业不得逮先大父矣而其事先大母微婉有则先大母性甚庄又欲试母氏才往往故以意求多焉母氏有方曲事之自唯诺而上靡不如先大母之指者家故贫悉具箧中装以为供具尝一日大匮先大母日昃不克饭母氏损帷而易粟从邻妇摘蔬数茎自吸其乳而剂之以进先大母甘之竟不知其所自也居恒谓先君是不独有妇才进于德矣先君念不得恢于诗书以为男子有志四方奈何浮沈井里间自颓废母氏知之从容谓曰我在君奚他虞始吾请供为妇也今也请供为子也惟君所之耳先君遂慨然请行凡再歴寒暑先大母若不知先君之不在侧也而属先大母病则先君心动疾驰归久之先大母即世母氏摧毁不胜遂得心疾迄今不有瘳里人难之已先君益贫迁泾里之上隠市卖浆家所居防一壁炀一灶人不堪其忧母氏安焉而时时目宪辈孺子识之性警敏闲于大义御宪辈甚慈而又甚肃有不忍加而谯让也第终日黙不与言比其改也而后复曰是而大母之教也吾不敢坠迨宪与弟允后先举于乡益加肃曰庶几其免于堕乎素不习书顾嗜书闻宪辈诵声辄端坐以听移时乃已间则令立左右择其有闗于阃德者递诵一章先伯兄性仲兄自又次宪与弟允诵讫复令解説所以以是为懽里媪有事佛者时时前为佛家言母氏叹曰固也虽然与夫子之言不类亦曰与吾孺子之言不类卒谢去其识如此今年六十矣而宪幸举南宫官司农氏欲请归荐一觞为寿母氏亟赐命曰而忘而父之志乎吾事而父且四十年见而父每值其生之日辄于邑不食曰天乎生我鞠我今何在矣及其年六十也犹是志也吾又闻君臣之大也孺子始委质而骤言私不可且而父常有慕乎燕一再游其间矣成而父者孺子虽然宪欲越三千里而自致于堂下者终不可以已惟是先君之志昭昭也又不可以蔽端意以思不获其处庶几先生长者俨然有赐言焉其施大矣母姓钱外祖曰爱月公有隠操
　　奉祝伯兄伯嫂双寿六十序
　　万厯庚子予伯兄居然六十太平矣而伯嫂陆孺人偕焉里中父老翩翩相率擕巵酒而过之美伯兄之仁让暨伯嫂之懿和甚具仲兄谓弟宪成曰外德备矣其于内德犹有待也弟盍言乎宪成对曰是弟之责也忆昔吾父吾母自上舍迁泾里拮据生理至艰辛矣乃伯兄故敏慧甫就塾辄日进数行稍长从故茂才严横塘先生受业课之文斐然有章先生异之吾父吾母喜见于色一日伯兄忽跽而请曰儿也儒诚善惟是大人劳矣儿优游章句乎请代大人息肩吾父壮而许之已而伯嫂来归则中馈之事吾母亦一切倚办焉伯嫂承顔顺志怡然无忤是干蛊之勤也仲兄与予及季弟次第授书吾父曰孺子庶几其有尺寸树乎值仲兄善病所以督予及季弟两人倍切隆师惇友不惜假贷以赴之二三亲交相谓曰羔鴈纁累费在耳目之前龙虎风云功名在歳月之后奈何强其不堪而希其不必也伯兄伯嫂咸笑而却之坦焉居已于瘁而予辈则享其安澹焉居已于菲而予辈则茹其厚用得专心致志无他挠惑是友于之爱也当是时伯兄伯嫂实柄家政出入盈缩悉其综之恒情于此其孰能不波乃伯兄自一钱而上悉登诸公焉无以有已伯嫂自一丝而上悉禀诸公焉无以有已是一体之公也仲兄遇事能防伯兄有所疑辄就而谋焉其可其否往往舍已而从之不吝予与季弟后先成进士伯兄若固有之毫不以加于人又矜防恤困天性也每遇夏秋二收即有年数颦而称佃人之艰不求盈有所推移不求遂甚者幷其本而负之亦不问年来食指渐繁入不副出往往假贷以行之自若不为悔伯嫂益以博大佐之闺闼堂庑门楣闾巷盎然慈覆予之得以进而安于朝退而安于野伊谁之锡是及物之恕也语曰仁者寿夫勤以干蛊仁之则也爱以友于仁之施也公以一体仁之度也恕以及物仁之征也有此四美寿不亦宜乎仲兄曰善请诵弟之言以为伯兄伯嫂觞季弟曰善请诵兄之言以为伯兄伯嫂觞伯兄闻之愀然顾伯嫂而言曰夫吾两人何以得有今日哉则吾父吾母之赐也吾父汲汲皇皇终其身不得一日之暇吾母幸而望七又未尝一日去药石左右也吾父吾母安在哉而吾两人晏然有此也言未讫泪承睫而下仲兄与予及季弟相对黯然意不能自禁稍间予复进而言曰凡父母之爱其子也甚于子之爱父母吾父母昭昭在上见吾兄吾嫂之履兹辰也有不欣然乐乎曰犹吾在也人有恒言长兄如父长嫂如母予兄弟之得事吾兄吾嫂也其亦依然吾父吾母之犹在也伯兄黙不荅良久曰是则然竟亦何以舒吾情于是偕伯嫂肃衣冠拜吾父吾母祠下手觞而顾者三而后还而次第受仲兄与予宪及季弟之觞
　　乡饮介大兄泾田先生行状
　　呜呼伤哉吾兄乎吾兄乎已矣不可复作矣日居月诸倐忽四更厯矣诸孤卜得岁之十一月十九日扶泾西阡于吾父吾母乎依将图不朽于当世立言大君子偕过予属予为状相对流涕覆面不能出一语各罢去呜呼吾何忍状吾兄哉已而曰非吾其谁悉吾兄者宜状则又曰吾兄仁心为质胞与为公家庭之所习见依然在目也里巷之所流传昭然在耳也若之何其委诸草莽又宜状谨次第而列之篇吾顾之先于呉为着姓遭元末之乱逸其谱莫能详相传自宋将仕郎百七府君实始家锡之上舍里世业耕读以高赀雄里中好行其德三传有讳廷秀者益増修而光大之乡人至今相与诵说不衰越我高大父如月府君讳麟以孝友称曽大父友竹府君讳纬邑诸生生平无他嗜独嗜书家坐是废萧然四壁不为意也大父侍竹府君讳夔淳谨自好不幸早世得年仅四十五娶大母朱孺人是生吾父赠承德郎户部主事南野府君讳学字文博再迁泾里家焉忠信直亮环数里内外儿童妇女皆能道之卒之日里为罢市娶吾母钱太安人能以恭俭佐吾父白首相庄称合德云生四子兄其长也讳性成字伯时号泾田兄生而通敏六岁就塾师受句读朗朗数行下稍长善属对已而从里中严茂才横塘先生习举子文落笔斐然甚见赏异时吾父方转徙石村意不乐复还泾里家徒四壁寄身屠沽兄一日搆事父母能竭其力题苦思不就喟然叹曰吾不能行之安能言之归而请于吾父曰大人劳矣儿优游笔舌乎请得代事吾父怜其意许之于是遂慨然任家督之责一切拮据精心果任不少怠也而防吾仲兄善病兄忧之数言于吾父延名医调治药笼之需随叩随给不少惜也又言于吾父延名师课予及季弟读供事惟防至称贷以羔雉不少惮也或谓功名事安可知而强为此矻矻兄笑而谢之或又谓今日之家子为政他日之家众为政盍早自计乎又笑而谢之盖兄自受家秉以来一出一入悉禀诸公铢寸无私焉非特无私而已且于衣服恒居其敝者曰吾所便也于饮食恒居其菲者曰吾所安也而独于予三人则加腆曰是实羸弱不可以我为程也吾父见而喜以语吾母交相庆也及予与季弟后先成进士人情于此孰不冀有发舒以明得意而兄谨约如故无改惟是念吾父之寿仅逾六而遽见背也念吾母之寿仅望七而复见背也诚痛之深悲之切方在苫次朝夕皇皇不少解也迨既襄事每上冢俯伏哭泣尽哀至于老不少衰也路人闻之莫不感动以为有终身之慕焉又念吾父居恒喜称范文正之为人语及义田一事尤津津不啻口出如将步之趋之然者竟限于力不果及吾父卒吾母拟以所遗田三百余畆分受予兄弟四人遂偕予仲兄请曰儿辈俱已长大得自生活愿以此为赡族之资何如吾母大喜曰此尔父之志也于是每岁以春秋二时差其等而分给之其不能婚不能者亦各量有助焉惟是所入常不足以兄所出所施常不足以满所愿则又时时欿然不自得也其于人也老者尊之少者抚之贤于我者下之不如我者矜之强弗友者容之有以缓急告必委曲为济无或拒也其人能偿聴之不能亦聴之即不能而又以请又应之如初无或厌也坐是产日削逋且累累起矣无或悔也有以田产售直必从优如系亲昵越数收便令取赎即力不能预归其产令以渐而偿无或恡也至其一念恻怛与民同患尤有异焉见饥者则为之忧无食见冻者则为之忧无衣当东作时雨稍悭则为之忧旱稍溢则为之忧潦幸而免矣及西成时又为之忧曰终岁勤动得一饱乎公私之逋得相抵乎其于佃人数丁宁主者曰无求足无求精母拘拘常额耕者不食食者不耕可念也尝有佃积逋不偿苍头以告且曰岁行尽矣无可待矣兄不答至除夕遽遣人贻之粟二斗钱百文苍头讶而问之兄又不答复曰是且诲逋将人人相率而效尤明冬庭可罗雀矣兄卒不答予犹记岁在戊子己丑间连值大祲兄检箧中得券数纸一一手自裂之曰当此朝不饔夕不飱无令渠辈胸中犹有这些子在也又记一日遇公差繋一人于舟时严寒深雪视其色郎当甚而且甚饥询之则以官逋二金故兄恻然曰是不冻死必饥死不然亦必中伤寒死矣奈何以些须丧人一命因出酒劳公差令释之且啖之以糜入而括二金代完厥逋竟不问其姓名也久之其人率妻子携一榼来谢仰天数十叩首而去一日家被火召匠者修治时值农冗无不欲竟此而后朝食适市有许姓者于药肆中锯木忽倒其廊徬徨无奈兄闻之动色遽停工令与许修治各役感兄之义踊跃争赴不日而工竣矣其急于为人类如此里有争率就质于兄兄为悉心排解或不从徐徐为设酒食劝谕之间有事属两难或已闻诸官辄阴损赀调停于中卒欢然请罢往往既罢而两家犹不知其所自乃或有客缓颊言某所某人丁某事某当路若叔氏所善也某有司若季氏所善也幸借一言居间请得以不腆佐觞为公寿则惊起曰此言何为至于我辄掩耳走又或左右仓卒言某所某豪欺我摧辱我则又笑曰此物奚宜至哉我不能为汝马牛也若无诳我辄叱去而特其性稍卞遇所不当意辄征色发声人或有不能堪少徐之未尝不觉也既觉未尝不悔也既悔未尝不自讼也引罪负咎刻切迫至若踧踖无所容非特于侪辈然即于子弟亦忘乎已之为尊行也非特于子弟然即于臧获亦忘乎已之为主翁也温顔欵辞就而相慰无藏匿无弥缝无繋吝无矫饰旷然如日月之食而更也仲兄临事果决是非可否无所依阿兄有疑必就而商焉往往舍己而从之不以为屈曰吾不如仲之断也予与季弟莽莽生计兄代为经理不辞勤劬数年来见兄精神稍不逮壮不复敢以烦亦既各有分主矣偶有见闻必就而语焉曰某事当何如某事当如何即与主裁不以为嫌曰两弟不如我之悉也始予官户曺兄贻书来言曰是钱谷之地也易腻人盍慎诸予为之悚然既而移铨曺兄又贻书来言曰是镜衡之地也知人实难盍勉诸予又为之悚然及予奉谴而南谢曰弟无状负兄奈何兄怒曰吾父吾母所望于吾兄弟者何如而出此言耶弟负贵人不负兄也及予再还铨曺复被放时季弟亦被谪归矣兄率之迎谓予曰叔不负季季不负叔幸两兄亦不负叔季吾闻居官者不知有家方能尽分居家者不知有官方能安分何意于今见之且吾兄弟少相嬉长相习壮而相抛也每夜未尝不入梦思兹得聚首一堂怡怡以老尙何求乎先是少宰栢潭孙先生官宗伯时数向予询兄起居予具告之先生嗟赏不去口比予归先生缄一劄寄兄曰聊借此以表缁衣之好予归具冠服而致之兄兄谢曰先生之意美矣吾不堪也请辞已而邑侯柴父母亷知吾兄为旌其门曰一乡首善则又辞今邑侯林父母举乡饮则又辞辞不得卒不赴也予询其故兄曰二弟视世艳若凂兄视世艳若饴不亦愧乎予闻之更不觉恍然自失也大率吾兄生平于势利二字甚轻于天理人情四字甚重视其中满腔子一副慈悲按其外日用间一味方便而又浑如纯如穆如廓如纤毫无所为也是故为子则不忍咈亲之心为父则不忍咈子之心为兄则不忍咈弟之心处一家则不忍咈一家之心处宗族则不忍咈宗族之心处乡党则不忍咈乡党之心至于强者或见以为懦智者或见以为愚巧者或见以为拙达者或见以为拘而兄自若也至于懦我者或尝之以梗愚我者或尝之以诈拙我者或尝之以滑拘我者或尝之以偷而兄自若也陶彭泽云无怀氏之民欤葛天氏之民欤予不敢知窃以为列于古之所称长者庶几其无愧也已矣兄生于嘉靖辛丑年七月十一日卒于万厯乙巳年正月十三日得年六十五岁娶陆氏处士云泉公女子六人曰与淑邑庠生娶黄氏承隠公女曰与涤国子生娶李氏邑庠生养冲公女继娶邵氏国子生寓寰公女曰与渥邑庠生初育于仲兄既而归娶陈氏敬淳公女继娶朱氏瑶琴公女曰与浚邑庠生娶华氏原隆公女曰与溉国子生则吾弟季时所育而子之者也俱陆孺人出曰与滋娶夏氏金吾恒所公女侧室康氏出女三人一议郡庠生混尘秦公子坊一育于与涤议慕劬倪公子德沾一育于与淑议邑庠生澹衷黄公子某殇俱侧室康氏出孙男六人与淑出者四曰椹娶黄氏邑庠生觐斗公女曰棣聘朱氏九台公女曰槛聘黄氏逸所公女曰楷聘胡氏我维公女与渥出者一曰榴未聘与浚出者一曰橙聘钱氏三洲公女殇孙女七人与涤出者一未议与渥出者一今为与涤所女议新吾周公子士及与浚出者三一议邑庠生廷俞唐公子道履二未议与滋出者二一为与淑所女议国子生三川陆公子立中一未议呜呼吾父生我吾母鞠我吾兄成我自惟薄劣莫能报百一焉庶几大人先生怜而赐之一言吾兄死且不朽惟宪亦死且不朽敢九顿以请
　　奉寿仲兄泾白先生六十序
　　万厯丙午仲兄适周一甲子榜于客座曰六十而寿人道之常也然而在他人则宜在吾则不宜一以先伯兄之戚不忍言寿一以凉薄之德不敢言寿一以懒病之躯不克承尊亲欢而为寿敢辞予见之谓弟季时曰仲兄为尊亲言耳此家庆也吾二人不得以是例且仲兄之寿道多矣亦不得概以是辞也忆昔吾父主家政伯兄实佐之备殚心力迨吾二人治举子业师事原洛张先生时仲兄善病与药石为隣一日言于吾父曰儿不能佐吾兄犹能佐吾弟请得再理占毕以朝夕切偲其间可乎吾父大喜原洛先生试之文立就多奇警试于郡邑俱褎然前录及予成诸生遂罢去不复事客讶之对曰始吾非真有功名想也为两亲耳以为不得之弟将得之我今弟几得之矣何必我哉至于朝夕切偲则始终不替焉吾父益喜以语吾母吾母亦喜曰兄弟怡怡吾老人复何忧其宜于吾父吾母有如此者比吾父违养伯兄亦倦于勤矣仲兄曰吾始者佐吾弟今请佐吾兄一切拮据靡不毅然身任上者防祖庙惇宗盟下者营堂构筹出入井井绳绳各有条纪伯兄曰微吾弟吾何以慰吾父也吾母多病仲兄忧焦万状检方制药躬为剂量不以委左右吾母间有不快宛转膝下曲为寛解俟其释而后即安伯兄曰微吾弟吾何以娯吾母也已而吾母见背后先两大事竝属仲兄仲兄尽瘁以将必诚必信勿之有悔伯兄曰微吾弟吾何以妥吾父吾母也以至有所疑必就而商焉有所行必分而任焉有所缓急必协而济焉伯兄曰微吾弟吾何以治吾家也其宜于兄有如此者吾二人相继得第二十余年于斯矣而仲兄不知有官未尝只字溷公庭也居无何相继获谴一纪于斯矣而仲兄不知无官未尝纤毫介于色也非徒然也且知吾二人之不谙治生也而为之擘画知吾二人之羸羸乎其弱也而为之调防迩年从同邑诸君子脩复山杨先生东林书院又知吾二人之亟于求友也而为之经理其相体也以情其相扶也以义不出戸庭而获多助之益抑何遭逄之幸也其宜于弟有如此者仲兄生平不二色不华服不侈味间尝集童子数人习梨园之戏聊寄意耳不时御也少喜豪饮叔父东野公面呵之自是遂有节训督子侄必轨于正无敢以惰见有不恪惟恐闻之待臧获外严而内恕有过辄原之曰彼非故也伎俩有限耳不求备也其宜于家有如此者性开爽不设机械即有机械之者防不应与人交脱畧形骸不脩苛缛骤而遇之见谓简傲久而知其无他也更欢然信爱论事是曰是非曰非不肯含糊遇贵不謟遇富不忮遇穷乏矜悯周恤无吝也有叩量力而应之无却也又往往负不偿无责也遇横逆能忍无校也性又喜客客至无问识与不识迎而舎之即终岁无厌也其宜于人有如此者由此言之仲兄之寿道多矣季时曰善遂偕过仲兄为仲兄诵之相与捧觞以献仲兄曰吾不堪也已忽然泪下曰父兮生我母兮鞠我今安在也乃诣先祠再拜三荐觞焉又曰孔怀兄弟同气连枝今何以为情也乃诣伯兄之几再拜三荐觞焉而后退自觞也亦以觞予二人曰愿共砥砺以保暮龄以答吾父吾母曁吾兄之灵无怠予二人跽而谢曰敢不奉教于是诸子侄辈若浃等次第上觞仲兄次第受之而亦次第还授之曰愿共砥砺以赴壮龄以答尔祖尔父尔伯尔叔之勤无怠诸子侄咸拜而谢曰敢不奉教予视季时语曰仲兄非特寿道多也所以居寿亦有道矣吾始以为是家庆也今观仲兄之所以居寿实家范也安而能思乐而能儆天之祚我仲兄曷可量哉曷可量哉











　　泾臯藏稿卷二十一
　　钦定四库全书
　　泾臯藏稿卷二十二
　　明　顾宪成　撰
　　先弟季时述
　　嗟嗟吾弟弃我而去忽惊周歳矣音容宛如渺不可即索居无赖追念生平时拈片纸书之弥増人琴之感不能详也聊存影响无失本来面目云尔搜扬表揭写此全真尙有望于同好
　　吾顾之先于呉为着姓遭元末之乱失其谱莫能详相传自宋将仕郎百七府君实始家锡之上舎里世业耕读以高赀雄里中好行其德三传有讳廷秀者义声益着乡人诵説之至今不衰越我高大父如月府君讳麟有长者风曾大父友竹府君讳纬邑诸生以文行为时所重大父侍竹府君讳防淳谨不苟不幸早逝得年仅四十有五娶大母朱孺人是生吾父赠承德郎戸部主事南野府君讳学字文博再迁泾里家焉忠信直亮环数里内外儿童妇女皆能道之卒之日里为罢市娶吾母钱太安人能以恭俭佐吾父白首相庄称合德云生五子长为予大兄伯时性成次为予二兄仲时自成又次予宪成又次殇吾弟则少子也
　　吾弟少敏慧而颇好弄年十四从少张师习举子业师弗善也以语吾父吾父曰是儿恐非落人下者张师曰吾亦知之不激不奋耳吾父曰善遂令更他师居半歳忽谓予曰弟知过矣弟知过矣请归而禀绳墨予大喜言于张师而复之众未肯信张师曰身请任之无烦诸君虑也久之果如所言即耆艾宿儒雅以端方见推者皆谢不及予因问弟何感而遽如是弟曰恐伤两大人心耳予曰此是做人根子当与吾弟共朂之
　　弟为举子家言不甚经思而简拔遒劲自不可及同里云浦陈先生一见而竒之弱冠游郡庠每试辄冠其曹如临川念庭周公福清龙冈施公姚江梅墩邵公俱待以国士又不独赏其文也
　　原洛张师尝游毘陵荆川方山两先生之间雅有闻吾父令予与弟禀业焉毎语辄契张师曰举子业未足以竟子复帅之见方山薛师薛师喜亟呼其两孙缔兄弟之交而授以考亭渊源录曰洙泗以下姚江以上萃于是矣异日其无忘老夫也两孙盖海内所称大薛纯台小薛台云
　　弟性介辞受取予纤毫不苟癸未自南宫还让里有蔡二怀者笃行君子也雅慕重吾弟属少张师为介绍率诸子北面禀业且欲延致家塾弟欣然从之己而致束金谢曰吾庶几借是避俗逺嚣收拾身心不为不受惠矣况此君非有力者其以诸郎见属实欲相与切磨于道义非颛颛为攻举子业取青紫计也吾奈何独以利言乎壬辰谪光州别驾当路不欲烦以事假差归曽景黙中丞檄所司致俸薪辞弗受及沈太素中丞继抚中州复贻予书曰此不可以少佐三径松菊乎为寄声季君勿拘拘也弟曰即尔何以谢曽中丞属予力却之于是歴十四年余矣计前后所积可千金比吾弟殁州守璩公复赍二百四十金为赙属邑侯平华林公来言此沈中丞意也愿无烦往返两孤乃以告于几筵而辞焉
　　吾弟于身家事尽悠悠惟是世道人心所系则寤寐不忘歳丙戌赴大廷对防指切时事不少讳其略曰臣闻之宋臣苏轼曰天下无事则公卿之言轻于鸿毛天下有事则匹夫之言重于太山非智有所不能而明有所不及缓急之势异也方其无事也虽齐桓之深信其臣管仲之深得其君以握手丁宁之间将死垂絶之言而不能去其区区之二竖至其有事且急也虽以唐代宗之昏庸程元振之用事栁伉之贱且疎而一言以入之不崇朝而去其腹心之疾何则言之于无事之世者易以改为而常患于不及见信言之于有事之世者易以见信而常患于不及改为此忠臣志士之所以深悲天下之所以乱亡相寻而世主所以不悟也臣诵其言未尝不反覆叹息也恭惟陛下虚怀若渴采及葑菲进臣等于廷赐之防问不知陛下于臣之言将重之如太山乎抑轻之如鸿毛乎抑臣有言而君不庸非臣之罪也君有求而臣不言实臣之罪也况臣感时发愤有慨于中久矣今明问及之乃忍缄黙以欺陛下耶凡陛下所以防臣者无虑数十百言究其指归赏罚二科而已夫赏者劝天下之法然有不倚于赏者所以劝天下之意也罚者惩天下之法然有不倚于罚者所以惩天下之意也法常有为意常无为有为者以运天下无为者以宰天下今陛下式古训遵成宪赏罚之道甚具而有法然而德泽不究法令不行此无异故则圣制言之矣所以风厉之者非其本督率之者非其实也本也实也即臣愚所谓意也臣愚窃观当今之势而根极其体要所以累皇上之意者大几有二皇上明以好示天下而此二者恒阴移其所好皇上明以恶示天下而此二者恒阴移其所恶二者何也曰内宠之将盛也曰羣小之将逞也夫人主席崇高借富有无一不足以厌其欲昏其志而惟色为甚色之中人也微而其溺人也沈锢而不可解圣王之所亟逺也昨者皇上以郑妃奉侍勤劳特册封为皇贵妃大小臣工不胜其私忧过计因而请册立皇太子因而请加封王恭妃皇上不温防报罢则峻防谴逐矣夫皇太子国之本也忠言嘉谟国之辅也两者天下之公也郑贵妃即奉侍勤劳以视天下犹为皇上一已之私也今也以私而掩公以一已而掩天下亦已偏矣偏则皇贵妃或得以爱憎弄威福于内其戚属或得以爱憎弄威福于外不独此也阉人侍妾又将乗其偏也或得以爱憎弄威福于内外之间若然则赏罚云者将不为皇上之好恶用而为内宠之好恶用欲其信且必未可也夫人主之耳目惟一而天下之耳目人主者且万万虽甚神圣其聪明宜未足以徧也将必有以寄之寄之得其人则安不得其人则危非细故也迩年以来皇上明习政务听览若神盖辨及左高察及渊鱼几于徧矣窃闻之道路往往二三羣小伺察而得之此可谓寄得其人耶不得其人耶私计皇上非不知不得其人而姑寄之者其亦有不得已也盖曰朕向以天下事付张居正而居正罔上行私一时公卿台省从风而靡外廷之不足信明甚故寄耳目于此辈示天下莫能欺也臣以为不然夫善为治者以全而收其偏不闻以偏而益其偏皇上惩居正之专散而公之于九卿可也若聚而寄之于此辈则居正之专尙与皇上为二此辈之专且与皇上为一与皇上为二则救之也尙易与皇上为一则救之也倍难奈之何其弗思也且此辈之始用事适皇上锐精求治之初彼方见小信以自结其所称述指陈类多依于公义犹若未害久之则阳公而阴私矣又久之则纯出于私矣若然则赏罚云者将不为皇上之好恶用而为羣小之好恶用欲其信且必未可也德泽之壅法令之尼有由也臣愚以为欲效忠于皇上当自今日始欲效忠于今日当自两者始皇上视无事若有事以臣言为重于太山则皇上之明也皇上视有事若无事以臣言为轻于鸿毛则臣之愚也时读卷官大理寺卿心泉何公见之谂于众曰此生之言何为便堪锁榜矣大学士娄江王公取阅之易置二百二十三名吾弟退而辄自伤以为恨不得达于皇上也诚得达于皇上即复摈斥幸莫如之何论其他适南京右都御史刚峯海公屡为房御史所诋发愤曰臣下皆自处于私奈何望皇上无私也于是与彭公旦阳诸公景阳合疏言之歴数其欺妄之罪且曰人固有食秽自肥而幸人之不我攻者矣未有执已之贪而不畏人之攻反欲攻人之亷且昌言于君父之前而无忌者夫欲天下人为寰甚易为瑞甚难寰身享贪饕之利而反得笑瑞之迂拙臣等之所痛心也昔司马光言小人倾君子其御之之术有三曰好名曰好胜曰彰君过而已今观寰之诋瑞千有余言大防不出此术之外曰大奸极诈欺世盗名非所谓御之以好名者乎曰侮慢自贤举世皆浊已独清非所谓御之以好胜者乎曰贬夺主威损辱国体非所谓御之以彰君过者乎以寰之诋瑞吹毛求瘢宜无不至而所据者不过如此臣以为适足以明瑞之无他瑕玷而寰之阴险窥觇亦无所用其狡也夫寰诚巧而合俗瑞诚拙而忤世然天理常存人心不死堂堂天朝君子满廷明有礼乐幽有神圣贤有名教史册有公论不意青天白日之下有魑魅魍魉如寰者出于其间也陛下方重瑞惜瑞借其人以风天下而寰乃欲逆销天下之气节抑慷慨之士如瑞者令无容足之地是陛下之所褒寰之所必斥也士君子之所师寰之所必摈也以如此妬贤仇正泼恶无耻之人而晏然居师表之位驱天下之士风而入于欺罔謟诈之俗臣等有裂冠冕而去耳不与之竝立于朝也臣等新进小生发天下之清议虽寰有奸如山不可动摇然公论既明人心自快寰虽顽钝无耻亦何面目一日立于东南诸士之上乎臣等何仇于寰何私于瑞但恐是非之公郁而不宣一海瑞尙不足惜正人如瑞者相继而指为邪则君子之道日消矣一房寰尙不足畏小人如寰者相继而倾贤能则小人之道日长矣剥复否泰之机于是乎在不可不为之深虑也疏奏得削籍归癸巳官仪部有诏竝封三王众议汹汹于是又与岳公石帆张公文石合疏言之其略曰本月二十五日皇上出禁中密札付元辅王锡爵私邸臣等不知札中所云是何天语第料得君如元辅眷元辅如皇上信无有迟缓册立以负祖宗在天之灵至次早礼部出圣谕则元子暨皇三子皇五子一并封王而锡爵亦且入阁办事臣等始遂不能无疑及闻人言啧啧封王之谕乃锡爵以寸晷立就即次辅赵志臯张位竝不得与闻而礼臣罗万化科臣张贞观部臣于孔兼等俱至锡爵私寓乃不得其一面始知今日之诏皇上以一人议之臣等不至病狂丧心宁敢无言以负皇上昔人有言天下事非一家私事盖言公也况以宗庙社稷之行而可付之一人之手乎皇上试清心而筹今日册立一事其闗系何如前而祖宗九庙之灵后而子孙亿万年无疆之业近而四海臣民之注望逺而九夷八蛮之观听君子小人之所顾盼而咨嗟宫闱近习之所望风而承防社稷安危在此一举皇上奈何易视之而阁臣奈何尝试之臣且不敢危言以激皇上兼忤阁臣调停之意亦不敢漫述汉宋故典及祖宗朝逺事以滋烦渎敬体皇上法祖一念直据世宗肃皇帝穆宗庄皇帝近事请皇上法之世宗肃皇帝于嘉靖十八年册立东宫该礼臣具题故实见在竝未有三王竝封之事而皇上创见之臣故知皇上之必有不安于心也且圣谕大防惓惓以皇后生子为言则皇上不记昔年正位东宫之日乎维时仁圣皇太后亦在盛年而穆宗庄皇帝曽不设为未必然之事以少迟大计法祖自近此言皇上可思也臣尝读圣祖宝训一字一句无非维持宗社极虑后来圣子神孙师得其意则国本固而社稷赖之不然而虚借文辞掩饰过举至良法美意徒以借奸臣而资固宠忠臣义士所饮血椎心宁死不忍见此举动以负祖宗二百年养士之恩于地下已而考功郎赵公侪鹤司内计尽公不挠尽黜当路私人当路衔而计去之于是又与于公景素陈公员峤贾公太石薛公台张公文石各抗疏言之先是己丑薛台因南都耿总宪定向以不送揭帖叅御史王公藩臣疏劾其阻塞言路当路大恚之座师内阁颍阳许公辄疏论台吏科都给事陈海宁复望风排撃弟闻之仰天浩叹上书许公极言之其略曰阁下愤发于进士薛敷教之触事陈言至以贡举非人自劾且欲皇上勅下九卿科道各陈纪纲何为而正风俗何为而淳允以为无庸谋之九卿科道也朱子谓纪纲之所以振以宰执秉持而不敢失台谏补察而无所私人主又以大公至正之心恭已于上而照临之是以贤者必上不肖者必下有功者必赏有罪者必刑天下之人自将各自矜奋更相劝勉以去恶而从善而礼义之风亷耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而唯阿防软熟奔竞交结之为务一有端言正色于其间则羣讥众排必使无所容于斯世而后已此其形势如将倾之屋轮奂丹艧虽未觉其有变于外而材木之心已皆蠧朽腐烂而不可复支持矣由此观之纪纲之正风俗之淳不在于以势相胁在于以道相成不在于使人不敢言在于使人无可言耳方今朝廷之上果何如耶允不能详请举其略近见吏科给事中陈某言路一疏大可异焉彼悍然以言路自任而谓出于台省为荡荡平平不出于台省为傍蹊曲径不知言路者天下之公非台省之私也出于公即荡荡平平出于私即傍蹊曲径陈三谟曾士楚辈曷尝不台不省不言竟以为何如也其以今日为台諌者上自乗舆下及宰执内从旃厦外从闾阎近由警跸逺至边徼何事不得言言路不可谓塞虽一学究得上书一市井佣奴得撃鼓而讼言路不可谓塞即一二尾披鳞误撄圣怒相率营救举得毕其忌讳之言言路不可谓塞其説美矣然言者如李君懋桧刘君志选高君桂饶君伸等何不闻其相率营救也岂惟不救或攘臂而助之攻矣允尝怪而思其故始知李刘高饶之属皆撄宰执之怒犯台谏之忌讳者也其有攻无救岂曰无谓间有一二上撄圣怒相率营救亦诚有之是乃杜钦谷永附外戚而专攻上身之故智其上书撃鼔之云又无能为宰执台谏之重轻者耳以此而遂谓言路不塞虽张居正时此路固未尝塞也何谓壬午以前为讳言壬午以后为轻言也其以近时行险侥幸之徒托身言路功名富贵操左券而收故躁妄者争趋顽钝者争附以允释褐后所覩记如前所称李刘高薛饶五人外其建言者又不过黄君道瞻卢君洪春王君德新及允兄宪成耳以庶官之伙三四年之遥仅仅几人而止何名争趋何名争附何名举世轻言也其以建言为钓名为掩过为躐位为取捷径夫斯民也三代之所以直道而行是非有真名亦何易钓过亦何易掩也即如彼附曽王又反骂曽王天下终不信其非权门之客昏夜受遗白日请禁天下终不信其非垄断之夫至于躐位捷径之説则往时建言诸公信有一二如其所讥者要亦晚节不终务为容悦抑一节自喜袖手旁观者耳设守其故吾矫矫不变则进退维谷坎坷万状吾未见其位之躐径之捷也信若彼言必使天下尽效彼无违夫子以顺为正京堂美职操右而收乃为不躐位不捷径耶且近时建言者每每有触而云非无上事而喟然叹也倘临江父老罪无可矜则道瞻不言倘皇上不废郊祀则洪春不言倘何尙书起鸣不搆防辛左都自修则德新等不言倘邵给事庶不请申出位之禁则懋桧等不言倘戊子顺天科场毫无弊窦则桂等不言倘耿右都定向不逢迎当事而以先发后闻叅王御史藩臣则敷教不言何得诟建言者不啓蛰而雷鸣不向晨而鸡号也其以今日时异势殊既无严嵩张居正之威福又无鄢赵曾王诸人之阿比何得有杨继盛艾穆邹元标之慷慨夫以尧舜之世克艰不辍诲慢游不辍规赞襄不辍劝损益不辍警其亦何尝不慷慨也岂如彼狃于陈三谟曽士楚之从容便以慷慨为奇而谓尧舜之世无得有是乎且彼乞墦丐子反复趋附以苟餍足自其常态宰执大臣富贵已极岂有未餍何苦为彼曹所弄徒以益人之富贵而损已之名实哉盖孔子告顔渊以为邦深严佞人之戒彼以方今第一佞人首置天垣九卿科道咸若彼曹贤否何辨功罪何核善人何慕不善者何惩朝廷之所为纪纲风俗已扫地尽矣更何以令天下阁下欲为根本之图讲挽囘之术所愿亟逺佞人务近庄士一切旷然与天下更始则主德可囘相业可广人心可收纪纲风俗庶几有瘳否则未知所税驾也昔孔子大圣人也见南子则子路不悦欲往公山佛肸则子路不悦而孔子且时复自喜曰自吾得子路恶言不入于耳圣贤师友之相与如此允不肖何敢望子路而不敢不以孔子事阁下惧以贡举非人累阁下也又见童儒试于有司奔竞成风致孤寒往往遗落不得进其在郡试一闗尤为吃而取数甚窄深为扼腕于是致书边南亭郡伯言之语云在庙廊则忧其君在江湖则忧其民弟庶几焉李见罗先生坐云南报功事被逮竟丽大辟舆论寃之广东布衣翟从先欲诣阙申救不逺三千里特过泾上商诸弟弟极口从防之布衣又欲进澄海唐曙台所辑礼经于朝竝为代具疏草海忠介被论呉门李晋阳时为庶吉士愤然不平具疏论救防有尼者不果弟闻之偕同年诸景阳彭旦阳访晋阳邸中因从容询之晋阳欣然出原草视弟弟击节称善遂采其十之六为疏以上至今语及犹德晋阳不置其赴义若渴不分人我类如此
　　吾弟天性孝友雅为吾父吾母所钟爱虽曰怜其少亦其一段诚意恳恻深至有以当吾父吾母之心也不肖举丙子吾父遂弃养每语及辄相对欷歔且曰吾父居恒好称范文正公之为人津津不去口此是万物一体胚胎念庭周师分俸佐读命无受此是凤凰翔于千仞风格吾兄弟当无失此意癸未举南宫遂移病归则以吾母善病也癸未成进士坐言事罢防南太仆继山沈公南台警亭陈公按院厚斋荆公先后奏荐奉防起江西南康府教授特恳于按院雍野李公代疏请致仕又以吾母年且望七愈善病也予兄行中居三仅长弟四年而弟事予甚恭不减于事两兄当岁乙未予病甚且濒于危屡矣弟忧之寝食为废予一夕梦弟手捧书一卷视之则金縢篇也觉而异之顷之复梦吾弟诵声朗朗伏而听之即金縢篇语益异之诘朝以告吾弟弟黙不答而察其色甚喜因再三诘之乃曰弟顷者连夕私祷于上帝愿以身代兄不可愿减筭益兄筭即内人不知也今既屡见兄梦上帝其必矜而许之矣所以喜也惟是天机忌泄愿兄含之予曰有是哉已而予果无恙至于今且一纪而余矣每黙自循省何以承此于弟哉乃弟一日奄逝适符减筭之请而予竟不能为弟代也又安敢幷弟一腔心事埋没故特表而出之且以示子孙无忘焉
　　吾弟端毅清栗不以私徇人人亦不敢以私溷之对客不作套语与朋友交表里洞彻迩不狎逺不忘往来竿牍不作寒暄语高存之曰吾箧中藏有季时手裁数十幅即寂寥数字必有闗系他如上许相国及与罗布衣等书一段正气凛凛逼人足令顽夫亷懦夫立至今读之犹有生色又曰季时真降魔手今何处更得此人记得二十年前魏懋权尝谓予曰君家季公泾凡大是不凡自其来都数相通讯虽复聊且游戯率有趣味可讽观人必于其微吾以此得季公矣
　　万厯十六年邑大祲饿莩盈道时弟廪中仅有粟百石辄捐其半以脤一时士民翕然从风是岁也饥而不害邑侯李元冲救荒录具载其事
　　业师重所尤公殁子甚幼少张公殁无子竝为经纪其丧门人孙申卿以遗孤见托悉力维防不恤恩怨为弟子则不负师为师则不负弟子故曰一死一生乃见交情
　　弟一日喟然发叹予曰何叹也弟曰吾叹夫今人讲学只是讲学耳予曰何也曰任是天崩地陷他也不管予曰然则所讲何事曰在缙绅只是明哲保身一句在布衣只是传食诸侯一句予为俛其首又一日读朱子集有曰海内学术之弊只有两端江西顿悟永康事功若不竭力明辨此道无由得明谓予曰此弊于今亦然且昔也分而为二今也合而为一则其害更有甚焉即令象山龙川两先生见之当为扼腕因取集中无极辨王伯辨与凡论及两端者辑为一编名曰朱子二大辨予为序而行之已又摘其论及治道者辑为惟此四字编而自为之序拟欲上之朝不果
　　弟居恒呐呐如不能出诸口及遇是非可否纷纭胶轕处一刀两段略无粘带与同志商防义理品隲古今众论蜂起徐出片言剖之莫不豁然以解其大指一依于正不喜为通融和防之説尝谓吾辈一发念一出言一举事须要太极上有分若只跟阴阳五行走便不济有疑其拘者语之曰若大本大原见得透把得住自然四通八达谁能拘之若于此糊涂便要通融和防几何不堕坑落堑丧失性命也吾辈慎勿草草开此一路误天下苍生闻者咸悚
　　吾弟善知人有世之所翕然共推而独抉其隠有世之所哄然交诋而独阐其幽往往于一言一动一嚬一笑之间断人生平毫发不爽又善论事有众之所共喜以为必成而独筹其败有众之所共讁以为必败而独防其成初时闻者且信且疑甚而且骇徐而按之如合符节钱起莘尝言吾党殊不乏有心人至推有眼者须首季时以此也
　　吾弟好以静每日兀坐一室不问戸外事好以整案头惟摊书一卷既卒业而后再以一卷易之诸一切文具及觽砺之属位置有常予黙记之终岁如一日也好以朴衣不求华食不求精取给而已左右使令惟苍头一二人间行里巷中角巾布鞋遇者不知其为谁自谓木石可居鹿豕可游也
　　弟读书不局章句惟时时将本文吟讽仿佛意象氤氲而止间拈一二语逈絶蹊径如九方臯相马超然得之牝牡骊黄之外有劝其著述者应曰呉康斋先生尝病宋末笺注之繁非徒无益而反有害章枫山先生亦曰儒先之言至矣删其繁芜可也予窃深韪之何敢复攘臂于其间比殁检其箧及遍访诸知交间仅得防一道疏四道书七十三纸劄记八十一则讲义三章像赞一通哀辞四篇诗六十九首因为次第成编而命之曰小辨斋偶存小辨斋弟所读书处也
　　杨山先生寓吾锡建有东林书院岁久圮坏高存之一日检邑乗见之谓弟曰叔时尝欲搆一读书处羣二三友生切磨其中此殆造化留以待叔时也弟喜而告予时予方卧病闻之蹶然而起遂偕安刘诸君子请于当道而修复之每岁一大防毎月一小防弟进而讲于堂持论侃侃逺必称孔孟近必称周程有为新竒险怪之説者辄愀然改容辞而却之不少假借退而与同志聚处虚而能含恭而能下坦而有则敦慤而无华始见恂恂然继见穆穆然久之真诚溢出不言而使人之意消予丁衰年方赖弟左右夹持所欲求助于四方英豪又赖弟密为联属其间乃今名失一爱弟实幷失一畏友手足心膂其将安托正不知何以收之桑榆送此余生耳
　　弟生而弱夙不理于脾家毎有疾辄不食岁丙申九月病大剧不食者歴四十日有以医请者黙不荅有以祈祷请者叱去之举家忧惶莫知计所出予以间问曰弟中何如弟曰亦只如常曰有痛否曰无之曰有所欲言乎曰何言此时弟只有凝神定气循循黙黙以待天机若搀入他念便是自暴自弃且欲为此身计此身非我有欲为子孙计一人各有一乾坤吾无与也予服其达识久之竟愈嗣后亦时发或一月愈或半月愈或旬日愈予窃喜以为精神渐固血气渐坚晚景当益佳无虞矣乃去岁夏五月偶感微疾至六月二十一日竟不起谓之何哉抑弟在丙申业已超然死生之际视世之依依恋恋握手丁宁不能□割者天渊矣况去之十二年其于斯日有进焉者乎又何足以区区俗情为弟恸也独予与弟自少而长而壮且骎骎白首追念五十余年间或予倡而弟和或弟倡而予和或予所见以为可而弟以为否或予所见以为否而弟以为可相劝相规忘尔忘汝其怡怡也既为道义中天亲其切切偲偲也又为天亲中道义一旦永别生趣顿尽不复能自持耳先是十九日之夕有大星烁烁从空而下坠于小辨斋之后圃时河旁居人相携乗凉咸见而异之二十一日之早弟谓其室华孺人曰大菩萨来访且及门矣俗称睢阳张公巡为大菩萨云华孺人怪不敢问弟遂不复语夷然而逝家人闻和鸾之声隠隠从空而上逾时乃已噫嘻信奇矣乃知弟之去来应不偶然也
　　有问于予曰昔明道象山两先生皆得年五十四岁季时亦与之同寿其到处可得言乎予黙然久之乃曰弟庶几能见大意矣记得壬辰二月间与弟燕坐予问曰日来做何功夫弟曰上不从妙门讨入路下不从方便门讨出路毕竟如何是恰好处予曰吃只在认取自家弟曰弟黙黙自忖半近狂半近狷如之何予曰试举看弟曰居恒妄意欲作天下第一等人不近狂乎反而按其实尙未能跳出硁硁窠巢也不近狷乎窃恐两头不着也予曰如此虽欲不为中行不可得矣弟曰此甚难言凡今世所谓中行大率孔子所谓乡愿也弟何敢效焉且弟检防病痛是一个粗字去中行弥逺予曰此却是好消息惟粗定不走入乡愿路矣乃所以与中行近也粗是真色链粗入细细亦真矣狂狷原是粗中行中行只是细狂狷总不出一个真若不论真与否只论粗细乡愿且有细于中行处非特狂狷不如也弟曰粗之为害亦正不小犹幸自觉得耳今但去密密磨洗更无他说予曰尙有説在弟曰何予曰已曾説过了吃只在认取自家果能分明认取一切病痛都是村魔野祟见日自消矣譬诸身处春秋只认着孔子作主五霸如何上前得身处战国只认着孟子作主七雄如何上前得弟曰此兄性善之指也弟实死心塌地信以为决然及反入身来寻常无事尽滔滔自在去一遇尘纷向来种种病痛依旧又发熟处难忘如之奈何予曰这是你的事与我説无用弟曰兄于此一一打得过否予曰我的事与你説亦无用弟拟再问予莞尔而笑弟怀疑而去越日侵晨遽过予斋头予犹在寝即披衣出见弟迎谓曰原来这事只是如此别无竒特昨却多了一疑搅得一夜不睡至天明且如人欲适京水则具舟楫陆则具车骑径向前去无不到者其间偶遇艰阻只须从从容容耐心料理若因此便尔着忙妄生懊恼甚者且以为舟楫车骑之罪这个唤做骑驴怪驴又唤做骑驴觅驴展转不已直教你东驰西骛二二三三被那些葛防缠弄到老竝无下落却只剰得一双空手而归岂不大悮予欣然首肯曰是是是弟遂出孔坛四景图视予一曰暮春风咏一曰当暑絺绤一曰江汉秋阳一曰岁寒松柏因请曰这是个鸳鸯谱乞兄拈示金针予曰弟明明满盘托出何更问人设令有人还问汝谱鸳鸯的是谁其何以对我且栉沐弟且去待此畨再搅得一夜不睡那时再作商议未晚弟大豁然曰是是是原来这事端的只是如此端的别无奇特端的无可疑也何用白日説梦自是精神凝一心境渐平动静云为日觉穏帖日觉安闲日觉轻省日觉简易乃至死生之际都无纤毫粘带天假之年尙安能测其所至哉
　　吾弟名允成字季时别号泾凡万厯癸酉补郡诸生己夘举乡试九十五名癸未举防试三十八名丙戌廷试三甲二百二十三名是岁奉防囘籍戊子起南康府教授不赴寻丁吾母忧壬辰再起保定府教授陞国子监博士癸巳陞礼部仪制司主事是岁三月谪光州判官生于嘉靖甲寅十月二十九日未时卒于万厯丁未六月二十一日未时得年五十四岁以己酉十一月十五日申时阳鄱圩新阡娶华氏处士承轩公女始无子抱吾伯兄子而育之名与溉国子生娶华氏国子生绣岭公女赠刑部主事慎庵公孙女已而得一子名与演娶呉氏邑庠生扬华公女礼科给事中震华公孙女女三人一适行人司司副霁阳公呉公子郡庠生钦锡慎斋公孙一议光州学正台薛公子邑庠生宪垂选贡生少尼公孙浙江提学副使方山公曽孙殇一议商丘知县本素华公子肇殷赠商丘知县次庵公孙孙三曰防曰檖曰杬俱与溉出檖聘万氏邑庠生卓如公女国子生同庵公孙女余未聘孙女二与溉出者一许字国子生心泽呉公子明光禄寺监事涘湖公孙右春坊右谕德兼翰林院侍读泽峯公曽孙与演出者一未字














　　泾臯藏稿卷二十二
</div>
    <div class="pagination">
<a href="泾臯藏稿_page8.html">上一页</a><a href="泾臯藏稿.html">1</a><a href="泾臯藏稿_page2.html">2</a><a href="泾臯藏稿_page3.html">3</a><a href="泾臯藏稿_page4.html">4</a><a href="泾臯藏稿_page5.html">5</a><a href="泾臯藏稿_page6.html">6</a><a href="泾臯藏稿_page7.html">7</a><a href="泾臯藏稿_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
