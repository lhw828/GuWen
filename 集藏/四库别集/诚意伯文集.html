<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 1 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 1 页/共 36 页</h1>
    <div class="content">　　钦定四库全书　　　　集部六
　　诚意伯文集　　　　　　别集类五【明】
　　提要
　　【臣】等谨案诚意伯文集二十巻明刘基撰基有国初礼贤录已著录其诗文襍着凡郁离子四巻覆瓿集十巻冩情集二巻春秋明经二巻犁眉集二巻本各自为书成化中浙江察院重为刋板始合为一帙而冠以基孙廌等所撰翊运录葢以中载诏防制敇故列之巻首然其书究属廌作用以编入巻数使此集标基之名而开巻乃他人之书殊乖体例今移缀是录于末简以正其讹余十九巻则悉仍原次以存其旧基遭逢兴运参预帷幄秘计深谋多所禆赞世遂谬谓为前知凡谶纬术数之说一切附会于基神怪谬妄无所不至方技家递相荧惑百无一真惟此一集尚实出基手其诗沈郁顿挫自成一家足与髙启相抗其文闳深肃括亦宋濓王祎之亚杨守陈序谓子房之策不见词章元龄之文仅办符檄未见树开国之勲业而兼传世之文章可谓千古文豪斯言允矣大抵其学问智略如耶律楚材刘秉忠而文章则非二人所及也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　诚意伯文集序
　　国初诚意伯刘公伯温尝着郁离子五巻覆瓿集并拾遗二十巻犂眉公集五巻写情集暨春秋明经各四巻其孙廌集御书及状序诸作曰翊运録皆锓梓行世然诸集涣而无统板画久而寖湮学者病之巡浙御史戴君用与其寀薛君谦杨君琅谋重锓廼録善本次第诸集而冠以翊运録俾杭郡守张君僖成之属守陈序维公以命世豪杰之才出佐我高皇剪羣雄混六合谠言谹议牖道天伟略竒谋指授羣帅者鼎彞勒之汗青书之四方尚能道之方其未遇也郁积感愤发之文辞若四岳之出云无穷若公输之营众宇各尽其制若孙武子之师戈甲蔽野而不闻喑呜叱咤之声若大海浩溔中畜虬螭防防之属覩者眙而莫能名然皆载道之航轮济世之粱帛时已传诵之及逹而施之朝庙播之华夷埀之百世之下焯乎不可朽也三代之英卓矣汉以降佐命元勲多崛起草莽甲兵间谙文墨者殊鲜子房之防不见辞章元龄之文仅办符檄未见树开国之勲业而兼传世之文章如公者公可谓千古之人豪矣而世或疑其仕元或独称其观象者是犹訾伊尹之五就知周公止于才艺而已不亦陋乎三御史之重锓兹集盖高山景行之志也守陈之序居培塿而论嵩岱持土苴而寘之夜光朝采之上可乎哉成化六年夏六月四明杨守陈序









　　钦定四库全书
　　诚意伯文集巻一
　　明　刘基　撰
　　覆瓿集一
　　古赋
　　述志赋
　　鲜余生之眇兮荷后皇之深仁具五气以成形兮受明命而为人体乾坤之粹精兮晞日月之景光漱飞泉之华滋兮浥灏露之醇英制杜蘅以为衣兮借茝若之菲菲佩琳璆之玲珑兮带文藻之葳蕤朝濯髪于兰池兮夕偃息乎琼苑愿驰骛以远游兮及白日之未晚驾轻轺之将将兮服苍虬之騑騑遵大路以周流兮曵虹蜺之委蛇狭长离而椉鹓兮欵阊阖之九门丰隆为余先导兮百灵为余骏奔前烛隂以启途兮飏凯风使清埃觐北斗于文昌兮朝玉皇于帝台食圃之丹荑兮澡天潢之芳津激微焱于桂枝兮轻波起而龙鳞清都不可以久留兮忽乗云而遐征浮江湖之浩溔兮陵山岳之峥嵘野莽苍以多榛兮路险隘而纡曲猰防炰烋而攫噬兮蝮蛇蜿蜒以当陆鬰忡忡以怵惕兮遹皇皇以营营雨淫淫而不止兮雾黯黯以昼防乌鸢号以成羣兮鳯孤栖而无所楚屈原之独醒兮众皆以之为咎欲振迅以髙举兮无六翮以奋飞将抑志以从俗兮非余心之所怡长太息以増欷兮哀时世之异常弃韶夏而非听兮登僸佅于中堂芼轩于以和羮兮腌鲍鱼而实俎斮楩楠以给爨兮束荆棘而为柱施罾防于丘陵兮怨鲂鲤之弗获虎兕送于山林兮循户庭以求索前防瞍以指途兮彊扬子使操辕命侏儒令举鼎兮刖都卢使守阍嵗冉冉而将颓兮日暧暧以就昧松柏摧而根死兮江河化而为浍秣余马于不周兮整余辔于樊桐无蓍以决疑兮迷不知余所从搏扶摇以为舆兮揽列缺以为辀骖青鸾之苃苃兮超烟霭而上浮梁天津以济河兮睇紫微之神阙开明怒目而电视兮貔豹吼而山裂进无人以为之先容兮欲自献而不敢气勃郁以凭中兮心恻惕以憯懔过少微而歴明堂兮就轩辕而陈情雷霆砰其隠辚兮马辟易而不行访六符于泰阶兮求民极之所在咎繇不可以作兮竞狂直以为罪凌天街以径度兮造旬始而瞻西清众畏谗而巻舌兮孰能白予之忠诚怊愮其无止兮然悄悄以狐疑要傅説于箕尾兮命灵使占之曰有名必有实兮若形影之相因想福极出自天兮又何尤乎世之人鼎胡跱而不烹兮旗胡张而弗麾弧不可以射侯兮驷不可以防而驰众蠕蠕以朶颐兮若颓波之东趋谓翚翟为弗章兮爱羸豕之负涂方不可刓而规兮白不可涅而黑悲桂椒之芬芳兮与朝菌而偕落殷比干之剖心兮时岂不知其为圣人鲁仲尼之过化兮焉役役而无所容其身由彊义而罹殃兮惠直道而彼黜子胥忠而殒命兮伯夷清而不食将登山而迷路兮欲涉水而无航东西南北安所之兮顾焉择其所长神防防而不下兮又厌而弗告思糺结而不抽兮意恍惚以震悼忽滥汜以遐举兮行游目于大荒羲和不可扳而留兮恐年嵗之弗将驾广漠而南征兮呌重华于九疑山岑岑以蔽天兮江淼淼而不可窥邅吾道夫西陲兮听鸣鳯于岐阳慨禾黍之离离兮梧桐摧而不生浮龙门以泝河兮访夏后之遗迹川渎混而不分兮鲸鲵起而人立揽騑辔而回骛兮谒陶唐之旧京无衣裳以御寒兮哀蟋蟀之悲鸣心悢悢以増伤兮神梦梦其若醉泪洛洛以交流兮忧湛湛而来防傅説之版筑兮无武丁其谁举夷吾不逢夫鲍叔兮竟沦没于囹圄推竭心以服勤兮上介山而立枯种霸越而灭吴兮终刎颈于属镂乐毅升于金台兮何遁逃而走赵周条侯之耿介兮卒含怨以饿忠有蔽而不昭兮道有塞而不行名不可彊而立兮功不可期而成李斯上书以相秦兮空自陷于罪尤买臣显而僇辱兮岂如负薪之无忧鱼赴饵以中钩兮雉慕媒而膺镝鳯凰翔于丹穴兮又何患乎矰弋返余斾之旖旎兮还余车之辚辚采薇蕨于山阿兮撷芹藻于水濵冽泉以莹心兮坐素石以怡情聆嘤鸣之悦豫兮翫卉木之敷荣挹清风之泠泠兮照秋月之娟娟登髙丘以咏歌兮聊逍遥以永年
　　吊诸葛武侯赋
　　天地闭塞兮圣贤隠沦大旱焦土兮龙无所用其神当运命之厄穷兮尧舜且犹有极委厥躯以随化兮亦哲人之所戚彼狂猾之纵悖兮履羿莽以滔天乱伦汨典兮流毒为渊夏少康之不作兮时又无汤与武蕨薇不可以食兮焉睘睘而独处睠三顾之疑悃兮蹠髙光之所为鳯凰非梧桐不栖兮于嗟去此其安归瞻星芒于渭濵兮岂皇天之叛涣日昃不可使再中兮指桓灵而慨叹昔尼父之不逢兮寓斧钺于春秋诛奸邪于既死兮开日月之昧幽般纷纷以攘夺兮世不以之为殃民彛泯灭犹一髪兮微斯人其孰明览出师之遗表兮涕滛滛其如雨悲逝者之不回兮邈英风于万古
　　吊祖豫州赋
　　污池汀泞兮蛙黾乐之大鹏天游兮燕雀谓女奚为狐狸冠裳兮枭獭堂宇支离节防兮侧身无所呜呼将军兮管葛之伦遭逢庸愚兮有志莫伸委弃九鼎兮烹餁瓦釡截梁为杙兮束椽为柱偭背泰山兮依倚培塿圭璋碔砆兮沙砾琼玖山陵暴骨兮社稷黍离故臣酸嘶兮行人涕洟卧薪尝胆兮此维时矣宣光不作兮吁其悲矣乌号之彻札兮无养由以操之骅骝不逢伯乐兮与驽骀而并驰系曰龙嘘而云兮夫岂不能自翔鸿鹄举翮而千里兮又何必懐此乡鱼游思故渊兮鸟栖思故林吾固知将军之不忍兮惜庸夫之无心日暧暧以西倾兮时靡靡而就逝雁鹜羣而喋呷兮鸾鳯反为所制世治乱之有数兮天亦无如之何也匪将军之不能兮惜不幸而逢此时也死有重于泰山兮系生民之休戚吾独悲夫将军兮仰穹而太息
　　吊岳将军赋
　　木之颠兮其根必伤人之将死兮俞扁以为不祥呜呼将军夫何为哉天地易位兮江河倒流鳯凰夭殈兮豺狼冕旒臣不知有其君兮子不知其有父呜呼将军兮独衔寃而懐苦讐何爱而可亲兮忠何辜而可戮父兄且犹不顾兮何忠良之能育臣竭心以为主兮又何可以为仇也天之所废不可植兮亦将军之尤也乌伤弓而欲殒兮羣哑哑而拊翼猿狖縻于机槛兮羇悲鸣而不食相伊人之有心兮曾鸟兽之不如忘戴天之大耻兮安峻宇而髙居信谗邪之矫枉兮委九庙于狐狸甘卑辞以臣妾兮茍残喘以娱嬉焚舟楫于洪流兮烹骅骝于中路庸夫亦知其至愚兮羌独迷而弗寤捐薄躯以报主兮乃忠臣之素心纵狂瞽之弗思兮又何必以之为禽屈原贞而见逐兮伍子忠而获戾固将军之不辰兮哀中原之芜秽吊孤坟于湖濵兮见思陵之牛羊寄遥情于悲歌兮识忘亲之不臧
　　吊台布哈元帅赋
　　世有作忠以致怨兮曾不知其故然懐先生之耿介兮遭时命之可怜上廱蔽而不昭兮下贪婪而不贞权不能以自制兮谋不能以独成进欲陈而无阶兮退欲往而无路忠沈沈而不白兮心摇摇而不固絷乗黄服鼓车兮骖蹇驴以曵之罥猛虎于笼槛兮狐狸羣而制之众刻木之枉直兮信谗邪之流言倒裳以为衣兮涅素以为前宕防令指途兮驱离娄使从之敎养由以弯弧兮系其肘而引之吁嗟先生兮何逢时之不辰生不能遂其心兮死又抑而不伸奸何为而可长兮忠何为而可尤尸比干而奬恶来兮白日为之昧幽重曰呜呼哀哉吾安归乎猰防升堂兮驺虞以为妖殪鳯凰而斮麒麟兮糜粱肉以养枭吠狗遭烹兮捕猫蒙醢雄鸡晨鸣兮众以为罪忠固不求人知兮于先生其何伤国有忠而不知兮喟皇天之不祥乱曰莽莽崇丘閴无人兮天髙听遐疏不得亲兮松柏摧折荆棘长兮轩于菉葹充佩纕兮浮云虹蜺纷纵横兮上下阻隔幽不能明兮嗟苦先生卒罹殃兮奸邪矫枉归罪愆兮咎繇不作谁与平兮跖犬噬由理则然兮麒麟豺狼不同羣兮自古有之吾又何嗟兮
　　伐寄生赋【并序】
　　余山居树羣木嘉果骈植人事错迕斤斧不修野鸟栖息粪其上茁异类日夕滋长旧本就悴余覩而悲之乃募趫捷腰斧凿升其巅剜条剔根聚其遗而燔之于是老榦挺立新荑濯如若疮疡脱身大奸去国斧钺之时用大矣哉作伐寄生赋
　　天生五材兮资土而成汝独何为兮附丽以生疣赘蛭嘬兮枝牵蔓萦瘠人以肥已兮偷以长荣状似小人之窃据兮谓城社之可凭观其隂不庇物材匪中器华不羞于几筵实不谐于五味来鸟乌之□聒集虫豸以刺蚝果被之而实萎卉蒙之而本悴坛杏无所容芬芳甘棠曷能成其蔽芾亶无庸而有害矧眶睫之可置尔乃建修竿升木末运斤生风以翦以伐脱纒牵于乔竦落纎蕤之骚屑剜藓肤以除根斆去毒而刮骨于是巨蠧既夷新荑载蕃迎春而碧叶云潝望秋而硕果星繁信知谷钺之神用宁能裕蛊以生患也耶嗟夫农植嘉谷恶草是芟物犹如此人何以堪独不闻夫三桓竞爽鲁君如寄田氏厚施姜陈易位大贾入秦柏翳以亡园谋既售芈化为黄蠧凭木以槁木奸凭国以盗国鬼居盲而人殒枭寄巢而母食坚氷戒乎履霜赢豕防其躅踯谅前辙之昭昭何人心之自惑故曰非其种者锄而去之信斯言之可则
　　骚
　　九叹九首
　　秋风起兮夕露溥浮云沉隂兮白日昼寒木叶落兮水泉干孤防鸣兮凄以酸揽余辔兮怅盘桓野萧条兮行路难豺狼骄兮狐兎顽兰蕙死兮荆棘蕃我欲奋飞兮无羽翰援雅琴兮发哀弹弦断絶兮涕汍澜
　　我髪种种兮飒如其稀我心伥伥兮忽若有遗过吾不能改兮徳吾不能知往者不可悔兮来者不可期进无益于世兮退将安归呜呼已矣兮吾宁不悲
　　天有田兮不可以耕山有兮不可以知咎徴剡蒿以为梁兮削菌以居楹匠石却走兮工埀拊膺登髙望逺兮观四瀛水东流兮日西倾般纷纷兮各有营我独展转兮从夜达明
　　风飘飘兮扬尘野寂寞兮无人舟何为兮山阿车何为兮水濵北望楚兮东望秦倒江河兮乱星辰天门窈窕兮重九闉愿有言兮远莫陈虎豹颬颬兮为喜为瞠横流涕兮瞻苍旻心冯噫兮不能伸麋有角兮龙有鳞空山寥寥兮吾谁与邻
　　江无舟兮河无梁隰有荆棘兮而无稻粱鹰化鸠兮雀变隼狸为防分龙为蚓睠长顾兮情纡轸九疑髙兮禹穴幽梧桐枯兮鳯不留山木惨惨兮呌鸺鹠鸿鹄飞兮无所投云沓沓兮雨悠悠孰懐情兮知此愁
　　虎厌肉兮驺虞苦饥獭升堂兮麒麟受羁黄彛荐滫兮章甫承綦箾韶屏弃兮弦筦兠离指玉以为石兮削方以为规天不可问兮神不可咨繄彼之是兮而此之非有樗在林兮有栎在馗蓍孔昭兮勿逺余思
　　今夕何夕兮天宇清步逍遥兮仰观列星河汉皎兮北斗横悲风发兮虫鸣林乌起兮沙鸨惊长夜寥寥兮何人哭声怆怳悢兮不忍听回身入房兮泪沾缨蛟虬偃蹇兮豺虎狞弧无兮车説其衡知不可虑兮谁女令蹇淹留兮难为情
　　履霜思裘兮燠则弃之临河号舟兮济而置之不网胡鱼兮不弋胡鹄翦薙杞梓兮索灌莽以取木捕猫乳鼠兮佥以为仁吠狗宵警兮行者怒瞠彃鸾养枭莫知其咎斵氷以承宫兮曷云能久长太息兮有所思林木动兮巢鸟悲山有藿兮园有葵心懐君兮君不知
　　秋天泬漻兮百草黄蟪蛄悲吟兮朝荣有芳屣履起兮独彷徨心悠悠兮懐故乡原有粟兮隰有禾桂花红兮兰紫芽凉风动兮松柏馨流潦落兮水泉清蔬可茹兮秫可酒集乡里兮会亲友坐白日兮防苍筠翫明月兮思古人鱼归渊兮狐首丘终余生兮安所求
　　秋日惨淡
　　秋日惨淡兮秋风其飔白露既下兮繁霜继之蘖离其根兮叶脱其枝丰者黝顔兮柔者就萎登髙望远兮涕泗滂沱松柏希少兮蒲栁何多露不盈条兮霜晨以晞嵗晏氷兮知将奈何
　　思归引
　　山髙髙兮可以望四荒胡跻尔巅兮而不见我故乡嵗云莫兮无衣裳车罢马羸兮仆夫顿僵水有蛟鳄兮陆有虎狼于嗟奈何兮惟懐永伤
　　松筠轩歌
　　彼松之髙兮矫吾以其操兮此竹之节兮耿吾以其洁兮露溥溥兮宵明烟霏霏兮晓清风声我琴兮鸣鸐我笙□胡为兮我衣尘胡为兮我缨飕兮飗窈兮幽骖青鸾兮服苍虬吾与元气兮升降与云霞兮绸缪逍遥兮相羊终吾生兮乐以忘忧
　　渔父歌
　　江之水兮悠悠深有鰋鲤兮浅有鲨与鯈桧为楫兮松为舟其钓伊缗兮人谁女尤江之水兮娟娟蒹葭吟风兮杨栁含烟有鲔在穴兮有鲂在渊其钓伊丝兮人谁女愆江之水兮浪浪泳之沄沄兮浮之洋洋有鱼与鰕兮可钓以纲无遐尔思兮人谁女伤
　　麦舟图歌
　　我马饱粟兮彼食不选秕糠我麦满舟兮彼无以送其死亡我忽见兮哀不能忘推以与之兮我心乃康我闻在昔兮有虞夏商一夫百亩兮家有稻与粱生不饿殍兮死有蔵呜呼今不得见兮使我心伤
　　山隂王景回友樵斋辞
　　稻粱离离兮稂莠骄骄麟不可以偶狼兮鳯不可以佀枭求羊无人兮钟子寂寥哀风觱发兮原野萧条四顾彷徨兮忧心且焦若有人兮在山椒携粮负薪兮啸歌以遨黜陟无闻兮宠辱不摇呜呼吾尔羣兮去无待子招临流泉兮倚逍遥无斤我松兮无使柏也凋
　　栁桥渔唱二首为黄中立作
　　春风淡淡兮湖水波栁埀桥兮青烟满莎扣予舷兮发长歌靡白苹兮乱鴐鹅前有蛟兮后有鼍予往予还兮吁予奈何
　　彼湖有波兮此桥有栁我维我舟兮聊以搔我首放歌逍遥兮哀莫予偶有箨在罾兮有沙在罶逝者滔滔兮羌不可以久緑苹兮菲菲落花兮防衣江无津兮海无涯呜呼寂寥兮吾谁与归
　　获麟操
　　有兽维麟兮猎者获之折肢毁肤兮曾不如鹿与麋呜呼哀哉兮尔何生于此时周公已矣兮吾能不悲
　　在陈操
　　彼山有杨兮彼隰有栩彼路斯何兮孔棘且阻云杳防兮不日以雨重华寂寥兮谁与晤语茫茫九州兮孰为予所蒙无人兮驾予归处
　　白云歌为良上人作
　　用贞上人以白云隠居名其舍葢取诸唐狄公之言以寓其思亲之意括苍刘基为之歌曰
　　青山兮翠微白云兮孤飞怅游子兮逺于离不如云兮倐往而归白云兮容与青山兮欲雨懐予亲兮在云之下云兮云兮归予从女
　　秋山图歌
　　秋风起兮萧萧望青山兮寂寥水泠泠兮出石叶槭槭兮辞条气凄凄兮就寒夜耿耿兮不朝鳯凰兮安之梧桐兮早凋思美人兮隔江河云防兮天路遥托宵梦兮逺徂征款扶桑兮倚消摇盼青鵻兮不来怆怳悢兮魂屡飘愿乘风兮絶浮云要洪崖兮访子乔髙无梯兮深无航鼋鼍陆梁兮虎豹骄归来兮归来紫芝有荑兮黄精有苗
　　梁孝子庐墓词【并序】
　　梁君天民思其父母而庐于墓将终身焉夫庐墓非古礼也然人子之情有不能已而自我为之君子不非焉或乃状其景物而咏歌之则悖于礼而非孝子之本心矣故为之作楚语使梁君闻之必愀然悲曰他人有心予忖度之夫子之谓也不其庶乎其词曰
　　陟彼岵兮望父陟彼屺兮望母若仪容兮在前恍音声兮在后陟彼屺兮望母陟彼岵兮望父惝怳惘兮无闻心摇摇兮愁苦闻空庐兮山之巅朝松有岚兮暮萝有烟其下维地兮其上维天食思寝思兮以日以年呜呼魂乎其有知兮矢相从于九泉
　　送龙门子入仙华山辞
　　龙门先生既辞辟命将去入仙华山为道士而达官有邀止之者予弱冠婴疾习懒不能事尝爱老氏清净亦欲作道士未遂闻先生之言则大喜因歌以速其行先生行吾亦从此往矣他日道成为列仙无相忘也其辞曰
　　青山崔嵬兮烟云杳防回溪郁纡兮岩谷晦明修篁杂树兮相蔽亏洞壑窈窕兮人不知清猿警夜兮鹤报晨花开鸟啼兮长如春隰有芷兮陵有苕美人不来兮山寂寥琼芝兮玉华丹荑兮翠葩紫葛兮黄精礧碨兮鬖髿蜚梁连蜷兮登降峛崺幽漻閴磟兮敞晃谲诡芳兰桂椒兮或红或紫松风涧泉兮金石盈耳梧桐萋萋兮竹实蕋蕋鳯凰翔鸣兮五色卉炜望美人兮翠微空山寂寥兮迟尔来归霓为衣兮霞为裳饮沆瀣兮食瑶浆晞正阳兮澡沦隂精神完兮毛髪香握六符兮蹑九灵被矞云兮歌洞章御扶摇兮欵天门诣北斗兮觐虚皇超鸿蒙兮轶希夷造无始兮逍遥娭召秦女兮吹箫使湘娥兮弹丝洪崖啸歌兮王母启齿万舞齐进兮襟佩飒纚长离前驱兮鸾鸟为使苍龙騑騑兮白虎豸豸雷公磅硠兮列缺旭虺登明堂兮絶河津上阁道兮攀勾陈过三危兮绕防出太微兮入西清憩牛渚兮泛灵槎乗回飚兮以还家美人兮归来山中兮其乐无涯
　　王彦中哀辞
　　王氏二子者故宋给事中信之【阙】世孙也长曰钟字彦中次曰锜字彦和是同母一乳而生二子焉及长俱好学能文词至正癸已其长以春秋经魁乡贡次榜行省铨授建徳路学録未几以力学得疾至丁酉四月卒乡人咸痛惜之葢期其成而不意止于斯也其弟悲哭不能自胜于是元帅石未公闻之为诗以吊且唁而刘基为文以哀之其辞曰
　　朝出兮雁行暮归兮相将聨防服兮上髙堂棣华莽兮亲乐康忽秋霜兮夏零凄风发兮凋紫荆同气两身兮一死一生车只其轮兮嗟何以行窈窈兮愔愔想形容兮不可寻饮泣兮吞声恐慈亲兮伤心俯重泉兮永隔掩此哀兮何极尽礼事生兮恪恭子軄是谓孝友兮死者瞑目
　　古乐府
　　艾如张
　　有菀者林众鸟萃之我欲张罗榛楛翳之既砺我斧又饬我徒孰是奥秽而不剪除爰升于虚以相乃麓有条我纲载秩我目有鸟有鸟五采其章喈喈率彼髙冈张之弗获忧心且伤寤寐懐思曷云能忘有鸟五采亦既来止昭其徳音以相君子君子岂弟其仪是若艾而张矣云胡不乐
　　芳树
　　蔚彼芳树生于兰池景风昼拂荣泉夜滋煜如其光炫于朱曦含华吐芬嘤鸣满枝君子有酒以遨以嬉羽觞交横吹竹弹丝相彼草木允惟厥时良辰易徂能不懐思沛其迈矣其谁女悲
　　上陵
　　零雨霏霏亦降于桑怆悢中懐念昔先皇惟昔先皇创业孔艰寤寐兴懐能不永叹精灵安所体魄焉依幽明隔絶曷已其思堂堂梓宫在彼髙冈霜露是萃能不慨伤礼起由情将情繄物溥斯索矣庶其罔阙郊社既防宗庙孔威上陵是申式昭孝思
　　将进酒
　　有酒湛湛亦盈于觞酌言进之思心洋洋亦有兄弟在天一方安得致之乐以徜徉有酒在尊既旨且清何以酌之有觩其觥岂不欲饮惜无友生怆悢伤懐曷云其平兄弟之合如埙如篪朋友既比如冈如维死丧急难是责是疵今日有酒如何勿思人亦有言解忧惟酒载惛载呶亦孔之咎我觞维琼我斚维玖以乐兄弟以宴朋友
　　上之回
　　上之回六龙矫揵光耀拂鹥鸟石关匝棠棃扬灵旗县月支天马来宛居劙穆上厘穰穰坐明堂朝万方翕披离玉烛光于亿年乐未央
　　朱鹭
　　朱鹭来玉山巅赪翁引熛臆延朱鹭来赩流赮饮赤水食丹砂朱鹭来炎徳加威昆明滇僰讹朱鹭来集太液帝锡祐荒广斥朱鹭来辉煌煌挟鹪鹏媒鳯凰朱鹭来皇之辉神防演无穷期
　　巫山髙
</div>
    <div class="pagination">
<span class="current-page">1</span><a href="诚意伯文集_page2.html">2</a><a href="诚意伯文集_page3.html">3</a><a href="诚意伯文集_page4.html">4</a><a href="诚意伯文集_page5.html">5</a><a href="诚意伯文集_page6.html">6</a><span>...</span><a href="诚意伯文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
