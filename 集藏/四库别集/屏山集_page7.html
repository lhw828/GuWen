<!DOCTYPE html>
<html>
<head>
    <meta charset="UTF-8">
    <title>屏山集 - 第 7 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>屏山集 - 第 7 页/共 20 页</h1>
    <div class="content">　　夙荷见知常许成风之斵遽论荐过形推毂之言揆实无堪近名増愧窃闻君以任人而逸国由得士而昌矧兹多事之时尤资羣防之助洪惟上圣务济丕图念皇祖之贻谟阅近臣之奏藁谓孟轲之言一善如宋王何若陈襄之引羣贤有温公者遍咨迩列咸举所知慨甞胆以思危頼同心而底治想其风采方倾惓惓如饥渴之怀辱在搜扬宜得荦荦真英雄之士如某者自守拙直无他技能早惟经笥之躭晩悔儒冠之悮夤【阙】末宦奔走四方叹州县之受恩敢囏难以辞事岂期慰荐俯及庸虚某官黼黻皇猷权衡士类雅抱毎存于谦挹清流皆喜于攀依品题所加名誉増重揽英髦而列上仰副旁招置愚陋于其间恐尘清举出于过覆何以仰承某敢不蚤暮以思视履惟正途虽穷而益励时苟至而则为奋不顾身誓不羞于前烈伸于知己輙自见于一言
　　贺吕相公啓
　　伏审某官显奉制函入持魁柄凡搢绅有识之士莫不倾耳拭目以俟复平之期若闾巷无知之民亦皆延颈跂踵而起更生之望盖以狄人之内侮实乘中国之乆安二圣尘累年于此至尊甞胆惟日以之思得非常之材叶赞中兴之治某官阁下气钟英特德蕴忠忱学博综于古今识徧周于夷险值艰难之厄运荷宻勿之深知肱股之力为多社稷之功莫大旄头尽落无复彗于紫薇羲驭再升遂安行于黄道荐膺图任益罄谋猷用能身任安危不以贼遗君父将坛暂建防奏交腾周公东征既有四国是遒之咏宣王北伐可无万邦为宪之臣还冠迩聨适观远业人神必将开泰夷夏咸以欢呼整顿乾坤实頼经纶之手光辉竹帛载惟雅颂之音某乆托帡幪猥叨齿记念先公之在日尝辱交游偕同产以登门仍加慰荐况遇旁招之日适兹自效之秋其为欢欣实倍伦等
　　到任与祖漕啓
　　守拙杜门乆卧桐孙之圃叨恩佐郡朅来荔子之邦仰由推挽之私更记帡幪之庇某官道穷阃域文富波澜持身凛刚毅之风接士见温恭之色早冠天庭之第独深宸扆之知旋驾税于杏坛荐叅筹于槐府清声蔼蔼要路骎骎独当艰棘之时出领转输之寄盖六龙驻跸地益重于全闽而四牡观风恩独荣于故里俯怜疎逖曲赐吹嘘某敢不益励操脩恪勤职守匪悦干时之誉庶迯窃禄之羞
　　贺漕侯郎中啓
　　睿恩中发使指外移顾休宠之惟均视光华之益远某官材推英特识妙机深早驰誉于簪绅乆践扬于中外暂輙荆襄之节来持闽部之权易地皆然无施不可登车揽辔夙有志于澄清尔界此疆固靡闻于恶斁即观奏计别竚图功某自揣疎庸方祈覆防阻趋门而面贺徒伏纸以神驰
　　贺新漕徐学士啓
　　光奉宸恩远将使指轺车压境列郡趋风某官德宇闳深才锋淬砺夙着清朝之誉荐膺当宁之知擢自州符峻持漕节属宼攘之甫定念兵食之犹繁餽饷连年岂有红朽之粟流移失业更多白着之科事固从权民实重困经画政资于善计艰难庶底于昌期某托庇之初效官有守輙脩辞于庆牍莫旅进于賔墀
　　贺新任梁提举啓
　　光奉宸纶出将使指重摘山之寄委増衣锦之荣观某官材应时需识周事变腾一时之妙誉结当宁之深知适兹艰难屡司繁剧巳懋飞刍之绩更宣持斧之威事有甚难毎责成于仓卒才无不可故所至而优游暂弭节于周原行召还于宣室某效官有守趋贺无因尝叨半面之知喜托二天之庇
　　贺知泉州通交代啓
　　万里还期殊乏观风之效一麾得请俾为将母之行已吹借之私更忝交承之幸恭惟某官气涵刚大学造精微皇皇王国之羽仪抑抑士林之轨则早逢盛际荐歴要途誉望甚隆共仰卿才之美行藏自信益知吾道之尊顷借重于侯藩复就移于使节上心简在舆论攸归揽辔登车暂展澄清之志簪笔持橐行趋禁近之聨某夙荷爱知尤深愿颂门防伊迩即谐道旧之懽景仰匪遥颙企告新之政
　　代与赵提举啓
　　提举博士器资凝远业履光明清名夙冠于士流古道益尊于师席身膺临遣増重使华干山海之羡饶供国家之调给政资儒雅庶逹经权休声已着于外台召节行归于中禁
　　代与江给事啓
　　宫使给事学穷损益知逹经权早登清要之途特注颙昻之眷优游闼备殚献纳之忠偃息藩方绰有循良之誉乆兹均逸未副佥俞
　　代与李丞相啓
　　岩石具瞻乆仰威名之重龙门阻越未亲颜色之温敢通咫尺之书少布腹心之蕴恭惟宫使仆射相公道推先觉望重本朝孟荀为儒者之宗伊吕乃圣人之偶羯胡外侮艰危永赖于壮犹炎运中兴螭廷首登于一相运化钧陶之上救民水火之中险阻荐更忠诚自信出处动四方之耳目话言为今日之典谟卓尔元勲涣乎百世暂均休于祠馆俄借重于侯藩周公居东既有四国是遒之咏宣王北伐可无万邦为宪之臣伫冀衮衣之归式符寰海之望某猥以凡末误膺使令虽智力之自殚叹事功之难立荏苒岁月之乆蹉跎毁誉之间
　　代贺范叅政啓
　　肃闻明命登用真儒国是所归人心胥悦恭惟某官秉心端慤履道深醇皇皇天陛之羽仪侃侃士林之凖则顷从闼进直北扉虽骤膺神圣之知实乆系中外之望审成败安危之防罄论思献纳之诚伍符尺借异太阿之倒持悍将强藩无四牡之项领由播告之防不匿故远近之听咸孚是宜益耸民瞻越陪国论真才既不次而用素蕴必度宜而施裁议于中何愧唐朝之内相指纵有自终为汉室之宗臣某奉祠屏处闻报后时望两地之深严莫脩庆礼承二天之庇奬弥剧懽情屏山集巻八
　　钦定四库全书
　　屏山集巻九　　　　　　宋　刘子翚　撰祭文
　　祭翁殿撰文
　　堂堂老成国之玉进则光朝退斯美俗天其靳耶夺之何速呜呼哀哉维公之质岳重海滙学穷古书道通圣门本朝取士科张甲乙伟人巨公皆此途出公亦欣然飞声腾实贤俊之关图书之囿孰游其间惟徳之懋公亦欣然来为领袖懐绂承流乘轺光逺时以外移为仕之蹇公亦欣然屡膺临遣愠色三已荣轻九迁浮云巻舒何往不安公亦欣然老于祠官惟公行藏曰有义命物智时机无心而应蘂笈探麟经纂圣得意忘年怡然处顺惟我小子与公同乡交旧年契奕叶有光晩获从公素心始偿见必我留宴笑坐旁公虽病矣神气内强袖手不言色惠满堂大化宻移逺游不复寿格睟容闷于一木楚些徒招秦诗莫赎设醴陈殽文以相之诚可达幽公其亮之
　　祭翁郎中文
　　呜呼文人才士天所惜耶幸而有之何多厄耶将理有乘除而物无兼得耶抑人定者胜天而造物不能与之争力耶呜呼孰谓我邦遐荒陋僻人物之竒而有士特自谓儿时已惊超逸士友咸曰是必将耀乳虎之防班奋雏鸾之羽翼也游宦平生声华籍籍倚坚而摧履坦而踣所图则多十不酬一士友为之说曰大器晩成彼锐进速腾固旋败而亟失也濬海崇山笔无勍敌才者疾其胜已不才者疾其轻已白首穷年流离窜斥呜呼今者死矣曩说不雠皆拂膺而为之太息也然而士特之文角立杰出罗万象乎笔端焕丹青乎胸臆他人缶鸣我则雷惊他人杓盈我则川溢生乎以此润身死乎以此埀名造物之遗士特者厚矣彼穷达信黄粱之梦寿天同白驹之隙也失之锱铢者泯泯如彼得之丘山者永永如此较轻重于斯言则九原可以自慰士友可以亡戚也
　　墓铭
　　致仕祝君墓志铭
　　绍兴三年三月六日致仕祝君卒五月六日金相山之原其孤可久来请铭祝君余之父友也其孤又余姊壻也来请铭以旧姻之故也而不辞所以终我祖我父之惠好也正议公曩游学时忠显公侍君之诸父深相交结倾盖遗缟不足谕也正议曰他日无忘祝氏忠显公既达结昬貤爵光其子孙君亦以此通班朝着示不忘也今君之死余又铭之以申前志以敦外姻以昭潜徳以慰孝思也有是四者斯可为铭君讳祐字彦将信州铅山县紫溪人也曾祖虞祖仁覇父世昌君少时刻励思自奋致而宦学龃龉皆不得其志焉初任吉水县嵗饥多盗捕获填圄吏白君曰正盗之罪法应受赏君曰道殣相望官弗加恤又忍峻刑而资吾进身耶尽释之白郡守赈给之境内多全活后任福州福清县主簿监建州寳瑞场当路者荐其堪事君曰仆仆不已又将何求遂挂冠而归自是脱畧世纷寓意于酒朝醺暮酣不见醒客时与賔友献酬尽欢或悠然独酌赋诗长啸所居有林泉之胜君蹑履曳杖倘佯云间人识之曰此醉仙也君在燕间宠光时至可久立功西域乞回赏以授君牙绯朝廷许之青紫侁侁环戯膝下乡党以为荣观君寛仁乐施湍川为梁如已思济病者与药如已获瘳晩嵗絶粒益幸酒美疢遂臻临絶之际所以训励其子孙者皆厚徳之言也悲夫君享年六十有六娶周氏生子二曰可久武功大夫贵州刺史主管潭州南岳庙曰可大承信郎二女长适进士黄敷次适余翚孙男三人孙二人彭年松年皆将仕郎皆尚防
　　铭曰是非喧喧以醉为籓名奔利驰以醉为归蹈世纷而不染葆天光而自熙所谓徳全于酒者惟君为庶几积厚不施呜呼噫嘻
　　墓表
　　处士刘公墓表
　　刘公居建之潭溪九世余二百年矣其初京兆万年县人唐僖宗时有为将军者嵗久名逸五季乱子讳庸者南逰猎较于此爱其形胜因家焉今推为始祖以其近而可攷也皇考忠显公曩使关中尝访京兆刘氏仅有存者某杂著谱牒诸书刘氏陶唐系也自元王交封楚居彭城支最衍今九大族并出元王之后唐史讥言刘悉出彭城非也京兆刘氏廼九族之一周有石州刺史懿隋有上柱国韶唐史有民部尚书文静自文静子树义而下未详其继惟我始祖之居潭溪也荡拓焚拂以启山林二世而庐室完三世而田畴辟庸生光位光位生玉玉生文广文广生朝议公太素于是崇礼文笃经术谨逰从厚风化是载是循久而弗怠识者知其后之必大也公讳民觉字莘材朝议次子也恪绍前脩浓薰泛挹早自知名正奉游学时普宁暨夫人老矣公常留侍以故不遑科举之事夫人年九十六而卒公始终孝养敬不弛顔既结茅罄哀乡评尚之耋老聚而请曰非公孰为吾党指南公据师席二十余年毓英导秀多所成就忠显之守防稽长乐也甞迎公就养二郡江山大有佳处公从羽流衲子逍遥物外时忠显公欲请于朝官之公曰衰朽那复有此意若欲亢宗则夫二子在盖其恬旷自适世网莫之能撄也公为人淳朴谦厚温温然常以和畀人人皆乐亲之内蕴虽深若不叩击似不能言者绍兴改元寇作里中骚动公时已卧疾扶舆适上饶慈氏寺以其年十一月十五日卒享年八十四公娶吴氏司业着之妹也一女适进士吴敏脩孙男子翇子子翌以绍兴三年八月乙巳归于寿口之原吴氏后公十二年卒享年八十一又三年乙丑十一月乙酉合焉寿口潭溪皆在崇安县开耀乡云毕事叔父命某为文表墓姑纪其实以晓方来非敢私亲而侈也
　　辞曰谷变陵迁山摧石泐死而不朽兮潭溪老人居此室
　　处士祝君墓表
　　惟我皇祖宣奉公以道术为东南儒宗著录之士悉皆名流君尝受业焉盖挹学海之波澜润词林之枝叶者也时皇考忠显公在膝下与同研席者甚众雅竒君因定交焉君业成游上久之防亲疾慨然叹曰竭力为养是亦孝也何必三釡耶拂衣而归自是克勤干蛊祈寒燠暑无巨细必亲人以为难君安而行之君天资孝友遇人以诚内和而外刚士无贤否皆乐亲之而有所惮或有缺行惟恐闻于君君闻而愧切之必改也君隠耕余数十稔攻苦食淡家赀遂丰然于贫窭时亦赒贷有足大者至于拓险径造飞梁稍便于人倾橐不吝晩嵗即逰岸乡造别宇幅巾杖藜将终世焉俄以疾终时建炎三年八月五日也君生喜学已虽不达训子弟益勤厚礼馆置名儒故祝氏为学者皆有师承而子卣称最卣屡擢荐翺翔国学识者谓将大君门必自卣而君犹不亡也君讳奕字彦思姓祝氏信州铅山人曾大父虞大父仁覇父世昌初娶余氏终娶周氏四子曰中正曰天与皆早亡曰卣曰卤一女适进士傅衮孙男女八人君享年六十有七三年十月二十二日于邑之芭蕉坞卣来请文某视君为丈人行虽逰宦契濶犹及识君也然安能窥君之所存哉以宣奉公道术之奥忠显公名徳之重而君从之逰且欵宻焉是必有大过人者因攷君行实涕泣而表于其墓曰呜呼君之贤可称也哉又可悲也犹幸其有以少慰也君之平生显然可知者固可书也书之人故信之其贤已可称而未尽也以君之才未尽见于设施骤而书之无所攷焉人谁信之惧人之不信而不书则君之所蕴终无得而闻焉此又可悲也古之士抱才埋没而后世知其贤者是或论其师友或观其所以许与者或迹其为之传记者因得以信之也后之览斯文者由是而求君之所蕴焉则其贤可尽知犹足少慰也呜呼君之贤可称也哉又可悲也犹幸其有以少慰也夫
　　熊氏令人陆氏孺人墓表
　　建炎己酉嵗余兄侍郎从戎川陜时余嫂熊氏已婴病明年冬十一月十一日卒侍郎书来曰闻汝嫂讣弥剧伤悼曩常忧其疾也属吾在行不得视其棺殓故以是为恨也吾归而之慰夫亡者又明年春三月二十七日余室陆氏病卒侍郎书来曰国事未济懐恩则亏义弃成则失武一集吾私二疵深矣何以归乎时方艰虞涂殡非防汝嫂汝妇可共茔窀穸相地惟吉涓日惟良送终之礼惟尽则犹吾归也于是于建州拱辰山开善寺之东原熊氏建州建阳人故朝奉郎安行之女也慈懿知书年二十为侍郎之配生二男五女长男珙承务郎女恩娘尚防余皆早亡封令人享年三十六以绍兴二年十月十七日葬陆氏家越州左丞佃之孙奉直大夫寘之女谦淑能琴年十八归余生一女失之享年二十四先熊氏六十二日而葬毕事复于侍郎兄仍刻文以表之辞曰熊氏居左陆氏居右异穴同邱辞诏厥后













　　屏山集巻九
　　钦定四库全书
　　屏山集巻十　　　　　　宋　刘子翚　撰赋
　　闻药杵赋
　　病翁制药斋阁中杵声琅琅然听而乐之因作是赋
　　窈窕兮曲房空桐隂碎兮云浓药杵兮晨舂重扄静兮隠垅冬廓落兮小轩明麦风过兮绿纹惊药杵兮暮鸣千岩迥兮散丁登观其票姚沉着晶荧歘霍举虽一握之防势有百钧之落如唱兮复应将定兮旋跃乍降乍升时散时合幽深如写其凄厉激烈若舒其謇谔喧喧兮方震于厢荣阒阒兮忽沉于寥廓厌市鍜之音陋鄙村舂之韵浊矧羣蛙之閙地徒蝈蝈而郭郭斯盖古今未赏而病翁之所独乐也翁方抱沉疴隠空谷坐胡床据槁木思物底于无厉殆口甞于众毒因神丹之揉练发员机于磨触琅琅之中独闻和焉自一而生盈万而复徒耳烦于里巷亦腕脱于童仆众其强聒不休翁好之常若不足或曰声以律和乐由心乐【音效】故桓筝融笛琴阮啸各寓兴以怡神虽异趣而同调彼铁中铮铮耶又何足资夫玩好翁曰木风呜呜如埙如竽谁为吸呼石流溅溅如丝如谁为击弹不约而合乃其自然声虽流而常寂听若遇而非缘苟有当于余心又何必八音之变而与夫九奏之繁哉且赏音于澹者与道黙契有见于独者与众必戻亦各从其志焉翁岂恤呶呶之议
　　溽暑赋
　　病翁筋骨支离当暑弥剧望雨于南斋之上拊槛而歌曰使天霣珠不可以清烦裾使天霣玉不可以消炎酷想墨蜧之跃渊快商羊之舞陆已而飞霾断野细电摇岳帘绡蛰润柱础流渥心烦寃而若纠思淫裔而增浊疑环居乎曲突乍窘迹乎重橐客有问曰溽暑何气哉翁曰隂阳之争气也席威者穷而未沮鼎盛者出而见闭也隂出为垢阳来为复自一卦推之消长盈虚曾不离乎六也防賔之日隂一在内阳五在外而六者之运如星循于次如辐旋于毂向之微者益大大者日益蹙也肇于豕蹢极于龙战贯鱼以柔顺履虎而骄僣盖弱则随强则暌随则睦而安暌则竞而危两雄不并居终必为之变也方其争也竒偶互生刚柔杂袭奔腾海逝蹇嵼山立势均力等屹若勍敌初如秦晋交绥而返斾又似汉楚相持而坚壁彼瀜瀜溃溃者铄为大焦熙熙曜曜者煦为蒸湿也其气烟煴滃【上声】蒙【上声】底滞胶淟【他典切】涊【乃殄切】油湙濡汨【音日】污浥【音叶】被金石而消防【音暖】袭草木而萎薾天地汩【音骨】其清明日月昧其晶晔薄而为雷则隠辚呼【入声】碌【入声】喑噫嗢【音揾】咽旋空欲震郁而不渫激而为风则防【古获切】防【呼获切】蓬勃燥冐翕忽扬污发秽原谷呀呷厯庚而伏凡四五旬时犹未歇也客曰然则气之为沴【音殄】厉者耶翁曰不然夫惟争也四时之序乎万化之机行也子独不闻烹饪之事乎实水以釡传火以薪熚炥烜列兮滋炽汹涌潏溢兮骤惊既山鸣而涧吼亦雾蓊而云蒸靡坚革熟鼎俎之味成焉故水火不争为防者怠麴蘖不争为醪者壊辅弼不争为国者败斯言虽小可以喻大也客曰问一得三防昧晓然惟清论之沃斯烦歊之可捐者耶
　　哀马赋
　　叛军继踵入闽驱窃战骑过山岭悉多殒败余感之作哀马赋
　　嗟哉何闽山之险絶乎方井陉而旷赵视剑阁而夷蜀峻岭标树横峦挂瀑岧嶤嵂屼萦纡阻复势将平而骤起涂稍顺而仍曲穴壁寄栈防崖转躅昼倚石以传飱暮扪萝而假宿非恋土之邦人嗟此来而何欲栖危走险禽疲兽伏堕峻木之升猱碍层霄之飞鹄矧万马之南奔列长镳而竞逐讶四达之通逵忽丝连而线属抢攘廹塞互相挤触前颠后升平坑翳渎哀结愤而丛徂萃萎者十几五六焉幸而生者皆垂头顾影低摧局促鹿骇麏惊鸱蹲猬缩脊伶俜而卦露尾焦萧而帚秃鼻咯亁埃肺伤芒谷望长坂以悲嘶想清波而浮浴癣痒疮烦揩墙摅木集彼蚊蝇纷纭缘扑竞咂秽而吞腥肆唇刀而饮镞忽振体而惊飞去来遥而旋复慰已贪惏忘余楚毒当附骥而乞怜知汝曹之碌碌困甚隤豗忧同觳觫驾盐车则蹑足于黔中之步售屠肆则比价于辽东之肉悲夫吾闻之秦赵亘野燕齐迥陆数骑风驰万夫鳞蹙旝影动兮锋已交皷声酣兮战方熟莫不虎熊龙姿云鬃电目负甲士之千钧望沙河而一蹴既却锐以摧坚咸蹂都而践国盖时清则龙麟凤呈祥表瑞献图负箓俾之排难济艰虽获千角而网万翎曾不及夫一骥之足噫今日治耶乱耶胡弃兹而弗畜彼踶齧恃性驽骀共族渴饮天河之浪饥耗太仓之粟徒鞯饰文绣辔摇金玉偶备数于六闲气骄矜而动俗责致逺之竒功必舆倾而载覆事既失而惩愆亦何劳于鞭扑悼汗血之云亡捐百躯而安赎舟临川而坠楫车向涂而裂轴激壮士之兴嗟诚可悲而可哭夫子曰伤人乎不问马余何眷眷于此哉恐国威之未振骄虏之南牧也
　　诗
　　凉月
　　凉月未出山浮云半空白徘徊步轩窓宛若待佳客经林漏飞辉暎溆生华泽及兹秋景清吾庐更幽寂殊观发秘藏妙听生寥閴营营息初机烱烱懐新得岂无平生心所乐已非昔天旋河汉动夜久邻机息凄凄感庭兰嵗莫霜霰集呼儿温浊醪独酌醉永夕
　　渡淮
　　鸣鼙渡长淮霏烟散清晨皎皎初日光照耀草木新横林渡余碧叠嶂开嶙峋移桡失向背烟波浩无垠儿童相櫂歌余心亦欣欣轻帆互相逾画鹢暎流津徘徊望洲渚悠然独懐人樵渔有栖遯寂寞谁问邻暮风飜洪涛鱼虾亦有神四顾天地黑孤舟恐漂沦
　　山隂作
　　地势东南尽清江吴越分脩途杂川陆游役念良勤相从二三子心期同所欣逢幽不暂憩何由觧尘纷抗迹蹈竒石扬情瞩流云崇林拥宻翠细草潜幽薰兰亭访旧逰昔甞览遗文有生怜共尽兴懐岂惟君逍遥千载上逸兴故不羣风流咏觞乐寂寞今无闻
　　醉歌赠金元白
　　南逰防稽今十年重来风物皆依然一时冠盖零落尽故人独老空江邉西陵仓曹实宂散出无车马众所怜江亭曵履偶识面凛凛瘦骨余双颧谈兵自是一敌国屡荐不用宁非天胸中跧伏万貔虎静若女子容娟娟我家光禄新出塞羣彦入幕君宜先自言衰髪已种种岂复有意仍腾骞强饭亷颇思故国据鞍马援忘华颠只今左臂虽小病尚想揽辔能周旋兴来且酌杯中酒邉庭消息君知否经天太一临坎位干戈丧乱已经久南闽兵败上将戮太原城破羣胡守呜呼国步危若此每惜壮士时难偶猝嗟未是真英雄纶巾羽扇聊从容何当矍铄渡河去一洗塞北烟尘空
　　独坐
　　独坐髙堂上游观思无极重门虽昼关逺岫如不隔长林叶布隂浅涧流波激欣欣物态荣淑气生原隰幽禽感时鸣绕树飞还集常恐逐惊飇无阶恋俦匹兴懐念良逰嵗月更相及佳人独弃余何以慰岑寂褰裳迷所向望逺时伫立心知徒百忧沉思不能释
　　次韵卢賛元再喜雪
　　使君新诗来不絶灿灿珠星聫璧月黄堂旌斾晓排衙喜见賔僚重贺雪寒儒茅屋补更穿雪余仍值江风颠拟招邻叟共一醉斗酒十千愁费钱南枝又见新梅蕚试熨春衫冷难着飘零节物易惊心常恐星星侵鬂脚东阁何当呼侍儿蟹螯不妨左手持防陪后乘尽珠履谁赋刘义冰柱诗
　　霖雨
　　霖雨遂兼旬瘴雾盈川谷霏隂入户浮润气滋帷褥溟蒙飞泽逺散漫何时足骤响决流渠惊洪发平陆翔禽困滞翼穴兽思冯木衡茅日萎壊环堵无完筑昽葱晚色霁草树晞华沐长雷夜复兴濯濯鸣髙屋抚枕不能寐沉忧萃心曲
　　阻风
　　晚嵗多悲风江湖浪峥嵘扁舟渺无依日暮犹狐征重岗拥滞雾迥隰飘浮霙系舟古岸邉缆断舟复横天寒鸿雁稀滞留知旅情頺崖震林谷客子心夜惊披衣待清晓缺月西南明逺逰多所懐益遣归思盈
　　闻筝作
　　月髙夜鸣筝声从绮窓来随风更迢遰萦云暂徘徊余音若可玩繁弦互相催不见理筝人遥知心所懐宁悲旧宠弃岂念新期乖含情郁不发寄曲宣余哀一弹飞霜零再抚流光頺每恨听者稀银甲生浮埃幽幽孤凤鸣众鸟声难谐盛年嗟不偶况乃容华衰道同符片诺志异劳百媒栖栖墙东客亦抱凌云才
　　建康六感
　　吴
　　龙翔大耳儿虎视捉刀人风云竞追逐逸轨谁能遵大皇负英材沉潜欻求伸一呼定南国再战威强邻抗魏既摇岳攘刘亦披鳞组练绕平隰艨艟蔽通津伟哉人物盛成功岂无因代祀已飘忽风流久弥新停桡眺迥陆裂蔓登层闉卧龙昔来逰万古懐清尘
　　晋
　　日昃无全照南迁事仓忙龙謡方恊瑞星祸已告亡凌迟百年运凛凛危莫将向来问鼎人项背常相望环宫白羽列面阙鸣张膺图未跻泰卜世岂在长独怜短辕公推刃杀忠良百身嗟莫赎一恸鬂成苍时移事亦更为宋复为梁惟有采石潮年年到前岗
　　宋
　　寄奴真伟人落拓龙潜地据筵呼五木已有吞世气世期值阳九天纲日沦替偏邦或跨州卑号犹称帝匪乘艰棘运英姿畴能济南戡奠番禺西狩澄泾渭功虽与世隆道亦因人废缅懐揖让风黄屋身如寄頺波日奔廹夜壑迁神器巢由独贤哉髙踪邈难继
　　齐
　　尧宫不剪茨禹室无崇壤巍巍天步隆万代犹可仰荒哉二三君经营务华敞落柹满清江飞斤殷遥响疏渊引澜澳筑圃迁林莾筋力毙民躯赀财倾国帑雄心独未倦矫首生遐想时值陵谷变无事犹悲曩殷忧易兴懐逸乐难终享过客问青溪荒畦棘花长
　　梁
　　开图属英睿失国由昬愞斯人异前脩拨乱旋致乱轻刑下益肆厚爵臣弥叛聪明驰万防精苦徒宵旰凤冕敬方袍鸾旗游彼岸悠然弃从懐临机复难断那知千佛力不纾一冦难酒色覆商周神仙荡秦汉趋亡固多轨荒迷卒同贯微圣常鲜终抚册三慨叹
　　陈
　　悲风啸荒垣歌断庭花曲璧月夜沉辉琼树春销馥郊圻逰从盛想像犹经目丽景明新妆清波暎鲜服承恩属令姿被选皆华族朝从结绮逰暮向临春宿意髙时忽谢步逺涂方促荣华事不长哀乐情难足悠悠六朝事转盼风惊烛永懐兴亡端斯文惭丽缛
　　夜饮
　　良宵乐未央促席团圞坐佳人意慇懃唱歌属余和幽期贵阔畧醉语多丛脞沉沉玉巵酒量浅难负荷岂不懐极懽恐重賔友过褰帷望明河山月半破回轩互追奔伞拂檐瓦堕
　　逰朱勔家园
　　晨晖丽丹楹翼翼侔帝居向来堂上人零落烟海隅聫翩际时防振迹皆刑余闺帷尚帝主皂乘轩车流威被东南生杀在指呼楼船载花石里巷无袴襦至今江左地风云亦嗟吁叨荣已过量受祸如偿逋荒凉此门路尚想冠盖趋客舸维岸栁邻人罾池鱼徘徊极幽观曲折迷归途夜月扄绮户春风散罗裾繁华能几时丧乱实感余曹郐余何讥此曹真人奴
　　孤翼吟
</div>
    <div class="pagination">
<a href="屏山集_page6.html">上一页</a><span>...</span><a href="屏山集_page2.html">2</a><a href="屏山集_page3.html">3</a><a href="屏山集_page4.html">4</a><a href="屏山集_page5.html">5</a><a href="屏山集_page6.html">6</a><span class="current-page">7</span><a href="屏山集_page8.html">8</a><a href="屏山集_page9.html">9</a><a href="屏山集_page10.html">10</a><a href="屏山集_page11.html">11</a><a href="屏山集_page12.html">12</a><span>...</span><a href="屏山集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
