<!DOCTYPE html>
<html>
<head>
    <meta charset="UTF-8">
    <title>圭峰集 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭峰集 - 第 10 页/共 17 页</h1>
    <div class="content">　　祭简郎中文
　　维灵伏而家食时公辅之望既已起于乡闾而达于方岳即欲伏而不出乎不可得也及出而在位谳鞫是司不寃之誉铁靣之称人人知之其于公辅之进即欲忌而尼之者得乎夫何适转武铨遽以殒仆告是失一公辅之器不独乡之人其悲凡有识者亦不能不惜也窃因是而譬之其在家也而不能揜者玊之韫于石而精神见于山川然也其在位也而大有闻者利器之无择于根盘节错也至于良玊多毁利器必折自古恒恒有之独今兹哉某等敢于临輀一奠而道其莫之为而为者以慰焉灵其不昧尚飨
　　祭都察院右副都御史陈矩庵文
　　于乎忆昔恩荣之宴吾二三子之遇兄也与兄之弟也自庆以为得郊与祁也轼与辙也握手以相欢悦也期而望之曰将来之稷与卨也既而各厘务于郎署宗伯司寇互矜其属之有才杰也亦莫若天下士之难可恐喝也而兄既能得之于青齐弟又能得之于百粤虽然木实繁者其枝折前四载也兄与吾曹已流涕而呜咽矣暨兄旬宣最功中丞转辖又皆企踵谓将萃祉于一躬而乃夐兹顚越谁无客殒中年胡惨所遗孑孑所最恨者群嚘啾而倚于未亡属终事而谁经纪乎大耋嗟乎吾二三子始之期之不惟觖之而兄之所遭罹者何若是其烈也今于灵輀啓行是千载永别也羞觞在陈众蓄之衷又安能噤不言焉以泄也尚飨
　　圭峯集巻二十
　　钦定四库全书
　　圭峰集巻二十一
　　明　罗玘　撰
　　襍录
　　论
　　天下之政出于一
　　论曰天下之政其理未尝不出于一也顾其势常不出于一也虽然亦不可使之不出于一也不出于一在易是之谓否其君之者之责也相君者之责也欲其出于一也吾有理而已矣势不吾恤也彼天下之人皆有心也有心则有欲有欲则其必于遂也亦其势焉耳矣欲之在人其之善也十一其之不善也十九以如是善不善之相悬则各一其一于其父子兄弟之间葢有不相能而相倾者则凡可以逞其不善而遂其欲者复何恤邪而况可以遂其大欲者乎则其至于是焉幸吾之不一而入焉亦自然也呜呼君臣之间亦可畏矣孔子曰为君难为臣不易葢谓此耳君知为之之难凡可以择相而防其入者何不用也臣知为之之难凡可以正君而捍其入者何不用也吾见君臣上下交相与以成其一而已矣吾可以优游暇豫以为吾之所得为而无所妨矣彼旦旦焉幸吾之不一而入焉者吾无隙也吾无以招之也彼自惩而退也一人之不入也千万人之不入也千万之人天下之人也然后天下之政出于一也在易是之谓泰谨论
　　理气本无先后
　　论曰在天成象在地成质在人成形气也而所以成象成质成形者理也所可见者气也所不可见者理也日也者月也者象也山也者川也者质也耳也者目也者形也如使人之徒指日也者月也者山也者川也者耳也者目也者而问焉曰理与气孰先必将应之曰气先何也其见于所可见者胜也遗乎理者也不可与语也如使人之究日之烛乎昼也以阳焉月之烛乎夜也以阴焉山之峙也以静焉川之流也以动焉耳之听也以聪焉目之视也以明焉曰理与气孰先必将应之曰理先何也其究于所不可见者胜也泥于理者也虽可语而亦未可深与语者也其必曰阴阳判而昼夜分矣然必昼夜其阴阳以宣焉动静别而流峙定矣然必流峙其动静以彰焉聪明赋而视听得矣然必视听其聪明以发焉知乎此其语日之象也必阳也昼也语月之象也必阴也夜也兼焉以至星宿风雷之类莫不皆然也语山之质也必静也峙也语川之质也必动也流也兼焉以至昆虫草木之属莫不皆然也语耳之形也必聪也听也语目之形也必明也视也兼焉以至四体百骸之微莫不皆然也而后庶乎可与语天地人之理与气矣可与语朱子理气本无先后可言之防矣谨论
　　君子上达
　　论曰君子者亦人而已矣而以为有异于众人者何哉曰众人见有所谓物与我也孟子曰禹思天下有溺者由已溺之也稷思天下有饥者由已饥之也众人见有所谓臧与否也孟子曰茍善其礼际矣斯君子受之众人见有所谓利与钝也孔子曰老者安之朋友信之少者懐之众人见有所谓难与易也孟子曰舜之居深山之中其所以异于深山之野人者几希及其闻一善言见一善行沛然若决江河莫之能御也则夫君子无物无我无臧无否无利无钝无难无易也盖如此曰然则君子者其亦槁木湿灰而已乎曰非也葢自慈爱以为吾之仁而已是仁也即天道之元也辞让以为吾之礼而已是礼也即天道之亨也断而必行以为吾之义而已是义也即天道之利也知而弗去以为吾之智而已是智也即天道之贞也易曰君子体仁足以长人物无非我矣嘉防足以合礼否无非臧矣利物足以和义钝无非利矣贞固足以干事难无非易矣故曰君子上达进夫天之道矣无人也否则汨汨于物我臧否利钝难易之间则人也下达事也众人之所为也终亦必小人之归也谨论
　　策
　　拟策问一首
　　问孔子答子贡之问政欲存信而去食非谓食之真可去也所以甚言无信无以信诸其民而不可为政焉尔在易中孚之彖曰信及豚鱼其于物之蠢然者且犹信之况于其民乎求其所以为信之道考之周礼六官之职具不诬已夫何后之言治者乃曰民不可与虑始可与乐成则是朝四暮三之术可施也信亦何时可行之有又曰化之而不示其所以化之之道易之而不示其所以易之之道无亦愚其黔首而已矣果何事于信乎且莫信于徙木之予金矣而论者谓其有果于杀之祸莫不信于云梦之游矣而当时乃有将兵将将之较信果可信以为安乎有以信为救饥之术者非之之说是也然则江淮之饥洊矣葢不减于曩昔关陜之一惨矣而其民之转徙流亡乃不至如彼之甚者议者以为恃有朝廷之大信坚忍以待之而果卒活于衔命之使者之救之也信以救饥斯其验矣非之之説其果是乎或今昔异宜不可行于昔者顾可行于今欤夫惇信明义隆古之世为然而秦汉以还始有不足于信之说无乃随其世之升降而升且降之而信有所谓循环者邪审然今之世古之世也何其幸欤然而存信以结民心储蓄以预荒政古今之同条共贯者有几古今之相戾者几何不必泥于陈迹而因时制宜又未必无其术焉诸生毋徒诿诸气数之方隆而莫之讲也
　　传
　　老先生传
　　老先生靳氏名瑜字廷璧鎭江丹徒人也少为诸生至贡业太学未有是号也始自经歴温州府时府时周守城府高眈眈视诸幕僚诸幕僚类戚施刓劘甚先生至不知也晨入揖事当治治之旦日复入事又当治又治之或符下行县上马去不顾僚避积岁沓不举或叵测贻身灾者守试符之亦行不辞事已内符退入舎卧僚至问弛张方略云何应曰唯唯至移语他事已守闻惊叹以为不可及延入阁与为礼呼老先生云曰老先生云者非其年之谓也尊且师之谓也由是府之人皆如守之呼曰老先生下县之人亦呼如府之人温人道丹徒语故丹徒之人亦呼如温之人守去再易守不乐与后守居去温家居十年以殁有二十四年矣以子少卿贵累赠至太常寺少卿兼翰林院侍读光显矣人亦忘之过其墓式其闾者亦止呼老先生云少卿发应天解及第第三人踵予入院与有丽泽之雅得先生于隠度中意退然不胜衣懦者也而其治温又健乃尔其治陈清戴堂事即勇者不如而隄沙园塘以利温民皆不与其貌肖者壮哉大抵温海邦也疾风驾潮齧防圩其田税岁苦民虚输之者十四五而海外杂蛮夷货视内地伺便鸷攫之旧置磐石金乡暨温三卫以戍其帅类世传虣悍饕餮武人而附府者尤饰文假法睥睨吏治为蠧螫莫制其山奥海屿则民以险豪吏以逺略因循醖酿至不可忍则坐以逆闻听上制置均为患本堂永嘉民也垂当坐先生急谒部使请曰堂诚谋逆邪畏囊头荷校就狱死耳且罪止堂而草薙禽狝之非宣德恵养意脱兽困跳踉如温民何吾请往招堂即日单骑缘涧谷覔抵堂所呼堂出曰我靳经歴也来活堂堂惊出且数且谕导至府狱具遂脱堂族他如堂豪喜洗刷一变清所谓为蠧敢往者千户也闻人已聘女美以奴赍卫牒来讧曰吾妾也府实弗任与卫为异同下以观先生先生知状引左证了了垂上清穷急入贿贿至輙出益穷自输伏辜女获还聘夫武人悉栗栗戒母迩府府益肃无事沙园者平阳瑞安界地也田圩不知其始堤成水可泄蓄岁有秋民输外食且足今所谓靳公塘者是也其治要在利民完安之而刬除其疵疠虽或时摄守事如即真然以无营为钓取乱其心益向往期温无遗便乃已僚耻日殿莫能班或危以祸或左讽以嫌卒不变用能成其志成化中朝京师防判去温人志属之状入部举请代几仅丝髪许以不一少动意止判初不入于心故当其时忘得之家居温人过必入候致水土物比殁移以范恭人不衰少卿宦朝温宦遇之兄弟也至语旧无不曰吾老先生且曰宜祠而爼豆之恭人以治乙丑冬殁予目见温人哭之哀焉庶几古所谓循吏者方其在温年余五十矣而少卿未生恭人念垂老而孤买姬入室姬实士人女也急得金以缓祸者觉之反恚恭人遣姬且以金去戒恭人毋为是戚戚已而少卿生如持左劵必其有后立靳宗于丹徒少卿向为名臣且有子延庆将世其家矣益验先生所谓仁人者于乎先生于世为仁人于靳为宗子于温为循吏于国为名臣父昔太史公传循吏叙世家其法具在遵是数美仍其号为之立传以质诸君子君子曰诚以感人不谖仁以迓休则延其然其然不然其谁复当言哉
　　雅素子传
　　雅素子张君讳文字经载临江新喻人也治癸丑以春秋登进士第选入刑科为给事中侪軰其有喜色问之曰吾遇明君吾用春秋时也事先皇帝十余年中改兵科进工科自右而左又进都户科皆给事中今上改元九月八日卒于京师高坡巷邸先是奏进新政五事语中皆陈变更乖刺特骤力诋内降害政若亲与阉戚家为仇敌者頼上寛明仅夺季俸予徃唁之门者报曰昨夜不食若又为奏者风防之颤索卧今且汗之子去及更往则君卒矣公卿大夫士叹于朝胥吏叹于署儓武夫亦有叹于道者皆曰直臣云亡予悼之甚不忍闻焉君尝以覈实边储三出当往贵州也予作威凤吟别之而以凤居守为终句意戚畹结中胶固竞煽威焰惟君足鎭之云比至未鲁以女苗叛于贵贵用兵君言兵在得鲁耳购馘之宜而苗獠脇从多蒯刈之伤生无益在蜀属蕃族扰松潘饷运斛十金妄级绐赏阵奔靡诛君以蜀忧方大为献议者十治中最先论元夕张灯下有司治具典库中官以逸乐玩弄惑主聪劾及诸司迎望风指当按上方向治为顿减之会外戚有罪当廷谢阳疾而以子代之俄而乾清宫灾君引春秋宣榭火着戚臣骄滋谓逼厥灾火焚宫此其征欤明年敌大入云中鄜延将迫内地朝廷戒严尚书文升请集廷议君疏柄臣耄师或舆尸易所谓凶代以倪岳戴珊刘大夏张敷华可其靣折人多此类铸钱议起中外汹汹入五议一曰某二曰某三曰某四曰某五曰某而大要归之以节俭既而新铸果如议不流皇庄户督类左官退校无頼窜名于是乎渔猎之上不知也君上言曰邦本在是当存先事之戒凡所指切时囏身任独往若嗜欲时惟一人在班行长身修髯旭旦罢朝歩出掖门锦衣冠帻禁旅阍人必惊覸窃语曰是何翘翘者邪名能高下古今作者之品遭母丧朝之名能文辞诸体殆备焉而皆托诸石戴盈舟焉以归母弟用载尝荐入京有痈贯腮溃洞齿腭血渍牀席垂絶君与寝扶掖盥涤召医迭入最后越医至君与语作曰是可生吾弟矣药入果然性乐与人游防予谈必移日出自广西还为予言古田距藩城才七十里猺至支解二员尊官而当国大臣不以挂于口寒心哉予以为议适然尔及今阅其遗草已附六事入奏此其一也其制狼兵如嗾犬猎策尤良于乎诚臣忧国固如是太史汪君志君墓年夀世次葬日月备矣而雅素子之号未着用载丐予传之行于世赞曰孟子有言有官守者修其职有言责者尽其忠士之处草莽有不以是自负与以是疵人者乎及其出也身自为之有能酬其所负而不为人所疵者乎书曰非知之艰行之维艰天下皆是也孔子曰言顾行行顾言吾以为雅素子其庶几乎
　　胡液楮传【为谢解元作】
　　有舆图之半轮者实胡液楮氏之族也其地疆域明其求物产居民焉无有也有之亦若绘图然分十二牧主之十二牧曰乌木兰氏十曰白象胥氏二乌木兰氏实贯穿于腹里之界白象胥氏乃于外夹持之然实同受辖于金丁氏焉金丁氏固故能拜力随机巻舒橐籥以风四方当是时祝融氏司令欲以炎威威天下天下之民頼是卒亦无苦及祝融氏退十二牧亦倦于勤敛而退藏于宻待时而动虽然十二牧惟白象胥氏骨鲠臣也使十二牧微金丁氏与白象胥氏久与胡液楮氏同解体矣乌能与祝融氏争衡哉
　　坦然翁传
　　坦然翁姓刘氏名山字夀之蜀之珙人也别号柏亭父澣进士授行人再迁御史翁少侍养居京游司正刘公门刘公少许可惟重翁属望之景泰初大坝夷酋叛大兵西征御史在遣卒于行营遗命以门户百指累翁遂罢应科举将命惟谨犹时窃间肆力于学因得旁及天文历数誉益延都宪李公匡闻之讽郡辟为阴阳正术众方难翁行翁乃诵程子存心爱物之言欣然往应辟众至不知所谓其谒选示弟有诗乡人传诵以为诧既视事先时郡漏隳于积差候测移刻翁正之司漏不敢爽也始此郡时苦诸偷守檄翁提兵清逻诸偷局蹐濳逸他郡防罢所兵皆争留焉有诏城大坝翁受牒董役事役夫集自四境众聚狡狯条疎而奸作每伺官之当代者于隘而剽掠之及翁去反相率赆饯数十里外涕泣罗拜而返守大贤翁府署库廪有作一以属翁致守陆公渊之伟矣考功展哉君子之奬凡郡疑狱多翁之谳积岁健不承者感翁开悟皆顿成案郡卒有为民占其田者自分于翁有宿怨逆不得直翁得状判归之邻素酗酒者一旦大呼詈翁人问翁所处翁笑曰彼方为酒所苦吾宁罪酒乎羣恶少掠其苍头卖民间数岁获之或从臾翁讼翁笞其苍头使即所事已而笑曰吾讼毕矣翁天性孝友深得父母心母蚤世事继母无懈二弟一妹翁所成立也尝擕妹北上舣舟絶防妹戏而前俄坠水中翁惊愕不觉俱坠其水深不可测加天寒裘重没入不见踪迹观者皆骇顷之持妹而出论者谓有神相云蜀俗兄弟壮且婚多割灶自食翁深耻之然不欲伤母弟心志悉让其田宅御史之死王事也向二毛其施弗究翁痛之作永思堂于家岁时率子妇拜祭以为常平生不谈人过至于教子则毅然正色反覆于纲常伦理习章句业进取未尝及也尤恳恳以尧言桀行为规其为诗工叙事黜险怪其作字必楷正诸子有适其书问先学行而后起居官虽卑而不少逐流俗有所干没一日奋曰与其縻此而栖栖岂若干于吾身耶成化丙午遂得解因复自号坦然翁取其于世累坦如也仲子武臣以乡进士游京师名士善者十九与南城罗玘缔为文盟其文剥去时好追登古先名誉登进若非身事然观其子信其父古之道也玘敢僭传其事为善教子者法焉赞曰蜀去中原独逺两汉文籍之兴蜀士大有声而竒瓌遗逸之民以逺不世见独今坦然翁困于乡里小官哉老泉敛响不振以遗轼与辙鸣也独坦然翁不能文也邪噫蜀真逺也邪
　　张节妇传
　　节妇新淦暮膳郭师孟女玉峡张洪本妻蒲台训导鉴之母监察御史芹之祖母也年七十八殁当治庚戌月在仲春日为廿八又明年壬子二月二日葬柿坑之茔厯十有八年为正德己巳御史铨得南院蒲台亦解教事来就养予往也语次必嚬呻曰鉴欲夫子之有言也已则防然御史来也语次亦嚬呻曰芹欲夫子之有言也已则防然他日又来入状曰微芹祖母无以有芹父况芹乎芹父予不及今徴夫子言传之后世安知有芹祖母又安知芹绪之几絶而复续乎言已泣予辞又泣蒲台归二年至是二月讣来予往就吊位御史泣言若昔者而益凄予退讨状玉峡张着自胜国前人故曰古张又曰库张谓假贷之便若取诸库然洪本父曰季彻其兄也季彻死洪本奉母李氏嗣家政而属有家厄日用隠忧以李故郁郁弗忍泄未四十死蒲台方脱襁褓固在厄洪本者所欲居货中则节妇譬则匵也先抉揭之攫取惟其便乃入李以言具为妇急捐姑雏他奔状踪迹秘谲而隐约李姑不疑日改而新之绪猬刺百出使可覆验觉李微动随嗾妁来节妇骂逐妁去截髪泣三日吁天自誓曰吾所不为张氏鬼者有如皦日李乃寤间亦发恚殿其恶曰吾今执女告县官然终以爱掩止节妇计曰彼欲逐我乎厄斯子也而已耳果厄斯子乎利吾有也而已耳假令真能不防一毛而顾于吾重者毫髪蹉跌吾与张氏存者几何吾今扫地赤立则何如于是闻夺一墅去守者告曰墅去矣曰知之继闻发一廪去守者告曰廪去矣曰知之或扼腕曰可讼也揺手指蒲台曰有是在积数岁至无所可夺可发而蒲台亦胜冠或又曰可使商也补前之匮乎曰吾闻业不遂者改业之况几贾大祸而幸脱者乎然择之莫儒为宜乃赍送之金陵就周户曹学学七年然后归遂就庠舍而御史适生命曰芹志更业意也御史在乳而母死哺借擕扶一惟节妇稍长知学常以一缸膏坐之于纺甎侧永夜诵纬成师之贽或于是乎取之隣之妇熏而为夜作为铁石心者亦多有洪本有寡妹门户絶李以虐子之荡覆无所于归也且惭不以言节妇节妇心知之于丧李之日迎与同食者终其身距今里闾传之若前日事蒲台用戊午贡授今官御史亦以是年领贤书登壬戌进士官福州推官而至转于院蒲台之封亦用其贵居院敢言人所不敢言凛凛树英烈风要之忠节一道也其亦有所本也与予旧史氏也为着节妇传以竢后征焉赞曰立人之孤而世之与起人之死而生之孰神乎曰必起人之死者也然则孰难乎曰必立人之孤者也何也循古之方而用之而人偶生焉观者孰不惊以为神乎而或使复为之其又可能邪若夫非自少艾而白首出万死而一生而人之孤未有可偶一为而立者也故曰立孤难耳亦何贵于人之惊以为神也乎曾子谓可以托六尺之孤而谓之君子于乎若节妇女中之君子也与
　　赞
　　石山先生赞【为安成周举人祖作】
　　爰有主者朔者栖者延颈而盼者其有知者至杖而侍者其甚有知者荣者华者节而榦者其无知者至破崖而下者其甚无知者其有知者若防于无知者其无知者若倚于有知者皆环萃于主者以其有知若无知无知若有知而前知乎无所不知自不知其若是之不可知而为有知无知之始也噫有象而垂之者其容有知乎然吾不知其意之所儗亦将隮之于不可知之也与
　　工部侍郎沈公像赞
　　啓前锋以导众介运太阿以芟多虿立亦帜以召诸豪筑京观以瘗羣饕乘其可为之几固尝盘礴于斯既而动以抵牾敌猬来疵则焉往而快其所如葢世惟贵乎有志又遑恤其乖暌既事往而机息亦竞羡而追思位亚鸤鸠其进也实铢积而寸絫志同倦鸟其退也忽距脱而毛遗今胡为公是昨胡为公非覩公之像或者其似究公之心似者其谁
　　清轩赞
　　蟒衣玉带也者凝然而坐于隅也吾初不知其在朝亦不知其在野胡为乎来乎其诸谁之俦欤人曰本汉之裔曰清轩翁防寔竒童乾清宫随飞龙肄内馆师羣公鼓五弦之疏越助虞舜之南风既驰骛乎蓟北遂腾踏乎云中暨殿西陲厥闻弥彰状元有碑君子有堂曰雨而雨曰旸而旸孰为夀俊为帝尊事孰有劳绩为帝明扬既而烽息燧灭尔界我疆于是乎诞教于家克敦厥族本系支连有位有禄倒蹝宾贤宵继以烛天子曰休来归自西留都居守天子命之载瞻斯容有父兄在既孝既忠天子有赉
　　邹竹所赞【为翰林孔目祖作】
　　人亦有言曰其康斋孰得其门维邹竹所得馆为宾谷其后昆可知其人我友其孙而出其真我赞之云
　　雷南坡赞
　　神之肖不肖系于工之工不工人既望而识之矣众之崇不崇系于行之修不修大宾之位亦既居之矣名之传不传行虽修矣不足恃也况于其他乎系于评之者言之文不文噫吾何足以任此哉
　　潘竹西赞
　　流离寄寓遂有冐姓同事忌毁遂有谪戍姓还于初谪复于旧加初诜诜增旧岸岸东阶执法西阶薄违公乐委蛇乐寄乐归公哉公哉
　　潘安人赞
　　笄归时微黾俛匪怒苴缀绽以植门户鼎鼎造新去去革故有峩惠文有赫祈父岁时庙食不祧之主
　　西崖赞【为周逊举人父作】
　　崖之巅高不可缘鹤巢何年崖之旁可栋可梁翁有山堂崖之下翁稼沿崖有流翁或出游翁善饮酒以宾以贤于崖之前翁少孝友今老白首可禄可封翁之令终今日西崖委蛇深衣未为翁是未为翁非
　　谢弥坚行乐图赞【号贤乐】
　　眼中紫云【时在都下】心中白云【父在家】屐齿之苔经笥之芸髙山流水苍梧翠筠贤者乐此其在斯人
　　遯斋神赞【陈举人之父临川人】
　　孔取敏而好学传嘉积而能散师古则篑土成山善施如流泉赴涧山成而木生焉学博而文出也涧防而水滙焉施博而德大也然犹以为文不若羲之画施不若泯其迹想希夷于羮墙以大丘为鹄的姑肥遯于蓬斋之下挹其遗容吾于是乎太息
　　遯斋孺人赞
　　生如在彪固之门防如鞠于李丞相之所得所归如太山先生侍于膝者又如阆中诸陈特未覩其垂鱼而入也噫象服是宜抑其末者耳
　　御书赞
　　繁星丽天晕豹在野亦有文章以吓观者亦如皦日防然中天文龙威凤交腾翥焉皇閟坟羲示显画有一于兹光景夜射日明于昼乃晦于夜彼宁匪文文在斯下鼎湖云愁号弓者谁此惟羮墙如将见之白蛇贯牖云风电雨或有雷霆天命下取
　　无为州判李君赞【孙时修贡士求】
　　腹盈盈以笥经而困于大横羣振振以飞廱而莫之与京倅无为之郡射有为之声民以为赤子之于母自以为夏日之于氷葢立功自古亦言其次而知止于理眞若寔荣嘻子承其芳孙踵其武族食其田仰斯容而兴思亦羮墙而僾然乎
　　陈讷庵遗像赞【其孙景贤求仙逰人】
　　不以其盈勺此注彼或待举火或平如砥誉日斯迈匪局于迩孰惧过差孰敢忻喜人亦有言惟太丘似人亦有言趾户牖美难兴者衰难能者齿弁之峩如公岂如斯而已也
　　防
　　防临汾刘氏族谱后
　　临汾刘公修宗谱一编居守留都时留都大夫士莫不获观焉亦莫不叹公之质也有识者亦莫不因以觇公宗之将盛也而知言者又独赏公雅好斯文获萃于斯编也公临汾人也上世当草昧初尺籍播迁南北靡恒厥居形影相吊保厥孑遗以有今日亦天也遑防其本始所自出哉及公既贵盛而作斯编也或谓临汾他有刘氏矣取附丽之彼若夜虫之就火也公曰咄诗不云乎原隰裒矣刺血渍骨得父骸焉赝可乱真也吾忍为是以负吾先哉自吾父祖始可也噫公岂太古之民欤何其质若是也公同产三人同产之子遂十人今位执金吾者二宾军府者一待魁春官者一廪郡庠者一诸孙十人泉涌出而燎方扬也盛矣哉且公防肄内馆有伟名既亲肘腋出殿邉陲以文饰治故一时天子之股肱侍从之臣与方州外大诸侯四方逢掖之士篇章之唱酬功业之纪述斯编之序赞彪乎炳乎穷日之目力而莫能究也非公笃好之何以至此君子于是合而评之曰质以培之故其发也盛焉文以章之故其盛也传焉是故文质备然后天下之事理于宗祊亦然公得之矣
　　防谢以中鼓动天机巻【同寮分韵赋催盆池荷花诗】
　　是巻成之四日以中辱以示予予老不自量古四字以志斯防之竒而庆斯莲之遭也噫莲以静也诸君欲其动焉诸君所处亦静地也抑不知天将息其动机亦如诸君之待莲者以待诸君乎理有同然盍思以豫之因以中以告
　　防陆氏家藏东坡玉鼻骍公据巻
　　东坡恐李方叔卖所遗玉鼻骍为之立公据以便之公据劵也世多多公陆氏之先得而藏之予获观于京邸因感而推知前世凡鬻卖莫不有劵矧田庐之重谓之世业不言可知独不知冯道当时习于卖国国尤重也亦尝有劵否当与千古有志之士质之附于是巻之末
　　防送诏制进库
　　臣既修库作龙函中兀之为诏制设也思欲遍检羣簿书分类标年以便部家考阅因得取国初迄今诏制贮之函中未能也时时太息之考功主事林塾告曰句容致仕知县杨钺家实有之适句容县丞【缺】昻同邑人也乃俾以礼求录之至是始克成谨用登贮正德七年四月五日也
　　题黄堂楙绩巻后
　　右黄堂楙绩一巻首有四大字即巻名也厘为十二图图各有名按名为诗数十首而括以一序在图之右字之左大约美广府太守伍公而作作者皆广之逸民也予考牒志唐宋璟宋张鉴皆以知广州有惠爱民为立石颂德岂广之民乐于德其长上而坐以成俗邪韩退之志李翺祖楚金之墓有云刺史不恱于民其去官相率讙哗手瓦石需其出击之民可击刺史邪诚乱民矣刺史抑何人也汉尹就讨益州叛羌蜀民謡曰寇来尚可尹来杀我尹真甚于寇而杀其民之若是邪民苦其吏而甚之之辞也借移璟与鉴也于此民亦忍击之而苦其来者乎广不幸而得是刺史与尹其俗信厚矣亦甘为之立石以颂乎由璟而前无为之始由鉴而后无为之继广之人亦难乎为其长上者矣宋碑时已奏罢张石之文疑亦鄙俚无可传可传亦不必石即如此巻可也公之子宁波守朝信俾予厠名其后呜呼予亦何恃也哉
　　题西楼巻后
　　工部郎中新喻传君命予题其西楼之巻予曰楼重屋也以其在居之西偏故曰西楼邪曰然南方多暑雨地气上沴以糜败防笥中之百物而什器亦蒸解其胶漆至不可用惟楼以贮之则免耳斯楼也其亦然邪曰不吾兄今少宗伯其少也读书其上而吾少也亦然今其图籍具在将以付吾后之人世守之俾知自吾二人者始也巻之所以作也予曰嘻其始也于楼读书于楼贮物书不如物及其终也物尽楼頽名传在书物不如书楼之品于是乎在予乌得而低昻之哉
　　防何进士御题后
　　古之君子入君门鞠躬如也如不容况至君所乎过位色勃如也足躩如也况君在乎君命召不俟驾行况君亲临之而有所闻乎今制策进士于奉天殿丹墀内则至君所非君门矣上皮弁临轩则君在非虚位矣御制策问人赐一首则天顔咫尺天语丁宁着在耳目非特君命召而已夫君非天也而古人动以天目之门曰天门非以其入之难乎阙曰天阙非以其至之难乎位曰天位非以其近之难乎顔曰天顔非以其见之难乎语曰天语非以其闻之难乎恩曰天恩非以其得之难乎彼幽逺之民有终身不登刺史县令之堂者则其谓之天也固宜而进士者其初固其伍也徒以其尺寸之长传贽焉一旦入君之门至君之阙近君之位见君之顔闻君之语受君之恩而畴昔顾瞻如在天上者今皆得于身心耳目歩趋之间则其倐然自防出于凡民之上亦甚逺矣不然均是民也其所以仰如天者固自若也而或者乃欲夸人曰吾才也固当然也吾谁欺欺天乎于乎进士亦可以自思矣葢继今以往皆报君之日要不敢有遗力焉而能匹休古之君子不也今治六年春三月当策士上如故事赐毛澄等三百人进士及第出身有差赐同进士臣何垕侈上之恩也奉所赐策问装以巨轴置以髹函拜稽首言曰此天语也用将宝藏之垕江西新城人直文馆舸斋之曾孙荆藩长史子方之孙乡进士燮之子今刑部尚书椒丘之族孙翰林编修臣玘之友也孝而友刚中而巽外其有志于古君子之事君久矣顾独不知今日之遭遇而已防出于凡民之上哉而其图报之效期之以赫赫要不可窥而迟之以悠悠当不可穷也三百人人各有赐问非所知不以志垕臣所知也故志之且以竢焉
　　防欧阳公墨迹
　　欧阳文忠公文章为世宗师人无贤不肖皆知之不谓其能书也而寔能书赵文敏公书法近世罕比人亦无贤不肖皆知之不谓其能文也而实亦能文一因大以没其小一因小以没其大于此可以见人之择术不可不审也况于所以为人哉予阅公手泽数幅于水部郎中永丰王君有感焉故公论之后之鉴者其亦有警乎
　　防贰尹曽英氏宝藏先世孝友巻
　　长谿曽处士挽章一册状表铭序皆在焉乡先达诸公所作也其孙少府仕于广陵予罹外艰南奔以疾羁于其传舎中出予观之编帙解落先后倒置予且正且观葢自宣徳庚戌至是六十一年矣虽金石之坚不能保其必存而况盈尺之素与蠧蟫争日月者乎是又见曽氏之世其家非以他物也然自今考之曩时乡之文献若是其盛处士之頼以不朽葢不系是册之存与不存而是册之存贤子孙之所以能不忘其先也虽然闻世德于家为实为本根虽尊敦彞劵之重于家不免为华为枝蔓呜呼曽氏之藏不独是册斯可已
　　啓
　　代樊都尉定马冢宰亲啓
　　伏以地连豫土同气相求班缀明廷言归于好虽秦晋之不相及世犹缔婚况将相之为同寅礼可义起恭惟太翁阁下朝廷柱石人物权衡为宋蓍惊潞公而欲拜系唐轻重俨中令之复生再惟亲家座右夙闲鲤对宠寄虎贲瞻梓及桥光前啓后能不满假无矜伏波奕叶之隆顾善引援俯念补衮褵防之旧茑微得托灰冷复然且令孙女蚤借翠竹苍梧之荫实惟兰茁其芽而小儿者未解瑶翻碧防之章所谓民鲜克举然所幸者庆衍仙源故其仪之得此嘉耦倘得依于綘帐鹄虎之譬当明渐可从游舞雩稼圃之言自讷自天作合荣我寔多伏念某相庠晩学贰室末宾叨肺腑于本支功岂横行于冐顿司瓜牙于肘腋分逾食邑于舞阳差糓薄陈九物之仪引领拱听千金之诺伏愿自今伊始诒厥孙谋白首殿邦百辟仰师臣之躩跞赤心许国二家乐圣世之升平盟如可寒言犹在耳所有世系合行谨具于左
　　代樊都尉纳采啓
　　伏以日月际重明之防乾坤当再造之期四方宁而车同轨书同文二姓合而女有家男有室恭惟太翁台席暨亲家座右退公多暇于颔孙相攸本期于燕姞外虽示无适莫内实暗寓权衡遂使素无中雀之微能亦获叨占乘龙之妙选祗承布诺庸借氷言歳甲子之司权月大火之在次遂敢托于锥荐忽乃忘于耦辞言以为征草余竒之是借礼虽不腆宝藏羡赐之储供是非比儗于委禽今则相将于奠鴈亲迎诹大梁之吉上章刚辏乎摄提纳采用降娄之柔屠维适冠乎恊洽岂克耳仰星天而揖俟葢突弁因年矢而每催蹶里八鸾敢窃肃雝之遗响渭梁百两幸追籍辂之芳尘天厘女士封县君足矣列侯何必临光世衍云仍于宗袥繁焉素公甘传魁纪情浮于物书不尽言伏惟鉴照
　　劄
　　与友人论旧事劄
　　同乡同年同业臭味之同意气相许又同苐南北相去畧差池尔一旦不相信遂者异世然何哉意者前之同偶同而相许者偶许邪或吾子自处已跻于至诚无伪之域而视吾軰若亡若存之小人不足信邪不知何忍以暗邀人心之大恶笔之于纸且以告于君而相加也春秋书乱臣贼子亦其人去世已久姑取之以垂戒万世而非即显戮于市也而吾子之言果行则族诛之罪吾固不得而迯矣頼先帝明圣寛而宥之遂使首领获存于今而尚得与吾子遨游于吏隐之地是先帝夺吾于吾子之手也明矣借曰彼人者实首焉是彼之辞也彼尝语人曰吾子时以文学名于谏垣诸章谁敢居非独此也今兹其人虽死而朝之大夫士忆而诵之犹昨日也果谁可辞邪昔陆抗信叔子之不鸩人千古以为美谈吾固不敢为叔子而吾子于抗如何哉葢棺事乃定吾固当勉之吾子其明目熟虑以应方来可也丈夫事在磊落掀天地而置死生祸福于度外伯夷颂所谓一常人誉之则自以为有余一常人毁之则自以为不足其足为大丈夫乎久不接论因地相迩偶发素所欲言惟吾子思之吾当自此闭口吾子幸俱忘之罪过罪过
　　书
　　寄西涯先生书
　　生违教下屡更变故虽尝贡书然不敢频频者恐彼此无益也今则天下皆知忠赤竭矣大事亦无所措手矣易曰不俟终日此言非欤彼朝夕献谄以为当依依者皆为其身谋也不知乃公身集百诟百岁之后史册书之万世传之不知此軰亦能救之乎白首老生受恩居多致有今日然病亦垂死此而不言谁复言之伏望痛割旧志勇而从之不然请先削生门墙之籍然后公言于众大加诛伐以彰叛恩者之罪生亦甘焉生蓄诚积直有日矣临缄不觉狂悖干冐之至











</div>
    <div class="pagination">
<a href="圭峰集_page9.html">上一页</a><span>...</span><a href="圭峰集_page5.html">5</a><a href="圭峰集_page6.html">6</a><a href="圭峰集_page7.html">7</a><a href="圭峰集_page8.html">8</a><a href="圭峰集_page9.html">9</a><span class="current-page">10</span><a href="圭峰集_page11.html">11</a><a href="圭峰集_page12.html">12</a><a href="圭峰集_page13.html">13</a><a href="圭峰集_page14.html">14</a><a href="圭峰集_page15.html">15</a><span>...</span><a href="圭峰集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
