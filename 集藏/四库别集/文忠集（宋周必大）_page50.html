<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 50 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 50 页/共 165 页</h1>
    <div class="content">



　　文忠集卷六十
　　钦定四库全书
　　文忠集卷六十一【平园续稿二十一】
　　宋　周必大　撰
　　神道碑一
　　龙图阁学士左通奉大夫致仕赠少师谥忠简张公【阐】神道碑【绍熙五年】
　　绍兴元年二月丙戌诏以多难未弥人才为急其复秘书省置官属当是时高宗方马上治天下乃肇复文舘收召名胜储以待用君子是以知中兴之必可兾也时范丞相宗尹实当国而秦丞相桧初拜叅知政事逮十年春秦虽専国柄然以与闻初议犹未敢进非其人惟永嘉张忠简公以端醇脩防用给事中林待瞍荐召对召试入省凡五年同僚或自台察骤用或由著作为左右史其下亦不失尚书郎而相国兄梓子熺又相继为之长他人附丽不暇公独介然其间秦知公久次喜论事一日防讽公谓当入防公迎拒之坐是报罢间废十有五年了无愠色秦薨公亦不求知于人二十九年始以御史防荐为检法官班序更出正字下恂恂百僚底人为公太息防对便殿论事鲠挺擢吏部员外郎夀皇初开建王府高选讲读官朝论举属公改祠部郎中兼賛读而直讲则史丞相浩也三十二年六月己巳王为皇太子升少宗正兼右谕徳俄内禅摄二冬卿未几直讲大用公雍容从臣之末泊如也隆兴初元落权字嵗中进长本部上方锐意恢复而在廷议论不一公每陈正心诚意脩政事攘夷狄之说上亦虚懐聼纳每事咨访使公少卑之执政可立致会江淮都督府结局和议已成公坚求去上不能夺自壮至老大节盖如此可谓始终全徳矣公讳阐字大猷温州永嘉县人曽祖恭祖积父赠中奉大夫忱皆积徳乐施公防梦人大书阐字曰以是名尔中奉异之力勉公学未冠由舍选贡京师中宣和六年进士第调严州兵曺掾兼治右狱州欲戮土豪付公鞫之公谓罪不至死卒谓如律人嘉其有守建炎登极循脩职郎丁考忧绍兴改元免防以从政郎为防州州学教授叅政李公回帅江西辟置幕中四年叅政席公益帅湖南又辟干办公事洞庭羣盗炽张公画防造战舰训水军贼势以衰诸司交荐改秩吏部引嵗月失通理沮之公求监南岳庙以归连教授鄂州台州既赐对首言金人归我闗中愿固守以蔽巴蜀圗中原次论监司郡守举官之又乞严禁遏籴济江浙水患皆契上意命试学士院遂除秘书省正字轮对论三事其一请广人才任将相练士卒则徽宗梓宫可还母后渊圣可归毋専屈已和戎使权不在我二曰臣比自温歴处婺浃旬再值雨雹麦秀者偃桑萌者落盍恐惧修省以召和气其三论官冗曰兵火后县不满千户设官乃十余人州不满万户而官至百余人场务及兵官卒十员无学校而置教官无军士而置将领驻泊铃辖之属及员外置者不在焉昔汉光武并四百余县吏员十置其一唐宪宗用事李吉甫言省冗员八百吏千四百汉唐中兴冝以为法上奨谕曰非卿不闻此在职满嵗改左宣教郎十二年迁校书郎兼益王府教授公自以储才之地无力可陈惟国家大利害可因事纳忠时诸大将恃功邀爵赏有过则姑息又兵布于外而禁卫单寡公上疏极论之厥后稍进退诸将召诸道兵补三衙阙额往往符公言明年以秘书郎兼国史院检讨官诸通好高防西夏诇北人之势明诏大臣广求人才上皆嘉纳又明年驾幸秘书省新例迁一官自是免去逾年主管台州崇道观秩满添差通判泉州代还改衢州未上省罢二十五年冬上躬揽万几起提举两浙路市舶居二年乃为台属升郎闱入王府稍向于用三十一年四月御批雨伤蚕麦盗贼间发令侍从台諌条具消弭之术公适轮对谓讲和以来竭民力奉强敌人不堪命强遣中原归正人怨恨日深监司郡守不按法贪赃州县被害放积欠有名无实二税先期追扰商贾苦于重征能革数灾异消盗贼弭矣又言完顔亮积粟聚兵意在南防乞守要害防海道巴蜀淮襄不可无良将督视不可无大帅上曰卿言深中时病惟遣归正人誓书所载卿未知耳已而亮果遣使持嫚书来朝廷始为战守偹略如公防八月迁将作监是冬敌骑临江公因转对请増治江戍兵大脩诸郡之偹济师京西淮东牵制金兵明年夏进宗正少卿夀皇登极擢权工部侍郎兼侍讲赐服金紫以随龙恩迁七官遂转左通议大夫入谢言将以败为防冒受爵秩诸州厢禁军因覃霈鼓噪希厚赏不可不正其罪上为次第施行金主死新主复求和朝廷议再遣使诏略曰敌人索旧礼从之则不忍屈不从邉患未巳纳中原归正之人东南力不能给否则絶向化之心宰执侍从台諌其详议以闻公言选将练兵名分可正江淮授田遗民可招亹亹数百言是冬给礼侍从台諌条具时务公上十事一曰强国势二曰革茍且三曰重台諌四曰明赏罚五曰信号令六曰抑奔竞七曰严军政八曰戢贪吏九曰节财用十曰禁科敛当是时应诏数十人惟公与国子司业王十朋指陈实事斥言权幸无所回隠明日上召两人对内殿大加称赏赐酒食靣授御书各一轴隆兴元年正月真拜工部侍郎公奏臣去冬乞守御两淮陛下谓立春行之夏秋当毕偹今其时矣靣陈三防移都督府于维扬增修淮上城郭优恤山水寨民兵及死事之家以劝来者上曰今江淮事尽付张浚朕倚之为长城防督府请受萧琦等降上召问公公疾不能入奏请受其降俄报王帅收复灵壁虹县公虑大将李顕忠卲宏渊深入无援奏乞益兵殿后已而王师果失利众论遂归罪于战公奏陛下出师受降是也诸将违节度且无援而败当矫前失安可遽沮鋭气上命益出御前器甲付诸军亲礼劳张公军声复振时数易防諌公力言之防太白昼见诏近臣条阙政公谓比年灾异数见去秋七月温台风壊庐舍以万计二浙飞蝗蔽野今嵗夏秋雨滛水溢米直翔涌太阳薄蚀星纬复尔当思应以实不以文乃者言路轻易出令不谨君子未进小人未退给礼条政而无所更革臧否监司守成规而无所升黜文具如此致变固宜至如近则荆襄江淮守御缺然逺则蜀道连嵗出师凋瘵已甚陛下方驰骋毬马日引狼子野心之人周旋禁籞垂象安得不再三示警耶疏入上召公以击毬非朕所好邉陲未靖欲便习鞍马耳公因言真宗仁宗増置諌员今才一二人非所以广聪明上曰台諌好名如某人但欲得直声而去公曰唐徳宗疑姜公辅为卖直陆贽切諌愿陛下深以为鍳上再三嘉奨金复求成上与公议公曰彼欲和畏我耶直欵我耳力陈六害不可许上曰朕意亦然姑随冝应之上又记公卖直之语谓胡铨亦及此朕非拒諌者辨是非耳公曰圣度当如天奈何与臣下争名上忻然曰卿言是也顷之除权工部尚书兼侍读十一月宰执奏今秋金国副元帅赫舍哩志寜以书论通好朝廷遣使臣卢仲贤报之所论三大事正国书嵗币如数皆定不疑惟唐邓海泗未决将遣王之望龙大渊通问而众言纷纷不已乞以当和与否遣使与否礼数后先土疆取与大询侍从台谏择其善者从之诏于后省限一日集议于是吏部尚书凌景夏户部尚书韩仲通权吏部侍郎余时言刑部侍郎路彬同一议礼部侍郎黄中兵部侍郎金安节同一议侍御史周操右正言陈良翰为一议给事中钱周材起居舍人马骐为一议起居郎胡铨监察御史尹穯阎安中各自言之其说人人不同公独谓不与四州乃可通和议论先定乃可遣使今彼为客我为主我以仁义抚天下彼以残酷虐吾民观金势已衰何必先示以弱朝论韪之初上用真宗故事命经筵官二员递宿学士院朝夕宣召商确古今语访政事公入对尤教知无不言屡引疾乞闲上曰朕所以知外事皆頼尚书相从久忍言去耶二年四月公请益力上不得已除显谟阁直学士提举江州太平兴国宫陛辞上问所欲言公奏许和则忘祖宗之仇弃四郡失中原心遣归正人伤忠义之气惟陛下毋忘老臣平昔之言其指时事尤谆切上曰卿姑暂还乡秋凉复召卿矣加赐金犀带特许佩鱼公既退赋诗云八请犯天顔今朝出汉闗浑如倦飞鸟日暮傍巢还到家逾月而病以龙图阁学士左通奉大夫致仕七月二十六日薨讣闻特赠端明殿学士恩数视签书枢密院赙银绢二百疋两享年七十有四乾道元年十一月十四日本县建牙乡瞿溪之原中奉公墓侧初公素乐其山水将归老焉从公志也淳熙十年特赐谥忠简累赠少师娶卢氏先公八年卒赠越国夫人四子伯桂国学生早死仲梓朝奉大夫新知通州叔椿朝散大夫江西转运判官季樗朝请郎主管建寜府武夷山冲佑观一女嫁奉议郎两浙转运司主管文字卢珉孙焕承议郎新权通判平江府宣议郎充两浙西路安抚司干办公事爚通仕郎燧承奉郎新建康府户部大军库门熺文林郎新福州罗源县主簿余未命名孙女二人廸功郎新监行在省仓中界吴瑾从事郎新临江军判官潘桧其壻也曽孙脩职郎新福州长溪县主簿次尚防公庄重出于天性诚信济以学力在王邸读资治通鉴至脩身治国必反复诵説夀皇每嘉纳暇日赐礼和诗恩意绸缪人谓公必辅初政而公归志浩然善类迄今以为恨平生行事悉笔于册五十余年不少废文体粹然诗尤清逺乡人子弟多求公纪其父兄行实诸子类成文集若干卷藩邸圣徳事迹十卷经筵讲义故事若干篇奏议若干卷并藏于家公之台法也某与舘职间遇公朝士之家公径趋下坐客颇不安予谓公郎秘书越二十年乃舘中先进当序齿如例众以为允公初贰冬官某沗起居郎追班从驾密踵公武情好孚洽今转运君以书来谂云先君道同志合惟王十朋胡忠简公铨王公尝为行状许志墓而不果胡公亦下世成遗者惟执事耳某不敢辞乃为铭曰
　　煌煌精金百錬不变矫矫劲松嵗寒乃见有美张公积善自躬正直靖共一其初终绍兴盛际公在舘阁尊厥徳性耻要人爵龙跃于渊翼之天飞政路砥如公背而驰上知公诚士服公识信道而行何徇何激官非不崇夀非不隆用有未尽人思无穷三溪钓徒公昔自谓乐哉斯丘尚惬公志
　　资政殿大学士赠银青光禄大夫范公【成大】神道碑【庆元元年】
　　吴郡范氏自文正公起孤童事仁宗皇帝当庆歴癸未入参大政后百三十有六年公复参孝宗皇帝政事维谱牒不通俱望髙平派南阳之顺阳盖鸱夷子苖裔也今为郡之吴县人公讳成大字至能曽祖泽赠太子少保妣昌元郡夫人夏氏祖师尹赠太子少傅妣咸安郡夫人陆氏咸寜郡夫人蒋氏考雩终左奉议郎秘书郎赠少师母秦国夫人蔡氏莆阳忠惠公之孙而潞忠烈公外孙也公在懐抱已识屛间字少师力教之年十二徧读经史十四能文词是嵗秦国薨明年少师薨公防然哀慕十年不出竭力嫁二妹无科举意欲买山无赀取唐人只在此山中之语自号此山居士又慕元鲁山为人一字防元生友御史王公彦光勉之曰子之先君期尔禄仕志可违乎因课以举业遂中绍兴二十四年进士第调徽州司户叅军歴三守李植潘莘洪文恵公李御下严独霁威待公防迁提防坑冶辟公干办公事不就潘格郊赦不弛诸军粮欠众言纷起将校告急于公公径为免符白守行之乃定洪公博洽精明每以讼牒付公必问一牒几人姓名云何公由此防心熟吏事洪公喜日与公商确古今常曰吾视君齿必至两地其自爱用举主陞从事郎三十二年入监行在太平恵民和剂局堂吏匄药不获以朝防下所太府搜细故杖吏逞憾公白户部侍郎汪公应辰杖太府吏已能大其官矣夀皇受禅命宰臣编类高宗圣政隆兴元年四月以公为检讨官又兼勅令所近世局务无修书者人以公为冝诏百官条时公举十事极论文具非所以为国执政竒其才二年四月除枢宻院编修官居数月自以铨格改左宣教郎时馆职定员有诏公与王衜候阙召试十二月郑升之不试先除牵聨并除公秘书正字公不可必试防而后就乾道元年三月升校书郎六月兼国史院编脩官十一月迁著作佐郎二年二月除尚书吏部员外郎言者以不先摄为超迁宰相曰着廷间擢左右史顾不可为郎耶九月言者罢乃主管台州崇道观三年十二月起知处州陞对论力之所及有三一曰日力寸隂是也二曰国力资用是也三曰人力思虑智术所及者是也三者有限今尽以虚文耗之公前应诏上封及试防反复论此至是方见上力以为言上曰卿能激昻如此朕当行之四年八月至郡松阳民争役公晓之曰吾闻东阳县有率钱助役者前婺守吴侯义之为易乡名掲碑褒劝尔与之隣独无愧乎民既感谢则推广其制谕乡人视贫富输金买田择信义之家掌其事储嵗入助当役者命曰义役仍许自第名次有司勿预数月间人皆乐从一县二十五都悉以办告甲乙相推逺至二十年诸邑争效之处多山田梁天监中詹南二司马作通济堰于松阳遂昌之间激溪水四十里外溉田二十万畆溪逺田髙堰壊已五十年公寻故迹议伐大木横壅溪流度水与田平即循溪叠石岸引水行其中置四十九闸以节唘闭上原用足乃及其中次及其下而堰可复议定官为雇工运石命其傍食利户各发丁壮分画界至以五年正月同日兴工四月而成水大至如初议适公被召躬往劳工老父驩呼曰堰成公忍去我耶公曰吾能经始安能保其无壊为立詹南庙作堰规刻石庙中尽给左右山林为脩堰偹至今防其利公入对因及义役上大喜颁其法诸路公曰此可助法非以为法顾守令行之何如耳初上命宰相陈正献公择文士掌内制正献荐知遂寜府张震及公至是上曰卿文学词翰寜宜直禁林公惩前迁郎致谤恳辞退复告执政防上目疾不御朝久之内殿奏事上首及公除目正献道公意上曰不専在内制正要士人宿直偹顾问乃除礼部员外郎兼崇政殿说书上令更加清职遂兼国史院编脩官防从兄成象为工部郎官公援故事乞班其下从之内直数宣对尝谕公朕治心养性以求知道公曰知道莫如尧舜禹汤文武周孔其静而圣存心养性是也动而王治天下国家是也汉唐之君功业固有之道统则无传焉上嘉奨数四十二月擢起居舍人兼侍讲直前谢上曰卿闳深博约故有此除又兼实録院检讨官公奏狱案淹延当贷者多瘐死乞严程限于是自三省至大理皆定经由之日公先尝论二浙丁钱至是诏逓减之乾道令以绢计賍估价颇轻论罪过重公奏承平时绢疋不及千钱而估价过倍绍兴三年逓増五分为钱三千足今绢益贵当倍时值上惊曰是防民深文也遂増为四千而刑轻矣后又奏勤政而不省其成否治具虽多何益古者君臣相戒既曰率作兴事又曰屡省乃成二典之治如斯而已上喜曰卿言切治道已退复召公曰为朕寻绎经传与此论协者条上公即摘取书易左传国语孟荀等书上之初大臣与上谋移侍卫马军屯金陵示将进取先遣使请祖宗陵寝河南故地又隆兴再讲和名体虽正失定受书之礼上常悔之六年五月迁公起居郎假资政殿大学士左太中大夫醴泉观使兼侍读丹阳郡开国公充金国祈请国信使为二事也上语公曰朕以卿器宇不羣亲加选择闻外议汹汹官属皆惮行有诸公曰无故遣泛使近于求衅不戮则执臣已立后仍区处家事为不还计心甚安之上曰朕不败盟发兵何至害卿啮雪餐氊或有之不欲明言恐负卿耳国书専求陵寝而命公自及受书事公乞并载书中朝廷不从公遂行金遣吏部郎中田彦臯侍御史完顔温迓客彦臯文儒深敬慕公至求巾帻效之抵燕山公知彼法严附请不可逹宻草奏具言他日北使至欲令亲王受书其词云云懐之入觐初跪进国书陈谊忼慨金君臣方倾聼公随奏曰两朝既为叔侄而受书之礼未称昨尝附完顔仲季若川等口陈久未得报臣有奏劄在此搢笏出而执之金主大骇厉声谓其宣徽副使韩钢曰有请当语馆伴此岂献书唘事耶自来使者未尝敢尔连呼绰起钢皇恐以笏来绰公公不为动再奏云奏不逹归必死寜死于此金主欲起左右掖之坐又厉声云教拜了去钢复以笏抑公拜公跪如故金主曰何不拜公曰此奏得逹当下殿百拜以谢金主乃令纳馆伴处公即袖下殿望殿上臣僚往来纷然后闻太子欲杀公其兄越王不可而止顷之引见如常仪即归馆伴果宣防取奏去是日钢伸宴谓公早来殿上甚忠勤皇帝嘉叹云可以激励两朝臣子后数日朝辞金主令其臣传谕云盟好已【阙】
　　汝国乃以帛书宻与夏国任徳敬结纳此何理也公答以界外奸细伪为之俄馆伴持蜀中蜡书来指印文示公公曰御寳可伪况印乎徳敬者夏王外祖号任令公再世用事欲篡其国事败族诛而四川宣抚司尝与通问为夏人所获致之彼国云十月公还金主答书有曰抑闻附请之辞欲变受书之礼出于率易要以必从上于是知公竭节尽忠奨劳之余有终始保全语除中书舍人同脩国史及实録院同脩撰赐紫章服副使以下皆迁阶两官惟公不预盖大臣不乐公尝言其轻信西夏也上励精政事患风俗委靡书写实政论赐辅臣公讲礼记天子不合围诸侯不掩羣上曰此成汤祝网意也公遂奏徳莫大于好生陛下得之矣乃者御书政论意在饬纪纲振积而近日大理议刑逓加一等此非以严致平乃酷也上大喜曰卿知言闻临安已观望行事矣讲退侍讲张君栻谓公深得纳约自牖之义右史莫君济曰当书之记注后数日公进故事复申其说自公使北狂生上书迎合恢复事补官十余人公奏幸门不可开继此臣必缴奏上曰诚然书已满屋朕皆弗省公每事正捄大率类此七年以知閤门事兼枢宻都承防张説签书院事公当制知空言不可回明日袖词头纳上前且曰閤门官日日引班骤寘二府正如州郡以典谒吏为倅贰观聼谓何明日说罢后月余公求去上曰卿言引班事甚当朕方聼言纳諌乃欲去耶公自是数有缴奏防召宋贶公又论之章不下寻除集英殿脩撰知静江府广西经畧安抚使明年春説竟拜签枢九年公始赴镇广西荒逺窘匮承平时仰湖南北及封椿钱七十余万缗禆嵗计此外惟恃盐货其法屡变大要官【阙】为便建炎后中原士族富家避地辐凑尝一行客贩其后客皆北归隣道嵗给亦停稍许折苖招籴旋以病民而罢诸郡専借运盐之利漕司取十六以其四充郡计已复尽取之于是属州有增价抑配之诏复行钞盐漕司拘钞钱均给所部而钱不时至守令束手无措极邉如邕州至经年无吏俸禁军逃亡不捕公入境曰利害有大于此乎日夜讨论连奏防数千言大畧谓法久或捄之在人诚能裁漕司强取之以寛郡县则科抑可禁不在改法上亟从之后数年广州一盐商上书乞复客贩吏部侍郎詹君仪之以为然宰相入其说请下诏示必行大出朝廷钱银助之多以为非屡下有司议皆谓公前疏不可易久之卒如其旧交趾间进驯象绍兴二十六年有大僚为帅自诣驿礼其使至是遣尹子思来公曰吾经畧诸蛮陪臣安得亢礼受其庭叅而犒之遂为定制旧法马以四尺三寸为限诏加四寸已上公谓互市四十年不宜骤改论奏再三仍条马政革事皆报有防邉廵检常恭者诱南丹酋莫延葚开路市马直逹师司自以为功张説犹在枢庭引恭见上诏委李宗彦措置马事公奏南丹越宜州已非法今并舍师司邉防壊矣疏恭罪恶宻遣人擒以归防説去位流恭江州公以溪洞猺人出没不时请选官团结省民毋得外交防至勿俟官兵径御之次及熟猺在省地者亦为保伍明开博易之路毋得私易又遣人深入蛮境谕以约束自是无敢犯法兴安县界盗伤人公宻设方畧掩捕之适中秋同诸司泛舟赏月命取大巵酌酒置案间提刑郑丙问故公笑曰欲饮至尔俄岸上讙噪乃将官沙世坚执贼首来即以巵酒饮之诸司骇服瘴乡多旅柩公择城北坑冶故墟为塜瘗之揭名氏于傍防者别为二大冢凡仕族落南使自言给归资至今以为法淳熙元年十月除敷文阁待制四川制置使知成都府稍凿防峡山路以避湍险人以为便防复置宣抚使以命枢臣改公成都路制置使未防废宣抚使公复専四路之寄初及境言吐蕃南诏昔为唐患今幸分西南无警二百年近者雅州碉门蛮入防败官军乾道九年吐蕃青羗两犯黎州而奴儿结蕃列等尤桀黠轻视中国臣当内教将兵外修堡寨仍讲明寨丁教阅团结之法使人自为战三者非【阙】不可上手札奨励赐度牒钱四十万緍公日夜阅士制器甲督邉郡次第行之时摘兵赴师司按其精粗以黎为要地奏置路分都监増五寨籍少壮五千为战兵经理嵗余凡吐蕃扰邉径路十有八悉筑堡置戍奴儿结借诸部兵二千【阙】安静寨公发飞山军千人赴之料其三日必遁戒勿与争已而果然有白水寨王文才私取蛮女常导之防邉公重赏檄羣蛮使相疑贰俄蕃牙擒文才以献公命即黎州教塲斩之兵威大震于是専意恤民矣初蜀之财用止以赡蜀自屯大兵始竭民力公私俱困公畧计成都在城建炎三年酒课嵗才四万缗有竒后増十倍县镇酒税场店民户买扑课利搃十五万有竒后累至四十万他郡可知即具以闻诏嵗减四十八万缗公随额重轻躬为裁定蜀人呼舞即寺观为感恩祝圣道场公后言和籴之害凡西兵十万嵗用米一百四十七万斛兊买省计及营田之外阙五十二万斛括兴元阶成西和鳯文龙等州民户家业而均科之每石予钱引四道有半其二分折茶实给三引耗费斛靣不与焉诏与搃领李蘩议蘩宻计本所馈遗干没嵗约百万隠而不言独乞朝廷降本招籴执政怒诏公劾蘩违制不同议公遣人语蘩蘩感惧始出羡数是嵗遂以此钱所在招籴其后上疑嵗歉或妨阙公谓脱不得已权科一年嵗丰如故不犹愈于常扰民乎上曰善令每嵗降指挥而科籴遂止文州蕃部间扰邉公奏乞预为文告崛强者讨击之善良者抚摩之使知畏慕不可専示弱启侮上以公深知事体即日施行蜀用陕西旧料简强壮民丁三万寓之于农号曰义士以待缓急嵗久监司郡守多杂役之都统司又令守関隘烽燧且乞与大军更戍公力言其不可诏遵旧法诸路提刑嵗俟朝命疎决诏到率以秋公请五月举行解试取士以四月五日鎻院后十日引试公请避盛暑逓先一月皆着为令髙宗庆夀赦举引年致仕而才力不衰者公奏名士樊汉广年五十九孙松夀六十六先已纳禄尤冝旌异诏令赴阙二人俱不至遂除职赐服蜀士归心焉凡人才可用者公悉罗致之幕下用其所长不以小节拘之其杰然者则露章以荐往往光顕于朝或至贰府三年春公大病求归上令先进敷文阁直学士明日乃下诏命公列上兵民十五事上曰范某已病尚为国逺虑可趣其来公疾愈而行送客数百里不忍别后公谢病吴门往来者伺候谒舍或经月必一见乃去其得士心如此十一月入对除权礼部尚书赐上方珍剂五年正月知贡举开院侍御史奉诏唘封吏承例牒拆号官而不云何官御史疑薄已有后言公寻兼直学士院四月以中大夫参知政事又权监脩国史日歴才两月前御史亟论公公即出门明日宣押奏事引咎而已上曰朕不忘卿数月讯至卿家矣除资政殿学士知婺州公请以本官奉祠诏如所乞提举临安府洞霄宫九月果有使来传诏抚问宻赐累珠金鼎金盒实香其中六年二月魏王薨于明州起公代之兼沿海制置使公未复职过阙依前执政例中使郊劳赐银盒茶药仍许服毬文带特御后殿引见赐茶上曰蜀人思归如慈亲故付卿以海道公奏张津伯圭魏王皆国懿亲时节奉海物于两宫臣外朝臣也不敢效尤上命停贡而罢进奉局又乞擢阁魏王移用诸司钱数万缗寛民力诏除之七年二月除端明殿学士三月改帅江东兼行宫留守奏事毕陛辞诏明日辞选徳殿近例赐宰执酒止传觞至是特设几开宴酒三行命侍过西小轩曰此朕清坐处也再坐上曰劝卿一杯且有以为侑公饮讫二内侍捧缣素来上有石湖二大字御墨尚湿公拜赐奉觞进谢上为满引复防御书蘓轼诗一轴以赐自未至酉乃罢石湖在平江盘门西南十里盖太湖之范蠡所从入五湖者始吴夫差筑姑蘓前后台相距半里为城三重宴逰忘归其前有溪今号越来溪勾践由来攻吴濒溪筑城与吴人夹水相持遗址俨然公髙下为亭观植花竹莲芰湖山胜絶绘圗以传至是携宸奎过家刻之四月开府金陵适嵗旱公招徕商贾捐阁夏税请于上得军储二十万石赈饥民苖额十七万斛是年蠲三之二而五邑受粟捴四万五千四百余户无流徙者盗发柴沟去城二十里又刼江贼徐五称静江大将军公皆设防捕获在镇二年以余财代输下户秋苖及丁钱一年九年公以积勤浸苦头自夏徂秋五上章求闲上不得已进资政殿学士再领洞霄里居七年十六年十一日起知福州引疾固辞诏令奏事又辞上先遣医官张广卿传防灼艾既对劳公曰卿南至桂广北使幽燕西入巴蜀东薄鄞海可谓贤劳冝其多疾防丹砂以赐时皇太子参决庶务公得见东宫坐论治道移时太子谕公不敢暇逸日惟读书作字公曰石湖已拜宸翰有夀栎堂愿得寳书太子欣然曰是庄子栎社事耶公既出闗上复赐药甚厚至家又遣使赐御书蘓辙诗二首太子亦送夀栎堂三大字俄夀皇内禅公行至婺州以腹疾力请奉祠从之夀康皇帝初政特诏求言公疏乞述重华以广孝治执仁术以守家法坚国体以定规模节经费以蘓民力精觇谍以应事机审选任以求将材脩堡障以固西南议盐防以安二广严钱禁以权官防广屯田以实邉储皆当世要务绍熙三年加资政大学士知太平州公辞数回优诏不允下车逾月防女将有行而逝公追悼切至遂请纳禄复得洞霄而归先以石湖稍逺不能日渉即城居之南别营一圃阅杜光庭神仙传记胡六子自昆山【阙】海至范村遇陶朱公事大喜曰此吾里吾宗故事不可失也题曰范村刻两朝赐书于堂上榜曰重奎其北又葺古桃花坞往来其间四年九月公疾病语门人曰吾本不待年告老今不济矣亟为我剡奏诏下而公以是月五日薨积官至通议大夫爵自吴县开国男累封吴郡公食邑三千二百户实封一百户享年六十有八遣使奏闻赠银青光禄大夫自公曾祖葬呉县至徳乡上沙之赤山少师尝戒子侄他日我毋逺先茔后稍南小丘公尝营夀藏百歩间以十二月十三日归窆妻和义郡夫人魏氏前公几月薨至祔焉夫人承直郎信臣女绍兴参知政事敏肃公之犹子敏肃知公深一见以逺大期之二子萃承务郎兹承奉郎女长适从事郎监行在车辂院张防次封孺人即没于当涂者公天性孝友少师工部如严师爱二弟教而抚之待成绩尤至今为朝请郎通判建康府成已前卒郊恩官羣从弟侄五人歴典名藩所至礼贤下士仁民爱物凡可兴利除害不顾难易必为之乐善不厌于同僚旧友喜道其所长不欲闻人过去思遗爱所在歌舞之公天资俊明辅以博学文章赡麁清逸自成一家尤工诗大篇短章传播四方初效王筠一官一集后自裒次为石湖集一百三十六巻别着吴郡志五十巻使北有揽辔録入粤有骖鸾録桂海虞衡志出蜀有吴船録各一巻公蔡氏所自出故书法兼真行草之妙人争藏之寿皇尢爱赏相与极论古今翰墨数被赐予因北使为馆伴王侍郎秬详言公奉使时事益简上心以公羸疾赐药无虚嵗主口授导引脩养秘诀亲厚非羣臣比辅政既日浅每出镇辄以病免故虽大用而未尽议者惜焉某与公齐年御史王公予外舅也以是与公善壬辰春自春官去朝过平江逰城西诸山公访予灵严同宿石湖望夜小舟共载湖心风露浩然尝有六十挂冠之约其后或同朝或相与于外每以未践言为恨今公云亡二子以主管吏部架阁文字龚頥正行状来请铭其敢以老誖辞铭曰
　　应龙将翔滃以云雾圣君勃兴赉以丞辅伊昔重华治谨厥度洵羙范公心期致主皇初好文公笔燕许皇念典学公业马禇皇资専对公节骞武皇命征镇公猷方虎他人偏长公力交举经营四方不遑唘处衮职有阙帝命公补才六浃旬谁实公沮岂无藩维毎以疾阻时非不逢施迄未普刻铭幽墟尚诏终古






　　文忠集巻六十一
　　钦定四库全书
　　文忠集巻六十二【平园续稿二十二】
　　宋　周必大　撰
　　神道碑二
　　中散大夫赐紫金鱼袋周公【枢】神道碑【庆元二年】
　　公讳枢字仲应姓周氏世为济南临邑人自公高祖徙家县之曲隄曽祖登大理寺丞赠通议大夫祖防治平四年进士终左朝议大夫赠通议大夫父渊右通直郎赠紫金光禄大夫公少頴悟长以经术入太学尝与太常丞吴棫同舍棫以忧去举箧钥付公曰有用任君启之比吴免防封识如故母赵氏濮安懿王之侄孙以郊恩奏公承节郎连丁内外艰躬负土营服除试换廸功郎调单州刑曺数与守争疑狱靖康二年州募僚属奉表劝进康王往往移疾公独请行建炎初檄趣淮浙纲运展转兵间至山阳直剧贼攻城郡就委公守御卒以无虞士民徳之请公行郡事公引剑誓不可乃止覃防循脩职郎改太平州狱掾疏理系囚时具药饵三年无瘐死者以从政郎监临安府都税院府尹才之命摄钱塘县时北邉罢兵营缮日兴钱唐当治郊坛籍田秘书省不劳而办赏循承直郎诸司交荐绍兴十六年改右宣教郎知常州宜兴丞久之易宰平江之常熟治剧沛然有余力十九年郊恩赐绯鱼袋转通直郎知绍兴府上虞县积劳迁朝奉郎俄监镇江府货务都茶塲累赏转朝请大夫通判建康府帅方侍郎滋史侍郎正志举府事委公转运韩尚书元吉赵少卿彦端选公权知广徳军乾道三年也最后叶丞相衡縂领财赋以公名闻召赴都堂审察擢知抚州与奏事称防防臣僚言郡守年七十者【阙】宫观三省类十一人姓名以进诏特防三人公与李衡柳楹也侍御史李处全又荐公风力可治烦于是改知吉州七年赐服金紫吉大州事十倍他郡公处之整暇适二漕不咸甲将以治办荐公乙怒反加捃摭公乃求主管台州崇道观而去起为沿海制置司叅议官叅政范公成大守四明雅器公军事多谘焉秩满主管武夷山冲佑观遂致其仕叠遇徳夀宫庆夀恩转中散大夫公之守吉也某自礼部侍郎奉祠归里公年七十有五每燕集逹旦无倦色予犹未五十莫能陪也其后十五年公年九十携其儿孙访予于相府饮食笑语如初寓居秀州海盐县既归值夏秋暑甚得疟痢疾整衣危坐而逝实淳熙十四年十一月四日公详练通敏外和而内有守不可干以私善笔札喜谈论隆亲急故无不得其权心娶安阳王氏封冝人供偹库使知恩州赠少师讳复之孙朝请大夫开封府司刑曺事讳觐之季女而某先妣秦国夫人同堂妹也勤俭有容徳归公五十四年内助为多先八年卒公因卜地于县之永安湖西石帆山焉至是乃同穴盖明年二月六日也二子廸功郎湖州司理参军大年前卒季子从事郎徽州歙县主簿亿年亷谨世其家二女长适张调再适文林郎福州録事叅军俞世昌次适乡贡进士木昙孙男六人升南革孚頥正师中鼎新兊吉女六人曽孙男四人女三人亿年数年请铭不得而辞铭曰
　　儒雅禔其身公勤逹于政不以才能加诸人不以嗜欲伐其性一谦有终吉五福考终命之二者于公信而证矣
　　中大夫赠特进蔡公【仲】神道碑【绍兴二年】
　　仁宗朝蔡忠恵公昌言直道文章政事廷臣鲜出其右当是时由侍从登二府者非歴言路则入翰林非尹开封则领三司四者公徧为之垂大用而仁宗上僊犒军赉予修奉绍陵横费错出公处之益间暇中外叹服防间言请去未几即世士大夫至今以为恨其也惟防子旻在仕至宣义郎开封府上曺赠少傅先娶贾氏翰林侍读学士防之女追封吴国夫人再娶潞国文忠烈公之女追封越国夫人是生三子长直龙图阁佃次徽猷阁待制伷季特进也讳伸字伸道三嵗而孤鞠于文氏稍长与待制从龙图受业名声日昭时号三蔡释褐将仕郎辟雍正出为京东提举学事司干当公事入太学辟雍皆为博士铨法改宣徳郎调知潍州北海县徙江淮发运司干当公事通判徐州禁卒谋夜半举火作乱公防闻之部分营宻为之偹仍戒谯楼故缓更筹戊夜方击三鼔卒举火则黎明既愆期众无应者相率逃去追捕尽擒之防公一郡殆矣防金人防汴都康王开大元帅府公上谒军门遂留幕下王即位廵淮甸及南渡公皆从行为顿逓官数被嘉奨命为张循王神武右军叅賛军事出竒应变与敌战多胜方张守忠转掠江浙间公招以书皆来降盖公尝挺身入贼垒开心见诚人故信之知楚州赵立公倅徐时部曲也自【阙】専治兵以郡印逊公朝廷命公通判州事公力辞改通判真州冬大雪火焚千余家老稚啼号填道公处以官舍寺观又发常平米赈给守不可公自任责上书待罪诏释之擢知滁州真民挽留曰非吾父吾属死矣至滁几年秦丞相当国知公与旧相赵忠简公副枢王敏节公厚罢郡主管台州崇道观绍兴九年金人归我河南起知徐州公受命亟行金寻渝盟改知徳安府又改知和州再求祠以归久之为浙东安抚使司叅谋官秩满复提举崇道观公负文武器畧善骑射力挽二石弓见谓时才而事机不契退居常州浮湛里闾四奉外祠未始以穷逹介意喜为歌诗字画得家法性通音律每与賔客酒酣慷慨浩歌长啸遂至于老轻财重义济人之急家无余赀遇大礼官伯氏二孙载咸报教育之徳人益贤之二十六年十月庚寅以疾卒明年正月壬辰武进县懐徳南乡潭墅之原享年六十有九积官左中大夫赐服金紫爵建寜县开国男食邑三百户累赠特进娶刑部侍郎商守拙之女追封济南郡夫人四子长湍承事郎通判镇江府后公二十年卒次洸试户部尚书又后四年卒次流从事郎监潭州南岳庙次潩承直郎新贵州军事推官六女武翼郎知楚州辛坚之从政郎徽州黟县令祖嗣昌通直郎知明州奉化县向士迈朝奉大夫知潮州潘渊明承议郎主管台州崇道观张克成进士刘澂其壻也孙九人戡今为中大夫充右文殿修撰知隆兴府戬朝奉大夫通判潭州几承议郎知临安府富阳县藏承事郎戢奉议郎新两浙转运司干办公事戎未仕武蒧早卒曽孙十人康文林郎监建康府提领户部赡军酒库庸承事郎新监淮西縂领所恵民局唐承事郎新监镇江府大军仓亷将仕郎廌庾余未名按蔡氏世家兴化军之仙逰县自公曽祖赠刑部侍郎琇而上隠居不耀忠恵公抜起田间未冠擢甲科其弟高亦中景祐进士第不幸早世欧阳文忠公铭而悲之逮崇寜三年龙图廷试第一宰相京旧通谱牒请降第二大观三年政和五年待制与公相继登科自以家世名儒而龙图及从元祐诸公逰耻附宗衮常逺絶之因星变防宰相非其人坐责监当其后秦丞相与公有同舍同年之好复不肯曲意干进秦薨而公亦病矣高宗一日与知临安府荣薿歴数覇府旧人问公安在薿以公病棘奏上嗟惜久之其三世隠顕本末如此盖忠恵公蓄徳焘后施及诸孙暨公善积庆余克有良子歴官八坐被遇孝宗追谥曽门振宣幽光再传至右文优践崇秩出入三朝由户部侍郎分镇江西蔡氏之兴殆未艾也公既没四十年而墓道之碑未刻右文君以予周行旧交使来请铭乃为铭曰
　　天之于人报有可必凡后之昌繇身之诎惟忠恵公当用而抑肆其三孙竞爽鼎立季也允文而又武力曽是国器胡寜家食遗子若孙啬取丰积勿替引之永世无斁
　　龙图阁学士宣奉大夫赠特进程公【大昌】神道碑【庆元三年】
　　故吏部尚书程公以龙图阁学士就第逾年而卒其子凖等持兵部侍郎杨公大法所状行实属某以铭予与公同年进士数尝同僚厚我莫如公知公莫如我其何敢辞恭惟孝宗皇帝圣学髙妙励精政事尤有知人之明惟公歴两省六曹以该洽直谅见知相与论道统评政体在廷少比公亦忘身狥国思为朝廷植悠久之计其在外则心乎爱民长虑却顾未尝便文自营士大夫皆以不大用为恨及事夀康皇帝兴念旧僚叠加防礼而左右乏里言公亦老矣无意仕进得谢于家尽发所蕴著书立言唘廸后生盖其自防至老禨祥卜祝无所信玩好技艺无所嗜惟通经评史考古騐今一事未详一理未穷弗措也其始终大槩如此若乃爵里议论则可一二数矣公讳大昌字泰之按程氏其先出自重黎周有休父封于程地在闗中子孙散居西北有开府仪同三司灵洗者效节萧梁着功于陈封忠壮公南史以【阙】安为新海寜人即今徽州休寜也厥后或北归或遂防故公为休寜曽祖晟娶洪氏祖士彦娶金氏父畎累赠正奉大夫娶妣淑人程氏世积善尚义孜孜教子至公頴悟殊常儿十嵗能为文绍兴癸亥重立太学年甫冠矣一试即预选学官争为延誉二十一年登进士第一左廸功郎主吴县簿丁正奉忧服除献文于朝宰府竒之二十六年除太平州教授明年召为太学正三十年诏馆职必试乃除初召朱熙载等再召刘仪鳯等皆辞上命宰执择人不许辞以公应诏仍谕上防遂除秘书省正字改左宣教郎三十二年六月孝宗受禅擢著作佐郎初政锐意事功命令四出贵近或预宻议公因轮对及之寻命百官条事公又极言汉石顕知元帝信已先请夜开宫门之诏他日故投夜还称诏唘闗或言显矫制帝笑以前诏示之自是顕真矫制人不复言国朝命令必由三省防此也请自今被御前直降文书皆申省审奏乃得行以合祖宗之规以防石顕之奸又论去嵗完顔亮入防无一士死守而兵将至今防勲未巳惟李寳防胶西虞允文战采石实屠亮之阶今寳罢兵允文守防此公论所不平也上韪其言三皇子就传遴择官僚九月以公为尚书驾部员外郎兼叅王府赞读又兼兵部郎官隆兴元年兼庆王府直讲十二月丁母忧乾道二年春服阕召为考功员外郎六月复兼恭邸赞读八月选国子司业三年十二月兼权礼部侍郎一时文柄举属公其成就人才不可计凡今老师宿儒多公门生也五年正月兼权直学士院宣对选徳殿上曰朕治道不进如何公知上志在恢复迎合者多即奏陛下勤俭过古帝王金人自通和知尊中国不可谓无效但当求贤纳諌使政事日脩则大有为之业在其中不必用迎合之言求竒防以幸速成又言筑城太多缓急何人可守臣谓设险莫如练卒练卒则在选将上深然之后数日再召对上曰卿前言朕俭是也独病风俗太奢用度不足今早与大臣议立法以止之公奏居室衣服吉凶之礼皆由着令要在上之人持久以化之耳上又问卿更有何事为朕言之公曰事有大小有先后今四方狱案必经圣览大臣因是亦困【阙】　何暇议大事急先务乎往陛下尝増左右司为四员若渐复减员分以委之中书之务清矣后数年迄如公言八月除直龙图阁江东转运副使盖公求试民事故以乡部宠之公引嫌改浙东提防刑狱越帅多大僚适嵗丰酒税溢额漕防不敢问乘公摄帅遣其属挟朝命括羡财且将増额公力拒之曰某寜罪去不可増也越人迄今徳公七年复徙江东运副诏勿引嫌公犹不自安逾年乞祠就徙江西路公曰可以兴利除害行吾志矣九年嵗俭出钱十余万缗代输贑吉临江南安四郡五等夏税折帛遏饥民为盗之原又迁吉州造船塲于台治以省费革凡吉旧欠皆捐之清江县有破坑桐塘两堰堤江四十里防田三千七百顷民居陆地又三百顷堰壊四十年嵗罹水患公力复其旧又奏漕臣遇代积累欠数病州县乞行蠲削淳熙元年各诏可凡乾道七年八年诸路欠税赋丁役及他钱物并除之由公一言上恩及天下矣嵗满再任进告不下宰执问其故上曰程大昌职事脩举自合加职乃陞秘阁脩撰二年四月召为秘书少监九月兼权中书舍人六和塔僧以镇潮为功求内降给赐所置田产仍免科徭公奏二税外和预买折帛正额额外科借皆科也保正长身丁杂役皆徭也僧寺既违法置田复移科徭于民奈何许之况自绍兴二十二年脩塔之后潮果其不齧岸乎御前置忠锐忠武军以浙西路钤辖李师古兼统制带御器械【阙】世明兼训练援例増请给公执不可其命俱寝俄兼崇政院说书三年四月除权刑部侍郎升侍讲五月兼国子祭酒公言辟以止辟未闻纵有罪为仁也今四方谳狱例拟贷死臣谓有司当守法人主察其可贷则贷之如此则法伸乎下仁归乎上矣上以为然旧法宰执初除转防皆有给赐减半其后太尉使相三少而上往往取防视枢宻使都官用例浸失法意公请自侍从而执政自执政而相则为初除法当全与余为转防皆减其半遂为定制上知公特立不避怨滋欲用之四年八月兼给事中江陵统制官率逢原纵部曲殴百姓守帅辛弃疾谓曲在军人坐徙豫章公极论不可上曰朕治军民一体逢原已削两官降本军副将矣康与之在绍兴时以谈谐进后坐事长流广南至是有与为地刋除旧犯还其资歴公封还勅黄上喜曰待迁擢卿其益尽心毋避忌十月落权字五年正月同知礼部贡举御制原道辨寻易名三教谕独公与闻之六月进吏部右侍郎兼同修国史旧小使臣注令尉若监镇兼烟火者騐老病而已公以其亲民面令读律具【阙】其大指不通者輙罢遣八月兼权尚书六年夏正除权吏部尚书公遇事唘请知无不言如论军中强壮子弟及西北伉健之人不可轻听离军禁卫不以膂力进今率三年辄补外官用违所长冝留寘三衙又欲酌绍兴旧制命诸军挽强转资稍示劝诱又请究归正伪冒裁减添差以寛州郡靣奏堂白累万余言防举行中外更迭之制公力请郡是冬除敷文阁直学士知泉州陛辞上谕曰凡有见悉奏来自南渡后泉为台信建昌邵武四郡代输银二万二千两诸县并縁苛敛预借公条便民事具言本末有司待之未下明年首为民代输一年且乞禁絶后日预借又蠲前嵗秋苖之未输者八年春汀贼沈师作过诏并其徒公请罪止渠魁赦其胁从仍许徒中相糺可使亡命解散不然数州据乱是坚其附贼也宰相然公言奏行之是冬沈师独兴死党窜伏漳州山谷间距城百余里州有左翼军戍将萧统领者卷甲赴之逮夜力疲抟贼不胜死焉闽中大震漕檄左翼统制裴师武出兵师武置司在泉谓帅符未下不敢擅兴公手书趣之曰事急矣【阙】如帅责君可持吾书自解又取前得释胁从之防散榜以间其党师武至漳羣情顿安捕获谍者十余曹皆椟藏兵器谋刻日纵火为贼内应防公先事从权趣师武行漳且属矣太守刘立义郡人今左司郎中郑公顕驰书谢公曰城邑获全公之赐也终更提举江州太平兴国宫十三年秋起知建寜府十四年复提举南京鸿庆宫自公为郎首侍夀康于王邸多所宠益其后间谒东宫必欵语移时尝用家人礼许见今上及公主亲取寳器酌酒饮公受禅之初与宫僚一等推防绍熙元年加寳文阁直学士旋知明州示将复用遽以祠归四年超进龙图阁直学士明年请老进本阁学士致仕皆非常典也庆元改元十一月甲申以疾不起享年七十三积官先奉大夫爵新安郡开国公食邑二千一百户食实封一百户赠特进公自宦逰去乡里乐吴兴溪山之胜而卜居焉晚得安吉县梅谿乡邸阁山规营茔域未成而卒淑人陈氏公母之从兄女生百日值方腊乱父母携匿谷中祝曰儿若贵勿啼自是悄然既长归公事舅姑以孝闻生诸子躬自鞠育公嗜书未尝省家事賔祭孔时淑人力也年七十六遭公防谓诸子曰吾得从而父足矣病不服药后公四十七日安然而逝遂合焉二年四月辛酉也四男凖朝散郎新通判太平州本早世阜朝奉郎知上元县覃宣教新浙西茶盐司干办公事三女适承直郎监行在文思院都门郑汝止次适奉议郎新知湖州武康县丁大声季早亡孙三人端复登仕郎端节端履以遗泽补官女三人公有文集若干巻别着禹贡论五十二篇辨江河淮济汉弱水黒水甚详凡诸儒舍经泥传注失禹本防者一皆正之又为山川地里图端明殿学士汪公应辰博洽重许可读之大叹服谓不可及公在讲筵遂以进御天语嘉奨今行于世别有演蕃露六巻攷古编易老通言易原雍録四书各十卷北邉偹对六巻书谱二十巻取五十八篇互相发明篇为一论抉隠正譌尤有功于学者呜呼公可谓博学笃志者矣铭曰
　　浩浩千古孰知其津扰扰万生孰致其身伟欤程公絶类离伦气以直养业以勤精士之指南国之寳臣其在两禁昌言复君使于四方仁心庇民胡不弼谐迄其经纶归而著书极道之贞既没言立庶几不冺自歙而湖肇自于今有式新阡尚考斯铭

　　文忠集巻六十二
　　钦定四库全书
　　文忠集卷六十三【平园续稿二十三】
　　宋　周必大　撰
　　神道碑三
　　朝散郎充集英殿脩撰林公【光朝】神道碑【庆元三年】
　　子贡问乡人皆好之何如孔子答以不如乡人之善者好之孟子告齐宣王以诸大夫曰贤为未可必国人皆曰贤然后察之用之是二者古今观人之要术于吾艾轩犹信初予与著作佐郎刘夙賔之为同年进士后识故相陈正献公皆莆人也賔之博洽刚介正献道徳隆重其不轻许可则均每论其乡之人物賔之曰艾轩吾师也正献曰艾轩吾友也后予官太学防诸生则亦人人推林艾轩盖其博学笃志手不释卷出入起居必中规矩事亲孝御下仁行已恭执事敬勇于义审于思善并羙具为当世所宗然未尝著书惟口授学者使之心通理解常曰道之全体存乎太虚六经既发明之后世注解固已支离若复増加道愈逺矣文辞古雅不事雕锼如清庙朱弦可一倡三叹也五十方奏名则有命焉于时朋防若门弟子宦逹已多交贺于朝区区一第何足为公重欲其因仕行道耳夫未仕而乡人之善者以为师友通国之人皆谓之贤既仕则又为之喜由是天子察而用焉兹岂声音笑貌所能致哉诚之不可掩也如此艾轩公自号也隆兴元年调袁州司户叅军未上召对改左承奉郎知永福县大臣论荐不已召试馆职乾道五年七月遂入秘书省为正字兼国史编脩实録检讨官六年佐著作兼司勲司封郎官七年迁著作郎兼郎礼部八年进国子司业兼皇太子侍读史职如故九年请外以直顕谟阁提防广西刑狱淳熙改元易使东路二年茶防自荆湖剽江西薄岭南其锋鋭统制路海本路钤辖黄进各以其军分控要害防有诏徙公转运副使公谓贼势方张留屯不去督二将遮击俘获相继贼惊惧宵遁上闻之喜曰林某儒生乃知兵也加直寳文阁明年召拜国子祭酒兼太子左谕徳四年二月乙亥驾幸国子监命讲中庸上大称善面赐金紫己丑除中书舍人为诰有古风坐缴奏新御史除目改权工部侍郎请外以朝散郎充集英殿脩撰知婺州引疾提举江州太平兴国宫五年五月六日卒此其出处大畧也公讳光朝字谦之世为兴化军莆田人曽祖南一祖繁父勉赠奉议郎母恭人曽氏享年六十有五是嵗十月二十日本县麦堆原之北娶徐氏封恭人六子今存者宜季能季某官一女适某人犹子成季力学而贤为公作家传正献公又作祠堂记凡公行谊阀阅已详而其子侄复以先志来求墓隧之碑予念昔在两省公适登第典贰秘书公来着庭佐春官公为郎掌史事公为僚晚忝宫端同事夀康皇帝前后五聫官曹大而道徳性命之理无不讲内而闺门寝食之私无不及读书未逹頼公析疑属文未工咨公指瑕平居相爱殆同天伦公之本末皆亲见熟察非但传闻而已是冝为铭其铭曰
　　南贤好脩志谁不勤汲古纂言业谁不精孰如林公好学而醇所持者正所勉者诚身犹布衣人曰公卿年未强仕人曰老成时雨之教其化也深水上之风涣然有文瞻彼莆中冠盖如云祭公于社过者必钦
　　资政殿大学士毗陵侯赠太保周简惠公神道碑【庆元四年】
　　髙宗皇帝疋马渡江中兴炎祚其丰功盛徳固不容尽述窃窥大要以仰成宰辅信用台谏为本三十六年间命相不一自今观之激士气复故疆张丞相浚之心也固根本俟机防赵丞相鼎之志也专持国柄一意和好者秦丞相桧也三相所主虽不同其人才进退政事弛张是非得失公论各不可揜至于身任安危则一而已当是时言路固多名臣其视力轻重而为向背亦或有之惟毗陵周简惠公以乙邜嵗赵张并相之日四月八台十月进殿中侍御史在职仅两月言事至三十章大抵谓自治其国乃能成功今外有强敌内有羣盗不可事虚文贻实祸歴条时政二十余事指宰相不任职上变色曰赵鼎张浚肯任事须假之权奈何遽以小事形迹之公徐奏陛下有过尚望大臣尽忠今臣一及大臣便是形迹使彼过而不改罪戾日深非所以保全之也上改容曰此论甚竒最后连章极论赵子直语侵赵公又论张公大举北伐系国存亡坐是不得其言而去迨秦公独相意公必憾赵鼎防公入防公语人曰元镇已贻某固不言虽门下客亦不及也一日内降差除四人公言愿陛下以仁祖为法大臣以杜衍为法又歴疏三大秦怒甚不数月改左史因是流落于外十六七年秦薨始为禁从席未暖复去国孝宗即位公与张焘辛次膺任古首被召初对有防愆紏缪之谕防上以张公为枢宻使督师江淮鋭意恢复而公素不以亟战为然命佐夏官明年六月符离退师乃超拜政府其后汤丞相思退与张公并相或战或和多取决于上而其賔客议论间失之偏公始终守自治之说是则曰是非则曰非不将不迎不謟不讦表里洞逹无一毫之伪又明年四月张公罢十一月汤公亦罢上再起陈丞相康伯敌已约和国论始定时公在政府一年有半矣因坠马败面伤手刃力请去上不得已久乃从之其立朝本末如此所谓非茍知之亦允蹈之者欤公讳葵字立义常州宜兴县人曽祖宻赠太子太保祖璟赠少保父裕朝奉郎致仕赐绯鱼袋赠少师妣秦国夫人王氏公少力学自乡校移籍京师两学传诵其文宣和六年廷试以厯数为问公既详对又为説曰圣人兼天地之职一物不遂必任其责凡易之大衍内经之五运六气书之闰月定四时老氏一生二二生三三生万物皆当裁成辅相以实之然后可以和同天人之际考官嗟赏擢寘甲科调广徳军司刑曹事靖康覃恩循脩职郎用举主陞文林郎知徽州军事推官车驾移跸临安诸军交驰境上守死倅易公与判官摄行郡事随机应变千里帖然初大观间诸郡增赋物帛其后赦书已蠲减而漕臣便文复取于民公白新守力止之讫公去乃增如故荐章交上改通直郎临安府府学教授未赴吏部侍郎陈与义宻荐公遂召试馆职将试复引对上曰从官多说卿端人正士面除监察御史绍兴五年也寻充省试叅详官开院适轮对论内外兵势上宻以措画与公议信向方深既为副端论事不合徙司农少卿四求去皆不允两召至都堂谕防二相云以言求去非朝廷羙事公曰某离言路半年自以亲老家贫请外耳乃除直秘阁知信州屡展戍期赵公罢张公当国陈公与义执政改河南提防刑狱公事以逺求易浙西乂避本贯易江东四嵗四易地迄未尝至八年冬和议已定公复被召论为国若有道战则胜守则固和则久不然三者在人不在我矣九年二月除太常少卿五月再为殿中既不合防传某人赐出身除两府公乂将论之携防至殿幕改起居郎有诏侍从两省荐西北人才公同给事中刘一止荐吕广问广问叅政李光客也拟试馆职秦不可谒告不入言者论罢李并谓公受其风指十二月黜主洪州玉隆观十年郊恩复直秘阁十二年春起知湖州十三年正月移平江府复以郊恩赐服绯鱼北方初脩聘勅使络绎公不为礼又积与转运议论不协共劾公设宴菲薄十四年二月落职主管台川崇道观屛居乡闾二亲益老家益贫忧患连年不能堪公独安之二十五年十二月复旧职知绍兴府二十六年正月遇阙除权尚书礼部侍郎赐紫章服兼国子祭酒又兼权给事中言路忌之三月出知信州太学生列状留公不报居数月复罢郡二十八年起知抚州引道疾作改提举江州太平兴国宫十月直龙图阁知太平州水壊圩岸公大加脩治凡百二十里傍郡诸圩皆没惟当涂嵗熟市河乆堙雨旸交病公下令城中家出一夫官给之食并力浚导公私便之三十年八月进集英殿脩撰寻移婺州加敷文阁待制当江上用师调度繁兴不扰而办三十二年七月除兵部侍郎时孝宗初政増置讲官九月首命公兼侍讲积官左朝散大夫隆兴元年同知贡举户部阙官兼权侍郎上数批问钱糓出入公奏陛下劳心庶务日有谘询若出人意表足以耸动观聼今皆防文细故此必有小人乘间献忠欲售其私不可不察盖指龙大渊曽觌也上色为动自完顔亮毙襄【阙】虽两军相持而移文议和不絶张公自督府来朝宻为上言敌失泗州其守官蒲察久安大周仁寄治虹县惧罪皆欲来归愿遣军渡淮赴之此恢复之机也二相皆不与闻公请对谓不可轻举累数千言上唯唯五月李顕忠将骑将邵宏渊歩兵共十余万取虹县下灵壁既克宿州二帅始不协虏兵击顕忠军宏渊不肯援幸胜负相当至暮我师入城明日虏亦解去金帛山积顕忠不以犒军众怒而溃败书闻上思公言以左中大夫叅知政事正谢毕朝徳夀宫门无宿卫廷无閤门公乞轮差从之故事初拜相赐银绢二千疋两执政半之辞则减半例自行首司申御药院取防公命勿申遂已每便朝二府先共呈机速房事既毕宰相兼枢宻使自与其二次呈西府文书叅政稍退一日西府拟居实浙西总管上连问如何相枢皆无语上顾公问可否公前奏曰是人顷为御前买北货干没万计公论必不可上乃却其除目后数日公留身上曰昨居实差遣不同议耶公曰此西府事臣不预也是时金虽主和而其右丞相兼都元帅布色忠义左副元帅赫舎哩志寜握兵淮北専任邉防尝以书逹三省宻院大畧谓方议遣使遽乗不偹攻我符离无乃为将臣所误妄要功利乎今治兵决在农隙旧疆嵗币如约则止众谓彼不以兴师归过朝廷及督府反为我设词罪将臣其欲和可见矣上令答书差右宣教郎假枢宻院计议官卢仲贤右宣议郎假将作监主簿李栻充通书官栻以妹为金主妃辞行命都辖官王抃代之十月末仲贤等与金帅议定为叔侄国上曰金能以太上为兄朕所深喜诏遣从臣为通问使而以右宣议郎胡昉假枢宻院编脩官脩武郎杨由义假枢宻院管干公事充国信所审议郎官台谏交章言议和太速公与陈汤二相乞令侍从台谏集议众益汹汹诸公待罪乞罢不许公独防身固请上曰卿何请之力也对曰臣误防知遇欲为陛下正纲纪今不可得而正也上曰何为不可公曰政出于一则纲纪可正今朝廷督府左右前后之臣皆欲自行其言此臣欲去者一也臣初为言官晚忝侍从事有不可大即奏论小则堂白言虽不从臣责塞矣固无愧于心也出而为州事茍难行反覆论之不从则委曲行之使百姓不至受亦可无愧于心也惟预政以来每与宰相论事有以为然而从者有不得已而强从者有絶不肯从者十常四五暨至榻前陛下又或不然大率小事之中勉书者七八安得不愧于心此臣欲去者二也上察公诚不以为罪苐不许其去议者多请幸金陵公曰车驾一动能保徳夀不为浙东闽中之行乎他日上又欲先下诏公曰陛下能行数事警动天下乃可上问其目公曰臣自初对便乞迎还太上于大内尽发内帑付有司勿令近习干政汰溢额内侍罢击鞠节饮燕内治举然后可攘夷狄上称善尝因灾异诏羣臣直言公请择其可者行之上曰类捃摭细故耳公又及前数事至议用兵不可轻有一掷赌乾坤之语上曰今战虽不足守则有余公曰措置未善政事未修虽守亦难同列皆甚其言退谓公上不能堪明日公留身谢上更奨其直且曰闻卿在中书事事力争朕甚嘉之二年正月胡昉杨由义见金帅于亳州逼昉等拜乃求还四郡昉等不可械系月余上怒诏张公行视师屯复遣户部侍郎钱端礼吏部侍郎王之望充两淮宣谕使张公寻罢以汤左相都督军马太傅和义郡王杨存中为同都督改宣谕为叅赞军事防盱眙乂报北界来有所议上方遣魏杞康湑充通问使副而忠义志寜二人遽引兵分犯濠滁志在邀盟于是台諌诋宰执主和误国太学亦上书乞斩大臣公与相叅并乞罢黜上宻以书示公公曰初不及卿乃止诏防思退领都督于朝以叅知政事王之望充督视公曰临陈易将古人所忌奈何移都督于陛辞之日况存中已为同都督之望乃见执政反出其下愿正称谓使之速往号召诸将并力捍敌上大以为然亦升之望同都督明日之望又乞专委存中毋贰其权上复从之存中遂都督军马而汤罢先是副枢洪遵罢上命公兼知宻院事公以祖讳辞诏免系私衔已而召用贺允中不两月允中再致仕公兼领如故军国事繁悉心裁决持论正平甚得士心汤相就贬道亡公乞许归上恻然曰何至是耶胡侍郎铨郊前与郡公奏铨以直言久谪岭海今将任子壊之可乎上皆嘉纳尝乞召用侍从台諌上曰安得如卿直谅者公荐李浩龚茂良上皆以为佳士次第用之太常言郊牛毙公奏春秋鼷鼠食牛角免郊况邉虞未靖请展郊以符天意事下有司或引春秋传晦日为天忌干徳元年艺祖初郊以冬至近晦日改用十六日甲子至道元年当郊而李继迁叛亦改次年今冬至适近晦日两淮复用兵当候来年恭见上帝诏从之时再遣武翼大夫閤门宣賛舍人国信所干办公事王忭使北军而擢钱端礼虞允文执政闰十一月新相陈公亦视事公即奏臣向因颠坠求退圣谕庙堂无人令力疾少留今康伯己相执政又有人可以去矣宣押数四陈相亦乞防公公请益坚乃除资政殿学士提举临安府洞霄宫陛对上曰卿筋力未衰他日宣召勿辞公奏臣今年六十七三二年不死亦合挂冠上为怅然未几王忭使归金自滁州退师和议成矣乾道三年三月起知泉州明年复请祠六年告老章五上加大学士致仕闲适累年不以世故萦心惟防极死生之説淳熙改元正月十二日薨于里第享年七十有七上闻震悼赠正奉大夫后以子升朝累赠太傅爵自宜兴县开国子加至毗陵郡开国侯食邑通一千一百户食实封二百户娶李氏同安郡夫人累赠魏国夫人前卒县东清泉乡梅林之原明年正月己酉公合焉四年太常考功议以正直无邪曰简寛裕不苛曰恵易公之名人以为允四男长枞从事郎防检赡军激赏酒库所主管文字季楷宣教郎知临安府临安县丞皆早世栋今为朝奉大夫新知辰州林朝散郎淮南路转运司干办公事赐绯鱼袋女桂适朝散大夫知雷州鲍同孙男十二人大年儒林郎监搃领四川财赋军马钱粮所户部鱼闗大军仓大辩承议郎新知和州含山县大壮通仕郎次大本将仕郎次大中次大昌寄理从事郎新差监搃领淮西江东军马钱粮所市易抵当库次大猷大直大任大翼大雅大经孙女十二人公孝于亲尤睦宗族当任子先孤侄谢事徧奏诸弟之子其薨也防子与孙尚未命平生问学不泥传注尝论大学物格而后知至以谓在人之至为知在物之至为道以吾之知极物之道如两物相抵故谓之格夫物万不同道一而已方其格物物我为二及其物格则自视无我何有于物是谓知至作圣传诗二十篇行于世文集三十卷奏议五巻晚自号惟心居士昔壬辰嵗公年七十有五予自小宗伯奉祠居过阳羡别公里第临分执手公意眷眷若有所属后二年而公薨栋等推原先志以著作佐郎李逺所述行状屡来请铭其犹子桧用公奏入宫今掾庐陵日道二子之意趣如约义不可辞铭曰
　　惟防惟康古倚良弼耳目股肱卫上则一降及后世其职乃析越在台谏箴规排击进居廊庙将顺辅翼前之责人今以自责躬或不逮言孰底绩惟简惠公端谅笃实和战何常随时应敌其在我者自治吾国时虽不同论则无易或从或违有始有卒皇心褒嘉士论厌塞我作铭诗追纪贤徳一言蔽之主圣臣直
　　中大夫秘阁修撰赐紫金鱼袋赵君【善俊】神道碑【庆元五年】
　　君讳善俊字俊臣太宗皇帝七世孙曽祖仲营崇信军节度使开府仪同三司追封成王妣楚国夫人王氏祖士訔登进士第终左承议郎赠中奉大夫妣令人石氏父不衰任闽路兵马钤辖家于邵武赠大中大夫母硕人满氏君防力学强记为文日数百言年十六荐名南宫绍兴二十一年以取应补承节郎监南岳庙又六年中文科以忠翊郎换左承务郎知南城县丞三十二年转承事宣教郎签书昭信军节度判官防公事明敏练逹遇事风生太守以名闻孝宗方留意人物虞丞相允文亦荐君有邉帅才乾道三年堂选干办诸司审计司五年两易提辖货务都茶塲六年夏求补外便亲知郴州陛辞敷奏详华上喜曰宗室乃有斯人留为太府寺丞发左帑奸人服其能兼权度支郎官歴奉议承议朝奉郎十二月擢淮南转运判官分治西路兼刑狱茶盐帅郭振卒诏君摄事明年就除直秘阁知庐州嵗旱浙江饥民麇至君既竭力周恤仍括境内荒熟官田三万六千余畆分三十六圩请凡土著流移视力均给而贷以牛种生者予屋死者给槥条具奏上诏大理寺主簿薛季宣同君措画竟亦不能易也庐故土旷人稀招耕户一率费缗钱数十君因流民仰食为裁其直主客俱利户口日増严戒团甲队长毋以徭役扰之仍乞给复五年大称上意八年进直徽猷阁上手札问今嵗二麦几何经旱干者何以赈之君奏麦已登塲并疏耕种次第上就委君亷问官吏贪残刑狱寃滥其倚信如此州城旧为金人所夷郭振脩筑未竟君自诡续其功诏金陵都统司共图之君言异时恃焦湖以通馈鍕今湮涸当浚乡兵旧保孤姥二山且储粟焉今屋壊【阙】愿辍州财充其费脱敌败盟则吾守城之兵饷道无乏守险之民至者如归矣又陈军政三及招万弩手补神劲军之阙稍旌民兵武勇者以励其余禁奸人盗马淮北事多施行于是大脩学校新【阙】忠肃包孝肃公祠广姚兴庙春秋尝奉文武之士归心焉诏以职事入觐上嘉奨再三遂令再任九年春召为考功员外郎年劳邉赏转朝散请郎朝奉大夫七月罢主管台州崇道观才半嵗上思君筹邉复召赴阙道除知襄阳府其临遣也谕以金泛使在此故择重镇付卿加直龙图阁淳熙元年也至则治民整军如合肥时亦有盗马北界者对境执以来君受而戮之邉人畏服转朝散大夫十二月移漕淮东士民挽留间道乃得去以亲老请闲徙知婺州未上求守瓯寜去家仅二百里三年奉防亲开府闽人以为荣君因俗而治痛惩不举子者凡产育给金糓如格仍捐俸助之防淮西再谋帅四年复知庐州君言和好不可恃戍兵不可罢城濠不可不濬军士屯田费大利防罢之便上以为然孙叔敖芍陂西汉七门堰溉田不赀君推寻故迹募民脩复属邑坊塲河渡已输正钱又取羡入公帑君皆蠲之淮人迄今有遗爱六年恳求归飬诏与便郡迁朝请朝议大夫俄丁外艰服除主管武夷山冲佑观十三年起知卾州上曰武昌凋敝借卿抚摩行召卿矣未至南市大火焚万室客舟皆烬溺死千计君驰往视事辟官舍出仓粟以待无所于归之人弛竹木税开古沟创火巷以絶后患僚吏争言用度将不足君曰吾且瘠已肥人凡燕逰馈遗例册所供下至车骑鼔吹一切省去未几公私交裕亟代民输税役麦子一年郊恩封祥符县开国男食邑三百户转中奉大夫十四年再守瓯寜奸猾乘糓贵导饥民羣趋富家发其廪监司议调兵掩捕君曰是趣乱也揭榜许自新而谕有力者平其价人以安堵邑尉获盗希赏笞掠抵重坐君平反十三人俗喜鬭杀君按甲令禁私造军器置义冢以瘗旅柩皆画防行之十六年豫章阙帅上亲用君防枢臣出镇改闽漕遂引嫌移江西转运副使夀康皇帝覃恩转中大夫初议减月桩君言及州不及县则县仍廹取于民犹不减也如本道兴隆嵗起十四万缗抚州半之州不足率均外邑而邑之多寡自不均冝通一路裁额若于下之漕臣酌郡县偏重者均减之实恵乃可及民又奏和买已白科从而折变益以靡费其数反重于正绢江州徳化县倚阁逃户税而搃领所犹督折帛请并议蠲减诸州黠卒遇赦还为民害宜聼其留不则改刺铺兵凡所献明见谓合冝阅半年除帅湖南首乞择郴桂守臣而赏其有治理效者严拣中禁军教阅而劾事艺不应格者后皆如君言凡代纳潭州属县经搃制钱及放折米折粳头脚等万计又代输善化县两乡营田米二分湘隂荒田正米五百斛停醴泉陵渌水渡钱补以州用攸县旧科黄河鐡防嵗万六千缗其二留州君既不取其一送使复为丐免其加恵斯民多此类防臣僚请诸道节州费寛属县君曰是吾心也又减七万缗巫唐法新假神言易十者诅其妇翁刘子光子光忿甚募人支解易沉之江狱成以尸不经騐奏裁君曰是可贷乎卒请杀之因毁滛祠勒他巫改业治行转闻绍熙二年迁秘阁脩撰招军赏赐服金紫寻召还在道差知镇江府易泉州将赴丁母忧追慕切至筑蓼庵以居甫免防而卒庆元元年六月二十四日也享年六十四妻令人黄氏佐君事亲以孝称子男三人汝将廸功郎抚州司户叅军汝石受命而夭汝正从事郎监泉州在城盐税女二人长适从政郎新兴化军兴化县令谢好古次早死孙女一人明年十月庚申邵武军邵武县大坂之原君丰仪秀整襟度坦夷与人交缓急尽力年壮气盛时以功名自期尤喜论事如谓相位不可久虚日中黒子郡国地震当饬邉偹理宗每嘉之屡欲用君因奏进士任子自分两涂仕州县者不相下盖由阶带左右流至此顷杨时尝论之今华贯清涂非进士自不可至岂在二字宜如元丰官制有防从之自后每为议者所指无里言矣所着诗文二十卷藏于家予识君三纪中尝同朝晚代君守长沙嘉其整暇又能集名士裒圗志五十卷贯穿古今自为之序盖知其才之髙汝将等以司马状求铭乃为铭曰
　　昔在裕陵作成宗英养而教之以义济仁粤逾百年应若麟趾儒猷吏方与寒畯齿君才有余皇眷实纡三驰牡辔四提帅符声名孔昭光我帝系猗欤盛哉本支百世











　　文忠集卷六十三
　　钦定四库全书
　　文忠集卷六十四【平园续稿二十四】
　　宋　周必大　撰
　　神道碑四
　　文华阁直学士赠金紫光禄大夫陈公【居仁】神道碑【庆元五年】
　　士大夫行谊着于乡文章显于朝岂弟布于郡国有一焉足为名臣况兼是三者乎求之近世吾同年陈公其人也公讳居仁字安行曽祖砥妣林氏祖嘉谟赠右朝奉郎妣安人黄氏父槀左朝奉大夫太府少卿累赠特进妣安康郡夫人蔡氏新平郡夫人汪氏七世祖自光州避地徙泉之莆田县县升军故为兴化军人太府再娶汪夫人而家明州靖康初为汾州教授佐守臣张尅戬扞敌已有名后知恵州单车造贼垒降之鄞僧王法恩谋叛事觉诛戮将及无辜太府方为御史论救多得免人知其有后矣公防不羣年十四而孤侍母依外氏已能属文门防起家右廸功郎信州铅山尉中绍兴二十一年进士第用举主陞左从政郎移永丰令入监行在防检赡军政赏酒库所籴塲孝宗登极循左文林郎隆兴改元脩髙宗圣政时参政范公成大监和剂局与公并兼检讨官盖异选也淮甸交兵魏丞相杞以宗正少卿使北辟公书状官金人被甲弯弓夹道胁使者公马上举酒属魏卿天寒釂此觞观者壮之减嵗币成礼而还赞助为多先以格改左宣教郎用出疆赏转承议郎擢诸王宫大小学教授迟次久之乾道六年四月始供职明年秋徙军器监主簿充国监发觧防检试卷官宗正脩玉牒赏厚适丞阙朝士竞求之宰相知公恬静八年春堂帖兼权防轮对论立国当定规模号令不可轻改四月迁将作监丞十月转国子丞九年进丞秘书歴朝奉朝散郎中兴防要成转朝请郎再对论文武并用本以求偏若智谋勇畧未进而便佞轻躁者得之将复有偏胜之患孝宗嘉纳长贰阙公行省事议试太史局生与台评异不自安请外不聴郊恩赐服绯鱼权礼部郎官淳熙元年再求去八月选知徽州陛辞上曰政成召卿矣明日又对大臣称其明练歙在五季为偏方夏税特重祖宗故轻之他郡输绢率以十二两惟歙十两比嵗户部谓不足度却之人以为扰上欲仍旧贯而虑输有轻重吏得病民毎十二匹特蠲其二四年公适视事植二表庭下阅中否亲分之吏不能措手秋苗斛捐五升预造津渡巨舟以待春涨省费十四五后遂为例决事公明隣有讼多诣台省乞付公御史间取文案复视叹曰真良二千石也奉诏招军公令愿行者立纛下有雍彦防貎颇异公询奚自泣云父有遗泽厄穷至此公立取文书保任官之士族感叹积阅累转朝请大夫秩满邦人挽留间道乃得去入对上谕以从臣言路多荐卿公请编类即位以来寛恤诏令示民不忘又乞申戒输绢之上曰改法頼卿方成实惠又曰卿在郡便民五事内欲优十三项战功朕极不忘此軰既为国宣劳岂应老不加恤耶留为尚书户部员外郎命本下朝士再推防要赏上曰陈某治行第一可因是并赏之特转朝议大夫陞郎中兼行度支又兼礼部明年春类试公试秋国子监解试皆为考官迁枢宻院检详诸房文字八年三月为右司郎中九年十一月进左司十年转中奉大夫检正中书门下省诸房公事歴兼提领杂卖塲寄椿库左藏封椿库左藏南库寄椿钱物及左藏库借拨封椿钱物左右史数阙上輙诏公摄侍立官闰十一月假吏部尚书充金国贺生辰使十一年使回转中大夫遂除起居郎公徧歴宰掾精明详审议事间有未合必反覆辨析期协于理文书下六卿报应稽缓公擿其尤者治之不以六卿尊贵而废也狱案多所平反或有聴断必归于平上毎知之尝奏湖湘运米逺下升润江西及沂荆鄂迂滞劳费互易为便上谓非卿体国谁能及此至是直前谢新命上曰卿端靖有文欲寘清要乆矣今缀近班有闻当入告寻兼同详定一司勅令明年兼权中书舍人御史奏僧寺寓柩子孙十年不至即聼焚瘗公言期廹则缁徒得逞其私不肖子孙亦或兴讼请倍年数仍从州县騐问上曰台諌给舍议事或相表里如卿可谓和而不同矣郊祀前四日真拜中书舍人以示简记赐服金紫陞兼详定勅令公言常赦宥过弛欠恵不及小民愿因庆夀恩蠲四等户身丁之半五等尽免从之安定郡王子防乞封妾为夫人公执不可上大喜谓有补风教又论人主当执要毋亲细务上曰亦觉丛脞他人未尝及明旦令辅臣清中书之务已而奏外郡财赋上曰方以陈某言谕卿等此当责之监司丞相而下皆愧谢公又乞絶浮费汰冗兵计当省之数议蠲除之目此富民要术也上深然之学士洪迈知贡举命公权直院上曰内外制向委数人今陈某独能办官欲择人信非虚语转大中大夫高宗升遐医官王泾削官编置刑房非公所领公率给舍例御缴驳泾坐决配思陵之役议者多请节费公谓衮顿可也酒果三日不易可乎上泣曰防卿言朕何由知公屡以母病乞去上不可内出珍剂以赐仍奨谕云卿尽忠知体欲用为諌大夫颇疑左迁他日处卿中同亦谕政府陈某久次方议峻迁防母夫人卒上嗟惜再三厚赙金帛绍煕元年八月从吉夀康皇帝前期除公集英殿修撰知鄂州三司鼎峙军民诉讼交至公平心以应举得其懽心郡计仰征税公寛而有制商贾辐辏境多旷土公禁冒佃招流逋田畴日辟募人筑大堤以防水患名之曰万金安乐寮居养贫病名存实亡公括闲田益之至者如归奸甿盗铸沔鄂间千百为羣乱有萌芽或请调兵迹捕公召民兵搃首宻图之立获渠魁余悉纵遣归农嵗当大比闽士争冐试转运使右之公一切禁止治为诸郡最三年春拜焕章阁待制十月徙知建寜府四年转通议大夫嵗俭籴贵公自出储粟弛逋欠以巨万计市道顿平间遇水旱祈祷立应俗素剽悍动輙杀人又喜把持诬诉公亲为文数百言防其情状厉以法禁治鬭殴严甚旁观弗救并坐之五年夏重华服药逺方传闻汹汹浦城恶少煽乱至戕一家数人公擒捕送狱今上登极大赦至公命戮之而自劾于朝先是观察推官桞某死贫不能归乳妪挟二子行丐于市公闻之给以粟帛命士人教养之徳刑并施人方安其政防镇江大旱调守良难乃以属公覃防转通奉大夫十月至府力请发封椿粟择委僚吏分塲赈给时屛骑从潜往视之间遣市米江湖间大商人人知陈使君争出米求售公区处有方诚意孚洽全活不可计他处流移亦頼霑丐人谓自昔救荒未有如公者天堑万艘衔尾一遇风涛沉溺相望公访古海鲜界港因饥民濬治之距城十五里旧造闸通江潮灌运河地势素高力劳易朽公命叠石为斗门以机引水遇涝泄之猾僧庐江隂界囊槖不逞一日来诉逻卒浸扰公致诘而色动缚置狱中檄尉曹掩捕尽获羣盗人以为神庆元元年冬荒政防功特转正议大夫即代输下户税増广贡院新范文正公旧桥示余力也明年七闽谋帅五月加寳文阁待制知福州闽公乡部且尝治富沙熟其风俗初入界饥民有啸聚者公部公迓兵遮击之首恶雉经余党望风屛迹下车除监直之逋増贡银之价严蛊毒之禁宫室犯法治不必恕内侍干办唘运宫者以例折简具食公劾其慢免之莆中亲旧憧憧来贺馆待一出私钱庆吊则捐奉有差为士者随才成就三年二月召赴阙次近郊以脾疾丐闲不允五月再请乃除华文阁直学士提举江州太平兴国宫就赐对衣金带归而纳禄转正奉大夫疾革语诸子曰吾欲刻碑先茔斥田两顷为义庄二事未就以是付汝言讫而卒六月甲寅也遗表闻赠金紫光禄大夫享年六十几爵自蒲田县男至奉化郡开国侯食邑通一千二百户妻硕人王氏赠朝议大夫居隠女先公十三年卒鄞县丰乐乡横溪西奥之原是嵗十二月甲申诸子奉公柩合葬焉子男六人巩故宣议郎尝魁国子华毕未命而亡曰芾两试南宫今为通直郎新知湖州武康县曰卓践世科今为宣教郎新知绍兴府余姚县阜承奉郎义方之教有自来矣一女早夭孙男四人允协承务郎允廸允脩允谐孙女五人长适乡贡进士石榘次许王埜余尚防初太府自莆徙鄞故乡田庐推与羣从鄞产虽薄公念季父贫请于母而中分之既仕复辍俸为毕婚嫁女弟出适又鬻田以资之上登极遣甥王激表贺补将仕郎其孝友类此公风猷粹穆资性忠厚处已应物一以诚信事贤友仁心无媢忌乐施周急不计多寡交际之间和气可掬人负已亦弗校及临事则毅然有守不可间干以私立朝每以忠言至计禆当路故相陈正献公尝荐公有父风汪端明应辰韩尚书元吉程尚书大昌杨待制万里当世儒宗文师推公为名胜在禁近尽言无隠防帅林粟擅格制书上怒不测杨待制以秘书少监论事外补公皆上奏捄止歴典数郡率乘旱歉匮乏公悉心措画责成其下人乐宣力政事日脩财用自足寛严适中号称循吏所至皆立生祠道出旧治迎饯塞涂平生不以私喜怒加人退食澹然读书宴坐置家事不问居室以澹为名客至承顔接辞自谓鄙吝可消争心可弭也所着制稿奏议二十卷诗文班左撷芳各十卷芾等知子与公厚善以公外弟翰林楼尚书钥之状逺来请铭予常爱唐中书舍人王仲舒为政有古风守峡婺苏三州晚帅江西有治理效韩文公既志其墓又为神道碑其诗曰志儒之本逹士之经有直有讽以志逺名翔于郎省骞于禁宻发帝之令简古而蔚又曰乆淹于外歴守大郡所至极思必悉利病化成有代思以劳虚位而俟忽随滔滔呜呼孰知数百载之后斯
　　言殆为公设欤鄙辞尚何所措姑拾此意而为之铭曰文与行偕治民允懐左右具宜古难其才有羙陈公柔惠且直沉酣载籍如嗜饮食入而事君谋猷孔嘉累载代言然词华出而承流威爱兼济五州去思亶其岂弟帝曰汝来将图尔庸胡不憗遗奄兮告终公如仲舒我愧韩子谁其采诗尚告太史
　　资政殿大学士左大中大夫参知政事赠太师张忠定公【焘】神道碑
　　乾道二年四月旦资政殿大学士右中大夫致仕张公薨于饶州徳兴县之里第是嵗十二月甲申塟本县铸印台先茔之侧其子既类行实闻于朝谓某尝以文学掾事公于升谒铭诗揭墓道义不得辞按张氏世家徳兴唐宰相文瓘之后子孙散居县之诸乡衣冠不絶国朝多以进士入官公曽祖讳潜通直郎致仕赠太子少保妣夀安县君叶氏赠清河郡夫人始居吴园长沙王芮故里也祖磐袁州万载县主簿赠太子少师妣长兴县君程氏赠通议郡夫人父讳根元丰五年进士将改京秩以近大礼亟欲升朝推恩祖父母遂致其仕归养四亲年方三十一久之近臣交荐赐对再仕终秘阁修撰淮南转运副使文行俱髙世号吴园先生公贵赠太师妣南华郡君黄氏尚书右丞履之女赠秦国夫人公讳焘字公安荘重嗜书右丞喜曰是儿骨耸神清他日必贵将命以官防薨诸舅承先志奏补太庙斋郎公犹丱角学愈力入成均升上舍政和八年廷试问五运六气公对数千言极论隂阳消长天人精祲与夫裁成辅相之道天子嘉之亲擢第三授文林郎辟雍録宣和元年迁太学博士三年加丁内外艰服除再为博士充南省检防试卷官金人临境靖康改元之正月李纲以执政为亲征行营使守御京城辟兼机幕迁秘书省正字四月解严特改宣教郎自李纲妻弟求补外时权要亲戚多在堂嫉之坐以越职言事送吏部明年高宗登极改元建炎例复行营及宣抚司官属之责降者以公通判常州改湖州赐绯衣银鱼二年诏班廵社法于东南聼民自偹器械结坠伍公条不便者十六事卒罢之三年苖传等谋逆临安公适摄郡亟募兵三千入援乘舆反正论勤王功特转一官四月大赦求直言公上疏曰陛下践位于倾危中继遭叛逆号令不能感动人心政事不能压人望卑词厚礼祈还二圣未有以动感敌情岂胸中之诚未脩乎又言贤不肖杂进大臣惟亲旧是用敌方陵犯乃欲议和淮防纵横乃欲实粟京师疎缪如此而侍从不言台諌不论其职安在又言廵幸所至未免营缮越栖会稽似不如是疏入不报请主管台州崇道观绍兴二年春驾自越回临安宰相吕頥浩荐公召对论三事其一曰天下之病极矣医国者未见治效愿定国事以某事为本某事为末某事可因某事可革规模既立以次行之其二曰昔之致祸由缙绅以侥幸相师世俗以侈靡相夸官府贿赂公行将帅偃蹇自肆州县诛求无艺百僚偷堕废弛今皆有之其三曰陛下欲整军而求一枢臣不可得欲理财赋登铨曹而吏户部长贰每难其人古不借贤于异代在陛下加之意而已除尚书司封员外郎再轮对及圣学上有取法唐太宗之语公曰陛下诚欲取法必用贤必纳諌今所谓房杜王魏谁乎且太宗英武百战百胜乃者手诏明言扞外敌援中原而实圗退避之计何也又请早定国论词甚剀切于是置修政司讲求治要命宰相提举自公发之五月诏在内职事官在外监司守令及曽任郡守郎官以上者各述所见公因极言时事乞复置御营司分诸将为六军命大臣大将为使副各典一军以收兵权举淮南之地分置征镇使自战自守又乞躬行实徳以率百官皆他人未尝言者六月擢起居舍人奏欲知敌情莫如厚设爵赏广募间探事皆预偹毋蹈往嵗维扬之失寻诏都督府各沿江诸将如公言是秋上欲用故相朱胜非代秦右相桧先以侍读诏而给事中程瑀中书舍人胡世将执不可刘一止为左史公为右史次当书行亦谓不可又命左司林待聘右司楼炤摄承皆辞六人并以宫观罢五年宗祀赦复直顕谟阁积阶左朝散郎六年秋再以起居郎召入谢上曰久不见卿殊渴嘉言公力论风俗久壊必尽扫而更张之又言二史职废乞用唐制羣臣奏对史官侍傍事必记言必书一日宰执更互留身公曰公事公言今五六执政人各进说殆非同寅协恭之义暂权给事中改兼外制七年二月真拜中书舍人赐服金紫公感激上知政事阙失尽言无隠金陵宫室未偹置脩内司命宦者王鉴领之鉴侵圣祖殿基营私第部曲多占民居其使臣储毅托名御庄冒占腴田大为奸利防日有诉者按騐得实止镌毅官公曰此与宣和间李彦西域所公田何异毅不足道鉴实使之上为逐鉴仍罢御庄言者论司农少卿樊賔屯田员外郎王弗提领营田扰民无益以其事归帅漕而召賔弗还朝公缴奏二人皆罢都督府脩造建康城期防廹促又以军储不足夏税正绢每疋折钱八缗公言行宫甫毕不冝复兴大役民力已困折变何以堪之诏罢筑城而折帛减二千至今以为例张丞相浚兄滉自蜀来既除职与郡又赐出身公与张公同年相善劝其力辞张公廹世命难之即缴奏竟寝观望者乃指公论他事异同罢为提举台州崇道观公不以兵部尚书吕祉代刘光世统军合肥为然至是琼杀祉率全军数万人以去上记公言加集英殿脩撰八年四月召拜兵部侍郎公奏臣屡言规模先定乃可为国迁都大事也期年之间方进临安复退还浙辅弼重任也一纪之间下命相之制者十有四进退执政无虑二十余人规模安在上曰非不欲立规模正縁宰辅数易耳六月兼权吏部尚书十一月又兼史馆脩撰去冬金废刘豫使来议和秦丞相再相主之朝论籍籍公请询可否于众上乃令侍从台諌即日条奏公上疏数百言大防谓天方佑宋当自治以需天时屈膝事人非臣所知又率侍从极陈大计尝靣折中丞龙如渊曰逹视其所举君昔荐七人后皆北靣张邦昌今嗫嚅附防堕其计中他日必背君亲矣监察御史施廷臣擢侍御史太府寺丞莫将赐出身超拜起居郎皆上书迎合者翻黄下吏部公执奏曰故事迁除未有如此之骤力诋两人引疾卧家秦素厚公命楼炤问疾许直翰苑公曰今日进退在我迁官则在他人某惟有去耳秦语人曰张子公守政官职不能动也徽猷阁待制黎确赠官前参政李回追复职名公谓确等事伪楚而为之用并乞追夺其摄铨曹遇事不茍如此是冬和议成复河南陕西境土九年正月上以祖宗陵寝久沦异域诏公同光山军节度使开府仪同三司同判大宗正事士防修奉洒扫赐银绢有差以二月己巳陛辞自武昌信阳入蔡颍五月丙戌至安永军戊子朝谒诸陵庚寅修奉毕辛邜由郑歴汴宋宿泗淮南以归六月入对公奏频年陵下石涧渴竭使至而水流如故上惊异久之又陈使事十余条如谓刘豫初废人情汹汹而我斥堠不明坐失机防谓郦琼部伍皆西陲劲兵今在河南尚有收用新疆赋租已蠲而使命络绎推命支费犹用兵兴时例愿加裁损非甚得已勿遣使以寛民力上悉嘉纳七月除权吏部尚书首论官冗半年间授宫观岳庙九百余员坐縻廪禄虚理资考方议革铨选之防四川制置使胡世将升川陜抚副使成都谋帅上语宰相张某髙明练逹和政有守可寛西顾但朕惜其去耳台评朝论亦谓当留公力请行九月除寳文阁学士成都府【阙】特制金带以赐初加佩鱼宰相以官制为言而止公奏蜀困征徭臣当宣布徳意寛一路之民上曰岂惟本路凡四川寛恤悉以付卿又奏主和者达兰也今为其侄乌珠所戕势必输平乞道京洛关陜谒世将于河地共议邉计至则谓世将诸军今戍陜西馈饷虽寛如缓急何冝敛兵偹蜀口仍丐钱五百万缗为储积世将皆奏行之公以十年春至益与世将尺牍交驰讲画素定是夏敌果叛盟窥蜀吴璘及杨武郭浩大破之俘获万计其后公除西府蜀人唐文若草制云保蜀之功蓍先见盖谓此也十一年诏世将纳契丹降人公曰蜀地狭安能容且不鉴前朝常胜军乎世将奏寝其事蜀自用兵和预买匹布折估钱二引民已病之至是转运司廹饷军増至三道成都一路总七十四万七千有竒公言昨降度牒二千称提前引数适相当愿以此代输从之初公开府适承嵗旱大发积粟以赈饥民抚存黎雅蕃部禁戢贪吏开脩渠堰蠲落江田税决遣狱讼脩文翁旧学时与诸生讲论经防葺诸葛武侯庙杜少陵草堂新张乖崖祠政无不举蜀人大恱屡请代不聼十三年冬始命提举江州太平观时旧人往往以异同得罪公家居絶口不言世事取吴园先生遗编数百卷手自抄定又追先志斥俸余为义庄赡宗族自号云山老人二十五年冬秦丞相薨旧人在者皆起上首以帅乡部兼行宫留守司公事明年二月至金陵积嵗负内库钱帛钜万公悉奏免池有义子与父争讼守昏缪系父连年不决公请移廷尉黜其守居二年政成化洽进端明殿学士考课累转左中奉大夫二十九年夏召赴行在公奏金主迁都和好难保惟陛下儆戒无虞自反求治上喜曰久不闻卿议论良沃朕心是夕公腹疾暴作亟请休致上大惊用前执政礼除公提举万夀宫兼侍读公再移疾给寛假还乡数月疾平连有防趋觐公奏两郡土名分宜早定上曰朕懐此人矣人所难言开春当议典礼公顿首时风俗侈靡财用匮乏公劝上止北货之贸易省非时之赐予罢土木减冗吏躬行节俭民自冨足上嘉奨再三公遂言甲库萃工巧以荡上心酤良醖以夺官课教坊员数日増俸给赐赉耗蠧不赀上曰卿可谓责难于君明日罢甲库诸局以酒库归有司减乐工数百人正除吏部尚书侍读如故金使施宜生来贺三十年正旦命公馆伴宜生闽人公以首丘桑梓语动之宜生雅敬公颇漏敌情公乞早为之偹防疾复作力求纳禄词极哀切上命汤丞相思退留公公请不已转左中大夫加资政殿大学士致仕特给真俸公方去即降诏立皇子云明年冬起公再帅江东完顔亮已深入人情凶惧公不敢辞亮死褒复未和诏沿江帅守条具进讨恢复计人人驰志幽燕公独乞持重养威观衅而动已而诸将追蹑果无功寻以张忠献公代公命公奏事公言前日邉遽义当强起今惫不能支矣复提举江州太平兴国宫三十二年六月孝宗受禅御札召公道除同知枢宻院事公恳辞又遣子埏入辞上命中使赍手札趋朝许乘车至宫门给扶登殿问为治之要公言内治乃可外攘今天下事至众中外望治愿如祖宗及太上绍兴二年五月手诏命百执事赴都省给札条具上大喜御札畧云览焘所奏犁然有契于其令侍从台谏集都堂赐以笔札取当今事悉意以闻退各于其聼治之所尽率其属谕以朕意极言无隐于是士大夫平日欲言不能自逹者纎悉闻矣上皆亲阅标识急务付公防详公请择可行行之覃恩转左太中大夫隆兴元年三月迁参知政事公以老病不拜台諌交章留公上还公奏且命宰相谕防云朕不敢烦公以政姑为朝廷重可也公辞益坚上亦察其实病遂除资政大学士提举万夀观兼侍读防数视政府公援绍兴末例谒告将理上乃许之及家因求致仕诏从其请后二年而薨享年七十五赠宣奉大夫谥忠定爵自徳兴县男累封鄱阳郡开国公食邑通三千五百户食实封三百户后以子遇恩累赠太师娶程氏同郡徽猷阁侍制邻之女先卒追封秦国夫人二男朝议大夫荆湖北路提防刑狱公事垓朝议大夫广南西路提防刑狱公事埏分符持节皆有家法一女适邹忠公浩之子处州太守栩孙男十九人铸朝散郎两浙转运司干办公事赐绯鱼袋镇通直郎荆湖北路安抚司干办公事钰儒林郎福州録事军鐩承事郎鉴承事郎新差监鄂州在城盐税务锷鋐錝将仕郎铉镃镛錧錥錞錤键镗锜未仕孙女十四人长适周简惠公葵之孙奉议郎沿海制置司干办公事大辩次适王防简公刚中之孙承奉郎元老次适嗣秀王伯圭之孙宣议郎新添差淮西提举茶盐司干办公事希徳次适陈文防公康伯之孙通直郎佥书福州军事判官防公事景祖余尚防曽孙一人涛脩职郎除南昌府新建县主簿孙一人防公外和内刚临事有仁者之勇在蜀四年尤着惠爱百姓皆绘像以祀后帅李璆赞云公昔在蜀千载一人公今去蜀千载其身愿公再来以慰斯民盖实録也得谢复出以至大用俸赉往往积而不支平生清脩简静无所嗜好颇喜大书书得顔鲁公笔法望而知其为端人正士顕仁皇后神主公所题也有外制二十卷奏议三十卷杂著二十卷藏于家某窃惟公歴仕四朝始末可考早官成均学术行谊人已推之钦庙初政以议论气节有声馆阁被遇髙宗出入侍从越三十年知无不言而上不疑谊形于色而下不忌世论名臣推以为冠小人虽间不説终不敢妄有指议孝宗首从人望召寘二府将尽行平昔之言而公老且疾矣退休于家以夀考终歴观五十年间士大夫进退成败殆非一端盖时有险易道有屈伸或荣于前而辱于后或誉于上而毁于下求其常负重望始终全节如公者鲜矣宜有铭诗以信后世铭曰忠则不欺公则不私明则不疑正则不欹堂堂张公具羙在兹学识卓然气节随之时有难易心忘险夷遇事极言见义勇为如璧如圭表里无疵如蓍如计防无遗独立近班国之表仪久任两镇民之父师绍兴季年大政方咨公曰惫矣祈哀以辞孝宗纂承元老来思美疢益侵壮猷莫施位岂不髙人叹辰迟夀岂不遐人望期頥四朝遗直千载清规相彼先茔山川逶迤公所自卜是祔是宜斵石刻辞以永厥垂











　　文忠集卷六十四
　　钦定四库全书
　　文忠集卷六十五【平园续稿二十五】
　　宋　周必大　撰
　　神道碑五
　　敷文阁待制赠少师张公【邵】神道碑【庆元五年夏】
　　靖康阳九之厄强敌蹂践封疆荐食无虚歳继之刘豫枭鸣河南髙宗皇帝受命中兴文武大臣经营四方期雪讐耻而父母之念尤切于谓兵交使在其间每择忠义明辩之士问安沙漠项背相望十五年间能全节而归者惟鄱阳洪忠宣公歴阳张公及新安朱弁少章三人而已少章虽文士时以右选介别使不得専对惟洪惟张俱以儒学奋身官亲八坐日夜以忠言説敌敌必欲臣之二公握节不屈则放之苦寒不毛之地衣食往往不给久之其酋长或知慕乡稍遣子弟从之防赖以糊口如是一纪训诱涵濡转相告语知用兵弗戢自焚之祸迄成和好还徽宗梓宫归我太母人固知圣主之徳文武大臣之功而潜导驯致易暴为善此两公隂有助焉归拜白髪之亲其子某亦直立光顕然张公之子遇有旧数以故友朝请郎闻人阜民所述行实来请铭乃参考史氏序而铭之公讳某字才彦和州乌江人唐国子司业籍之后世儒家曽祖延庆祖补尝预乡荐父几郷誉尤髙赠金紫光禄大夫妣永寜郡夫人马氏公少传父学宣和三年登上舍第旋丁外艰建炎元年二月以廸功郎为衢州司刑曹事兼管检法议刑二年三月诏中外士民直陈时事公言有中原之形势有东南之形势今纵未能遽争中原冝进都金陵因江淮蜀汉闽广之资以圗进取不应退自削弱郡守胡唐老竒之三年给事中周望为江浙制置使逐捕苖传刘正彦过衢问唐老僚吏孰可用唐老荐公以充准偹差使贼平望入西府九月公改承奉郎召对防遣泛使公毅然请行假礼部尚书特转五官除直龙圗阁武臣杨宪副之二弟祁邴皆补官仍添差祁明州观察推官奉母以居公即日引道见敌监军郎君达兰于潍州逼公拜公不可执寘昌邑寻徙宻州柞山塞以兵守之四年夏公闻挞懒过宻以书抵之曰兵不在强弱在理曲直宣和以来我非无兵也帅臣初开邉隙谋臣复起兵端是以大国能胜之其后伪楚僭立羣盗蜂起曽几何时电扫无余是人心天意未厌宋徳也今大国复裂地以封刘豫穷兵不已曲有在矣达兰得书执付豫使用之公升堦揖豫以旧官呼之为陈君臣大义辞气激烈豫怒系之狱杨宪遂降阅半年豫知不可屈复以公送虏拘之燕山园福寺绍兴元年也公又为书言豫挟大国之势日夜南侵不胜则首鼠两端胜如养鹰饱而飞耳终非大国之势利欲以间豫守者宻以告敌取其书去益徙公东北千余里之中京后又北徙会寜府去燕三千里先是完顔旻死传其弟晟晟死旻之孙亶立三世颇厌兵慕文教后生从公者皆习诵执经授大义争馈钱谷布帛公自分终焉金尝肆赦许我使者因使归其乡人人占籍淮北得稍南惟公与洪公朱少章实言家江南十三年二月甲子金忽召三人者改馆馈许之南归公以四月辛未至燕洪公先在五月朱自云中至六月庚戌同发永平馆七月壬戌次汴京都亭驿道中有輶轩唱和集公为之序八月庚子对行在除秘阁脩撰主管祐神观公奉使时转五官吏部误冩无出身拟奉议良久方改朝奉郎公为上言前后使者如陈过庭司马朴胜茂实崔纵魏行可等皆徇国忘躯冝优恤其家崔纵之柩臣挈以来乞勅以奬忠义上虽下其章当路格不行寻讽御史论洪公斥守饶州公自以太夫人年七十谒告归觐方出门而谏官亦诬公在金不礼其副遂改台州崇道观居从其便非上意也十四年七月丁太夫人忧防食庐墓执防尽礼初公出疆遇秦丞相于昌邑以忠义相勉故公在防相与通问公因歴叙金有归渊圣及诸王宗室意劝其遣使迎请秦浸不乐十六年公服阕再奉祠十七年夏洪公以散官安置英州惧窜谪上书言臣使北时道遇秦桧教臣坚持使节臣得奉以周旋乂医官荣州团练使季子厚语臣云桧在中京尝代徽宗皇帝移书尼雅满述海上盟约及用兵讲和利害结好基此防曹勋缴进其书诏付史馆十九年四月遂除公敷文阁待制提举江州太平兴国宫磨勘转朝散朝进郎屛居萧寺食闲禄者十年二十五年秦薨上首起公知池州明年春至郡忽忽不乐逾时复请祠归道由广徳军假官舍居之六月丁酉公生朝也先一夕沐浴就寝诘旦家人起为夀安卧逝矣转朝奉大夫致仕遗表闻赠中奉大夫享年六十一后以子升朝累赠少师娶同郡李氏封令人前卒累赠鲁国夫人二十七年某月日四明西山母永寜郡夫人墓侧三子孝览朝议大夫通判平江府事孝曽朝议大夫直秘阁权福建路计度转运副使孝忠朝请郎权知荆门军三女长许嫁左从政郎临府司法参军沈洵而卒次适朝请郎权前知邵州唐准次适靳州贡士袁如晦亦卒孙男五人从之从政郎池州司理参军徽之将仕郎改之登仕郎元之将仕郎永之将仕郎孙女六人长适进士韩师魏次适进士卫葆余未嫁公平生孝友归遇郊恩徧奏诸弟后多顕者其在北方太夫人命犹子孝祥后公公归有子而钟爱孝祥异甚已而魁多士掌书命为时名臣诸子亦以才闻张氏之兴庶其在此公天资劲伟遇事慷慨酒酣耳悲歌愤激常以功名自许车驾留江上强敌逆臣连兵入防公冒险出使人皆危之及被囚拘畧无悔惧赋诗作文考评史传著述动盈编帙归献所闻纳忠于朝将有施为以偿素志既不遂叹曰身在异域视死如归为国事也今士大夫有告言连坐之风一或抵罪家破名灭竟亦何禆悉取旧稿焚之惟昼夜潜心经典学道日以有得无田无庐未尝过而问焉髙宗更化方且进用而公无意斯世矣惜哉遗文十卷盖公身后所裒者铭曰
　　中兴之功有隠有显险难外扞忧虞内殄赫赫将相公槐鼎铉单车孰乘宻指临遣艰难险阻维系转辗如沦蛟渊如探虎圈公曰不然蹈义者鲜忠信笃敬蛮陌可免诚心洞开古谊丕閳以渐以渍以聚以辩野惟或驯善意相勉迄溃于成绩效奚浅万里来归冝舒而卷谁其冒疾天则福善慈亲迎门温凊重展若弟与子流庆方衍超然死生彰厥履践昭以铭诗诏后悠缅
　　淮西帅髙君【夔】神道碑【庆元六年】
　　庐州髙府君屡帅邉天子闵其劳有诏赴阙防君移病请祠主管亳州明道宫者再升提举者一素爱庐阜之胜因母司徒氏于山南遂卜居于九江至是筑室山堂日与賔客对诸峯饮酒赋诗间舆疾从山僧游或累旬忘返意甚乐焉庆元四年八月十四日卒于家明年三月十日母茔之右讫事其孤叔献衰绖不逺数百里踵门泣且拜曰先君病甚命叔献云我昔遣汝乞尔祖母之铭于周益公且载吾家仗义来归及当时北叛盟始末详实我死汝必往求文刻之墓隧以成吾志叔献为是暂舍几筵以求惟公哀许某侍帷幄窃见孝宗皇帝内修政事欲扫穹庐而空之黄金招乐毅白璧赐虞卿未尝一日忘北向以君数画安邉辟国之防由是倚为长城鼎湖龙去君亦休矣于此深有感焉乃掇朝请大夫新成都府路提防刑狱王源状而次序之君讳防字仲一其先登州人曽祖鹏宣徳郎知陵府松滋县因任海州遂家昫山县妣周氏祖升隠居不仕妣许氏父溥赠中奉大夫妣令人赵氏司徒氏金人据中原绍兴十一年中奉举族归朝既讲和例遣还忧愤以没君自少读书过人文笔翩翩尝举于乡耻仕敌廷三十一年完顔亮谋入防君奉母航海来归特免文解魏胜起义克海州张忠献公都督江淮奏君卞州文学权昫山主簿母子得还里敌屡遣重兵攻城君为胜分守东壁躬冒矢石围解第功版授廸功郎隆兴二年割弃海内易太平州芜湖县主簿员外置郡守吴芾连委摄邑奏其治状乾道五年改赐将仕郎出身调荆门军长林尉六年上遣防使议陵寝君以封事列进取三十条陈北地山川险易将帅兵甲州县刍粮及阿固达以来用人得失赐对口陈方畧上大喜明日改承务郎添差安丰军籖判仍厘务八年诸司交荐召奏事至则分水塞为五军各置首领月给廪食责以教阅沿淮多盗北马上亲札禁止君请毋市驹对境以絶其风马牛皆纵使归大辟学舍邉人始知爼豆淳熙元年二月除直秘阁再任上宻谕君邉臣多言敌欲败盟适课者武功大夫陈琛告知亳州大盘弟千户者为敌所治欲委质本朝君力言生事误国不可听愿择将练兵以需机防上嘉纳之防幕官章驷诉本路漕张士元夺其爱妾下君究实当路右士元君直之坐易施州地隣黔播君欣然奉母以行值嵗歉馁死相望聚为义冢双花发其上大姓谭汝翼一方巨蠧诬侄杀人将论如法君平反之其人后生二子泣谢曰活我父母者公也汝翼寻以恶积抵罪秩满移知文州君先已单舸下峡五年入对除尚书度支员外郎嵗中徧摄五司宰士阙上欲用君宰相难之六年五月上亲擢司农少卿仓庾地卑君始梁空敷板米以不腐七年湖北谋帅上曰髙某有才除直龙圗阁江陵府嵗旱宴集馈遗皆罢力脩荒政劾守令奉行不防者闻隣路忠万二州易子而食即移粟万计泝江助之九年特转一官再任西南蕃罗鬼国在真宗朝尝来鬻马后为罗殿国所限有导其假道沅州蛮界互市如旧者君谓不可罢之徭人梁牟入省地刼民财君遣将擒捕而释其胁从江湖多剧贼君造飞江轻舠付神劲军盗发立得大姓吴氏囊槖亡命君破其家易置廵检寨距府十里有沙市镇大商辐辏居民栉比每患延烧君下令按大巷通水道凡可便人皆勇为之丁母忧十一年服除知扬州兼淮东安抚上念襄阳邉防尤重十二年正月加秘阁修撰帅京西襄恃三山为险而中岘居岘万二山之间下视府城君置栅种木积粮贮甲预为外御内守之计又疏水渠古迹溉民田日以强弩教神劲军适有防射鐡帘士已素习诏许附驻劄军试其艺多被赏者积木道迎劳及他郡互送钱八千缗增市战马置大安监防牝其中孶生蕃息用补骑军之阙一新学宫创阁奉御书治声转闻十四年二月进右文殿脩撰再任幕府益整暇与其属刘宗任□纂襄阳志四十卷该贯古今自为之序十五年八月改帅淮西君上书言敌常自庐入防如蹈无人之境非独地势坦夷正坐城郭不修乾道中虽筑十五里今浸隳圮谨圗上新城制度惟陛下亟圗之上遣漕臣王厚之総领张抑都统制阎仲偕来相视请如君言诏三司共成之居无何病足求去绍兴元年春徙知贑州嵗俭州县捕治丐谷者数百人诬以聚众君皆释之薄征缓刑就廪饥民以新城壁暇日率教授入学讲经义増置弟子员监司欲废并龙南县以避瘴疠君执卷而止二年再帅庐州道令奏事俄改明州兼沿海制置司事首置兵籍刺举将吏军政肃然库务以酒贳民追督高价君或蠲或代偿积以除大姓廹人至死君踈族适有居境内者请求不遂则以语动君君下之狱取防裁决人服其公犹坐削一官与邉郡四年春复帅庐君每念城役未竟于是裁节经费昼夜督视阅数月告成五年秋被召而君不能造朝三歴亳祠遂致其仕积阶至中奉大夫享年六十有一地在南康军星子县丹桂乡黄龙山先娶同里杜氏宣教郎磐之女继室以其妹并封令人五男叔旸叔豹叔夜皆早世叔献从事郎房州司理叅军叔夏将仕郎二女长适文林郎徳安府观察支使王頥次未行孙将仕郎庭瑞君事亲孝谨睦族有恩既分俸周从叔又官其子桐天资敏明遇事迎解长于论兵援古证今动数百言屡更方面所至内欲固圉外圗恢复孝宗尝曰卿功名中人也荐举属吏将佐近二百人后多知名有集十卷奏议三十卷铭曰
　　于皇孝宗徳侔周殷欲信威于北地遂摅愤于西京若时髙侯谋绍营平尝将屯于上谷亦驰至于金城何镃基之既立而机防之难乘未受呼韩之朝莫冩麒麟之形悼夫君而太息宣遗恨于斯铭惟兆宅之允臧偕康庐其永寜
　　吏部尚书郑公【丙】神道碑【庆元六年】
　　孝宗皇帝孜孜人才尤精择于初常曰一寘周行遂阶显用不审可乎既用矣察其直谅不欺则始终与之故二十六年间侍从多名卿吏部尚书郑公其一也公讳丙字少融上世当五季时自安陆徙家福州长乐县曽祖芳祖馗父遇世有隐徳公贵赠父宣奉大夫母王氏淑人公生頴异九嵗能属文日诵书万言绍兴十五年擢进士第补左从事郎平海军节度推官秩满充建州州学教授两安定郡王令裕令詪参知政事杨椿辛次膺知枢宻院事贺允中皆号名臣公适在所交章以荐改左宣教郎辛尝语公官职易耳使人尊仰实难公服膺焉入为太学録以父忧免二十二年内禅转奉议郎为国子监主簿诏求直言公上从谏逺佞勤政用人裕民练兵六事防辛公为御史中丞辟公检法官隆兴元年十二月迁监察御史金亟求成朝论不一公谓不可遽信明年六月出提防荆湖北路刑狱权摄之禁方严荆襄制置使沈介用待次官行江夏令邉事方殷信阳军守臣阳委印赴制司公皆持檄镌诘介怒奏乞引避上不得已下迁湖南提举常平茶塩乾道元年直章贼李金防郴州焚桂阳军尹寛起寜逺县以应之衡迩贼巢提刑托行部避其锋常平亦置司在衡公兼程疾趋督州将治城训兵复谕常寜县世忠洞常首李昂霄发壮丁御贼民恃以安公劾郴桂守弃城乞鄂军济师粮饷不足发义仓佐之贼平协助为多二年春乡人林安宅为諌议大夫素不相合求主管台州崇道观三年起为成都府路转运判官勅监四川类试革挟书继烛之虞丞相允文以枢臣为宣抚使集四路漕议事盛称公贤还朝荐召六年正月入对上喜曰卿初御史也除尚书礼部员外郎时陈正献公俊卿与虞公为左右相髙选王邸讲读官公直讲王府与芮晔李顔頴刘焞四人并命陈公去公亦出为江西转运判官道直秘阁改河南提刑有防招振华军二千帅司欲速至湼士人公立命改正浏阳县嵗歉豪右移粟售他境乡民纷竞尉以啸聚张大其事漕调兵追捕归罪团长陈淮下之狱公亟约常平司出米数千石弹压赈济杖淮释之漕有内援奏公姑息贬秩一等而罢众论不平复提防广东刑狱适漕兄弟为经畧使公引嫌移使西路逺方官吏不奉法公深行瘴乡一裁以正邕守重赋敛得公束约请祠去归正官沙世坚素武勇坐賍决配静江部有剧贼未获公谕世坚立功赎过世坚馘渠魁以献公为奏稍复其官后平李接以总管守宜州一路頼之闽部塩防壊上雅信公徙本路转运副使公知福之岭口【阙】头海口三仓本钱不继命积钱对儥又汀剑等号上四州髙估抑售公委邑令置塲支卖科扰顿絶至今守其法淳熙四年召为吏部郎中逾月兼中书门下省检正诸房公事议者谓旧法命官诉雪罪犯一嵗别勘三嵗别定以防枉挠乃者有司惮烦须【阙】元勘官伏其误始许改正实抑之也章下三省公谓复旧便执政曰上意似不然公厉声曰事当问理若逆探上意而逢之岂大臣事乎执政怒徙公大理少卿五年二月也寻充御试编排官即殿幕擢秘书少监累转朝散大夫车驾幸省转朝请大夫靣赐金紫明日进秘书监不数日兼权中书舍人防諌议大夫萧燧论夔帅李景孠贪虐而大臣庇之于是参知政事赵雄谓燧误信蜀人谤书既捕治其人因改燧刑部侍郎寻出知严州公言防諌弱奸邪反屈抑而去岂国家之福耶六年轮对奏乞四川襄汉江淮置三大帅择曽任二府有文武威望者各当一靣复列上五一曰取士代笔传义出行富人以贿得科第二曰养兵冒名寄籍阙额不补懦弱不汰一有草窃輙动御前之军三曰理财以横敛预借重折苛征为能四曰刑狱放纵大辟淹防奏案五曰荐举非权要请托则谬举亲旧羣至殿陛徒有引騐之名上甚嘉纳牓选徳殿御屛之上真拜中书舍人公疏官冗赏滥卿监丞薄事简备馆职史官至二十员学官书局各以十数监司郡守叠授三政参议归正添差养老将校充满外路东宫彻章馆阁进书杂流厮役例霑赏典曰宠龙曰应奉开河脩堰并赐蠲赋旡时推恩他司钱物漕乞移用尉不捕贼诡奏有功张大虚声横被醲赏累数百言上批赏功迁职不以滥予丙言是也给舍寓书牍宜随事以闻又论防諌独员无助察官不应専取歴知县人未几召用顔师鲁张大经刘国瑞皆二千石郡刺史有声者圣政日厯中兴防要成连转朝议中奉大夫七年五月除礼部侍郎仍兼外制公言司封法不许以官回授封赠比多援例下至秘书省吏以无用之减年亦得之请一切勿行诏可八年吏部尚书王希吕知贡举公及侍御史黄洽副之有沮公者谓丙洽皆福州人上曰恐有偏邪然皆无私暨揭榜三人同对上曰考校甚公逺方得人虽不分路可也转中大夫兼给事中时遴待补太学法公视临安府学籍许试者三百余人防士羣诉台諌宅至夜喧集公第公入奏待罪先是春坊陈年女嫁大姓裴良珣良珣醉死其兄良显诉年女利其富死有寃状事下临安语涉年府尹不敢治上令送大理寺朝士有为地者诏转运司先审责良顕不实反坐乃施行公驳奏语侵临安且曰愿少存国法为子孙万世之业竟送大理至是尹訹冒试人使逞恨上批无罪可待令究其首者尹谓公芘闽人不当深治上怒语宰执呼尹谕防卒杖丁如植编管隣州前户部尚书韩彦古负气多援公因其起废极口诋之至云仰累圣徳他日入谢因言论事欲激切语或过当望陛下恕罪上曰朕自喜给舍得人枢宻使王公蔺时为宗正丞亦为上言今日不欺陛下惟郑丙惜其【阙】莫助之耳九月兼左侍郎乞文武添差官并不厘务有郭世苹寻医嵗满参部法当察脉毉有恃力受其贿公执送棘寺铨选清平无敢干以私九月进权吏部尚书同修国史九年正月上辛执政当祈谷有故以侍从摄上特差公寻兼侍读取陆贽奏议切时者反覆开陈进司马光五规范祖禹帝资一览尝乞勿听妄献利害纷更庶事又论治賍吏太寛上并以为然次日举二事谕宰执有安静之褒八月正除吏部尚书转大中大夫公常曰范镇六十三歳致仕吾已迟一年上章请去十年二月除龙圗阁学士知建寜府政尚严明千里肃然浙东谋帅移知绍兴府以臧否郡守后时降中大夫上锐更法手札访公欲通差官理民部公谓通差害多着令里正専掌盗贼烟火比来邑官责以应办至于破产若以免役钱募耆老供他役则善矣攒陵勅使【阙】驿辅藩多权豪公不少假借郡起造讪公闻请祠上初不许适谏官亦部人助以风闻竟提举江州太平兴国宫皇城逻卒因诬公载官米万斛而去漕遣其属赵善后覈实无之上语执政使郑丙有是则今日无人可信矣秩满再提举隆兴府玉隆万夀宫转通议大夫起知泉州光宗登极语宰执曰侍御史胡晋臣言初政当召用人才如郑丙张大经杨万里是也寻诏公年徳俱髙践敭滋久进端明殿学士公应召上封事数千言以谨始为戒遇覃转通奉大夫治泉如治越或劝从寛公曰惟有徳者能以寛服民吾固非用猛者然嫉恶有素岂以晚节防所守哉阅半年改知潭州言者沮止易太平州固辞复提举兴国州转正议大夫绍兴四年引年致仕转正奉大夫时史丞相浩汪尚书大猷沈参事枢右司郎中周颉与公皆同年进士退休于二浙诗筒唱酬人竞传之俄属疾屛医药以后事付家人而逝五年八月十四日也享年七十有四赠金紫光禄大夫子升朝特进爵安陆郡开国侯食邑一千八百户实封百户妻淑人柯氏同郡右文殿修撰裴之孙前卒以庆元二年十一月十二日合于懐安县沙溪之原三子頥孙故奉议郎通判辰州龄孙故承务郎监潭州南岳庙庆孙承务郎三女长适朝奉郎知吉州太和县卓洵次适通直郎知汀州上杭县萧辂次适廸功郎道州司法叅军柯谦宗孙男五人安祖似祖并承事郎扬祖通仕郎余防孙女三人长适廸功郎新泉州徳化县主簿叶莫公学术纯正文辞赡缛有家集外制奏议讲议三十卷居乡接物极其和昜当官立朝则气节凛然上深重之是时缴驳之任不由进拟公常以贰卿兼领感激尽言数犯贵要之锋在铨部抑侥幸惩奸欺盖余事也尝荐萧公燧胡公晋臣罗公防后俱至二府可谓知人其他如李焘之博洽刘国瑞之清正林栗林枅郑湜之刚方唐仲友之学问援引不少置善类归心焉某在绍兴间继公为太学録晚同朝久意气相投防都司用私意治王定国冐归正赏予按都督府文书辨其误公奏都司方举职政府乃欲沮之其不党同类此公之卒頥孙以刻见属而不果今卓君示公友壻林御史采所状行实乃参以闻见碑公墓道其铭曰
　　维南有闽山环水聚是生良材接武王所挺挺郑公如松之乔硕大坚刚嵗寒后凋持节典州彰善瘅恶既锄吏奸亦蘓民瘼帝思其贤禁宻以骞守正触邪知无不言举朝籖阶当宁眷顾何待弼直乃为圣遇昔者汉武明于知人欲称汲黯近社稷臣相行将青任非不宠孰如九卿敬礼加重以今准古庶其似之匪直公褒阜陵是思



</div>
    <div class="pagination">
<a href="文忠集（宋周必大）_page49.html">上一页</a><span>...</span><a href="文忠集（宋周必大）_page45.html">45</a><a href="文忠集（宋周必大）_page46.html">46</a><a href="文忠集（宋周必大）_page47.html">47</a><a href="文忠集（宋周必大）_page48.html">48</a><a href="文忠集（宋周必大）_page49.html">49</a><span class="current-page">50</span><a href="文忠集（宋周必大）_page51.html">51</a><a href="文忠集（宋周必大）_page52.html">52</a><a href="文忠集（宋周必大）_page53.html">53</a><a href="文忠集（宋周必大）_page54.html">54</a><a href="文忠集（宋周必大）_page55.html">55</a><span>...</span><a href="文忠集（宋周必大）_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
