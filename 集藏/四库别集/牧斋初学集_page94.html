<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 94 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 94 页/共 115 页</h1>
    <div class="content">
    （跋汤公让《东谷遗稿》） 
    吾七世祖竹深府君，节侠有文。于时名人如晏铎振之、聂大年寿卿、方荣华伯、刘溥原博，皆定文字交，而于汤胤公让为尤深。今《东谷遗稿》所载《永福庵记》《奚浦观音堂碑》，为府君祖父作也。《振德堂记》《铁券歌》，为府君兄弟作也。《平轩记》《竹深堂水月舫》诗赋，为府君作也。公让为东瓯襄武王诸孙，尝大署其厅事曰：“片言曾折虏，一饭不忘君。”力战死虏之后，题诗驿壁，词翰凛然。而其生平倾倒于吾祖若此，此可以知吾先德矣。公让在景泰十才子，名亚刘原博，故以《东谷遗稿》次《草窗集》，合为装潢，并录家乘中诗文《遗稿》所未载者，以备吾家之故云。天启四年六月后人谦益谨书。 

◎跋颜鲁公自书诰 
    鲁公以精忠大节，不容于本朝。元载既诛，又为杨炎所恶，代宗山陵毕，授光禄大夫太子少师，依旧为礼仪使。此告云建中元年八月廿八日下是也。《旧书》以谓外示崇宠，实去其权。明年，卢杞尤忌之，改太子太师，并罢其使。又明年而有许州之行，君子之不能胜小人，与小人之善祸君子若此。德宗号英主，受炎、杞辈牢笼若出手掌，何也？此告流传至今，虽悍夫弱女见之，皆知改容敛手。然当日之事，回环思之，犹可为感激流涕也。崇祯四年八月廿八日，谦益拜观谨跋。 

    （记《清明上河图》卷） 
    嘉禾谭梁生携《清明上河图》过长安邸中，云此张择端真本也。卷首有五言律诗一首，题云“赐钱贵妃”，下有内府珍图之印，又有“清明上河图”五字。卷尾有“天辅五年辛丑三月十日观”十一字。按：金太祖天辅五年辛丑即宋徽宗宣和三年也。若宋人题此，则不应以天辅记年。若金人所题，则当是时阿骨打继杨割而起，方与辽日寻干戈，其所谓文臣，仅杨朴、高庆裔、高随等三四人，荜路蓝缕，何拈弄文墨？宋虽与金通问马政，赵良嗣辈国书信使，浮海往还，皆讲论夹攻割地之事，此卷何以得入金源，而有天辅五年之题识耶？靖康二年，少帝在青城，金人尽索法服玉册五辂九鼎之属，及国子监书版、三馆秘阁四部书、太常礼物、大成乐舞、明堂大内图，以至乘舆服御珍玩之物，辇致军前。此卷或因以入虏，则题识当在天会以后，不当在天辅也。大梁岳跋尾，谓“清明上河图”五字，为宋道君书，而定以为道君之书。金主之印，殊未可信。或云五言诗盖金章宗之作，尤非也。章宗所幸李元妃，性慧黠，知文义，即陈刚中所咏《李妃妆台》者，章宗何以不赐李而赐钱？《金史》所载章宗诸妃，亦无钱姓。此卷向在李长沙家，流传吴中，卒为袁州所钩致。袁州籍没后，已归御府，今何自复流传人间？书之以求正于博雅君子。天启二年壬戌五月晦日。 

    （题詹希元楷书《千文》） 
    中书舍人新安詹希元以书法著于国初，尝楷书《千文》，字大如手掌，好事者摹刻行世，常侍刘君潜熙所藏┑是也。希元之后为永嘉姜立纲辈，后生习书者皆贱简之，以为佐史之笔，几用以蜡车覆瓿。余则以为希元之书遒劲整栗，视近代名家，反为胜之。妄庸之徒，目无古人，往往窜叔重之《解字》，诋羲之为俗书，于詹、姜乎何有？繇君子观之，讹谬成种，迷妄相仍，书学亡而书法亦弊。曾不如詹、姜佐史之笔，犹庶几乎六书之彖特，分隶之蜾蠃也。立乎今日，以指国初，制度文章，莫不有高曾规矩之叹，岂独翰墨一小技哉！后汉宦者汝阳李巡白灵帝与诸儒共刻《五经》文于石，于是诏蔡邕等正其文字。自后《五经》一定，熹平之刻石经，儒林传之以为美谭，而不知其原本于巡也。刘君博学多览，精研六书，表章希元之书为后生楷则，其亦有汝阳之志乎？呜呼！世之学士大夫，亦可以劝矣。 

    （书中书科书卷后） 
    今人书法多涂雅结蚓。又每自书所为诗文，往往如鸟言鬼语，使人展卷茫然，不可别识。昔人诗云：“醉来黑漆屏风上，草写卢仝《月蚀诗》。”良可一笑也。此卷皆宣、政间书史之笔，遒谨可观。且所书皆古人诗文，偶一展玩，如人当裸裎同浴时，忽见抠衣整冠者，不觉为洒然变色易容。於乎！此亦可以观世矣。 

◎跋董玄宰与冯开之尺牍 
    冯祭酒开之先生，得王右丞《江山霁雪图》，藏┑快雪堂，为生平鉴赏之冠。董玄宰在史馆，诒书借阅。祭酒于三千里外咸寄，经年而后归。祭酒之孙研祥以玄宰借画手书装潢成册，而属余志之。 
    神宗时，海内承平，士大夫回翔馆阁，以文章翰墨相娱乐。牙签玉轴希有难得之物，一夫怀挟提挈，负之而趋，往复四千里，如堂过庭。九州道路无豺虎，远行不劳吉日出。呜呼！此岂独词林之嘉话、艺苑之美谭哉！祭酒殁，此卷为新安富人购去，烟云笔墨，堕落铜山钱库中三十余年。余游黄山，始赎而出之。如丰城神物，一旦出于狱底。二公有灵，当为此卷一鼓掌也。 

    （跋董玄宰书少陵诗卷） 
    陶仲璞守宝庆，强项执法，获罪岷藩，罢官还滇南。舟中无长物，惟董宗伯所书《少陵诗》一卷，是其生平所宝爱者。藏┑箧衍，出入怀袖。郁林太守以廉石压载，以此方之，彼为笨伯矣。宋人有渡江遇风者，悉索舟中宝玩畀之。风益急，最后以黄鲁直书扇投之，立止。江神故具眼如此。其视此卷，安知不宝重于南金大贝乎？仲璞其善藏之。 

    （题长蘅画） 
    长蘅每语余：“精舍轻舟，晴窗净几，看孟阳吟诗作画，此吾生平第一快事也。”余笑曰：“吾却有二快，兼看兄与孟阳耳。”长蘅没后七年，从昭彦见此幅，为之慨然。遂题数语，使后之观者，不独赏绘事之妙，亦知其虚怀好善，不自以为能事，真有前辈风流也。乙亥新秋日题。 

◎题刘媛画大士册子 
    吴道子画佛，昔人以为神授。今观刘媛所画大士，岂亦所谓梦作飞仙，觉来落笔者耶？沈生乃得此嘉耦，岂非宿缘？萼绿华降羊权，南岳夫人曰：“冥期数感，亦有偶对之名耳。”东坡云：“羊生得妻如得风，握手一笑未为辱。”殆谓沈生夫妇也。 

    （跋《一笑散》） 
    此书传自秦酉岩氏，秦疑为康浒西之笔。余则定为章丘李中，以所载沉醉东风，有“传自吾章弭少庵”之语。且熊南沙、王遵岩、唐荆川、陈后冈皆中之友，与浒西不相及也。家有中闲居集，贮书楼壁角中，发而观之。中归田后，专肆力于词，自制六院本，总名之曰《一笑散》，此书之所繇名也。其自序以谓无他长，独长于词，远交王氵美陂，近交袁西野，足以资而忘世，乐而忘老。故此书称氵美陂、西野为多。又曰：“借此以坐消岁月，暗老豪杰。”呜呼！其尤可感也！何季公者，酉岩之友，读书好古人也，亦手钞此书。余从其孙士龙借看，题其后而归之。辛巳良月望日记。 

◎题徐阳初小令 
    里中徐生阳初，属其族子于王以所著小令示余。余方摊书病卧。客有善讴者，使之按节而歌。歌竟，病霍然良已。盖余方有幽忧之疾，欷烦酲，而阳初词多呜咽感荡，如雄风之袭虚牝，宜其能愈我疾也。 
    阳初博学能诗，妙解宫商，工于填词度曲。所制红梨花院本，穷日落月，身自教演。高则诚作《琵琶记》，歌咏则口吐涎沫不绝，按节拍则脚点楼板皆穿。阳初庶几似之。词曲虽小道，求其清新华艳，负歌山曲海之名，亦岂易言哉！昔人言关汉卿杂剧可继《离骚》。汉卿仕元为太医院尹，一散吏耳；马致远为江浙行省属，张小山以路吏转首领官，郑德辉杭州小吏，宫大用钓台山长。元时中外雄要之职，皆其国人为之。中州人每每沈抑簿书，老于布素，穷困不得志，其词曲独绝于后世。阳初，秦川贵公子，连蹇坎轲，故能以词曲显。于王亦恨人也，与阳初独深。吾益以此知阳初矣。 

◎题程孝直《印籍》 
    私印之作，独盛于元吾子行，《三十五举》言之最详。而赵子昂、陆友仁辈，靡不究心于此。盖印文虽一艺，实原本于六书。六书之学，自非上窥六经，下穷小学，其有能贯穿者鲜矣。吉日之题，岐阳之鼓，仲山甫之鼎，以至于欧阳永叔、赵明诚之所录，洪景伯之所释，朱伯原之所编，苟不荟蕞而通之，则下上千古，其能免于驳乱混淆者亦鲜矣。然则非博雅君子，深思而好古者，印文亦胡可轻议哉？吾友嘉定程孟阳有子曰士颛，字孝直，善擘窠大书，且志篆籀之学，以所摹印章见视。余观世之篆刻者，人自为谱，几如牛毛。喜孝直之有志于此，而又欲其进而之古，学吾、赵之学而不以一艺自小也，故书此以告之。 

    （跋朱水部诰命墨刻） 
    唐徐浩所书朱巨川告，余曾见之于长安。盖唐人最重告命，往往令攻书者为之。开元中，加皇子荣王已下官，诏宰相张九龄、裴耀卿、李林甫，朝士萧嵩等十二人，就集贤院人书一通以进。而颜鲁公所受诰及父赠诰，皆公自书。浩为肃宗中书舍人，当时以谓遣辞赡敏，而书法至精，故足宝也。吾同门友朱水部，恭遇两朝霈恩，三受宠命，皆出翰苑巨笔。而最后则吾师高阳公之辞也，水部隆重其事，乞董学士玄宰书之，而斫石以传于后。余不知学士书法于季海何如？第巨川告辞，寥寥简质；而水部所得，则极铺张扬厉之致，此亦古今文章之流别也。余承之当制者几二载，窃叹于斯久矣。承水部之命，漫书于跋尾。 

◎书黄宫允石斋所作《刘招》后 
    古人之文，未有无为而作者。无为而作，虽作而不传，传而不久，不作可也。余少时读苏子繇《三宗汉昭帝论》，忽易其文词，窃疑吕成公不当录之于《文鉴》。已而深考之，子繇为此论。当哲宗初元之时，人主方富于春秋，冀其学道爱身，祈天永命，而托论于三宗昭帝，忧深虑远，古之大臣献《金鉴》而箴丹者，殆未有以过。此吾以此益信古人之文，断无无为而作者。而少时之轻于持论，为可愧也。漳浦刘渔仲挟游吴，经年未归。黄宫允石斋作《刘招》以招之。其文仿《大招》《招魂》，而其缠绵恻怆，起兴于朋友，而托谕于君臣之间，则亦屈、宋之遗也。今之名能文章者多矣，如宫允之斯文，吾以为古之有为而作，作而传，传而可久者也。崇祯九年三月，常熟钱谦益书其后。 

◎跋练君豫中丞诗卷 
    余屏废家居，君豫开府秦中，逢人辄问余起居，且有知己之言。余入请室，访君豫旧游，壁间残墨如盘蜗结蚓，漫漶煤土中，每低徊拂拭不忍置。周淮安，君豫之乡人也，出其中南诗卷示余。是时秦寇未，羽书旁午，乃为中南三日游，从容赋诗，亦所谓好以暇以众整者乎？当国者借疆事钩党，君豫槛车急征，而秦寇益蔓延不可为。读此诗，尤可以三叹也。君豫荷戈瘴乡，其老谋壮事具在。一旦起行间，为天子汛扫蚁贼，凯旋入秦，赋诗志喜，有如韩退之所云“日射潼关四扇开”者。当并此诗刻石流传人间，余尚能Г笔以和之。 

◎题张子建《奇游草》 
    唐人论诗，每云工于五言。五言工，不必问七言也。今体工不必问乐府、古诗也。今人篇什，自赋、骚、乐府以下，无不胪列，如五都列肆，货物充刃。过而问之，无可著眼者。灾木费纸，良可一笑。泾上张建元字子建，以诗示余。余苦爱其五言今体，如云：“烟香归草霁，日隐贷松凉。”“落催游子，花残失故人。”“石香浮露气，松影落溪声。”“鱼龙争积气，天地避朝曦。”“空江闻雁剧，疏树领秋多。”清新深稳，有言外之味。置之刘文房、司空表圣集中，殆不可辨。子建勉之。深造自得，他日称“五言长城”，亦可矣。兼工而不足，固不若专诣而有余。今人之不及古人，此亦其一端也。 

◎题项君禹雁字诗 
    《雁字》诗，唱于楚人龙君御、袁中郎、小修，海内属和者，溢囊盈帙。其在吾吴，则嘉定唐叔达为最工。叔达之诗，不拘拘于模拟，比物连类，纵横络绎，标举于意象之外，而求工者反失焉。余尝语程孟阳：“叔达之诗，亦诗中之雁字也。”孟阳以为知言。李项君禹亦为雁字诗，意象开拓，约略如叔达，而荟蕞百家，穿穴琐碎，殆有加焉。诗家之称咏物者，如郑谷之《鹧鸪》、袁凯之《白燕》，皆七言五韵而止。若夫极命庶物，原本篆籀，衍造化之生机，扶文人之灵府，未有如近日《雁字》之盛者也。君禹诗固当孤行于世，盍亦悉索同调，都为一集，为《雁字》之瑶林玉海乎？君禹笑曰：“吾与秋潭老人于折脚铛边拈《雁字》诗，作没意味话。雁过长空，影留寒水，无作延津刻舟人，为老人所笑也。” 

    （又题项孔彰《雁字》诗） 
    诗而至于咏物，咏物而至于雁字，此诗中之诗，画中之画也。《雁字》诗唱于楚中。秋舷老衲与李诸君更相讠州和，卷轴粗于牛腰，而孔彰诗后出而弥工。吾观孔彰画《后招隐图》，苍茫荟蔚，备极山川林麓晴雨晦明之妙。发之于诗，气韵生动，传模移写，使人徘徊吟咀，如度雁门、遵衡阳，亲见其飞翔行列，萦回于楮墨之间也。古人诗画，无取于多。袁海叟《白燕》诗月明雪满二语，三百年词人不能及其仿佛。郭忠恕之画最为宝重者，山亭一角，远山数峰而已。诗耶画耶？诗中之诗，画中之画耶？微孔彰吾谁与言之？癸未正月。 

◎题张日永诗草 
    乐清张日永渡江应省试，裹十日粮，徒步访余虞山，且将游福山，观大海，望狼五山而还。余甚壮之。吾邑僻陋，在东海之隅。在昔名贤东游吴会者，未尝过而问焉。然吾观杜之《壮游》曰：“东下姑苏台，已具游海航。到今有遗恨，不得穷扶桑。”安知其不尝问渡于斯，望涯而反欤？文文山自真州浮海而归，亦取道于此，有诗在《指南集》中。张吴之季，陈敬初海道出师之诗甚夥，即九四入吴故道也。日永舟中读文山希古之集，为诗以吊之，忾然有旷世之思。今之观海而还也，望洋击楫，吊古悲歌，志节当益豪，诗当益壮，安知不为少陵之《壮游》乎？ 

◎题李长蘅书刘宾客诗册 
    壬申秋夜，梦与长蘅遇于濠、淮间，隔船窗相语。顾视舟中，笔床砚屏，位置楚楚。同游三人，幅巾道衣，皆有韵致。余问长蘅：“兄今笔墨之债，约略尚如生前乎？”长蘅曰：“甚苦。今早正受人刺促，纸燥笔枯，心痒痒不耐。故出游耳。”观其意思洒落，故知不堕鬼趣，却未知所与同游者为何人也？乐天哭梦得诗云：“贤豪虽没精灵在。”此语信然。偶阅长蘅所书梦得诗册，漫记于此。嘉平九日，书于荣木楼之残雪下。 

初学集卷八十六 

    ○题跋（四）（书金陵旧刻法宝三书后） 
    金陵少宗伯殷秋崖先生手订《楞严解》十卷，采录《华严合论》为《约语》四卷，又得《宗镜会要》于长干精舍，锓梓行世。又七十有余年，而滇南陶仲璞太守获其版于公之诸孙，将募送嘉兴经藏，以广流通，而属余书其事。 
    当嘉靖中，士大夫之崇信佛乘者，公与故太宰陆庄简公为最。陆以弘护金汤为能，而殷以精研性相为要，皆法门龙象，自具金刚眼睛者。近世魔禅横行，聋参哑证，瞎棒胡喝，世尊四十九年所说，彼将束之高阁，屏为故纸，而何有于此三书乎？宰官长者，影慕禅宗，互相唱叹，以为甚难希有。经所谶佛法将灭，魔子出家，师子身中虫，还食师子肉，正为此辈授记也。今者狂焰少息，病根未除，正须昌明宗教，以扶元之药，治狂易之症。譬如奴寇交讧，生民涂炭，必差择兵将，储亻待粮食，然后可以为扑灭之计。欲救魔禅，则此三书者，亦佛法之赀粮兵食也。佛言乌洛迦蛇最毒，尝患毒热，以身绕旃檀香树，其毒旋息。魔禅如毒蛇，三书如旃檀香树，流布津梁，此末法中第一义谛。世岂无如陆、殷两公深心尘刹者乎？仲璞为龙湖高足弟子，而时时抵齿于三峰禅，余尝以裸国解衣讽之。今观其沈酣于三书，汲汲然欢喜赞叹，知其眼光烁然，不为波旬只手所障也，喜而为之证明如此。癸未正月，聚沙居士书。 

◎跋傅文恪公大事《狂言》 
    近代馆选，丙戌、己丑为极盛，诸公有讲会，研讨性命之学。丙戌则袁伯修、萧允升、王则之，己丑则陶周望、黄昭素、董思白及文恪公，幅巾布衣，以齿叙，不以科叙，词林至今以为美谭。 
    文恪公温文静退，光风淑气，熏然袭人，不以讲学树坛，而其学视诸公为尤精。每谓昔人移头换面，是学问中穿窬手，于单传直指，深信不疑。然实死心于儒门，乃能穿穴逗漏，打破漆桶。非如今人影掠话头，从鬼窟中作活计也。《狂言》谓大慧大悟一十八遍，小悟不计其数。元晦先生及伊川、横渠、我朝罗整庵，虽尝学禅，微有所见，安能透彻如许。又谓阳明、龙溪尚未了向上一著。独知一念，禅家谓之独头无明，盖无量劫来生死本也。须知有向上事，将此生死根本转为涅妙智。阳明云：“无声无臭独知时，此是乾坤万有基。”认此为极则，毫厘千里矣。此公之心学也。考公之为人，绳趋矩步，进寸退尺，作《省心记》记过差以自省曰：“平生亭亭楚楚，以丈夫自雄，乃为百欲作臧获，驱之禽兽之群。”又云：“今之谭禅者，皆宗赵大洲，只贵眼明，不贵践履之说。终日谈玄说妙，考其立身制行，辞受进退之际，无一毫相应者，乃反贬剥周、程。岂知彼在塔中安坐，而我乃遥说相轮耶？”因病发药，箴砭乾慧口鼓之流，可谓至矣。读公书，正宜于此处著眼，庶可谓学佛作家，不负吾师一片老婆心也。 

    （跋雪浪师书黄庭后） 
    余少习雪浪师，见其御鲜衣，食美食，谭诗顾曲，徙倚竟日，窃疑其失衲子本色。丁未冬，访师于望亭，结茅饭僧，补衣脱粟，萧闲枯淡，了非旧观。居无何而示寂去矣。师临行，弟子环绕念佛。师忽张目曰：“我不是这个家数，无烦尔尔。”嗟乎！师之本色如此，岂余向者号嘎儿童之见所能相其仿佛也哉！读师所书《黄庭经》，当知与五千四十八卷一切法宝等同无异。虽然，作如是观，所谓又是一重公案，非师本色矣。◎跋憨山大师《大学纲领决疑》 
    此憨山大师所著《大学纲领决疑》也。大师居曹溪，章逢之士，多负笈问道，大师见举子身而为说法。今年过吴门，举似谦益曰：“老人游戏笔墨，犹有童心，要非衲衣下事也。子其谓何？”某闻张子韶少学于龟山，窥见未发之中。及造径山，以格物物格宗旨，言下叩击，顿领微旨。晚宋称气节者，皆首子韶。由今观之，子韶抗辨经筵，晚谪横浦，执书倚立，双趺隐然。视少年气节，殆如雪泥鸿爪。非有得于径山之深而能然耶？然径山以物格折子韶，而大师欲遍摄今之为子韶者，愿力不同，其以世谛而宣正法则一也。扁鹊闻秦人爱小儿，即为小儿医。今世尚举子，故大师现举子身而为说法，何谓非衲衣下事乎？子韶尝云：“每闻径山老人所举因缘，如千门万户，一蹋而开。”今之举子，能作如是观，大师金刚眼睛，一一从笔头点出矣。 

◎书宋文宪公壁峰禅师塔铭后 
    《金陵梵刹志》载嘉靖元年《碧峰寺记》云：洪武五年壬子，敕工部黄侍郎重建。先是碧峰禅师奏上建寺请名，高皇帝御赐号，因以题寺。按建寺之年，即禅师示寂之岁也。宋文宪碑文，立于次年癸丑七月既望。何以不载建寺缘起，章明法门盛事耶？国初工侍仅黄立恭一人，考之《钦录集》，洪武二十年五月，鞍辔局大使黄立恭于大庖西奉圣旨至。二十一年戊辰，御制《修报恩寺塔记》，始称工部左侍郎黄立恭，昔本技流，今职工部。安得于五年先官工侍耶？记称师弃发存须，出使西洋诸国，授爵固辞。俗所传《西洋记》，称碧峰同三宝太监下西洋事，盖委巷小人之语，寺记殆承此讹也。郑和等使西洋，始自永乐七年，师示寂久矣。如有之，则文宪于天界昙公记奉使西域事甚详，何独略于师耶？《记》又称师祈雨灵异，为真人所谮，投之水火无损。后辞归西域，巳时陛辞，期午时出潼关。是日以上赐袈裟，遣守关吏奏上。师生于乾州名族，而曰西域胡僧。示寂金陵，茶毗聚宝山，而曰辞上西归。师世寿六十五，而记称高帝赞碧峰像云：年逾七十几。益又谬矣。国初大浮屠，惟碧峰最著，流传神异，未易更仆。寺记所载，皆非实录，他可知已。示现微权，与诸法实相无二。末法无正知见，往往以神通相眩惑，请以文宪塔铭正之。 

◎跋善继上人血书《华严经》后 
    半塘寿圣禅师藏善继上人血书《华严经》，故学士承旨宋文宪为序赞，新安有谢陛少连者，为之跋尾，备载此经去来事。而曰永明师一转为善继，再转为文宪。以文宪为善继后身，误也。文宪序云：“无相居士未出母胎，母梦异僧手写是经，来谓母曰：‘吾乃永明延寿，宜假一室，以终此卷。’母梦觉已，居士即生。”其赞永明遗像曰：“我与导师有宿因，忽悟三世了如幻。”此文宪为永明再来之证也。若永明之为善继，善继之为文宪，陛之言将安据耶？文宪序赞载其门人李，、郑渊所刻《潜溪后集》中，盖文宪未入国朝之作。而善继写经，始于至正二十五年乙巳，成于次年丙午。文宪生于元至大庚戌，计是时五十有七年矣。序云：“今逢胜因，顿忆前事。”文宪殆亲见善继者，安得为善继后身乎？三世去来，如屈信臂，不可思议。然以应身信之，则后先历然。谢氏之讹，不可不订也。丙辰冬十月，过半塘，瞻礼是经，因志其后。 

◎跋《清教录》 
    《清教录》条列僧徒爰书交结胡惟庸谋反者，凡六十四人，以智聪为首，宗泐、来复，皆智聪供出逮问者也。宗泐往西天取经，其自招与智聪原招迥异。宗泐之自招，以为惟庸以赃钞事文致大辟，又因西番之行，绝其车马，欲陷之死地，不得已而从之。智聪则以为惟庸与宗泐合谋，故以赃钞诬奏，遣之西行也。果尔，则宗泐之罪，自应与惟庸同科，圣祖何以特从宽政，著做散僧耶？岂季潭之律行，素见信于圣祖，知其非妄语抵谩者，故终得免死耶？汪广洋贬死海南，在洪武三十二年十二月，去惟庸之诛，才一月耳。智聪招辞，惟庸于十一年，已云“如今汪丞相无了，中书省惟我一人”，以此推之，则智聪之招，未可尽信也。闻《清教录》刻成，圣祖旋命庋藏其版，不令广布。今从南京礼部库中钞得，内阁书籍中亦无之。 

    △又 
    按《清教录》，复见心招辞，本丰城县西王氏子，祝发行脚，至天界寺，除授僧录司左觉义，钦发凤阳府槎芽山圆通院修寺住。洪武二十四年，山西太原府捕获胡党僧智聪，供称胡丞相谋举事时，随泐季潭长老及复见心等往来胡府。复见心坐凌迟死，时年七十三岁。泐季潭钦蒙免死，著做散僧。野史称复见心应制诗，有殊域字，触上怒，赐死，遂立化于阶下，不根甚矣。田汝成《西湖志馀》载见心临刑，道其师笑隐语，上逮笑隐而释之。尤为傅会。笑隐入灭于至正四年，而为之弟子者，宗泐也。来复未尝师笑隐。野史之传讹可笑如此。 

    （石刻《首楞严经》缘起） 
    新安程生高明，少而好学。岁乙卯，有真灵降于其室，如紫阳、桐柏之于杨、许者，久之辞去。有冯于卟者而告曰：“余唐李太白也。”有问焉，则如响。多谭名理，书画奇逸无俗笔，人以为真太白也。为生书《首楞严经》，将刻之石以传，而属余序其缘起。 
    夫《首楞严》言鬼道，则莫辨于十类矣；言仙道，则莫辨于十种仙矣。今之冯于程生者，以为仙，则犹有冯焉。而所谓昼伏而夜游，不及于人者，其族类犹未离乎鬼也。以为鬼，则归依大乘，以笔墨流通佛法，其识已超越于仙趣矣，而况于鬼欤？然则其为鬼与仙欤？非鬼欤？非仙欤？固不可得而定也。麻姑取米掷地成丹砂。王方平笑曰：“吾老矣，不喜作狡狯变化也。”太白少遇司马子微，自谓神游八极之表。而今犹作此伎俩，比于神君紫姑之流，得无为方平笑欤？以仙籍考之，如太白者，未有不度名东华，简刊上帝者也。使世有陶隐居，则《真灵位业》之图，周班固有序矣，而犹滞淫于鬼与仙之界欤？然则其太白欤？非太白欤？又不可得而定也。《真诰》称有圣德为地下主者，凡二千四百年乃得入仙阶，而又有以三百年为一阶者，以二百八十年为一阶者。由宝应壬寅以迄今日，远矣；以仙阶之迁转，则年限历然，非如人间历数考如历劫也。今之冯于卟者，即真太白也，其鬼道欤？仙道欤？抑由鬼而仙，如仙阶之有等数欤？吾亦无从而定之也。吾所知者，佛事门中，不舍一法。人之情，傲化而亲诱，尊鬼而说仙。有鬼神冯仪其间，游戏神通，以引众生而起其正信，神道设教，庶乎末法之宜也。是举也，无问其为鬼为仙，为太白与非太白，要为诸佛所共护念，有欢喜赞叹而已。 

◎跋米元章记颜鲁公事 
    忠臣谊士，殁而登真度世，往往有之。盖当其见危授命，之死靡佗，脱离分段生死，如旅人之去其次舍耳。东坡云：“颜平原握拳透爪，死不忘君。”此正其修炼得力时也。刘聪自知为遮须国王，且不畏死，而况如鲁公者乎？读米南宫所记鲁公事，方摊书欲卧时，不觉悚然而起。 

    （记峨眉仙人诗） 
    巴陵杨一鹏，万历庚戌进士，为成都府推官。登峨眉山，有狂僧踞佛座，睨杨笑曰：“汝犹记下地时，行路远，啼哭数日夜，吾抚汝顶而止耶？”杨忆儿时语，大惊礼拜，耳语达旦。临别嘱曰：“三十年后，见汝于淮上。”杨后开府淮安。一日薄暮，有野僧击鼓，称峨眉山万世尊寄书，发函得绝句七首。传其五云：“谪向人间仅一周，而今限满苦难留。清虚有约无相负，好觅当年范蠡舟。”“业风吹破进贤冠，生死关头著脚难。六百年来今一遇，莫将大事等闲看。”“浪游生死岂男儿？教外真传别有师。富贵神仙君两得，尚牵缰锁恋狂痴。”“难将蟒玉拒无常，勋业终归土一方。欲问后来神妙处，碧天齐拥紫金光。”“颁来法旨不容违，仙律森严敢泄机。楚水吴山相共聚，与君同跨片霞飞。”其二首秘不传。质明，大索寄书僧，已不知所往矣。流寇焚凤阳陵寝，杨以失救，论死西市，神色扬扬如平尝，但连呼“好师傅”数声而已。杨之仲子昌荐告余曰：“万世尊名大傅，今尚在峨眉，往来人间无常处，人亦时时见之。” 

    （题刘西佩《放生阁赋》后） 
</div>
    <div class="pagination">
<a href="牧斋初学集_page93.html">上一页</a><span>...</span><a href="牧斋初学集_page89.html">89</a><a href="牧斋初学集_page90.html">90</a><a href="牧斋初学集_page91.html">91</a><a href="牧斋初学集_page92.html">92</a><a href="牧斋初学集_page93.html">93</a><span class="current-page">94</span><a href="牧斋初学集_page95.html">95</a><a href="牧斋初学集_page96.html">96</a><a href="牧斋初学集_page97.html">97</a><a href="牧斋初学集_page98.html">98</a><a href="牧斋初学集_page99.html">99</a><span>...</span><a href="牧斋初学集_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
