<!DOCTYPE html>
<html>
<head>
    <meta charset="UTF-8">
    <title>临川集 - 第 139 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 139 页/共 155 页</h1>
    <div class="content">
　　擐坚挽强，可捍四方，视时弛张，以不悖于常，维士之良。

　　【内殿崇班钱君墓碣】

　　内殿崇班、广德军兵马都监钱君之墓，在和州之历阳鸡笼乡永昌里。初，钱氏以布衣起王吴越。当五代时，诸侯王僭悖，独常顺事中国，道闭无所出，则间以其方物取海上输之天子。至宋受命，欲一天下，吴越王即帅其属朝京师，而尽献其地。天子受其地，王之淮海，而褒题其子孙。盖至于今百年，钱氏之有籍于朝廷者，殆不可胜数，而以才称于世、尝任事者，比比出焉。君讳某，字某，右屯卫将军讳某之子，昭化军节度使讳某之孙，吴越文穆王讳某之曾孙，钱氏以才称于世者也。其为子弟也，父昆称良焉；其为父兄，又能教其子弟；其为吏，又能修其职事，而天子尝任之以为材。始以季父恩公荫补三班借职，稍迁至内殿崇班，知钦州，州人甚爱之。归奏事殿中称旨，遂迁内殿承制、提点广南西路刑狱。在广西四年，以功次迁供备库副使，刺举当法，贤士大夫多誉之。当是时，侬智高为奸，数边吏，边吏莫能抗，诸州又皆无兵，君即奏请戍兵以待变。奏至五六，而大臣终不许，即复上书求罢，又不许，而侬智高果反。君坐诎三官，监饶州酒。居久之，稍复迁至内殿崇班、广德军兵马都监。至广德之明年，嘉二年，君年七十一矣，以三月某甲子卒。昭化之治和州也，凡十八年，有惠爱于州人，其卒，子孙遂留以葬。故君子淇、沂、沃、溥，奉君丧以某年某月某甲子归葬于永昌先人之兆。而淇、沂以余曾从事于文辞，自君之将葬至于今三年，跋涉而从余以求铭数矣，然不止而愈勤。噫，其若是，余不可以无铭。于是为之叙次，使归而诸墓。

　　【吴处士墓志铭】

　　君吴氏，讳某，字某，其先建安大姓。曾大父讳某，建州长史，大父讳某，馆驿巡官、检校尚书吏部员外郎，皆江南李氏所置也。方李氏时，吏部府君之父子，同时仕江南者以十数，至君之考讳某，始以汀州军事推官归选于朝，主郑之新郑簿。君少孤，事母夫人至孝，与其弟轲相爱。春秋祭先人，虽老矣，视牲省器，皆不以属子孙，俯仰斋栗，如见其飨之者，已祭，未尝不悲哀也。读书取大指通而已。或劝之谋利，曰：“吾贫久矣。人以我为忧，而我以是为乐，不能改也。”有子三人，甫、申、冉，皆不使事生产，曰：“士而贫，多于工商而富也。”三人者，皆以进士贡于乡，而申为太平州军事推官。君年七十八，某年某月某日卒于太平之官舍，甫等护其柩归葬于江州某县某乡某原，某年某月日也。夫人前君卒，别葬，实南阳叶氏。始君所居毁于水，乃奉母夫人来客江州，爱其山川而遂家之，故其葬也以归焉。申之友南阳张颉论次君之事如此，而申以告曰：“先人不幸，力为善而不获显于天下。今其葬，宜得铭，使后世有见焉。”嗟乎，予不及识君矣，然予之故人多能言君之教诸子尽其道，故卒皆有立，而申之文行尤以知名于世。方今士大夫之列于朝者，天子于其父母皆有以宠嘉之，其官封之卑钜视其子，所以劝天下之为父母而慰其子之心。以君之善教而子之材，宜及其身有高爵盛位之报焉。其生也，既不及，其没也，孰知其不卒享也哉？是故不宜无铭也。铭曰：

　　士或为仁，称止一乡。至其后兴，厥闻乃光。或业以勤，而传之杞。维是不朽，实君有子。

　　【尚书司封员外郎张君墓志铭】

　　君姓张氏，讳彦博，字文叔。其先家齐州之禹城。曾祖讳，赠太子洗马。祖讳制，又徙其家于蔡州，赠尚书吏部侍郎。父讳保雍，仕至尚书刑部郎中、两浙转运使。君以荫为太庙斋郎，调武昌县尉，能禁抑淫祠，使尽去境内。再调抚州司法。尝摄令临川，始取强悍者一人，痛治以威，而皆喜以畏。却使者不急之须，而使者不敢怒。徙亳州ガ县令，用荐者监蕲州石桥茶场。锁厅应进士举，中其科。寻丁母忧，服除，调兴化军兴化县令。僧有连结为奸党者，久至三十馀年，君悉捕以置于法，而废其寺。古田县有剧贼，即遁去。复调黄州黄陂县令，稍筑堤防以利农，告使者更盐利之法，自是役赖以均。改袁州军事判官，以治平四年十月六日卒于官，享年四十九。君少力学问，尤知史书，不惮折节以交贤士大夫，而喜趋人之急。教兄之孤子至于登第，抚三女悉得所归。而其仕也，所为又能不苟，故前后多荐者。初娶刘氏，又娶方氏。子二人，曰仲伟，曰次贤。君昔去石桥，遂留居于蕲。故其葬也，从刘氏于蕲之安仁乡芙蓉山，盖熙宁二年十月六日也。君于文章尤喜作歌诗，有集四十卷藏于家。铭曰：

　　恭惠敏明，交悦以称，不遂其成，恢旷坦易。或投以累，终以困踬，惟人载德，宜福多锡。得寿亦啬，曷告其悲。铭续风诗，万世之贻。

　　【尚书屯田员外郎仲君墓志铭】

　　君仲氏，讳讷，字朴翁，广济军定陶人。曾祖讳环，祖讳祚，皆弗仕，而至君父讳尹，始仕至曹州观察支使，赠右赞善大夫。君景元年进士，起家莫州防御推官，年少初官，然上下无敢易者。时传契丹且大扰边，朝廷使中贵人来问，知州张崇俊未知所对，公策契丹无他，为具奏论之。崇俊喜曰：“朝廷必知非吾能为此，然亦当善我能听用君也。”又权博州防御判官，以母夫人丧去。去三年，复权明州节度推官。县送海贼数十人，狱具矣，君独疑而辨之，数十人者皆得雪。用举者改大理寺丞，知大名府清平、邛州临溪两县，又通判解州。于是三迁为尚书屯田员外郎，而以皇五年十二月二十一日卒，年五十五。君厚重有大志，不妄言笑，喜读书，为古文章，晚而尤好为诗，诗尤称于世。所在有声绩，然直道自信，于权贵人不肯有所屈，故好者少，然亦多知其非常人也。其在越、蜀，士多从之学。当宝元、康定间，言者喜论兵，其计不过攻守而已，君独推《书》所谓“食哉唯时，柔远能迩，德允元，而难任人，蛮夷率服”，为《御戎议》二篇。嗟乎，此流俗所羞以为迂而弗言者也，非明于先王之义，则孰知夫中国安富尊强之为必出于此？君知此矣，则其自信不屈，宜以有所负而然，惜乎其未试也。君初娶王氏，尚书驾部郎中兰之女，又娶李氏，尚书虞部员外郎宋卿之女。三男子，伯达，为太常博士，次伯适、伯同，为进士。三女子，嫁殿中丞任庾、并州交城县尉崔绛、兴元府户曹参军任膺。博士以熙宁元年十一月二十一日葬君于定陶之闵丘乡，而以余之闻君也，来求铭。铭曰：

　　於戏朴翁，天偶人<角奇>。翔其德音，而踬于时。

　　【临川吴子善墓志铭】

　　临川吴氏有子兴宗，字子善，年二十丧母，而其父以生事付之，则先日出以作，后日入以息。日午矣，家一人未饭，其夫妇必尚空腹；天寒矣，家一人未纩，其夫妇必尚单衣。盖如此者二十年而父终，三十年而已死。凡嫁五妹，办数丧，又以其筋力之余及于乡党。苟有故，必我劳人佚，先往后归。而尤笃于友爱，见弟有过，则颜色愈温，须饮酒欢极之间，乃微示以意。既而即泣下曰：“吾亲属我以汝，吾所以不避艰险者，保汝而已。”其弟终感悟悔改为善士，以文学名于世。此待其弟乃尔，若于他人，则绝口不涉其非。然里中少年，闻其謦咳之音，往往逃匿，若匿不及，则俯首恐愧。而尝有所纟圭，一至讼庭，及着械，同纟圭数十人为之皆哭，掌狱者惊起白守，守立免焉。其见畏爱多此类。某谓其父为诸舅，甚知其所为，故于其弟子经、孝宗之求志以葬也，为道而不辞。子善尝应进士举，后专于耕养，遂不复应。其死以治平四年八月九日，而十二月十二日与其母黄氏共葬于灵源村父墓之域中。父讳偃，亦有行义，用疾弗仕。祖讳表微，尚书屯田员外郎。曾祖讳英，殿中丞。初妻姓王氏、一男良弼，皆前卒。再娶杨氏，生荛、适、枉。荛始九岁，而四女幼者一岁云。 
　

　




　

　
●卷九十五
◎墓志
　　【比部员外郎陈君墓志铭】

　　陈晋公有子五人，其一人，今宰相是也。公，晋公之中子，而今宰相弟。晋公讳某，事始卒在史官。公讳某，字某，九岁用晋公恩守秘书省校书郎。晋公薨，恩改太常寺奉礼郎。服除，久之，会封禅恩改大理评事，监凤翔府酒税，又会祀汾阴，改卫尉寺丞。归以最升知邵武之邵武县。献文章，得试学士院，宰相才之，议与科名。公固辞亲在，愿得进官职也，不愿得科名。从之，通判秀州，改大理寺丞。归又献文章，表乞治剧郡，得淮阳军，改太子中舍。今上即位，恩改殿中丞，是岁赐绯衣银鱼，知临江军，还得睦州。荐者数人，天子以公名属审官，又徙知遂州，以齐国太夫人疾辞。还改虞部员外郎。上便宜数事得引对，因自赞，天子欲稍进用之，而遭齐国太夫人之丧以去。居无何，睦州人王稷上书斥公赦前数事，服除，犹坐是监虔州税。明道元年，恩改比部员外郎，通判建州，改驾部。用举者徙知吉州，坐法免。起为比部，监泗州粮料，又坐法免。起为虞部，监饶州钱监。复得比部归，羁居京师久之，乃出监江阴军酒税。道疾病，上书自言：“先臣恕得幸先皇帝至大臣，阶先臣以得仕，屡进所学蒙记识。方壮少时颇汲汲，欲自奋收一日之效，以卒事陛下，而孤行单立，无党友之助，又薄命不幸，数遭小人，以见困蹶，负先臣馀教，辱陛下器使之恩。今老矣，念终无以报盛德，深自愧耻，夙夜忧畏，以故得疾病且死。无田园以归，无强有力子弟以养，唯男一人世昌，去年为进士，得嘉庆院解。臣兄在中书，奏不得试礼部，今当为远官，去臣旁远甚。陛下怜之，幸听臣分司，改世昌苏、常间一官，以卒养臣，天地之赐也。臣诚穷，即不自言，谁当为臣言者。”书入未报，竟卒于江宁，得年若干，时某年月也。夫人某氏，子男两人，世昌，泉之晋江主簿，次世长，前死。女两人，皆已嫁。主簿将以某年月日葬公某处。葬有日，使来乞铭。初公为临江军，先君为之佐，其后二十五年，某得主簿于淮南，而兄事之，仍世有好，义不可以辞无铭也。公名臣子，少壮得美仕，间以文艺自进，意自以为且贵富世其家，而遭平世概以文法持臣下，故其材不得有所肆，而卒以龃龉穷。其感激怨怼，往往见于文辞，主簿离其藁为二十卷，读之知其心之所存也。而其求分司语尤悲，因掇其大概而存之。噫，其亦可悲也夫。铭曰：

　　于此有木焉，一本而中分，其材均，树之时又均。或断而焚，或剖以为牺尊。谁令然耶？其偶然耶？吾又何嗟！

　　【赠尚书吏部侍郎句公墓志铭】

　　公句氏，讳希仲，字衮臣。景德六年，以开封浚仪进士起家，历选于吏部，为扬州江都主簿、洪州新建县尉，权管句洪州奉新县事、开封府右军巡判官。其后除于审官，为监黄州岐亭镇茶盐酒税，监虔州税，知洪州分宁县，知容州，句当在京左右厢店宅务，知高邮军，知岳、安、袁、吉、筠五州。又其后除于中书，为知随州，又遂以疾求分司西京，而以皇三年四月丁亥卒于安州之传舍，享年七十一。散官至朝奉郎，职事官至光禄卿，勋至上柱国，赐绯鱼袋。公通训诂，工篆隶书，能传其父学，又善为诗。其在高邮，岁大饥，以便宜振救，所活万馀人。在鄂州，前吏以逃户诸税责邻人，至或无桑矣，而犹责其丝。公叹曰：“上恩及于无告，而州县若此壅之，何也？”即奏除之。在吉州，州素多事，公至则御之以简，奸吏恶民，顾不得有为，至相戒云：“以俟其去”。公奉寡嫂，畜孤兄子，尤笃于恩礼。自为郎中，先任其兄子，次及诸从，最后乃荫公子。兄外孙尹构，幼失父母，公收教之，再举进士礼部矣，顾言以构名闻，构由此补郊社斋郎。盖其为人敦厚长者，详于施人而略于养己如此。句氏其先京兆人。公曾祖讳同章，始迁成都之华阳。祖讳令宣，皇赠光禄寺丞。父讳中正，为孟氏武泰军节度使掌书记，太宗时自潞州录事参军召拜著作佐郎、直史馆，其后改直昭文。在两馆二十六年，同馆事多去为将相，而公修职守道，未尝为之少屈。以尚书屯田郎中卒于真宗之初，而葬浚仪。浚仪，今祥符也。故公子以某年某月某甲子，葬公开封府之开封县保安乡永宁村。公元配清河张氏，继配楚丘边氏、祥符刘氏，刘氏封延安郡君。三男子：谌，尚书屯田员外郎；诜，早世；请，太庙室长。女子九人，嫁尚书驾部员外郎王正己、湖州德清县令郭真卿、尚书虞部郎中杨定、殿中丞刘、荣州录事参军张道古、起居舍人钟鼎臣、殿中丞杜师益、泰宁军节度推官谢京、登州司理参军王勖。及公之葬也，以公子谌故，张夫人追封仙游县太君，边夫人追封仙源县太君，刘夫人追封仁寿郡太君，而公亦赠官至尚书吏部侍郎。铭曰：

　　句宗华阳，世实京兆，来家东都，公考有庙。温温句公，有美有相，不炫不求，卒为圭璋。考翼在上，公丞在下，为此幽宫，亦浚之野。

　　【山南东道节度推官赠尚书工部郎中傅公墓志铭】

　　公姓傅氏，讳立，字伯礼。其先大名内黄人，今郓须城人也。庆历二年，以五举进士得同三礼出身，主郑州管城县簿。用举者为滑州灵河县令。遭母夫人丧，丧除，以山南东道节度推官知磁州昭德县事。嘉四年七月六日，卒于官舍，享年六十六。公以文行有声于乡，其志气甚大，既久困不遂，因不复有仕意，乡人强之，乃起佐管城。所为问义理如何，不肯有所顾计。贝州妖人为乱，吏坐不察者众，州县惩艾，有以妖告者，辄又致之刑辟。或诬浮屠道人为妖，州捕之急，公辩其无罪，即释之。在昭德，县人治河堤，总役者妄怒以立威，诸县畏其纠劾，莫敢校。及笞公县人，公夺之纵去，县人感悦，不督而功自倍，总役者亦不敢复犯公所部。其施于政者多如此，故其卒，老稚相扶携祭哭，思慕久之不怠。盖公孝慈忠信，刚毅有守，遇事不为可愧，其仁心尤至。既病亟，呼其季子告曰：“吾尝质田于郸，数十口赖以活者三十年。今田主往往而在，汝兄仕于朝，所不足者非财，可以券还之。”于是长子方官于莫州，及归遭丧，终以田归主如公戒。公曾祖讳凝，赠尚书库部员外郎。祖讳世隆，尚书户部员外郎，知邛州。父讳珏，右班殿直。凡三世皆以经学举，至公始为进士，而公子亦皆为进士。曰尧俞，尚书兵部员外郎。曰舜俞，郊社斋郎。曰君俞，未仕。馀四人皆早死。兵部君以才德为世名人，尝为谏官，以言事不合，辞知杂御史不肯就。以熙宁二年十月某日，葬公于孟州济源县清廉乡美化里，以夫人长寿县太君王氏。于是公赠官至尚书工部郎中。太君有贤行，方兵部除知杂御史也，适北使未返，而亲故皆贺，夫人弗受，治装为行，及兵部归而果辞不就以出也。铭曰：

　　惟傅厥先相武丁，告功皇天上比星。公躬服仁世守经，奋发华藻扬芬馨。宜殖福禄引厥龄，摧藏沉淹以氵鼎氵荧。爰志弗获终冥冥，爰有美子集帝庭。忠功孝名神所听，卜茔高原日永宁。

　　【尚书度支员外郎郭公墓志铭】

　　公讳维，字仲逸。少好学，有大志。年二十五，起为泰州司理，调泰、真二州判官，以能闻。监真州之酒税。丁母忧，服除，改著作佐郎，知南丰县。俗喜讼，令始至，豪猾辄构事入县，察令能否。公至，即得其妄，穷而徙之，由此无敢犯法。改新都县，又以治称。既去，民思之，相与绘公像祠焉。使者荐其材，就知雅州。王蒙正姻明肃太后家，侵民田几至百家，有诉者，更数狱无敢直其事，诏公治之。其行也，人为公惮。公至，则拔根レ节，不漏毫末，以田归民，蒙正坐除名。既归，天子目之，赐之朱衣，得尚书屯田员外郎，知常州。至州索宿奸数人流之，州以无事。移提点淮南刑狱，吏不治，道闻公至，往往豫以事求解，部中肃然。迁度支以卒，庆历二年正月也。凡仕二十七年。公刚毅能断，当事勇，不自恤。繇景德、祥符之间，四海平治，宽文法待吏，而吏乃相习为遨嬉噶者，或按一吏，则交议群诋，以为暴刻生事，日浸月积，而民敝于下矣。至公始按吏，而独急于权幸。有大臣出镇扬，不治，曲以礼事公。公奏斥，不报，既代，犹斥之，以是被按，一无憾言。以声威闻，而所至即有惠爱。某尝羁游过常，里中民有以亵语相骂者，其长者怒曰：“尔欲忘郭屯田邪？”盖公在常以此法其民，时卒已九年矣，犹不忘之。惜乎朝廷方欲显用，而公已不幸。其出于治者，犹未足以尽其志，故不悉书，特掇其一二而存之。此足以见公之志也。祖某，不仕。父某，赠殿中丞。母刘氏，仙源县太君。妻张氏，南阳县君。子男三人：先正，乌江县尉；聪正，举进士；祥正，星子主簿。女六人。以某年月日葬公于某处，公之里也。将葬，先正等以今司封员外郎赵П书来乞铭，先人与公祥符八年以进士起，而公子且与某游有好也，铭不敢让。铭曰：

　　翼翼汾阳，子仪始王，德完道粹，功盖于唐。宜享世泽，流如海长，原原南寓，孰嗣而昌？公生而明，刚简自徇，拔身贫羁，谊不辱进。苏穷斥奸，惠立威振，而年不长，志不时尽。既奋既材，天奚弗？刻铭在幽，来者之感。

　　【赠尚书刑部侍郎王公墓志铭】

　　江陵县有合葬龙山之西者，为宋龙川令、赠尚书刑部侍郎王公之墓。公之卒，得年七十一。其葬之岁在辛卯，为皇三年十二月甲申。龙川，其所卒也。以刑部侍郎赠公者，曰公之子光禄卿周。公讳文亮，字昭远，其先晋丞相导也。丞相十有六世之孙俭，为唐正议大夫、刺明州，始去长安之万年，为明之奉化人。大夫之兄曰[A159]，[A159]生绅，绅生韶，韶生公，四世咸为县令。方钱氏之王吴越也，公尝试策入等，为其属州之掾。国除，选于京师，复掾密州，尉夔奉节，为邢之任令。举者二十馀人，不用。叹曰：“吾既其衰矣，而为是，是不可以已耶？”即以疾去。去之八年，无复言进，仕党故强起之，复叹曰：“仕不仕，惟义也，吾敢自必于其间耶？”起令龙川，遂卒。始公尚少，以文称于士友。尝度浙江，有忘白金百斤于舟，公最后独见之，留三日，得忘者归之而后去，而不告以名。佗日，从者以为言，于是又称其长者。今两县吏民皆曰贤令也；既亡，皆哀焉。合葬于龙山者，天水郡太君权氏，善草隶书，诵数经，能略通其说，实唐贞孝公皋之十七世孙云。子男四人：向、频、高，为进士，充其业；其季，光禄君也。女三人，皆归闻人。光禄君方洁勤审，下贤好学，人以为君子之子焉。自晋之乱，而戎夷盗贼，穴有中国，且乱且治，至于今岁千年。士大夫之家，流落颠顿，不常其世，后虽有振起者，多不知其族之所出。独光禄君之家，为世其家，而能自道尤详。自大夫伯仲至公四世之告命皆具在。命其宗人之子某铭公之墓者，光禄君也。铭曰：

　　公先籍秦系相导，大夫相孙维作守。兄[A159]遂留家海浦，子绅孙韶公祖考。于东四传弗甚耀，藏仁厥家以赉后。后蕃而昌其必效，今卿追公为之兆。

　　【兵部员外郎马君墓志铭】

　　马君讳遵，字仲涂，世家饶州之乐平。举进士，自礼部至于廷，书其等皆第一。守秘书省校书郎，知洪州之奉新县，移知康州。当是时，天子更置大臣，欲有所为，求才能之士以察诸路，而君自大理寺丞除太子中允、福建路转运判官。以忧不赴，忧除，知开封县，为江淮荆湖两浙制置发运判官。于是君为太常博士，朝廷方尊宠其使事以监六路，乃以君为监察御史，又以为殿中侍御史，遂为副使。已而还之台，以为言事御史。至则弹宰相之为不法者，宰相用此罢，而君亦以此出知宣州。至宣州一日，移京东路转运使。又还台为右司谏，知谏院。又为尚书礼部员外郎兼侍御史知杂事，同判流内铨。数言时政，多听用。始君读书，即以文辞辩丽称天下，及出仕，所至号为辨治，论议条鬯，人反覆之而不能穷。平居颓然，若与人无所谐，及遇事，有所建则必得其所守。开封常以权豪请托不可治。客至有所请，君辄善遇之无所拒。客退，视其事一断以法。居久之，人知君之不可以私属也，县遂无事。及为谏官、御史，又能如此。于是士大夫叹曰：“马君之智，盖能时其柔刚以有为也。”嘉二年，君以疾求罢职以出，至五六，乃以为尚书吏部员外郎、直龙图阁，犹不许其出。某月某甲子君卒，年四十七。天子以其子某官某为某官，又官其兄子持国某官。夫人某县君郑氏。以某年某月某甲子葬君信州之弋阳县归仁乡里沙之原。君故与予善。予常爱其智略，以为今士大夫多不能如，惜其不得尽用，亦其不幸早世，不终于贵富也。然世方惩尚贤任智之弊，而操成法以一天下之士，则君虽寿考且终于贵富，其所畜亦岂能尽用哉？呜呼，可悲也已。既葬，夫人与其家人谋而使持国来以请曰：“愿有纪也，使君为死而不朽。”乃为之论次，而系之以辞。曰：

　　归以才能兮又予以时，投之远涂兮使骤而驰。前无御者兮后有推之，忽税不驾兮其然奚为。哀哀茕妇兮孰慰其思，墓门有石兮书以余辞。

　　【泰州海陵县主簿许君墓志铭】

　　君讳平，字秉之，姓许氏。余尝谱其世家，所谓今泰州海陵县主簿者也。君既与兄元相友爱称天下，而自少卓荦不羁，善辨说，与其兄俱以智略为当世大人所器。宝元时，朝廷开方略之选，以招天下异能之士，而陕西大帅范文正公、郑文肃公，争以君所为书以荐，于是得召试，为太庙斋郎，已而选泰州海陵县主簿。贵人多荐君有大才，可试以事，不宜弃之州县。君亦常慨然自许，欲有所为，然终不得一用其智能以卒。噫，其可哀也已。士固有离世异俗，独行其意，骂讥、笑侮、困辱而不悔。彼皆无众人之求，而有所待于后世者也，其龃龉固宜。若夫智谋功名之士，窥时俯仰，以赴势利之会而辄不遇者，乃亦不可胜数。辩足以移万物而穷于用说之时；谋足以夺三军而辱于右武之国。此又何说哉？嗟乎，彼有所待而不悔者，其知之矣。君年五十九，以嘉某年某月某甲子葬真州之扬子县甘露乡某所之原。夫人李氏。子男瑰，不仕；璋，真州司户参军；琦，太庙斋郎；琳，进士。女子五人，已嫁二人，进士周奉先、泰州泰兴县令陶舜元。铭曰：

　　有拔而起之，莫挤而止之。呜呼许君，而已于斯，谁或使之。

　　【汉阳军汉川县令陈君墓志铭】

　　陈君之墓在某州某县某乡某所之原，以某年某月某甲子葬。陈君者，讳之祥，字某，家某州之某县。其业进士，其中等以皇二年。其官，滁州全椒县主簿、汉阳军汉川县令。其为人，强于学，果于行，能使为之长者听，为之民者思。其卒，年三十二。有一男一女，皆出夫人李氏。其葬，临川王某为之铭：

　　芒乎既壮而能充，忽乎奚去而谁从？归形幽阴兮土以为宫，聚封其上兮为记无穷。 
　

　




　

　
●卷九十六
◎墓志
　　【亡兄王常甫墓志铭】
</div>
    <div class="pagination">
<a href="临川集_page138.html">上一页</a><span>...</span><a href="临川集_page134.html">134</a><a href="临川集_page135.html">135</a><a href="临川集_page136.html">136</a><a href="临川集_page137.html">137</a><a href="临川集_page138.html">138</a><span class="current-page">139</span><a href="临川集_page140.html">140</a><a href="临川集_page141.html">141</a><a href="临川集_page142.html">142</a><a href="临川集_page143.html">143</a><a href="临川集_page144.html">144</a><span>...</span><a href="临川集_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
