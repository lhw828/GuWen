<!DOCTYPE html>
<html>
<head>
    <meta charset="UTF-8">
    <title>樊榭山房集 - 第 19 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>樊榭山房集 - 第 19 页/共 37 页</h1>
    <div class="content">　　风入松
　　忆茶
　　陆家休更説遗经负了雨前盟当时风月花瓷畔余甘潄几许看承戏语从佗欧九困人不止春醒　为茶作病病皆清闗鬲有凝冰而今却费闲姜桂开芳焙可是忘情一琖微闻兰气半帘时梦松声
　　角招
　　予与赵谷林长安别三年矣戊午初冬谷林自北归相见于防城尘衣风防同话旧游凄然掁触予怀也家山渐近又复薄遽分手予归杭当在冬杪谷林家西池梅花下谈防之乐计日可待因用白石老仙自度曲所云黄钟清角调者制一阕寄之
　　话离索相逢又是江天雁影寥廓近来偏忆着并马去程茅店山郭情怀最恶向旧日淮南栖托看尽人间迎送似官道柳垂垂任西风梳掠　休莫琴移别调尘销古怨此意真如疟梦归烟漠漠题扇书帬三年前约吴船乍泊早问取疎梅池阁为怕寒香削想翻笑我归迟延春酌
　　歩月
　　己未歳吴山灯市甚盛用史梅溪韵
　　瞰月峯高看街帘逺物华取次如归夜深寒浅春在六铢衣望来处纱笼万防见背后钗燕双飞疎梅下星移汉转胜似拜安妃　尘霏行不断踏歌伴輭舞随地成围天教晴稳乐事往年稀念游侣余醒尚在问殢人香梦谁知匆匆里饧箫又晓透罗帏















　　樊榭山房集巻十
　　钦定四库全书
　　樊榭山房续集巻一
　　钱塘厉鹗撰
　　诗甲
　　纶长敬身东扶次韵见和有招予卜居城南之意仍用前韵奉答
　　千万云买邻附势别有见缅彼南村人素心皎秋练吾乡古城南取友洵多善何论天尺五不隔旬浃面戴君罢微官生事尚流转长吟肆滂葩令我欲焚砚丁君老被褐圃懐玉片文雅终见疵杨意岂能荐张君清粹姿药树托深眷妙语发哀弹未数空梁燕殷勤招隐篇如以乘韦先东野若移家借车百事遣同巷古所敦谊更重游串秋灯分读书槭槭叶声晏
　　三君招予九日六和塔登髙风雨不果仍用前韵奉寄
　　昔诵登髙文天随感所见何如采黄花闭戸顔自练选台非骑危趋山若登善浮图插江浒越絶识真面攀縁夙有约旋若蚁九转拟学岑杜辈慈恩鬭诗砚零雨阻游屐想见青一片茫茫招海贾曷月申藻荐枅栱丽新营层壁绘天眷当愿年谷丰风涛复清燕收获如冦至忍使屏翳先坐念班掾言抑塞不自遣湿歌待窓眀愁吟炙香串遐览分既违湫隘甘侣晏
　　赵意林添构隐几山楼爲三层赋诗纪事属予次韵
　　经义注上宫明禋制重屋楼居自古然层构择嘉木乃有列仙儒思展千里目静稽喻浩经一过不再读般倕恣麾斥重见四檐扑俯槛恣窥临拔地献蛾緑有如驾飞鸾倒景互奔逐予生苦栖篱壁常局束手攓大涤云忆昔纵髙躅十年堕尘土掬水难浣俗丹梯上更上碧阑曲复曲飞翠落襟前翛然谢五欲看山不下楼有酒愿颇足何减南湖主羣仙夸绘幅【宋张功甫南湖园中有羣仙绘幅楼尽见江湖诸山】危台休宜三名园乐非独爲语阮家咸继声写丽瞩【谓令侄诚夫】
　　东坡先生墨妙亭诗残刻十七字石斋黄公得之琢其背以受墨名曰断碑砚今归桐溪汪氏拓其文装于册来索诗
　　吴兴太守珠湖客缮亭搜碑聚名迹谁其诗者长帽翁钩勒溪藤上乐石后来乌台有追勘蔡奴之兄未攟摭众碑零落一碑存又复缺断真可惜谁知此碑爲此砚世间物化等儿剧漳浦黄公署名在箕尾中天映奎壁文章气节两不亏汪子寳之永无斁
　　题汪近人煎茶图
　　巢林先生爱梅兼爱茶啜茶日日写梅花要将胸中清苦味吐作纸上冰霜桠敲门走送古梅枝索我煎茶图子诗此图乃是西唐山人所作之横幅窠石苔皴安矮屋石边修竹不受厄合和茶烟上空緑石兄竹弟玉川居山屐田衣野态疎素瓷传处四三客尽让先生七椀余先生一目盲似杜子夏不事王侯恣潇洒尚畱一目着花梢铁线圏成春染惹春风过后发茶香放笔横眠梦蜨牀南船北马喧如沸肯出城隂旧草堂
　　赋诗牌和嶰谷
　　谁将平水韵刻竹纵横呈集韵以爲诗诗牌所由成如彼伯玉妻盘中辨形声其难各一字【韩诗六字常语一字难】其数逾百名【仪礼百名以上书于策注名书文也今谓之字】区分忽阵合星列俄云行束缚窘意匠凌乱鬭心兵韩豪不得逞李捷那可并谛视经营始落落疑残枰脱简类酒诰补亡待由庚耐险剧登栈须满呀填阬得隽亦偶尔取閙真无情顷之目光到手敏縁思精弃取判防玉虚实归权衡音通柳丣读意协猗那赓涩体篠骖亚余韵瘀絮争泥涂弄明月枯枿擢芝英君家诗神王笔掉横海鲸勺涔出变化一一敌皆勍分曹破往例递送同践更复制诗牌诗用以坚齐盟我媿才力薄壁上观峥嵘身世等格五科第任投琼惟此文字戏见猎心犹倾和诗传故事奚事钟嵘评
　　西颢归自津门过访小饮草堂有作
　　薄薄江云正防霜客来踏破径苔荒剧谈往事同吹网小唤村醪可过墙俗眼举肥愁有例归心破腊喜难当直沽冰雪三年住酿得诗豪百丈强【吹网出林间録】
　　十二月十七日夜坐
　　流光忽忽意腾腾顾影真如罢讲僧行夜坊隅微有月泼寒时节竟无冰向来朋旧空吟巻闲里溪山付瘦藤坐对梅花不成语十年孤负短檠灯
　　同麐征西颢瑶圃放舟孤山探梅分得低字
　　先春水波动碧潋明颇黎羣山尽倒影延縁葛岭西岁晏竞锥刀瓮天乱醯鸡梅花冷笑人谁踏苍苔梯风遏船尾住日薄林影翳斜窥冰匳色渐上寒梢低亭空抚陈迹事往多触同来看花客半作泉下泥我辈幸身强浊酒勿厌携吟袖讶染香醉墨争题鹥严城自难越催归乌择栖湖烟晩横黛囘首境已迷
　　除夕南湖草堂作
　　除夕今番景色饶轻隂门巷渐微潮出篱水影梅烟动隔屋春声烛焰销慈母行年开八秩太平生世见三朝野夫不记身名贱料理杯盘菜甲挑【白乐天诗行开第八秩自注时俗以七十以上爲开第八秩芥隐笔记礼八十日有秩故以八十爲八秩】
　　正月三日南湖大雪用东坡先生清虚堂雪韵【以下庚申】
　　去冬晴暖草茁沙青蝇丑扇蜂放衙天公与物压疵疠预储万斛空中花除夕隂隂星斗晦籸盆桦烛明千家元化回旋谨岁始先驱风伯摇栖鸦竒寒特地作清莹一雪三日何纷葩楼台髙下若界画林薄杂糅谁梳爬老夫兴发呌竒絶径往古寺寻僧茶绕湖蹢躅看不足出郭底须劳马檛一峰竹外炯难写籖排冻指徒兴嗟不如归拥地炉坐内景一气含朝霞
　　人日立春用壬寅年人日雪韵
　　佳节翩翩故作姸新词祝向酒尊边钗头人胜兼春胜镜里今年健去年大有城南刺船兴行爲江上看花颠苔痕尚积墙隂雪且殢重衾一醉眠
　　同麐征敦复西颢曦亮北亭游西溪进舟西堰桥望秦亭法华诸山晴雪
　　素色望不穷连峯出横彴懿此春霁初尚果泛雪诺寒光到天净日影穿林薄峦过首屡囘滩浅舟时阁忆昔探疎梅未逢飞霙落及兹剡中兴冻损万千萼【去年竒温梅花尽放今春爲冰雪所萎】胜事讵易兼清游聊可托下舂对玉屏相暖有芳酌
　　暮至西溪写望
　　縁源遂辍櫂地冷人事幽翳竹见雪屋隔溪倚渔舟行歌互相答平衍开闲畴林壑逺缭白贯以青瑶流落日照东坞悄然思旧游童稚今始衰鬋茅不自谋有媿扶犁子将事叱春牛
　　夜宿溪上巢翫月
　　卧具寄闲房溪响无时空童子香自焚幽夕起禅讽门开微月色潺湲正堪弄月午山风来萧萧松影动鸟栖磵戸春雪防峰腰冻此时共林僧忘言亦无梦
　　晓入石人坞至粟山下看泉
　　初日照深竹微霜湿如喣东山气稍和嵓防此回阻石人不可即石杵杳何许【太平寰宇记钱塘粟山下有吴大帝石杵题刻尚存】惟有空林泉锵鸣自终古飞萝溅轻烟湾碕漂翠雨惜逺写激激复新吐能令耳目清相与爲宾主
　　游张氏溪庄是邹孝直河渚草堂旧址
　　萧散悦事外鼓枻转囘源偶沿松下楥遂叩花里门万花尽萎香落粉空苔痕今晨山雪疎阑坐微暄藤格穿窈窕莎径销尘烦水流过北牖岫列开南轩昔人隐蒙茏寂寞道自尊时预缁素防偶随樵牧言悁然抚遗躅吹楼匪思存
　　晩过秋雪庵
　　斜景雪峰青容与来沚中春田无际碧流漫交通拥楫忽生寒峭风吹自东鳞云漾天影落日明复隂钟梵此时歇空香出浦深香门渡桥入鱼鸟皆相识更上小楼看澄心延暝色欲留苦不得轻波送客还村围何限树溪口转多湾晩契真如理期水又期山
　　信宿溪上巢夜复大雪晓望有作
　　清寒山梦惊晓色上佛幌披衣俯髙牖的皪带林莽乱迷荒涂踪深罨春流响稍稍杂雰霭冥冥失诸嶂昨来渚上游复此邱中赏缾盂有妍净松竹同偃仰窙寥观太空花本无象一庭虚白光湛寂生妙想
　　雪中西溪归舟
　　兴尽归亦好野艇仅容膝推篷山趣多肆目愁易失云雪相糢糊粉墨一萧瑟桥危积未平篁深飘更密中间五六人把酒兼散帙范寛与赵干正复难下笔
　　题张情田种图
　　北垞南邻路未賖荷锄深隐不须夸鹤飞犹认孙钟里饮罢同寻步隲家十亩青山新戸口一牀斑管小生涯画图只有长安许解写纵横五色瓜【图爲许江门笔】
　　红桥春游曲祝茘亭席上西唐授衣同作
　　客愁当春乱如丝挂在红桥新桺枝主人官小肯爱客载酒唤船波拍拍孟婆跋扈作余寒玉箫吹过曲阑干东陵飞下三青鸟女儿破顔钿窝小繁华瞥眼徒纷纭牛羊踏穿阿坟隔江山映残梅晩招之不来殊偃蹇主人劝客爲乐方陈郎叩舷发老狂髙子哦诗妙五字游鱼出听灯在水风花上已连清明有约更赋丽人行
　　杭堇浦编修以诗寄越香次韵奉谢
　　云窓风味极深严逺致余熏妙语兼詹事可容评甲煎鲁公未许续香籢春宵几阁劳相忆微雨房栊好细添因有辟寒燕玉在温黁肯爲故人拈
　　以越香寄樊榭征君　　　【仁和】杭世骏【大宗】
　　南湖雪月剧清严特寄名香百和兼拂去定应萦玉枕屑残犹得压金籢重衾隔雨微微润小榭因风续续添知有闲情工缱绻苕娘纤手喜初拈【君侍姬苕人】四月十九日药山招同敬身西林集湖舫分得人字
　　平湖清霁碧无尘来作遨头也快人试挈樱桃蛮榼小更烹槐火石泉新鬓丝似我追今昔山色如君忘主宾尚惜三潭凉月好不教回櫂采香莼
　　韩晋公五牛图【药山携示书画二种】
　　一牛胡襜隂虹属其头随意龁枯棘转噍不肯休一牛徐步得自由弯弯双角二尺修考工有语牛戴牛一牛植立不见尾黄钟满脰鸣声牟一牛日髙陇上昼耕罢囘顾舚舑吐舌欲饮陂塘流惟有一牛施穿络得非王鞅兼裵鞧触墙那解成八字奔驰不息知何求有唐韩晋公名迹今传畱集贤官画偶失收济南别驾跋尾遒晋公功业在节镇转输万斛江淮舟尔时助国遏狂冦首重力穑乃有秋乌白牯禁出境图此无异听田讴广桑山中悟夙世臣节终守绘事优幕客戴嵩早入室遗笔不见令人愁君今百里携示我故物知出宋商邱竹垞诗妙瑚钩我欲蹑步非匹俦但当学取荥阳褚氏相牛法烟蓑雨笠追逐碌碡村中游
　　贾秋壑玉枕兰亭
　　元相胡椒八百斛贾相兰亭八百匣权幸虽同嗜好殊簿録当时有常法褚书缩本三摩挲名以玉枕珍无过援兵不救吕文焕武爵翻酬王用和犹传石刻风流在蟋蟀堂空长秋菜眼见神龙第一匳与此沧桑阅人代【宋理宗下嫁周汉国公主于杨镇以神龙兰亭爲第一奁见袁桷清容居士集】
　　移居四首
　　南湖结隐八年余又向东城赋卜居颇爱平桥通小市也多乔木映清渠杜陵突兀见此屋韩子辛勤始有庐笑我天慵俱未遂不妨随地狎耕渔
　　华髪萧萧渐满颠可无清境着闲仙安排桑苎新茶阁位置樵青赝钓船细雨连畦容缓步凉风动树足幽眠麋公祠宇今相并且逐邻翁掠社钱【里有古社祀蜀汉麋公子仲】莎径梅坪密复斜百弓堪作小园夸绕墙细数迟生笋缚架亲扶已卧花丛杂琴樽临顿宅清贫眷属伏川家从人画出村夫子旧事它时一笑哗
　　封轺前日断知闻月渚烟林合策勲仰屋著书聊尔尔闭门种菜漫云云验时巢燕方新乳迎客昏鸦欲作羣稍待芟除荒秽了一轩风景任支分
　　烂溪舟中爲吴南礀题赏雨茅屋图
　　赏雨古今无表圣乃其独诗品二十四此语最娱目潇潇感旧襟防防量愁斛人言长安道不及王官谷君家吴山阳亦有香茅屋清声触岩阿幽籁破林竹起携玉壶春引满看檐瀑逺笑自雨亭天械已潜伏束书走淮海图经事攅録故交施【竹田】与张【南漪】归梦对牀卜一帘清净水佳趣难顿复何如雨美膳安居果吾腹【华严经云防世城中雨美膳阎浮提雨清净水】我初营新巢牵船过堰速逮此冥蒙天溪上梅子熟行与君周旋学舍苦偪防展图生戃怳篷背听撒菽云波尚苍茫且就鸥边宿
　　甲寅秋杪有过平望懐王载扬诗丙辰同被征相见于都下今年夏五重防于邗城僧舎载扬用前韵见赠再次奉答
　　几年分手輭尘红重见江城檥钓篷贺老清狂尚吴语杜郎雅丽是唐风朱门冷炙三生梦禅榻茶烟一秃翁爲话旧游姚与鲍【玉裁文学西冈明府】玉湖逺隔水云中
　　原作　　　　　　　　【吴江】王　藻【载扬】
　　幽兰初吐夕阳红喜値吟仙驻短篷京洛飞尘同昔梦江湖听雨见清风一声铁笛东维子几阕香词白石翁更诵移居新制好几时倾倒草堂中
　　秋江行
　　秋隂如墨渲尚轻秋江如练熨始平秋风遭之鳞甲生隔水婉婉秋山横秋蛾凝碧怨已盈秋帆一片破空去下有秋士与目成日向天涯饱尘土何如赏此峥萧瑟之秋情君不见秋江行
　　七月十七日病起小园作【是日白露田家忌雨】
　　青林曲渚回塘卧起西风竹牀小雨不妨白露髙云忽转残阳销除肺病无暑昵就心情已凉正有余闲弄墨篱葵浥浥新黄
　　白秋海棠
　　琼姿不着一分肥如此幽闲絶世稀当户金星开晓靥下堦凉月曳秋衣望来甘后风神似愁到班姬笑语非只有流萤信孤洁夜深常傍短丛飞
　　偶出
　　偶出天隂淡城隅地静便凉云竹枝外秋水槿花边陡觉衣棱薄囘看笠影偏无人见行迹幽意若爲传
</div>
    <div class="pagination">
<a href="樊榭山房集_page18.html">上一页</a><span>...</span><a href="樊榭山房集_page14.html">14</a><a href="樊榭山房集_page15.html">15</a><a href="樊榭山房集_page16.html">16</a><a href="樊榭山房集_page17.html">17</a><a href="樊榭山房集_page18.html">18</a><span class="current-page">19</span><a href="樊榭山房集_page20.html">20</a><a href="樊榭山房集_page21.html">21</a><a href="樊榭山房集_page22.html">22</a><a href="樊榭山房集_page23.html">23</a><a href="樊榭山房集_page24.html">24</a><span>...</span><a href="樊榭山房集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
