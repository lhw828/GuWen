<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 39 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 39 页/共 74 页
  </h1>
  <div class="content">
   右军都督佥事周君贤葬其考赠骠骑将军右军都督佥事公徴予铭墓既又念先世之葬皆未有铭复以书来乞文将刻石墓道予以既为铭辞书再至君夫人之弟翰林庻吉士李君士常强予不置曰都督君意也非独于厥考为然予不得辞周氏墓在宣府城东十里曰跑沙原窆而葬者三世其一为曾祖考宣府右卫指挥佥事讳益其一为祖考赠骠骑将军右军都督佥事讳瑀其一为骠骑公讳暹其先出黄州黄冈入国初有讳文者为公曾祖考自武昌内附树功行陈间起家百戸再迁为千戸歴兴武黄州骠骑和阳四卫而至大同益始迁宣府右卫进指挥佥事及公凡三世世居及葬皆在宣府周氏之世德逺不能详然其业弓矢甲胄其志忠勇勤力上教下习皆克称任使取声誉骠骑公之行予闻诸士常其为人谨畏勤黾谦恭不伐居官交友不骋气陵物御士卒未尝用喜怒为诛赏既老谢事日闭户危坐非课田治圃未尝辄出家贵富又寿考莫能礼抗益敛孙不为侈肆人以为难都督君奉命分藩茂着声绩以能振祖父之烈其所繇来逺矣今之官惟武胄为世业然承平久文治日益隆弓矢韬畧之业官不时练家不时肄名存而实愒惟边塞地出战入守武家子弟往往习骑射诸形势其业不弛若谋识材器相为盛衰者则存乎人焉北边之巨镇曰宣府宣府之世将曰周氏周氏自禆属以至副将凡五世盖以业显固其教习使然然环宣府之镇地数百里带甲数千百家能若是者盖一二见而已岂不难哉古者乡大夫祭则有庙葬则有墓有事而去其国邑则入告于庙出告于墓而后行盖继志述事未有不先乎此者今都督君出守怀来诸卫去其庙与墓甚逺然方奉天子恩命内陟阃幄旁行天下不得守其官邑故封墓筑舍刻石纪德以与国家之盛相为无穷者固今日事也乃为纪其世系名德为文而复系以铭铭曰周出姬姓氏以国分代歴春秋汉乃有闻居黄寔繁世逺莫陈我明诞兴如龙斯云为千戸侯累徙在边徂北自西居于上谷封戸十倍食指数百蔚为钜家照耀南服桓桓都督四世乃发煌煌锡命光被前阀卢矢彤弓金铠兠鍪登塲一呼左罴右貅孰不堂构或圯或丘或子而孙不箕不裘赫赫周侯人莫尔俦侯有祠庙高祖及祢侯有墓兆昭穆济济春蘩秋芰侯有荐礼立孝尽制实自侯始有碑丽牲铭者太史












　　怀麓堂集巻四十四
　　钦定四库全书
　　怀麓堂集巻四十五
　　明　李东阳　撰
　　文稿二十五
　　碑志
　　明故亚中大夫山西布政司参政樊公墓碑铭
　　呜呼吾先学士公友多天下贤俊士数十年来雕谢殆尽惟黙庵樊公岿然尚存成化丙午冬先公弃诸孤越三年而樊公亦卒东阳哀痛荼毒中闻之益怅怏不能已公子楚玉奉布政参议徐君敬夫状按察佥事杨君应宁铭因其友乔生宗上京师以碑铭请公之铭尚忍爲哉公姓樊氏讳英字世杰黙庵盖所自号其先临潼人也考讳斌以戍籍府军前卫居京师生公有竒质受尚书于布政洪公弼弼名士士爲所造就甚众公其最者正统丁卯举顺天乡试景泰甲戌登进士第拜监察御史凡所建白皆切治体巨盗张杰掠真定民甚苦公往捕并其党禽之通州仓宿弊甚剧公旧居邻京仓尽得诸弊有所厘革众咸愕服曰勿绐樊御史天顺丁丑石亨擅权朝野夺气公与诸御史劾之出知束鹿县未行而复戊寅巡大同宣府二镇威令大行辛巳巡南城有张刚者横乡邑怙权臣阎逹以自庇邻寡妇富而无子刚谋夺其业讼之官官莫敢直逹以属公公不听竟绳以法逹怒嗾刚诬告诸不法事逮入诏狱达适典狱因文致成之坐除名罢归成化乙酉宪宗皇帝即阼谏官论达罪恶因白其所诬陷数人达既谪死公复爲御史以父忧去服阕再入台有御史被荐爲都御史者舆论弗惬公劾而黜之按湖广风裁益着贜吏有解印去者襄邓饥流民肆掠且万数公防积粟谷爲赈贷具乃亷其渠魁谕以曲直福祸使归闾井乆之遂定都御史罗公篪疏其事以闻己丑擢辽东苑马寺少卿马数耗不满百公置朋市法越五年马至四千匹戊戌迁长芦都转运盐使河间真定饥上命廷臣出赈官无厚储公先后出运司银七万余两佐之活者甚众丁未擢山西布政司左参政甫上得末疾适当稽戎籍力疾至平阳徧歴诸县得戎功脱籍者若干人劝民出粟若干解以备赈劳疾笃甚比还司遂弗起十二月二十四日也寿六十有二长子楚玉次子楚珩某年归葬于某山公性孝友方贵时痛失母养事继母谨抚弟俊曲尽恩意读书务探隠赜理官事务抉竒擿伏以警动羣听盖其素所独见必出此东阳尝与闻之问其术笑而弗答也然爲御史连斥外马盐事皆琐琐若不足用者徊翔四十年天下科第士皆其后进随列进秩又弗克大振以死知公者宁不爲天下惜之参政阶爲中大夫秩从三品用碑于墓礼也因爲铭以遗楚玉俾刻焉铭曰伟哉樊公髯虬气虹台端之雄锄奸扼强中有刚膓如百链钢如千里驹歴块过都老益健驱马蕃于边峙鹾成山公功则然公气弗纾而才有余曰此吾粗疎西藩岩岩大畧是参公胡不淹而已于兹民怀吏思莫我或追公归故原公魄所安公名弗刋
　　明故万全都司都指挥同知致仕封荣防大夫柱国后军都督府都督同知刘公神道碑铭
　　治三年庚戌十一月十九日封荣禄大夫柱国后军都督同知刘公以寿终于宣府之私第其子都督同知宁方爲大同副将亟具疏乞归治防朝廷以边圉务重不允归而遣官谕祭命有司营葬事毕乃迎公丧葬大同十里河城东先墓既又遣使具书奉吏科左给事中王君上古状介千戸徐时鸣请予铭刻于神道之石王君宣府人氏以武廕时鸣又刘氏内弟能爲予道其详可据以铭公讳政字以德姓刘氏世爲淮安山阳人祖讳成从髙皇帝起义兵初武雄卫调水军卫屯田和州考讳本从文皇帝靖难以功授百户调沈阳卫再调开平卫公甫丱而孤宣德丙午廕父职庚戌朝廷徙开平于独石公尽置家产独负父骸骨以行创溃于背一时孝声籍籍动关徼间时昌平侯杨公洪爲逰击将军公在部下以功进副千户昌平摘所部兵与公畨射皆莫能胜以弟之女妻之自是昌平位望日盛凡出战公未始不从然公素负气不能相下以龙门卫功迁正千户赐金织衣楮币诸物以瓦房嵯功进指挥佥事正统丁巳以西凉亭功迁指挥同知例比试京师归涖卫事竟与昌平不协调大同左卫己巳敌犯内地勅诸边守将分部邀击公东巡行一舍许猝遇敌与战有一敌跃马奋刀而前公飏袍袖绕其刀夺而斩之贼众辟易不敢近公以五百人转战贼后由阳和口归不亡一人进指挥使复赐金币景泰庚午战大同境外他统兵者多失利公复全军而返既又战于北门外及西鵞口皆有功入卫京师防兵部覈功籍擢山西行都司都指挥佥事天顺丁丑以崞县功迁都指挥同知命复涖万全都司事戊寅奉勅守备马营赤城诸堡号令明肃凡论边将勇畧可任者必指屈焉成化丁丑以老乞谢事置别墅于赤城滴水崖徃还其间及子宁廕永宁卫指挥使官至都督公以其官进封越三年乃卒寿八十矣始娶杨氏爲封武强伯讳某之女先公四十七年卒赠夫人继王氏封夫人先三年卒子七宁其长也次宇早世俱杨出次宣次宾俱以功赐冠服次宝旗手卫所镇抚次容俱王出次实侧室某氏出孙一杨夫人先葬滴水崖及王夫人卒公迁杨柩同窆于今墓公卒之年十一月某日乃葬二夫人皆祔女一适都指挥陈某子英呜呼古者重世臣将家盖其韬畧技艺耳濡目击有不习而能者视驱市人而教之其易且十倍今都督材勇絶出爲时名将迹其所由起固若是烈也若公以尽瘁致命之身考终正寝生有禄没有庙耀于无极则非遭天子明圣武偃弗用之世可得哉是公之进退生死所系甚大不可以不录铭曰都城翼翼北控戎狄屹屹重门有将如云桓桓刘公户百其封识者曰此万夫之雄宵戈昼鞬之死不折夺刀斫贼一褫羣魄繇北而西尽敌巢窟匪俘则馘靡徃不获公名在边功在幕府银牌防币杂以镪楮官阶屡跻歴千万户载参藩侯独镇西堡敌知公姓曰莫可侮公年既髙弃爵如土曰我自取弃亦在我髙堂殓服我死其所我躬不有畴防我后天实全之有子如父式迁厥封前母后妇峩峩墓碑过者下马明故通议大夫南京工部右侍郎黄公神道碑铭
　　公姓黄氏本名曜字孔昭以字行乃更字世显世家台州黄岩之洞山今太平地也及公犹居黄岩其先自诏武镇都监绪避五季乱徙自闽者数世矣曾大父讳庄大父讳礼遐有闻于乡考讳瑜正统丙辰进士兵部主事台之三世举进士者自兹始公未冠自京师扶母全夫人丧归比北上职方公继丧复匍匐返葬皆成礼弟妺俱弱躬抚育之贫不废学初以明经举不合乃爲县学生举景泰丙子乡荐登天顺庚辰进士初命爲工部屯田主事司多积弊公稍持以正同官者不能堪嗾恶吏搆之事竟白被坐落职而公顾用是起名迁都水员外郎督造江南餽遗无所受防吏部文选官以事去一司爲空朝廷慎简诸曹更补其缺公与焉未几迁郎中凡天下州县地善恶政令繁简人才贤不肖极力搜访耳注籍记罔不周悉而辞涉请托则未尝少徇惟守法执论以赞其官之长爲之长者虽不尽用亦以舆议付之有怨亦借以自解先后十五年称文选之贤者必曰黄郎中黄郎中云公既满九载待次久之擢右通政督武职录黄事简甚无以自见治戊申今天子大明黜陟两京大臣多所更置公擢南京工部右侍郎时工作繁兴钱课颇匮贷民间爲用公曲爲区画偿其逋以万计有空廨地十余所爲势家所侵者奏复之近令大臣得举方面公初荐处州樊廷璧自知府超擢按察使继荐金华章德樊时章以按察佥事致仕例不得起人盖以韪公吏部侍郎再阙诸大臣以公名偕某公凤仪张公时敏荐虽未调而望之者日愈不厌偶得热疾三日遽卒辛亥六月十七日也年六十四其子工部主事俌适以公事至南京遂扶丧归讣闻朝廷赐祭命有司营兆域于委羽山之原岁未尽二日葬焉公体貌严毅不躁语戯笑沈静自守厚伦睦族以旧居让弟女弟贫割俸金给之立义塾择族子弟爲师岁出束脩爲之助读书尚理致尤精诗格不茍制所着有定轩集若干巻藏于家子男三长即俌世守儒业次侹次佐皆蚤死俌上京师请予铭墓道之石乃撮其大者爲文而系以铭铭曰台多贤郡公其显者官爲吏曹实柄用舍惟辟威福矧官有伯岂予敢私有厉方惕人以艳我亦或觇我我非吾丧终弗玷我古亦有言东隅桑榆功我弗屑矧惟宦途公爲六曹实贰卿位人弗遏我谓有余地我弃其余还诸造物有能肖之公死不没
　　明故刑部主事朱公墓志铭
　　予将铭文鸣之墓哭失声曰文鸣遽使予爲此文哉予忍爲此文哉呜呼惟文鸣知我亦惟我知文鸣其可使文鸣不瞑耶既举笔累日不句即句累数日不能章乃摭钜委细序而铭之文鸣始爲生学易有举子名誉乡荐辄中以诗举进士又辄中试政戸部出颁岁赉于边信宿而返边帅具筵赠辞遗以佩刀又辞归擢刑部广西司主事折狱平辨威福无所受亦未尝强笑应人邻有馈生鱼者家人弗知其讼也内之文鸣归亟遣之还则剖之矣弃弗食有某姓者生死无佐状文鸣疑不肯署辨弗得防病弗视事忧之数日予省之有喜色曰比得秋录报某姓者不死矣文鸣重伦理负节义其父尝出官于外文鸣攀慕委顿不能支岁时致布帛器用无敢阙母早世痛之终身与汉阳知府蔡洪济友善蔡卒于汉阳其父老且病文鸣合凡赙赗买地迓其棺葬之又以余赀经理其家蔡有姊寡于滕氏滕亦文鸣亡友也女孤不嫁文鸣以其妻之兄之子聘焉文鸣于诗不能工然好不厌颇喜酒酒后披豁出肝肺益见其真常爱观浴沂图曰吾兴在此以名其子曰沂吾尝谓文鸣非流俗士使更十年当卓尔自见不尔固不失善人人未尽信也而文鸣遂不幸以死鬼神者亦弗或鍳之矧或相之悲夫文鸣姓朱氏名释号心古世爲大兴人父谦累官至都察院都事母吴及王皆累赠安人封其妻赵氏亦如之子二铨铉女一文鸣既得勅告墓悲数日疾作文鸣夙多疾官既剧奔走失食饮节始困及是乃益困再振再蹶以死公年三十有六成化辛卯正月卒都事君卜二月丙午刻予铭葬之墓在城北十五里曰永清卫之屯其故人刑部主事顾天锡有状铭曰玉投于浊弗玷其刚金操于炎愈炽而光不琢之章不镂之装不器之堂铤尔砾尔尔受弗明知尔者谁视尔兹铭吁嗟乎文鸣
　　明故文林郎河南道监察御史展公墓志铭
　　公与家君友且二十年东阳七岁时始知读书爲文皆借公启迪稍长因公爲外傅从之逰食饮于公数年东阳举进士仅五年而公卒卒之日门人进士李绅爲状东阳乃泣而铭之呜呼公生无伯叔昆季家故贫始爲蓍卜术已而弃不事事举子业游顺天府学天顺丁丑举进士擢江南道监察御史三载阶文林郎两按藩镇皆有人誉其在山东刬奸刮厉十去四五民无赖诡爲僧逰食市中者甚众公悉驱之耕时有欲倾之者隂纵人伺公摭拾无所得公益严戒立崖岸时吏民无敢犯其在朔方有中官出镇横敛荼毒人莫敢抵牾公首爲状白都御史奏之彼竟得罪去大同万全之间有牧地数百里析两地兵民居之众侵欲扰乱手挺与刃相杀有司莫能制公掘地爲堑数里抵南北山麓中分之戒不得过乃巳时戎政废弛命尚书王公竑及公理之乃阅士卒壮勇者复营爲十二置长若属居则共习战则俱往其爲法最良尚书去十二营遂废后乃复爲十二营马之在畿牧者民多以赂爲奸兵名仅存实丧其三之二不足用公与给事中一人偕受命往治之责太仆之不任事者劾罢其丞其在道考覈爲多凡与诸道偕上章疏具在有司不及载公风裁凝重嶷然不挫于物其有不合者虽贵必与之抗人皆以爲难公真能御史哉公讳毓字钟一其先本崔姓祖兴出壻于展遂从展姓复自凤翔徙岐山居于京师籍于戎子瑛生九岁女二皆幼某月日葬于城西镣园铭曰瞻彼玉立掲掲其仪志则前驱名实随之畏途巉嵒逢彼鱼盭抠齐蹜步如履平地蹶而后张君子之利哲人维萎亦孔之哀家之无人亲耋子孩孰丰其往而啬其来已乎先生竟何爲哉
　　长沙府推官致仕王公墓铭
　　长沙府推官致仕王公既没其子吏部员外郎玺以公之门生戸部郎中李君哀状来请铭铭曰王居长垣代有闻人惟克铭父遯于田野讳时者公其字廷辅蚤逰县黉以学爲耕载贡春卿爲国子生既拜推官来我长沙簿书如麻捶楚不加服念过覆动逾旬日彼佻而捷争先角疾曰此重事宁缓母失三年郡庭言归其庐人谓不足我乃有余惟人逐逐公确其守惟人剪剪公世孝友早居父丧山骨垢首葬棺奠祭弃俗如土有哗不闻曰是在我公事老母贫必适口殷忧侍侧若脱重负公直而方人莫与同崖倾谷开洞然外中人之有苦若被在躬面折口过莫当其锋公自不防曰我何心人之觏止载笑载喜月评岁燕公有乡里趋跪几席左右经史飞腾踔厉掇拾青紫载翺及翔公有弟子公有子五各执其事玺举进士宫于户部调居考功乃擢郎副玺既考最封及其母司封有制公在官所惟服公贾曰琪及瑀曰璇曰琏名在庠序壻于李汤公有二女十孙髪丱公肇作祖公肇作祖其来如雨公生庚寅六十二年辛卯而逝日午月申既月乃葬地曰某原作铭者谁长沙之人
　　姚孟栗墓志铭
　　成化乙未五月己酉朔宣府姚君孟栗卒吾友乡进士李君士常君莫逆友以书走京师徴铭于予及读前监察御史郑君克修状知君贤不诬乃悲而铭之君性孝友家故贫有兄三人华富居外贵籍戎伍养弗时给君少方向学不得已弃去服贾爲养养日给诸兄者亦受赡焉父丧毁瘠事母史益谨没身不衰正统己巳贵戍万全卫华亦在戍所是年敌入大寇行旅道絶君出入锋镝再抵其地竟邀华及其妻子以还未几富卒于外邸君奉寡嫂挈遗男女三人以居教之长而家室之男即民也君以华子夫及入籍万全都司学爲生月给其简札费居再徙徙有余产辄以给贵民既壮克干君委以家事乃复就学时年三十余矣君与人负意气雅重应天府通判林孟旸孟旸死其弟仲时疾君爲办医药仲时又死爲治后事且命民岁出白金二十两赡其家又善宣府卫百戸张孟文孟文死赈防如林氏邹刚者死无棺具敛葬之其他赙防馈贷者甚众乡之人各能道其事云君志在用世慷慨自许自念复学晩力穷日夜与今进士王逊之及士常相问学今南京礼部侍郎倪先生之北谪也君及二人者从之逰同爲学生以诗举有司独不利屡举屡踬乃死年五十有二呜呼居视其所亲富视其所与达视其所举穷视其所不爲贫视其所不取予观于君盖得其四焉其一不得命也然亦可知也已君名寛孟栗其字其先吴人大父讳文敬从戎高皇时永清卫调晋府防卫父讳信调宣府左卫始爲宣府人子臣都司学生君卒之二十有四日壬申葬于城东跑沙原故兆君患家礼废恒谓士常曰此必自吾徒始凡治家必用礼尤严祀事臣亦克用礼葬不事浮屠法君志也铭曰力倍于艰既壮乃成不泄其渟有潴益盈世忠无质君确其守而堙弗施巧者借口夫人则然命也何咎我铭君幽以慰良友
　　李士常妻岳氏墓志铭
　　乡贡进士宣府李君士常之配讳得娀字叔将姓岳氏我防翁先生之女寔吾亡妻之姊也以成化丙申正月二十日卒于家期以二月十日葬于沙岭先墓士常领驰书京师抵予图所以识其葬者予不得辞初叶文庄公爲佥都御史北巡见士常在诸生甚爱之爲徴姻于岳氏曰是故都指挥佥事予素之子今署都指挥佥事士章之弟孝友而甚文时防翁自翰林出守兴化得书曰叶公正人也言不谬吾父即报其伯翁而许之翁既致仕士常亲迎于京师以归归七年生二子不育而卒年二十有六而已予闻之亡妻曰吾姊通书能琴闲女事端重容忍不妄言笑少佩父训事吾母宋夫人及其母周无间言处诸兄弟不异同产既嫁而其情不衰士常书曰吾妻之归也不及舅姑每闻经述先行则慨慕泣下事诸姊甚谨而和从子程秀幼失怙恃抚鞠僃至经于此无内憾焉予又闻士常家居伉俪相宾友久无懈也士常秉礼变俗每犯羣议爲之始于闺门有相无迕中外宗戚睹闻风范至相戒效卒之日远近吊赴哭泣嗟叹若出一口云呜呼我防翁盛德大节不嗣后人惟此诸女复阏其半天之所夺固若是甚哉且予以不德致罚理则宜然如士常者亦罹此祸可哀也已予内丧之四月重涉悲悼诚不能执笔爲辞独于此有不可遂己者防翁之遗范在焉序而爲之铭铭曰兹惟闺壸之懿我名作厉以永于来世












　　懐麓堂集巻四十五
　　钦定四库全书
　　怀麓堂集巻四十六
　　明　李东阳　撰
　　文稿二十六
　　志铭
　　明故荣禄大夫后军都督府同知芮公墓志铭
　　公讳成字仁和姓芮氏其先出大同之金山祖讳逹布哈元翰林学士承防父讳博啰魁岸多智归我圣祖暨于文皇官至燕山左防卫正千戸千戸公之卒也太夫人富氏已娠越三月生公既长而防芮祀赖以不絶矣公性明闿闲骑射正统甲子从恭顺侯吴公北征擒敌人哈喇岱擢金吾左卫指挥佥事戊辰使卫喇特还进指挥同知己巳复使卫喇特窘迫备至不受敌挠是年秋英庙北狩公冒矢石得停銮所在景泰间还京师系诏狱未几见释进指挥使甲戌征铜鼓诸蛮累功擢都指挥使英庙复位念公旧劳特擢骠骑将军后军都督佥事公统効武营命入朝侍卫赐蟒龙金铠兜鍪天顺辛巳曹贼之乱公名载功籍进荣禄大夫都督同知赐以诰命赠祖父及考皆如其官祖妣某夫人妣富封太夫人成化改元受命出镇川蜀征山都掌招徕蛮酋以靖弗庭焚山狝泽诛无筭防闻进右都督赏赉甚厚居数年与都御史交劾复以都督同知罢镇还京师癸巳复以兵部荐命统禁兵入卫如故又三年成化丙申四月二十五日乃卒年六十有七朝廷遣官谕祭命有司治葬事呜呼公以遗孤起家千戸遂陟阃府歴累朝五十余年内领宿卫外勤征伐使絶域镇逺疆茂着劳効老而不懈可谓不忝厥祖矣子男五长昕次昻次某某公子昻以次当嗣卜以某月某日葬公通州富豪乡欲得予铭乃以吾友曾吏部克明状来请公嗜书史不近酒恂恂如书生盖天性然也予得之吏部云铭曰芮家西裔世勤帝家赫赫先公爲国爪牙惟公桓桓忠肠义肝北缚彊胡献馘军门奉使出办雄词海翻顿撼击撞愈倔而轩有勤厥艰其倍百千人之逢时有屈而信先帝眷公云亦劳止置之后军俾统予士我皇载命于蜀之鄙维蜀之鄙寇来如蚁公秉鈇钺公奋弓矢招柔詟强阳辟阴弛鍧雷迅颷瞬息千里何以锡公金镪文绮何以报公俾督戎纪彼盈莫居载蹶而起惟公功名克与终始公门巍巍公嗣累累既绍永绪亦怀令仪我铭公幽百世不隳
　　明故封承直郎南京吏部主事潘公墓志铭
　　东阳因吾友潘君时用获见其族父兴化君又因兴化君获闻其考善斋公之行则叹曰潘氏其可谓世德也已潘本杭族五代时徙栝苍今爲处州之青田代有显者曾祖讳台仲祖讳子山父讳钘生公公讳沆字克明善斋其别号也公少渉家难避地农家得春秋左氏传读之终身不忘既又益涉经史尤深阴阳诸家书公父之戍云南也公时尚穉有以父书致者公从从兄湛往见默不作一语其兄以爲不慧易之公退乃独往跪且泣问起居状甚悉归血指写书附之其兄闻之曰彼非吾所测也公伤父死难书警语于日所出入以自属每哀愤涕泣入则强语笑以见母不伤其心冬夜潜以身温母被母诘知公所爲慰止之后将寝必鏁其室公窃钥启室母辄遽入止之母疾革公忧不知所出潜刲左股肉内糜中以进居丧哀毁几絶贫不能葬然赙不义致辄辞弗受墓无庐舍巢于树以居过者皆伫视感叹曰真孝子也兴化君举进士尝以南京所给半俸属其友项司务文祥市二币以献公公怒曰汝始仕何自致此物是岂吾尔望者君数书自明实所得常俸不敢用非义爲辱公犹未解至以项书及故缄报公公乃信君既拜南京吏部主事今天子登极上皇太后尊号以恩封公承直郎南京吏部主事配王氏安人命下未至而公卒是爲天顺某月日年八十有四某月日葬钓台冈先茔之左王安人云和世族孝谨有淑行两就官养自兴化归卒于家爲成化某月日年亦八十有四以丙申正月二日合葬子男三长权先卒次琴兴化君也累官至知府博学高行爲时名人次核出继仲父海孙男琡早世次珙瑄璝玭瑚公葬未有铭兴化君来朝京师以赵荆州士英状属东阳曰某砻石山中久矣俟吾子铭追而内诸圹既行道闻王安人讣弃官归治丧信来速铭谨按铭法考公行得其大者如此又闻公多才畧闽贼之乱诸郡瓦解贼据沙岭银冶守臣调湿州兵三百守沭溪县吏集乡兵数十授之公谓众曰贼众我寡宜任计不宜任力澄照僧自间道来受役宜用爲乡导引兵向荜山前锋人持一木鸣鼓以进择地爲战建标山巅缒笼灯其下伏兵于隘以伺贼贼至勿鬬列木距马出礉矢以冲其锋锋少挫其势必走走且半则掲灯起伏腹背夹击当无遗者众莫肯信后官兵果败乡里大扰三载始定皆如公言铭曰体以亲故宁毁弗顾君子不敢以爲过贫以义守宁弃弗取君子不敢以爲矫公德实希公执不隳吁嗟乎今谁与归
　　明故懐远将军锦衣卫指挥同知赵公墓志铭
　　锦衣卫指挥赵公病革家君往视归谓东阳曰平生故人如邦彦者三十年如一日可多得邪去年邦彦与吾论旧故凋落殆尽在京师者惟吾二人因对酒太息泣下今邦彦又舍我去吾何以爲情耶是日公卒家君往哭之明日东阳既往又明日公弟锦衣卫镇抚恭来请铭家君乃命作铭公赵姓讳能邦彦字也始代世官爲金吾左卫指挥佥使事继领禁卫兼隶三千营典中军旗纛每退朝在步辇前导器宇魁岸英庙目属焉天顺辛巳公以营籍从征广南时懐宁侯孙镗实总禁兵别置官代公一日上顾问左右曰彼长身荷爪者安在镗以实对上怒责镗曰此朕禁旅安得妄动镗谢罪乃免亟驰驿召公追至九江而还乃黜代者仍公旧任盖有意用之未暇也甲申今上登极公用兵部荐调佥锦衣卫出入慎肃上下倚重屡奉勅防其在都城督官粜修城垣总中外衢巷隍堑诸水道事事并告集人亦弗扰其在外藩勘晋赵二狱赵狱尤重连结寖广公覈情据法刑用不滥法家韪之丁酉夏五月上念公贤劳特擢指挥同知数月卒公在官久宣召扈卫辄先贵近累赐中秘书宝镪文绮蟒龙佩刀诸时物无虚岁卒之明日适赐蟒服中使已出闻公卒乃返上特遣官谕祭亦异数云赵氏本永平迁安世族曾祖讳才兴肇着戎籍祖讳甫疾不任事以从子某代累官至副千戸战死齐睂山无子甫复以诸父继用死事功迁指挥佥事考讳荣代以恩迁同知既老致仕复以恩进阶昭勇将军累锡诰命妣李氏配张氏皆封恭人公涉书史闲武事家居孝养丧祭无违礼与亡弟义官廉及今镇抚恭甚友廉卒抚其孤如存时教子有法子鲁侍储卫游武学有名家风孙男四皆少俊可爱人谓公有后矣公生某年卒某年年五十有七葬昌平北望祖茔之次铭曰物贵重厚于人亦然有踦必颠峭则弗完公居锦衣十有四年持盈居宠不替益防功名始终孰谓弗难生荣死嗟道路有言人之毁誉不系其权我辞或传公死弗谖
　　文永嘉妻祁氏墓志铭
　　成化丁酉秋九月文君宗儒使自永嘉缄书状各一道抵予其书畧曰吾妻卒于苏州林将以觐事北上归道苏且葬之已卜地于吴县之藏金湾以明年三月某日从事请吾子铭其状畧曰吾妻姓祁氏讳慎宁吾乡祁彦和甫之女年十九始受聘比归二十有二时吾母弃养也久事吾父及继母祗畏不懈食饮衣服必其手出家或致馈饷辄辞曰私馈非长者奉又不可独啜将焉用此林出就学吾妻脱簮珥爲笔札费及举进士从上京师或诮其服食太朴者则曰吾儒家妇也固当尔且仕固亦以荣其家然鲜不以妻子之欲爲身累累其身以及其家如亲何吾爲妇无他能能不以口体累丈夫耳已而从官永嘉愈肃家政二子一女虽幼穉不遣窥外戸故林得尽力于官三年无内顾忧林之在永嘉也念家君宦游北方不得共朝夕图迎养于家业未就无以爲计意时时不乐吾妻谓林曰君在官巡不得顾私养养吾责也请以二子归治旧业爲迎养地林感其言遣归未几得疾三月二日卒年三十有二而已又曰妇人而得正首丘彼亦幸矣然舅姑及夫皆远处南北图养未遂竟以别死此其志亦可悲也予与宗儒交读其辞意不能无戚乃次第爲序并系以铭宗儒多才有文辞出宰钜邑爲两浙称首行且有旌锡之命命未及故于兹墓独书曰文永嘉妻云铭曰勤俭而专妇之恒兮胡殚厥身而陨其成兮匪夫君则贤其谁使我铭兮明故封承德郎戸部主事陈先生墓志铭
　　景泰初东阳以童子奉诏入顺天府学爲诸生时益都陈先生寔分教事殊见优遇俾得月朔望参谒不与诸侪辈同朝夕东阳既与先生子清同举进士在朝籍先生歴他郡归田里不相见者余二十年而竟不可作矣清归自大同还京师属铭呜呼先生之德东阳不敢忘闻讣哀悼惟不克吊哭门下是憾铭吾职也其曷敢有让先生讳俊字廷杰其先临川人国朝洪武初大父讳有才避兵青州因留居益都父讳某不仕先生少岐嶷以诸生举正统辛酉乡荐再上礼部得一科拜晋州训导丁内艰去改顺天令九载奏绩翰林试经义吏部覈所举士皆应格书上上考擢河津教谕复以外艰去改交城清拜戸部主事既考成绩先生乃弃官就封封承德郎戸部主事家居十有余年及见其子爲郎中乃卒年七十有二先生性质实耿耿不阿事亲孝家虽贫犹岁析所入俸爲养丧居毁瘠兄弟有异论谕不能得取必以让乡论归之教务经术程式不弛然辞色温防即之盎然可亲其所造士领乡荐者十余人又多举进士有名绩清尤勤慎有声上下间盖得诸家教尤多初先生在一科同进者多不屑教职至匿年规免或谓先生先生不应卒无愠色比老竟得显锡又耆寿多贤孙子造物者固有定数人顾以私智殴之奚益哉先生生某年没某年葬某原铭曰安其潴敛其有余庆源所储于厥身于厥子孙其流若奔吁嗟先生其永存
　　贺感楼先生妻王氏墓志铭
　　东吴感楼贺先生美之丧厥配王氏且葬自述事状遣其子乡贡进士恩上京师曰爲我徴太史氏铭先生未尝面予得予文辄爲终巻尝闻诸吴士大夫恩曩在京师亦尝道先生意如此铭不得辞按状王氏讳正江阴农家女也贺本吴人感楼之大父大理评事讳贤尚爲江阴训导留居江阴洪武间坐事死役子宗震才八岁贫无家依女兄及舅氏比壮赘青阳乡之薛氏王薛隣也故感楼聘焉时宗震复坐累籍苏州卫爲兵尽鬻其田庐家益贫感楼壮不能娶婚于王氏王氏亦贫甚止余空屋三四楹两家食常絶殆不能朝夕感楼乃奉母及妻还吴僦屋以居感楼贫居能力学博涉书史自其初爲童子师从者日众岁时脩帛颇足共饘粥俭不妄费稍懋迁爲业铢存两积积且富益俭节如贫时累四十余年辟畆崇屋给婚嫁爲富人时感楼学已就爲乡先达子恩举南畿乡贡第一有名而贺氏益根固感楼所力致而经营拮据筹嬴缩籍出入俾无废阙者王氏力也成化戊戌恩归自京师王氏老且疾己亥二月五日卒年六十有七矣感楼之言曰吾妻无他异能独吾贫时恒不免冻馁吾妻未尝有怨恨色吾衣食才足吾妻不爲侈不异其贫吾弟不克自给又多子女吾妻能顺吾意常给予无恡色吾平生不信佛老及阴阳拘忌吾妻亦遵用家政不吾咈也于戏贫能积积能守又能散迍塞困滞而不以流俗败家法此皆人情所难况妇人哉子四某某孙男某某某月日葬吴县先茔之侧其地曰某原铭曰昏不礼迎其变也正有封在原其归也全孰艰厥生孰寿厥死委身其间与命终始夫尔托之子尔续之幽堂有铭太史作之
　　明故奉政大夫修正庶尹河南按察司佥事尹公墓志铭
　　呜呼公之葬有日矣匪予小子曷宜爲铭公于东阳爲师爲父执爲乡先辈亦奚忍爲公铭然非东阳谁知公者公尹姓讳进字时勉扬州江都人考讳某从戎府军居京师家故贫公力学自振聪頴絶人书一再过辄成诵友有春秋秘义假者不能得则以属公公往与奕间一阅已复置案上归辄录授之数日而毕景泰庚午公以父役应试用书经举顺天乡荐登天顺丁丑甲科拜戸部主事京庾有岁谷甚伙掾吏穷日夜计总目以呈公尤精筭事一布筹辄取笔判曰差若干斛掾不服公教以防法爲部位使覆计之果然中官共事者骇服乃一听公所爲莫敢抳声籍籍起侪辈间数年用吏戸二部荐擢河南按察佥事领南畿江北屯田事事不称力公尝曰今官患冗如河南某事某事皆专置以吾摄之足矣巡抚官知公才欲使鬻河南麦于淮以利官需公谓非国大体且未必利画一以陈再驳再上辞气剀切文义灿然巡抚亦名士得公议夜不能寝然亦竟不行又有巡抚官欲荐公数年公言藩臬间有谓公者公愀然曰使某可荐则某不得与闻不可则不必言也巡抚亦竟荐公不报公九载成绩当受迁别其寮曰我休矣入京移疾竟不至吏部或劝公出公曰吾蚤丧昆弟长子又死使吾生行死归亦焉用彼爲哉盖自河南已爲是言后愈执不变还京居室甫定仅二载而卒论者皆叹公之先几云公风裁清操论议锵耸重名检尚意气子视孤侄曲致恩义不遗故交不陵小官自乡党寮属无大小疏戚同称爲贤以公之才视天下殆无不可爲者而竟止是呜呼其尚忍言哉公子一某生某卒某东阳往哭又三日乃克铭十有九日执绋而从公于墓其地曰某村在京城东八里铭曰呜呼先生有位与名不损厥盈于身则嬴履艮于亨泽壅不行岂材弗能已焉哉呜呼先生
　　明故封徴仕郎中书舍人刘公墓志铭
　　公姓刘氏讳英字某永平迁安人髙祖讳明道元禁军万戸曾祖讳源祖讳允恭考讳麟隠居国朝洪武间有司荐茂材以亲老辞不获至京师辞弗就任忤防编籍锦衣卫校尉行役使广东公失怙甫七龄无他昆弟以例纪录于官弱岁乃就役事母温曲致奉养出值嘉果必懐归遗母或遇诸市囊无钱辄解衣质之母病吁天请代病遂愈孝称其乡尤重信义有张姓者贷不能偿以女自赎比还乡别女有难色公亟命还女并衣褥予之有丧不能举者出求赙不得公闻之遣人觇其家餽以金帛其人惊感问姓名不告也公恒曰吾蚤志问学中縻世务吾子孙必有成吾志者指其子询曰其在此乎正统己巳八月公扈从北征归被创疾甚十有一月某日卒年五十有二询既贵赠公徴仕郎中书舍人封其配龚氏爲太孺人太孺人应天钜族处士某之女也明淑精女艺及归公躬执馈防尤防祀事事夫无惓色公之疾也焚香吁天如公事母时公卒诸子俱幼太孺人力襄事举无违度教子必申父训夙夜勤瘁以享其成盖尊居乐养者三十余年年八十有二乃卒子四人谨让询谘询歴官鸿胪序班中书舍人今爲礼部主事直文渊阁公既卒葬城南三里河下马社之原太孺人以某年月日合葬未葬十日询具衰绖奉状诣予拜且泣曰先考葬无铭今吾母将合葬铭礼也询不敢废且惧潜德卒不白以重不肖之辜敢请太史氏铭予惕然感之乃爲作铭铭曰都城之南原有穴公归百里蜕汝骨山浑水灵閟不泄如木斯植久乃发神其相之若有物公有令妇德与匹遗休在躬保终吉后三十年归此室
　　明故封翰林院编修文林郎谢公墓志铭
　　吾友谢君鸣治既迁翰林侍讲念亲老欲归省于家顾爲编修时尝一归近制非满十载者不得告居常欝欝至夜不能寐今年期且及方具疏未上而文林公之讣至矣东阳辱鸣治爲知己非茍涉欣戚者既走吊归爲不宁寝食者数日吏部郎中黄君世显状公行以鸣治子兴毅来徴铭东阳未获拜公每从鸣治得言动状知公长者今已矣是恶敢不铭公读书识理道承家世孝节志图不辱母赵节妇之寡公甫睟旁无伯叔兄弟稍长克自奋立礼扞外侮屹然不爲动节妇惩财召祸尽散赀产家就落公毕力致养厚治丧祭人不见其贫有严媵者感节妇之义后死不贰公礼事终身爲义服且祔祭之曰我子孙世世无忘严氏公自奉数俭虽被封锡禄食仅足益自节缩爲义举从弟世修以宝庆知府致仕家居公与建防缌亭于曾祖孝子墓侧墓祭巳则立子姓读所着宗范其中岁置敦彛防以合族别建祠堂于新第之东置田若干畆以共祀事于是谢氏之孝义隠然动乡邑大夫士闻者咸相与慕悦爲歌咏传于时谢氏世居台州黄岩县南孝子讳温良始迁桃溪桃溪今分太平则爲太平人公祖讳雍考讳干公讳字世衍别号见南居士封翰林编修阶文林郎配高氏封孺人有内行子五长铎鸣治字也次某某公生某卒某寿六十八初公考葬洋岙山公顾其右偏曰死葬我于此鸣治归卜用某月某日窆焉铭曰孝子锡类允惟谢宗歴世中微其蕃衍自公公生亦艰孑立靡怙孰畀全之公有贞母公寿且贵五子十孙天谓弗徴视此后昆福有幸致利有茍射令名之下可以观德











　　怀麓堂集巻四十六
　　钦定四库全书
　　懐麓堂集巻四十七
　　明　李东阳　撰
　　文稿二十七
　　志铭
　　金尚义墓志铭
　　成化己亥闰十月七日金君尚义卒扵辽阳庚子三月其子祺祐道京师翰林侍讲谢君鸣治率诸同年为文寓祭其防六月祺以防归至天津复走京师従顺天府经歴薛秉义来请铭予比与鸣治悲君之死期各为文以慰君地下鸣治既为传予撮其大者为序及铭君金姓讳忠字尚义处州丽水人干州知州讳善之曾孙封文林郎监察御史讳叔度之孙云南按察佥事致仕讳恺之子开封府知府致仕尚徳之弟少従按察公宦逰广东甫就学辄弃去商贩蘓松间年二十见其兄举进士复奋就学补云和县学生数年应贡升国子生天顺壬午举郷荐甲申登进士第防修英庙实録奉诏往应天太平宁国徽州诸府采録事迹还简试御史事于南京丙戌拜贵州道御史未上闻按察公丧归又丧母髙宜人哀毁逾礼庚寅服阕上京师即上疏陈三事皆人不敢言者复除南京值星变复具疏将上言愈切开封君作东瓯童子篇遗之乃止廵盗上江抵南康诸府法尚严肃沿江诸司各置纸牌借兵尅期更相考覈俾徃来江上无虚日盗不敢肆监南京内帑诸卫仓及象马诸草塲吏卒传相戒曰勿犯金御史摄云南江西山东三道事劾大臣不任者一人三载考绩道得鼻衂至南京移疾不视事因图为去计会台檄遣廵盗苏松诸府君辞不徃都御史胡公敦劝之乃行人谓君法大重执不变有为君所按者诬君事上奏遂逮捕君君闻命命以妻子属其友陈御史直夫曰吾不免矣自徃就逮入锦衣卫诏狱狱成特命戍辽东三万卫君谈笑就道意慷慨如平时至辽杜门谢客有达官问所欲君谢曰此正某平生所不敢为者居六年闻开封谢事遣祺归省病卒时诸子皆不在侧家人以冠带服君君已不能言但揺首至再易深衣乃一颔而絶年四十有八君娶周氏生祺及祐卒赠孺人孺人卒时君诸文林公墓侧且自为圹谓开封及第某曰祖垅不祔惧我兄弟之后将日疏矣俞孺人既返之六年君焉卜以某月某日君性刚断负才气见义无所让同邑进士吴荣卒贫不能举君合赙治又赠所粥田若干亩遗其家贡御史壁道死君具棺敛归其丧南京致赙以行辽有兄弟相仇者君谕弟辟兄及贫急又赒之所着在官有瓮天稿三卷在辽有东瓯童子吟稿三卷广恵集方一卷蔵于家初祺方娶十日闻父难亟来赴及君被谪两上疏乞代父戍不得比归自辽自为状述君事甚悉鸣治尝谓予曰尚义有子矣铭曰义以为涂帅气以驰视险若夷勇不自持谓我好名我职在兹我身弗防而以名为人才实难必先大节壮哉金君其死不灭
　　眀故正议大夫资治尹工部左侍郎王公墓志铭
　　工部左侍郎王公归老衡阳至南京病甚泊上新河留十日卒于舟中其子恩扶榇归讣闻上遣官谕祭命有司营事进士罗监缉熙实奉部檄入告成事恩寓书缉熈请铭公墓东阳乡后进辱公礼遇久矣铭曷敢辞按恩所述事状王氏出吉泰和始祖万庄从父某守邵阳居衡阳长平乡遂为衡阳人曾祖某迁凤山祖某考讳仕复世有隠徳公讳诏字伯宣少警敏读书目数行下宣徳乙卯领乡荐正统戊戌举进士奉使云南大同乙丑授礼科给事中丙寅充韩府册封副使己巳之变与诸科合章劾将臣失律者及敌薄都城公将官军民壮为扞御计事平上疏请旌死事罚失守及不赴难者时国家多事章奏繁剧动数千百言大要皆扶忠抑佞恤民防敌之务天顺初转兵科给事中给勅命进阶从仕郎赠公考妣如其官未防以内艰去壬午服阕复除礼科奉勅与兵部及监察御史简十二营官军迁右给事中成化乙酉代祀北岳归迁都给事于时嵗屡水旱陈弭灾数十事多见采纳天城卫指挥王辅甫弱冠边将遣备寇西邮坐失律当斩公言辅年少不当遣败非其罪并其属皆减死丙戌擢通政使司右叅议丁亥奉勅总易州山厰薪炭事兴利去具有成绩己丑擢工部右侍郎领职如故给诰命进阶通议大夫赠祖原简及考皆如其官甲午迁左侍郎入佥部事修内沼浚运河修国子监累赐羊酒楮镪惟运河功最剧特遣近臣劳于河上者一于张家湾者再异数也戊戌九载秩满命仍旧职加正二品禄是嵗疾寻愈上疏乞归不许己亥城中大水命浚治诸渠道复赐羊酒楮镪疾再作再乞归上若曰卿慎疾自爱勉修乃职其毋去公感恩力疾不敢复言归庚子春方署事忽中风寻少愈遂力申前请事下吏部覆实乃许致仕令有司给驿传陛辞赐内馔及楮镪为道里费时公卿而下祖饯都门外侈为歌诗至溢卷帙观者皆交相叹羡称为盛举盖在途阅一月而卒八月十二日也夀六十有七公温厚简重抱负自许论民情国事亹亹不絶穷居事母必曲致欢适喜周防居忧时值嵗歉发粟数百石婚不举必为经画不俾失所友人王布政汝霖卒于官遣其二子为县诸生家教尚肃尝取祖考所着家训三十六条篆诸梓建崇本堂嵗时会羣族姓讲读其中尤勤戒饬不使预州县事平生所着牋表奏议古文歌诗若干卷藏于家公居官俭素常俸外不问生业前后四十年田庐服饰无増拓归之日第宅荒落恩奉张淑人舟居嵗周僦馆城南以营事予闻之缉熈云张有贤行惟恩一子以防补国子生质羙而文铭曰古有岳降世岂不神彼厐而竒吾识其人峩冠垂绅在帝之侧为少司空实掌山泽才恢器闳公功亦隆公门巍巍与山为崇维山出云雨我中土卒敛厥施寂寞可赌六十七年公归于山有神不防公在世间
　　眀故奉政大夫兵部郎中乔君墓志铭
　　成化辛丑七月十二日兵部郎中乔君卒于京师吾友中书舎人杨君应宁实君子傅着君状君子宗宇特诣予请铭辞复请继以泣竟不得辞按状君乔姓讳凤字廷仪太原乐平人也曾祖讳彬曾祖讳鉴歴汤隂平谷二县簿有恵政俱赠工部右侍郎曾祖妣李祖妣李俱赠淑人考讳毅累官工部右侍郎妣王赠淑人公少頴敏五六嵗时侍郎公口授尚书辄成诵终卷稍长落拓有大志从侍郎公使晋藩藩王爱君秀伟欲留为仪賔君白侍郎公曰丈夫当自树图逺大安用此富贵为公笑曰吾意也事遂止景泰丙子君举山西乡荐天顺丁丑登进士第时年十九观政兵部庚辰授武选主事勤慎举职成化丙戌迁员外郎未防丁王淑人忧己丑服阕还官壬辰进郎中癸巳丁侍郎公忧丙申服阕改职方职方事加剧凡兵利害边务当可否将材谞任弗任朝省谘议时有禆益庚子奉使广西时边报颇数公重违曹署驰传冐暑雨晨夕倍道不三月而还居一年卒卒之年才四十有三而登科第者二十有四年为郎中者十年官三命不越省吏部尝拟陟尚宝卿不果欲议为藩贰久不决年资寝深诸曹正郎无歴君右者竟不及再命以卒君素孝养亲疾视汤药夜不解带丧居哀恸前后扶榇还乐平乐平山谷险隘或躬负輀纼塜虽官治亲率佣至相为力庶母髙死侍郎公之丧君恸视生母既丧守节白郡县上状诏旌为贞烈之门伯父老事之如父兄鸾早世抚其孤宪宣俾齿宦籍善交际动无物迕径直自信不甚为形迹尤笃故旧欵洽倾倒至防官势故人无小大贱贵皆乐君为人卒之日皆悼有泣下者予及识侍郎公丰厚和易信为贵人见君翘竦继出知公福泽攸在比于应宁数见宗宇皆谦谨笃问学宇尤頴异年十七举顺天乡荐视君加少又以叹君之泽未艾也君配路氏封宜人子五宗县学生宜以侍郎公恩为国子生宸寀皆幼女一聘金吾右卫指挥使曹玺卜用是年某月某日君长夀山侍郎公兆铭曰贰卿之子为命大夫岂不能冶弓而裘箕是图天肖厥才夀则弗如将取之亷而委其有余已焉哉乔君其泽弗渝
　　眀故封承徳郎工部主事徐公墓志铭
　　兵部主事徐君源得承徳公讣既为位哭服服如礼将奔丧襄事自着状序世系行实请予铭按状公讳某字公信姓徐氏苏之长洲人也居县东南之泾有田甚良曾祖华二祖贵三考文质世以农隠故人称泾徐氏公生十有五而丧父父丧之四月弟瑄始生公籍有世业奉母陈氏及育幼弟虽弱冠彊力如老成人父尝教以六书九数之学久益精数法能目数行下宣徳间诏中使通西洋诸域下州郡简艺能士以从公用数为郡守所荐会英庙即阼不果行周文襄公廵抚南畿诹访耆俊至无遗防得公喜甚凡财赋计出纳筹画皆见咨问公感文襄知已亦竭智力为之一时政事隂恵及民者为多文襄欲荐用公不果后继文襄者数公以文襄故不替礼接然竟无荐者公恒教诸子曰吾虽不仕颇自试然用吾粗耳必欲亢宗济时非仕不可乃留宗子渊干家蛊遣源及澄业举子为郡诸生诲廸严甚每庭训知源志向喜曰吾子孙当有为清白吏者源举乙未进士拜工部都水主事分司山东三载考绩进阶承徳郎以其官封公改兵部武库凡八年于外公前后数十书皆先官诫后家务未卒之一月犹然公平居孝弟处家室白首无忤言治家勤俭凡田庐婚嫁创制经费必亲籍记名公大夫有嘉政善行亦手録焉及在官尤慎密类为郡县吏楷式者呜呼公布衣为时用尚有徳恵君子谓一命士可为物济信夫公生某卒某某铭曰身不禄仕材则政谋老获其名匪我自求天监实彰靡功弗酬矧徳者勤思有秋曷以喻公公农者流公有贤嗣出赞国猷泽则弗穷公有余留公徳不刋我名在防
　　乐亭知县蒋原用墓志铭
　　长洲蒋君原用知乐亭县卒于官其友兵科给事中陈君玉汝为着行状请予铭曰原用平生欲得先生文今死矣非兹铭无以慰地下且原用配徐涉书史文义惟铭是属每泣曰妾独不能如张圆妻乎予尝识原用于玉汝其亡可念念玉汝言辞至再不忍固也按状原用姓蒋氏讳廷贵原用其字其先宋礼部侍郎堂守苏因居长洲曾祖叔昂祖宗韶父惟清皆不仕母赵宋宗室裔也原用七嵗失恃继母邹育鞠成之原用数嵗能属对为韵语未冠通举子义学易于进士奚君元启防县学有名成化辛卯举南畿乡荐为易魁戊戌举进士观政吏部授永平乐亭知县方视事适嵗大歉原用亟上疏乞减赋役什六七民恃以不徙王师征建州道乐平原用承部使檄总山海诸关驿车马刍食事先令集县故僻境部使罕至治率用茍简原用举废治阙勚不爱力每贰佐出纳必亲衡量吏所具案牍必亲校勘越一年凡地里迩远民贫富强弱法令便不便皆可掌稽故赋役狱讼动皆曲当嵗所得常廪费不足则继以家槖未常茍取人信其亷郡使至县例有馈赠原用执不与或憾且谤之不为动县治后旧有门吏出入无禁至通馈谢原用塞之会疾作不便者讽以隂阳拘忌不聴则傅以他説原用曰故令若某某皆死于是以不塞此门故邪且人孰无疾疾死命也门何预焉卒不聴疾再作再间治益力最后大作乃卒壬寅三月二日也原用和厚不忤物外敛圭角理辨内达遇事乃见始为县或谓其起富室宜不习吏事原用乃奋志倍力欲自观其能不幸而死其志亦可哀也原用娶武功伯徐公女为配生女四人某某卒之日徐不能归玉汝以书属知永平府姜君琏治后事舁丧西上徐馆南郭逆旅一月遗腹得男名之曰夀徐颇自慰忽罹火厄仅以子免原用之幼女死焉玉汝恸不置乃馆徐于官邸遣其仆拾余烬治装买舟然后归凡玉汝为原用谋甚悉君子谓原用交得其人原用先世长洲某乡某原今归以某月某吉卜也铭曰位不必卿相称则贤夀不必耄期名则传为名进士为贤令尹吁嗟乎蒋君其死不泯
　　赠翰林院编修文林郎陈公墓志铭
　　吾友翰林侍讲陈君师召丧其考耕乐公及妣黄孺人若干年时未有铭师召既登第拜官归省墓亦不果作盖慎之也今年秋师召痛先徳久弗识乃授状属予铭将寓归用诸圹前状故按察佥事杨朝重未第时作朝重公戚党其述事行宜详东阳师召同官厚且久稔闻厥世铭宜予属予亦弗敢辞公姓陈氏讳申字崇澄别耕乐世居莆田涵江系出宋观察使淬淬与金师战急子仲刚死父难后淬亦死国事时旌其里为忠孝坊今绰楔翼然存焉曾祖讳仁祖讳徳考讳光逺并有隠行公貌魁硕动履详雅读书晓大义喜谈史传少贫服贾事渔稼为养时曽祖妣及祖考妣乆未公痛父志至或忘寝食及父丧益痛自奋积俭为赢畜乃并举诸丧皆用礼人叹其难奉母林孺人养必备物病左右侍夜假寐榻侧闻謦欬声輙蹶起母丧父值忌日执哀如初与弟戊友爱笃至世所遗田宅悉推予之复为共嵗赋俾获自裕每梦及父母晨兴必告弟持抱痛哭以为常有女兄蚤寡教其孤二人皆底成立乡居雍孙无竞声忤色人以贫告戚有施疏有贷贷亦薄息或竟以弃责尝试长里赋赋不给宁为埤纳不忍为掊克四方賔客至日勤馆谷有逺适贫不能行者必致厚赆值桥圯涂淖辄率众力治之皆有成迹可指数人徳之至今不衰孺人黄氏世隣也闲礼度习书教孝养舅姑视外内族党有恩谊俭不服纨绮见败缕遗粒必躬拾之有嘉馔必蓄为客具及公有义举虽重费不恡助之此于公徳固大类教子尤严肃不溺私爱恒举近世成败子迭为劝戒故师召竟以醇学笃行重于时君子谓陈氏有世徳焉铭曰厐积薄发在物为幸彼迩观者顾为物病盍观陈公久乃弥盛时变俗易趋伪如竞公有世守守朴为正内修外顺以聴定命天道弗僣自贻伊庆我铭匪诬已俟其定
　　眀故封承徳郎户部主事许公墓志铭
　　公姓许氏讳亷字清夫四川眉州人家本钜族元李兵乱谱逸莫可考公考讳容号松屋母韩氏梦五色大鸟集于庭生公姿表特异两目炯然松屋曰果英物也三嵗时松屋抱过州治憩城下公仰见城扁睂州二字因以手画地宛然成画自是资性朗悟日诵数百言属对响答人摘其竒者以传舅氏韩叔珪尝擕入成都远近聚覩试以诗皆立就稍长通诗书春秋旁涉百氏尤工书法屡试乡选不利有司举贤良辞不就遂弃举子业徜徉山水间着笔山樵隠及渠澜集若干卷蜀人购词输者越郡歴邑至屦接戸外然公恒自歉视未尝恃以骄人人益多之公少丧母事继母若所自出恵抚弟妹与人交重意气不为崖岸盖非独葩藻士也正统某年以疾卒某月州西南飞凤山之原后若干年以子楫贵封承徳郎戸部主事公配周氏抚宁知县鉴之女少闲雅喜读书撰孝经小学列女传皆成诵孝事舅姑公疾时尝刲股和药以进及公疾革欲以死白志公觉之执其手曰若俱死奈子女何周泣曰惟命时四子相林梅楫皆幼有讽令业贾为养者周艴然曰非吾夫意也并遣就学后相为崇王府教授霖为国子生梅为固始训导楫举进士拜戸部主事周亦以楫贵封太安人太安人就养京师复归眉楫奉使便归省适太安人病卒丁酉五月八日也年七十有六某月某日合葬去京师远前后皆未有铭戸部君既复官乃持状徴予铭状称公负材不试又蚤世卒时无迩远戚疏皆痛惜不置诸子皆以儒学取官秩戸部尤显古称位不称徳有后况无位者宜于此取焉是固然哉公生防女一适指挥万亹今阁老公从子也铭曰唐有元賔宋淳夫才而弗夀中道殂韩铭黄诗哀以吁生也无官殁有誉睂山许公华且腴五色杂组双璚琚三十七载如朝晡彼造物者荣而枯安用有才如此乎公有四子皆文儒前虽不足后有余公有遗教非庭趋有贤而慈严父如龙嶆凤山气盘纡钟竒閟秀于此俱我铭兹丘世不渝
  </div>
  <div class="pagination">
   <a href="怀麓堂集_page38.html">
    上一页
   </a>
   <span>
    ...
   </span>
   <a href="怀麓堂集_page34.html">
    34
   </a>
   <a href="怀麓堂集_page35.html">
    35
   </a>
   <a href="怀麓堂集_page36.html">
    36
   </a>
   <a href="怀麓堂集_page37.html">
    37
   </a>
   <a href="怀麓堂集_page38.html">
    38
   </a>
   <span class="current-page">
    39
   </span>
   <a href="怀麓堂集_page40.html">
    40
   </a>
   <a href="怀麓堂集_page41.html">
    41
   </a>
   <a href="怀麓堂集_page42.html">
    42
   </a>
   <a href="怀麓堂集_page43.html">
    43
   </a>
   <a href="怀麓堂集_page44.html">
    44
   </a>
   <span>
    ...
   </span>
   <a href="怀麓堂集_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
