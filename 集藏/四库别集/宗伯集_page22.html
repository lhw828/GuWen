<!DOCTYPE html>
<html>
<head>
    <meta charset="UTF-8">
    <title>宗伯集 - 第 22 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗伯集 - 第 22 页/共 42 页</h1>
    <div class="content">　　山东副使汝州张君维新以岁甲戌与余同南宫籍奏云于是其尊人封文林郎山东冠县知县凤山公卒将塟副使君哭授书使者令踰汴涉颍浮淮渡江以来曰天乎孤之不获比于人子也孤愿以藩臣养吾父者数矣而会拜今秩弗敢请也孤徼灵捧表亦惟吾父故归而廹数舍近矣而吾父弗能待也天乎孤之不获比于人子也惟是墓石以累子余覧书悲焉质所为状则其州太守方君应选方君亦与余同籍奏应天其人备文武质不谀且讼言非宪老学宫希睹公面也则公明徳逺矣余乃按为志志曰公讳从易字以时凤山其号家汝上无虑若干世大都闇■〈勿上目下〉不耀而自公之祖髙厓公克用始倅某州州倅生栢庵公粹娶于孙生公公生伟骨相栢庵公竒爱之顾不幸甫三岁丧其母孙实褓于祖母何以长栢庵公抚公泣曰是儿似李密耶微吾母谁为吾子者课之读辄忆试之艺文蔚纷以藻栢庵公则又喜吾门待吾子而大日者告我矣而亡何公复不幸丧栢庵公当是时公内不胜痛而外不胜宗人齮龁业几堕然公批却导窽终亦弗为窘也而久之服除遂娶于丁为封孺人公推家秉孺人身卒业所谓清溪观者寻推择郡诸生试即倾其侪辈籍甚独都肄连报罢公仰屋咄咄日者欺吾翁乎抑吾子实当之于是副使君七岁矣而公有异祥公又居副使君所谓髙厓别墅者旦暮督之峻又七岁副使君推择州诸生又若干岁籍奏河南明年捷南宫又三年为丁丑廷对成进士而后公愉快可知也进士以次当拜令得冠时执政方好束湿吏事以刻核为声公戒冠令奉法循理可以为治何必威严哉厥后执政败诸为刻核者名沉采灭而冠令用循良召入给事中公又戒给事官以諌为名勉旃报上恩无以二老人为念给事乃发舒効恳欵上治兵大内疏谨微贵介滥赏贤书疏更辙中土饥疏赈急飞挽费不赀疏剔蠧言官坐言废疏奨直他封驳一岁中凡十余上间以启事入侍文华劝讲彻所赐上尊珍膳出羞公子舍公引丁孺人额手谢宴而歌天保而后公愉快益又可知也然给事竟以数言事不获久居内擢参议湖广而公无几微憾惟是丁孺人溘焉捐帷渐老而单公凄怆不自得参议奔自楚所以顺适公百方进名碑佐临池进骚雅副墨佐吟进花石觞豆佐枌榆社中会而公忘亡矣参议起藩山东擢副使公一疾遽卒则辛夘六月廿又六日也遡生嘉靖癸未公为徳于乡非一自副使君成进士业置负郭百甽为义廪赡其族置塾诲族之子弟晚而属岁祲公益捐余钱输幕府以风餔殍瘗骼为桥道以济汝洛之间义声为满公又善感谕人有阋于墙出数言立解豪生截公门使酒走匿若弗闻生醒愧悔诸为长者多此类以故公在而闾里化之没而填戸哭嗟乎公之明徳信逺矣公配丁孺人婉慧有淑徳进士云峯公女也盖闻天降时雨山川出云故世有有用之用有不用之用公固一诸生以老泽不出其乡然副使君推其绪余焚香伏蒲往往多天下大计公不用以副使君为用用乃大光矣身食隆报享有荣名不亦伟哉彼薛宣行县置吏职万年教谄怒不省此其父子间独何也是宜为之铭铭曰
　　
　　至道之精精于治身守一处和物将自亲广成谈天黄帝下拜宫于崆峒至今勿壊公家是间实遭异人授以其秘俾之维申我握其精弃其土苴有推而行以雨天下不用用光大徳徳忘天凝天行返于芴芒魄则藏是勿震勿毁为铭幽扃以诏来祀
　　
　　粤始兴医学训科岩山谭公暨配李孺人合塟墓志铭
　　
　　自余解宫官行服于家而粤始兴谭文学先生来教谕吾锡先生孤介寡合士也然独昵余而余亦独严先生一日叩门拜而后言吾先子训科公之塟也吾叔父司徒公实铭之然而门以内笔也吾先慈之与训科公合也吾司徒公之门人陈博士实状之而未有铭也某不肖适有天幸辱在兹土敢以合塟之石请余谨谢不敢当而先生左迁王国官吾锡之荐绅大夫与诸生席函丈者无不惜先生去以戚而先生顾私独喜曰吾乃今得拥破毡以归以不朽吾原下人矣诣余请益坚余又谨谢不敢当而先生留津下不去示坚决不浮慕也余其可终让训科公者讳大中字宗正南雄始兴人境有南岩山公爱其竒胜因自号岩山云其先出宋朝散大夫文焕公之后文焕公事行具郡志中六传为铜川授敏铜川公子懋材懋材子为寿昌丞逊寿昌公子升升三子其季为医学训科公骥骥尝用寿昌公命越世序而后其叔祖恭其后以司徒公太初贵卒与升皆累赠戸部左侍郎是为公父赠公配刘公嫡母也生母亦刘亦皆以司徒公累赠淑人公与司徒公为同母兄而公独为其嫡所竒爱生不离襁褓帷帟之间以长疑不慧然公实非不慧也或进諌曰夫人亦爱子乎父母而真能为爱子者非爱之呴呕美衣食也爱之以艺业使游四方故男子生而弧矢悬其门所以志也当是时赠公方以医领职事苍梧幕府苍梧幕府者东西粤总镇建节其地得便宜开局曰军门医学尽辟所辖官医之精其技者更畨肄其间曰上班而赠公以其邑训科名髙见推择为领袖于是嫡感諌者言令公提药囊侍赠公则尽得其方又以赠公指从他师受针灸八法尽其术又旁习星卜诸小道尽其变化而后知公之果非不慧也公既于医精具于拔沉起痼一切随手效遂以世业补其邑医学医生十年为其训科会赠公自幕府请老公竟嗣其职在职又十年而公引疾归则司徒公举于乡当偕计北上公不忍其独行也护之京师亲见司徒公成进士而公乃翛然鼓柁而南歴齐过鲁渉淮浮江度呉絶越尽揽中原上国文物声名之盛而其先徃来苍梧间又已极潇湘洞庭武夷仙岩幽遐之观一笻双屐几遍宇内而后知公之果能游四方为男子事也公虽隐于医乎乃其为人长者坦衷质行斤斤一禀绳墨以故嗣幕府最久上下一口称之曰贤彼其中心诚信于士大夫非独用医重云而自司徒公践华据津公之为长者益甚有懐暮夜金要公居间公正色拒之固郡太守约以通家礼见积数岁弗能得也即以疾请亦避弗应曰吾老弗任医且吾终不欲以吾故而损吾弟名杜门检方书寡所酬接间独喜从田间野老沽村酒一鲑一菜引满索醉古朴真率有五栁柴桑之风焉配为李孺人讳明贞处士北隅公华女母某妇也十八而归公两刘淑人严持新妇嗃嗃孺人事之婉娈有仪曰吾幼所事吾父若母如此也子生而才脱簮珥佐之读棰勅不少借曰吾闻吾两姑督汝叔如此也嫠而总家政特井井墓以有田所居以有室庐内外事一切治办曰吾先君子遗令如此也耋而轻万里程就其子禄养溧阳曰吾儿子不欲旦暮背舍我如此也而其后蒙诏恩有司给肉与帛榜其门曰圣孝锡类乡里以为荣盖自孺人归公而公往往有苍梧之役孺人则代为子公没孺人代为父令妻寿母卓行明淑晩而丁盛朝遘异数虽时与年会亦其纯徳备福所私于天厚矣公生弘治丁巳卒嘉靖辛酉孺人生弘治己未卒万厯丙戌子男四次即先生所繇溧阳训迁谕封川起谕吾锡者也余惟道之精以治身其绪余以治天下国家世但见司徒公致位文昌显名朝廷以为儒之用大而不知调剂补泄以佐燠寒惨舒侵蚀之偏公所操固性命之枢也其乡国但见生死肉骨比于仓公扁鹊以为克推隆赠公之传而不知公皭然好修澹泊寡营其所身有固儒者之粹实也孺人徳齐而寿考过之夫非公活人多不自享修龄大年而造物者特推其余以畀孺人而报公于冥冥欤然有子教三邑所造士无筭植节励风出处具有终始儒之用卒不为不大而活人之世泽其将益衍以昌无疑也为之铭固宜铭曰
　　
　　繄儒而医已疾扶衰赠公之遗繄医而儒矩蹈绳趋以兄司徒医以畅泽儒以传轨振铎起迷文学之以有美嫓徳望若鹿门藏斯妥斯长彼兰孙胡轨弗传胡泽弗延弥大而宣后千百年视予铭以然
　　
　　医寿官杨村吕翁墓志铭
　　
　　江阴杨村吕翁卒而其从子应锺丧之哀曰天乎自吾父逝而吾伯父犹吾父也吾伯父不子吾弟应律以夭而吾犹子也而今已矣其如何则又曰夫死生命之恒也蕃悴数之值也窀穸人之归也金石事之永也吾其从史家乞一言以殉吾伯父地下矣斋而诣余泣请铭余雅闻吕翁为人而又悲应锺指不敢辞吕翁者讳讲字明学所居杨庄因号之杨村云吕翁非实吕姓也吕故承氏宋迄元入我明世负江而居间有仕邑宰者自吕翁之曽祖悛丁家难早卒子巢云公坤藐焉孤童耳其母周袵而之所自出吕匿焉吕拊循之有恩巢云公矢曰生我者吕也吾子孙世世不得复顾承氏矣遂冒吕氏巢云公之废儒而医以病痿故传子春林公夔而医大着春林公娶于李生两子为吕翁兄弟而医又大着初吕翁髫时巢云公尚无恙也一日召吕翁前勅曰吾使汝兄弟儒而偃蹇以老乎孰与医而颉颃以名乎吾材汝审矣汝何择术焉吕翁跽对曰惟大父命乃亦废儒而医尽得巢云公禁方及药论书偕共仲阳桥翁读切磋究之他日杂出视人病察色脉传变相与设疑难算功效同者十九不同者十一而后知巢云公之材之弗爽也病者家以得吕翁兄弟一药而安以不得吕翁兄弟一药而危声价鹊起几揜春林公出之上而后知吕翁兄弟之名之果颉颃也然吕翁不独名医而已其治人病人治而我收其功功不必我出我治而人收其利利不必我得无乗危无择安曰吾闻诸先大父之与人交率意哆口不习为苛礼踈节一言投契虽终身可也间谭说古今人成败慷慨感愤朴樕泪数行下人目为迂曰吾不讳迂丐贷无所取横逆无所较焚劵拭唾曰吾师乎晩而用诏恩拜官服岁不四三御邑令召乡饮不肻往曰吾徳不任此仁心为质蝉蜕声利第好读古人书泛滥经史不专轩岐家言好诵诗忆可千首好蓄名贤画染讽咏展玩翛然清逺而后知吕翁之卒未尝以医废儒也盖吕翁所自述与应锺所为余述者云尔而余益访求吕翁遗事欲尽其为人则潜徳媺行甚伙不胜书夫急知已疾而逆之淮执不令具资斧一何笃也疾凡在死法中戒其家勿他治他治徒损金钱乃无益又何悃也终老踯躅衢路不休不逺郄步不暑加盖复何质也出入必荐所嗜于先园花开必折以献若对若思又何孝也遇佳山水扁舟独往留连不忍去益何旷也逍遥待尽检所爱图书且披且吟禁毋得呼佛抑何定也夫是者不独无废儒又类知道也余又安能尽吕翁吕翁卒万厯庚寅距生正徳戊寅配蒋氏继娶李氏亦无子余考齐仓公师庆年七十余无子遭仓公喜方授以其书史公传仓公动必称师庆然不言庆何如人也吕翁亦年七十余无子然有重名于时又亲其从子应锺克绍明徳润色其业此之所托以方庆不亦幸甚无憾哉乃其为人进于技矣余故撮而列之付应锺纳诸其幽令后世有考焉铭曰
　　
　　彭泽生挽香山自铭齐一生死逍遥醉醒吕翁慕之垂老有述曰无胥谀世好曲笔我笔无谀贽此玄室必铭而刋小阮之意医术儒行合为一志以诏来兹其两勿媿
　　
　　太学古泾华君墓志铭
　　
　　余不习华太学古泾君习其子诸生寯云寯与余同以丁夘游于学宫采采芹藻之间相乐也余为诸生七年用射策中科而寯一旦厌弃其业罢诸生籍又十八年余还守先人冢浮沉里门而寯持其尊人丧未塟也衰而诣余言志铭事问谁状则赵郡丞道隆郡丞尝别驾福州余邂逅之福州其人择言而发择地而蹈之非苟为谀者状宜信然余竟读大都言家庭之恒节非有殊尤絶迹于世也而又偃蹇守太学以老名不挂选人泽不被闾左安所名不朽焉虽然公之为承徳郎尚絅公子也嫡而兄者三而公居季称孽子矣而公不自菲薄方迎师求友切磋经生之业十六补郡诸生十七进太学志行醇美为伦大司成所宠异弱冠婿于秦妇翁赠奉直公泮太翁宫保尚书端敏公也端敏参机务留中称贵婿矣而君不自侈汰兢兢践绳墨为乔太宰魏大理诸名流巨人所进承徳公且死分异诸子田庐君独得所谓刘团桥者地偏以瘠称下产矣而君弗为较勤以补瘠屹然植立于浇漓嚚薄之中以寜厥居晩而困长赋称落门矣而君亦弗为摧食麤衣韦俭以补约以卒无乏絶盖公须髯如戟好面折人过似亢厉然其中心开爽无他城府纎啬不轻予人一钱似笃于利然顾名义厚伦理非其有不取于其先人家法庶几能力守而勿坠者以余耳目所睹记华山千支林林始未尝不殷厚好礼后稍陵逼彼其铢两尺寸而累之声色酒食博塞鬬争而屑越之何聚弗散何盛弗衰奈何笑俭勤曰毋庸雠礼法若桎梏嗟嗟以此持家家可知矣君固无竒行闿泽可以不朽乃其处丰履盈常有以自下窘且老顾又若不肯下人者岂其常游天下士有所闻于名流巨人耶余故不辞而为之志志曰君讳谅字企明古泾其号承徳公讳秩用王国官授嫡母安人过氏承徳之父为听竹公守吉听竹之父为怡隠公宗寿实惟鹅湖始兴之祖其上不具次总之南齐孝子寳裔也配秦氏君生于正徳已夘卒于万厯甲申余又为之铭铭曰
　　
　　史公有言人貌荣名君貌人憎而名弗荣第考其平生孝友而勤畊是惟先民之程吾故以铭君之幽茔
　　
　　郡文学养吾堵先生暨配苏孺人合塟墓志铭
　　
　　堵养吾先生既卒且塟之二十有三年而其配苏孺人亦卒厥子邑诸生维藩闽南平令维垣及维屏将以月日之吉奉孺人柩启先生兆合焉而谒志铭于余盖余髫而与维藩维垣两兄弟者友也于先生乎假馆朝饔而夕飱于先生乎授粲先生不以余孱稚厌弃余所以拊循如其子切劘如其友而模范又如其师乃余之幸而第也而先生不及见也即先生之子之第也而先生亦不及见也悲夫先生夫妇明徳潜懿具在事状余得藉手墓中石舒生平之感其安敢弗力谨按先生讳鸿字鸣秋养吾其号吾无锡之堵自义兴徙其先有志三者生文玉文玉生理理生伦伦生乐耕公岳先生父也乐耕公行古之道厉操行乡人尊为长者配薛继曹实祷于句曲山而生先生先生之生也乐耕公春秋五十余髙矣而先生质又敏慧乐耕公私独喜抚而曰儿将大吾门耶华阳神告我矣六岁就外傅受章句十二习为制举文弱冠僦居邑城之崇安卒业焉夏不帷冬不被攻苦食淡昼夜兀兀以为常功几与苦行头陀埒而后获以丙午成郡诸生也是时乐耕公夫妇老无恙先生愈益奋泛滥百家言咀其英华几一当京兆试慰二老人意而四上应天皆报罢二老人又相继没先生泫然曰天乎亲弗待矣而守青衿何为乎且吾幸有子吾休矣于是维藩两兄弟并崭崭露头角先生业为择良师友身又自操督之极严竟两兄弟所繇立本之绩学亦严父力云先生少而具卓识自乐耕公好行徳戸纳亩千宗亲以匿徭而我以任役先生跽请曰此夫以虚亩以贾实累者也盍洗诸戸空而累释而后乐耕公之于耕乐也母曹之在殡也而倭适来焚掠特惨先生哀号吁天计无所复之则仓皇陈牲酒米蔬于庭而大署其屏曰幸甚毋毁我先骨倭遶棺大嚼去竟以不火人谓孝感先生恂抑善下人足不肯践公府而独不能忍强御豪有假长赋鱼肉人者势张甚先生恚曰是里虎也我必撄之立白诸令绳以法闾井始贴席凡先生所重然诺所谨取与燕居必衣冠终其身不习为狎游谑浪矩矱森肃见无不严惮而于宗亲故曲有恩意割田以佐窭者醵金以资娶者画山以妥塟者盖环而家者倚若外府人又无不亲先生归焉先生雅病啖喘病得之哭乐耕公居平即无一日不病即不一日卧病也岁癸酉秋顿剧遂以卒余忆是岁初夏学使者试义兴余忝诸生甲维藩两兄弟于童子中自甲乙盛矣先生贺余曰同志同遇盍同载泛具区归乎猝而遭狂飙洪涛沸天舟且覆頼先生色定指夫椒以免悲夫余辈甫以其夏徼先生灵以活而先生遽以其秋死耶且夫不死湖波死牖下天未为无意先生也苏孺人者父西涧公良弼前母张母王孺人生十有七年而归先生相先生三十有二年而称未亡人又十有五年而见其子成进士又四年禄官廨以卒孺人之相先生婉娈以奉舅姑辛苦约束以佐读为令妻絶甘私余以养父母老为孝女延师洁滫瀡进衣履不以子通塞为喜愠于士言命于官言职为哲毋则孺人于先生其所以内外相成生死不相悖者矣先生卒万厯癸酉七月二十八日距生为嘉靖壬午正月初六日得年五十有二塟于祖茔之昭而孺人之合而祔也以今年丁酉十二月孙继皋曰曩余请业西溪之上则甚徳两先生一为王泽南先生其人坚忍强力饩郡学宫将得贡死一为先生两先生皆产邑西鄙家并太湖而城居又皆在西溪皆有子延明师纳友余故皆得厕席焉然余窥堵先生外严而内沉类有体用者非文士而已藉令柄事当机应猝决谋定虑声色不动而事集矣惜乎不一遇以死式谷似之以昌厥施其在南平乎孺人后死二十许年睹其子之成以报先生地下先生亦永有慰也铭曰
　　
　　学以苦植行以严操弗逢弗庸咄嗟青袍亦既有子蜚黄绾墨譬彼藨蓘报乃斯食淑也道捐终焉同藏宅斯兆斯祖宗之旁煌煌天书有来无已我志厥迹以诏来祀
　　
　　惠泉孙隠君墓志铭
　　
　　君讳炯字季明别号惠泉君非实孙姓也故蒋氏居江阴之刘庄自其七世祖竹坡公观徙吾无锡之湖塘居焉故遂为无锡人竹坡公生萝月公椿萝月公生桧轩公佑桧轩公生慕岩公世昌慕岩公生思仁公辅实后于其姑之适孙而斩者于是蒙孙姓思仁公生太学梓溪公岐娶于钱生四子长照次耀次焕君其最少子也世之父母往往爱最少子而君顾以生晩毋爱然君生英颖雅不好弄其诸父西郊公者一见竒之以为此儿寜馨得而袵之去会他日西郊公自有子乃归归而父若母则皆已老矣产亦已析其上腴悉已瓜分诸长兄而二老人仅拥其余瘠以自支给逋日起君入而低回膝间出而就外傅读读不丙夜不辍蔚然文儒也而即不幸二老人相继以没遗令授君其瘠并授君其逋当是时君孱焉一孤童诸债家执契劵窘子母钱危矣邑又中倭急军兴里胥追呼按籍而窘役益又危矣顾君弗自危也曰吾故农家子吾力农亦足以佐县官而封殖其私何必用儒起哉所谓呉戴村者君所受瘠也荷耒耜往畊焉栉沐风雨与僮畯分功适有天幸多岁获以倍入而逋渐减损矣以身殉义以义终事而役弗困矣盖自君徙呉戴而田畴墟落芃芃鬰鬰几与湖塘之业埓君之果能用力农立厥家如此君有至性方髫齓尝身扞梓溪公于盗弱冠而持丧毁且骨五十而慕岁时祠祀呜呜泣数行下事诸长兄犹父抚循诸长兄之孤犹子也不以谗间亲不以久渝爱人尤为难君为俭至于米盐靡密衣不四三浣弗易室庐非倾圮弗治而缓急能周人窭人佃戸以无携其孥宗党无瘐死于狱则皆以君故君为慎至于朝夕相戒若罟在门若穽在途而事至患来即又处以镇静筹以理势神情弥朗卒亦无恙夫善建者不拔善抱者不脱君振家开业良本之乎勤乃其人实卓然有以自立故足述也君居平好占候医药诸书间从野老村氓卜晴雨砭疾病效验多有又好为吐纳偃仰以时修息自诧有得然其晩而为勤益甚外强而中干竟以瘁终其可悲也已不竟为儒用其才当官治民而苐用之阡陌劳来僮仆殿最之间诏书不赐爵郡国不举征不获比于汉之孝弟力田而苐用捐粟振闾左旌门予冠服以老其又可悲也已君卒万厯己丑距生嘉靖乙未配靖江朱氏墓亦在呉戴村君尝以子维圻从余游余于君不为不深也铭安辞铭曰
　　
　　于斯乎徙于斯乎藏枌榆松槚鬰乎相望彼何老人君其乡匪瘠乃腴其以子孙永昌
　　
　　邑诸生文渊谈君墓志铭
　　
　　谈君讳经字子常别号文渊其先汴商也宋南渡来居无锡莲蓉湖上入明有讳寿者用从征劳授官七品又传而生志广志广生景芳景芳生仁仁生干是为君父母朱氏君生而颖慧年十二通尚书能为制举义气又最髙君父尝坐事当诣县对簿君随之入垂髪争庭下甚力县令檇李卜公竒其辩问童子能属文乎君谨对曰能立试君书义君奋笔立就卜公乃大嘉赏事遽释无所问于是县人为之语曰谁不生男即不如谈居久之君推择县博士弟子员故广西按察仲山王先生与今善化令文峯钱公者皆世所称文章家者也先后讲艺县之洞虚宫中从游者云集君课其间常最称入室弟子君又魁然伟人当是时人无不逊避君此特芥视一第耳即君亦内自许我固饶为之而君五试应天顾皆报罢然君弗为沮气乃愈益髙曰苏不敝貂卞不刖胫孰能明其璞用其策者乎且我幸壮未老终当有知我者则亦出讲艺洞虚宫中后生从游亦云集其逺乃有自白下与金坛溧水之间来者往往得君指南归而籍甚有名间举于其乡而君依然青衿也自此君乃视贤能奏书真比于千佛名经矣鬰鬰销损竟卒君虽业儒生食贫然能资所进修脯奉其父若母旨甘又能斥其余婚嫁其弟若妹又能辅族人光复其先世所遗业毋废此皆君笃行大者然亦以此无积赀宗党有相构君为分别曲直各得所欲去有寃为奋白公府即致怨不恤也盖其刚直之节信于平日云君且卒呼弟诸生纬与其子诀曰我才非不如人志非不如人而今已矣我死必遗二老人忧善慰之是在吾弟忠信俭勤以持门戸是在吾子言讫遂瞑嗟乎以君其气身不离庠序年不踰艾以死命止此耶其亦可悲也已君生嘉靖乙未卒万厯壬午子应奎塟君小岭原而乞余铭其墓中之石余与君同里闬而君又尝同学为诸生又先后同出仲山先生门余每从诸门人以春秋祠先生未尝不遇君俎豆间也低回久之未尝不殷勤相劳苦而君亦不可作矣嗟乎余不当铭君哉铭曰
　　
　　君胡气之髙而命之卑仅止于斯彼胡挟持而印累累而寿永绥嗟嗟谈君人忌犹可天孰谅我身没坎坷山深水左木茂樟楠君长此妥以尔孙子繁伙
　　
　　华室谈孺人墓志铭
　　
　　往嘉靖中少司马中丞十山谈公恺解两粤总镇归老城东功名富贵一时无两而介弟鸿胪明阳公悌韦布粝食依然寒素也邑争言第五之名不减骠骑矣而华在南郭自封戸部海月公麟祥用计然氏言起髙赀埒素封其子戸部郎中补庵公云贵而无释文未老而谢为义廪食其族人颇方之范氏父子云封公晚而得今太学次庵君露竒爱之必择妇曰妇无必名公卿家其人不离寒素者而可也鸿胪公娶于秦再举而女亦竒爱之必择婿曰婿无必髙赀其家不乏贤士大夫者而可也于是孺人归太学君孺人之归太学君也而封公业前卒嫡某安人益又前卒独所生薛氏姑在耳孺人所以隆薛氏姑不啻若嫡也食饮必旨甘而敬进之筐篚筦钥无敢或专擅而后薛氏姑乃大喜曰新妇贤幸善事我我无虞瘁矣封公之命太学君也汝父事伯兄而母事丘嫂孺人则亦舅事兄而姑事姒旦夕问起居岁时上履所以事杨安人不啻若薛氏姑也而后杨安人乃亦大喜曰娣贤幸亲我我无虞间矣太学君禀学戸部公所而异厥居间而归省侍孺人未尝不引乐羊断机之事相激勉也太学君好招延茂异为文社切劘其业孺人未尝不洁滫瀡益膏火佐之攻也而后太学君乃亦大喜曰吾妻贤幸克匡我我无虞画矣盖自孺人称太学君妇而门以内外无不贤孺人者孺人又识重见逺谙晓大义不落女妇人局蹐闺阁见解一夕盗斧闗入势张甚孺人不钱帛问也急扣薛氏姑寝门身仓皇掖走以免薛氏姑且惊且定泣谓孺人而何第善我而实生我煦煦徳之矣而太学君以父戸部公故所分授田庐降而与其子五人者齿太学君意不无鞅鞅孺人从容言先大人不徒手起南郭乎丈夫在所自致何龌龊计较为且微兄公君寜有今日太学君遽感悟自此絶不以挂口故知向者孺人之事杨安人非独引分亦其中心诚不背本也而久之孺人即不子则为营别馆饰一姬侍太学君又不子又以一姬进他日果有报后房举子者而孺人喜可知也曰先大人其终祚君以无遗吾姑矣亲卵翼呴濡惟恐伤之疾几殆捐槖装召医巫省视卒以不败长而督之读龂龂如也卒以观其成其为门戸嗣续计长乆如此此岂但相太学君为劝学助勤比于益友而已乎于是逺近亦无不贤孺人且以贤太学君能孝恭母兄而不坠其宗也且又以征士不离寒素者其女必贤而能择人者又贤也孺人生嘉靖辛夘卒万厯庚寅塟孺人梅里新阡而以孺人弟太学君信余修状令二子来乞铭夫弟也而居平不轻丐姊一钱没而肯溢一词乎状宜信然余尝厕文社昵太学君久彼其鸿懿淳烁耳而习之矣即微状信也铭安辞铭曰
　　
　　维诗二南古歌房中闗雎梦寐小星在公里巷化之俗美且同世衰教熄遐哉王风巧妬工谗索家殄宗有卓明淑惠仁以容姬子吾子曷生匪躬以幸厥先以厚尔终谅古有闻亦徳之丰郁郁高原于作新宫藏斯妥斯祚滋无穷我揭以铭诏彼嚚蒙
　　
　　勅封孺人孙室尹氏墓志铭
　　
　　孺人尹氏都察院右佥都御史操江南畿莱阳孙公旬继配也公受操江命未上而母戴太孺人卒于里惟是含殓诚信毕在孺人公奔归且踊且号微吾妻谁代吾子乎太孺人之服■〈衤覃〉而孺人亦卒公即又悲泣吾妻从吾母地下耶吾弗忘吾母忍忘吾妻于是自为传传孺人而贻书继皋志铭其塟嗟乎教之衰也勃溪之俗成而嫖忽之歌闻矣如孺人所称贤孝妇非乎遂为志志曰孺人莱士族祖诸生天麒父煌孺人腹母栁六月而煌卒生数岁栁亦卒实鞠于祖母薛慧且淑也薛怜爱之甚偃蹇其偶年十七其季父文学某察公诸生中异之以为贵人会弦再絶孺人乃来为继入门逮事王舅姑暨其舅陵川公咸婉娈有仪而独事姑太孺人久终其天年继以死初太孺人失陵川公也嫠且病性又严重持新妇嗃嗃鲜所当意公又淹诸生未达孺人逆色望指调旨甘而敬进之以时奉衣襦病走医巫间拮据绩纴累纎啬佐朝夕凡以顺适太孺人欢其心抑安公读也而公果用丁卯举乡书甲戌成进士拜大行人选入台为御史皇华直指之使骖牡而乗骢十九在官十一在家太孺人无离忧以孺人在也公自御史久次贰大理以陟都御史一意宣风亮采庶几藉太孺人余年报主上大恩亦以孺人在也而竟相随以死计孺人从公禄邸中分华而享佚月日可屈指数耳其可悲也已孺人为懿烈非一自处妯娌逮宗党下至里妇无所不周睦人人自以德已损赀植诸尹亲为长久毋使坐糜勅其子必曰积德积德不专责读书先后置二媵侍公待之并有恩礼无丑穷无溢盈斯皆女妇人所难能者然无大事太孺人以身相终始非独至性亦其于经训习矣孺人生嘉靖（缺）卒万厯壬辰葢孺人被今称用公御史时诏恩与元配李孺人同赠封者也公伟望重臣朝野倾向久即家拜煌煌显号贲孺人幽潜寜一二锡然哉皋既志之如此而又为铭铭曰
　　
　　女而士兮妇而子兮以奉姑终下而从兮以相中丞往靖共兮呜呼斯其为尹吉氏之封兮
　　
　　华母安太君墓志铭
　　
　　安于无锡最着华又着两家皆累高赀乔木相望所从来久其在嘉靖中华则鸿山先生察繇翰林吉士累官侍读学士视南篆安则胶峰公如山亦繇吉士外迁佥事四川地望官阶畧亦相当学士先生有子太学洞庵君伯贞长而材絶怜爱之曰必妇名家女而佥事公之季太学胶阳公如石有女贤故华所自出也曰必婿名家子于是太君归太学君太君之归太学君也而学士先生业焚鱼家居然所识拔门生故人满天下他日拥车葢造请鹅湖之濵者趾交错不乏惟是饮食燕劳一切需太君取咄嗟办太君不为难也曰妇不幸不及事吾姑钱宜人幸及事吾翁何敢不尽力学士先生课太学君严所招延皆四方名士旦暮各有程而太君相以勤太学斤斤守其家微近啬而太君相以礼宗党有缓急岁时伏腊有赠遗问太君僮仆千指饱饥燠寒问太君不问太学君也葢太君身不出帷帟足不离机杼而阃内外事斩焉以理絶无难太君者太君所难子乃又不妬饰宜子之妾以进而太学君有子矣幼而顾复长而督诲太君忘其非吾出也即诸子亦忘太君非所出而太君有子矣嗟乎教之熄也樛木小星之诗不歌于房中而妇以妬败徳士以妇灭宗者岂少乎如太君不亦秉谊逹识女妇而丈夫者哉吾独叹乡者学士先生老矣其少子礼部君叔阳又弱冠用名进士起家当此之时太学君伏枥未衰而其长子诸生师皋髫而妙文辞复隠然负青云之器家方隆盛簮缨衿佩堂阶映照太君一俯仰而慰意可知也久之学士先生以寿终礼部君夭虽太学君父子不能竢一第相随逝矣岁曽几何太君一哭其翁再哭其子更哭其夫菀枯炎寂之变躬阅亲尝而后以身殉焉太君所能为华氏世者人也所不能为华氏世者天也其可悲也已太君殁万厯己丑距生嘉靖辛卯卜以今年己丑启太学君兆合焉礼也吾既为之志而系以铭铭曰
　　
　　不子而子以祚华氏其传二禩没而塟此世号皇妣后多受祉厥祚不已
　　
　　邑诸生涵虚马君妻徐氏墓志铭
　　
　　诸生马君希尹之妻徐氏卒而涕泣自为状来请铭曰吾妻江阴人也江阴之徐望于我常州之五邑而太学生璜拙翁某与其配秦实生吾妻方吾妻之在室也父若母絶怜爱之吾妻亦婉娈而承事也葢其家尝一受盗火着其父之身伤焉吾妻则亦自灸其臂曰以分痛也父病几殆则早夜起而呼天曰愿以不肖女之身代也于是称为孝女而自归于吾则以不及事吾先大夫与吾之嫡金宜人为恨所以事吾生母林与所以事其母无两是吾妻之能顺也吾之少也不能问生产吾妻弗为意也吾窳惰不力于学而吾妻乃諌諌弗从则往往涕泣道矣吾昼与友朋切劘文史之业而吾妻进滫瀡无阙夜而篝灯读而身以女红佐吾劳也吾出而试学使者而吾妻已病然犹归寜傍父母以安吾于试而幸成诸生而吾妻病已笃顾犹谆谆戒我无佚废业无利伤行也嗟乎吾妻吾益友也二十而来归四年而遽弃吾以夭遗形永离遗息仍丧断弦孤雁能不悲乎今之塟也子其幸铭之余尝考覧载籍妇徳之禆士行何其大也故王章愤激于牛衣羊子终业于断织相成之效自昔而然今无论马君所称思之皆有事实可信即其缉文励行卓然将振其家声非孺人之贤而何也孺人生嘉靖戊午卒万厯辛巳得年仅二十有四铭曰
　　
　　相彼凡鸟双飞并翔凤兮凤兮乃失其凰嗟何续矣鸡鸣之章
　　
　　王母华孺人墓志铭
　　
　　华孺人者故鸿胪梁川王公重道之继室也本邹氏父小泾翁泳母郭其氏华者郭卒而长于姑邹竟乃母邹而父■〈山侯〉山翁惺也华邹皆无锡大族孺人生长其间两家父母絶怜爱之以孺人婉慧静庄称其为女也逮归于王王又大族也舅曰礼部郎九岩公兄公国史编修尧衢公其父子并践华贯赫奕贵盛家又饶礼法孺人甫入门称贤姑朱安人太姑唐太安人无不宜孺人孝谨称其为妇也编修公卒官礼部公卒于家而王氏遂多事会岛夷飙起有司用军兴法百方窘鸿胪公鸿胪公捐槖应之凡以佐县官城守而家顾承岛夷火焚掠几尽然鸿胪公无深念以孺人能譬说慰解无伤其心而又身拮据以补助之也鸿胪公卒孺人称未亡人十六年卒睹孤之有立以孺人能教也若孺人者所以为女为妇为母之道何其备也然孺人处贵富而多忧劳之攻不出帷帟而婴门戸之虑故未老而病痹病八年竟卒矣距其生为嘉靖癸未卒为万厯辛巳葢余闻里中化行之事其母孝也八年于病而身抱扶卧起殁而恸几絶者数则孺人有子矣塟孺人前王村祖茔之次启鸿胪公兆合焉而手状来请铭余安敢以不文为解乃为铭铭曰
　　
　　邹有淑华则嫁归于王亦继华奉尊嫜顺以下德多有闺门化中道艰良人谢爰立孤陶母亚美崇原水纷迓石上铭照长夜
　　
　　徐孺人薛氏墓志铭
　　
　　孺人薛氏文学澄宇徐翁之配而茂才文光文瑞之母也徐江阴大族素封丹毂所在相望而薛自观察畏斋先生以名进士起家道德文词宗表当世其配宜人谈也实生孺人孺人生而静婉观察絶怜爱之曰吾女不与凡子而会徐翁少而负隽声择焉乃字于是孺人归翁孺人之归徐翁年甫十六耳而徐翁之尊人忽然捐馆舍孺人相徐翁丧塟易戚一禀于礼宗党内外叹息哗曰毋言妇新不俭人之亲徐翁于诸兄弟中最少田割其瘠者庐割其狭者而又中岛夷冦藐焉一孤持门戸苦岌岌本业几废孺人斥钗钏御荆布拮据操作比于寒女一不以累徐翁而徐翁遂推择为诸生所为文益工声益起则孺人左右之也徐翁数竒都试輙报罢久之用恩例拜章服聊以自老孺人为不怡晩而二子茂才亦少而负隽声而喜可知也孺人则督其二子甚具往往诫曰夫业美家传誉归宅相尔不闻之乎勉旃毋遏佚尔前光忘尔所自出矣而二子并以诸生高等次第廪学宫骎骎乎凌云而擢桂则亦孺人左右徐翁成之也凡此皆孺人大者本之能明识道理自其天性然观察闺阈观刑之教所从来矣孺人生嘉靖庚寅卒万厯丁亥二子请于其翁谋以塟孺人土渎新阡而泣诣余丐铭其墓中之石夫道美扬辉助流政教史氏职也余何敢以服为解铭曰
　　
　　观察楚楚不媿为女氷食蘗茹文学厚负不媿为妇行汲操舂胡德孔良而算弗长其后将昌以为莽泱视子瑞光
　　
　　宗伯集巻八
　　
　　●钦定四库全书
　　
　　宗伯集巻九
　　
　　（明）孙继皋 撰
　　
　　○志铭
　　
　　累封中宪大夫湖广德安府知府豫吾杨公墓志铭
　　
　　累封中宪大夫湖广德安知府豫吾杨公云南按察副使以忠之父也初副使君擢云南念公老逡廵欲毋行公意不怿曰吾健饭也而儿不以时为人主扞疆场古有叱其驭九折阪者非人子也耶副使君不忍逆公指黾勉决别盖去可一岁所而公以不讳闻矣悲夫悲夫星奔万里荼苦终天兹副使君所为痛心刺骨者乎既三年免丧副使君始克塟公于其邑羊区之原以其母朱恭人来合而手状使余志铭其墓按公讳诚字君言豫吾其自号杨之先陜人自宋徙家吾常故今为常之武进人祖澯父东亭公经名医也又尝不昧人遗金乡里以此推为长者东亭公长子谔生而瞶冉冉逼艾矣而举公公实慧颕人乃曰此天所以祚东亭公也稍长受毛诗遂以诗列为诸生先后负笈游薛方山丘双桥冯南津三先生之门称入室弟子又好玩诵理学诸儒先所论撰多所领会以故其文醇正尔雅似其为人其人温良乐易似其为文彬乎文质纯备君子也顾数奇数上有司皆不第于是副使君崭崭露头角公抚而曰吾一经有托矣举所受之三先生及夙所自得者悉以付副使君使切磋究之而副使君寻用家学成进士终不假他师也副使君官主事户部则以诏恩封公主事出知府永州则又以恩晋公四品服移德安满而最则又晋公今封三锡而都金绯贵五马盖不啻身致青云上云方公之困诸生间也而东亭公尚无恙然罢矣母周亦善病公与朱恭人朝夕时其旨甘而进之间为调汤药所以扶持万端而二老人寿皆开八袠以没没之若干年而副使君之捷至公祠谒不以喜而以悲曰天乎奈何不令吾父若母见今日事耶潸焉出涕贺者为动容兄之瞶也凡公私外内事公一切为之尽无或孑遗且命仲子为之后春秋上冢必旁酹其族祖一杯曰是尝卵翼孤童时吾弗忘昔也其天性笃至如此与人交语温而气和惟恐伤之人亦以公亲已家尠剰缕羡镪之积而于内外亲徃徃轸其寒饥佐其吉凶礼以为常有缔肺腑絓罪状公府者公身为直其寃卒以免他造请干谒招权顾金钱公弗为也公自副使君贵尝一护家临视之京邸又尝偕之德安廨训勑要约惟是官方民隐之为兢兢己单车离德安絶不欲费辖内一钱竟公过亦无知闻者夫触屏拒诲谄过县置吏事而敎之衰也久矣副使君之号良二千石而皭然不愧为清白吏子孙也岂不亦有繇哉公虽拜有官封被章服雅好与其穷交老友婆娑啸傲于溪云陇月之间以相娯乐晩而失朱恭人白首伤离忽忽不自得每初度子孙罗拜上觞为寿公奉两尊人像中堂旁像朱恭人欷歔对之觞却弗御矣则公之澹于物而深于情也素强鲜疾疾已亟不颓卧衣冠整严不怖不恋以正而毙类有道者是为万厯丙申七月九日距生嘉靖乙酉十月二十五日得年七十有二配朱恭人恭人赠也实始封安人有贤德先公卒公所以思不解子男五长即副使君以忠娶叶氏封安人语有之山致髙云雨兴水致深蛟龙生士致德福禄凝杨氏世载德至公以经术启副使君益培壅滋溉以致于民德施普矣身备锡予之隆而子孙极兰森玉立之盛天之所昌安可量也彼乗势踞便算财贿以明得意朝而荣华夕而憔悴矣以方公所享孰多倘亦不能以此易彼欤公之塟也以今年己亥八月八日而余为之铭铭曰
　　
　　我闻治田菑畬以亲力而逢年嘉谷乃臻公受儒术一传崛起兴也胡勃世德之以既种而获亦增而培三世益蕃髙阳多才登原载光龙章有煜我铭新宫以诏式榖
　　
　　江西参政呉君配邵恭人墓志铭
　　
　　恭人邵氏无锡故浦城令阳湖公德之女而武进今江西参政容宇呉君之龙之配也参政君之父助教昆麓先生嵚与浦城公同举于乡相得甚欢曰两家子若女偶乎浦城公不幸客死国子先生迎归其丧以参政君委聘恭人人曰厚哉殡亡友媳孤女恭人生二十年而归参政君归七年而参政君举于乡遂成进士又七年而参政君用主事工部最恭人封安人又十年而卒卒之年参政君用副使山东最进赠今号又五年始克塟参政君手事状以来泣而曰甚矣吾之德吾妻也吾少而守诸生而猎隽声吾妻之以组紃佐吾勤也吾仕而搉武林行河张秋备兵清源而猎才廉声吾妻之以筦钥佐吾严也吾先国子之殁而殡也而吾弗及躬吾先太恭人絶爱少子而吾幸以色养吾妻之能为孝也吾甚慈而吾子无废读大者诸生小者孝亷矣吾宦而吾婚子无愆期吾妻之能为爱与劳也甚矣吾之德吾妻也乃今已矣则又曰吾妻死而吾先太恭人哭之如哭其女自吾丘嫂以下如哭其同产吾姬妾如泣其所生邵之宗亲彷徨涕洟如夺其所依则内外亲之黯然而德吾妻其又可知也子必铭必子铭而可盖余览状而贤之夫恭人之事太恭人也析居则从寝兴则问燠寒进匕箸则调饱饥病则尝药是不以媳事姑而以母也恭人即后长姒而贵然贵于他姒最少而雁行而修起居之节佩环雝然无矜容无翔言是森乎被法之守也身自官所归一再择良家子进之以安于宦而膏沐拂拭几女畜之矣市两美木以安其嫡母胡所生母张于晩暮而女几代为子则孝慈惠和其天性也抑聪明识理道炳大体恭人生而称令妻殁而哭之皆恸厥有以夫然而备德而无年寿仁福谦之训其又何也岂完者在其夫若子而缺者顾在其身耶其可悲也已恭人生嘉靖某年月日卒万厯某年月日墓在西埼之原以今年某月日葬铭曰
　　
　　彼修而愚哲斯萎途德则孔腴而命弗俱亦既贵止亦有隽子留余介祉其将在此铭石以俟
　　
　　处士沧江盛君暨配徐孺人合葬墓志铭
　　
</div>
    <div class="pagination">
<a href="宗伯集_page21.html">上一页</a><span>...</span><a href="宗伯集_page17.html">17</a><a href="宗伯集_page18.html">18</a><a href="宗伯集_page19.html">19</a><a href="宗伯集_page20.html">20</a><a href="宗伯集_page21.html">21</a><span class="current-page">22</span><a href="宗伯集_page23.html">23</a><a href="宗伯集_page24.html">24</a><a href="宗伯集_page25.html">25</a><a href="宗伯集_page26.html">26</a><a href="宗伯集_page27.html">27</a><span>...</span><a href="宗伯集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
