<!DOCTYPE html>
<html>
<head>
    <meta charset="UTF-8">
    <title>击壤集 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>击壤集 - 第 19 页/共 28 页</h1>
    <div class="content">　　一片中原万里余殆非孱徳所宜居夏商正朔犹能布汤武干戈未便驱泽火有名方受革水天无应不成需详知【又云请观】仁义为心者肯作人间浅丈夫
　　观五伯吟
　　刻意尊名名愈亏人人奔命不胜疲生灵劒防林中活公道货财心里归虽则饩羊能爱礼奈何鸣鳯未来仪东周五百余年内叹息惟闻一仲尼
　　观七国吟
　　当其末路尚纵横仁义之言固不聴肯谓破齐存即墨能胜坑赵尽长平清晨见鬼未为恠白日杀人奚足惊加以苏张掉三寸扼喉其势不俱生
　　观嬴秦吟
　　轰轰七国正争筹利害相磨未便休比至一雄心底定其如四海血横流三千賔客方成梦百二山河又变秋谩说罢侯能置守赵髙元不是封侯
　　观两汉吟
　　秦破河山旧战塲岂期民复见耕桑九千来里开封域四百余年号帝王剥丧既而遭莾卓经营殊不念髙光当时文物如斯盛城复何由更在隍
　　观三国吟
　　桓桓鼎峙震雷音絶唱髙踪没处寻箫鼔一方情未畅弓刀万里力难任论兵狼石宁无意饮马黄河徒有心虽曰天时亦人事谁知虑外失良金
　　观西晋吟
　　承平未必便无忧安若忘危非善谋题品人材凭雅诮雌黄时事用风流有刀难剖公闾腹无木可枭元海头祸在夕阳亭一句上东门啸浪悠悠
　　观十六国吟
　　漙天之下号寰区大禹曽经治水余衣到敝时多虮虱当烂后足虫蛆龙章虽复悲懐愍象魏何尝属石苻尼父有言堪味处当时欠一管夷吾
　　观南北朝吟
　　方其天下分南北聘使何尝絶往还偏霸尚存前典宪小康未靖旧戈鋋洛阳雅望称崔浩江表竒才服谢安二百四年能并辔谩将中外互为言
　　观隋朝吟
　　始谋当日已非臧又更相承或自戕蚁蝼人民贪土地泥沙金帛悦姬姜征辽意思縻荒服泛汴情怀厌未央三十六年都扫地不然天下未归唐
　　观有唐吟
　　天生神武奠中央不尔羣凶未易攘贞观若无风凛凛开元安有气扬扬凭髙始见山河壮入夏方知日月长三百年间能浑一事虽成往道弥光
　　观五代吟
　　自从唐季坠皇纲天下生灵被扰攘社稷安危悬卒伍朝廷轻重系藩方深冬寒木固不脱未旦小星犹有光五十三年更五姓始知除扫待真王
　　观盛化吟
　　纷纷五代乱离间一旦云开复见天草木百年新雨露车书万里旧山川寻常巷陌犹簮绂取次园亭亦管弦人老太平春未老莺花无害日髙眠
　　吾曹养拙赖明时为幸居多宁不知天下英才中遁迹人间好景处开眉生来只惯见丰稔老去未尝经乱离五事歴将前代举帝尧而下固无之【一事革命之日市不易肆二事以据天下在即位后三事未尝杀一无罪四事百年方四叶五事百年无腹心患】
　　喜老吟
　　几何能得鬓如丝安用区区镊白髭在世上官虽不做出人间事却能知待天春暖秋凉日是我东逰西泛时多少寛平好田地山翁方始防开眉
　　瞻礼孔子吟
　　执巻何人不读书能知性者又何如工居天下语言内妙出世间绳墨余陶冶有无天事业权衡治乱帝功夫大哉賛易脩经意料得生民以后无
　　还圆益上人诗巻
　　缾锡相从更一巾一巾曾拂十州尘心通佛性乆无碍口道儒言殊不陈呉越江山前日事伊嵩风月此时身闲行闲坐松隂下应恃眼明长笑人
　　天人吟
　　知尽人情天岂异未知何啻隔天地少时气锐未更谙不信人间有难事知尽人情与天意合而言之安有二能推已心达人心天下何忧不能治
　　锦幈春吟
　　锦幈山下有家园每嵗家园过禁烟早是三春天气好那堪百里主人贤同于一水边饮醉向万株花底眠明日归鞍遂东指上阳风景更暄妍
　　乐春吟
　　四时惟爱春春更爱春分有暖温存物无寒着莫人好花万蓓蕾美酒正轻醇安乐窝中客如何不半醺
　　观物吟四首
　　日月无异明昼夜有异体人鬼无异情生死有异理既未能知生又焉能知死既未能事人又焉能事鬼莺蝉体既分安用苦云云气盛有余力声销无异闻时来由自已势去属他人莫非伤心事伤心不益身古今情一也能处又何难识事事非易知人人所艰多疑亏任用轻信失防闲尧舜其犹病何尝无大奸人之耳所闻不若目亲照耳闻有异同目照无多少并弃耳目官专用舌口较不成天下功止成天下笑
　　人贵有精神吟
　　人贵有精神精神多不醇有精神而醇为第一等人不醇无义理是非随怒喜怒以是为非喜以非为是怒是善人踈喜非小人比败国与亡家鲜有不由此娶妻娶柔和嫁夫嫁才美安得正妇人作配真男子
　　义利吟
　　贲于丘园束帛戋戋义既在前利在其间舍尔灵观我朶頥义既失之利何能为尚义必让君子道长尚利必争小人道行
　　小车初出吟
　　物外洞天三十六都疑布在洛阳中小车春暖秋凉日一日止能移一宫
　　府尹王宣徽席上作
　　留都三判主人翁大第名园冠洛中又喜一年春入手万花香照酒巵红
　　纷纷又过一年春牢落情怀酒漫醇满眼暄妍都去尽樽前惟忆旧交亲
　　春暮答人吟
　　相违经嵗意何如漫説为隣徳不孤咫尺洛阳春已尽过从能忆旧时无
　　天津闻乐吟
　　名园相倚洛阳春巷陌无尘罗绮新何处青楼隔桃李乐声时复到天津
　　春暮吟
　　有意杨花空学雪无情榆荚漫堆钱穷愁不服春辜负酒病依还似去年
　　自问二首
　　因甚年来可作诗奈何人老又春归流莺不忍花离披啼到黄昬犹自啼
　　年来因甚可吟诗桃李无言莺有辞啼到黄昬犹自啼奈何人老又春归
　　和成都俞公达运使见寄
　　前年车从过天津花底当时把酒频此日锦城花烂漫何尝更忆洛城春
　　呉越吟二首
　　乙未阖庐凌楚嵗戍辰勾践破呉时正如当日乗虚事三十四年人不知
　　夫差丁未曽囚越勾践戊辰还灭呉二十二年时返复一如当日却乗虚
　　属事吟
　　鹪鹩分寄一枝巢不信甘言便易骄当力尚难超北海去威何足动鸿毛愿将情意分明谢肯把恩光取次烧天宠居多为幸乆春花无奈正天饶
　　兴亡吟
　　孙陈李三人亡国体相似虽然少有文何复语英气曹刘孙三人兴国体相似虽然小有才何复语命世
　　文武吟
　　既为文士必有武备文武之道皆吾家事
　　善恶吟
　　瞽鲧有子尧舜无嗣余庆余殃何故如此
　　尧舜无子瞽鲧有嗣福善祸淫何故如此
　　责已吟
　　不为十分人不责十分事既为十分人须责十分是
　　无疾吟
　　无疾之安无灾之福举天下人不为之足
　　四者吟
　　财色名势为世所亲四者不动然后见人
　　恩怨吟
　　人之常情无重于死恩感人心死犹有喜怨结人心死犹未已恩怨之深使人如此
　　秦川吟二首
　　当时马上过秦川倐忽于今二十年因见夫君话家住依稀记得旧风烟
　　秦川两汉帝王区今日闗东作帝都多少圣贤存旧史夕阳惟只见荒芜
　　和綘守王仲贤郎中
　　为郎得綘分铜虎见寄诗中非浪夸地土尚传唐草木山川犹起晋云霞园池富有吟供笔风俗淳无讼到衙太守下车民受赐一心殊不负官家
　　日月吟
　　月明星自稀日出月亦微既有少正卯岂无孔仲尼
　　水旱吟
　　尧水九年汤旱七载调爕之功此时安在
　　九年洪水七年大旱非尧与汤民死过半
　　老去吟
　　使吾却十嵗亦可少集事奈何天地间日无再中理吾今六十六衰老何可拟志逮力不逮人共知之矣
　　人事吟
　　索錬无如事难知莫若人人情随手别事体到头均
　　不同吟
　　求者不得辞者不能二者相去其逺几程
　　贪义吟
　　贪人之恶其过莫大贪人之善是亦为罪
　　月新吟
　　月新与月残形状两相似奈何人之情初见自欢喜
</div>
    <div class="pagination">
<a href="击壤集_page18.html">上一页</a><span>...</span><a href="击壤集_page14.html">14</a><a href="击壤集_page15.html">15</a><a href="击壤集_page16.html">16</a><a href="击壤集_page17.html">17</a><a href="击壤集_page18.html">18</a><span class="current-page">19</span><a href="击壤集_page20.html">20</a><a href="击壤集_page21.html">21</a><a href="击壤集_page22.html">22</a><a href="击壤集_page23.html">23</a><a href="击壤集_page24.html">24</a><span>...</span><a href="击壤集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
