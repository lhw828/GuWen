<!DOCTYPE html>
<html>
<head>
    <meta charset="UTF-8">
    <title>梦观集 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梦观集 - 第 8 页/共 10 页</h1>
    <div class="content">
　　石壁立万丈僊人青云端不见来笙鹤落日天风寒

　　行松林中雨欲至

　　石磴下欲尽松林新径开黒云何处雨时过帽山来

　　雨少止下山

　　苦爱山色好独乘清兴来归时却惆怅石径有莓苔

　　雨归

　　不向青山宿青山笑杀人黄昏独归去衣上雨痕新

　　归至中野

　　雨色澹微阳归情已当急空野夕凉多共对青山立

　　山雨

　　山雨夜鸣屋凉秋风满林一贫纔到骨万事已无心

　　亦有

　　亦有往还者自懒与相期独坐柴门里青山无去时

　　见月

　　天地几昏晓浮生半是眠寄声世上客眀月为谁圆

　　闻蛩

　　蛩鸣东壁东蛩鸣西壁西老我中间坐逺近一闻齐

　　迟眀

　　山晓欲无色鸡寒犹有声客中魂梦少风雨隔林生

　　○七言絶句

　　渔父

　　大儿船头新得鱼小儿船头炊雕胡老翁一笑江潮落西村有酒满缾沽

　　夜起

　　野人独卧山中屋夜半雨声清梦熟起来竹下一开门秋入千峰月如玉

　　顾氏亭菊

　　顾家亭馆四时佳薄暮来过到月斜徙倚不知秋色冷赤阑干外有黄花

　　徳林

　　我是道林君徳林休论异趣不同心三株树下扶疎月几日来聴子夜琴

　　次韵詹生腊雨不出

　　憧憧入市蹋泥行独有高人息外营隠几读书心似水空斋不断雨来声
　　愁生懐抱苦无端岁晏囊空阻一欢欲折梅花当分岁黄昏飞雪满城寒

　　呼同逰

　　春山雨后碧如苔为问闲人几个来不去题诗岩下石涧花红白为谁开

　　题龙引子朝天画

　　渊龙飞出雾如山龙子相随闯九关遥想云霄新得路雨声一夜到人间

　　书雪夜访戴图

　　万古神交共此心当时何事下山阴遥遥一棹言相访安道门前雪正深

　　山谷草圣

　　涪翁醉墨动惊蛇流落人间几岁华长恐六丁起雷电为龙飞去玉皇家

　　赤壁画

　　寒山影落大江流赤壁应难似旧游风月当年收拾尽黄州副使一扁舟

　　和用平懐南上人三絶句

　　寒牕贝叶共平生聴尽灯前片雨声今日悲凉只孤坐残编上见蠧鱼行
　　人间友道冷于秋伐木无声万古愁头白东峰一遗老独寻宿草吊荒丘
　　寒云长闭旧林庐魂魄归来日已疎欲见懐人更无路空山秋色对禽鱼

　　看山

　　青山逺近画图间落日秋风得意看紫翠重重归鸟尽四牕不掩石楼寒

　　卖书赆友

　　故人欲行万里外自言囊槖尚空虚我贫无物堪为赆卖却平生一束书
　　通财我亦闻诸古空有平生气义髙深媿穷途负朋友极怜富室积金刀

　　长门怨

　　娥眉无緑镜生寒忍见铜铺月又圆一片君王心似昨曽将金屋贮婵娟
</div>
    <div class="pagination">
<a href="梦观集_page7.html">上一页</a><a href="梦观集.html">1</a><a href="梦观集_page2.html">2</a><a href="梦观集_page3.html">3</a><a href="梦观集_page4.html">4</a><a href="梦观集_page5.html">5</a><a href="梦观集_page6.html">6</a><a href="梦观集_page7.html">7</a><span class="current-page">8</span><a href="梦观集_page9.html">9</a><a href="梦观集_page10.html">10</a><a href="梦观集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
