<!DOCTYPE html>
<html>
<head>
    <meta charset="UTF-8">
    <title>栾城集 - 第 54 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 54 页/共 114 页</h1>
    <div class="content">　　【杨叔仪少府监守本官致仕】

　　敕具官某：陈力就列，不能者止。古之仕者以之，而士大夫有不能者。尔起于布衣，进贰列卿，而能因病告休，郭止足之义，因其旧秩归耀乡党，尚使子弟知所矜式。可。

　　【融州归明杨晟该等改右班殿直】

　　敕具官某等：尔等献地筑堡，披山通道，忠孝之心见于勤瘁。不有褒显，孰云旌劝！特命进秩，列于廷臣，祗服异恩，永保疆埸。可。

　　【曾肇磨勘改朝散郎】

　　敕：士大夫有常秩者，皆得以叙进。至于近侍之列，优以三岁之典，非谓从官亲近而特私之也。进用贤才，理有当尔。具官某，学术精博，遣词甚工，操履坚正，遇事不苟。比司国史，焕乎笔削之华，进领掖垣，确然议论之正。有司考绩，于法当迁，稍陟崇阶，增重要职。勉服宠光之厚，益思报称之宜。可。

　　【蕃官折师武覃恩改西头供奉官】

　　敕具官某：朕缵承丕构，推恩四海，罔有内外，咸进爵秩。尔世在疆埸，有守御之勤。服吾异恩，勉事忠孝。可。

　　【郭知章知海州江公著通判陈州】

　　敕某等：天下之士，非举无以知其贤，非试无以效其实。举之于众而试之以事，此先王所以求贤责实之方，后世之所不易也。尔等咸以才名荐于近臣，朕信而任之，使知章守东海，使公著佐淮阳。勉悉乃心，朕将观尔所为，以知言者之非妄。可。

　　【黄好谦知颍州】

　　敕具官某：汝阴民庶而事繁，河通而地胜，前后择守皆用名流，图谍具存，风迹未泯。尔才术通敏，长于治人，出入勤劳，久于郎省，自求外服，以养高年。亦何爱于一邦，不以成其素志？益勉于治，以答异恩。可。

　　【霍唐臣知濠州】

　　敕具官某：士奋于布衣，为列郡守，有民有社，可以言政。尔积累勤瘁，逮兹长人。濠虽小邦，而民物之繁、山川之胜，苟治之有道，亦足以观循良之效矣。可。

　　【晁端彦吏部郎何洵直司勋郎颜复礼部郎】

　　敕具官某等：朕慎于用人，进必以渐，考实已试之效，常惧或失其人，故使端彦以功籍之明，升领右选。洵直以典礼之修进秩勋府。复以奉常之勤擢佐春官，庶几习焉，鲜有败事。尔等其明识朕旨，省察奸吏，剖决留事，以称吾设官之意。可。

　　【辛痈太常博士韩宗文光禄丞孔平仲太仆丞】

　　敕具官某等：朕网罗俊而分之职事，以养其才能。苟无旷官，有进无退。痈儒雅自饰，蔼然有闻，宗文世族之良，勤于厥事，平仲词学有本，敏于为政，皆由已试之效，当吾次迁之选。夫奉常三礼所在，而膳羞闲牧朝夕之所有事也。其勉悉乃心，务举有职，以称朕意。可。

　　【元耆宁馆阁校勘换校书郎】

　　敕具官某：先帝始复图书之府，并建官属而收校雠之职。尔昔以大臣子，笃志学问，列于石渠。终丧而来，官匪其故。祗服新命。勉思旧学，以克嗣世。可。

　　【梁焘转朝奉大夫】

　　敕：因材任人，国之大柄，考绩进秩，吏之常法。乃者历选滞淹，试于侍从，而有司奏课以时上闻，非朕敢私，法固当尔。具官某，早以好学召置石渠，中以嘉猷入事枢府，恬于荣利，久此盘桓。方议礼于秩宗，旋纳忠于西掖。进对一再，议论雍容。岁月之迁，未足为宠。大言大利，将有俟焉。可。

　　【张淳知长垣县】

　　敕具官某：士欲得民而行志，莫如为邑。毁誉易闻，荣辱易及，莫如畿甸。大臣言汝可办是邑，往慎所为，毋忝知者。可。

　　【李清臣资政殿学士知河阳】

　　敕：朕惟先朝政事之臣，与闻玉几之言，常奉桥山之礼，助我致治，行将三年，出纳万微，日以详练，而乃飞章自乞，诚意确然。屡却不回，执志莫夺，止足之惧，黾勉而从。具官某，博学洽闻，蚤与直言之对，高文密议，中陪禁苑之游。自登丞辖之司，益著忠勤之效。倦于机事，力请近藩。虽大臣体国，不以中外为心，而朝廷任人，常敦始终之分。三城重地，少假贤劳，秘殿隆名，益旌旧德。尚怀眷予之厚，入告谋猷之嘉，惠安小民，推广予意。可。

　　【张整皇城使广西钤辖加遥刺再任〈以交人理会地界之故。〉】

　　敕具官某：桂林诸郡带山并海，控引裔夷，比虽少安而备御之宜，常若寇至。尔以才勇谋干。久于其地，特加遥州之贵，仍领兵钤之重，勉图方略，以答恩宠。可。

　　【医官元常叙榷易使】

　　敕具官某：尔以方技事上，前以不效失官，后以有劳进秩。时既当叙，而法非其故，疑而从予，古之道也。祗服异恩，益勉无怠。可。

　　【交趾使黎钟吏外副杜英辈东头供奉官】

　　敕具官某等：梯航之劳，不惮险远；职贡之礼，克遵故常。特加朝命之荣，以为海邦之耀，往服恩宠，无废忠勤。可。

　　【邓忠臣秘书正字】

　　敕具官某：尔昔以赋颂之工，登图书之府，终丧来见，旧学未忘。往祗厥官，以卒前业。可。

　　【成卓〈西京左藏库副使，邕州左右江都巡检，差人画归化州地图。致侬智会，】乞割峒地与交趾，降两官，监筠州酒税。〉

　　敕具官某：归化近蕃，与吾疆土相接。尔为边吏，而致其割地，以附益远夷。不任其咎，罪将谁执？夺爵二等，邦有常宪。往祗厥官，深体宽宥。可。

　　【仲浃转正任防御使】

　　敕：朝廷笃于九族之恩，许以十载之叙，使其贤者有所劝勉，而怠者知自修饰。祖宗之旧，汉唐所无，有司奉行，敢有加损。具官某，幼知义训，长事礼文，无膏粱之讥，有缙绅之誉，久服劳于远郡，兹正命于使聊。其克自修，以永终誉。可。

　　【曹评正任防御使】

　　敕：曹氏为将，不妄诛戮，远人安之，忠厚之报，集于子孙。自胜衣以上皆高爵重禄，而天下不以为过，朕甚嘉之。具官某，幼蒙父祖之庆，长有缙绅之誉，服事左右，勤劳匪懈。正名闲御之任，以旌恪恭之懿。服我休命，毋忝乃祖。可。

　　【熊本降授朝散大夫】

　　敕：守器不假，疆埸之常道，启宠纳侮，蛮夷之野心。谋之不臧，终必贻患。具官某，昔以近侍出守桂林，眷归化之近藩，有裔夷之小警，不惟分土之素定，辄兴画界之狂谋。举八县之故封，指三隘而为境。苟幸一时之无事，遂忘经世之远图。咎既莫追，罪不可赦，夺官一等，国有常刑。思盖往愆，尔其自讼。可。

　　【张绶湖南提刑】

　　敕具官某：尔昔以常平奉使官废而罢。济南大藩，民富而多盗，布政期月，人亦用。荆湖之南，地远而多险，民悍而喜讼，犴狱之寄，恻于予衷。往祗厥官，布钦慎之意。盖朕之用人，惟善所在，不以远近为异，尔其勉之。可。

　　【刘当时太仆簿】

　　敕具官某：朕敷求俊良，选世族之后。惟乃显考，昔为嘉佑侍从之冠，文学议论有绝伦之声。肆尔仲叔，侃然自修，不忘前人。兹予命尔仆臣之佐，以修闲牧之阙，毋荒失朕命，以忝乃父。可。

　　【张古尚书省都事出职改朝奉大夫】

　　敕某：仕为大夫，出守列郡，士之力学行义，有白首而不能至者矣。尔名在中台，勤劳积岁，坐而致此，朝廷之于三省厚矣。盖将自是为吏民长，惟清与慎，乃能终荷斯宠。可。

　　【陈游古知沂州】

　　敕具官某：沂居齐鲁之间，周孔之风既远，民悍而喜寇，法之所以待之者，不与他郡等，朕甚怜之。以尔老于从政，知吏民之情，往求所以安之，非徒胜之而已也。可。

</div>
    <div class="pagination">
<a href="栾城集_page53.html">上一页</a><span>...</span><a href="栾城集_page49.html">49</a><a href="栾城集_page50.html">50</a><a href="栾城集_page51.html">51</a><a href="栾城集_page52.html">52</a><a href="栾城集_page53.html">53</a><span class="current-page">54</span><a href="栾城集_page55.html">55</a><a href="栾城集_page56.html">56</a><a href="栾城集_page57.html">57</a><a href="栾城集_page58.html">58</a><a href="栾城集_page59.html">59</a><span>...</span><a href="栾城集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
