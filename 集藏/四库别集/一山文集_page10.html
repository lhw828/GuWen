<!DOCTYPE html>
<html>
<head>
    <meta charset="UTF-8">
    <title>一山文集 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>一山文集 - 第 10 页/共 15 页</h1>
    <div class="content">
　　岳阳方公伯禧，尹北平之三年，上计如辇下，其南辕也，予诘旦与之别，且致辞于公曰：
北平居王城下，邑大府综，有司庶物，而尹之为职，寮采之所视效，州县之所繋属，民吏之所仰戴，求其公私无挠，外内相安，职职而事事非易为也。故饬身之不谨，则轨度之寖弛；治事之弗炼，则上下之偷容；待物之弗宏，则谤讟之踵至。是职也，在朝廷虽不以之轻授，而世之纡组绶，建牙纛，扬扬如政事堂，美食而安坐者，其可视为易事。幸其满秩而去，汲汲犹传，舍然哉！
夫天下之才，其髙下细大不一也。譬诸马之为骏，必飞黄緑耳，然后足以骤康庄，行千里，否则恒见其豗隤而玄黄，非骏也。木之为材，必松楩杞梓，然后足以建明堂，构緫章，否则卒至于风摧而雨剥，非材也。公英年登上第，人谓其学问政事杰出一时，视昔之为尹者，未见一二与之埒。是何也？学问政事同出于士，而士之轶类而絶尘，立功名以垂霄壤，则亦几何人哉？公襟宇洞廓，故应变疏通而裁决无壅滞，譬之于马，其飞黄緑耳之骏乎！公徳度凝逺，故接物周洽而惠爱无偏颇，譬之于木，其松楩杞梓之材乎！
今之徃，燕之耄倪皆遮道挽留，而恨其不可得；才大夫皆相率赋诗以写其遗爱，而征予为之序。故特书其学问政事，使士之读书学道者皆曰“公之学由淬砺而出，是固吾之所当学”，由是读书学道而出仕，则公之学不私扵一身矣；士之居官食禄者皆曰“政由学问而致是，亦吾之所当学”，由是致君泽民而无负，则公之政不私扵一方矣。是公之学问政事，非以自私，而亦非私于人者也。公其勉哉！由是居政府，理宪纲，振励天下，使士风为之丕变，将不权舆于此乎？予于公相与未久而相知最深，故言虽渉于太芜，而情非出扵溢美。若其政迹之伟，可以上之太史而侪诸古良。二千石其详见于计吏簿中，不书惧复也。

　　送李慎言赴顺义训导序

　　洪武壬戌秋，蓟门李慎言氏将有顺义之行，典邑校也。今左春坊大学士安常董先生时为宛平文学掾，为序以华其行。而燕之才大夫士形之歌诗以赞咏之者，前后相属也。
先生之意，大要谓尧舜周孔之授受，周程朱吕之论著，其书诗书礼乐易春秋，其道仁义忠信叙五品，以植民彛之则，萃万善以尽事物之变，究三才以通天人之运，自洒埽应对以至精义入神，自格物致知以至明善诚身，其终至于笃恭而天下平，体用详明而表里融贯，本末兼该而细大包络，其道一也。
然道非可以言言也，故天不言而四时行，百物生；圣人不言而六经之载道如日月，列星之文昭被九宇。其或规规焉，取诸言语文辞，簧鼔以为说，采色以为饰，刮磨雕刻以为姿状，则凡糟粕之学，滥觞之传，口耳之见，皆可以为道矣，其能垂教于不朽乎？慎言邃学而文，其于圣贤之经之传，子史百家之书，考索之専，淬砺之至，不泥于传注，不胶于事实，不淆于白黒，据其涂而渉其津，予以是知慎言可以语道也。诚以是为学为教，则凡请业请益者，不由是闯其堂奥乎？学礼学诗者，不由是以饰其言行乎？而治己治人者，不由是以为规矩凖绳而终至于大器乎？
吾友宗一氏与慎言最稔，与予先世皆河南人，国朝皆占籍北平，兹以顺义文学掾摄校于雄，与予共事，则予三人者皆里闬，皆久要，皆同道也。况顺义违雄踰十舎，乃不以其津陆之逺，寓书宗一以征予文，予故不让而为言，以窃董先生之緖余，以为数十年之雅谈。重宗一之请，嘉慎言之嗜，古文辞而不自画也。

　　赠医士娄传道序

　　蓟邱刘明善氏，累叶儒官家。自兵起两河，幽并俶扰，挈家避乱江淮间。其后族戚荡散，父母妻孥先后死。又其后中原甫定，完一生于九死中。又其后得北归乡里，再娶以有家室，年四十始生一男，今尚乳也。
先是，天大暑，沴气方炽，儿右腋间疮忽坌起，儿瞶乱不帖席者数晨夕，其势危甚。明善与其家人惊悸，莫知所为。邻里来相视，亦莫知所为，计则皆曰：“明善仁厚人，阅播荡之余，以有嗣胤，而祖考之血食其不絶犹一髪。今而若是，天之戕吾善类，不亦酷乎！”
时东浙娄传道以医士侍直燕邸，良师也。明善于其休沭之暇，礼延于家，乃诊视儿曰：“此医所谓丹毒也，盖小儿为阳火乱攻，气不得上，由是蒸而为毒，乘虚而傍出。”传道取药一匕饮之，食顷而愈。
于是举家欢然若更生，明善乃卜之日吉，具酒馔，赍楮币，以致礼焉，酬其徳也。传道曰：“吾闻父师医以活人为心，非若市道人觇货利而取其直也。苟规规于货利，是以货利视其人，非吾所闻于父师者也。”传道力辞不肯受。
明善曰：“心，内也。利，外也。先生以活人之心而获报，而吾以报徳之心寓之于礼，意以报之于先生，非所谓利也。先生之受之，实甚宜！况吾之子始虽遘疾，而终于勿药，是先生之俾吾有子，绵吾宗祀也，先生何为不受？”传道曰：“辞其可受而受其可辞，二者皆非也。”传道又不肯受。已而明善复再拜以请，而传道辞益坚。
明善知其终不受也，则谓予曰：“吾儿之不恙，是传道之肉骨我也。吾宗祀之弗殄，是传道之引翼我也。子名能古文，愿有述以着其徳之不可忘焉！”予曰：“君子赠人以言，言固将暴其徳，而垂之以永久也。传道以医为学，非世之医家者流比也。考之周礼有疡医，而史称扁鹊尝为小儿医，传道有得于是矣，故其操活人之术而于利不苟取焉。其所以扬今而视后者，将不在是乎？虽然，徳于人而不图其报者，传道也。报莫之施而不忘至徳者，明善也。予故牵聫以书，以归其美于二君焉，古之道也。古之道不苟毁誉于人，予闻之韩愈氏云尔。”

　　送刘御史荣觐序

　　予友刘荣觐氏，弱龄从予。爱其刻苦嗜学，虽甚风雪，每杖策至其庐居一室，门巷荒寒，诵读自若，而林扉晻霭中，隔树闻吾伊声。宵则焚膏继晷，至漏下十余刻乃始就枕。平居非有疾病、医疗、祭祀、宾客事，其于圣贤之经之传，未始暂焉不接乎目；弦歌之趣之乐，未始旷焉不接乎耳。而于师之所传也，已之所受，朋友之所讲，昼夜之所思，研深烛微，期于破扄鐍，开户牖，闯夫仁义道徳之奥，则又恨其力之不武也。此皆荣觐所自得，予尝谓之不独嗜学如是，至其才识超絶，众皆望洋而自失，故其相从曽未一朞也。而景行先哲，慨然有生晚之叹。已而领乡荐，试礼部，皆预髙选。佐名邑，拜御史，皆赫赫有声。使荣觐为士子时，虽不从事科目以取富贵，而学问文章亦足暴于当时，迄于今光，显无疑也。
予山林二十年，所与逰不啻什百，而风谊閴寥，友道沦谢，而竒伟不羣之士落落在人耳目，如吾荣觐者，不多见也。今老矣，精神衰耗，志虑销落，譬之空山之木，烟仆涧河，雨卧溪谷，无几何时腐朽随之矣，则夫天下之士，于予何所仰赖而托交于暮齿乎？荣觐方当英年，其取友也，不独求之一乡，求之一国，求之天下，等而上之以求之于古，则其所友者，岂不可以想见其人乎？矧荣觐由文学起家，故其入对大庭，而议论风采，耸■〈辶重〉台阁，光耀士林，其有得于贾董之才猷乎？出佐民社，而善政所暨，得一邑百姓心，其有得于阳元之仁惠乎？立殿阶，吐正论，回天听，其有得于欧范之风烈乎？惜夫予之固陋，不足以知之，不足以言之也。
圣天子悯其亲之老而赐告归省，其至也，秩秩乎家廷之仪，衎衎乎孝友之风，而恂恂乎乡党之敬，岂直为里闬之美，宗族之庆，父兄师友之荣哉！孝于亲，忠于君，而忠孝之行，圣愚同天，古今一辙也。荣觐还朝且有日，期于佩仁服义，树勲立业，不负乎君亲之望，忠孝事也。荣觐勉乎哉！祭酒胡先生，今人之望也，于荣觐为先辈，故其奬励之有加于予；为旧逰，故其好爱之甚。至其详，见于送行序中。予故喜而书诸座右，庶以慰久要不忘之情，而江湖万里之思也乎！

　　邓伯言《玉笥诗集》序

　　予幼喜诗，十四五时，从乡先生学为五七言诗，每出一篇，必曰：“是子可教。”由是専意于诗诗，日鍜月炼不辍也。今老矣，藻思荒落，诗久不作，作亦不工。思古人之不见悼，斯文之絶响，每废书而永慨。
大抵诗之体裁，各以其类。雅颂有雅颂之制，风骚有风骚之制，汉魏人则汉魏人语，六朝唐人则六朝唐人语。譬诸公输子之成方圆必由规矩，师旷之正声音必范律度，而庖丁之解牛必中肯綮。故其诗，髙者薄霄汉，深者溢河海，振之沮金石，奏之谐韶濩，由是而荐郊庙，感鬼神，广声教，移风俗，振古不可废也。
西江邓伯言先生以能诗鸣东南，其名《玉笥集》者，予因其北来，得而读之，大抵本之于骚雅，支叶魏晋，而于杜甫氏则其専门也。先生道过于雄，留邑校信宿，其隙也为予言诗。予为之倾耳以听，其扵古今事势之变，山川人物之异，是非得丧之由，兴衰理乱之实，一寓于诗，而和平之音，愁思之声，欢愉之辞，穷苦之言，合乎体裁而无偏颇之失。当兹风雅閴寥，而有此古制，何异聆空桑之瑟于瓦缶纷撃之余乎？予以先生不以庸愚遇我，又念其行数千里之逺，歴岁月之久，而忘夫道途之艰，羁旅之劳也，故为其诗集序。

　　送太常太祀张敬方任满序

　　太常，掌郊庙社稷之礼，古大宗伯之职也。尝读其题名，而见文学声望之士，彬彬接武后先矣。张君敬方，以荫补入官，再转为太常太祝。凡在同官，爱其质美而行修，方与之优游共事，议论考索，用禆礼文之阙。一旦以秩满而谒选天官也，皆恋恋不忍其去，遂送酒载殽，盛宾客以饯之。
酒行，有言于列者曰：“夫官使得人则职修而事治，故上自宰相，下逮百司，有军国之寄、黜陟之柄、甲兵金榖之务，于是人之能否可见焉。太常则异是，其职虽重，其务至简，至有事于大礼也，始克奔走奉职于其间，否则优游暇豫，经旬不一署文牍，非如宰相之与有司有军国之寄、黜陟之柄、甲兵金榖之务也。然则居是职者，借有兼人之才，亦将何所见而何所征耶？”
有解之者曰：“万石之锺，不待较而知其有容，极其量也。千钧之弩，不待发而拟其殪兕，极其力也。观人之术，即其抱负，可以验其设施，奚庸以已试未设而必其能不能耶？敬方以宦业名家，其于政事，盖自其事父兄师友之余，己耳濡而目染，有不待临事而可见者。宰相以之从事于礼仪，而不欲其亲百司之细务，盖将培植其材，而期之以逺大也。国家制礼作乐，方将征礼典于文献之家，敬方以有其才而适际其时，奚华要之不践，而功名之不白？”
于是众宾驩甚，洗爵而起，曰：“斯论善！愿有所识。”遂书以为秩满序。

　　送王经歴使广东序

　　余少时闻，里人王惟善君掾荆宪有声，恨未识。及壮，从荐绅先生游，听其较论古今人物，咸以君为才，世之名一艺、擅一能者不足比数也，于是益以不及见为恨。至正十九年冬，君以使事至京，适会故中书左丞伊埓森布哈公之门，一见如平生欢。公之子丑仲礼氏与余至契，不妄许可，为余言左丞为四川右丞时，惟善为左右司都事，虽政务至剧，而处之裕如，众称为幙府第一，余闻其言益信。后惟善调国史典籍，余亦由詹事掾为太常奉礼，则又同日授除，由是往来相亲，商论雅道，志同议合，未始一日置也。然自闻誉逮识君几十年，自始识君也，迄今又三数年。以几十年愿见之切，仅获三数年情好之宻，岂非难欤？今君声藉甚倍往。
时什百方期入赞，政柄罄布矣。未几，宰臣奏入山东、河北下，四方之未附者以次入。欵非一切宥之，何以惠活元元哉！二十三年春，遂大赦天下，选文学之臣识通变者分道往谕。于是擢君崇福司经歴，使广东。余以相与有年，不忍一旦别去中国最逺。昔国家之一宇县，实始要荒，矜恤黎氓，至仁毕逹。虽在僻壤，治罔怠缺，所以保养生全，革心沐化，不忍视为外逺而鄙夷之也。
及乎宴熙之久，中朝之士不乐外仕者多，朝廷念逺人之失治，每授官，比常秩増两阶以优之。由是吏乎其土者，志在徼冐爵名，于靖绥之方漫不之省，甚至贼杀其人若禽兽然。故其人愤惋窃发，依阻弄兵，刼官府，■〈火替〉城郛，以肆威熖，莫可猝制也。君措虑周逺，治事明炼，至则必能殚竭心膂，宣扬国灵，于逆顺利害，又必能辨析无隐。行见颛蒙挑衅之众，振厉感泣，潜铄奸慝，以拭目更新之治，且指而诵之曰：“中朝有人如此，其于恢复之效不少赞乎！”且古昔立功者，不在朝廷，则在边隅。余于君生同乡，交同好，入官同进用，庸敢以是祝之，君其无负兹行哉！是年月维夏十又二日序。

　　《备荒杂录》序

　　汉史书张良谢病辟榖，惜其法不传，盖亦托言云尔。其后方士者流，徃往能神其说，于是丹药之书出焉。世之险辟之士，复效其法而修炼之，谓一饵其药，可以终身不食而长生久视。噫！以吾眇焉，血肉之躯非有得于保真养性之妙也，一歩乎诡诞之说，遽以为秘诀而用之以求不死，世寜有是理耶？晋镏景先表进辟榖方，名曰《救荒仙术》，见《活民书》最详。往岁京师饥士民家多制而服之，悉无验。兹予所因制者。因窃思之：
人之一身，胃为之主，胃实则气充，充则神完而不死，讵有絶去水榖，使胃虚腑惫，而能久生者耶？然则昔贤谓“刀圭一入口，白日生羽翰”，何也？此盖学仙之说也，其法本于制炼形魂，使气质销铄而阳刚纯全，如天之轻清，其气上升也。其为刀圭也，岂方士者流所谓修炼之术哉！
余乱后躬耕山中，见溪谷间人有草食者，因谓值岁之凶，草木之可食不过二三种而已。及观伯髙所著《备荒杂録》，乃知凡草木无不可食，要在用之有法耳。余读其说而异之，亟欲手写一帙，藏之箧笥，以尘物婴世未遑也。翌日，君命童子録以相寄。方之世所谓辟榖之术，其终至于误人者逺矣。呜呼！自含哺皷腹之乐亡，则世乱民穷，而人之不得其食者多，故读夷齐采薇之咏，园葵紫芝之歌，杜子美岁拾橡栗之句，可以观世变矣。伯髙是录，夫岂虚传也哉！
伯髙始以国学弟子贠入官，累就外补，自兵进，携妻子避地四方，于草木之品皆尝试之，予故信其说而为之序。

　　送西台侍御史温都尔哈玛尔公彦■〈羽军〉叙

　　三秦形胜甲天下，河山险固，邱陵盘纡，控陇蜀之会，当晋魏之冲，守之易如键就扄，攻之难如卵就压，歴周汉而来，号为百二之区，势使然也。吾元混一之初，升云南亷访为行台，大徳之元徙置奉元，号陜西诸道行御史台。于时人才辈出，罔有冒进，諌无不从，言无不听，法度修明，人物清晏，今西州父老犹能道之。《春秋传》曰：“不有君子，其能国乎？”汉祖之盟，谓功臣与河山仝带砺，诚不刋之论哉！
自盗起河淮，中原披靡，民焉麋烂，物焉殚残，城郭焉荡焚无几。秦虽至险难犯，及其怠于封守，暴兵深入，受祸最惨。相臣将臣，入禀庙谟，出掌兵枋，固愿削絶乱阶，策勲帝室，然藩翰四匝不受縻制，一摇手，怨辄随之，祸且叵测，虽有智能，閟莫敢发。忠义之士，至欲以死树功，动为童氏权奸沮，不得行事，机之失，若砮羽之速不可障，何嗟及矣！今大乱已极，人心思治，岂特三辅之民欣见汉官仪乎？据形胜之便，审缓急之宜，开拓旧服，实惟其时。若夫惩徃辙之失，遂无意于事功，君子不取也。噫！是责也，谁实尸之？
仆尝书平乱一策，藁成复毁，不上。盖以其言过直，有犯时忌，则人将目以迂，目以狂，目以阔，视为哆言，是以不敢。至正二十四年春正月朔，皇帝受朝贺，既进台臣等，曰：“天下方多事，军国之务寖弛，岂风纪未张之故欤？兹欲兴举废坠，非一二老成人何頼？”由是，温都尔哈玛尔公自大都路緫管拜陜西诸道行御史台侍御史。命下守成往贺之曰：
“上方汲汲图治，得公二三辈用之，治效着矣！且天下事谏官得言，公至宜以恢复，责省臣以忠义，责将帅以逆顺利害，责悍鸷反侧之徒，奋扬国灵，风励有众，以起前日久安沉墯之气，则金汤之险増旧观矣。矧明天子听断如神，其或牵制难为，尤当吐出肺肝，谔谔上白，使万里之逺如在旒黈之下可也。公学粹而通，才宏而逺，登第为明进士，牧民为良，有司持宪为才御史，至于専城以却敌称，尹京以理剧闻，尤焯焯可书者也。
“守成辱知雅厚，曩严君之掾，中书公实荐之故余两家为世契，则夫罄海内之知公者，宜莫余父子若也。将行，儗送道左，未忍无言，辄序时事以赠，大要谓：
“三秦之险，易于封守，诚得其人，足以有为。公既当重，寄于军国之务，其必能干旋图画，俾朝廷无西顾之忧，如国初时乎！所谓带砺河山之烈，岂宜让他人先哉？竢其伟绩既上，锋车入觐。仆虽才薄，犹能效谏大夫王褒，作圣主得贤臣颂，命童子鼓瑟为秦声，以助燕喜也。”

　　送内史佥院董公景寜赴河间路緫管序

　　至正二十有二年，山东下、河南北悉平，上以元元之甫苏而揔揔以望治也，思得良二千石，错布诸郡，以绥拊之。诏丞相择省宪之臣，往践其任，重民事也。于是以内史佥院董公为河间路緫管。先是公已累官至第二品，至是又増一阶之秩以优之。洎軷，又亲被徳音，陛辞以行，皆异数也。
然朝之大官贵臣之知公者，则谓公文学政事，宜谋画庙堂，宜激扬风纪，宜论述馆阁，不宜使就外补。或曰：“匪朝廷惜要阶方寸地，劳之以理剧之任，俾不得朝夕近天子之清光，若弃置然也。意者兵兴十年，民劳孔棘，抚字久旷，泽不下流，兼之郡县毁败，守令之职，人每不乐为之。”
盖非不为，实不能为亦不可为也！今偃兵息民，外中之政悉归条法，首以朝臣任之，欲其知民牧之重，则成绩之可竢，此则朝廷付托意也。然走尝闭门读《史记》，考古循吏之迹，又尝避地四方，与田父野老语，而知民生之艰、为守令者之难矣！请于公之行白之：
古诸侯得専征伐，近郡守剖兵符以授之。今之守令与古诸侯埒，有方千里之地而无専城之柄，有防御团练之御而不假以寸兵，一旦有警，始驱丁壮御之，往来力不能支，城遂失守，一难为。徃年百姓殷富，不废畊桑，今井屋墟莽，疮痏之众无糠籺救朝夕命，又无从假种粮、备耒耜与牛以垦荒芜，使徒流东西者有乡里而不克保聚，二难为。
然则守令之职，其终不可为乎？盖天下事虽成于不易为，而实怠于不足为。公才足以立事，智足以逹变，惠足以恤下。是行也，必能推上之泽，使如川流；宣上之徳，使如风行；布上之化，使如春煦；广上之聪明，使如阳光之下烛，震霆之莫掩也。朝廷慎选守令，思革前日之敝，而不拘以常法，俾才干之士得罄展布，识治体矣！昔龚遂治渤海，愿无拘文法，得便宜行事，于是化盗贼为良民。今乘凋敝之余，欲劳来而安集之者，昔人之遗法在乎！河间，古称礼乐之国，在今三辅之内，文物衣冠之盛，比于邹鲁，国家仁义诗书之泽，涵濡百年。公于冨庶之余，以此倡之，教化可成也。
公儒者，真儒之效久不白；欲求通儒用之，又不可得；俗儒迂阔，率为人所诋侮，至有能脱去，故常卓然见之事功者，人将愧伏向仰之，恐后焉。公之往，吾侪得不以是望之？两汉而下，郎官宰百里，刺史为三公，朝廷方取通民事、有才略者以经济天下，加以岁月，考绩既上，公之车其北辕乎！走辱知最稔，行当书其行实，附古循吏传后。

　　傅子敬纪行诗序

　　《诗大序》曰：“诗者，志之所之也。”诗非本乎志，而规规守绳墨，以学为声律之细，诗则陋矣！虞之歌，周之雅，十五国之风，虽所感异趣，所发异情，所出异时，本乎志也，时乎！
楚汉去古未逺，王泽未涸，士生其间，当风气朴茂之余，其志大以宏，故发之为诗，悉和平正大之音。观乎屈原之《离骚》《九歌》，宋玉景差之《九辨》诸作，苏李之赠答无名氏之十九首，哀而不伤，怨而不怒，其风之遗音乎！
至东汉曹魏降及六朝，■〈宀禹〉县幅裂，古道风靡，作者自三曹七子以还至沈谢诸人，才虽杰出，志则骫骳，故秾丽夭好之词倡而恚怨哇淫之风行，体裁音节，视古夐殊。时非无一二道古之士，顾往往囿于气象之衰，不能振而起之，如瓦缶交撃而空桑之瑟不能独胜也。
唐之兴也，以神武翦积世之乱，三光五岳之气复混。士之生也，锺乎天地之英，其为志岸然，不淆于俗，其为诗炳然，上丽乎古。其擅名于后先，若陈子昂、孟浩然、崔颢、李白辈是已。至杜甫氏起，遂大振絶响，志则皋夔稷契之志，诗则虞周楚汉之诗，藻发乎天趣，声系乎风教，诗与志混然不凿也。
余少也志于诗，而学不充溢，不能为诗。及壮，尽取古诗读之，始鋭意于诗，而闻识庳近，规模纎萎，不敢为诗。洎乎日月滋久，颇会其要，操笔就纸，寖有生意，而知己者鲜，无谁与言诗。后是，窃取一第，代匮小官，而尘物委琐，不暇为诗。呜呼！自余少时迄今踰十五年，追维数岁之间，始则不能为诗，终则不敢为诗，又终则无谁与言诗，又终则不暇为诗，宜蓁塞之深已固也！惟其志不衰于少时，故颇能覃思于声律之细耳。
傅君子敬与予同年进士，年先于余，余兄之相好也。初，君以上第授官，累陟要阶，拜监察御史，劾权宦人，谪官吐蕃。权宦人死，调佥山北道肃政廉访司事。未上，改中书左司都事，其召至辇也，与予劳问之隙，口诵其纪行诗若干首，且曰：“吾被谪数千里，去国几三周，投瘴毒之乡，渉穷荒之地，而冒虎狼之丛，虽行道之人，有见而出涕者。我则恬不介怀，谓死生命也，何必惴惴焉！祸患之是惧，遂屏去一切营谋，而寓志于诗。”
观其羁危迁窜之极，而抚时悲世之意、忧君许国之念，恳恳乎短章大篇，放而不流，壮而不棘，非生锺天地之英、有崖然拔俗之志能是乎哉！矧其志日益笃，诗日益进，他日充而大之，又将为骚为风，为雅为颂，下视汉魏唐人之作，九牛一毛耳！昔原之放逐，乃赋《离骚》，不忘乎君也，淮南王安赞之曰：“推此志也，与日月争光可也。”今君以谪官而有诗，独非古人之志哉？噫！君子曷志乎？志乎古也。余何志乎？志乎君之志也。知君之志莫予若，故序君之诗不敢辞。

　　送陈都事使还浙东序

　　始淮颍盗作，所向奔突，巨镇大藩，望尘摧陷。吴粤之交，鱼馁肉烂。江浙等处，行中书丞相方公起布衣，倡大义，集兵东瓯以捍一面，岁时朝贡不辍，兼之一门昆季虽致身显荣而知尚学术，岂古所谓说礼乐而敦诗书者欤？其于君臣之分，忠孝之节，凛然常存，焕然可述，此故予请以往迹之暴于天下者，次第书之。
朝廷岁遣使督吴之赋，越其境，丞相必躬率僚采，约舟于津，具马于郊，同迎使节，其恭敬王命，未始一日替之。往岁有盗犯边，故江浙行省右丞丞相之仲氏也，力战死之。事闻，旌封有加，臣节伟哉！至正二十四年秋，逆孛入朝，自为太师、丞相。皇太子抚军于晋，朝翦大患。而外内之臣昧于顺逆，速于强弱，不知死君父者多。檄至，丞相亟遣使请命于军，誓简师以从。明年秋，逆孛伏诛，东宫班师还，于是遣江淛等处行枢宻院都事陈君彦明奉表来觐。时皇帝御大明殿，省臣以其事入奏，锡爵赉之以旌。丞相为国敌忾之劳，使臣奉命之勤，亦光耀矣。
竣事将归，朝之士咸赋诗以赠，而请序于予。予与彦明相与日浅，其出处之详，诚所未知，虽欲竭片语塞命，亦剿说耳。顾惟先民谓“尚友千古”，盖虽不必亲觌其人，而髙怀雅趣有冥合焉者。矧彦明与余定交几半岁，彦明之贤，独不可知其什一乎！
彦明，儒家也，其学敏而通，其治事练而逹，其剖裁纷纠辨而捷，尤优于使事。读至仲尼氏専对之语，必慷慨奋激，思起古人于九原，其襟抱脱略，夐出一时辈流万万也。且丞相一嚬笑，能轻重人。在恒人，惟图倒衣趋事，觊一朝之显拔，譬之升九成之台，欲一跃至焉。彦明官不过幙佐，而未闻其竞进，遑遑焉恒抱家国之忧，彦明诚忠孝人哉！今甲兵将偃息，海宇将晏熙，彦明归见丞相，当以君臣之分、忠孝之节娓娓为说，期于力靖南服，益修乃职，以垂千万岁之烈勲。余也虽乏藻思，犹能吐辞为锋，挥笔为阵，写休声于铙歌鼔吹间也。

　　送王平口廵检陈允庄叙

　　自王教逺而《伐木》絶响矣，风雅之衰，友谊之丧，民俗浑浑乎末流，非一朝夕致兹也。大抵友为五伦之一，而世之人一是目为窽言，此隆古之治所以不可复，盖自四代以还则然。唐虞之盛，若稷、契、夔、龙协赞帝猷，以底雍熙之治；周之兴也，若旦、闳夭、散宜生之徒同心同徳，以弼岐丰之化；宣王之继起也，若申伯、方叔、仲山甫、尹吉甫之流叶谋共事，以济中衰之厄，而友谊章章于天下矣。予生也晚，思古人而不见，歌《伐木》而伤之。
窃尝观世之为友者矣，炎而趋，寒而置，虽儒其服而佣贾其心，由夷其言而跖蹻其行，如是者果可友耶？挟贵以骄人者，不知一朝而势去，人亦得而骄之矣；饰诈以欺人者，不知一旦术，穷人亦得以欺之矣，如是者果可友耶？予取友半天下，而未见有如古人者，岂予之愚而人不我友欤？及兵后游山西，仅得一人而友之。睢阳李子实氏，非义不取，非力不食，有古君子之道，良友也。久之，至保下，抵蓟门，若安肃县簿王文昭氏、祈州判旦荣伯氏、永平府倅梅秉玉氏、滦州守刘复仁氏、昌平邑长舜言氏，皆今之良有司，予既得而友之。至扵文章髙古，如燕府纪善王藴徳氏及其弟修徳氏、睢寜邑尹叶夷仲氏、布韦士董安常氏，而学行修洁，如国子助教王政民氏、大兴邑文学掾王庭实氏、处士宋彦中氏，予又得而友之，尚何以友谊断絶为叹哉！
予雅闻王平口廵检陈允庄氏有能名，及其秩满，将如辇下也，甫得邂逅于逆旅。性严而裕，寛而和，言论慷慨而详实，苐恨其友之太暮，又惜其去而不得与之友也。虽然，才如吾允庄，以之宰剧县，刺要郡，盖优为之，而允庄则未尝以为“我能为”；职廵逻之职而久淹于四稔之久，而允庄亦未尝以为“我久淹”，允庄诚吾友也！今之往，吾知其首膺柄用于一时，良有司接武后先矣。予既叹流俗不古，若而终之，自贺其得良友，虽不能尽如隆古时，亦足以卜王教之复古也。予于是喜而赋《伐木》。时吾友魏徳谦、李道勤在。

　　送宛平县主簿陈汝霖序

　　天下郡县弟子贠，凡三岁一贡于京师，至则吏部考其艺而升国学，加以岁月，始第其髙下而官之，以故士之通经术、识治体者，由是以进，皆即得仕。不由此者虽得仕，至其陟朝着，理民社，而以事功表，见于外中者鲜。
宜兴陈汝霖氏，由太学生分教定逺，一仕为北平之宛平县。宛平素号剧县，有藩翰，有分阃，有郡府，符檄积几案，馆传相杂沓，师旅众而征役繁，不有殊常之才以任其剸治，往往至于废事。汝霖通经术，识治体，惟其小试一邑，人皆难之。殊不知以为难者，恒见其难；以为非难者，固未始见其难也。观其均户徭，审刑谳，董营造，归条法而不紊；至于坛庙也，学校也，邮传也，以缮以营，既详既周矣。予识汝霖久，兹当佐政之三稔，将上计于朝也，不忍一旦别去，则为之言曰：
器如干莫，利器也，而良冶之治之，必取之于百炼之余。材如楩梓，美材也，而良匠之用之，必求于十年之后。士如材杰，良士也，而善为治者之任之，必拔之于累试之中，非一昕夕可骤致其功也。汝霖诚良士于郡校，于国学，于分教，礲砺渐渍亦既至矣。譬之干莫也，而锻炼之兹久；楩梓也，而培育之滋厚。其于烛斗牛，剸犀象，栋大厦，柱明堂，无难也。国朝仿唐虞官人，而以九载为秩满，久任之法也。汝霖行哉！其至也，必有膺柄用于常制外，而朝廷之上孰不指而诵之？龎士元非百里才，吾恐霄衢逈而枳凤骞矣！诗曰：“靖共尔位，正直是与。”予敢举是为说，期于力蹈前修之轨而大行于时。是之谓通经术，识治体，其于为天下国家也，夫何难哉！
</div>
    <div class="pagination">
<a href="一山文集_page9.html">上一页</a><span>...</span><a href="一山文集_page5.html">5</a><a href="一山文集_page6.html">6</a><a href="一山文集_page7.html">7</a><a href="一山文集_page8.html">8</a><a href="一山文集_page9.html">9</a><span class="current-page">10</span><a href="一山文集_page11.html">11</a><a href="一山文集_page12.html">12</a><a href="一山文集_page13.html">13</a><a href="一山文集_page14.html">14</a><a href="一山文集_page15.html">15</a><a href="一山文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
