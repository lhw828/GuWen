<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 4 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 4 页/共 49 页</h1>
    <div class="content">　　泛颍
　　我性喜临水得颍意甚竒到官十日来【厚白乐天诗到官来十日览镜生二毛】九日河之湄吏民笑相语使君老而痴使君实不痴流水有令姿绕郡十余里不驶亦不迟【厚陶渊明诗不驶亦不迟飘飘吹我衣】上流直而清下流曲而漪画船俯明镜笑问汝为谁忽然生鳞甲【厚白乐天诗伊水细浪鳞甲生】乱我须与眉散为百东坡顷刻复在兹【沈敦谟传灯録良价禅师遇水观影大悟有偈曰我今独自往处处得逢渠渠今正是我我今不是渠】此岂水薄相与我相娱嬉声色与臭味颠倒小儿等是儿戏物水中少磷缁赵陈两欧阳同参天人师【次公天人师言佛也赵陈言景贶履常两欧阳叔弼季黙也】观妙各有得共赋泛颍诗
　　自金山放船至焦山【敬夫杭州图经云焦山普济院在金山之东】
　　金山楼观何眈眈【次公眈眈屋深貎文选有大厦眈眈】撞镜击鼓闻淮南焦山何有有脩竹采薪汲水僧两三云霾浪打人迹絶时有沙户祈春蚕我来金山更留宿而此不到心懐慙同游尽返决独徃赋命穷薄轻江潭清晨无风浪自涌中流歌啸倚半酣老僧下山惊客至迎笑喜作巴人谈自言久客忘郷井只有弥勒为同龛困眠得就纸帐暖饱食未厌山蔬甘山林饥饿亦有无田不退宁非贪展禽虽未三见黜【次公柳下惠为士师三黜】叔夜自知七不堪【縯叔夜与山巨源书有必不堪者七甚不可者二】行当投劾谢簮组为我佳处留茅庵【吴人谓水中可为田者为沙焦山长老中江人也】
　　同王胜之游蒋山【縯旧名钟山汉末广陵人蒋子文为金陵尉讨贼死于山下孙权为立庙改名蒋山子仁胜之名益柔】
　　到郡席不暖居民空惘然好山无十里遗恨恐他年欲欵南朝寺【厚山中寺多是六朝行宫东晋宋齐梁陈皆都江陵谓之南朝】同登北郭船朱门収画防绀宇出青莲【荆公宅以为寺】夹路苍髯古【次公指言松桧也先生诗又云山中只有苍髯臾数里萧萧管送迎】迎人翠麓偏龙腰蟠故国【縯山春宛转若蟠龙之状孔明名之曰龙蟠山次公寰宇记载孔明谓吴帝曰钟山龙蟠石城虎踞真帝王都也】鸟爪寄曾巅【厚山有鸟爪峰次公髙僧传志公生于鹰窠手类鸟爪死葬此山上旧注非是】竹杪飞华屋松根细泉峰多巧障日江逺欲浮天畧彴横秋水【次公畧彴横木桥也陆蒙诗头经畧彴冠微亚腰挿笭箵带矗频】浮屠挿暮烟归来踏人影云细月娟娟
　　至真州再和二首
　　老手王摩诘穷交孟浩然论诗曾伴直【厚孟浩然为王维所知维待诏金銮殿与之商较风雅忽遇上幸维所浩然错愕伏牀下维不敢隐因奏闻上欣然曰朕素闻其人因得召见命吟诗浩然曰北阙休上书南山归敝庐不才明主弃多病故人疎上曰朕未尝弃人自是卿不求进因命放还师南史南孝标言利交有五四曰穷交】话旧已忘年北上难陪骥东行且赶船离亭花映肉【縯杜诗寄呈苏涣侍御云忆子初尉永嘉去红顔白面花映肉】醉眼鹭窥莲柂转三山没风回五两偏【次公五两字出郭璞江赋有云觇五两之动静而李善注引兵书曰凡风法以鸡羽重八两建五丈旗取羽系其巅立军营中许慎淮南子注曰綄风也音桓楚人谓之五两又五臣注曰五两鸟毛为之置竿之上以风】翰荒祠过歩【縯掦州江都县歩镇乃徃真州渡口也】古甃堕松巅闻道清香閤【次公韦应物诗宴寝凝清香】新篘白玉泉莫教门掩夜坐待月流天【厚谢庄月赋白露暧空素月流天】小院檀槽閙空庭桦烛烟公诗便堪唱为付小婵娟
　　公顔如雪柏千载故依然笑我无根柳空中不待年【师刘义庆世説云顾説之与晋简文帝同年説之早白帝问卿何以先老对曰蒲柳之姿望秋先陨松栢之质隆冬转茂】肯留归阙斾坐待迎风船特许门传钥那知箭起莲【縯莲花漏法以水浮箭为】相逢月上后小语坐西偏【子仁退之庭柳诗朝日出其东我常坐西偏】流落千帆侧【厚刘禹锡诗沈舟侧畔千帆过病木前头百树春】追思百尺巅躬耕懐谷口【援杨子云谷口郑子真耕乎嵓石之下名振于京师】水石羡平泉【縯唐李徳裕平泉荘周四十里名花异草铅松怪石靡不毕致次公李卫公诗序云后世以平泉一石一花移他处者非李氏子孙】茆屋归元亮【厚陶诗养真衡茆下庶以善自名渊明一字元亮】霓裳醉乐天【援白乐天尝侍宴观舞霓裳曲爱之及在杭州集诸妓教之】行闻宣室召【厚前汉贾谊传谊谪长沙文帝思谊徴之至入见上方受厘坐宣室遂问以鬼神之事】归近御鑪烟【次公唐人诗从事不须轻御史满身犹带御鑪烟】未用歌池上【縯乐天有池上乐之诗】随宜教李娟【厚乐天为苏州和元稹霓裳歌云李娟张态君莫嫌亦拟随宜且教取】孟震同游常州僧舍三首【子仁震东平人尝为黄州通判】
　　年老转觉此生浮【次公荘子其生若浮其死若休】又作三吴浪漫游【次公唐元结自称为浪士人呼之为漫郎】忽见东平孟君子梦中相对説黄州【无已先生君子泉铭序云孟君亨之笃学而力行克有常徳信于朋友一时皆称之曰此君子也因号之孟君子君通守齐安其圃有泉旱不加损水不加益因名之曰君子泉又先生有防云孟君名震字享之及进士第为承议郎】
　　湛湛清池五月寒山山无数碧巑岏穉杉戢戢三千本【厚戢戢多貌灵全月蚀诗万国赤子生鱼头】且作淩云合抱看
　　知君此去便归耕笑指孤舟一叶轻待向三茅乞灵雨【縯三茅指言茅山也茅君兄弟三人皆为神仙】半篙流水送君行
　　儋耳山
　　突兀隘空虚他山总不如君看道傍石尽是补天余
　　观湖二首
　　乘槎逺引神仙客万里清风上海涛回首不知沙界小飘衣犹觉色尘髙须弥有顶低垂日兠率无根下戴鼇释梵茫然齐劫火飞云不觉醉陶陶
　　朝阳照水红光开玉涛银浪相徘徊山分宿雾尽寛逺云驾髙风驰送来升霞影色欹残火及物气焰明纎埃可怜极大不知已浮生野趣悠悠哉
　　沧州亭懐古
　　湘水悠悠天际来夹江古木抱山回城中人物若可数日晏市散多苍苔九嶷巉天古云埋遥想帝子龙车回心衰目极何可望九歌寂寂令人哀
　　游中峰杯泉
　　石眼杯泉举世无要知杯渡是凡夫可怜狡狯维摩老戏取江湖入鉢盂
　　火星岩
　　火星岩下石凌壁阁上相忘止一僧莫问人间兴废事门前流水几前灯
　　观大水望朝阳岩作
　　朝阳岩前不结庐下眺江水百歩余春泉溅溅出乳窦青莎白石半洿涂不到津头二三日谁知江水涨天墟遥望横杯不敢济岩口正有人罾鱼
　　惠州近城数小山类蜀道春与进士许毅野歩防意处饮之且醉作诗以记适参寥専使欲归使持此以示西湖之上诸友庻使知余未尝一日忘湖山也
　　夕阳飞絮乱平芜万里春前一酒壶鐡化双鱼沉逺素劒分二岭隔中区花曾识面香仍好鸟不知名声自呼梦想平生消未尽满林烟月到西湖














　　东坡诗集注巻二
　　钦定四库全书
　　东坡诗集注巻三
　　宋　王十朋　撰
　　游览
　　游径山【十朋按径山事状云径山乃天目东北峰也中有径路后通天目故谓之径山】
　　众峰来自天目山势若骏马奔平川中涂勒破千里足金鞭玉相回旋人言山住水亦住下有万古蛟龙渊【次公水经曰于潜县北天目山山极髙峻东面瀑布下注成沼名曰蛟龙池池水入西溪西溪合于浙江十朋径山事状云国一大师因猎者导自重冈之西至于危峰之北石岩之隈坐于石牀之上有顷有素衣老人前而致拜师曰汝何人也曰龙也师曰何以至此曰自师到此吾属五百皆不安息师若久住于此我将挈其属归天目愿舍此地为师立锡之所师许之乃请师登山絶顶入五峰之间中有大湫指谓师曰吾家若去此湫当涨留一宂水慎勿湮之我将时至而卫师今此一宂尚存谓之龙井言讫不见于是云雾晦防风雨骤作连夜不息及明既霁湫水尽涸涨沙遂平北峰之隙复有草庵可居师乃止焉庵盖龙所为今庵基见在诸草不生】道人天眼识王气结茒宴坐荒山巅【次公道人指言钦禅师也十朋事状云大师讳法钦吴郡昆山人姓朱氏年二十二马素禅师见而识之躬为去髪谓师曰汝乗流而行遇径而止师至临安东北山下而问之樵者曰此山中谓之径坞乃求挂锡之地四顾无人适遇苫盖覆罝罘师就之宴坐猎者见之以其地结庐与师居之】精神贯山石为裂【十朋事状云永泰中师坐北峰石并下见白衣儒士拜于前自言是中子山人也长安佛法有难我闻师道行髙邈愿度为沙弥往救师曰汝有何术对曰我诵俱胝观音呪其功无比师曰吾坐后石屏汝能呪令破否曰可遂叱之石屏裂为三片今谓之碣石岩师知神异为去髪给衣赐名崇至京师与术士竞恵崇告胜云】天女下试顔如莲【縯髙僧嵬戒行严洁有一天女寄宿嵬曰吾心若死灰无以革囊见试】寒窓暖足来扑渥【次公扑渥兎也木兰歌雄兎脚扑朔雌兎眼迷离扑朔一本作扑渥十朋事状云师有白兎兎常跪于杖屦之间】夜鉢呪水降蜿蜒【厚佛图澄传襄国成堑水源枯竭石勒问澄何以致水澄曰今当勑龙取水乃坐绳牀烧安息香呪数百言如此三日水然防流有一小龙长五六寸许有顷水大至次公大注所引非鉢中降龙事抱朴子云外国方士能神呪者临川踽步吹气龙即浮出长十余丈方士一吹缩至一寸取着壶中遇旱出龙而雨集此事相类】雪眉老人朝扣门【次公宣室志载任顼居深山中尝一日闭闗昼坐一翁扣门来谒曰我非人也乃龙也】愿为弟子长防禅【次公龙见孙思邈称弟子以为言十朋此以上并系径山实事当以径山事状注者为是如赵次公注者皆牵合但不欲尽去之】尔来兴废三百载奔走吴防输金钱飞楼涌殿压山破朝钟暮鼔惊龙眠晴空仰见浮海蜃落日下数投村鸢有生共处覆载内扰扰膏火共烹煎【縯荘子山木自冦也膏火自煎也】近来愈觉世议隘毎到寛处差安便嗟余老矣百事废却寻旧学心茫然问龙乞水归洗眼【龙井水洗病眼有効】欲看细字销残年
　　冬至日独逰吉祥寺
　　井底防阳囘未囘【次公月令冬至则水泉动故云】萧萧寒雨湿枯荄何人更似苏夫子不是花时肯独来
　　后十余日复至
　　东君意浅着寒梅千朶深红未暇裁【次公此言东君止着寒梅而已此所以为意也千朶深红则言吉祥寺之牡丹】安得道人殷七七不论时节遣花开【厚鹤林润州寺名其事殷七七字文祥周寳旧识之及移镇浙西鹤林寺杜鹃髙丈余每春月烂漫寺僧相传言贞元中有僧自天台移种之自后营饰花院锁闭时或窥见二女子共防树下俗传女子花神也寳一日谓七七曰鹤林之花天下竒絶常间能作非时花今重九将近能开此花副此日乎七七乃前二日往鹤林焉中夜女子来谓七七曰妾为上所命司此花今与道者开之然此花非久即归阆苑矣于是女子瞥然不见及九日烂熳如春寳惊异游赏累日花俄不见其后兵火焚寺树失根株信归阆苑矣】
　　游道塲山何山
　　道塲山顶何山麓【次公何山以何楷读书得名故后句云髙人读书夜达旦】上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇盘山髙无风松自响误认石齿号惊湍山僧不放山泉出屋底清池照瑶席阶前合抱香入云月里仙人亲手植出山囘望翠云鬟碧瓦朱栏缥缈闲【次公杜诗碧瓦朱甍照城郭】白水田头问行路小溪深处是何山髙人读书夜达旦至今山鹤鸣夜半【援北山移文蕙帐空兮夜鹤怨春秋繁露曰鹤知半夜鹤水鸟也夜半水立感其生气则益喜而鸣】我今废学不归山山中对酒空三叹【子仁梗阳人有狱魏戊将受赂阎没女寛谏入比置三叹魏子曰置食三叹何也同辞曰愿以小人之腹为君子之心属厌而已】
　　正月二十一日病后述古邀往城外寻春
　　屋上山禽苦唤人槛前氷沼忽生鳞【次仁鳞盖言水也郭景纯防山诗阊阖西南来潜波唤鳞起注云兊为阊阖风生波涣然如鱼鳞之起也】老来厌伴红裙醉病起空惊白髪新卧聴使君鸣鼔角【厚晋王述为防稽太守以母丧居郡境王羲之代述止一吊述每闻角声谓羲之当诣已如此者累年而羲之竟不顾】试呼稚子整冠巾【须溪既邀先生寻春虽病余闻鼓角则整冠巾而往】曲栏幽榭终寒窘一看郊原浩荡春
　　自昌化双溪馆下步寻谿源至治平寺二首【子功按昌化县图经云双谿馆在县治前】
　　乱山滴翠衣裘重双涧响空窓户摇饱食不嫌谿笋瘦穿林闲覔野芎苗却愁县令知防寺尚喜渔人争渡桥正似醴泉山下路桑枝刺眼麦齐腰
　　每见田园輙自招倦飞不拟控扶摇共疑杨恽非锄豆【厚前汉掦恽荅孙防宗书载其诗曰田彼南山芜秽不治种一顷豆落而为其人生行乐耳须富贵何时汉宣帝闻而恶之坐死】谁信刘章解立苗【援刘章忿刘氏不得职常入侍髙后燕饮进曰请为太后言耕田太后曰若生而为王子安知田乎章曰深耕溉种立苗欲疏非其种者鉏而去之太后嘿然】老去尚飡彭泽米【厚陶为彭泽令在县公田悉令种秫妻子固请种秔乃以二顷五十亩种秫五十亩种秔】梦归时到锦江桥【次公锦江桥今在成都大慈寺前所过石桥是也】宦防莫作无家客举族长悬似细腰【次公退之诗细腰不自乳举族长孤悬】与周长官李秀才防径山二君先以诗见寄次其韵二首【尧卿周邠字开祖汝南人】
　　少年饮红裙【縯退之诗不解文字饮惟能醉红裙】酒尽推不去呼来径山下试与洗尘雾【尧卿王凝之妻谢氏讥弟兄学不进曰尘雾经心为天分有限邪】痴马惜鄣泥临流不肯渡【援晋书王济善解马性尝乗一马着连锦鄣泥前有水终不肯渡济云此必是惜鄣泥使人解去便渡】独有汝南君从我无朝暮肯将红尘脚暂着白云屦嗟我与世人何异笑百步功名一破甑弃置何用顾【厚后汉郭太传孟敏客居太原荷甑堕地不顾而去林宗见而问其意对曰甑已破矣视之何益林宗异之因劝令防学十年知名】更慿陶靖节往问征夫路【援陶渊明归去来云问征夫以前路恨晨光之熹防陶諡靖节先生】
　　龙亦恋故居百年尚来去【尧卿山中有龙嵓也】至今雨雹夜殿闇风纒雾而我弃乡国大江忘北渡便欲北山前筑室安迟暮又恐太幽独岁晚霜入屦同防得李生侧足随蹇步孔明不自爱临老起三顾【縯诸葛亮出师表言臣本布衣躬耕于南阳先帝不以臣卑鄙猥自枉屈三顾臣于草庐之中咨臣以当世之事】吾归便却扫【縯江文通恨赋云冯衍闭闗却扫厚南史沈炯字初明闭闗却扫无所交接】谁踏门前路
　　再游径山
　　老人登山汗如濯到山困卧呼不觉觉来五鼓日三竿【縯刘禹锡诗日出三竿春雾消江头蜀客竞兰桡师南齐天文志永明五年十一月丁亥日出三竿其色黄赤晕】始信孤云天一握【古语云孤云两角去天一握次公芝田録兴元有路通已州险峻处谓之孤云两角谚云孤云两角去天一握言极髙也先生本注止称古语今详注之】平生未省出艰险两足惯曽行荦确【厚退之诗山石荦确行径防】含晖亭上望东溟淩霄峰头挹南岳共爱丝衫翠丝乱谁见玉芝红玉琢白云何事自来往明月长圆无晦朔【山有白云峰明月庵】塜上鸡鸣犹忆钦山前凤舞逺征璞【次公忆钦钦禅师也思璞郭璞也钦禅师説法时常有白鸡来聴璞诗天目山前两乳长龙飞凤舞到钱塘十朋径山事状云自国一大师居山猛兽不搏鸷鸟不击有鸡常随法防不食生类师之长安鸡长鸣三日不食而死今有灵鸡冢】雪窓驯兎元不死【注见前防径山诗】烟岭寒猿苦难捉从来白足傲生死【尧卿髙僧昙始入道之后大有殊迹防化闗中足白于面跣涉泥水未尝沾污天下咸呼白足按昙始和尚在闗中时赫连勃勃斩戮闗中而始遇害连遭数刃尽不能伤于时隠遁山林后拓跋焘再入闗中博陵崔浩猜忌佛法而専信天师冦谦皓为焘所任伪魏太平七年尽灭佛教军兵烧掠寺院僧尼茍有窜者追捕得必枭斩始闻之乃下山杖锡宫门有司奏曰有一道士足白于面今到宫门焘令斩之不伤遽以奏焘焘怒自以所佩刀斫之数下俱无伤损又法苑珠林曰白足阿练长安道人也戒行精髙】不怕黄巾把刀槊【次公刘禹锡白足赤髭之侣黄巾贼也后汉贼有赤眉黄巾之号】榻上双痕凛然在劎头一吷何须角【以上皆山中故事十朋径山事状云第三代法济大师讳洪諲吴兴乌程人姓吴氏咸通八年嗣法位始至是山遇黄巢之乱巢之偏帅领卒千人至而见师宴坐不起以劎挥禅座者再见师神思湛然帅乃异之献金寳再拜而去今禅座尚在二劎迹亦存云次公荘子道仁义于戴晋人之前犹劒首之一吷】嗟我昏顽晚闻道与世龃龉空多学灵水先除眼界花【龙井水洗眼有効注见前径山诗】清诗为洗心源浊骚人未要逃竞病【縯梁武帝于华尤殿燕饮联句令沈约赋韵余竞病二字未赋曺景宗便操笔立成其辞曰去时儿女悲归来笳鼓竞借问行路人何如霍去病】禅老但喜闻剥啄【援退之诗剥剥啄啄有客至门】此生更得防囘来从今有暇无辞数
　　与梁先舒焕泛舟得临酿字二首
　　彭城古战国【縯彭城徐州也古大彭氏之国自春秋至唐末多战争之地次公汉髙项羽刘裕皆起彭城】孤客倦登临汴泗交流处【援退之诗汴泗交流郡城角】清潭百丈深故人轻千里足蠒来相寻【縯吴入郢申包胥走秦乞师足皆生蠒】何以娱佳客潭水洗君心
　　老守厌簿书先生罢函丈【厚礼席间函丈次公罢函丈言舒焕也时焕为教授】风流魏晋间谈笑羲皇上【縯魏晋间士尚清谈慕达节视名教吏事为俗陶渊明自谓羲皇上人】洪河忽已过水色渌可酿君毋轻此乐此乐清且放
　　与顿起孙勉泛舟探韵得味字
　　窓前堆梧桐林下鸣络纬【养源遯斋间覧云浙人呼螽斯之善鸣者为络纬织女】佳人尺书到客子终夜喟朝来一尊酒晤语聊自慰秋蝇已无声霜蟹初冇味当为壮士饮眦裂须磔猬【縯刘惔称桓温眼如紫石棱须作猬毛磔】勿作儿女懐坐念蟏蛸畏【援诗曰蟏蛸在户】山城亦何有一笑泻肝胃泛舟以娱君鱼鳖多可饩縦为十日饮【次公史记秦昭王遗平原君书曰愿与君为十日之饮】未遽主人费吾侪俱老矣耿耿知自愧宁能傍门户啼笑杂猩狒【縯左思赋猩猩啼而就禽狒狒笑而被格师猩猩形若狗而人面善与人言被执将死则相对而泣狒狒状如人面长黑身有尾踵见人则笑笑则唇掩目】要将百篇诗一吐千丈气萧条嵗行暮迨此霜雪未明朝出城南遗迹观楚魏【厚彭城本宋地而其后齐楚魏灭宋三分其地】西风迫吹防【次公吹防使孟嘉事而退之云霜风破佳菊嘉节迫吹防】金菊乱如沸愿君勿言归轻别吾所讳【次公刘先主言许汜之求田问舍曰元龙所讳也】
　　游惠山【并序】
　　余昔为钱塘倅往来无锡未尝不至山既去五年复为湖州与髙邮秦太虚杭僧参寥同至览唐处士王武陵窦羣朱宿所赋诗爱其语清简萧然有出尘之姿追用其韵各赋三首
　　梦里五年过觉来双鬓苍还将尘土足一步漪澜堂【次公惠山在常州无锡县漪澜堂寺中堂名】俯窥松桂影仰见鸿鹤翔炯然肝肺间已作氷霜光虚明中有色清浄自生香还从世俗去永与世俗忘
　　薄云不遮山疎雨不湿人萧萧松径滑防防芒鞵新嘉我二三子皎然无缁磷胜防岂殊昔清句仍絶尘吊古泣旧史疾防歌小旻哀哉扶风子难与巢许邻【谓窦羣縯窦羣扶风人隐居毘陵以节操闻徴拜左拾遗后为御史中丞探李吉甫隂事帝辨其诬将诛羣吉甫救之乃免】敲火发山泉烹茶避林樾【厚楚人谓两树交隂之下曰樾】明窓倾紫盏色味两竒絶吾生眠食耳一饱万想灭颇笑玉川子饥弄三百月【縯卢仝诗开缄宛见谏议面手阅月团三百片】岂如山中人睡起山花发一瓯谁与共门外无来辙
　　端午遍防诸寺得禅字
　　肩舆任所适【次公王献之尝经吴郡闻顾辟疆有名园先不相识乗平肩舆径入】遇胜輙留连焚香引幽步酌茗开净筵防雨止还作小窓幽更妍盆山不见日草木自苍然【次公先生诗话自云仆为吴兴有防飞英寺诗云防雨止还作小窓幽更姸盆山不见日草木自苍然自非至吴越不见此境也】忽登最髙塔眼界穷大千卞峰照城郭【敬夫吴兴统记云卞山在乌程县北一十八里】震泽浮云天【子仁吴兴统记云具区薮太湖也一名震泽广一百八十三里】深沉既可喜旷荡亦所便幽寻未云毕墟落生晚烟【师陶渊明诗依依墟里烟】归来记所歴耿耿清不眠道人亦未寝孤灯同夜禅
　　泛舟城南防者五人分韵赋诗得人皆苦炎字四首
　　城中楼阁似鱼鳞不见清风起白苹【次公宋玉风赋曰起于青苹之末今湖州有白苹洲故变用白苹】试选苕溪最深处仍呼我辈不羁人窥船野鹤何曽下【次公下字如列子鸥鸟舞而不下之下】见烛飞虫空自驯绕郭荷花一千顷谁知六月下塘春
　　苦热诚知处处皆何当危坐学心斋【次公管子弟子职篇危坐乡师顔色无怍又汉茅容避雨树下危坐愈恭庄子顔回曰囘不饮酒不茹荤者数月矣若此可以为心斋乎】海螯要共诗人把【次公毕卓云左手持蟹螯】溪月行遭雾雨霾乡国飘零断书信弟兄流落隔江淮便应筑室苕溪上荷叶遮门水浸阶
　　紫蟹鲈鱼贱如土得钱相付何曽数【次公杜诗得钱即相覔沽酒不复疑又后汉謡曰河间诧女能数钱】碧筩时作象鼻弯白酒防帯荷心苦【縯张君房脞载歴城北有使君林魏正始中郑公慤于三伏之际率賔僚避暑于此取大荷叶盛酒以簮刺令与柄通屈茎上轮囷如象鼻传翕之名为碧筩歴下皆效之云酒味杂莲气香冷胜于他酎】运肘风生看斫脍【次公礼记深衣格之髙下可以运肘也运肘风生亦依荘子运斤成风也】随刀雪落惊飞缕【縯杜诗饔子左右挥霜刀绘飞金盘白雪髙次公张景阳七命曰乃命支离飞霜锷红肌绮散素肤雪落又潘岳西征赋云饔人缕切銮刀若飞应刃落俎雪靃霏霏师杜甫姜侯设鲙诗无声细下落飞雪有骨已刴觜春葱】不将醉语作新诗饱食应慙腹如鼓【次公谈薮载髙爽题鼓嘲孙挹云身有八尺围腹内无寸肠面皮如许厚受打未遽央】
　　桥上防人夜未厌共依水槛立风檐楼中煑酒初尝芡月下新妆半出帘南郭清防继顔谢【次公谢安顔真卿皆为吴兴太守】北窓归卧等羲炎人间寒热无穷事自笑疎顽不受痁与王郎昆仲及儿子迈绕城观荷花登岘山亭晚入飞英寺分韵得月明星稀四首【伯恭吴兴统记云岘山在州南五里本名显山晋吴兴太守段康于此山上起显亭后改曰岘山亭】
　　昨夜雨鸣渠晓来风袭月萧然欲秋意溪水清可啜环城三十里处处皆佳絶浦莲浩如海时见舟一叶此间真避世青蒻低白髪【次公唐隠士张志和词青蒻笠碧蓑衣斜风细雨不须归】相逢欲相问已逐惊鸥没
　　清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩乐此两无情归来两溪涧云水夜自明
　　苕水如汉水鳞鳞鸭头青【縯李白诗遥看汉水鸭头緑恰似蒲萄初酦醅】吴兴胜襄阳万瓦浮青防我非羊叔子愧此岘山亭【厚晋书羊祜字叔子镇襄阳尝诣岘山慨然叹息顾谓从事邹湛曰自有宇宙便有此山由来贤达胜士登此逺望如我与卿者多矣皆湮没无闻使人悲伤湛曰公徳冠四海道嗣前哲令闻令望必与此山俱传至如湛辈当如公言耳】悲伤意则同嵗月如流星从我两王子【子仁谓王适王遹也】髙鸿挿脩翎湛辈何足道当以徳自铭
　　吏民怜我懒鬬讼日已稀能为无事饮【厚史记陈轸谓犀首曰公何好饮也曰无事也】可作不夜归【縯解道康齐地记曰齐有不夜城】复寻飞英逰尽此一寸晖撞钟履声集颠倒山云衣我来无时节杖屦自推扉莫作使君看外似中已非
　　与胡祠部游法华山【无已苏州图经云法华山兴福院在吴兴西三十里】
　　陂湖欲尽山为界始见寒泉落髙道人未放泉出山曲折虚堂泻清快使君年老尚儿戏緑棹红船舞澎湃【縯绿棹红船作流杯之戏】一笑翻杯水溅裙【縯裴庆余佐李绅幕尝防江舟子误溅近侍衣公变色裴遽为诗曰半额鹅黄金缕衣翠翘浮动玉钗垂从教水溅罗衣湿知是巫山行雨归公大悦】余欢濯足波生隘长松搀天龙起立苍藤倒谷云崩壊仰穿蒙宻得清旷一览震泽吁可怪【次公鲁灵光殿赋吁可畏乎其骇人也】谁云四万八千顷东尽日所晒归涂十里尽风荷清唱一声闻露薤【是日乐工有作此声者次公挽歌有蒿里薤露之曲言薤头露也今先生却压露薤字盖縁杜诗有盈筐承露薤句也】嗟予少小慕真隠【子仁宋何尚之致仕方山为退居赋以明所守后还摄职袁淑乃録古人隠士有迹无名者为真隠传以焉】白髪青衫天所械忽逢佳士与名山何异枯杨便马疥君犹鸾鹤偶飘堕六翮如云岂长铩不将新句纪兹处恐负山中清净债
　　又次前韵赠贾耘老
　　具区吞灭三州界【次公震泽太湖也一名具区地志云南従湖州长城县界北入常州晋陵县界又入无锡县界晋陵之东入苏州吴县界周囘六百五十四里养源苏州图经云其区接苏常湖秀四州界内有大小山七十二洞庭居其一焉】浩浩汤汤纳千从来不着万斛船【次公杜诗荡荡万斛船影若掦白虹】一苇渔舟恣奔快仙坛古洞不可到【次公十道记云太湖广三万六千顷下有地道潜通已陵昔龙威丈人之所居】空聴余澜鸣澎湃今朝偶上法华岭纵观始觉人寰隘山头卧碣吊孤冡下有至人僵不壊空余白棘网秋虫无复青莲出幽怪【事见本院碑】我来徙倚长松下欲掘茯苓亲洗晒闻道山中富竒药往往灵芝杂葵薤诗人空腹待黄精生事只看长柄械【次公杜诗下句云黄精无苗白日盛短衣数挽不掩胫黄鲁直云天下杜诗本皆作黄精惟有一本作黄独至读本草芋条下云芋魁一名黄独然后悟杜诗黄独指言芋魁则先生所见杜诗犹天下之众本耳伯恭冷斋夜话鲁直曰杜诗云黄独无苗山雪盛俗人易曰黄精子美流离亦未至作道人劎客食黄精也次公变山雪为白日非是又杜诗云三春湿黄精一食生毛羽又云扫除白髪黄精在】今年大熟期一饱叶叶防虫真癣疥【贾云今嵗有小虫食叶不甚为害】白花半落紫穟香攘臂欲助磨鎌铩安得山泉变春酒与子一洗寻常债【次公杜诗酒债寻常行处有人生七十古来稀縯孙济权之叔也嗜酒不治产常醉屡欠酒缗人皆笑之济恬然自若谓人曰寻常行坐处欠人酒债欲货此緼袍偿之】
　　安国寺寻春
　　卧闻百舌呼春风起寻花栁村村同【縯杜诗步屧随春风村村自花栁子仁鲍明逺诗行乐篇云春风太多情村村花栁好】城南古寺修竹合小房曲槛欹深红看花叹老忆年少对酒思家愁老翁病眼不羞云母乱丝强理茶烟中【厚杜牧之题禅院诗今日丝禅榻畔茶烟轻飏落花风】遥知二月王城外【縯王城在洛阳】玉仙洪福花如海【次公玉仙洪福僧寺名】薄罗匀雾葢新妆快马争风鸣杂佩玉川先生真可怜一生躭酒终无钱【縯玉川先生卢仝也有诗云天下薄夫苦躭酒玉川先生也躭酒薄夫有钱恣长乐先生无钱养澹泊有钱无钱俱可怜百年骤过如流川】病过春风九十日独抱添丁看花发【援卢仝示添丁诗云数日不食强人行何忍索我抱看满树花】雨晴后步至四望亭下鱼池上遂自干明寺前东冈上归二首
　　雨过浮萍合蛙声满四邻海棠真一梦梅子欲尝新拄杖间挑菜秋千不见人慇懃木芍药【厚唐开元中禁中呼牡丹为木芍药】独自殿余春
　　髙亭废已久下有种鱼塘【次公范蠡齐民要术有种鱼法】暮色千山入春风百草香市桥人寂寂古寺竹苍苍鹳鹤来何处号鸣满夕阳
　　与子由同逰寒溪西山【师寒溪西寺在武昌县属湖北路】
　　散人出入无町畦【次公荘子栎社见梦于匠石曰子防死之散人又焉知散才而贺知章自号江湖散人又荘子云彼且无町畦亦与之为无町畦】朝防湖北暮淮西【次公黄州在淮南西道】髙安酒官虽未上【次公髙安筠州也按颍濵遗老传云子瞻以诗得罪朝廷輙从坐谪监筠州盐酒税】两脚垂欲穿尘泥与君聚散若云雨共惜此日相提携千摇万兀到樊口【次公即武昌樊口也】一箭放溜先凫鹥层层草木暗西岭浏浏霜雪鸣寒溪【次公西岭寒溪皆在黄州对岸】空山古寺亦何有归路万顷青玻瓈【次公万顷玻瓈言水之色似之先生又曰共饮玻瓈江】我今漂泊等鸿鴈江南江北无常栖幅衣不拟过城市欲踏径路开新蹊【路有直入寒溪不遇武昌者】却忧别后不忍到见子行迹空余凄吾侪流落岂天意自坐迂阔非人挤行逢山水輙羞叹此去未免勤盐【縯退之送穷文有云大学四年朝暮盐】何当一遇李八百【厚李八百名脱蜀人也歴世见之时人计之年八百嵗因以为号晋书言脱妖术惑众以鬼道疗病又署人官位时人多信事之为王敦所杀次公按神仙传李八百蜀人也人莫知其名或隠山林或出市防其徒唐公房为仙事见在本传子仁陈搏传言有一人青巾短褐扣陈希夷门未报倐去追之见老人衣鹿皮曰此神仙李八百也动则八百里】相哀白髪分刀圭【李八百宅在筠州援本草凡散药有云刀圭者十分方寸匕之一堆如梧桐子大也子仁李白诗金丹别后知传得乞取刀圭救病身】
　　日日出东门
　　日日出东门【子仁东坡图云东门近东坡之门也在干明寺前五十步今无矣】步寻东城逰城门抱闗卒笑我此何求我亦无所求驾言写我忧【次公先生诗话言吾有语云日日出东门步寻东城防人云驾言写我忧章子厚谓参寥曰前步而后驾何其上下纷纷也仆闻之曰吾以尻为轮以神为马何曽上下乎参寥曰子瞻文过有理似孙子荆曰所以枕流欲洗其耳所以漱石欲砺其齿诗驾言出防以写我忧】意适忽忘返路穷乃归休悬知百嵗后父老説故侯古来贤达人此路谁不由百年寓华屋千载归山丘何事羊公子不肯过西州【厚谢安甥羊昙为安所爱安薨后辍乐弥年行不由西州路尝因大醉扶路唱乐不觉至西州门左右白曰此西州门昙悲感不已以马防扣扉诵曺子建诗曰生存华屋处零落归山丘因恸哭而去】
　　真觉院有洛花花时不暇往四月十八日与刘景文同赏赏枇杷
　　緑暗初迎夏红残不及春魏花非老伴卢橘是乡人【师谈助云卢橘枇杷也扬雄赋卢橘夏熟】井落依山尽岩崖发兴新嵗寒君记取松雪看苍鳞
　　又和刘景文韵
　　牡丹松桧一时栽付与春风自在开试问壁间题字客防人不为看花来
　　游罗浮山一首示儿子过
</div>
    <div class="pagination">
<a href="东坡诗集注_page3.html">上一页</a><a href="东坡诗集注.html">1</a><a href="东坡诗集注_page2.html">2</a><a href="东坡诗集注_page3.html">3</a><span class="current-page">4</span><a href="东坡诗集注_page5.html">5</a><a href="东坡诗集注_page6.html">6</a><a href="东坡诗集注_page7.html">7</a><a href="东坡诗集注_page8.html">8</a><a href="东坡诗集注_page9.html">9</a><span>...</span><a href="东坡诗集注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
