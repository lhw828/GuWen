<!DOCTYPE html>
<html>
<head>
    <meta charset="UTF-8">
    <title>晦庵集 - 第 77 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 77 页/共 166 页</h1>
    <div class="content">　　答滕德粹
　　璘近读论语礼之用和为贵观诸家解多以和为乐璘思之和固是乐然便以和为乐恐未穏当须于礼中自求所谓和乃可因问之长上或设喻以见告曰所谓礼者犹天尊地卑而乾坤定卑髙以陈而贵贱位截然甚严也及其用则天道下济而光明地道卑而上行此岂非和乎璘当时聴之甚以为然矣已而思之亦恐只是影説过毕竟礼中之和不可见望先生有以敎之如曲礼所陈礼之条目甚详不知何者为和乎
　　和固不可便指为乐然乃乐之所由生所设喻亦甚当如曲礼之目皆礼也然皆理义所宜人情所安行之而上下亲疎各得其所岂非和乎
　　舍弟珙近自太学附信归问仁知动静之説盖学中近以为论题也然説者只云仁之静亦未尝不动而大体则静处是仁知之动亦未尝不静而大体则动处是知多是以文辞影説过毕竟不明言动静如何璘取精义读之亦未能晓因子细玩味此两句乃若有所晓盖仁者静知者动仁知非动静也乃仁知之人其情性或动或静耳而説者只就仁知上求动静所以多説不明譬如圆者动方者静不可便指方圆为动静也然璘虽晓得如此却未知仁者之所以静知者之所以动如何形容望先生详赐指敎
　　仁者敦厚和粹安于义理故静知者明彻疏通达于事变故动但详味仁智二字气象自见得动静处非但可施于文字而已
　　答滕德粹
　　示喻缕缕备悉但若果能真使私情不胜正理便是确然可据之地不必舍此而他求也顾恐或未能耳记序之作或不免俯狥俗情诚如来喻然其间亦不敢甚逺其实异时善读者当自得之也衰病日侵求去未获便民之事所不敢忘然其可否亦何可必少须旬月复申前请耳淳叟国正想时相见有何讲论方丈计亦时防见也因便附此草草惟千万以时进学自重
　　答滕德粹
　　示问曲折具悉大抵守官且以廉勤爱氏为先其它事难预论幸四明多贤士可以从游不惟可以咨决所疑至于为学修身亦皆可以取益熹所识者杨敬仲【蕳】吕子约【监米仓】所闻者沈国正【焕】袁和叔【燮】到彼皆可从游也
　　答滕德粹
　　熹冬来却幸稍健正思叔重来得数日之欵亦足少慰离索但念吾友昆仲不知近日功夫如何切宜痛加矫厉专一切功庶防不至悠悠虚度时日也
　　答滕德粹
　　知敎授里门来学者众甚善甚善大抵今日后生辈以科举为急不暇聴人説好话此是大病须先与説破此病令其安心俟命然后可敎告以收拾身心讨论义理次第当有进耳序文甚佳文字只取达意而已正不必过为华靡辨巧也
　　答滕德章
　　示喻大学之説甚善熹旧所为书近加修订稍有条理补阙处正如来喻矣令人抄冩未得奉寄也所论义利之説得之聴讼之云则不必如此説君止于仁以体仁足以长人居上不寛等语观之可见盖为人上者无此意思即上下乖暌壅隔而无以相有矣所引淇澳诗但以形容盛德至善之充盛宣着耳其余则旧解已详更熟考之当自见也
　　答滕德章
　　吾友秋试不利士友所叹然淹速有时不足深计且当力学修已为急耳陆丈敎人于收敛学者散乱身心甚有功然讲学趣向亦不可缓要当两进乃佳耳熹病余衰耗不敢看文字恐劳心发病耳后生精敏且当勉学未可以此为例也
　　答滕德章
　　熹衰病益侵无足言者南轩之文近方为编得一本然尚有不敢尽载者东莱文字须其弟编定乃可行然近日书坊皆已妄有流传不可得而禁戢矣示喻溪堂序跋此固所不忘但年来病思昬愦作文甚艰乂欠人债负颇多须少暇乃可为耳闻德粹以新侯之来颇不安迹仕宦遭此是亦命但当以道自守不可轻为之屈也
　　答滕德章
　　德粹之来幸此欵曲所恨贤者在逺未遂合并之愿耳廷对甚佳三复增叹然今既得脱去场屋足以专意为已之学更望勉力以慰平日期望之意此间曲折德粹归想能言之不复缕缕也
　　答滕德章
　　县僻官卑想亦少事然勾销簿钞所系不轻政自不可忽也暇日读何书作何事然学问别无他巧只要持守纯固讲诵精熟耳两事皆以专一悠久为功二三间断为败不可不深念也安定诗旧所未见温润和平真有德之言也
　　答滕德章
　　到官既久闻学政甚修想见横经之暇亦自不妨进修之益也熹衰病益侵无足言者乡在彼刋得四经四子当时校勘自谓甚子细今观其间乃犹有误字【如书禹贡厥贡羽毛之羽误作禹字诗下武三后在天之三误作王字】今不能尽记或因过目遇有此类幸令匠人随手改正也古易音训最后数版有欲改易处今冩去所欲全换者两版并第三十四版之末行五字此已是依元版大小及行字疎宻写定今但只令人依此写过看令不错误然后分付匠人改之为佳此只是修改旧版但宻为之勿以语人使之如不闻者乃佳若与人商量必有以伪学相沮难反致传播者此不可不戒也
　　答林子玉【振】
　　窃读太极图传云阳之变也隂之合也不知阳何以言变隂何以言合
　　阳动而隂随之故云变合
　　又水隂盛故居右火阳盛故居左不知隂盛何以居右阳盛何以居左
　　左右但以隂阳之分耳
　　又木阳穉故次火金隂穉故次水岂以水生木土生金耶
　　以四时之序推之可见
　　又五殊二实无余欠也不知何以见得无余欠又云隂阳一太极精粗本末无彼此也不知何以见得无彼此又云五行之生也各一其性无假借也不知何以谓之无假借
　　此三段意已分明更玩味之当自见得
　　又干男坤女以气化者言万物化生以形化者言不知何以见得以气化言又何以见得以形化言
　　天地生物其序固如此遗书中论气化处可见
　　又分隂分阳两仪立焉分之所以一定而不可移也不知谓名分之分性分之分
　　分犹定位耳
　　又动静者所乘之机也此岂言其命之流行而不已者耶
　　此句更连上句玩味之可见其意
　　又以质而语其生之序则曰水火木金土而水木阳也火金隂也此岂就图而指其序耶而水木何以谓之阳火金何以谓之隂
　　天一生水地二生火天三生木也四生金一三阳也二四隂也
　　又以气而语其生之序则木火土金水而木火阳也金水隂也此岂即其运用处而言之耶而木火何以谓之阳金水何以谓之隂
　　此以四时而言春夏为阳秋冬为隂
　　又伊川先生解孟子云不得于言勿求于心此观人之法择之乃谓不得于言谓在已失之于言也而孟子与公孙丑问答论知言大槩谓知人之言不知择之之説还可从否
　　孟子文义正谓在已者失之于言耳然言为心声则在已在人皆如此也
　　又伊川先生云志气之帅不可小观某窃谓以志帅气此为养气者而言不知所谓小观之意如何
　　不可小观只是不可小看了之意更熟味之
　　又切要之道无如敬以直内又云有主于内则虚不知直内还只是虚其内耶
　　敬则无委曲故直直则无系累故虚不可便以直内为虚其内也
　　又云德不孤必有邻到德盛后自无窒碍左右逢其原也某毕竟晓不孤之义未得
　　不孤只是盛德意
　　又云集义所生者集众义而生浩然之气非义外袭而取之也不知集义何以能生气而生之意义又如何义外袭我而取气
　　熹常谓孟子之意盖谓此气乃集义而生事皆合义则胸中浩然俯仰无所愧怍矣非行义而袭取此气于外如掩袭之袭以此取彼也
　　又见济之兄云中和以性言寂感以心言言伊川曾有此语不知此语如何
　　伊川无此语只是此间朋友如此商量耳
　　又见济之兄云喜怒哀乐未发谓之中此中是在中之义犹言喜怒哀乐是在中底道理而伊川云中所以状性之体段济之云此与在中之义一般看某窃恐有异同
　　顷见石兄论此甚好可更质问商量当见异同之实也又中庸言鸢飞戾天鱼跃于渊上下察也某窃谓此察字是道理着见之义不知如何
　　察是着见之义然须见其所着见者是何物始得细观所问似思索未深如此泛问恐无所益当更革去好髙之弊且就平易处深思反复句读沉濳训义久之自然习气消除意思开阔也
　　答廖季硕【俣】
　　久不闻动静正此驰情漕台使至忽辱惠问获审比日热暑闗决有相台候万福为慰诚斋荐语精当真无愧词第顾衰踪不足为重而恐或反为累耳西铭首论天地万物与我同体之意固极宏大然其所论事天功夫则自于时保之以下方极亲切承喻日诵此书计必有以深得乎此矣戴在伯向见朋友间多称之恨未之识也
　　答廖季硕
　　比两辱书良以为慰又深愧感尤异登闻士友咸喜修涂逸驾自此其可量耶累书下问勤恳顾何爱于一言但欲以其所以自信自守者为献则误贤者于迂濶而不可行之地欲舍其所以自信自守者为説则又不知所以言也是以久而不知所以对惟髙明之有以择焉于此二柄其必有所处矣
　　答廖季硕
　　熹衰晚遭此大祸痛苦不可为懐请祠得归已及里门矣去家益近触目伤感尤不易堪也见刚之词三复悚叹足见厉志之笃至于见属之意则有所不敢承也诚斋直道孤立不容于朝然敛其惠于一路犹足以及人也知有讲评之乐尤以歆羡越上亲朋乆不闻问泰州计亦不乆当受代乃有悼亡之悲人生信鲜欢也










　　考异
　　答林伯和　嚣然【一作嚚然】
　　答陈肤仲　今欲革之【一作救之】












　　晦庵集卷四十九
　　钦定四库全书
　　晦庵集卷五十　　　　　　宋　朱子　撰书【问答　一本作知旧门人问答】
　　合杨元范【大法】
　　承示及新着易説开卷一读启发已多属此数日诸处书问萃集拨置不下未及详细但所略看过处其不能无疑者已两三条如元亨利贞文王本意只是大亨而利于正耳至彖传文言乃有四德之説今若依而释之则此乾卦只合且以阳气推説不应于利字遽以隂气佐阳为言且以一木言之萌芽则元华叶则亨枝干坚彊则利子实成熟则贞贞则所成之实又可种而为元循环盖无穷也若但谓归根复命则亦不见贞字之意矣此须更于天地大化通体观察其曲折未易以尺纸言也又大明终始乃言圣人大明乾道之终始程先生説本如此但传中言之简略却是语录中有此意若云乾道自能大明其终始殊费言语卒不成文义也大有卦亨享二字据説文本是一字故易中多互用如王用亨于岐山亦当为享如王用享于帝之云也字画音韵是经中浅事故先儒得其大者多不留意然不知此等处不理防却枉费了无限辞説牵补而卒不得其本意亦甚害事也非但易学凡经之説无不如此独恨早衰无精力整顿得耳大抵隂阳只是一气隂气流行即为阳阳气凝聚即为隂非直有二物相对也此理甚明周先生于太极图中已言之矣
　　答潘文叔【友文】
　　所喻为学利病至纎至悉既知如此便当实下功夫就其所是去其所非久之自然有得力处正不必如此论量计较却成空言无益已事也况其所説一前一却纒绵缴绕终日劳攘更不曾得下功夫只如此疑惑担阁过却日时深为可惜向见子约书来多是如此尝痛言之近日方觉撒手向前行得数步虽未必尽是且免如此迟疑惶惑首鼠两端也知行之説恐古人説知字不如此大学所谓格物致知乃是即事物上穷得本来自然当然之理而本心知觉之体光明洞达无所不照耳非是囘头向壁隙间窥取一霎时间已心光影便为天命全体也斵轮相马之説亦是此病纸尾所谓坏证者似已有之切宜便就脚下一切扫去而于日用之间稍立程课着实下工夫不要如此胡思乱量过却日子也
　　答潘文叔
　　瞥然知见之説前书似已奉闻矣尚书亦无他説只是虚心平气阙其所疑随力量看敎浃洽便自有得力处不须预为较计必求赫赫之近功也近亦整顿诸家説欲放伯恭诗説作一书但鄙性褊狭不能兼容曲狥恐又不免少纷纭耳诗亦再看旧説多所未安见加删改别作一小书庶防简约易读若详考即自有伯恭之书矣大学之格物中庸之明善近日方亦看得亲切恨相逺无由面论耳
　　答潘文叔
</div>
    <div class="pagination">
<a href="晦庵集_page76.html">上一页</a><span>...</span><a href="晦庵集_page72.html">72</a><a href="晦庵集_page73.html">73</a><a href="晦庵集_page74.html">74</a><a href="晦庵集_page75.html">75</a><a href="晦庵集_page76.html">76</a><span class="current-page">77</span><a href="晦庵集_page78.html">78</a><a href="晦庵集_page79.html">79</a><a href="晦庵集_page80.html">80</a><a href="晦庵集_page81.html">81</a><a href="晦庵集_page82.html">82</a><span>...</span><a href="晦庵集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
