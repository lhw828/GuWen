<!DOCTYPE html>
<html>
<head>
    <meta charset="UTF-8">
    <title>丹渊集 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹渊集 - 第 24 页/共 28 页</h1>
    <div class="content">　　钦定四库全书
　　丹渊集巻三十　　　　　　宋　文同　撰啓状
　　谢赵龙图举自代启
　　右某啓近见本州进奏官报状窃承知府龙图举某自代者心随惊飞汗与愧落自已不称人其谓何伏念某气识甚蒙材品至下毓质辟陋逢辰盛明起地读书变家登第衮衮从宦斤斤励躬唯循廉隅敢越涯分进儒馆盖缘科名累迁郎曹实用恩例曾不侥兢重防诋诃高寻前人下逺浮俗半通五两得每自安数粒一枝居无别望幸官乡郡窃芘使麾事亲之心大恐不至好古之道深虞未淳岂谓某官爱其所存忘是不肖因迁美秩遂啓中宸谓某竭力慈闱行着乡里玩心圣壸誉高侪流退谓不如引而自代某愚何者公意乃然大雅所为固云谦抑小人当是能不悚兢念蒙此章将底云报唯当益谨素节上酬深知限守诏条阻趋麾防引领门下无任感佩激切之至
　　谢馆职啓
　　伏蒙圣恩授充前件职者程文禁林幸被诏宠列职柲馆谬叨恩荣度枵孱抚已慙惧伏念某出自逺蜀生于穷阎逢时之文从事于学性自朴鄙才非淹长唫磨简编力不逮古撰缀辞语强无由高名闻寂寥迹绪竒蹇退守旧业田园皆荒进干荣途道地愈逺向繇选艺闾里偶尘荐书赴召殿廷误中科级是后更佐两郡行周十年近缘公章入改朝序尚兹僣妄敢尔侥希攀援前人引列着令愚悃上达宸音下俞委之耆儒较以旧学并取者众独知艰洎试渊题加多穴思小巫未进灵气已销大匠在前汗顔不止飞景将入芜音仅成机杼不工痕疵固满猥当奏览常待报闻敢期清流亦用微品窃谓图书之府英儁所躔亡似而居有腼其面静惟之致良有所阶此盖伏遇某官奨育微才推扬介善言辨臧否人为重轻眷兹单平隂所提振是致懦品亦升华阶惟精乃心以办厥职庶酬已目无玷恩陶卑情无任感荷激切之至
　　谢提刑度支啓
　　近见本州进奏官报状伏蒙提刑度支举某不次擢用者无状之人本自甘于散外不訾之举期特畀于褒陞被眷优隆省愧负伏念某生地至逺如人且微起家学文擢第从政殊无才术之可用但守勤愚而自将图书之渊谬陪于俊茂礼乐之府窃玷于班联居常怀慙敢自谋进向以亲闱之便得兹乡郡之归职事沈迷廪食尸素幸诸公之在上顾匪人而若存无责其瘝重为之地此者岂谓某官大与芘赖隂相荐论谓宜召还不次擢用施此眄睐属之孱庸虑闻于他或议其过斯盖某官常赐延纳屡交语言察某之性椎鲁而少文揆某之心敛黙而畏动持此之见抗然以言况如某之所为实在时而不肖既不能激昻以取夫荣耀又不能潜伏以休于幽深徒容其身以累于世然而伯阳所尚者知止仲尼之与者有常仰惟高明用此采录敢不益敦素节勉尚清修惟坚所为以俟其报
　　谢运判举陞陟啓
　　伏审运判职方同罪保举某不次陞擢者闻命之初抚躬而愧窃念某生无肖似起自单平偶然读书遂尔登第止知公忠清慎曰涖官之本不能矫曲憸媚効随时之为用诸公之荐而升朝闱蒙先帝之召而入文馆常淡厥进以安其愚兢兢自持黙黙无竞向求乡郡视寝亲闱得芘公庥已深天幸运判职方一见如旧二年于兹故常掩覆其不能未始督责其无状已荷寛假敢期荐论兹佩徳之至深复何言而可谢唯将愚节上答已知卑情无任【云云】
　　谢成都府尹并三司启【因权卭州】
　　近奉台移俾承郡乏已兹涖政常尔兢懐伏念某学术非深才具至短其资选懦所向拙方为治中之官殊恐不职行太守之事固非其宜然而一纪之中三来于此事体素习民情相谙虽若偶人之临犹为编户之信止循旧贯敢立竒名但勤学制之工庶免代伤之丑惟烦厚芘以保孤踪引企门阑某无任系恋
　　谢府尹并二司启【因磨勘交子】
　　向者领帅府之召置校财簿之虚盈留连幕中将逮一朞之满出入门下何尝三日之疎威采霁上官之严文仪简属吏之礼曾无督责常与抚存凡燕游之地许其来从有词章之事多以见属仰被慰录他无间言某自知非木石之顽公垂眷有丘山之重事已还治心焉向仁前此违离实深感怆此盖某官神襟浩粹徳量淹宏扶持草茅毁去崖岸周旋接下不以势力而自髙款曲推诚盖存仁厚以相待遂使庸妄居常倾依里堠裁一昔之行门阑若千里之邈惟勤职业以答爱忘庚伏在中秋严渐迩伏乞上为宗社精调寝兴某卑情无任【云云】
　　谢夏宫苑啓
　　右某向闻幢节之行敢用竿牍之献以道荣幸得依美庥岂期照存忽赐还答顾此孱陋当之悚兢此盖知府太博蚤相矜怜厚自谦抑礼钧于下情感于中即敛迹以瞻依但盈怀而耸跃卑情无任佩荷之至
　　谢宋国博啓
　　伏承某官宠被宸恩荣闗郡治侧闻休命窃抃鄙悰将驰庆牋以谢芘覆载领珍牍何胜悚兢伏惟通判殿丞资猷敏明操履沉厚久从仕治夙着官称向畴邑课之殊兹贰藩条之重车音未及舆意相欢某幸以匪材获依巨防临风以企与日为深卑情无任感荷抃跃之至
　　谢庆州焦推官啓
　　右某伏审较能省部赞画戎藩修礼未遑飞文见及蒙此厚眷惕然鄙悰伏以推官秘惕儒术通明吏事彊敏蚤伏士论尚淹賔筵署事云初先书以贶过相存录深用感铭未遂瞻依所期将防谨奉状贺兼谢
　　谢宁州雍屯田啓
　　右某忝名乡闗幸宻壤土盖用晩末未由趋瞻常传风徽自益景慕向题舆之道此获敛板以拜前倾闻话言慰满志愿迩防辰而署职先屈礼以飞文过为谦冲重俾惭栗恭以通判屯田履尚端洁襟期粹和待人以诚纳已于道居赞贰之秩尚郁于美才用荐论之章即陞于清贯某所系贱局甚遥髙轩深希保调用对旌宠卑情无任企望之至
　　谢夏宫苑啓
　　右某伏审显奉宸纶荣持郡节凡叨巨防举集驩悰恭惟知府宫苑太博世袭公忠天资毅勇才明以断徳厚而温屡更军律之雄进领使权之重时惟景服上所眷求防苑丘之兵已闻防入布豳国之政实自选行兹承治装匪逺戒道同幸以蒙愞获居庇存瞻趋有期企耸以俟某无任系望欣跃激切之至
　　谢三泉知县赞善状
　　右某此者祗膺朝检移领郡章已试薄才辄临庶务方驰诚而往谢忽遣介以见存伏惟某官出忠孝之家禀礼义之敎夙成懿徳休有令名尚绾邑符固淹舆论下眷僻藩之守特修邻士之欢佩荷惟深纪铭曷尽谨奉状谢
　　谢诸郡啓
　　右某忝奉邦恩俾临郡治防辰以吉视事云初退省已以无堪实怀慙而甚厚心之所恃贤者相依幸托庇于邻城敢睎风于懿范某官志勤育德义切成人傥拙政之有闻愿美言而见敎感所磨砺存诸镂铭尚逺瞻趋徒深跂引
　　谢韩少卿啓
　　伏审荣奉制音宠移漕命郡县闻此吏民驩然恭惟庆慰伏以运使少卿性禀淳明才周敏给自歴扬于美仕皆夙着于休庸有忠绩上简于帝心有恵术下充于民望蜀之列部大半被于矜存邦之要权未几闻于召用西南为地漕运须人岂无余敝之未安即见良谋之尽讲某猥临支郡托在洪庥虽勉居于千里之封实儌幸于二天之庇限居守印阻谒使旌引望车尘敢通邮讯【云云】
　　囘蜀州王郎中啓
　　亲老待养求侍于慈闱君仁推恩许临于乡郡至官以近属事之丛常欲为诸公之书谢所不逮卒未有少时之暇致之无由静念稽违深怀悚戢敢期存齿之厚特往封幐之先乃眷甚隆其谦益至伏惟某官全守正重端持公忠自厯荣涂皆扬显誉而能敦奬士之节厉乐人之风虽此么孱亦蒙顾与布词以丽将意其勤荷德殊优为顔已厚正婴官守之冗阻奉賔从之游引首使麾无任企向【云云】
　　囘嘉守杨郎中啓
　　向者某官持节为州驱车过郡获瞻符采甚慰久倾之勤款奉燕谈益资寡见之陋遽尔去徳缺然为书视礼之疎抚躬而愧迩承撰日荣此临官将効驰诚先蒙赐敎厚自降接雅存谦尊某官冲量粹温令猷淹茂文章贵系簮组名家兹假长才屈为逺守方成逾月之政已布载途之谣伏兾勉辅生经宠绥多福
　　囘郭国博徳容啓
　　伏审被中宸之恩进上庠之秩闻命将庆贻书忽先蒙礼见存揆且愧某官禀才端厚挺质粹温早歴荣阶洊着休绩兹膺帝渥实奨年劳未获瞻依岂胜系恋
　　囘彭守鲍郎中啓
　　伏审某官被命作藩防辰视事将驰庆幅先坠华函雅意谦冲鄙怀惭惧某官寛裕宏伟端方劲严蚤着殊能荐扬膴仕惟天彭之古郡乃井络之名区民俗淳和壤土饶沃诉讼甚简几至于鞠扉敎化易行岂烦于余刃将畴善课即见褒迁咫尺壃圻暌逺风度敢祈葆毓以慰倾瞻
　　囘茂州吴郎中啓【卭州】
　　闻风旧矣奏记缺然向服才猷徒倾于翘馆输驰恳素莫置于行邮使由奥屏之来恵有荣函之及布词且丽将意甚勤某官学有本源术兼权立向繇剧邑选委遐藩盖慿绥辑之才果布循良之政即程懿绩就服褒恩某仰徳虽深涖官有制未谐会晤常积瞻凝











　　丹渊集巻三十
　　钦定四库全书
　　丹渊集巻三十一　　　　　宋　文同　撰啓
　　谢提刑张郎中啓
　　伏审提刑郎中奉被荣恩按平祥宪西南列部上下交懽伏惟某官器度淹闳资猷敏给奥学洞羣经之本高才通庶政之宜家传文章世仰方格岂独推于人望固自结于主知朝廷之虑者实在乎逺方郡县之忧者恐失乎中典当从谳正乃属贤明嘉命初闻舆情已惬某幸兹守郡获在提封顾蕞陋之微材托均秾之厚防限拘左印阻诣前旌
　　谢韩运判啓
　　右某近蒙高轩逺按下郡地既僻陋事皆因循某向此临卭比裁阅月虽常整辑尚未安完以至簿书迷甲癸之行仓庾乱新陈之次运判都官持心近厚垂意见存和颜相临温语下逮讥诃免于羣掾敲扑逭于诸胥重烦文移勤与敎示某乍兹试守窃已蒙休始常怀罢輭之虞终实荷盖藏之赐感铭斯极跬履无忘
　　谢提刑张郎中复官啓
　　右某近服新恩再居旧秩曲台议礼既失于讨论重屋奉祠亦霑于叙用久负寡闻之耻忽叨洪沛之荣受命云初仄身无所盖此官凢经于三拜故为谢慙致于一辞岂谓提刑郎中猥赐存怜重垂褒借念归华省谓所行之例当然喜动冲襟见相爱之情如此敢期部使深顾州僚谦固已而有之礼待人而厚矣心之所感言不能殚限领守符阻趋賔闼
　　谢梓州知府大监啓
　　右某伏审知府大监荣持使节出总藩条爰自下车逮兹阅月政已成于乐易颂皆播于中和九重择人一境蒙福恭惟知府大监徳由世积学有师传性厚以通才高而敏践扬仕籍该练政经所临之地则民实宜焉凢建之功则上皆信矣泌阳美绩与古相参蒲坂休声至今为盛惟是左川之重实为全蜀之雄聊借抚绥庶安遐逺即闻迅召别委要权某占籍提封领麾僻郡文移冗密讯记稽违当逭讥诃但深惢茹仪未伸于邑子心常系于邦侯限佩守符阻趋宾闼某无任耸慕激切之至
　　谢鳯州都监供奉状
　　右某去国十年守蜀三郡居常渴徳坐失为书此奉疾邮之来忽承累幅之惠过蒙存录深负悚惶伏惟都监供奉才辩而文性和以毅向闻诖误偶滞骞翔頼昭洒之既眀当选抡之甚迩勉期善养用对优恩瞻晤未遑企延徒切谨奉状谢
　　谢西乡西县中舍状
　　右某近被中除猥迁前列岂谓眷存之厚特形庆贺之深感佩良多摛裁防既谨奉状谢
　　谢提刑学士啓
　　右某近者伏蒙某官特迂盛节来按偏州磴道崎岖春泥险滑屡涉邮亭之逺颇为车骑之劳然幸瞻依实虞废弛况兹褊陋久曰因循虽自勉于剸裁但未安于称娖此者某官究详所治霁抑其严尚相嗟怜不赐讥责岂惟无状独承故旧之矜存以至羣僚亦有依栖之蒙頼拜违未几系恋良深限守郡城阻趋台府卑情无任感佩之至
　　谢运使按巡状
　　右某近烦使斧逺按州麾簿领猥丛纲条棼弛重劳检诘悉免讥诃岂惟不肖之蒙休抑亦羣僚之甚幸此盖运使少卿寛于临下诚以接人念其间有所未周盖于理实亦可恕使新后効与霁严威高轩遽还畏途正炽计神明之所佑想福履之尤佳某限守郡符阻趋宾闼其诸感佩莫尽宣言谨奉状起居兼谢谨录状上
　　谢运使司封啓
　　右某啓近者伏承运使司封为某发状言于朝廷乞赐召还者无用之才本自流落不訾之举遽辱荐扬伏念某椎缦不文孤平少与初登仕版便图行已之见闻屡析藩符専务究民之利病颇闻治状未至乖方用此免众人之见讥因而获上官之垂眷伏惟运使司封学问深博资猷敏眀以忠直自信而曾不他求其职任所来而皆因上选按临本道旌别属僚岂期樗散之顽姿亦玷衮褒之华牍盖肤美之使凢见善而必收而庸常之人宜何事而可报惟坚素节以副清言荷徳非轻引词安尽下情无任喜惧激切之至谨奉啓谢不宣谨啓
　　谢成都运判太博状
　　右某伏审被宸扆之褒章领漕台之副节崏岭之下岂独幸提封之吏民涪江以东实大慰同党之亲友用才而当闻命皆欢伏惟运判太博蚤有令名共推逺器学问淹博才谋敏明归按新书已驰平允之誉上陈美绩果委将输之权恩除初行众望殊快何未遗于鄙朴忽先辱于音题佩服谦辞铭藏陋腑未遑瞻晤徒切倾依谨奉状贺兼谢谨录状上
　　谢成都端明启【因上任】
　　蒙恩授上件差遣已于今月日赴上讫亲老切于侍膳累求便官君恩许其还乡得佐支郡兹服严命已临贱司伏念某生也至孱学焉甚陋偶时之盛从事以文谬缘贤科窃迹秘府向尝遂外官之请寻用持先子之忧一居家山四改嵗序有母八十重逺于慈闱去国三千难归于儒馆敢图就养輙以抗闻人贱言微天高听邈中防敦迫羣章荐论既而还台复尔叩閤属圣君之孝治体人子之勤诚会此空官俾之承乏今侍亲舆之至即书吏版之中伏遇某官德量粹渊端诚爱恕秉持重节攷按诸城退省懦庸实繄芘頼唯全素守以逭严诃
　　谢主簿任通夫啓
　　伏审向者召以一封之车试于四禁之地蔚矣奏成篇之上霶焉蒙防渥之荣光辉朝廷耸动乡里伏惟某官词章豪荡学术深明久驰不偶之称忽应特招之选果升宦牒甚慰舆情不遗鄙朴之微先赐缄幐之重私心至喜厚意难忘
　　谢人移厨启
　　伏蒙某官特枉使牙逺移公馔仰荷眷存之厚敢防负荷之深即俟趋依并伸悃愊
　　伏蒙某官慰道途之劳垂肴醳之赐下霑仆乘益感肺怀
　　伏蒙某官逺枉使厨荐临客传感领重意铭藏鄙怀
　　谢知兴元府啓
　　右某啓闰七月二十日进奏院递到勑牒一道蒙恩就差某知兴元府候成资日赴任者某向输私悃上凟公朝音驿既行实怀忧于重谪诏纶忽下果见听于愚诚不图猥琐之才荐委藩宣之任叨天若此为地有缘此盖伏蒙某官禀德寛容遇物爱恕所部之吏勿尽责其无能不才之人亦蒙休而自免所以拙者为郡庇之逾年曾无谴劾之闻复有荐论之重实由覆防致被宠灵谨当愈励操修庶符补塞限婴守绂阻谒使旌卑情【云云】
　　囘卭州刘驾部啓
　　近贡柔函已通燕几念封圻之咫尺承晤语以差池仰徳之深与日而永府吏至止幐音见颁荷眷录之殊尤增佩铭之稠沓窃惟尊履常拥神休某官洊厯荣途皆闻懿绩比殿西南之服已彰畏爱之能即竚宠褒更膺华擢某向叨交政輙贡愿言
　　囘新知郡韩郎中汉州啓
　　伏念三泉之别一纪于兹抗俗走尘属间关于末路攀鳞附翼致契濶于高风屡婴出处之烦久废起居之问瞻企晤语悁劳欵悰某官上奉宸衷逺持使节鎭临要部绥抚遐甿驿信先驰舆情甚惬某便安亲养佐贰藩条未遑裁书以上凟贤明先辱赐敎而俯慰蒙陋荷眷之渥铭怀防深伏计涓时日之良整徒御之盛然行逺道方在清秋更希偃冒之勤少护寝兴之节倾依匪邈抃蹈殊増
　　囘绵州知郡啓
　　膺右掖之制守左绵之符已涓良辰方布善政当驻麾于剧郡属防檄于他州不时为书以贺视事正深慙悃忽受谦题仰佩眷存实铭感戢某官负才敏给禀质清淳自扬厯于仕涂悉着明于治迹迩承宣化盛已传謡某以贱局所拘不获云云
　　囘汉州四县官啓
　　持恳闻上请官便亲寻蒙诏章许倅郡事冒据贰车之委慙当聨邑之先吏指继来书音见属相存者过所示弥冲某官业履有闻才术兼茂乃心当国其志在民尚防吏衡之拘犹为县道之屈匪人甚幸贤者在兹交期有涯瞻会伊迩
　　囘绵倅万职方啓
　　此者猥膺宸綍叨佐郡符垂组过家诚当于素志侍亲从政尤慰于私衷窃寻忝幸之殊槩出揄扬之始属窘他故未输短怀岂期眷冲先坠音讯某官曲敦惠好高喻襟期驰伉步以及门义归欵密侧微躬而戴徳心切铭藏拜赐犹赊啬神为祝云云






</div>
    <div class="pagination">
<a href="丹渊集_page23.html">上一页</a><span>...</span><a href="丹渊集_page19.html">19</a><a href="丹渊集_page20.html">20</a><a href="丹渊集_page21.html">21</a><a href="丹渊集_page22.html">22</a><a href="丹渊集_page23.html">23</a><span class="current-page">24</span><a href="丹渊集_page25.html">25</a><a href="丹渊集_page26.html">26</a><a href="丹渊集_page27.html">27</a><a href="丹渊集_page28.html">28</a><a href="丹渊集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
