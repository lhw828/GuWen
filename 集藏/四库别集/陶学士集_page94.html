<!DOCTYPE html>
<html>
<head>
    <meta charset="UTF-8">
    <title>陶学士集 - 第 94 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陶学士集 - 第 94 页/共 98 页</h1>
    <div class="content">　　宣邑之西，有隆其墓。不亡者存，与石同固。

　　

　　○行状

　　故文林郎江北淮东道廉访司知事费君行状

　　君姓费氏，讳诜，字太初。其先涿州定兴人，避兵迁清州，后徙济南，遂贯棣州。曽祖讳某，承直郎，彰徳路总管府判官。祖讳某，承务郎，龙兴路同知宁州事。考讳某，承事郎，台州路同知黄、岩州事，赠文林郎，江浙等处行中书省左右司都事。宁州南仕，因家金陵。

　　君生朞而失母，育于祖母杨恭人，事继母孝。右丞韩公叔亨掾南台时，称其文学于台察，遂举浙东宪史，调福建廉访使。巴咱尔怙势不法，众畏缩，从令唯唯。君每抗论可否，辞气不屈，或者危之，君曰：“弃理必败，何足畏也”，已而果败。佥事廵部，选君辅行。至漳州，闻有阚姓官领兵戍漳，没于王事，妻王氏求尸弗获，哀恸间有持刃者逼以非礼。王曰：“汝能助我得夫骸，吾当托身”。因得尸于林莽，王积薪焚之，遂赴火死。君叹曰：“忠臣烈女，旌以厉俗，风宪职也”。白佥事，覆实上闻，朝命立庙，赐额双节。泉州万户孙姓贿觉，南台遣使追金佩符，宪司俾君偕徃。使觊货于孙，不获，欲辱其妻子。君厉声曰：“使来拘符耳，何乃非法惴人妻子邪”？使惭而止。考满，廉访使多尔济巴勅公幕长，何公彦敬率僚属祖饯溪浒，闰㈠人聚观，谓见宪史多矣，未有如费君之贤也。舟次水口，有拜于沙者，乃孙万户遣以金赆，拒不纳。道建阳县，张滩水势湍激，舟颠撼乱石间，几溺。挽者力莫措，君仰天祝曰：“诜果亏行获戾，当覆舟”，县官闻而相谓曰：“我久徳费君，义当趋救”，亟率众至。舟已安次兰溪，祖母讣至，舍舟变服，陆抵金陵，殡未几，都事卒。居丧尽礼。先是，自祖考以下诸柩尚浅土，至是得地于江寜县凤台乡王家山，以元统甲戌季春，奉祖考宁州府君，伯考宁国县尹，考都事府君，叔考西安县尹，与诸妣合塟焉。

　　除绍兴路照磨，郡守听纳其谋。会朝使大断，先期谳狱，悉无寃疑。使至，囚伏辜，不劳而决。使甚礼之。同知诸暨州，罗垒党权臣，贷资久不偿，屡挫资主，君召譲之，犹不偿，资主庭诉。监府贪墨，援罗垒，抑不为直。君正色言：“强暴当锄”，遂立正其罪。覆灾田于诸暨，父老曰：“是正州贰罪者，必能持公道”，羣跪马首，言前守单侯，功徳在民，没有余思。今已立祠，独治行未文于石，敢请。君曰诜，适侯孙壻，恐疑渉私。父老曰：“此不可以嫌疑废，勒石示公，何谓私也”？辞，不获为立石。处士韩明善记之。郡吏需次者，富势輙先补，贫或垂老未禄，拔久滞者十数軰。萧山县民吴姓塾客，诬吴逆言，兴大狱。行省檄浙东帅锁南班公理于绍兴，君与谋。一鞠而诈露。帅喜，辟为浙东帅府掾。受从仕郎，池州路知事。未赴，值帅任南台侍御史，举为台掾，见知于大夫脱欢。公时治书，张公孟功本费亲戚，君不言。后张侍亲归，饯以戚礼。张始知骇曰：“君重厚人也”。除承事郎，浙东宪司知事，得推恩父母，考赠都事，妣东平范氏赠宜人，继母益都葛氏封宜人。调文林郎，淮东宪司知事，廉访使。定定公优貌之，多所画诺。贫无马，镇南王以廐马一遣司马衔命以赐，辞不受。既而遘疾，廉使日一至，亲视医药，至正八年八月十四日卒。廉使哀临，率官属赙奠，镇南王悼之，遣使致祭。诸孤以是年九月扶柩还金陵，以是月某日塟王家山先茔东。距君所生年元贞丙申季冬仅五十有三岁。

　　娶曹南单氏，溧水州儒学教授讳禧之女，封冝人。子男七，长惟徳，荫补常州甘露务使。次惟贤，浙西宪使。次惟信，嘉兴路常平仓官，先卒。次惟政，广西帅府奏差。次惟仁。次惟义，广东帅府奏差。次惟和。女三，长淑柔，适金溪县主簿刘仲璋。次淑仪、淑慧，在室。孙男三，钥、钺、镛。女一，定。

　　曩乙酉春，仆客京师，识君于邸舍。言论风节，肃人听观。近而亲焉，则温乎其煦物也。及见台谏诸贤评论时才，谓其操守清严，儒雅适用。尝自号容斋，积经教子，皆彬彬成立。仕虽有年，帑无赢资，旋终于官。仆在姑孰，闻而伤怀。及来金陵，而君之墓掩矣。惟德等衰绖踵门，泣拜曰：“子知先君，曷有以昭之”，又托余乡友李光德来恳。君既遇我厚，且与其诸子善，义不得辞，于是有状。

　　旁批：㈠闰字讹，当作闽。

　　

　　代朱城述母行状

　　先妣宜人讳妙清，姓梁氏，世家歴阳，今为当涂望族。元统元年，先考为延平路经歴，先妣挈家以从。至元三年，先考升福建都转运司经歴，四年卒于官，先妣护丧以归。自闽抵江东，湍矶之险激，山岭之﨑岖，越数千里，炎暑湿蒸，以哀悼致疾。还家，势寝危笃，遂至大故。惟是不肖孤城，罪逆既深，荐罹凶毒，苍黄呼号，显扬无道，尚敢以不孝之辞，追拟先德。

　　按国制，宜人秩七品，先考官延平时，封爵于父母，先妣同受命焉。先妣天性温厚，幼在室时，事亲修孝道，奉馈省，侍劳而益虔。女徳既周，宜配君子。惟我朱氏之先，代以科第显。先考文行伟然，外祖梁公见而竒之，许以子妻。既婚，先妣谓曰“朱氏世有名人，宜读书自修，庶可嗣遗光也”，先考善其言，勤苦务学，恒以不坠先业为志。行台举广西宪史，调广东。考满，受衢州路照磨，辟福建帅史。所至皆有能声，先妣赞益为多。

　　及先妣之父母既没，其祖年髙无恙，嘉先妣孝谨不衰，爱顾特异于诸孙。乃命以田宅，益其资奁。诸孙遵戒惟谨，先妣曰：“妇之从夫，随其有无，足以自安。且多财者，过之所由生。使其藉妇资而富，适以滋骄惰之志，非勉其成立之道也”，辞不获，强受其半，族人称其贤。自是劬躬起家，敦行节俭，敬以事上，慈以遇下，辑睦宗姻，闲于礼范。尤好施予，饥寒困阨者，恻然周给之。假贷不责其偿。媪有来见者，及去，遗贯珠百绳，急遣归之。存心之厚，类如此。

　　先妣惟城一男，训以礼法，择师为教。女二，长适秦珏，次适童徳贤。卒之日七月甲辰也，寿五十三岁，距先考属纩仅三阅月。呜呼，悲痛甚矣。将以是年十月丙午合塟于东龙山呉村之原。先考既有志以掩诸幽，先妣善行不可湮没，衔哀泣血，纪述其概，乞铭于立言君子云。

　　

　　代严潜述父行状

　　先考讳松，字茂叔，世为溧水儒学。先祖讳曰光，治《周礼》，领宋武举亚荐㈠，有子七人，先考居长。醇厚守礼法，读书向学。年弱冠，遭世变。先祖被兵伤颈，创剧濒死。先考与其诸弟舁先祖往山谷间逃难，每求善药疗其创，先祖赖以不死。兵后即蓝溪旧居，増构崇室，田园亦斥㈡，视先产有加。敦尚俭朴，勤劳不懈。先祖妣丁氏先先祖卒，先考事继母陈如亲母，先祖既以寿考终。家累千指，先考治养有法。笃意教子孙，聘师家塾，类多名人。岁己巳，大饥，乡民失业，先考倡谋于诸弟，合赈稻米五百石，余所储峙半直出售，全活者甚众。时赈粟得补官，有司将具实以闻，先考曰：“凶年民饥，周之宜也。因是希进，岂乐施之本心乎”，事遂已。平居不妄言动，性情坦夷，声色玩好之具不蓄于家，澹然势利，扁所居之堂曰思永，因号思永居士。召诸子训曰：“吾平生居，兄弟间不敢亏骨肉之爱，用能保其终。汝等各尽恭友，思其所永，以笃天伦，庶可植户门于久逺也”。

　　蓝溪西有小阜，势隆而平，山水拱秀，名曰观城，距家百歩。每杖屦逰其上，龎眉白发，徜徉以娱。甞曰：“生于斯逰，没于斯藏，不亏于身，不愧于心，吾愿毕矣”。

　　元统甲戌十一月十一日疾，终于寝，年七十有二。临终戒治丧用古礼，毋以金银器物纳棺中。先母陈氏有贤徳，先卒。子男三人，长即潜，次曰济，次曰汶。女一人，适史季章。孙男六人，钧、镛、谔，余未名。曾孙男一人，徤。明年正月庚申，塟于观城，遵治命也。先考力善如是，其生也，既隐而不闻。其没也，必求令辞纪述其行，庶乎久而有传，故抆泪奉状如右。

　　旁批：㈠亚荐，第二至第十名为亚元。

　　㈡田园亦斥，《小尔雅》：“斥，开也”。

　　

　　○哀辞

　　苏长卿哀辞

　　士有负才艺，而不得试者多矣。虽或一试，莫能尽其用，卒困欝以死，与不得试者同，亦君子所冝悼也。世之取仕者，合道之宜，每不多见。无所挟则干徇求合，其病也污。茍有挟，则刚矫自用，其病也固。污虽茍容于世，不足言。固则鲜为世所容戾，道均乎尔。不执其固，近乎道而不大戾者，犹愈于人也。吾乡苏长卿，不専于固，而义不茍容，以是莫能尽其用，势亦冝哉。

　　长卿名元善。在幼时，右丞完颜荘敏公，左丞畅文肃公，爱重许予。业《春秋》，攻朱子理学，以勤苦为甘。文辞尚竒古，贵势知其才者争欲罗致出门下，海北辟宪史，闻命遂行，谓可少行吾志矣。乃正色直言，贪墨豪猾，沮慑畏服。茍有益于民，将不计其祸福而为之，风行列郡，皆曰：“苏君不可犯也”。指斥无所隐避，因忤权贵，劾归当涂。

　　长卿少矜名节，一遭摈弃，深切悔耻，益务修励，自号曰静学，然犹俟用于世，以不善干徇，竟无与直其事者。疾，卒于家。呜呼，才艺若是，而于道不戾，且修励有加，使得展摅所藴，激扬于当时，以警在位，其有不能者哉。予哀其志之不就而早没也，为辞以昭之，且直其事云。辞曰：

　　吁嗟乎长卿，竟何为也。世冒幸而荣，义之亏也。佞伪之是行，孰坚其持也。劬躬以效诚，独蹈其危也。不遐其寿，而不崇其名，何子命之竒也。呜呼已矣，世孰能明之，辞以志予之悲也。

　　

　　蒋茂仁哀辞

　　至元四年夏五月甲寅，蒋茂仁旅卒于武昌，踰旬而柩舟至，予往哭溪浒，父母兄弟极其恸，亲戚朋友极其哀，过者叹曰：“观此，则蒋君为人可知”。

　　君讳荣亲，言貌和易，力学强记，纉言成文。故总管诚斋鲁侯谱琴操授徒，君精其调，以能琴名，乡校聘之为师。时予始习举业，常与君见，君不以幼相易，见輙加敬。后六七年，北方学者历亭郭克修、东原刘彦琬、邢台霍徳良、大梁王士勉皆寓当涂，君复以郷校聘，与王子直、张彦圣同时为师，暨予凡八人，交甚善。借论堂之东斋，蓄经史，讲解辨难无废日，听者满座。君毎立说，竒卓出传注意外，务压众论。所居题曰竹楼。甞逰京师，有荐其才者，于是中书移檄湖广行省，君往候铨除，见礼于亲王，久乃归觐。居无何又挈家而南，意在得禄以慰其亲，未受命而疾作，遂至不起，惜其可以闻于时者不闻也。呜呼，才而不寿，死而无子，皆可悲也。为之哀辞，述其略焉，终不使其可闻者不闻也。辞曰：

　　云梦之南兮，荆楚之陬。阻江汉兮艰以修。洞庭波兮风飕飕。魂何为兮于此留。

　　天门深兮何极，旋飙轮兮南适。怅行子兮安在，黯芳草兮萋碧。

　　魂气兮流通，返故居兮江之东。荐芳醑兮殽黍丰，感哀诚兮无逺弗从。

　　乗黄鹤兮别鹦鹉，尚徘徊兮南浦。望君来兮未来，目渺渺兮愁予。

　　仕不遂兮年不昌，闾里咨嗟兮父母永伤。才行著名兮其存者长。呜呼哀哉兮云何可忘。

　　

　　○圹志

　　代孙某述母圹志

　　先妣恭人姓吴氏，讳某，庐江人。其父讳 ㈠，芜湖县尉。知先君谨厚，因以女归焉。先妣性慧悟，温懿慈良，虽出自富家，不好侈靡。言行合礼法，事舅姑尽孝敬。躬蠺绩，教子有方。先考以荫补官，先妣内政雝肃，有警戒相成之道。先考同知归州事，勑封恭人，品在第六。先考调集庆路府判，卒于官，先妣哀毁。至正六年八月十三日终于当涂正寝，距先考之卒甫八阅月，呜呼痛哉。

　　先妣生于至元□年九月二十三日，享年六十有九。子男二人。女三人，长适休宁主簿、上元杨翮。次适当涂儒家李寿孙。次适吴思佐，先妣兄子也。孙男三人，女一人。卜以闰十月合塟某山先考之墓，用志其槩，以永其藏焉。孤哀子某某谨志。

　　旁批：㈠《康熙字典》： 通会。

　　

　　○文

　　代严源祭父文

　　维至元二年，岁次丙子，五月丙午朔，十四日巳未，孤哀子源等谨百拜哀告于显考竹西先生严公之灵曰：

　　呜呼哀哉，呜呼痛哉。嗟我慈父，天夺之速。胡为庆门㈠，遘此凶毒。

</div>
    <div class="pagination">
<a href="陶学士集_page93.html">上一页</a><span>...</span><a href="陶学士集_page89.html">89</a><a href="陶学士集_page90.html">90</a><a href="陶学士集_page91.html">91</a><a href="陶学士集_page92.html">92</a><a href="陶学士集_page93.html">93</a><span class="current-page">94</span><a href="陶学士集_page95.html">95</a><a href="陶学士集_page96.html">96</a><a href="陶学士集_page97.html">97</a><a href="陶学士集_page98.html">98</a><a href="陶学士集_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
