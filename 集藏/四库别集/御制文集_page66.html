<!DOCTYPE html>
<html>
<head>
    <meta charset="UTF-8">
    <title>御制文集 - 第 66 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制文集 - 第 66 页/共 78 页</h1>
    <div class="content">　　说
　　反苏轼超然台记说
　　苏东坡超然台记千古竒文也而子反其意其亦有说乎盖此记之语以逰于物之外为最要而予政以此语为未臻夫天地大矣而人立乎其间以配之人之在天地之间大而言不啻恒河之一沙小而言不啻太仓之一粟然人能配天地者岂不以一心乎而一心之在一身又不啻一沙一粟矣夫此一心在内乎在外乎逰扵物之外者目而已目更心之所使孟子所谓万物备于我非备扵身乃备扵心且逰扵物外者物以万称岂能一一穷其理天地亦物也孰能逰其外乎况内本也外末也逰其外不逰其内是舍本而逐末舍本逐末争民施夺其为物有以葢之【用苏轼记中语】不已甚乎故予以为应逰扵物之内者谓逰于心也天地我心万物亦我心也心一而已矣无殊无同无人无我而要之亦无所谓逰夫如是则天地万物一气一理又何用其放意肆志无所往而不乐哉六龄读大学稍识正心之本长而见东坡此篇喜其识髙而词雄兹耄耋矣乃悟雄髙之无用不如求正心之本以防天地万物为一体勤学七十年然后为反东坡此篇之文以待后之勤学者及予此篇之文也
　　复古说
　　予近作圭瑁及搢圭之说亦既申论史家谬传之不足信与古之不易复矣然圭瑁不过礼器之一端无关国之大政与礼之要义也礼之一端不易复古无所綦繋若夫大政要义益关天理民生之正道实不可复古者今虽无思复古之人恐后之迂而泥古者陷扵耳食口传之穽尚有思复之说故为是论以明之
　　夫所谓国之大政者井田封建及公尸之说是也井田之说董仲舒已知其难封建之说栁宗元论之最悉且自秦汉至今卒无行者其或行之无不立败【见汉与明】兹不赘论若夫公尸之说最为失义非正道自周末已不行徒以其类于孝竟无人敢议及而朱子方以为气与质合散者复聚乃为教之至彼明理之人也亦为是谬论问彼曽行之乎否乎况以已之子为父尸而拜之斯为颠倒彞伦之甚与儿戏何异且其子为三四嵗无知识者耶着以衣冠而坐之位彼且哭泣跳仆不成仪矣为七八嵗略有知识者耶善性者必不自安恶性者将嬉戏恣食或以其父为宜拜已者有之将不用其子乎则其弟其侄非其父之子之孙乎设以逺族叔伯之子孙用之则益逺矣与气脉相属有何关渉然此尚以一家言之若夫宗庙昭穆之序不止一人将何以行之止为一室立尸乎抑各室皆为之立尸乎扞格不通有所必然而大小雅公尸皇尸竟公然以为宗庙大典不诚可笑乎夫此犹托于气脉相关之说而曲礼盖已知其不可行遂曲为卜筮之说【曲礼为人子者祭祀不为尸郑康成注尸者尊者之处为其失子道则尸卜筮无父者孔颖达疏尸代尊者人子不为也是曲礼亦知其不可行而郑康成乃曲为卜筮无父之说率皆迁就泥古乖正理耳大族人多尚可小族人少将何以行之】至白虎通竟云周公祭太山用召公石渠论谓周公祭天用太公此诚讛语不已防渎神明而诬周公大失礼乎孔子曰祭如在祭神如神在不曽言尸也夫此防渎大失礼之事而以讹传讹傅会辩论不已载之经史传之千古而总无实据乃后人无敢言其非者岂不以其谬托隣扵孝乎孝讵可以伪为哉汉之贾董唐之韩栁宋之欧苏皆明理之人善于论古而皆未言及此余而不言实自慙为不读书不明理矣遂不顾横【去声】议叙而论之
　　像设说
　　公尸之非礼既明则像设可以申其说焉至诗称公尸嘉告郑笺一以为公尸以善言告之是谓言出扵公尸矣【诗大雅既醉篇公尸嘉告郑笺公尸以善言告之是通篇皆当为公尸之言公尸以少者为之则其言不能自为设教之言益不成事】一以为公尸嘉告谓嘏辞也似又出扵祝史【孔颖达注云尸告主人唯嘏辞耳故知公尸嘉告为嘏辞也此即楚茨诗工祝致告郑笺所谓以神意告主人使受嘏之说也二语皆出扵郑已自相矛盾】然既明尸之非礼则其嘉告乃绪余可以弗论兹特论像设之义云
　　像设之义余以为贤扵公尸何言之盖像者金木土皆可为之金木土则无知者也公尸者以人为之人则有知者也以有知肖有知彼亦一知也此亦一知也如水之与火其能合一乎以无知肖有知则其所祭有知之灵或附扵无知之像设而享其祭尚可谓之求扵慌忽思慕僾闻忾见耳然总不如神板书位之为得正相传像设之说谓始于离骚【楚辞章句宋玉招魂云像设君室王逸注为君造设第室法像】此不然也孔子观明堂见尧舜桀纣之象或谓出扵家语之傅会越句践以金铸范蠡则实出于宋玉之前也【自离骚有像设君室之文后人遂谓设像始扵战国时其言未足为据家语曰孔子观扵明堂覩四门墉有尧舜之容桀纣之象此与后稷庙堂三缄之金人相类马昭诸儒谓家语一书乃王肃傅防而成固难尽信然吴越春秋纪越王使良工铸金象范蠡之形国语亦云越王命良金写蠡之而朝礼之是为确凿可据则设像春秋时已有之不始扵战国也】诸家入主出奴各是其是之说只可以理度之而不可以竒信之若夫国学
　　孔子之神位书板自合
　　圣人之正道而
　　阙里之塑像亦所谓有其举之不可废【孔子设像始自汉文翁石室唐开元后乃有塑像虽不如开元释奠礼临时设位之得正然米子答钱子言白鹿洞塑像书但辩席地趺跪亦不言塑像之非今国学　孔子位设神牌而　阙里之有塑像亦惟有举不废云尔】然亦颇合吾所谓以无知肖有知之义或致
　　凭依受享乎是为说
　　卜筮说
　　圭瑁封建井田以及公尸像设之说既陈则卜筮亦有类扵是者不可不申其义而为之说
　　夫以上六事余可以直指其非理不可行而卜筮则古圣人所以幽赞尚占开物成务之为奚敢轻措之辞然而古今异宜能行与不能行亦不可以不辩何则今之时非古之时今之人非古之人也洪范曰择建立卜筮人乃命卜筮盖古时必有习卜筮者读其书通其法今其书其法何在而读而通之者又何在且读之通之之中尚当择而建立之其亦难矣夫所谓择者必择其明通公溥无适无莫之人使其卜以灵龟筮以神蓍然后能通天地惬鬼神定吉凶居今之世能得向之所谓乎如汉之京房唐之李淳风宋之邵雍明之刘基或类其人矣而间【去声】世一出且无灵龟与神蓍安可以卜筮况三人占则从二人之言是其间有疑焉以有疑定问疑【谓问所疑之事也】原无一准故余不敢云古圣人卜筮之说为无而实谓今之无卜筮之人与其器【谓灵龟神蓍】则亦可无卜筮之事也且舜之命禹曰卜不习吉可知古之时已有不用者矣至于盘庚之卜稽大诰之卜陈所谓世治聴人世乱聴神神道设教以安众志耳岂如大舜之志先定而询佥同哉且国家大事动资卜筮以定吉凶则言吉凶者纷至将何适从岂不同待议论定而敌兵早过河乎【即如去嵗廓尔喀贼匪侵扰至后蔵扎什伦布有济仲喇嘛罗卜蔵丹巴者扵吉祥天母前占卜妄称不可与贼打仗以致众心摇惑并将派出堵御贼匪之各喇嘛番众全行撤散扵是贼匪毫无畏忌遂至庙中抢掠金银供器及塔上镶嵌松石瑚等物因令鄂辉查明后即将罗卜蔵丹巴剥黄正法既令众番知予保防黄教若遇教中败类亦必明正典刑不似元季之过扵崇奉转成虐政亦以示占卜一道适足惑乱众心不可不加惩诫耳】兹故明言卜筮不能行扵今而以大舜不习吉之言为准然舜岂无所本哉濬哲文明温恭允塞具此徳则通天地惬神明动罔不吉又何卜筮之足借乎
　　近作数篇似有意与古论异然胥非新竒可喜之言而皆平易据理之论聊附书之以待后世通儒之究正耳
　　喇嘛说
　　佛法始自天竺【即厄纳特珂克部其地曰痕都斯坦】东流而至西番【即唐古特部其地曰三蔵】其畨僧又相传称为喇嘛喇嘛之字汉书不载元明史中或讹书为刺马【陶宗仪辍耕录载元时称帝师为喇　　马毛竒龄明武宗外纪又作剌麻皆系随意对音故其字不同】予细思其义盖西畨语谓上曰喇谓无曰嘛喇嘛者谓无上即汉语称僧为上人之意耳喇嘛又称黄教盖自西畨髙僧帕克巴【旧作八思巴】始盛于元及扵明封帝师国师者皆有之【元世祖初封帕克巴为国师后复封为大寳法王并尊之曰帝师同时又有丹巴者亦封帝师其封国师者不一而足明洪武初封国师大国师者不过四五人至永乐中封法王西天佛子者各二此外灌顶大国师者九灌顶国师者十有八及景泰成化间益不可胜纪】我朝惟康熈年间只封一章嘉国师相袭至今【我朝虽兴黄教而并无加崇帝师封号者惟康熈四十五年　　勑封章嘉呼土克图为灌顶国师示寂后雍正十二年仍照前袭号为国师】其达赖喇嘛班禅额尔徳尼之号不过沿元明之旧换其袭勑耳【黄教之兴始扵明畨僧宗喀巴生扵永乐十五年丁酉至成化十四年戊戌示寂其二大弟子曰达赖喇嘛曰班禅喇嘛达赖喇嘛位居首其名曰罗伦嘉穆错世以化身掌黄教一世曰根敦珠巴二世曰根敦嘉穆错三世曰索诺木嘉穆错即明时所称活佛锁南坚错也四世曰云丹嘉穆错五世曰阿旺罗卜蔵嘉穆错我朝崇徳七年达赖喇嘛班禅喇嘛遣贡方物八年赐书达赖喇嘛及班禅呼土克图盖仍沿元明旧号及定鼎后始颁给勑印命统领中外黄教焉】盖中外黄教总司以此二人各部蒙古一心归之兴黄教即所以安众蒙古所系非小故不可不保护之而非若元朝之曲庇谄敬畨僧也【元朝尊重喇嘛有妨政事之弊至不可问如帝师之命与诏并行正衙朝防百官班列而帝师亦専席扵坐隅其弟子之号司空司徒国公佩金玉印章者前后相望怙势恣睢气焰薫灼为害四方不可胜言甚至强市民物捽捶留守与王妃争道拉殴堕车皆释不问并有民殴西僧者截手詈之者断舌之律若我朝之兴黄教则大不然盖以防古奉佛最信喇嘛不可不保护之以为懐柔之道而已】其呼土克图之相袭乃以僧家无子授之徒与子何异故必觅一聪慧有福相者俾为呼必勒罕【即汉语转世化生人之义】幼而习之长成乃称呼土克图此亦无可如何中之权巧方便耳其来已久不可殚述孰意近世其风日下所生之呼必勒罕率出一族斯则与世袭爵禄何异予意以为大不然盖佛本无生岂有转世但使今无转世之呼土克图则数万畨僧无所皈依不得不如此耳【从前逹赖喇嘛示寂后转生为呼必勒罕一世在后蔵之沙卜多特地方二世在后蔵大那特多尔济丹地方三世在前蔵对咙地方四世在防古阿勒坦汗家五世在前藏崇寨地方六世在里塘地方现在之七世达赖喇嘛在后蔵托卜扎勒拉里冈地方其出世且非一地何况一族乎自前辈班禅额尔徳尼示寂后现在之达赖喇嘛与班禅额尔徳尼之呼必勒罕及喀尔喀四部落供奉之哲布尊丹巴呼土克图皆以兄弟叔侄姻娅递相传袭似此掌教之大喇嘛呼必勒罕皆出一家亲族几与封爵世职无异即防古内外各扎萨克供奉之大呼必勒罕近亦有各就王公家子弟内转世化生者即如锡呼图呼土克图即系喀尔喀亲王固伦额驸拉旺多尔济之叔达克巴呼土克图即系阿拉善亲王罗卜蔵多尔济之子诺尹绰尔济呼土克图即系四子部落郡王拉什燕丕勒之子堪卜诺们汗扎木巴勒多尔济之呼必勒罕即系图舍图汗车登多尔济之子似此难以枚举又从前哲布尊巴丹呼土克图圎寂后因图舍图汗之福晋有娠众即指以为哲布尊丹巴呼土克图之呼必勒罕及弥月竟生一女更属可笑防古资为谈柄以致物议沸腾不能诚心皈信甚至红帽喇嘛沙玛尔巴垂涎扎什伦布财产自谓与前辈班禅额尔徳尼及仲巴呼土克图同系弟兄皆属有分唆使廓尔喀滋扰边界抢掠后蔵今虽大振兵威廓尔喀畏惧降顺匍匐请命若不为之剔除积弊将来私相授受必致黄教不能振兴蒙古畨众猜疑轾视或致生事是以降防蔵中如有大喇嘛出呼必勒罕之事仍随其俗令拉穆吹忠四人降神诵经将各行指出呼必勒罕之名书签贮扵由京发去之金奔巴瓶内对佛念经令达赖喇嘛或班禅额尔徳尼同驻蔵大臣公同签掣一人定为呼必勒罕虽不能尽除其弊而较之从前各任私意指定者大有间矣又各蒙古之大呼必勒罕亦令理藩院行文如新定蔵中之例将所报呼必勒罕之名贮扵雍和宫佛前安供之金奔巴瓶内理藩院堂官防同掌印之扎萨克达喇嘛等公同籖掣或得真传以息纷竞】去嵗廓尔喀之聴沙玛尔巴之语刦掠蔵地已其明騐虽兴兵进彼即畏罪请降蔵地以安然转生之呼必勒罕出扵一族是乃为私佛岂有私故不可不禁兹予制一金瓶送往西蔵于凡转世之呼必勒罕众所举数人各书其名置瓶中掣籖以定虽不能尽去其弊较之从前一人之授意者或略公矣夫定其事之是非者必习其事而又明其理然后可予若不习畨经不能为此言始习之时或有议为过兴黄教者使予徒泥沙汰之虚誉则今之新旧蒙古畏威懐徳太平数十年可得乎且后蔵煽乱之喇嘛即正以法【上年廓尔喀侵掠后蔵时仲巴呼土克图既先期逃避而大喇嘛济仲扎苍等遂托占词为不可守以致众喇嘛纷纷逃散扵是贼匪始敢肆行抢掠因即令将为首之济仲拏至前藏对众剥黄正法其余扎苍及仲巴呼图克图等俱拏解至京治罪安插较元朝之扵喇嘛方且崇奉之不暇致使妨害国政况敢执之以法乎若我朝虽护衞黄教正合扵王制所谓修其教不易其俗齐其政不易其宜而惑众乱法者仍以王法治之与内地齐民无异试问自帕克巴创敎以来厯元明至今五百年几见有将大喇嘛剥黄正法及治罪者天下后世岂能以予过兴黄教为讥议乎】元朝曽有是乎盖举大事者必有其时与其防而更在乎公与明时防至而无公与明以断之不能也有公明之断而非其时与防亦望洋而不能成兹之降廓尔喀定呼必勒罕适逢时防不动声色以成之去转生一族之私合内外蒙古之愿当耄近归政之年复成此事安蔵辑藩定国家清平之基扵永久予幸在兹予敬益在兹矣
　　十全老人之寳说
　　十全记既成因选和阗玉镌十全老人之寳并为说曰十全本以纪武功而十全老人之寳则不啻此也何言之武功不过为君之一事幸赖
　　天佑劼劬蒇未加一赋而赋乃蠲四弗劳一民而民收无万【今收伊犂及回疆户口岂止数千万】只或免穷黩之讥耳若夫老人之十全则尚未全也盖君人之职岂止武功一事哉朱子曰一日立乎其位则一日业乎其官一日不得乎其官则一日不敢立乎其位官者何职之谓也君之职不能尽言况敢云尽其职乎未尽其职则十全老人之寳不亦渉自欺与夸而増惭愧乎然老人之十全实更有奢望不敢必以敬待
　　天佑者十全之武功诚叨
　　天佑矣则十全之尽君职或亦可以希
　　天佑乎夫适百里者半九十里予今三年归政之全人不啻半九十而且如三十年之久矣是以逮七十而系犹日孜孜以为箴至八十而系自强不息以为勉则此可必不可必三年中敢不益励宵衣旰食之勤益切敬天爱民之念防俟
　　昊贶或允臻十全之境视三年诚如三十年之逺幸何如之企何如之惕何如之是为说













　　御制文三集巻四
　　钦定四库全书
　　御制文三集巻五
　　谕
　　命诸皇子及乐部大臣定诗经全部乐谱谕
　　朕向披阅明朱载堉乐律全书所载乐谱内填注五六工尺上等字并未兼注宫商角征羽而扵雅颂烝民思文诸诗以时俗豆叶黄等牌名小令分谱未免援古而入扵俗又所着琴谱一弦之内用正应和同四声长至十六弹不胜其冗而一音之中已有抑扬髙下是徒滋繁缛而近扵靡曼有类时曲曽经降防交乐部皇六子永瑢及徳保邹弈孝等将朱载堉乐律全书内疎漏歧误之处详晰订正分列各条载扵本书提要之后以垂永久而昭雅正因思诗三百篇皆可歌咏者也魏晋时尚有文王鹿鸣等四章但未着宫调学者茫然不知耳而朱载堉诗谱又固执周诗不用商声之说以角调谱国风征调谱小雅宫调谱大雅羽调谱周颂而専以商调谱商颂夫商调乃宫商之商非夏商之商也此其穿凿拘墟不待辨而自明岂足与言五音述三百哉且古乐皆主一字一音虞书依永和声虽有清浊长短之节合之五声六律祗扵一句之数字内分抑扬髙下不得扵一字一音之内防以曼声后世古法渐湮取恱听者之耳多有一字而曼引至数声此乃时俗伶优所为正古人所讥烦手之音未足与言乐也从前朕亲定中和韶乐细绎
　　皇祖钦定律吕正义考订精审皆主一字一音实为古乐正声永当遵守现在朝会大典钟虡铿鍧备极庄雅朕前扵经筵之典令歌抑戒之诗扵琼林鹰扬两宴令歌棫朴干城之诗皆亲为指定而三百篇全诗三代而后未有全行谱定者朱载堉所谱又复襍以俗调或自行杜撰不可为训所当详加订正叶之宫商俾操缦安弦之士皆得矢诗遂歌更足以昭复古着派皇子等会同乐部大臣悉心精核其诗篇内应用某宫某调者俱着详审文义定为某宫调仍扵各谱骈注七音字様彚成一书俾四始六义之文皆可歌咏分刌节度悉符正始元音庶防考古而益进扵古以副朕条理集成引俗入古至意将来书成时即名之曰诗经乐谱全书并将此旨弁扵简端亦不必重为之序矣特谕
　　乾隆五十五年八十夀辰普免天下钱粮谕
　　朕赖
　　昊苍眷佑既逾古稀欣开八袠幸得小康时懐大惕自乾隆十年以迄四十二年特布恩纶普免天下钱粮业经三次矣今嵗届朕八旬夀辰仰荷
　　天
　　祖贻庥率土称庆以至梯航重译祝嘏来庭从古史牒实所罕覩是宜广宣湛闿敷锡兆民用叶崇禧答嘉贶着将乾隆五十五年各直省应征钱粮通行蠲免其如何按年轮蠲之处着大学士会同户部即速核奏遵行
　　通饬各省督抚学政严禁坊刻经书删本谕
　　山东学政翁方纲奏其科试情形称考试士子经解黙经时却扵坊间所删经题内出题其有未读全经者概不録取等语阅之不解何谓夫孔子删诗书之后更有谁敢删者问之习场屋者乃知近有删其不祥讳用之语以为入场考题之捷径怪哉士习之日下一至此乎夫不祥讳用语句不便出题乃后世过扵回避之陋习朕所不取兹公然竟有删去者岂不可鄙是亦学术式微之一证也为学政者应令承学之士全读经义身体而力行之兹翁方纲明知坊间删经之不可而不能去不过调停其间且相沿陋习形之奏章将定为例乎则朕为不读书之人矣着传防申饬山东一省如此各省当亦所不免而各省督抚学臣知而不言则更方纲之不如矣朕甚愧之着通谕各省督抚学政务须实心查察严禁坊间删本以正士习俾各通经以振文风毋负训迪之意特谕
　　命普免六十年各省应征漕粮谕
　　粤予御天下五十有九年仰防
　　昊苍眷佑
　　列圣贻庥薄海升平梯航向化重熙累洽惟日孜孜无时不以敬
　　天勤民为念行庆施恵锡祜延禧普免漕粮者二地丁钱粮者四偶遇水旱偏祲随时蠲租赐复赈贷兼施不下帑金数千万所以养生息子爱黎元亹亹扵兹明嵗正届六十年稽诸史册前代帝王享国长久者未可多得即有一二或系冲龄践阼用能多歴年所其春秋二十有五始践位逮今八旬开四康强逢吉五代同堂似予者盖少是皆上防
　　昊贶骈蕃克膺备福感荷之余弥深兢业早经钦天监推算六十年元旦日食上元月食古来史传所载有日食修徳月食修刑之说固因
　　上天垂象理宜修省其实君人之道扵徳刑二事平日本宜刻深兢励亦何待日月薄蚀始懐寅戒之心应天以实不以文与其托诸空言宁若见诸行事之实修徳莫大扵爱民若覃敷恩泽加恵闾阎俾海防子民共臻乐利则所为修徳孰大扵是所有六十年各省应征漕粮着再加恩普免一次其应如何分年轮免之处仍着该部核议具奏至以修刑而论则停免勾到即所以恤刑但赦非善政利扵宵小而不利扵善良昔人即有此论明年系六十年国庆后嵗丙辰为嗣皇帝即位元年俱应锡庆施仁矜恤刑狱若今年停勾则三年连缓莠民恃有寛政作奸犯科者无所儆畏转非辟以止辟之意是以本年仍照旧勾到明年元旦着照五十一年之例不御殿不受朝贺是日午后向有诸王暨皇子皇孙内庭家防之例五十一年元旦日食复圎后曽经举行明嵗虽系六十年周甲年分所有内庭家防亦着一并停止朕扵是日亦不御礼服照每年例恭诣
　　奉先殿
　　堂子及
　　先师各等处依旧行礼过日食时换常服以示寅恭而寓修省日月薄蚀躔度本属有定数千百年后皆可推算而得所谓千嵗之日至可坐而致但元旦上元适值日月亏蚀究为
　　昊穹示儆之象幸
　　天恩垂佑适在明嵗为朕即位周甲告成之年自应只承无斁设在丙辰正月为嗣皇帝即位之元年扵吉祥盛事转为未慊是即日月薄蚀一事而
　　上天之笃祜藐躬以贻我子孙万年无疆之庥者至优至厚朕惟有益感
　　天恩倍深干惕又明年乙夘为朕临御六十年本欲扵万夀节前由热河囬京受贺今春因中外臣工恳请举行庆典适以上冬雪泽未获优霑春间又复缺雨业经降旨宣谕令将明年庆典停止举行若仍照庚戌年八旬之例扵万夀前囘京则王公外藩以及大小臣工等必又再四恳请举行庆典则似今春所降谕旨转为不诚是以明年仍定扵热河驻跸过万夀后再行囘銮俟至丙辰正月归政嗣皇帝以符正月上日受终文祖之义彼时备仪授受盛典光昭嗣皇帝率领臣民以天下养介禧祝嘏庆洽敷天尤为千古罕觏盛事实我大清亿万载无疆之福也
　　上丁亲诣
　　文庙释奠谕
　　朕自临御以来恭遇
　　郊
　　庙大祀无弗只肃躬亲即
　　中祀之礼亦多亲诣举行嗣因年届八旬曽经降防所有
　　中祀典礼如
　　先农朝日夕月等坛俱扵八旬前两年内以次亲祭一周原因年夀日髙恐筋力或有不逮是以
　　中祀之礼扵五十五年以后不复亲行今思
　　先师孔子道集大成师表万世朕自冲龄服膺
　　圣教久而无倦凡行政典学悉皆得自心传况丙辰年即系归政之期本年为朕御极六十年二月上丁允宜展礼
　　宫墙用申企慕此次
　　文庙释奠朕亲诣行礼以昭崇儒重道之诚其应行典礼着该衙门照例预备
　　释奠礼成广各直省入学额谕
　　朕临御今六十年扵二月上丁亲诣
　　文庙释奠礼成并阅视辟雍新刊石经瞻仰
　　宫墙弥深景慕自惟冲龄肄学服膺
　　圣教迄今八袠开五犹日孜孜诲学无倦举凡行政念典悉皆防奉心传今晨辟雍展敬只肃躬亲风日暄和典礼咸备景仰之诚
　　先师灵爽式凭自必黙垂鉴佑当兹郅运増隆庆臻耆夀莫非仰邀
　　锡贶允宜施恩黉序嘉恵士林以光盛典所有各直省嵗试入学名数着交该部查照向例分别广额其太学肄业诸生并加恩免其坐监一月用示重道崇儒夀世作人至意
　　普免嘉庆元年各直省地丁钱粮谕
　　朕自临御以来勤求民隠日有孜孜惟期蔵富扵民家给人足仰荷
　　昊苍眷佑
　　列圣贻庥寰防升平重熈累洽行庆施恵闿泽频加节经普免天下漕粮三次地丁钱粮四次其余遇有偏灾随时蠲赈不下千亿万两近将各省积欠钱粮概行蠲免又复数千余万两所以子恵元元休养生息者至周且渥今朕纪年庆符周甲丙辰元旦举行归政典礼为嗣皇帝登极初元大廷授受笃祜延厘实为千古吉祥盛事允宜广沛恩纶俾薄海羣黎共霑湛恺本扵新正传位后降防但思二月间即属开徴之期恐逺省接奉稍迟着将嘉庆元年各直省应徴地丁钱粮通行蠲免以示朕与嗣皇帝爱育闾阎锡恩至意其如何按年轮免之处该部查照向例核议具奏施行
　　再举千叟宴谕
　　我国家重熈累洽景运昌明绥万屡丰中外禔福所以濡休养咸登仁夀者实为史册所罕觏我
　　皇祖圣祖仁皇帝冲龄践阼统驭寰区仁渐义摩熙熙皞皞康熙年间曽举行千叟宴与天下臣民跻夀防而迓繁禧为千载一时之嘉会朕诞膺丕绪敬绍鸿圗夙夜孜孜勤求治理仰赖
　　昊苍笃佑
　　烈祖贻庥海宇乂安人民乐利曽扵乾隆五十年乙巳恭照
　　皇祖千叟宴举行盛典迄今已逾十年逢吉康强精神纯固明嵗丙辰纪元周甲躬举授受上仪尤属旷古所未有天下臣民歌咏太平期颐衍庆者此十年内又不知凡防允宜再启耆筵以纪重光之盛着扵明年正月初吉再举千叟宴盛典惟是前次乙巳夀七旬有五是以六十嵗以上者俱令预宴明年朕夀八旬开六若仍照前次六十以上即准入宴年齿皆如儿辈长幼悬殊转为未协此次应自七十嵗以上准其入宴用示朕介景延祺申锡无疆至意
　　允皇太子率王公大臣等进乾隆六十一年时宪书备内廷颁赐谕
　　皇太子率同王大臣等具奏恭进乾隆六十一年时宪书以备内廷颁赏之用览奏具见悃忱朕登极初年黙祷
　　昊慈事言之屡矣不复赘言明嵗丙辰改称嘉庆元年举行归政之礼兹皇太子及王大臣以朕归政改元为旷古未有之盛典虽现在颁朔以嘉庆纪年而宫廷之内若亦一体循用新朔扵心实有未安特进献乾隆六十一年时宪书胪词吁请出扵至诚朕亦俯从所请用备颁赏内廷皇子皇孙及曽元辈并亲近王大臣等俾得遂其爱戴之忱其分颁各直省外藩可以不必竟当用嘉庆元年时宪书以符定制因思来嵗归政朕为太上皇帝歴稽前典有上尊号之文殊属无谓太上皇帝非若太皇太后皇太后因母仪而崇上徽称者可比况朕御极六十年来敬
</div>
    <div class="pagination">
<a href="御制文集_page65.html">上一页</a><span>...</span><a href="御制文集_page61.html">61</a><a href="御制文集_page62.html">62</a><a href="御制文集_page63.html">63</a><a href="御制文集_page64.html">64</a><a href="御制文集_page65.html">65</a><span class="current-page">66</span><a href="御制文集_page67.html">67</a><a href="御制文集_page68.html">68</a><a href="御制文集_page69.html">69</a><a href="御制文集_page70.html">70</a><a href="御制文集_page71.html">71</a><span>...</span><a href="御制文集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
