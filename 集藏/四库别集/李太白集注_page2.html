<!DOCTYPE html>
<html>
<head>
    <meta charset="UTF-8">
    <title>李太白集注 - 第 2 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 2 页/共 36 页</h1>
    <div class="content">　　其二十七
　　燕赵有秀色绮楼青云端眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共乗双飞鸾【陆厥中山孺子妾歌一笑倾城一顾倾市陆机诗佳人抚琴瑟纎手清且闲江淹扇上防画赋玉琴兮散声素女兮弄情萧士赟曰此与二十六首同意怀材抱艺之士惟恐未能见用而老之将至思得君子附离与共爵位而用世也】
　　其二十八
　　容顔若飞电时景如飘风草緑霜巳白日西月复东华鬓不耐秋飒然成衰蓬古来贤圣人一一谁成功君子变猿鹤小人为沙虫不及广成子乗云驾轻鸿【毛苌诗传飘风回风也艺文类聚抱朴子曰周穆王南征久而不归君子为猿为鹤小人为虫为沙今本抱朴子云三军之众一朝尽化君子为鹤小人成沙与古书所引迥异徐祯卿曰谁成功言未有能仙举者也为猿鹤为虫沙言君子小人皆莫逃于隂阳变化之中也广成子巳见前注沈约诗朋来握石髓賔至驾轻鸿】
　　其二十九
　　三季分战国七雄成乱麻王风何怨怒世道终纷拏至人洞象髙举淩紫霞仲尼欲【一作亦】浮海吾祖之流沙圣贤共沦没临岐胡咄嗟【汉书三季之后厥事放纷顔师古注三季三代之末也东京赋七雄并争薛综注七雄谓韩魏燕赵齐楚秦也史记其后秦遂以兵灭六王并中国外攘四夷死人如乱麻毛苌诗传乱世之音怨以怒其政乖正义曰乱世之政教与民心乖戾民怨其政教所以忿怒述其怨怒之心而作歌故乱世之音亦怨以怒也史记汉匈奴相纷拏正义曰三苍解诂云纷拏相牵也师古曰纷拏乱相持搏也挐音女居反楚辞殽乱兮纷挐淮南子芒繁乱泽巧为纷拏按説文挐牵引也从手奴声女加切挐持也从手如声女加切葢义虽别而音则同至韵防始以拏入麻韵挐入鱼韵析而为二然考之经史传注挐拏二字通用并有二音义亦相互从合可也至人谓圣人象谓天象庄子不离于真谓之至人后汉记象错度日月不明列仙传闗令尹喜者周大夫也老子西逰喜先见其气知有真人当过物色而遮之果得老子老子亦知其竒为著书授之后与老子俱逰流沙化胡服巨胜实莫知其所终萧士赟曰唐以老子为祖太白乃兴圣皇帝九世孙故云吾祖公羊传疏咄嗟犹叹息即里语曰咄嗟之间也　咄当没切敦入声】
　　其三十
　　风变太古道丧无时还扰扰季叶【一作市井】人鸡鸣趋四闗但识金马门谁【一作讵】知蓬莱山白首死罗绮笑歌无休【一作时】闲渌【萧本作緑】酒哂丹液青娥凋素顔【一作萋萋千金骨风尘凋素顔】大儒挥金槌琢之【一作发塜】诗礼间苍苍三珠树防目焉能攀【阮籍诗季叶道陵迟季叶季世也李善文选注云陆机洛阳记曰洛阳有四关东成臯南伊阙北孟津西函谷史记索隠关中咸阳也东函谷南峣武西散闗北萧关在四关之中三辅黄图金马门宦者署武帝得大宛马以铜铸象立于署门因以为名东方朔主父偃严安徐乐皆待诏金马门即此后汉书孝武皇帝时善相马者东门京铸作铜马法献之有诏立马于鲁班门外则更名鲁班门曰金马门十洲记蓬莱山对东海之东北岸周围五千里上有九老丈人九天真王宫葢太上真人所居惟飞仙能到其处耳陶潜诗清歌散新声緑酒开芳顔广雅哂笑也宋南平王白纻舞曲佳人举袖曜青娥庄子儒以诗礼发塜大儒胪传曰东方作矣事之若何小儒曰未解裙襦口中有珠诗固有之曰青青之麦生于陵陂生不布施死何含珠为接其鬓压其顪儒以金椎控其颐徐剔其颊无伤口中珠山海经三珠树生赤水上其为树如栢叶皆为珠一曰其为树如彗也萧士赟曰此太白感时忧世之作意谓古道日丧季世之人不复返朴汩没于名利声色之塲至死不悟所谓儒者又皆假经欺世借儒术以行其窃取之心汉谚所谓悬牛头卖马脯盗跖行孔子语者也彼岂知大道无为自然之化哉三珠之树喻大道也虽苍苍在前乃如之人防然无见安能攀而至乎忧愤之意微而显矣琦按三珠树乃仙境所生防目焉能攀谓至死而不得采以照上文焉知蓬莱山之意】
　　其三十一
　　郑客西入关行行未能已白马华山君相逢平原里璧遗镐池君【缪本作公】明年祖龙死秦人相谓曰吾属可去矣一往桃花源千春隔流水【捜神记秦始皇三十六年使者郑客从闗东来将入函谷西至华隂望见素车白马从华山上下疑其非人道住止而观之遂至问郑客曰安之郑客曰之咸阳车上人曰吾华山使也愿托一牍书致镐池君所子之咸阳道过镐池见一大梓有文取石欵梓当有应者即以书与之客如其言以石欵梓果有人来取书云明年祖龙死史记秦始皇三十六年使者从闗东夜过华隂舒平道有人持璧遮使者曰为吾遗镐池君因言曰今年祖龙死使者问其故因忽不见置其璧去使者奉璧俱以闻始皇黙然良久曰山固不过知一嵗事也退言曰祖龙者人之先也使御府视璧乃二十八年行渡江所沉璧也张晏曰武王居镐镐池君则武王也武王伐商故神云始皇荒淫若纣矣今亦可伐也孟康曰长安西南有镐池索隠曰镐池君按服防云水神是也江神以璧遗镐池之神告始皇之将终也且秦水徳王故其君将亡水神先自相告也苏林曰祖始也龙人君象谓始皇也捜神后记晋太元中武陵人捕鱼为业縁溪行忘路逺近忽逢桃花夹岸数百步中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍舟从口入初极狭才通人复行数十步豁然开朗土地旷空屋舍俨然有良田美池桑竹之属阡陌交通鸡犬相闻男女衣着悉如外人黄髪垂髫并怡然自乐见鱼人大惊问所从来具荅之便要还家为设酒杀鸡作食村中人闻有此人咸来问讯自云先世避秦难率妻子邑人至此絶境不复出焉遂与外人隔问今是何世乃不知有汉无论魏晋此人一一具言所闻皆为叹惋余人各复延至其家皆出酒食停数日辞去此中人语曰不足为外人道也既出得其船便扶向路处处志之及郡乃诣太守説如此太守刘歆即遣人随之往寻向所志不复得焉】
　　其三十二
　　蓐收肃金气西陆海月秋蝉号阶轩感物忧不歇良辰竟何许大运有沦忽天寒悲风生夜久众星没恻恻不忍言哀歌达【萧本作逮】明发【礼记孟秋之月其神蓐收山海经西方蓐收左耳有蛇乗两龙郭璞注金神也人面虎爪白毛执钺北堂书钞汉书云立春春分月行东方青道曰东陆立夏夏至月行南方赤道曰南陆立秋秋分月行西方白道曰西陆立冬冬至月行北方黒道曰北陆释名月半之名也其形一旁曲一旁直若张弓弛也阮籍诗良辰在何许凝霜霑衣襟谢朓诗良辰竟何许夙昔梦佳期吕延济注许处也言平生良时竟在何处徐祯卿曰良辰建功防名之时也大运天运也沦忽暮也嵗华纪丽秋风曰悲风诗小雅明发不昧毛传曰明发发夕至明正义曰夜地而暗至旦而明明地发后故谓之明发也集传曰明发谓将旦而光明开发也】
　　其三十三
　　北溟有巨鱼身长数千里仰喷三山雪横吞百川水凴陵【缪本作淩】随海运燀【缪本作烜】赫因风起吾观摩天飞九万方未巳【北溟巨鱼用庄子逍遥逰中事详见大鹏赋注陆徳明庄子音义海运司马彪云运转也向秀云非海不行故云海运梁简文云运徙也阮籍诗髙鸟摩天飞淩云共逰戏余俱见大鹏赋注】
　　其三十四
　　羽檄如流星虎符合専城喧呼救边急羣鸟皆夜鸣白日曜紫微三公运权衡天地皆得一澹然四海清借问此何为荅言楚徴【一作征楚】兵渡泸及五月将赴云南征怯卒非战士炎方难逺行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一回投躯岂全生如何舞干戚一使有苗平【史记吾以羽檄徴天下兵裴骃注魏武奏事曰今边有小警辄露檄挿羽非羽檄之意也骃按推此言则以鸟羽挿檄书谓之羽檄取其急速若飞鸟也顔师古汉书注檄者以木简为书长尺二寸用徴召也有急事则加以鸟羽挿之示疾速也又淮南王传持羽檄从南方来顔师古注羽檄徴兵之书也后汉书旧制发兵皆以虎符其余徴调竹使符而已潘岳马汧督诔剖符専城纡青拖墨之司张铣注専擅也擅一城也谓守宰之属梁简文帝诗轻兵救边急庄子乱天之经逆物之情天弗成解兽之羣而鸟皆夜鸣萧士赟曰言一时喧呼惊扰栖鸟亦不得安其巢至于夜鸣也韩诗外传三公者何曰司空司马司徒也司马主天司空主地司徒主人故隂阳不和四时不节星辰失度灾变非常则责之司马山陵崩弛川谷不流五谷不殖草木不茂则责之司空君臣不正人道不和国多盗贼下怨其上则责之司徒通典周以太师太傅太保为三公汉以丞相大司马御史大夫为三公后汉魏晋宋齐梁陈后魏北齐皆以太尉司徒司空为三公后周以太师太傅太保为三公隋以太尉司徒司空为三公大唐因之老子天得一以清地得一以宁河上公注一无为道之子也天得一故能垂象清明地得一故能安静不动摇按泸水即禹贡梁州之黒水也汉时名泸唐名金沙江今云南姚州之金沙江是也其源出吐蕃界中为丽水下流至四川叙州府为马湖江水经注泸峯最为髙秀水之左右马步之径裁通而时有瘴气三月四月迳之必死非此时犹令人吐闷五月以后行者差得无害故诸葛亮表言五月渡泸并日而食臣非不自惜也顾王业不可以偏安于蜀故也益州记曰泸水源出曲罗旧山下三百里曰泸水两峰有杀气暑月旧不行故武侯以夏渡为难太平寰宇记十道记云泸水出蕃中入黔府歴越嶲郡界出拓州至此有泸津闗闗上有石峯髙三十丈四时多瘴气三四月间发人冲之立死非此时中则人多闷吐唯五月上伏即无害故诸葛武侯征越嶲上疏云五月渡泸深入不毛之地旧唐书南蛮质子阁罗凤亡归帝怒欲讨之杨国忠荐阆州人鲜于仲通为益州长史令率精兵八万讨南蛮与罗凤战于泸南全军陷没国忠掩其败状叙其战功仍令仲通上表请国忠兼领益部十载国忠权知蜀郡都督府长史充劒南节度副大使知节度事国忠又使司马李宓率师七万再讨南蛮宓渡泸水为蛮所诱至太和城不战而败李宓死于阵国忠又隠其败以捷书上闻自仲通李宓再举讨蛮之军其征发皆中国利兵然于土风不便沮洳之所陷瘴疫之所伤馈饷之所乏物故者十八九凡举二十万众弃之死地只轮不返人衔寃毒无敢言者新唐书杨国忠传国忠虽当国常领劒南召募使遣戍泸南饷路险乏举无还者旧勲戸免行所以宠战功国忠令当行者先取勲家故士无鬬志凡募法愿奋者则籍之国忠嵗遣宋昱郑昂韦儇以御史迫促郡县吏穷无以应乃诡设饷召贫弱者密置室中衣絮衣械而送屯亡者以送吏代之人人思乱寻遣劒南留后李宓率兵十余万击阁罗凤败死西洱河国忠矫为捷书上闻自再兴师倾中国骁卒二十万踦履无遗天下寃之通鉴天宝十载夏四月劒南节度使鲜于仲通讨南诏蛮大败于泸南制大募两京及河南北兵以击南诏人闻云南多瘴疠未战士卒死者十八九莫肯应募杨国忠遣御史分道捕人连枷送诣军所旧制百姓有勲者免征役时调兵既多国忠奏先取髙勲于是行者愁怨父母妻子送之所在哭声振野説苑下蔡威公闭门而哭三日三夜泣尽而继以血潘岳寡妇赋痛忉怛以摧心左传困兽犹鬭谢朓诗奔鲸自此曝吕向注奔鲸大鱼吞食小物喻不义也鲍照诗投躯报明主身死为国殇艺文类聚帝王世纪曰有苗氏负固不服禹请征之舜曰我徳不厚而行武非道也吾前教由未也乃修教三年执干戚而舞之有苗请服萧士赟曰此诗葢讨云南时作也首即徴兵时景象而言当此君明臣良天清地宁海内澹然四郊无警之时而忽有此举问之于人始知徴兵者讨云南也乃所调之兵不堪受甲所谓驱市人而战之如以困兽当虎穷鱼饵鲸吾见师之出而不见师之入矣末则深叹当国之臣不能敷文徳以来逺人致有覆军杀将之耻也】
　　其三十五
　　丑女来效颦还家惊四邻夀陵失本步笑杀邯郸人一曲【一作东西】斐然子雕虫丧天真棘刺造沐猴三年费精神功成无所用楚楚且华【一作荣】身大雅思文王颂声久崩沦安得郢中质一挥成风斤【一作承风一运斤萧本作一挥成斧斤　庄子西施病心而矉其里之丑人见而美之归亦捧心而矉其里之富人见之坚闭门而不出贫人见之挈妻子而去之走陆徳明注蹙额曰矉又庄子子独不闻夫夀陵余子之学行于邯郸与未得国能又失其故行矣直匍匐而归耳扬子或问吾子少而好赋曰然童子雕虫篆刻俄而曰壮夫不为也韩非子燕王好微巧卫人曰能以棘刺之端为母猴燕王悦之养以五乗之奉王曰吾试观客为棘刺之母猴客曰人主欲观之必半嵗不入宫不饮酒食肉雨霁日出视之晏隂之间而棘刺之母猴乃可见也燕王因养卫人不能观其母猴郑有台下之冶者谓燕王曰臣削者也诸微物必以削削之而所削必大于削今棘刺之端不容削锋难以治棘刺之端王试观客之削能与不能可知也王曰善谓卫人曰客为棘刺之端以削吾欲观见之客曰臣请之舎取之因逃冶人谓王曰计无度量言谈之士多棘刺之説也诗国风衣裳楚楚毛传楚楚鲜明貌庄子庄子送葬过惠子之墓顾其从者曰郢人垩漫其鼻端若蝇翼使匠石斵之匠石运斧成风聴而斵之尽垩而鼻不伤郢人立不失容宋元君闻之而召匠石曰尝试为寡人为之匠石曰臣则尝能斲之虽然臣之质死久矣自夫子之死也吾无以为质矣吾无与言之矣萧士赟曰此篇葢讥世之作诗赋者不过借此以取科第干禄位而已何益于世教哉太白尝论诗曰将复古道非我而谁雅颂之作太白自负者如此然安得雅颂之人识之使郢中之质能当匠石之运斤耶　颦音贫或写矉或写嚬音义俱同邯音寒】
　　其三十六
　　抱玉入楚国见疑古所闻良宝终见弃徒劳三献君直木忌先伐芳兰哀自焚盈满天所损沈防道为羣东海泛【萧本作沈】碧水【一作流】西闗乗紫云鲁连及柱史可以蹑清芬【韩非子楚人和氏得玉璞楚山中奉而献之厉王厉王使玉人相之玉人曰石也王以和为诳而刖其左足及厉王薨武王即位和又奉其璞而献之武王武王使玉人相之又曰石也王又以和为诳而刖其右足武王薨文王即位和乃抱其璞而哭于楚山之下三日三夜泪尽而继之以血王闻之使人问其故曰天下之刖者多矣子奚哭之悲也和曰吾非悲刖也悲夫宝玉而题之以石贞士而名之以诳此吾所以悲也王乃使玉人理其璞乃得宝焉遂命曰和氏之璧墨子和氏之璧隋侯之珠三棘六异此诸侯之所谓良宝也庄子直木先伐甘井先竭太平御览金楼子曰蚌怀珠而致剖兰含香而遭焚髙士传老子生于殷时为周柱下史后周徳衰乃乗青牛车去入大秦过西闗闗令尹喜望气先知焉乃物色遮之已而老子果至乃强使著书作道徳经五千余言为道家之宗陆机文赋诵先人之清芬李善注清美芬芳之徳沈防及鲁连欲蹈东海事巳见前注】
　　其三十七
　　燕臣昔恸哭五月飞秋霜庶女号苍天震风击齐堂精诚有所感造化为悲伤而我竟何辜逺身金殿旁【一本少此二句】浮云蔽紫闼白日难回光羣沙秽明珠众草淩孤芳古来共叹息流泪空沾裳【论衡邹衍无罪见拘于燕当夏五月仰天而叹天为陨霜淮南子庶女叫天雷霆下击景公台陨支体伤折海水大出髙诱注庶贱之女齐之寡妇无子不嫁事姑谨敬姑无男有女女利母财令母嫁妇妇终不肯女杀母以诬妇妇不能自明寃结叫天天为行雷霆下击景公之台陨坏毁景公之支体海水为之大溢出也江淹上建平王书贱臣叩心飞霜击于燕地庶女告天振风袭于齐堂江淹诗列坐金殿侧孔融诗谗邪害公正浮云翳白日崔骃达防攀台阶闚紫闼曹植求通亲亲表注心皇极结情紫闼刘良注皇极紫闼天子所居也孤芳芳草之孤生者萧士赟曰此诗其遭髙力士谮于贵妃而放黜之时所作乎浮云比力士紫闼比中宫白日比明皇羣沙众草以喻小人明珠孤芳以喻君子】
　　其三十八
　　孤兰生幽园众草共芜没虽照阳春晖复悲髙秋月飞霜早淅沥緑艳恐休歇若无清风吹香气为谁发【説文晖日光也嵗华纪丽九月曰髙秋亦曰暮秋谢惠连雪赋霰淅沥而先集刘良注淅沥细下貌抱朴子芳兰之芬烈者清风之功也萧士赟曰诗谓君子在野未能自拔于众人之中虽防主知而小人之谗谮已至若非在位之人引类拔萃而荐用之虽有馨香何以自见哉】
　　其三十九
　　登髙望四海天地何漫漫霜被羣物秋风飘大荒寒荣华东流水万事皆波澜白日掩徂晖浮云无定端梧桐巢燕雀枳棘栖鸳鸾且复归去来劒歌行【一作悲】路难【一本自第四句后云杀气落乔木浮云蔽层峦孤鳯鸣天霓遗声何辛酸游人悲旧国抚心亦盘桓倚劒歌所思曲终涕洄澜　大荒谓荒野之地楚辞及荣华之未落王逸注荣华喻顔色也吕氏春秋水泉东流日夜不休徂辉落日之光也骆賔王诗别情伤去葢离念惜徂辉鸳当是鹓字之讹庄子南方有鸟其名鹓雏发于南海而飞于北海非梧桐不止非练实不食非醴泉不饮陆徳明注鹓雏鸾鳯之属也广韵鹓雏似鳯埤雅鸾赤色五采鸡形鸣中五音颂声作则至一曰青鳯为鸾后汉书枳棘非鸾鳯所栖陈书枳棘栖鹓常以増叹劒歌谓弹其劒而歌也行路难乐府曲名详见后三巻注琦按登髙望四海天地何漫漫见宇宙广大之意霜被羣物秋风飘大荒寒见生计萧索之意荣华东流水言年华日去如水之东流滔滔不返万事皆波澜言生事扰扰反覆相乗如水之波澜无有静时白日掩徂辉谓日将落而无光如人将有去志而意色不快浮云无定端言人生世上行踪原无一定何必恋恋于此或以落日为浮云所掩喻英明之人为谗邪所惑两句作一意解者亦可梧桐之木本鳯凰所止而燕雀得巢其上喻小人得志枳棘之树本燕雀所萃而鹓鸾反栖其间喻君子失所以上皆即景而寓感叹于间以见不得不动归来之念意者是时太白所投之主人惑于羣小而不见亲礼将欲去之而作此诗旧注以时世昏乱隂小用事为解専指朝政而言恐未是　漫谟官切满平声鸳与鹓同音寃】
　　其四十
　　鳯饥不啄粟所食唯琅玕焉能与羣鸡刺蹙【一作蹙促】争一飡朝鸣昆丘树夕饮砥柱湍归飞海路逺独宿天霜寒幸遇王子晋结交青云端懹恩未得报感别空长叹【艺文类聚庄子曰吾闻南方有鸟其名为凤所居积石千里天为生食其树名琼枝髙百仞以璆琳琅玕为实天又为生离珠一人三头逓卧逓起以伺琅玕淮南子鳯凰曽逝万仞之上翺翔四海之外过昆仑之疏圃饮砥柱之湍濑山海经西海之南流沙之濵赤水之后黑水之前有大山名曰昆仑之丘元和郡县志底柱山俗名三门山在陜州硖石县东北五十里黄河中禹贡曰河积石至于龙门又东至于底柱注云河水分流包山而过山见水中若柱然也又以禹理洪水山陵当水者破之以通河三穿既决河出其间有似于门故亦谓之三门水经注王子晋好吹鳯笙招延与道士浮丘同逰伊洛之浦　啄音卓刺音七飡同餐砥同底】
　　其四十一
　　朝弄紫泥海【一作朝驾碧鸾车萧本作朝弄紫沂海】夕披丹霞裳挥手折若木拂此西日光云卧【一作举】逰八极玉顔巳千霜飘飘入无倪稽首祈上皇呼我逰太素玉杯赐琼浆一飡歴万嵗何用还故乡永随长风去天外恣飘扬【洞防记东方朔去经年乃归母曰汝行经年一归何以慰我也朔曰儿至紫泥海有紫水汚衣仍过虞渊湔洗朝发中返何云经年乎谢朓七夕赋厌白玉而为饰霏丹霞而为裳楚辞折若木以拂日兮聊逍遥以相羊王逸注若木在昆仑西极其华照下地拂击也折取若木以拂击日使之还去或谓拂蔽也以若木鄣蔽日使不得过鲍照诗云卧恣天行黄庭内景经减却百邪玉链顔袁彖诗万古方一春千霜岂二发倪际也楚辞信上皇而质正王逸注上皇上帝也真诰晨逰太素宫控軿观玉河太平御览王君内传曰紫清宫太素三元道君之所治也楚辞华酌既陈有琼浆些左思吴都赋习御长风刘逵注长风逺风也萧士赟曰或疑首二句为不类起句不知正是取法选诗如朝发邺都桥暮济白马津朝发广莫门暮宿丹水山朝旦发阳崖景落憩隂峰之类皆起句也而其文法则又皆自楚辞中来如朝发轫于天津兮夕予济乎西极朝驰予马乎江臯夕济乎西澨是也】
　　其四十二
　　摇裔双白鸥鸣飞沧江流宜与海人狎岂伊云鹤俦寄影【萧本作形】宿沙月防芳戏春洲吾亦洗心者忘机从尔逰【摇裔犹摇荡也卢思道诗丰茸鸡树密摇裔鹤烟稠谢朓诗回瞰沧江流列子海上之人有好沤鸟者每旦之海上从沤鸟逰沤鸟之至者百住而不止其父曰吾闻沤鸟皆从汝逰汝取来吾玩之明日之海上沤鸟舞而不下埤雅鳬好没鹥好浮故鹥一名沤列子曰沤鸟今字从鸟后人加之也苍颉解诂曰鹥鸥也今鸥一名水鸮似白鸽而羣飞谢朓诗喧鸟覆春洲　裔音曳防即沿字】
　　其四十三
　　周穆八荒意汉皇万乗尊淫乐心不极雄豪安足论西海宴王母北宫邀上元瑶水闻遗歌玉杯竟空言灵迹成蔓草徒悲千载魂【列子周穆王肆意逺逰命驾八骏之乗右服骝而左緑耳右骖赤骥而左白主车则造父为御离□为右次车之乗右服渠黄而左逾轮左骖盗骊而右山子百夭主车参百为御奔戎为右驰驱千里遂賔于西王母觞于瑶池之上西王母为王谣王和之其辞哀焉汉武外传元封元年七月七日王母至天仙咸住殿下王母惟将二侍女上殿东向坐帝跪拜问寒暄毕而立因呼帝坐帝面南王母乃遣侍女与上元夫人相闻云王九光之母敬谢比不相见四千余年天事劳我致以愆面夫人可暂来否若能屈驾当停相须帝问王母上元何真也曰是三天真王之母上元之官统十万玉女名録者也俄而夫人至年可二十余天姿精耀灵眸艳絶服青霜袍云彩乱色非锦非绣不可名字头作三角髻余髪散垂至腰戴九云夜光之冠带火山大玉之佩结鳯林华锦之绶腰流黄挥精之劒上殿向王母拜王母坐止之呼同坐北向王母勅帝曰此真元之母尊贵之人汝当起拜问寒温还坐夫人笑曰五浊之人耽酒营利嗜味淫色固其常也且彻以天子之贵其乱目者倍于凡焉而复于华严之墟折嗜欲之根愿无为之事良有志矣按汉武内传外传诸书载王母及上元夫人来降汉庭俱不言所在宫名北宫则礼神君之地也此云北宫邀上元当另有所本王融曲水诗序穆满八骏如舞瑶水之隂刘良注瑶水瑶池也三辅黄图庙记曰神明台武帝祭仙人处上有承露盘有铜仙人舒掌捧铜盘玉杯以承云表之露以露和玉屑服之以求仙道太平御览汉武故事上崩后鄠县有一人于市货玉杯吏疑其御物欲捕之因忽不见县送其器推问乃茂陵中物也霍光自呼吏问之説市人形貌如先帝其事载在杯类中而今本多作玉碗葢今本误矣按二事注此皆可通但未知太白所用者何事耳若旧注引新垣平玉杯则文帝时事非武帝也恐未是】
　　其四十四
　　緑萝纷葳蕤缭绕松栢枝草木有所托嵗寒尚不移奈何夭桃色坐叹葑菲诗玉顔艳红彩云髪非素丝君子恩巳毕贱妾将何为【郭璞诗绿萝结髙林吕向注緑萝松萝也陆机文赋纷葳蕤以馺遝吕向注纷葳蕤盛美貌广韵缭绕纒也诗小雅茑与女萝施于松栢广雅女萝松萝也诗国风桃之夭夭灼灼其华毛传曰天天其少壮也诗国风习习谷风以隂以雨黾勉同心不宜有怒采葑采菲无以下体徳音莫违及尔同死序云谷风刺夫妇失道也卫人化其上淫于新婚而弃其旧室夫妇离絶国俗伤败焉江淹诗庭树发红彩张铣注红彩花也诗国风鬒髪如云毛传曰如云言美长也王融诗骚首乱云髪江淹诗君子恩未毕古诗贱妾亦何为按古称色衰爱弛此诗则谓色未哀而爱巳弛有感而发其寄讽之意深矣　菲音斐】
　　其四十五
　　八荒驰惊飇万物尽凋落浮云蔽頽阳洪波振大壑龙凤脱罔罟飘飖将安托去去乗白驹空山咏藿【惊飇暴风也陆机诗惊飇褰反信谢宣逺诗頽阳照通津吕延济注頽阳落日也殷仲文表洪波振壑庄子大壑之为物也注焉而不满酌焉而不竭陆徳明注大壑东海也列子渤海之东不知防亿万里有大壑焉实惟无底之谷其下无底名曰归墟八纮九野之水天汉之流莫不注之而无増无减焉诗小雅皎皎白驹食我苗毛传曰宣王之末不能用贤贤者有乗白驹而去者次章云皎皎白驹食我藿毛传曰藿犹苗也萧士赟曰此诗前指禄山之乱乗舆播迁天下惊扰后言已之罹难脱身羁囚无所依托】
　　其四十六
　　一百四十年国容何赫然隠隠五凤楼峨峨横三川王侯象星月賔客如云烟【一本首六句云帝京信佳丽国容何赫然劒戟拥九闗歌钟沸三川蓬莱象天构珠翠夸云仙】鬬鸡金宫【一作城】里蹴踘瑶台【一作走马兰台】边举动揺白日指挥回青天当涂何翕忽失路长弃捐独有扬执戟闭闗草太【唐自武徳元年至天宝十四载得一百三十八年此诗约是天宝初年太白在翰林时所作四字疑误赫然盛貌汉书司马法曰国容不入军初学记闗中记云泾与渭洛为闗中三川唐书五行志宗好鬬鸡贵臣外戚皆尚之贫者或弄木鸡识者以为鸡酉属帝生之嵗也鬬者兵象近鸡祸也史记处后蹴踘正义曰谓打毬也汉书蹴踘刻镂顔师古注蹴足蹴之也鞠以韦为之中实以物蹴蹋为戏乐也荆楚嵗时记刘向别録曰蹴踘黄帝所造本兵势也或云起于战国按踘与毬同古人蹋踘以为戏也萧士赟曰白日青天以比其君鬬鸡蹴踘明皇所好此等得志用事举动指挥足以动摇主聴扬雄解嘲当涂者升青云失路者委沟渠翕忽疾貌吴都赋神化翕忽太白意谓此辈幸臣当其得志不过翕忽之顷一朝失宠长于弃捐不用葢言不足恃之意而萧注谓得其蹊径而依附之可以翕忽而暴贵不得其蹊径而不依附终于弃捐而不用似失其解曹植与杨修书昔扬子云先朝执防之臣耳闭闗犹闭门也鲍照诗闭帏草太兹事殆愚狂汉书哀帝时丁傅董贤用事诸附离之者或起家至二千石时扬雄方草太有以自守泊如也　蹴音蹙踘音菊】
　　其四十七
　　桃花开东园含笑夸白日偶防春【萧本作东】风荣生【一作矜】此艳阳质岂无佳人色但恐花不实宛转龙火飞零落早相失讵知南山松独立自萧飋【阮籍诗东园桃与李史通今俗文士谓鸟鸣为啼花发为笑鲍照诗艳阳桃李节张协七命龙火西頽李善注汉书曰东宫苍龙房心心为火故曰龙火也江淹诗松栢转萧瑟刘良注萧瑟风吹松栢声萧士赟曰此诗谓士无实行偶然荣遇者宠衰则易至于弃捐孰若君子之有持操者独立而不改其节哉】
　　其四十八
　　秦皇按宝劒赫怒震【缪本作振】威神逐日巡海右驱石驾【缪本作架】沧津徴卒空九寓作桥伤万人但求蓬岛药岂思农鳸春力尽功不赡千载为悲辛【艺文类聚三齐畧记曰秦始皇作石桥欲过海观日出处于时有神人能驱石下海城阳十一山石尽起立嶷嶷东倾状似相随而去云石去不速神人辄鞭之尽流血石莫不悉赤至今犹尔江淹恨赋秦帝按劒诸侯西驰削平天下同文共规雄图既溢武功未毕方架鼋鼍以为梁巡海右以送日九防犹九州牛神州歌九防载宁史记秦使徐福入海求神异物还为伪辞曰臣见海中大神言曰汝西皇之使耶臣荅曰然汝何求曰愿请延年益夀药神曰汝秦王之礼薄得观而不得取即从臣东南至蓬莱山见芝成宫阙有使者铜色而龙形光上照天于是臣再拜问曰宜何资以献海神曰以令童子若振女与百工之事即得之矣秦皇帝大悦遣振男女三千人资之五谷种种百工而行徐福得平原广泽止王不来独防少昊之世置九农之官春扈氏农正趣民耕种夏扈氏农正趣民芸除秋扈氏农正趣民收敛冬扈氏农正趣民葢藏棘扈氏农正掌人百果行扈氏农正画为民驱鸟宵扈氏农正夜为民驱兽桑扈氏农正趣民养蚕老扈氏农正趣民收麦陈子昂诗愿罢瑶池宴来观农扈春宋之问诗吾君不事瑶池乐时雨来观农鳸春鳸扈古字通用説文赡给也　防即宇字扈音戸】
　　其四十九
　　美人出南国灼灼芙蓉姿皓齿终不发芳心空自持由来紫宫女共妬青蛾眉归去潇湘沚沈吟何足悲【曹植诗南国有佳人又诗谁为发皓齿左思诗列宅紫宫里李周翰注紫宫天子所居处曹植诗夕宿潇湘沚尔雅小渚曰沚萧士赟曰此太白遭谗摈逐之诗也去就之际曽无留难然自后人而观之其志亦可悲矣】
　　其五十
　　宋国梧台东野人得燕石【一作宋人枉千金去国买燕石】夸作天下珍却哂赵王璧赵璧无缁磷燕石非贞真流俗多错误岂知玉与珉【艺文类聚阚子曰宋之愚人得燕石于梧台之东归而藏之以为宝周客闻而观焉主人斋七日端冕服以发宝革匮十重缇巾十袭客见之掩口而笑曰此特燕石也其与瓦甓不殊主人大怒曰商贾之言医匠之心藏之愈固史记赵惠文王时得楚和氏璧刘孝威诗白玉遂缁磷野客丛书论语磨而不磷湼而不缁今读磷字多作去声读缁字多作平声而古来文士以磷字为平声如挚虞傅咸以至李杜元白之流皆然缁字作去声协见沈约髙士賛今礼部押韵缁字只平声一音葢当时未分四声故耳韵防珉音与民同説文石之美者礼君子贵玉而贱珉珉石似玉而非也萧士赟曰此讥世人不识真儒而假儒反得用世以非笑真儒焉辞简意明切中古今时病　缁音支又音子磷音隣】
　　其五十一
　　殷后乱天纪楚怀亦巳昏夷羊满中野菉【缪本作緑】葹盈髙门比干谏而死屈平窜湘源虎口何婉娈女嬃【缪本作顔】空婵娟彭咸久沦没此意与谁论【征俶扰天纪正义曰始乱天之纪网也陶潜诗嬴氏乱天纪国语商之兴也梼杌次于丕山其亡也夷羊在牧韦昭解夷羊神兽牧商郊牧野离骚薋菉葹以盈室兮判独离而不服王逸注薋蒺藜也菉王蒭也葹枲耳也三者皆恶草以喻谗谄盈满于侧也楚辞章句纣惑妲己作糟丘酒池长夜之饮防斮朝涉刳剔孕妇比干正諌纣怒曰吾闻圣人心有七窍于是杀比干剖其心而观之史记屈原者名平楚之同姓也为楚怀王左徒博闻彊识明于治乱娴于辞令入则与王图议国事以出号令出则接遇賔客应对诸侯王甚任之上官大夫与之同列争宠而心害其能因谗之王怒而疏屈平屈平疾王聴之不聪也谗谄之蔽明也邪曲之害公也方正之不容也故忧愁幽思而作离骚所谓薋菉葹以盈室及女嬃彭咸事皆离骚中语也其后又信上官之防迁屈原于湘江之南乃顷襄王时事非怀王也诗葢互言之耳萧士赟曰虎口事如史记秦二世拜叔孙通为博士通曰我防不脱于虎口之类谓比干以諌死是防于虎口何所为而婉娈如是哉诗云婉兮娈兮注曰皆顾慕貌陆机诗婉娈昆山隂注曰婉娈存思貌琦按虎口二句是反言以起下文见贤者所为众人不知反以为非之意离骚女嬃之婵媛兮申申其詈予王逸注女嬃屈原姊也婵媛犹牵引也言女嬃见已施行不与众合以见流放故来牵引数怒重詈我也又离骚虽不周于今之人兮愿依彭咸之遗则王逸注彭咸殷贤大夫也諌其君不聴自投水而死　娈音恋婵音蝉娟音蠲】
　　其五十二
　　青春流惊湍朱明【一作火】骤回薄不忍看秋蓬飘扬竟何托光风灭兰蕙白露洒葵藿【一作委萧藿】美人不我期草木日零落【楚辞青春受谢王逸注青东方春位其色青也潘岳诗惊湍激岩阿刘良注湍急流也尔雅夏为朱明郭璞注气赤而光明也贾谊鵩赋万物回薄震荡相转埤雅蓬蒿草之不理者也其叶散生如蓬末大于本故遇风辄拔而旋説苑曰秋蓬恶于根本而美于枝叶秋风一起根且拔矣楚辞光风转蕙汜崇兰些王逸注光风谓雨巳日出而风草木有光也王祯农书葵阳草也其菜易生郊野甚多不拘肥瘠地皆有之为百菜之主备四时之馔本丰而耐旱味甘而无毒可防荒俭可以葅腊其枯枿可以榜簇根子又能疗疾咸无遗弃诚蔬茹之要品民生之资益者也而今人不复食之亦无植者説文藿菽之少也葢谓豆之初生者广雅豆角谓之荚其叶谓之藿王逸楚辞注零落皆堕也草曰零木曰落萧士赟曰楚辞日月忽其不淹兮春与秋其代谢惟草木之零落兮恐美人之迟暮诗意全出于此美人况时君也时不我用老将至矣懐材而见弃于世能不悲夫】
　　其五十三
　　战国何纷纷兵戈乱浮云赵倚两虎鬬晋为六卿分奸臣欲窃位树党自相羣果然田成子一旦杀【缪本作弑】齐君【魏书战国纷纷年过十纪史记赵以蔺相如功大拜为上卿位在亷颇之右亷颇宣言曰我见相如必辱之相如闻不肯与防每朝时常称病不肯与亷颇争列已而相如出望见亷颇引车避匿于是舍人相与谏相如相如曰秦所以不敢加兵于赵者徒以吾两人在也今两虎共鬬其势不俱生吾所以为此者先国家之急而后私仇也汉书田氏簒齐六卿分晋顔师古注晋之衰也六卿擅权其后范氏中行氏智氏灭而韩赵魏并其土田人众故总言六卿分晋也按史记晋世家曰顷公十二年晋之宗家祁徯孙叔向子相恶于其君六卿欲弱公室乃遂以法尽灭其族而分其邑为十县各令其子为大夫晋益弱六卿皆大太白所谓晋为六卿分者葢用此事指大夫専政而言以起下文循至窃位弑君之事史记范中行氏反晋晋攻之急范中行请粟于齐田乞欲为乱树党于诸侯乃説齐景公曰范中行数有徳于齐齐不可不救齐使田乞救之而输之粟田乞卒子常代立是为田成子田成子与监止俱为左右相相简公田常心害监止监止幸于简公子我者监止之宗人也常与田氏有隙田常于是击子我子我率其徒攻田氏不胜出亡田氏之徒追杀子我及监止简公出奔田氏之徒追执简公于徐州恐简公复立而诛已遂杀简公庄子田成子一旦杀齐君而盗其国】
　　其五十四
　　倚劒登髙台悠悠送春目苍榛蔽层丘琼草隠深谷鳯鸟【缪本作皇】鸣西海欲集无珍木鸒斯得所居【一作匹居一作所栖】蒿下盈万族晋风日已頽穷途方恸哭【一本后六句云翩翩众鸟飞翺翔在珍木羣花亦便娟荣耀非一族归来怆途穷日暮还恸哭　江淹诗倚劒临八荒李周翰注倚佩也谢朓诗逺近送春目庾阐诗琼草蔽神丘刘桢诗珍木郁苍苍张铣注珍木谓珍异之木尔雅鸒斯鹎鶋郭璞注鸦鸟也小而多羣腹下白江东亦呼为鹎乌郑樵注亦谓之雅乌葢雀类差小多羣飞食谷粟俗呼必乌江淹诗鸒斯蒿下飞晋书阮籍时率意独驾不由径路车迹所穷辄恸哭而反萧士赟曰三四比小人据髙位而君子在野五句至八句谓当时君子亦有用世之意而在朝无君子以安之反不如小人之得位呼俦引类至于万族之多也末句借晋为喻君子道消风俗頽靡若阮籍途穷恸哭毋乃见事之晚乎　鸒音豫又音余】
　　其五十五
　　齐瑟弹【一作挥】东吟秦弄西音慷慨动顔魄使人成荒淫彼美【缪本作女】佞邪子婉娈来相寻一笑双白璧再歌千黄金珍色不贵道讵惜飞光沈安识紫霞客瑶台鸣素【一作玉】琴【曹植诗秦筝发西气齐瑟扬东讴魏文帝诗齐倡发东舞秦筝奏西音汉书婉娈董公惟亮天工顔师古注婉娈美貌古诗一笑双白璧再顾千黄金沈约诗飞光忽我遒张铣注飞光日月也嵇康诗习习谷风吹我素琴素琴谓琴之素朴不用金玉珍宝以为饰者也】
　　其五十六
　　越客采明珠提携出南隅清辉照海月美价倾皇【一作鸿】都献君君按劒怀宝空长吁鱼目复相哂寸心増烦纡【越南越也今广东是其地当天下之南而临南海海中有珠池产明珠东都赋嘉祥阜兮集皇都邹阳上梁王书明月之珠夜光之璧以暗投人于道众莫不按劒相眄者无因而至前也张协诗鱼目笑明月张铣注鱼目鱼之目精白者也张衡诗何为怀忧心烦纡李周翰注烦纡思乱也】
　　其五十七
　　羽族禀万化小大各有依周周【缪本作啁啁】亦何辜六翮掩不挥愿衔众禽翼一向黄河飞飞者莫我顾叹息将安归【汉书千变万化未始有极韩非子鸟有翢翢者重首而尾屈将欲饮于河则必颠乃衔其羽而饮之人之所贪饮不足者不可以不索其羽也阮籍诗天网弥四野六翮掩不舒】
　　其五十八
　　我行【萧本作到】巫山渚寻古登阳台天空防云灭地逺清风来神女去【萧本作知】巳久襄王安在哉荒淫竟沦没【萧本作替】樵牧徒悲哀【宋玉髙唐赋楚襄王与宋玉逰于云梦之台望髙唐之观其上独有云气崪分直上忽兮改容须防之间变化无穷王问玉曰此何气也玉对曰所谓朝云者也昔者先王尝游髙唐怠而昼寝梦见一妇人曰妾巫山之女也为髙唐之客闻君逰髙唐愿荐枕席王因幸之去而辞曰妾在巫山之阳髙丘之岨旦为朝云暮为行雨朝朝暮暮阳台之下旦朝视之如言故为立庙号曰朝云通典防州巫山县有巫山一统志阳台在防州府巫山县治西北南枕大江宋玉赋云楚王逰于阳云之台望髙唐之观即此王阮亭曰巫山形絶肖巫字其东即阳云台在县治西北五十步髙一百二十丈二山皆土阜殊乏秀色而古今艳称之以楚大夫词赋重耳江淹诗相思巫山渚怅望阳云台王融诗巫山防云合阮籍诗三楚多秀士朝云进荒淫　渚音主】
　　其五十九
　　恻恻泣路岐哀哀悲素丝路岐有南北素丝易【一作有】变移万事固如此人生无定期田窦相倾夺賔客互盈亏世途多翻覆交道方崄巇【一本少万事固如此四句世途多翻覆作谷风刺轻薄交道以下皆同】斗酒强然诺寸心终自疑张陈竟火灭萧朱亦星离众鸟集荣柯穷鱼守枯【一作空】池嗟嗟失懽客勤问何所规【一作悲又作窥　淮南子杨子见逵路而哭之为其可以南可以北墨子见练丝而泣之为其可以黄可以黒吕氏春秋墨子见染素丝者而叹曰染于苍则苍染于黄则黄所以入者变其色亦变五入而巳为五色矣故染不可不慎也刘子墨子所以悲素丝杨朱所以泣路岐史记魏其侯窦婴喜賔客诸防士賔客争归魏其侯武安侯田蚡新用事为相卑下賔客进名士家居者欲以倾魏其诸将相武安侯以王太后故亲幸数言事多效天下吏士趋势利者皆去魏其归武安又史记齐有孟尝君赵有平原君魏有信陵君方争下士招致賔客以相倾夺辅国持权刘峻广絶交论世路险巇一至于此李善注崄巇犹颠危也汉书灌夫喜任侠已然诺后汉书张陈凶其终萧朱隙其末章怀太子注张耳陈余初为刎颈交后搆隙耳从汉为将兵杀陈余于泜水之上萧育字次君朱博字子元二人为友着闻当代后有隙不终故时以交为难左思诗块苦枯池鱼萧士赟曰此诗讥市道交者太白罹难之余友朋之交道其不能始终如一者谅亦多矣徒有一类失懽之客勤勤问劳亦何所规益乎　崄与险同巇音羲】
　　【刘克庄曰太白古风与陈子昻感遇之作笔力相上下唐之诗人皆在下风胡震亨曰太白古风其篇富于子昂之感遇俭于嗣宗之咏怀其抒发性灵寄托规讽实相源流也但嗣宗诗防渊放而文多隠避归趣未易测求子昻淘洗过洁韵不及阮而浑穆之象尚多包含太白六十篇中非指言时事即感伤巳遭循径而窥又觉易尽此则役于风气之逓感不得不以才情相胜宣泄见长律之往制未免言表系外尚有可议亦时防使然非后贤果不及前哲也宋漫堂诗説阮嗣宗咏怀陈子昻感遇李太白古风韦苏州拟古皆得十九首遗意】











　　李太白集注巻二
　　钦定四库全书
　　李太白集注巻三
　　钱塘　王　撰
　　乐府三十首
　　逺别离【江淹作古别离梁简文帝作生别离太白之逺别离久别离二作大防本此】
　　逺别离古有皇【缪本作黄误】英之二女乃在洞庭之南潇湘之浦海水直下万里深谁人不言此离苦日惨惨兮云防防猩猩啼烟兮啸雨我纵言之将何补皇穹窃恐不照余之忠诚雷【萧本作云】凴凴兮欲吼怒尧舜当之亦禅禹君失臣兮龙为鱼权归臣兮防变虎或云【萧本作言】尧幽囚舜野死九疑联绵皆相似重瞳孤坟竟何是帝子泣兮緑云间随风波兮去无还恸哭兮逺望见苍梧之深山苍梧山崩湘水絶竹上之泪乃可灭【列女传有虞二妃者帝尧之二女也长娥皇次女英娥皇为后女英为妃水经注大舜之陟方也二妃从征溺于湘江神逰洞庭之渊潇湘之浦潇者水清深也湘中记曰湘川清照五六丈下见底石如摴蒱矣五色鲜明白沙如霜雪赤崖如朝霞是纳潇湘之名矣故民为立祠于水侧焉海水直下二句是倒装句法谓生死之别永无见期其苦如海水之深无有底止也惨惨无光貌防防隂晦貌楚辞九叹云冥冥而暗前左思蜀都赋猩猩夜啼刘逵注猩猩生交趾封溪似猿人而能言语夜闻其声如小儿啼潘岳寡妇赋仰皇穹兮叹息李善注皇穹天也史记正义括地志云故尧城在濮阳鄄城县东北十五里竹书云昔尧徳衰为舜所囚也又有偃朱故城在县西北十五里竹书云舜囚尧复偃塞丹朱使不与父相见也广明集汲冡竹书云舜囚尧于平阳取之帝位今见有囚尧城按今竹书并无此荒谬之説意者起自六朝君臣之间多有惭徳乃伪造此辞谓古圣人已有行之者以自文饰其过欤太白虽用其事而以或云冠其上以见其説之不可信也国语舜勤民事而野死韦昭注野死谓征有苗死于苍梧之野山海经南方苍梧之丘苍梧之渊其中有九疑山舜之所葬在长沙零陵界中郭璞注山今在零陵营道县南其山九谿皆相似故云九疑古者总名其地为苍梧也述异记九疑山隔湘江跨苍梧野连营道县界九山相似行者望之有疑因名九疑山宋书舜生于姚墟目重瞳子故名重华楚辞帝子降兮北渚王逸注帝子谓尧女也鲍照诗垂防緑云中述异记舜南巡葬于苍梧之野尧之二女娥皇女英追之不及相与恸哭泪下沾竹竹上文为之斑斑然萧士赟曰此篇前辈咸以为上元间李辅国张后矫制迁上皇于西内时太白有感而作余曰非也此诗大意谓无借人国柄借人国柄则失其权失其权则虽圣哲不能保其社稷妻子其祸有必至之势诗之作其在天宝之末乎按唐史髙力士传曰天宝中帝尝曰朕春秋髙朝廷细务问宰相蕃夷不龚付诸将宁不暇耶又尝斋大同殿力士侍帝曰海内无事朕将吐纳引以天下事付林甫若何力士对曰天下大柄不可假人威权既振谁敢议者自是国权卒归于林甫国忠兵权卒归于禄山舒翰太白熟观时事欲言则惧祸及已不得巳而形之诗聊以致其爱君忧国之志所谓皇英之事特借之以引喻耳曰日曰皇穹比其君也曰云比其臣也日惨惨兮云防防喻君昏于上而权臣障蔽于下也猩猩啼烟啸雨极小人之形容而政乱之甚也尧舜当之亦禅禹而下乃太白所欲言之事权归臣下祸必至此诗意切直着明流出胷臆非识时忧世之士存懐君忠国之心者其孰能与于此哉胡震亨曰此篇借舜二妃追舜不及泪染湘竹之事言逺别离之苦并借竹书杂记见逼舜禹南巡野死之説防缀其问以着人君失权之戒使其词闪幻可骇增竒险之趣葢体干于楚骚而韵调于汉铙歌诸曲以成为一家语参观之当得其源流所自】公无渡河【王僧防技録相和歌瑟调三十八曲中有公无渡河行即箜篌引也古今注箜篌引朝鲜津卒霍里子髙妻丽玉所作也子髙晨起刺船而櫂有一白首狂夫披髪提壶乱流而渡其妻随呼止之不及遂堕河水死于是援箜篌而鼔之作公无渡河之歌声甚凄怆曲终亦投河而死子髙还以其声语妻丽玉丽玉伤之乃引箜篌而写其声闻者莫不坠泪饮泣丽玉以其声传邻女丽容名曰箜篌引焉】
　　黄河西来决昆仑咆哮万里触龙门波滔天尧咨嗟大禹理百川儿啼不窥家杀湍堙【萧本作湮】洪水九州始蚕【一作桑】麻其害乃去茫然风沙披髪之叟狂而痴清晨径【一作临】流欲奚为旁人不惜妻止之公无渡河苦渡之虎可搏河难冯公果溺死流海湄有长鲸白齿若雪山公乎公乎挂罥【缪本作骨】于其间箜篌所悲竟不还【初学记按水经注及山海经注河源出昆仑之墟东流潜行地下至规期山北流分为两源一出葱岭一出于阗其河复合东注蒲昌海复潜行地下南出积石山西南流又东回入塞过炖煌酒泉张掖郡南与洮河合过安定北地郡北流过朔方郡西又南流过五原郡南又东流过云中西河郡东又南流过上都河东郡西而出龙门至华隂潼闗与渭水合又东回过砥柱及洛阳云云按龙门山在今陜西西安府韩城县东北五十里黄河经其间两岸对峙髙数百尺望之若门禹贡河积石至于龙门即此是也此塞外诸河率皆归此故水势最盛郦道元谓其崩浪万寻县流千丈浑洪赑怒鼔若山腾李复谓禹凿龙门起于东受降城之东自北而南两岸石壁峭立大河盘束于山峡间千数百里至此山开岸涧豁然奔放怒气喷风声如万雷其险可覩矣史记尧曰嗟四岳汤汤洪水淊天浩浩怀山襄陵下民其忧有能使治者汉书夏乗四载百川是道列女传涂山氏长女夏禹娶以为妃既生启辛壬癸甲启呱呱泣禹去而治水三过其家不入其门顔师古汉书注急流曰湍庄子昔者禹之湮洪水决江湖而通四夷九州也陆徳明注堙塞也诗小雅不敢暴虎不敢冯河毛传云徒搏曰暴虎徒涉曰冯河海湄海濵也洛阳伽蓝记鉢和山之南界有大雪山朝融夕结望若玉峰木华海赋或挂罥于岑防之峰李善注声类曰罥系也通典箜篌汉武帝使乐人侯调所造以祀太一或云侯辉所作其声坎坎应节谓之坎侯声讹为箜篌侯者因乐工人姓耳古施郊庙雅乐近代専用于楚声或谓师延靡靡之乐非也旧説亦依琴制今按其形似瑟而小七用拨弹之如琵琶也萧士赟曰诗谓洪水淊天下民昬垫天之作孽不可违也当地平天成上下相安之时乃无故冯河而死是则所谓自作孽者其亦可哀而不足惜也矣故诗曰旁人不惜妻止之当时不靖之人自投天网借以为喻云耳　堙音因鲸音擎罥音绢】
　　蜀道难【按乐府诗集王僧防技録相和歌瑟调三十八曲内有蜀道难行乐府古题要解蜀道难备言铜梁玊垒之险】
　　噫吁嚱危乎髙哉蜀道之难难于上青天【宋景文公笔记蜀人见物惊异辄曰噫嘻嚱李白作蜀道难因用之　噫音衣嚱音希】蚕丛及鱼鳬开国何茫然尔来四万八千嵗不【一作乃】与秦塞通人烟西当太白有鸟道可【一作何】以横絶峨眉巅地崩山摧壮士死然后天梯石栈相【一作方】钩连【刘逵三都赋注扬雄蜀王本纪曰蜀王之先名蚕丛栢灌鱼鳬蒲泽开明是时人民椎髻哤言不晓文字未有礼乐从开明上至蚕丛积三万四千嵗华阳国志蜀侯蚕丛其目纵始称王死作石棺石椁国人从之故俗以石棺椁为纵目人冢次王曰栢灌次王曰鱼鳬鱼鳬田于湔山忽得仙道蜀人思之为立祠元和郡县志太白山在鳯翔府郿县东南五十里慎防名山记太白山在鳯翔府郿县东南四十里钟西方金宿之秀闗中诸山莫髙于此其山巅髙寒不生草木常有积雪不消盛夏视之犹烂然故以太白名上有湫池虽三伏亦凝冰闗中遇旱则登山取湫水山既髙寒冰雪常凝身弱衣薄登山者多死俗传以为太白神能留人非也鸟道谓连山髙峻其少低缺处惟飞鸟过此以为径路总见人迹所不及至也太平寰宇记嘉州峨眉县有峨眉山按益州记云峨眉山在南安县界两山相对状似蛾眉张华博物志以为牙门山一统志峨眉山在四川眉州城南二百里来自峨山连冈叠嶂延袤三百余里至此突起三峯其二峯对峙宛若蛾眉自州城望之又如人之拱揖于前也华阳国志秦惠王知蜀王好色许嫁五女于蜀蜀遣五丁迎之还到梓潼见一大蛇入穴中一人揽其尾掣之不禁至五人相助大呼拽蛇山崩时压杀五人及秦五女并将从而山分为五岭】上有六龙回日之髙标【一作横河断海之浮云】下有冲波逆折之回川黄鹤之飞尚不得过【缪本少过字】猿猱欲度愁攀援【缪本作縁一作牵】青泥何盘盘百步九折萦岩峦扪参歴井仰胁息以手抚膺坐长叹【初学记淮南子云爰止羲和爰息六螭是谓悬车注曰日乗车驾以六龙羲和御之日至此而薄于虞泉羲和至此而回六螭蜀都赋羲和假道于峻岐阳乌回翼乎髙标按髙标是指蜀山之最髙而为一方之标识者言也吕延济注以为髙树之枝恐非萧士赟曰图经髙标山一名髙望乃嘉定府之主山岿然髙峙万象在前是亦一説上林赋横流逆折转腾潎冽司马彪注逆折旋回也顔师古急就篇注黄鹄一举千里其鸣声鹄鹄云合璧事类鹄禽之大者色白又有黄者善髙翔湖海江汉间有之埤雅猿猴属长臂善啸便攀援韵防猱母猴也似人严氏曰猱即王孙杜诗胡孙是也尔雅猱猿善援郭璞注便攀援也萧士赟曰黄鹤飞之至髙者猿猱最便捷者尚不得度其险絶可知矣元和郡县志青泥岭在兴州长举县西北五十三里接溪山东即今通路也悬崖万仞上多云雨行者屡逢泥淖故号为青泥岭九域志兴州有青泥岭山顶常有烟雾霰雪中岩闻有龙洞其岭上入蜀之路尔雅峦山堕郭璞注谓山形长狭者荆州谓之峦扪参厯井者谓仰视天星去人不逺若可以手扪及之极言其岭之髙也参井二宿本相近参三星居西方七宿之末占度十为蜀之分野井八星店南方七宿之首占度三十三为秦之分野青泥岭乃自秦入蜀之路故举二方分野之星相聨者言之汉书豪强胁息顔师古注胁敛也屏气而息唐髙赋胁息增欷李善注胁息缩气也胡三省通鉴注胁息者屏气鼻不敢息唯两胁潜动以舒气息耳　猱音铙参音森】问君西逰何时还畏途巉岩不可攀但见悲鸟号古木雄飞雌从【萧本作从雌】绕林间又闻子规啼夜月愁空山蜀道之难难于上青天使人听此凋朱顔【李善文选注巉岩山石髙峻之貌雉子斑古辞雉子髙飞止黄鹄髙飞已千里雄来飞从雌视张华禽经注望帝修道处西山而隠化为杜鹃鸟或云杜宇鸟亦云子规鸟至春则啼闻者凄恻按子规即杜鹃也蜀中最多南方亦有之状如雀鹞而色惨黒赤口有小冠春暮即鸣夜啼达旦至夏尤甚昼夜不止鸣必向北若云不如归去声甚哀切王康琚诗凝霜凋朱顔】连峰去天不盈尺【一作入烟防千尺】枯松倒挂倚絶壁飞湍瀑流争喧豗砯崖转石万壑雷其险也若【萧本作如】此嗟尔逺道之人胡为乎来哉【木华海赋磊匒匌而相豗李善注相豗相击也韵防豗喧声郭璞江赋砯岩鼔作李善注砯水击岩之声也　瀑音仆豗音灰砯音烹】劒阁峥嵘而崔嵬一夫当闗万夫【一作人】莫开所守或匪亲【一作人】化为狼与豺【华阳国志梓潼郡有劒阁道三十里至险水经注又东南径小劒戍北西去大劒三十里连山絶崄飞阁通衢故谓之劒阁也张载铭曰一人守崄万夫趄信然故李特至劒阁而叹曰刘氏有如此地而面于人岂不奴才也图书编蜀地之险甲于天下而剑阁之险尤甲于蜀葢以羣峰剑挿两山如门信有所谓一夫当闗万夫莫敌者左思蜀都赋一人守隘万夫莫向张载剑阁铭一人荷防万夫趄形胜之地匪亲勿居】朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨【一作令人】嗟【左传吴为封豕长蛇以荐食上国山海经图賛长蛇百寻其鬛如彘飞羣走类靡不吞噬极物之恶尽毒之利广韵吮潄也陈子昂书杀人如麻流血成泽初学记益州记曰锦城在益州南笮桥东流江南岸昔蜀时故锦官处也号锦里城墉犹在元和郡县志锦城在成都县南十里故锦官城也古诗客行虽云乐不如早旋归张衡四愁诗侧身西望涕沾裳萧士赟曰有客曰洪驹父诗话云新唐书严武传武在蜀放肆房琯以故宰相为巡内刺史武慢倨不为礼最厚杜甫然欲杀甫数矣李白作蜀道难者乃为房与杜危之也书据范摅云溪友议言之耳按唐书摭言载李白始自西蜀至京道未甚振因以所业贽谒贺知章知章览蜀道难一篇曰子谪仙人也按白本传天宝初因吴筠被召亦至长安时往见贺知章则与严武帅蜀嵗月悬逺尝见李集一本于蜀道难题下注讽章仇兼琼也考其年月近之矣谓危房杜者非也新唐书第勿深考耳沈存中笔谈曰前史称严武为劒南节度不法李白为作蜀道难按孟棨所记白初至京师贺知章闻其名首诣之白出蜀道难读未毕称叹数四时乃天宝初也严武为劒南在至徳以后肃宗时年代甚逺小説所记率多舛讹子以何説为是乎予曰以臆断之其説皆非也史不足徴小説传记反足信乎所谓尝见李集一本于蜀道难下注讽章仇兼琼者黄鲁直尝于宜州用三钱买鸡毛笔为周维深作草书蜀道难亦于题下注云讽章仇兼琼也然天寳初天下乂安四郊无警剑阁乃长安入蜀之道太白乃拳拳然欲严剑阁之守不知将何所拒乎以此知其不为章仇兼琼也尝以全篇诗意与唐史参考之葢太白初闻禄山乱华天子幸蜀时作也若曰为房琯杜甫章仇兼琼而作何至始引蚕丛开国终言剑阁之险复及所守匪亲化为豺狼等语哉引喻非伦是以知其不为章与房杜也唐史哥舒翰兵败潼闗不守杨国忠首倡幸蜀之策当时臣庶皆非之马嵬父老遮道諌曰宫阙陛下家居陵寝陛下坟墓今舍此欲何之又告太子曰若殿下与至尊皆入蜀中原百姓谁为主建宁王倓亦曰今殿下从至尊入蜀若贼兵烧絶栈道则中原之地拱手授贼既上至扶风士卒潜怀去就往往言不逊比至成都而从官及六军至者千三百人而已太白深知幸蜀之非计欲言则不在其位不言则爱君忧国之情不能自巳故作诗以达意也噫吁嚱危乎髙哉蜀道之难难于上青天极路险难之形容言当时欲从君于难者至蜀之难如上天之难也蚕丛及鱼鳬开国何茫然尔来四万八千嵗不与秦塞通人烟言蕞尔之蜀僻在一隅自古声教所不暨虽秦塞之近且不相通非可为中国帝王之都也西当太白有鸟道可以横絶峨眉巅言五丁未开道之前惟长安正西太白山仅有鸟道可以横絶峨眉之巅非人迹所能往来也地崩山摧壮士死然后天梯石栈相钩连言五丁既开道之后梯栈相连始与秦通今焉安处于蜀设若烧絶栈道则中原道断矣上有六龙回日之髙标下有冲波逆折之回川言其险上际于天下极于地也黄鹤之飞尚不得过猿猴欲度愁攀援言鸟兽犹惮其险人其可知也青泥何盘盘百步九折萦岩峦厯言蜀道险难之所也扪参厯井仰胁息以手抚膺坐长叹参与井为蜀分野扪参厯井言环蜀之境道里险难所在皆然令人胁敛屏气而息惟有抚膺长叹而巳也问君西逰何时还君字实指明皇非泛然而言犹杜子美北征诗恐君有遗失及君诚中兴主之义言既西幸蜀矣何时可还中原而为生灵之主也畏途巉岩不可攀言忠臣义士虽欲从君于难道路险阻不可以猝然攀附也但见悲乌号古木雄飞雌从绕林间又闻子规啼夜月愁空山言朝夕之间空山丛木惟有禽鸟飞鸣则人迹之稀少可知也复申之曰蜀道之难难于上青天言其险之极一言之不足再言之也使人聴此凋朱顔乃太白自述感伤于心而形诸顔色也连峰去天不盈尺枯松倒挂倚絶壁飞湍瀑流争喧豗砅崖转石万壑雷其险也如此嗟尔逺道之人胡为乎来哉备言蜀道险难之状疏逺之臣若白者虽欲从君于难胡为而能来也剑阁峥嵘而崔嵬一夫当闗万人莫开所守或匪亲化为狼与豺言賛帝幸蜀者不过谓有剑阁之险而已然守闗者任非其人豺狼反噬此则尤可忧也朝避猛虎夕避长蛇磨牙吮血杀人如麻言蜀与羌夷杂处如虎如蛇朝夕皆当避之其或变生肘腋是又可忧之大者也锦城虽云乐不如早还家言蜀都之乐不如早还中国之乐也复申之曰蜀道之难难于上青天侧身西望长咨嗟再言之不足故三言之谓从君于难者至蜀之难真如上天之难矣夫如是则白也侧身西望吾君惟有长叹咨嗟以致吾惓恋之意云耳诗意亦微而显矣客曰是则然矣上皇西巡南京歌胡为而作耶予曰蜀道难是初闻上皇仓卒幸蜀之时见得事理不便者如此情发于中不得巳而言也西巡南京歌是事已定之后所作成事不说遂事不諌朝廷处分已定何必更为异议乎客又曰太白为宋中丞撰请都金陵表胡为称美蜀中欲使上皇安居之耶予曰操辞者太白也命意者宋中丞也太白方依于中丞乃不从中丞之意而自为异论乎此又不待辨而自明者也胡震亨曰此诗説者不一有谓为严武镇蜀放恣危房琯杜甫而作者出范摅云溪友议新史所采也有谓为章仇兼琼作者沈存中洪驹父驳前説而为之説者也有谓讽宗幸蜀之非者萧士赟注语也兼琼在蜀无据险跋扈之迹可当斯语而严武出镇在至徳后宗幸蜀在天宝末与此诗见赏贺监在天宝初者年嵗亦皆不合则此数説似并属揣摩愚谓蜀道难自是古相和歌曲梁陈间拟者不乏讵必尽有为而作白蜀人自为蜀咏耳言其险更着其戒如云所守或匪亲化为狼与豺风人之义逺矣必求一时一人之事以实之不防失之凿乎　吮徂兖切前上声】
　　梁甫吟【按乐府诗集古今乐録曰王僧防技録相和歌楚调曲有梁父吟行今不歌谢逸希琴论曰诸葛亮作梁父吟陈武别传曰武常骑驴牧羊诸家牧竖数十人或有知歌谣者武遂学太山梁甫吟幽州马客吟及行路难之属蜀志曰诸葛亮好为梁甫吟然则不起于亮矣李勉琴説曰梁甫吟曽子撰琴操曰曽子耕泰山之下天雨雪冻旬日不得归思其父母作梁山歌蔡邕琴颂曰梁甫悲吟周公越裳西溪丛语乐府解题有梁父吟不知名为梁父吟何义张衡四愁诗云欲往从之梁父艰注云泰山东岳也君有徳则封此山愿辅佐君王致于有徳而为小人谗邪之所阻梁父泰山下小山名诸葛亮好为梁父吟恐取此义】
　　长啸梁甫吟何时见阳春【楚辞恐溘死而不得见乎阳春】君不见朝歌屠叟辞棘津八十西来钓渭濵宁羞白髪照清【缪本作渌】水逢时壮【一作吐】气思经纶广张三千六百钩【一作钓】风期暗与文王亲大贤虎变愚不测当年颇似寻常人【韩诗外传太公望少为人壻老而见去屠牛朝歌赁于棘津钓于磻溪文王举而用之封于齐路史注冀之枣阳东北二十里有棘津城吕望乞食于此有卖浆台水经注徐广曰棘津在广川司马彪曰县北有棘津城吕尚卖食之困疑在此也刘澄之曰谯郡鄼县东北有棘津亭故邑也吕尚所困处也司马迁曰吕望东海上人也老而无遇以钓干周文王又云吕望行年五十卖食棘津七十则屠牛朝歌行年九十身为帝师史记吕尚之遇文王也身为渔父而钓于渭濵耳若是者交疏也已説而立为太师载与俱归者其言深也风期犹风度也晋书习凿齿风期俊迈世説注文遁风期髙亮周易大人虎变】君不见髙阳酒徒起草中长揖山东隆准公入门不拜【一作入门开説一作一开逰説】骋雄辩两女辍洗来趋风东下齐城七十二指挥【缪本作麾】楚汉如旋蓬狂客【一作生】落魄【缪本作拓】尚如此何况壮士当羣雄【史记郦生食其者陈留髙阳人也好读书家贫落魄无以为衣食业县中皆谓之狂生沛公畧地陈留郊麾下骑士适郦生里中子也郦生见谓之曰若见沛公谓曰臣里中有郦生年六十余长八尺人皆谓之狂生生自谓我非狂生骑士从容言如郦生所诫者沛公至髙阳传舍使人召郦生郦生至入谒沛公方倨牀使两女子洗足而见郦生郦生入则长揖不拜曰足下欲助秦攻诸侯乎且欲率诸侯破秦也沛公骂曰竖儒天下同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣延郦生上坐谢之郦生因言六国纵横时沛公喜号为广野君尝为説客驰使诸侯汉三年汉王使郦生説齐王伏轼下齐七十余城又曰初沛公引兵过陈留郦生踵军门上谒使者入通沛公方洗问使者曰何如人也使者曰状貌类大儒衣儒衣冠侧注沛公曰为我谢之言我方以天下为事未暇见儒人也使者出谢郦生瞠目按劒叱使者曰吾髙阳酒徒非儒人也使者惧而失谒跪拾谒还走复入报曰客天下壮士也叱臣臣恐至失谒沛公遽延入郑氏曰魄音薄应邵注落魄志行衰恶之貌也顔师古注落魄失业无次也郑音是汉书髙祖为人隆准而龙顔应邵注隆髙也准颊权准也李斐注准鼻也吴迈逺诗正为隆准公杖劎入紫微南史骋黄马之剧谈纵碧鸡之雄辩左传免胄而趋风杜预注疾如风也汉书髙祖孽子悼惠王王齐七十二城　准音拙】我欲攀龙见明主雷公砰訇震天鼓帝旁投壶多玉女三时大笑开电光倐烁晦冥起风雨阊阖九门不可通以额扣闗阍者怒【后汉书其计固望其攀龙鳞附鳯翼以成其所志耳初学记雷天之鼔也雷神曰雷公顾凯之电电赋砰訇轮转倐闪罗曜广韵砰訇大声也神异经东王公与玉女投壶每投千二百矫设有入不出者天为之嘘矫出而脱误不投者天为之笑张华注言笑者天口流火炤灼今天不雨而有电光是天笑也汉书雷电晦防顔师古注晦防谓暗也后汉书阊阖九重章懐太子注阊阖天门也淮南子道出一原通九门髙诱注九门天之门也庾肩吾诗钩陈万乗转阊阖九门通説文阍闭门隶也　砰音烹訇音烘】白日不照吾精诚杞国无事忧天倾猰防磨牙竞人肉驺虞不折生草茎手接飞猱搏雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍尔为徒劳【列子杞国有人忧天地崩坠身无所寄废寝食者山海经少咸之山有兽焉其状如牛而赤身人面马足名曰窫窳其音如婴儿是食人窫窳即猰防也余详大猎赋注陆防诗疏驺虞即白虎也黒文尾长于躯不食生物不履生草君有徳则见应信而至者也张衡思赋注尸子中黄伯曰予左执太行之猱而右搏雕虎惟象之未与吾心试焉有力者则又愿为牛欲与象鬬以自试今二三子以为义矣将乌乎试之夫贫穷太行之猱也疎贱义之雕虎也而吾日遇之亦足以试之莒国有石焦原者广五十步临百仞之溪莒国莫敢近也有以勇见莒子者独却行齐踵焉所以称于世夫义之为焦原也亦髙矣贤者之于义必且齐踵此所以服一时也太平寰宇记焦原在莒县南三十六里俗名横山抱朴子愚夫行之自矜为豪汉书司马迁传死有重于泰山或轻于鸿毛晏子春秋公孙接田开疆古冶子事景公以勇力虎闻晏子过而趋三子者不起晏子入见公曰臣闻明君之蓄勇力之士也上有君臣之义下有长率之伦内可以禁暴外可以威敌故尊其位重其禄今君之蓄勇力之士也上无君臣之义下无长率之伦内不以禁暴外不可威敌此危国之器也不若去之公曰三子者搏之恐不得刺之恐不中也晏子因请公使人少餽之二桃曰三子何不计功而食桃公孙接曰接一搏而再搏乳虎若接之功可以食桃而无与人同矣援桃而起田开疆曰吾仗兵而却三军者再若开疆之功亦可以食桃而无与人同矣援桃而起古冶子曰吾尝从君济于河鼋衔左骖以入砥柱之流冶逆流百步顺流九里得鼋而杀之左操骖尾右挈鼋头鹤跃而出津人皆曰河伯也冶视之则大鼋之首若冶之功亦可以食桃而无与人同矣二子何不反桃公孙接田开疆曰吾勇不子若功不子逮取桃不让是贪也然而不死无勇也皆反其桃挈领而死古冶子曰二子死之冶独生之不仁耻人以言而夸其声不义恨乎所行不死无勇亦反其桃挈领而死公殓之以服葬之以士礼焉诸葛亮梁父吟步出齐南城遥望荡隂里里中有三坟累累正相似问是谁家冢田疆古冶氏力能排南山文能絶地纪一朝被谗言二桃杀三士谁能有此谋相国齐晏子汉书吴楚反时条侯为太尉乗传东将至河南得剧孟喜曰吴楚举大事而不求剧孟吾知其无能为已天下骚动大将军得之若一敌国云説文咍嗤笑也王逸楚辞注楚人谓相啁笑曰咍此节诗意婉转曲折若断若聨骤读之防不知为何语以意逆之大抵谓君既不能照鉴我之精诚我亦无容以国事为忧何则廷臣之中贤奸不一其倾险一流如食人之恶兽一犯其怒立见死亡其忠良一流则専一保全善类如驺虞之不肯有伤草木我处贫穷疎贱之中而确然践义以行虽履险犯难亦所不忌然揣时度势在智者惟有巻而怀之一着若不顾利害逞其豪气直言峻节以蹈危机则愚甚矣世人见我处而不出轻我如鸿毛是岂知予之心哉试观古来如公孙接等为时相所忌致之死地初不费力我安可复蹈其覆辙耶若夫爱惜人才之大臣知士之用与不用实有闗于国家大计而思得人为我用如周亚夫得一剧孟而以为喜者世固不乏也我亦俟之而巳　猰音札防音与剧音极咍呼来切海平声】梁甫吟声正悲张公两龙劒神物合有时风云感防起屠钓大人屼当安之【晋书吴之未灭也斗牛之间常有紫气道术者皆以吴方强盛未可图也惟张华以为不然及吴平之后紫气愈明华闻豫章雷焕妙达纬象乃要焕宿屏人曰可共寻天文知将来吉凶因登楼仰观焕曰仆察之久矣惟斗牛之间颇有异气华曰是何祥也焕曰宝劒之精上彻于天耳华曰在何郡焕曰在豫章丰城华曰欲屈君为宰密共寻之即补焕为丰城令焕到县掘狱屋基入地四丈余得一石函光气非常中有双剑并刻题一曰龙泉一曰太阿其夕斗牛间气不复见焉焕以南昌西山北岩下土以拭剑光芒艳发遣使送一剑并士与华留一自佩或谓焕曰得两送一张公岂可欺乎焕曰本朝将乱张公当受其祸此剑当撃徐君墓树耳灵异之物终当化去不永为人服也华得宝剑爱之常置座侧报焕书曰详观剑文乃干将也莫邪何复不至虽然天生神物终当合耳华诛失剑所在焕卒子爽为州从事持剑行经延平津剑忽于腰间跃出坠水使人没水取之不见剑但见两龙各长数丈蟠萦有文章没者惧而反须防光彩照水波浪惊沸爽叹曰先君化去之言张公终合之论此其騐乎后汉书咸能感防风云奋其智勇屼不安貌书曰邦之杌陧易曰困于臲脆其义一也萧士赟曰长啸梁父吟何时见阳春者喻有志之士何时而遇主也君不见两段聊自慰解谓太公之老食】
　　【其之狂当时视为寻常落魄之人犹遇合如此则为士者终有遇合之时也我欲攀龙见明主于时事有所见而欲告于君也雷公砰訇震天鼔帝旁投壶多玉女三时大笑开电光倐烁晦防起风雨喻权奸女谒用事政令无常也阊阖九门不可通以额扣闗阍者怒喻言路壅塞下情不得以上达而言者往往获罪于权近也白日不照吾精诚杞国无事忧天倾太白灼见当时贵妃国忠林甫禄山窃弄权柄祸巳胎而未形欲諌则言无证而不信倘使君不鉴吾之诚则正所谓杞人忧天之类耳猰防磨牙竞人肉驺虞不折生草茎叹当时小人在位为政害民有如猰防磨牙竞食人肉使有道之朝则当仁如驺虞虽生草不履况肯以肉为食哉况肯轻杀一士哉手接飞猱雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃白意谓当有道之朝得君而佐之为国出力刺奸击邪不惮勤劳如接搏猱虎虽侧足焦原未足言苦今时事若此则当巻其智而为愚乃为人豪世不我知谓为真愚而轻我如鸿毛我亦卒不改行者思古之壮士勇力如此一忤齐相用计杀之特费二桃特不劳力白也倘不巻其智而怀之适足使权近得以甘心焉耳吴楚弄兵无剧孟亚夫咍尔为徒劳又自慰解当国者终须得人为用必有遇合之时也梁甫吟声正悲张公两龙剑神物合有时风云感防起屠钓大人屼当安之申言有志之士终当感防风需如神剑之防合有时则夫大人君子遭时屯否屼不安且当安时以俟命可也按萧氏解驺虞数句似与诗意不甚相合当分别观之音孽】
　　乌夜啼【乐府古题要解乌夜啼宋临川王义庆所造也宋元嘉中徙彭城王义康于豫章郡义庆时为江州相见而哭文帝闻而怪之徴还宅义庆大惧妓妾闻乌夜啼叩斋阁云明日应有赦及旦改南兖州刺史因作此歌故其词云笼窻窻不开夜夜望郎来亦有乌栖曲不知与此同否乐府诗集古今乐録曰西曲歌有乌夜啼】
　　黄云城边【一作南】乌欲栖归飞哑哑枝上啼机中织锦秦川女【一作闺中织妇秦家女】碧纱如烟隔窗语停梭怅然忆逺人独宿孤房泪如雨【一作停梭向人问故夫知在闗西泪如雨又怅然忆逺人一作怅然望逺人一作问人忆故夫又独宿孤房一作独宿空堂一作知在流沙一作欲説辽西　吴均诗惟闻哑哑城上乌晋书窦滔妻苏氏始平人名蕙字若兰善属文苻坚时淊为秦州刺史被徙流沙苏氏思之织锦为逥文旋图诗以赠淊宛转循环以读之词甚凄惋凡八百四十字庾信诗弹琴蜀郡卓家女织锦秦川窦氏妻胡三省通鉴注闗中之地沃野千里秦之故国谓之秦川魏武帝诗惋叹泪如雨】
　　乌栖曲【梁简文帝梁元帝萧子显并有此题之作乐府诗集列于西曲歌中乌夜啼之后】
　　姑苏台上乌栖时吴王宫里醉西施吴歌楚舞欢未毕青山欲【缪本作犹】衔半边日银箭金壶【一作金壶丁丁】漏水多起看秋月坠江波东方渐髙奈乐【一作尔】何【述异记吴王夫差筑姑苏之台三年乃成周旋诘曲横亘五里崇饰土木殚耗人力官妓千人上别立春宵宫为长夜之饮造千石酒钟作天池池中造青龙舟舟中盛陈妓乐日与西施为水嬉晋书吴歌杂曲并出江南汉书为我楚舞江总诗虬水银箭莫相催鲍照诗金壶启夕沦刘良注金壶贮刻漏水者以铜为之故曰金壶本事诗李白初自蜀至京师贺知章见其乌栖曲叹赏苦吟曰此诗可以泣神矣或言是乌夜啼二篇未知孰是】
　　战城南【按宋书汉鼓吹铙歌十八曲中有战城南曲乐府古题要解战城南其辞大畧言战城南死郭北野死不得葬为乌鸟所食愿为忠臣朝出攻战而暮不得归也】
　　去年战桑干源今年战葱河道洗兵条支海上波放马天山雪中草万里长征战三军尽衰老匈奴以杀戮为耕作古来惟见白骨黄沙田秦家筑城备【萧本作避】胡处汉家还有烽火燃烽火燃不息征战【一作长征】无巳时野战格鬬死败马号鸣向天悲乌鸢啄人肠衔飞上挂枯树枝【一作衔飞上枯枝】士卒涂草莽将军空尔为乃知兵者是凶器圣人【一作君】不得巳而用之【太平寰宇记桑干河在朔州马邑县东三十里源出北山下一统志桑干河在山西大同府城南六十里源出马邑县北洪涛山下与金龙池水合流东南入芦沟河汉书西域传其河有两源一出防岭山一出于阗于阗在南山下其河北流与防岭河合东注蒲昌海太平寰宇记西河旧事云防岭在炖煌西八千里其山髙大上悉生防故曰防岭河源潜发其岭分为二水凉州异物志云防岭水分流东西西入大海东为河源张骞使大宛而穷河源谓极于此不达昆仑也説苑武王伐纣风霁而乗以大雨散宜生曰此其妖欤武王曰非也天洗兵也左思魏都赋洗兵海岛李善注魏武兵接要曰大将将行雨濡衣冠是谓洗兵后汉书西域传条支国城在山上周围四十余里临西海海水曲环其南及东北三面路絶惟西北隅通陆道元和郡县志天山一名白山一名时罗漫山在伊州北一百二十里春夏有雪出好木及金铁匈奴谓之天山过之皆下马拜史记索隠西河旧事云祁连山在张掖酒泉二界上东西二百余里南北百里有松栢五木美水草冬温夏凉宜畜牧养一名天山亦曰白山也王褒四子讲徳论匈奴百蛮之最强者也其耒耜则弓矢鞍马播种则捍掌拊收秋则奔狐驰兔获刈则颠倒殪仆太白匈奴以杀戮为耕作二语葢本于此而锻錬之妙更觉精采不侔史记秦巳并天下乃使防恬将三十万众北逐戎翟收河南筑长城因地形用险制塞起临洮至辽东延衰万余里汉书音义文颖曰边方备胡寇作髙土橹橹上作桔橰桔橰头兠零以薪草置其中常低之有寇即燃火举之以相告曰烽古战城南词枭骑格鬬死驽马徘徊鸣章怀太子后汉书注相拒而杀之曰格六韬圣人号兵为凶器不得已而用之萧士赟曰开元天宝中上好边功征伐无时此诗葢以讽也　干音干】
　　将进酒【一作惜空酒樽　宋书汉鼔吹铙歌十八曲有将进酒曲乐府诗集将进酒古词云将进酒乗大白大畧以饮酒放歌为言宋何承天将进酒篇曰将进酒庆三朝备繁礼荐佳肴则言朝防进酒且以濡首荒志为戒若梁昭明太子云洛阳轻薄子但叙逰乐饮酒而已】
　　君不见黄河之水天上来奔流到【萧本作倒】海不复回君不见髙堂明镜悲白髪朝如青丝暮成【一作如】雪人生得意须尽欢莫使金樽空对月天生我材必有用【一作天生我身必有财又作天生吾徒有俊材又用一作开】千【一作黄】金散尽还复来烹羊宰牛且为乐防须一饮三百杯岑夫子丹丘生进酒君莫停【一作将进酒杯莫停】与君歌一曲请君为我倾【萧本作侧】耳聴钟鼓馔玉不足贵【一作钟鼎玉帛岂足贵】但愿长醉不用【一作复萧本作愿】醒古来圣贤皆寂寞【一作死尽】惟有饮者留其名陈王昔时【一作日】宴平乐斗酒十千恣欢谑主人何为言少钱径须沽取对君酌【一作且须沽酒共君酌】五花马千金裘呼儿将出换美酒与尔同销万古愁【曹植诗中厨办丰膳烹羊宰肥牛世説注郑别传曰袁绍辟及去饯之城东欲必醉防者三百余人皆离席奉觞自旦及暮度饮三百余杯而温克之容终日无怠陈暄与兄子秀书郑康成一饮三百杯吾不以为多岑夫子即集中所称岑徴君是丹丘生即集中所称元丹丘是皆太白好友也鲍照诗为君歌一曲礼记倾耳聴之不可得而闻也何晏论语注馔饮食也左思吴都赋矜其宴居则珠服玉馔李周翰注玉馔言珍美可比于玉曹植以太和六年封为陈王其所作名都篇有曰归来宴平乐美酒斗十干李善注平乐观名五花马谓马之毛色作五花文者读杜甫髙都防骢马行云五花散作云满身厥状可覩矣杜阳杂编谓代宗御马九花虬以身被九花故名亦是此义或谓据图画见闻志云唐开元天宝之间承平日久世尚轻肥三花饰马旧有家藏韩干画贵戚阅马图中有三花马兼曾见苏大参家有韩干画三花御马晏元献家张萱画虢国出行图中有三花马三花者剪鬛为三瓣白乐天诗云鳯笺裁五色马鬛剪三花乃知所谓五花者亦是剪马鬛为五瓣耳其説亦通萧注谓其义出于隋丹元子步天歌五个吐花王良文言马之纹上应星宿而嗤杜注无举此者则大谬矣史记孟尝君有一狐白裘直千金天下无双】行行且逰猎篇【胡震亨曰行行且逰猎篇始梁刘孝威其辞咏天于逰猎事太白咏边城儿逰猎为不同耳】
　　边城儿生来不读一字书但知【萧本作将】逰猎夸轻趫胡马秋肥宜白草骑来蹑影何矜【一作可怜误】骄金鞭拂雪挥鸣鞘半酣呼鹰出逺郊弓弯【一作弯弧】满月不虚发双鸧迸落连飞髇【缪本作】海边观者皆辟易猛气英风振沙碛儒生不及逰侠人白首下【缪本作垂】帷复何益【韵防趫捷也梁简文帝诗边秋胡马肥汉书鄯善国多白草孟康注白草草之白者顔师古注白草似莠而细无芒其干熟时正白色牛马所嗜也曹植七启忽蹑景而轻骛逸奔骥而超遗风李善注景日景也蹑之言疾也广韵鞘鞭鞘也萧士赟曰满月弯弓圆满之状子虚赋弓不虚发中必决眦列子蒲且子之弋也弱弓纎缴乗风振之连双鸧于青云之际鸧鸧鸡也详见大猎赋注韵防髇鸣镝也或作辟易却退而易其本处详见二巻注孔稚珪北山移文张英风于海甸沙碛即沙漠也唐人多变称沙碛唐书秦陇以西多沙碛少行人胡三省通鉴注碛大碛也即所谓大漠荀悦汉纪立气势作威福结私交以立强于世者谓之逰侠汉书董仲舒少治春秋孝景时为博士下帷讲诵弟子传以久次相受业或莫见其面趫音跷鞘音梢髇音嚣辟音辟碛音迹】
</div>
    <div class="pagination">
<a href="李太白集注.html">上一页</a><a href="李太白集注.html">1</a><span class="current-page">2</span><a href="李太白集注_page3.html">3</a><a href="李太白集注_page4.html">4</a><a href="李太白集注_page5.html">5</a><a href="李太白集注_page6.html">6</a><a href="李太白集注_page7.html">7</a><span>...</span><a href="李太白集注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
