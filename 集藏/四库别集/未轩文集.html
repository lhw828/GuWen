<!DOCTYPE html>
<html>
<head>
    <meta charset="UTF-8">
    <title>未轩文集 - 第 1 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>未轩文集 - 第 1 页/共 36 页</h1>
    <div class="content">未轩文集 明 黄仲昭
　　
　　
　　钦定四库全书
　　
　　集部六
　　
　　未轩文集
　　
　　别集类五
　　
　　明
　　
　　提要
　　
　　臣等谨案未轩文集十二巻明黄仲昭撰仲昭名潜以字行莆田人成化丙戌进士官至江西提学佥事是集为其门人刘节所编凡文六巻诗五巻词一巻而以诗文墓志铭附之仲昭官编修时与章懋庄■〈日上永下〉并以疏争元宵烟火诗廷杖谪官当时有翰林三君子之目后懋与■〈日上永下〉并以聚徒讲学为事而仲昭独刻意纪述八闽通志延平府志邵武府志南平县志兴化府志皆所编録故枫山定山之名满于天下仲昭几为所掩然三人气节相同居官清介相同文章质实亦略相同未可以仲昭笃志励行不作语録遂分优劣于其间也林瀚作仲昭墓志称其作为文章浑厚典重无艰深聱硗之语郑岳莆阳文献传亦称其有未轩集若干巻文词典雅今观其集虽尚沿当日平实之格而人品既髙自无鄙语颉颃于作者之间正不以坦易为嫌矣
　　
　　乾隆四十三年六月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　未轩文集巻一
　　
　　（明）黄仲昭 撰
　　
　　○奏疏
　　
　　谏元宵烟火诗疏（时任翰林院编修同编修章懋检讨庄■〈日上永下〉具）
　　
　　奏为培养圣徳事内阁遣郎中韩定持小揭帖到东阁及史馆分与太常寺卿兼翰林院侍读学士吴节等令各赋烟火等诗以为上元赏玩之具臣等各授一帖内开烟火花火等项面贴诗赞题目仍令照依旧诗格式拟述进呈及观旧式俱是玩好之物鄙亵之词甚非所以养圣心崇圣徳也臣等窃议以为此事必非陛下所为陛下以天纵之圣日新之学游心经术迈迹尧舜凡所举动必欲为法于天下可传于后世方即位之初首下温诏放田租絶贡献蠲逋负停不急之务与民息肩又开言路凡朝廷政治得失军民利病许诸人直言无隠天下忻然以为陛下应天心承祖徳而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐每歳常例也一闻廷臣之疏而随罢顷因灾异勑谕群臣同加修省凡此数事皆臣等目击耳闻未尝不拜手稽首称颂以为陛下从善如流改过不吝自禹汤以来未之有也在彼者既皆所不为则烟火之事臣等又决知陛下之不乐于此也今日之举或者两宫皇太后在上陛下欲极孝养奉其欢心非为一身娱乐之计然大孝在乎养志不可徒供耳目之玩好以为养也臣等伏覩两宫母后恭俭慈仁之徳着于天下坤仪贞静举天下之珍竒玩好皆不足以动其心岂以烟火为乐哉况今两广弗靖四川未宁辽东虽云告捷然敌情难测尚费区处不可置之度外北敌毛里孩包蔵启疆之心窥伺间隙犹当深虑江西湖广一旱数千里民不聊生其它灾伤处所尤未易悉举生灵嗷嗷张口待哺虽蒙优诏赈恤然公私匮乏计无所出可为寒心此正陛下宵旰焦劳不遑暇食两宫母后同忧天下之日臣等又知陛下之不暇为此也至如翰林之官以论思代言为职虽曰供奉文字然鄙俚不经之词岂宜进于君上若不取法圣贤而曲引宋祁蘓轼之教坊致语以为比是以三代而下之君望陛下而不以三代而上之君望陛下也臣等遭遇圣明发身黄甲叨与庶吉士之选陛下养之翰林教之诵习六经师法孔孟二年于兹矣近又授以今职感冒国恩夙夜惓惓相与戒饬惟恐曲学阿世无以补报于万一何敢为此鄙词上渎天聴以自取侮慢不敬之罪哉臣等又尝伏读宣宗章皇帝御制翰林院箴有曰启沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈于陛下之前且知其不可犹顺而为之是不忠也知不可为而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不聴非礼之声兢兢业业惟懐永图虽在纷华靡丽之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者众一惑于耳则凡侈靡之声皆乘间而入矣一惑于目则凡侈靡之色皆抵隙而进矣人心愈危则道心愈微天理人欲不容并立若曰上元之乐乃微事耳烟火之举乃细故耳此不足为圣明之累是殆不然书曰不矜细行终累大徳又曰不役耳目百度惟贞若于此一事厌常喜新之念兴则他日之甚于此者将无不至此圣徳修否之所系不可以为微事细故而不之谨也且漆器之作何损于徳而舜则止之旨酒之甘何害于事而禹则絶之露台之费不足为奢而汉文则已之彼圣贤之君何汲汲于是哉正以欲不可纵渐不可长故耳臣等伏愿陛下寛斧钺之诛采刍荛之语将此烟火等事一皆禁止不使接于耳目而移此视聴为文王之视民如伤为大舜之闻善若决江河省此冗费以活流离困苦之民赏征戍劳役之士则干戈可息灾旱可消百姓可以富庶四夷可以宾服亿千万年享太平无疆之休所谓先天下之忧而忧后天下之乐而乐则陛下之所以奉养两宫者其孝岂有大于此哉惟陛下深思而力行之不以臣等为沽矫不以臣言为迂阔使天下后世知大圣人之所作为出于寻常万万岂惟臣等之幸实宗社生灵之大幸也臣等昧死谨具本以闻
　　
　　乞恩养病疏（时任南京大理寺署左寺副事右评事）
　　
　　奏为乞恩养病事臣自歴任前职成化十一年正月内丁母忧回家本年十一月接丁父忧成化十四年二月服满未满之先得患伤寒转成劳疟具告本府节次拨医调治至成化十五年十一月内仅得痊可复恐过违限期随即起复于成化十六年三月到部臣切思禀赋素弱加以连年患病致成虚损五心烦热四肢倦怠目今勉强支持虽能歩履稍遇劳役即觉头目眩晕饮食减少调治累日不得复常臣之微躯多病如此虽图报之念未尝敢忘而蹇劣之姿岂堪鞭策若复叨縻廪禄不无妨废职事如蒙准奏伏乞圣明垂悯勑令该部容臣照例回家养病倘或异时调理平复即当赴部聴用期报圣恩于万一也臣干冒天威无任危惧战栗之至为此具本谨具奏闻
　　
　　乞恩致仕疏（时任江西按察司提学佥事）
　　
　　奏为乞恩休致事臣自歴任今职钦蒙圣旨赐以勑谕俾臣専理学政臣拜命以来夙夜兢惕思以奉宣徳意鼓舞英髦庶其有成以报圣恩万一第愧才学踈謭教导无术抵任迄今已余四载而于士风民俗未见丝毫之益窃伏惟念若不早求退休以避贤路则不惟上孤委任抑且下误后学在臣愚衷实所未安况臣禀赋素弱自少多病稍渉烦劳遂觉疲困自先帝龙飞之初叨窃一第食禄供职纔五六年而疾病纒绵竟无虚歳荷蒙先帝天地大恩俞臣之请放回养病几二十年稍获痊安所以不恤厚颜垂老一出者葢感念先帝厚恩思欲报之于陛下也今年已六十有一须髪颁白齿牙动揺精神气力渐不如昔虽欲勉强策励以求寸进势有不能臣于去歳已兴此念继闻有奏准事例通行天下考选生员此实臣之职业故未敢遽言其私今臣巡歴遵依考选在六七月间可以毕事庸敢冒昧陈请烦渎圣聴如蒙乞勑吏部别选有学行官员前来提督学政仍赦臣委任不效之罪放遣致仕虽余生残喘报称无阶倘犹生存尚当训诲子孙服膺圣化庶有以图报于后日也臣无任瞻天仰圣恳切愿望之至为此具本令义男赍捧谨奏
　　
　　进阶谢恩疏（弘治乙丑　诏进阶朝列大夫时致仕家居已十年矣疏今阙）
　　
　　○读古録
　　
　　读周易
　　
　　千载之下欲求圣人之言于千古之上此可以理求而不可以辞泥也夫载籍之中阙文误字者多矣求诸理则可以通其所不通泥其辞而于所不通者欲强通之亦何以得其义之所在耶易未济之六三曰未济征凶利涉大川程子传之云三以阴柔不中正之才而居险不足以济征所以凶也然未济有可济之道险终有出险之理上有阳刚之应若能涉险而徃从之则济矣故利涉大川也其言固不为无理吾窃意其终费辞说也朱子疑其有阙文当为不利渉大川可谓深得周公之意矣葢周公之意谓三居险之极而阴柔失位才不足以济险故征则凶而不利涉大川也若曰未济征凶利涉大川则文义有相背者矣或曰他书火于秦故多阙误易以卜筮得免而亦言有阙误何也曰系辞论乾坤为易之门朱子于章内固言其有阙文疑字矣然则以易为未经泰火而无阙误者不亦固哉
　　
　　读尚书
　　
　　文章之髙下系乎气运之升降观于书可见矣夫五经莫古于书所以纪唐虞三代致治之道也然其间已不能无升降焉亦可以观世变矣或曰孔子删书断自唐虞二典三谟唐虞之书也宜其最古矣然观其文平易明白反不若商周多佶屈聱牙者何耶曰不然唐虞之世气运方隆以尧舜为君以禹皋陶稷契为臣相与都俞吁咈于庙堂之上者浑然泰和之治故典谟之文明白正大万世不能及也降及夏商周气运已不及唐虞之隆而其所以致治者视唐虞亦不能无异也故其发于誓命训诰者虽皆一时贤圣之君所述然其语至有佶屈聱牙而不可觧者亦文之变也及夫周室东迁气运陵迟极矣故文侯之命萎薾不振费誓秦誓亦犹黍离降为国风矣其文章何如耶吾故曰文章之髙下系乎气运之升降观于书可见矣或曰若是则平易者果为书之最古而佶屈聱牙者反有所不逮欤曰孔子讲道于洙泗其与羣弟子相答问者皆平易明白至其论文章亦惟曰辞达而已矣然则书之最古者果在于彼耶在于此耶
　　
　　读毛诗
　　
　　自武王有天下诗之作于周者皆谓之雅及平王东迁诗之作于周者则降而为风果其诗之自降耶抑夫子删诗而降之耶谓其自降则平王虽东迁而天子之名犹在其诗固不得谓之风谓夫子降之则夫子修春秋常以尊周为义今而删诗乃降之使下同于列国不亦自相矛盾耶噫是亦足以验世道之升降矣周之世道莫升于武王有天下之后莫降于平王东迁之时世道有升降则诗随之而为升降者理也亦势也是故周之盛时成王为天子周公相之朝廷制作大备故其诗之见于小雅者则为燕飨之乐其见于大雅者则为会朝之乐受厘陈戒之词或欢忻和悦以尽羣下之情或恭敬斋庄以发先王之徳蔼然雍熈泰和之气象焉及周之衰平王东迁朝廷已无制作其诗之见于国中者不过闵宗周之顚覆伤行役之劳苦述其乱离之忧淫奔之情甚至忘申侯杀父之雠反为之戍守致民之怨而形于诗焉果有如小雅之欢忻和悦者欤果有如大雅之恭敬斋庄者欤其诗既无二雅之事则亦民俗歌謡之词与列国等耳夫子葢亦因其诗之自降是以从而降之也虽然平王之诗与二雅之正者固大有间矣然尚为天子之诗以之而附于变雅可也何一降而遂为风耶盖雅之变者其政事虽不及于正雅而其声则有合焉若平王之诗其体固列国之风也夫子亦安得而私之哉
　　
　　读春秋
　　
　　春秋之书惟因当时行事之实而纪载之付是非善恶之公论于后世初未尝有意褒贬于其间而褒贬自着说者往往以一言一字而求圣人之微意则凿矣秦穆公伐晋取王官及郊春秋书之曰秦人伐晋晋襄公报王官之役春秋书之曰晋侯伐秦说者曰晋人三败秦师穆公报之乃常情耳圣人则贬而称人秦取王官及郊未至结怨如晋师之甚也襄公又报之于常情过矣圣人不讥而称爵葢以常情待晋襄而以王事责秦穆耳吾恐圣人褒贬不如是之委曲迁就也夫天下之至严莫如春秋所以定是非善恶以垂法于万世者也使圣人果以常情待晋襄则必当书人以着其过果以王事责秦穆则必当书爵而明示其所责之实然后明白正大而可以垂万世之法也若以晋襄为不足责而书爵秦穆则责以王事而书人则圣人于春秋褒而称爵贬而称人者多矣其与是果何所别乎晋襄又尝伐卫春秋亦书爵及卫成公伐晋春秋亦书人其书法葢不异也说者乃谓襄公克纉文公之业首能威服诸侯书爵贵之也伯主声罪致讨成公不自反其罪乃称兵报伐书人罪之也夫书法一也而褒贬之不同如此安在其为天下之至严也窃恐其不足示法而适以滋人之惑矣果圣人意耶难者曰然则何为或书爵或书人耶曰孟子曰晋之乘楚之梼杌鲁之春秋一也其事则齐桓晋文其文则史以是推之则其所以或书爵或书人者未必非鲁史之旧文也难者又曰圣人既未尝有所褒贬则何以定是非善恶以垂法耶曰圣人因其实而着之而其是非善恶自不能掩也亦奚待屑屑于一言一字之间而后褒贬为可见哉故吾尝言春秋犹化工也化工之生物未尝有意使之为洪为纎为髙为下也然因物赋形而洪者纎者髙者下者莫不自形自色于天地之间焉然则欲知圣人作春秋之意当于化工之生物求之
　　
　　读东坡足栁公权联句
　　
　　昔孟子于梁惠王沼上之乐则曰与民偕乐于齐宣王雪宫之乐则曰乐以天下古之君子于人君之乐必欲其公于民而不欲其私于已也观唐文宗与桺公权联句帝之言固惟知私其乐于已而公权之言亦不能引之使公于民也东坡讥其失而为足之可谓深得孟子之意矣视公权之言其髙下广狭奚翅天渊哉虽然公权因穆宗论书法则以笔谏文宗尝服澣濯之衣群臣皆贺公权独言人主当进贤退不肖纳谏诤明赏罚服澣濯之衣于治道无益郭旼献二女于帝得领邠寜公权反复讽諌帝卒归其女于旼其忠益多类此则公权亦一代之贤臣也予恐观者以一言葢一人故并述之
　　
　　读西汉书
　　
　　班氏着西汉书凡律厯礼乐刑法食货郊祀天文五行地理沟洫艺文莫不有志一代之制度可以一览而悉矣独于兵无志而于刑志附焉葢混兵刑而为一也夫兵所以御侮而刑所以弼教其实非一事也班氏混而一之此岂至当之论哉制度之备莫过于周周礼一书所以载周之制度也观其既设司马以掌兵复设司冦以掌刑则兵之与刑不可无别也明矣呜呼此汉书所以不及于周礼也欤
　　
　　项羽围汉荥阳髙帝请和亚父劝羽急攻羽因四面击之将军纪信曰事急矣臣请诳楚可以间出于是乘王车黄屋左纛曰食尽汉王降楚楚皆呼万歳之城东观以故髙帝得与数十骑出西门遁羽见信问汉王安在曰已出去矣遂烧杀信夫髙帝不死于荥阳者大抵皆信力也信真可谓忠于所事者矣其视世之食君之禄临患难輙揺尾乞怜以茍全其生者不犹■〈氏鸟〉鸮之于鳯凰耶奈何髙帝既定天下论功行赏絶无褒崇之典以及于信髙帝真少恩哉班氏着汉书凡汉之臣皆为之立传而独于信缺焉其何以为人臣之忠于所事者劝耶
　　
　　读欧阳集
　　
　　欧阳文忠公平日行已立朝光明正大槩可于文章见之不容妄置喙于其间矣然予尝读其文而有所感焉公立朝时于王安石吕惠卿皆尝有所论荐其于安石则称其徳行文学为众所推守道安贫刚而不屈宜置之于台谏其于惠卿则称其才识明敏文艺优长好古饬躬为人端雅宜置之于馆阁夷考其行安石学术不纯于道絶无所见其设心措事无一不入于邪又自以为是而穿凿附会以文之则其不得为君子彰彰明矣惠卿専事脂韦阿附权宠又小人之尤者也及其相继得政则皆以奸邪误国视公之所论荐者不啻薫莸氷炭之不相合予于是有以见夫小人惑人之深虽光明正大之士有不能免也夫以光明正大如公者尚为其所惑如此况未能如公者耶呜呼后世有志于为国荐贤者可不慎哉
　　
　　读东坡集
　　
　　予读蘓文忠公之文见其深言申韩杨墨佛老之害信其为辟异端者也及读其记四菩萨阁有云浮屠人惟简教轼为先君舍施必所甚爱与所不忍者轼用其言思先君之所甚爱轼所不忍舍者莫若唐吴道子所画四菩萨故遂以与简又助钱为阁以蔵之且画先君像其上予于是又不能无惑焉世俗信浮屠诳诱于其亲之丧或饭僧供佛或写经造像或修建■〈土答〉庙以资冥福公以是舍于浮屠不几于世俗之所惑者耶自邪说横流壊人心术天下滔滔信奉之甚者至于倾家破产而后已先儒力与之辩犹莫能胜譬若以一杯水救一车薪之火也公平生以辟异端为志而其所为乃若此以是而求胜之是犹束缊灌膏以救火几何其不至于以身而为烬也耶然公之用心必未至如世俗所惑之甚予恐其流弊将必至此又恐俗儒之惑于异端者以公为口实故极言之抑亦春秋责偹贤者之意也
　　
　　读荆公集
　　
　　宋神宗尝问王荆公以本朝所以享国百年天下无事之故公上疏对之其大槩云国家累圣相继仰畏天俯畏人寛仁恭俭忠恕诚悫此所以天下无事过于百年惟陛下留神则亦天下之福也当时神宗鋭志为治挈天下付之于公而惟言是聴使公常能以是数者而辅之则天津之杜鹃未必不与岐山之凤凰同为太平之瑞也奈何入相未几举祖宗百年之法而尽变之汲汲以财利兵革为先务引用凶邪排摈忠直躁廹强戾阴贼巧诈甚至谓祖宗不足法天变不足畏人言不足恤天下之人嚣然丧其乐生之心卒之羣奸肆虐流毒海内至于崇宣之际而祸乱极矣视向者对神宗之言略无毫髪肖似何言行相去之逺如此耶孔子曰有言者不必有徳信夫公平生文章髙一世大抵与其行事心术多不类予姑即其尤相背驰者言之以见观人者不可遽因其言而信其行也
　　
　　○书
　　
　　寓邵武寄京邸示侄孙希武孙希英书
　　
　　未轩居士书与侄孙希武并孙希英我今春为夏太守恳请固辞弗获遂于三月初至邵武四月十一日有传録会试中第姓名至者得知汝兄弟幸获聨登上焉而有以昭先徳下焉而有以显门户老懐为之一慰浣也邵武地甚僻京师及故乡音信俱不易得直至六月半始得廷试之信及七月尽间得家书又知希武得入翰林院为庶吉士希英观政何衙门至今尚未知也吾家自御史公而下世有徳善其逺者吾不得而详自吾祖检讨公及吾父知县公所居官虽不同而皆勤慎清白以不沗厥职居家孝顺友恭居乡忠信谦和处宗族姻党周贫恤患务尽其力之所能为而吾父知束鹿惠政之及于民者尤多故其生也人重之殁也人哀之无有怨恶之者吾兄及吾所以得发身科甲荷国宠光者何莫而非祖父余庆之所及乎吾兄不幸蚤世而吾弗克肖似仅止于此故其余庆又锺汝兄弟以有今日汝兄弟可不夙兴夜寐而思所以迓承之哉继自今尚勉强学问明义理以应务攻文辞以润身慎言语择交游端趋向务置其身于无过之地至于官之崇卑禄之厚薄则一聴于命而顺受之庶可以承藉祖宗之余庆而永长弗替彼世有营营逐逐俯仰于人以求速化间有得之者非人之能与我也盖亦吾之命所当得者耳然一生名节因之丧败况求之而不得者何限耶吾生平守此虽爵秩之华要不如人享受之丰阜不如人然随事排遣颇觉胸中无大系累此最是吾平生受用得力处故特以告汝兄弟兾相与勉之以就逺业以増光吾祖宗以益大吾门户也我此间所修书尚未就绪计未得还莆家中自六月初旬以后至今未有书信闻自莆来者说吾家老幼俱安好但今年早稻已薄収五六月间又亢旱冬禾多稿死吾家连年田土所入不足以卒歳旧债未尽偿而新债又渐堆积若更遇荒歉不知将来何以为计也东畦叔不知何时抵京选期不知的在何时我在福州尝録老叔公墓铭一通托景大叔方二兄乃子转寄不知曽接否可为我一问讯人便附书以告我也
　　
　　未轩文集巻一
　　
　　●钦定四库全书
　　
　　未轩文集巻二
　　
　　（明）黄仲昭 撰
　　
　　○序
</div>
    <div class="pagination">
<span class="current-page">1</span><a href="未轩文集_page2.html">2</a><a href="未轩文集_page3.html">3</a><a href="未轩文集_page4.html">4</a><a href="未轩文集_page5.html">5</a><a href="未轩文集_page6.html">6</a><span>...</span><a href="未轩文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
