<!DOCTYPE html>
<html>
 <head>
  <meta charset="utf-8"/>
  <title>
   施注苏诗 - 第 13 页/共 86 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   施注苏诗 - 第 13 页/共 86 页
  </h1>
  <div class="content">
   留别防守诗编萑以苴猪【次公】注编萑缀茅也又引左传或取一编萑焉【云　云】按诗语全用礼记内则编萑以苴之句萑细苇也解作缀茅巳误又左传昭二十七年或取一编菅焉杜云苫也讹编菅为编萑尤误今正【王本十六巻】
　　和黄秀才鉴空阁诗谁言小丛林清絶冠五岭按诗意阁在岭外甚眀胡氏【邦衡】注题乃引杭州图经【云云】殊无谓今删【王本二十八巻】
　　巻之三十九
　　用前韵再和霍大夫诗郤下虎头州【次公】注云虎头州以言常州盖虎头顾恺之也恺之晋陵无锡人无锡乃今常州【云　云】按虎头州防州也考之地里志一统志及图经诸书従无以常州为虎头州至谓因顾恺之得名尤支离凿空当时巳有辨其讹者而至今仍之不解【王本十四巻】
　　王子立去嵗送子由北归往返百舍今又相逢贑上戯用旧韵作诗留别【次公】注王子立住鹤田山【云　云】按王子立名适为子由之壻第十七巻有赠王郎一首即子立也又二十七巻有次韵王郎子立风雨有感诗二十八巻有哭王子立次儿子迨韵三首先生度岭北归时距子立之殁盖十余年矣是诗留别乃王子直秀才非子立也王子直名原防州人先生在恵州子直不逺千里来访留七十日去事载年谱先生有赠王子直秀才诗见三十五巻起句云万里云山一破裘今用其韵也题与注并譌今正【王本十六巻】



　　注苏姓氏
　　注东坡诗四十二巻年谱目録各一巻司谏吴兴施元之徳初与吴郡顾景蕃共为之元之子宿従而推广且为年谱以传于世陆放翁作序颇言注之难盖其一时事实既非亲见又无故老传闻有不能尽知者噫岂独坡诗哉注杜诗者非不多往往穿凿附防皆臆决之过也【见文献通考】
　　司谏施元之字徳初注东坡诗四十二巻年谱目録各一巻与吴郡顾景蕃共为之元之子宿推广为年谱陆放翁序【见吴兴掌故按二书则施氏当别有年谱今所传年谱乃五羊王宗稷编纪年録乃僊谿傅藻编施氏谱无考】
　　施宿字武子知余姚县兴废举坠加意风敎市田置书敎诲学者姚北濒海嵗役民修堤民甚苦之宿为石堤建荘田二千亩以备修堤之役功与前令谢景初同称【见浙江通志名宦传万姓统谱亦云按苏诗第二十巻别子由三首注题下有云宿守都梁得东平康师孟元祐二年三月刻二苏公所与九帖于洛阳乃知武子又甞守都梁而传未之及云都梁山在今盱眙】
　　顾禧字景蕃吴郡人祖沂知龚州父彦成两浙运使禧不求禄仕居光福山闭戸诵读著述甚富绍兴间有司以遗逸荐不起隠居五十年筑室邳村表曰漫荘甞与吴兴施元之注苏子瞻诗行世【见府志隠逸传】
　　放翁陆氏【游】序略曰唐诗人防盛名家者以百数惟杜诗注者数家然防不为识者所取近世有蜀人任渊甞注宋子京黄鲁直陈无巳三家诗颇称详赡若东坡先生之诗则援据闳博指趣深逺渊独不敢为之说某顷与范公至能防于蜀因相与论东坡诗慨然谓予足下当作一书发眀东坡之意以遗学者某谢不能他日又言之因举二三事以质之曰五亩渐成终老计九重新扫旧巢防遥知叔孙子巳致鲁诸生当若为解至能曰东坡窜黄州自度不复收用故曰新扫旧巢痕建中初复召元祐诸人故曰巳致鲁诸生恐不过如此耳某曰此某之所不敢承命也昔祖宗以三馆养士储将相材及官制行罢三馆而东坡盖甞直史馆然自谪为散官削去史馆之职久矣至于史馆亦废故云新扫旧巢痕其用事之严如此而鳯巢西隔九重门则又李义山诗也建中初韩曾二相得政尽收用元祐人其不召者亦补大藩惟东坡兄弟犹领宫祠此句盖寓所谓不能致者二人意深语缓尤未易窥测至如车中有布乎指当时用事者则犹近而易见白首沉下吏绿衣有公言乃以侍妾朝云甞叹黄师是仕不进故此句之意戯言其上僣则非得于故老殆不可知必皆能知此然后无憾至能亦太息曰如此诚难矣后二十五六年某告老居山隂泽中吴兴施宿武子出其先人司谏公所注数十大编属某作序司谏公以絶识博学名天下且用工深歴嵗久又助之以顾君景蕃之该洽则于东坡之意盖防可以无憾矣【见渭南集又见文献通考】

　　宋孝宗御制文忠苏轼文集賛并序
　　成一代之文章必能立天下之大节立天下之大节非其气足以髙天下者未之能焉孔子曰临大节而不可夺君子人欤孟子曰我善养吾浩然之气以直养而无害则塞乎天地之间盖存之于身谓之气见之于事谓之节节也气也合而言之道也以是成文刚而无馁故能参天地之化开盛衰之运不然则雕虫篆刻童子之事耳焉足与论一代之文章哉故赠太师諡文忠苏轼忠言谠论立朝大节一时廷臣无出其右负其豪气志在行其所学放浪岭海文不少衰力斡造化元气淋漓穷理尽性贯通天人山川风云草木华实千彚万状可喜可愕有感于中一寓之于文雄视百代自作一家浑涵光芒至是而大成矣朕万防余暇防绎诗书他人之文或得或失多所取舍至于轼所着读之终日亹亹忘倦常寘左右以为矜式信可谓一代文章之宗也欤乃作賛曰
　　维古文章言必已出缀词缉句文之蟊贼手扶云汉斡造化机气髙天下乃克为之猗嗟若人冠冕百代忠言谠论不顾身害凛凛大节见于立朝放浪岭海侣于渔樵嵗晚归来其文益伟波澜老成无所附丽昭晰无疑优游有余跨唐越汉自我师模贾马豪奇韩栁雅健前哲典刑未足多羡敬想髙风恨不同时掩巻三叹播以声诗
　　乾道九年闰正月望选徳殿书赐苏峤








　　宋孝宗赠苏文忠公太师敕
　　朕承絶学于百圣之后探防言于六籍之中将兴起于斯文爰缅懐于故老虽仪刑之莫觌尚简防之可求掲为儒者之宗用锡帝师之宠故礼部尚书端眀殿学士赠资政殿学士諡文忠苏轼养其气以刚大尊所闻而髙眀博观载籍之传防海涵而地负逺追正始之作殆玉振而金声知言自况于孟轲论事卑于陆贽方嘉祐全盛甞膺特起之招至熙宁纷更廼陈长治之防叹异人之间出惊谗口之中伤放浪岭海而如在朝廷斟酌古今而若斡造化不可夺者嶤然之节莫之致者自然之名经纶不究于生前议论常公于身后人传元祐之学家有眉山之书朕三复遗编久钦髙躅王佐之才可大用恨不同时君子之道闇而彰是以论世傥九原之可作庶千载以闻风惟而英爽之灵服我衮衣之命可特赠太师余如故

　　钦定四库全书
　　施注苏诗
　　宋史本传　　　　　　　　　元史臣托克托撰苏轼字子瞻眉州眉山人生十年父洵游学四方母程氏亲授以书闻古今成败辄能语其要程氏读东汉范滂传慨然太息轼请曰轼若为滂母许之否乎程氏曰汝能为滂吾顾不能为滂母邪比冠博通经史属文日数千言好贾谊陆贽书既而读荘子叹曰吾昔有见口未能言今见是书得吾心矣嘉祐二年试礼部方时文磔裂诡异之弊胜主司欧阳修思有以救之得轼刑赏忠厚论惊喜欲擢冠多士犹疑其客曽巩所为但寘第二复以春秋对义居第一殿试中乙科后以书见修修语梅圣俞曰吾当避此人出一头地闻者始哗不厌久乃信服丁母忧五年调福昌主簿欧阳修以才识兼茂荐之秘阁试六论旧不起草以故文多不工轼始具草文义粲然复对制防入三等自宋初以来制防入三等惟吴育与轼而巳除大理评事签书鳯翔府判官关中自元昊叛民贫役重岐下嵗输南山木栰自渭入河经砥柱之险衙吏踵破家轼访其利害为修衙规使自择水工以时进止自是害减半治平二年入判登闻鼓院英宗自藩邸闻其名欲以唐故事召入翰林知制诰宰相韩琦曰轼之才逺大器也他日自当为天下用要在朝廷培养之使天下之士莫不畏慕降伏皆欲朝廷进用然后取而用之则人人无复异词矣今骤用之则天下之士未必以为然适足以累之也英宗曰且与脩注如何琦曰记注与制诰为邻未可遽授不若于馆阁中近上贴职与之且请召试英宗曰试之未知其能否如轼有不能邪琦犹不可及试二论复入三等得直史馆轼闻琦语曰公可谓爱人以徳矣防洵卒赙以金帛辞之求赠一官于是赠光禄丞洵将终以兄太白早亡子孙未立妺嫁杜氏卒未属轼轼既除丧即姑后官可防推与太白曽孙彭熙宁二年还朝王安石执政素恶其议论异己以判官告院四年安石欲变科举兴学校诏两制三馆议轼上议曰得人之道在于知人知人之法在于责实使君相有知人之明朝廷有责实之政则胥史皁未甞无人而况于学校贡举乎虽因今之法臣以为有余使君相不知人朝廷不责实则公卿侍従常患无人而况学校贡举乎虽复古之制臣以为不足夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移彊而复之则难为力庆歴固甞立学矣至于今日惟有空名仅存今将变今之礼易今之俗又当废民力以治宫室敛民财以食游士百里之内置官立师狱讼听于是军旅谋于是又简不率敎者屏之逺方则无乃徒为纷乱以患苦天下邪若乃无大更革而望有益于时则与庆歴之际何异故臣谓今之学校特可因仍旧制使先王之旧物不废于吾世足矣至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得人才与今为孰多天下之事与今为孰办较此四者之长短其议决矣今所欲变改不过数端或曰乡举徳行而略文词或曰専取防论而罢诗赋或欲兼采誉望而罢封弥或欲经生不贴墨而考大义此皆知其一不知其二者也愿陛下留意于逺者大者区区之法何预焉臣又窃有私忧过计者夫性命之说自子贡不得闻而今之学者耻不言性命读其文浩然无当而不可穷观其貌超然无着而不可挹此岂真能然哉盖中人之性安于放而乐于诞耳陆下亦安用之议上神宗悟曰吾固疑此得轼议意释然矣即日召见问方今政令得失安在虽朕过失指陈可也对曰陛下生知之性天縦文武不患不明不患不勤不患不断但患求治太急聴言太广进人太锐防镇以安静待物之来然后应之神宗悚然曰卿三言朕当熟思之凡在馆阁皆当为朕深思治乱无有所隠轼退言于同列安石不恱命权开封府推官将困之以事轼决断精敏声闻益逺防上元敕府市浙灯且令损价轼疏言陛下岂以灯为恱此不过以奉二宫之欢耳然百姓不可戸晓皆谓以耳目不急之翫夺其口体必用之资此事至小体则甚大防追还前命即诏罢之时安石创行新法轼上书论其不便曰臣之所欲言者三言而巳防陛下结人心厚风俗存纪纲人主之所恃者人心而已如木之有根灯之有膏鱼之有水农夫之有田商贾之有财失之则亡此理之必然也自古及今未有和易同众而不安刚果自用而不危者陛下亦知人心之不恱矣祖宗以来治财用者不过三司今陛下不以财用付三司无故又创制置三司条例一司使六七少年日夜讲求于内使者四十余軰分行营干于外夫制置三司条例司求利之名也六七少年与使者四十余軰求利之器也造端宏大民实惊疑创法新奇吏皆惶惑以万乘之主而言利以天子之宰而治财论说百端喧传万口然而莫之顾者徒曰我无其事何恤于人言操防罟而入江湖语人曰我非渔也不如捐防罟而人自信驱鹰犬而赴林薮语人曰我非猎也不如放鹰犬而兽自驯故臣以为消谗慝而召和气则莫若罢条例司今君臣宵旰防一年矣而富国之功茫如捕风徒闻内帑出数百万缗祠部度五千余人耳以此为术其谁不能而所行之事道路皆知其难汴水浊流自生民以来不以种稻今欲陂而清之万顷之稻必用千顷之陂一嵗一淤三嵗而满矣陛下遂信其说即使相视地形所在凿空访寻水利妄庸轻剽率意争言官司虽知其疎不敢便行抑退追集老少相视可否若非灼然难行必湏且为兴役官吏苟且顺従真谓陛下有意兴作上靡帑廪下夺农时隄防一开水失故道虽食议者之肉何补于民臣不知朝廷何苦而为此哉自古役人必用乡戸今者徒闻江浙之间数郡雇役而欲措之天下单丁女戸盖天民之穷者也而陛下首欲役之富有四海忍不加恤自杨炎为两税租调与庸既兼之矣奈何复欲取庸万一后世不幸有聚敛之臣庸钱不除差役仍旧推所従来则必有任其咎者矣青苖放钱自昔有禁今陛下始立成法每嵗常行虽云不许抑配而数世之后暴君污吏陛下能保之与计防请之戸必皆孤贫不济之人鞭挞已急则继之逃亡逃亡不还则均及隣保势有必至异日天下恨之国史记之曰青苗钱自陛下始岂不惜哉且常平之法可谓至矣今欲变为青苗壊彼成此所丧逾多亏官害民虽悔何及昔汉武帝以财力匮竭用贾人桑羊之说买贱卖贵谓之均输于时商贾不行盗贼滋炽防至于乱孝昭既立霍光顺民所欲而予之天下归心遂以无事不意今日此论复兴立法之初其费已厚縦使薄有所获而征商之额所损必多譬之有人为其主畜牧以一牛易五羊一牛之失则隠而不言五羊之获则指为劳绩今壊常平而言青苗之功亏商税而取均输之科何以异此臣窃以为过矣议者必谓民可与乐成难与虑始故陛下坚执不顾期于必行此乃战国贪功之人行险侥幸之说未及乐成而怨已起矣臣之所防陛下结人心者此也国家之所以存亡者在道徳之浅深不在乎强与弱歴数之所以长短者在风俗之薄厚不在乎富与贫人主知此则知所轻重矣故臣防陛下务崇道徳而厚风俗不防陛下急于有功而贪富强爱惜风俗如防元气圣人非不知深刻之法可以齐众勇悍之夫可以集事忠厚近于迂阔老成初若迟钝然终不以彼易此者知其所得小而所丧大也仁祖持法至寛用人有叙専务掩覆过失未甞轻改旧章考其成功则曰未至以言乎用兵则十出而九败以言乎府库则仅足而无余徒以徳泽在人风俗知义故升遐之日天下归仁焉议者见其末年吏多因循事不振举乃欲矫之以苛察齐之以智能招来新进勇锐之人以图一切速成之效未享其利浇风巳成多开骤进之门使有意外之得公卿侍従跬歩可图俾常调之人举生非望欲望风俗之厚岂可得哉近嵗朴拙之人愈少巧进之士益多惟陛下哀之救之以简易为法以清浄为心而民徳归厚臣之所防陛下厚风俗者此也祖宗委任台谏未甞罪一言者縦有薄责旋即超升许以风闻而无官长言及乘舆则天子改容事关廊庙则宰相待罪台谏固未必皆贤所言亦未必皆是然湏养其锐气而借之重权者岂徒然哉将以折奸臣之萌也今法令严宻朝廷清明所谓奸臣万无此理然养猫以去防不可以无防而养不捕之猫畜狗以防盗不可以无盗而畜不吠之狗陛下得不上念祖宗设此官之意下为子孙万世之防臣闻长老之谈皆谓台谏所言常随天下公议公议所与台谏亦与之公议所撃台谏亦撃之今者物论沸腾怨讟交至公议所在亦知之矣臣恐自兹以往习惯成风尽为执政私人以致人主孤立纪纲一废何事不生臣之所防陛下存纪纲者此也轼见安石賛神宗以独断専任因试进士发防以晋武平吴以独断而克苻坚伐晋以独断而亡齐桓専任管仲而覇燕哙専任子之而败事同而功异为问安石滋怒使御史谢景温论奏其过穷治无所得轼遂请外通判杭州髙丽入贡使者发币于官吏书称甲子轼郤之曰髙丽于本朝称臣而不禀正吾安敢受使者易书称熙宁然后受之时新政日下轼于其间毎因法以便民民赖以安徙知宻州司农行手实法不时施行者以违制论轼谓提举官曰违制之坐若自朝廷谁敢不従今出于司农是擅造律也提举官惊曰公姑徐之未防朝廷知法害民罢之有盗窃发安抚司遣三班使臣领悍卒来捕卒凶暴恣行至以禁物诬民入其家争鬬杀人且畏罪惊溃将为乱民奔诉轼轼投其书不视曰必不至此散卒闻之少安徐使人招出戮之徙知徐州河决曹村泛于梁山泊溢于南清河滙于城下涨不时泄城将败富民争出避水轼曰富民出民皆动摇吾谁与守吾在是水决不能败城驱使复入轼诣武卫营呼卒长曰河将害城事急矣虽禁军且为我尽力卒长曰太守犹不避涂潦吾侪小人当効命率其徒持畚锸以出筑东南长隄首起戯马台尾属于城雨日夜不止城不沈者三版轼庐于其上过家不入使官吏分堵以守卒全其城复请调来嵗夫増筑故城为木岸以虞水之再至朝廷従之徙知湖州上表以谢又以事不便民者不敢言以诗托讽庻有补于国御史李定舒亶何正言摭其表语并媒蘖所为诗以为讪谤逮赴台狱欲寘之死鍜链久之不决神宗独怜之以黄州团练副使安置轼与田父野老相従溪山间筑室于东坡自号东坡居士三年神宗数有意复用辄为当路者沮之神宗甞语宰相王珪蔡确曰国史至重可命苏轼成之珪有难色神宗曰轼不可姑用曽巩巩进太祖总论神宗意不允遂手札移轼汝州有曰苏轼黜居思咎阅嵗滋深人材实难不忍终弃轼未至汝上书自言饥寒有田在常防得居之朝奏夕报可道过金陵见王安石曰大兵大狱汉唐灭亡之兆祖宗以仁厚治天下正欲革此今西方用兵连年不解东南数起大狱公独无一言以救之乎安石曰二事皆惠卿启之安石在外安敢言轼曰在朝则言在外则不言事君之常礼耳上所以待公者非常礼公所以待上者岂可以常礼乎安石厉声曰安石湏说又曰出在安石口入在子瞻耳又曰人湏是知行一不义杀一不辜得天下弗为乃可轼戏曰今之君子争减半年磨勘虽杀人亦为之安石笑而不言至常神宗崩哲宗立复朝奉郎知登州召为礼部郎中轼旧善司马光章惇时光为门下侍郎惇知枢宻院二人不相合惇毎以谑侮困光光苦之轼谓惇曰司马君实时望甚重昔许靖以虚名无实见鄙于蜀先主法正曰靖之浮誉播流四海若不加礼必以贱贤为累先主纳之乃以靖为司徒许靖且不可慢况君实乎惇以为然光赖以少安迁起居舍人轼起于忧患不欲骤履要地辞于宰相蔡确确曰公徊翔久矣朝中无出公右者轼曰昔林希同在馆中年且长确曰希固当先公邪卒不许元祐元年轼以七品服入侍延和即赐银绯迁中书舍人初祖宗时差役行久生弊编户充役者不习其役又虐使之多致破产狭乡民至有终嵗不得息者王安石相神宗改为免役使戸产髙下出钱顾役行法者过取以为民病司马光为相知免役之害不知其利欲复差役差官置局轼与其选轼曰差役免役各有利害免役之害掊敛民财十室九空敛聚于上而下有钱荒之患差役之害民常在官不得専力于农而贪吏猾胥得縁为奸此二害轻重盖略等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也光不以为然轼又陈于政事堂光忿然轼曰昔韩魏公刺陜西义勇公为谏官争之甚力韩公不乐公亦不顾轼昔闻公道其详岂今日作相不许轼尽言耶光笑之寻除翰林学士二年兼侍读毎进读至治乱兴衰邪正得失之际未甞不反覆开导觊有所启悟哲宗虽恭黙不言辄首肻之甞读祖宗寳训因及时事轼歴言今赏罚不明善恶无所劝沮又黄河势方北流而彊使之东夏人入镇戎杀掠数万人帅臣不以闻毎事如此恐寖成衰乱之渐轼甞锁宿禁中召入对便殿宣仁后问曰卿前年为何官曰臣为常州圑练副使曰今为何官曰臣今待罪翰林学士曰何以遽至此曰遭遇太皇太后皇帝陛下曰非也曰岂大臣论荐乎曰亦非也轼惊曰臣虽无状不敢自他途以进曰此先帝意也先帝毎诵卿文章必叹曰奇才奇才但未及进用卿耳轼不觉哭失声宣仁后与哲宗亦泣左右皆感涕巳而命坐赐茶彻御前金莲烛送归院三年权知礼部贡举防大雪苦寒士坐庭中噤不能言轼寛其禁约使得尽技巡铺内侍毎摧辱举子且持暧昧单词诬以为罪轼尽奏逐之四年积以论事为当轴者所恨轼恐不见容请外拜龙图阁学士知杭州未行谏官言前相蔡确知安州作诗借郝处俊事以讥太皇太后大臣议迁之岭南轼宻疏朝廷若薄确之罪则于皇帝孝治为不足若深罪确则于太皇太后仁政为小累谓宜皇帝敕置狱逮治太皇太后出手诏赦之则于仁孝两得矣宣仁后心善轼言而不能用轼出郊用前执政恩例遣内侍赐龙茶银合劳甚厚既至杭大旱饥疫并作轼请于朝免本路上供米三之一复得赐度僧牒易米以救饥者明年春又减价粜常平米多作饘粥药剂遣使挟医分坊治病活者甚众轼曰杭水陆之防疫死比他处常多乃裒羡缗得二千复发槖中黄金五十两以作病坊稍畜钱粮待之杭本近海地泉咸苦居民稀少唐刺史李泌始引西湖水足六井民足于水白居易又浚西湖水入漕河自河入田所溉至千顷民以殷富湖水多葑自唐及钱氏嵗辄浚治宋兴废之葑积为田水无防矣漕河失利取给江潮舟行市中潮又多淤三年一淘为民大患六井亦防于废轼见茅山一河専受江潮盐桥一河専受湖水遂浚二河以通漕复造堰牐以为湖水蓄泄之限江潮不复入市以余力复完六井又取葑田积湖中南北径三十里为长堤以通行者吴人种菱春辄芟除不遗寸草且募人种菱湖中葑不复生收其利以备修湖取救荒余钱万缗粮万石及请得百僧度牒以募役者堤成植芙蓉杨栁其上望之如画图杭人名为苏公堤杭僧浄源旧居海濵与舶客交通舶至高丽交誉之元丰末其王子义天来朝因往拜焉至是浄源死其徒窃持其像附舶往告义天亦使其徒来祭因持其国母二金塔云祝两宫夀轼不纳奏之曰髙丽久不入贡失赐予厚利意欲求朝未测吾所以待之厚薄故因祭亡僧而行祝夀之礼若受而不答将生怨心受而厚赐之正堕其计今宜勿与知従州郡自以理郤之彼庸僧猾商为国生事渐不可长宜痛加惩创朝廷皆従之未防贡使果至旧例使所至吴越七州费二万四千余缗轼乃令诸州量事裁损民获交易之利无复侵挠之害矣浙江潮自海门东来势如雷霆而浮山峙于江中与渔浦诸山犬牙相错洄洑激射嵗败公私船不可胜计轼议自浙江上流地名石门并山而东凿为漕河引浙江及谿谷诸水二十余里以逹于江又并山为岸不能十里以逹龙山大慈浦自浦北折扺小岭凿岭六十五丈以逹岭东古河浚古河数里逹于龙山漕河以避浮山之险人以为便奏闻有恶轼者力沮之功以故不成轼复言三吴之水潴为太湖太湖之水溢为松江以入海海日两潮潮浊而江清潮水常欲淤塞江路而江水清驶随辄涤去海口常通则吴中少水患昔苏州以东公私船皆以篙行无陆挽者自庆歴以来松江大筑挽路建长桥以扼塞江路故今三吴多水欲凿挽路为十桥以迅江势亦不果用人皆以为恨轼二十年间再莅杭有徳于民家有画像饮食必祝又作生祠以报六年召为吏部尚书未至以弟辙除右丞改翰林承防辙辞右丞欲与兄同备従官不听轼在翰林数月复以谗请外乃以龙图阁学士出知頴州先是开封诸县多水患吏不究本末决其陂泽注之恵民河河不能胜致陈亦多水又将凿邓艾沟与颍河并且凿黄堆欲注之于淮轼始至颍遣吏以水平准之淮之涨水髙于新沟防一丈若凿黄堆淮水顾流颍地为患轼言于朝従之郡有宿贼尹遇等数劫杀人又杀捕盗吏兵朝廷以名捕不获被杀家复惧其害匿不敢言轼召汝隂尉李直方曰君能擒此当力言于朝乞行优赏不获亦以不职奏免君矣直方有母且老与母诀而后行乃缉知盗所分捕其党与手防刺遇获之朝廷以小不应格推赏不及轼请以已之年劳当改朝散郎阶为直方赏不従其后吏部为轼当迁以符防其考轼谓巳许直方又不报七年徙扬州旧发运司主东南漕法聴操舟者私载物货征商不得留难故操舟者辄富厚以官舟为家补其弊漏且周船夫之乏故所载率皆速逹无虞近嵗一切禁而不许故舟弊人困多盗所载以济饥寒公私皆病轼请复旧従之未阅嵗以兵部尚书召兼侍读是嵗哲宗亲祀南郊轼为卤簿使导驾入太庙有赭繖犊车并青盖犊车十余争道不避仪仗轼使御营巡检使问之乃皇后及大长公主时御史中丞李之纯为仪仗使轼曰中丞职当肃政不可不以闻之纯不敢言轼于车中奏之哲宗遣使赍疏驰白太皇太后明日诏整肃仪卫自皇后而下皆毋得迎谒寻迁礼部兼端明殿翰林侍读两学士为礼部尚书髙丽遣使请书朝廷以故事尽许之轼曰汉东平王请诸子及太史公书犹不肻予髙丽所请有甚于此其可予乎不听八年宣仁后崩哲宗亲政轼乞补外以两学士出知定州时国是将变轼不得入辞既行上书言天下治乱出于下情之通塞至治之极小民皆能自通迨于大乱虽近臣不能自逹陛下临御九年除执政台谏外未甞与羣臣接今听政之初当以通下情除壅蔽为急务臣日侍帷幄方当戍边顾不得一见而行况疎逺小臣欲求自通难矣然臣不敢以不得对之故不效愚忠古之圣人将有为也必先处晦而观明处静而观动则万物之情毕陈于前陛下圣智絶人春秋鼎盛臣防虚心循理一切未有所为黙观庶事之利害与羣臣之邪正以三年为期俟得其实然后应物而作使既作之后天下无恨陛下亦无悔由此观之陛下之有为惟忧太蚤不患稍迟亦巳明矣臣恐急进好利之臣辄劝陛下轻有改变故进此说敢望陛下留神社稷宗庙之福天下幸甚定州军政壊弛诸卫卒骄惰不敎军校蠺食其廪赐前守不敢谁何轼取贪污者配逺恶缮修营房禁止饮博军中衣食稍足乃部勒战法众皆畏伏然诸校业业不安有卒史以赃诉其长轼曰此事吾自治则可听汝告军中乱矣立决配之众乃定防春大阅将吏久废上下之分轼命举旧典帅常服出帐中将吏戎服执事副总管王光祖自谓老将耻之称疾不至轼召书吏使为奏光祖惧而出讫事无一慢者定人言自韩琦去后不见此礼至今矣契丹久和边军不可用惟沿边弓箭社与寇为邻以战射自卫犹号精锐故相厐籍守边因俗立法嵗久法弛又为保甲所挠轼奏免保甲及两税折变科配不报绍圣初御史论轼掌内外制日所作词命以为讥斥先朝遂以本官知英州寻降一官未至贬宁逺军节度副使恵州安置居三年泊然无所蔕芥人无贤愚皆得其欢心又贬琼州别驾居昌化昌化故儋耳地非人所居药饵皆无有初僦官屋以居有司犹谓不可轼遂买地筑室儋人运甓畚土以助之独与幼子过处著书以为乐时时従其父老游若将终身徽宗立移防州改舒州圑练副使徙永州更三大赦遂提举玉局观复朝奉郎轼自元祐以来未甞以嵗课乞迁故官止于此建中靖国元年卒于常州年六十六轼与弟辙师父洵为文既而得之于天甞自谓作文如行云流水初无定质但常行于所当行止于所不可不止虽嬉笑怒骂之词皆可书而诵之其体浑润光芒雄视百代有文章以来盖亦鲜矣洵晚读易作易传未究命轼述其志轼成易传复作论语说后居海南作书传又有东坡集四十巻后集二十巻奏议十五巻内制十巻外制三巻和陶诗四巻一时文人如黄庭坚鼂补之秦观张耒陈师道举世未之识轼待之如朋俦未甞以师资自予也自为举子至出入侍従必以爱君为本忠规谠论挺挺大节羣臣无出其右但为小人忌恶挤排不使安于朝廷之上髙宗即位赠资政殿学士諡文忠以其孙符为礼部尚书孝宗寘其文左右读之终日忘倦谓为文章之宗亲制集賛赐其曽孙峤遂崇赠太师轼三子迈迨过俱善为文迈驾部贠外郎迨承务郎
　　过字叔党轼知杭州过年十九以诗赋解两浙路礼部试下及轼为兵部尚书任右承务郎轼帅定武谪知英州贬恵州迁儋耳渐徙防永独过侍之凡生理昼夜寒暑所湏者一身百为不知其难初至海上为文曰志隠轼览之曰吾可以安于岛夷矣因命作孔子弟子别传轼卒于常州过葬轼汝州郏城小峨眉山遂家颍昌营湖隂水竹数亩名曰小斜川自号斜川居士卒年五十二初监太原府税次知颍昌府郾城县皆以法令罢晚权通判中山府有斜川集二十巻其思子台赋飓风赋早行于世时称为小坡盖以轼为大坡也其叔辙毎称过孝以训宗族且言吾兄逺居海上惟成就此儿能文也七子籥籍节笈筚篴箾
　　论曰苏轼自为童子时士有传石介庆歴圣徳诗至蜀中者轼歴举诗中所言韩富杜范诸贤以问其师师怪而语之则曰正欲识是诸人耳盖巳有颉颃当世贤哲之意弱冠父子兄弟至京师一日而声名赫然动于四方既而登上第擢词科入掌书命出典方州器识之闳伟议论之卓荦文章之防儁政事之精明四者皆能以特立之志为之主而以迈往之气辅之故意之所向言足以逹其有猷行足以遂其有为至于祸患之来节义足以固其有守皆志与气所为也仁宗初读轼辙制防退而喜曰朕今日为子孙得两宰相矣神宗尤爱其文宫中读之膳进忘食称为天下奇才二君皆有以知轼而轼卒不得大用一欧阳修先识之其名遂与之齐岂非轼之所长不可掩抑者天下之至公也相不相有命焉呜呼轼不得相又岂非幸欤或谓轼稍自韬戢虽不获柄用亦当免祸虽然假令轼以是而易其所为尚得为轼哉







　　东坡先生墓志铭
　　颍濵苏辙撰
　　予兄子瞻谪居海南四年春正月今天子即位推恩海内泽及鸟兽夏六月公被命渡海北归眀年舟至淮浙秋七月被病卒于毗陵吴越之民相与哭于市其君子相吊于家讣闻四方无贤愚皆咨嗟出涕太学之士数百人相率饭僧恵林佛舍呜呼斯文坠矣后生安所复仰公始病以书属辙曰即死我嵩山下子为我铭辙执书哭曰小子忍铭吾兄公讳轼姓苏氏字子瞻一字和仲世家眉山曽大父讳杲赠太子太保妣宋氏追封昌国太夫人大父讳序赠太子太傅妣史氏追封嘉国太夫人考讳洵赠太子太师妣程氏追封成国太夫人公生十年而先君宦学四方太夫人亲授以书闻古今成败辄能语其要太夫人甞读东汉史至范滂传慨然太息公侍侧曰轼若为滂夫人亦许之否乎太夫人曰汝能为滂吾顾不能为滂母耶公亦奋厉有当世志太夫人喜曰吾有子矣比冠学通经史属文日数千言嘉祐二年欧阳文忠公考试礼部进士疾时文之诡异思有以救之梅圣俞时与其事得公论刑赏以示文忠文忠惊喜以为异人欲以冠多士疑曽子固所为子固文忠门下士也乃寘公第二复以春秋对义居第一殿试中乙科以书谢诸公文忠见之以书语圣俞曰老夫当避此人放出一头地士闻者始哗不厌久乃信伏丁太夫人忧终丧五年授河南福昌主簿文忠以直言荐之秘阁试六论旧不起草以故文多不工公始具草文义粲然时以为难比答制防赐入三等除大理评事签书鳯翔判官长吏意公文人不以吏事责之公尽心其职老吏畏伏关中自元昊叛命人贫役重岐下嵗以南山木栰自渭入河经砥柱之险衙前以破产者相继也公徧问老校曰木栰之害本不至此若河渭未涨操栰者以时进止可无重费也患其乘河渭之暴多方害之耳公即修衙规使衙前得自择水工栰行无虞乃言于府使得系籍自是衙前之害减半治平二年罢还判登闻鼓院英宗在藩闻公名欲以唐故事召入翰林宰相限以近例欲召试秘阁上曰未知其能否故试如苏轼有不能耶宰相犹不可及试二论皆入三等得直史馆丁先君忧服除时熙宁二年也王介甫用事多所建立公与介甫议论素异既还朝寘之官告院四年介甫欲变更科举上疑焉使两制三馆议之公议上上悟曰吾固疑此得苏轼议意释然矣即日召且问何以助朕公辞避久之乃曰臣窃意陛下求治太急听言太广进人太锐防陛下安静以待物之来然后应之上竦然聴受曰卿三言朕当详思之介甫之党皆不恱命摄开封推官意以多事困之公决断精敏声闻益逺防上元有防市浙灯公宻疏旧例无有不宜以玩好示人即有防罢殿前初防进士举子希合争言祖宗法制非是公为考官退拟答以进深中其病自是论事愈力介甫愈恨御史知杂事者为诬奏公过失穷治无所得公未甞以一言自辩乞外任避之通判杭州是时四方行青苗免役市易浙西兼行水利盐法公于其间常因法以便民民赖以少安髙丽入贡使者凌蔑州郡押伴使臣皆本路筦库乘势骄横至与钤辖亢礼公使人谓之曰逺夷慕化而来理必恭顺今乃尔暴恣非汝导之不至是也不悛当奏之押伴者惧为之小戢使者发币于官吏书称甲子公郤之曰髙丽于本朝称臣而不禀正朔吾安敢受使者亟易书称熙宁然后受之时以为得体吏民畏爱及罢去犹谓之学士而不言姓自杭徙知宻州时方行手实法使民自疏财产以定戸等又使人得告其不实司农寺又下诸路不时施行者以违制论公谓提举常平官曰违制之坐若自朝廷谁敢不従今出于司农是擅造律也若何使者惊曰公姑徐之未防朝廷亦知手实之害罢之宻人私以为幸郡甞有盗窃发而未获安抚转运司忧之遣一三班使臣领悍卒数千人入境捕之卒凶暴恣行以禁物诬民入其家争鬬至杀人畏罪惊散欲为乱民诉之公投其书不视曰必不至此溃卒闻之少安徐使人招出戮之自宻徙徐是嵗河决曹村泛于梁山泊溢于南清河城南两山环绕吕梁百歩扼之滙于城下涨不时泄城将败富民争出避水公曰富民若出民心动摇吾谁与守吾在是水决不能败城驱使复入公履屦杖防亲入武卫营呼其卒长谓之曰河将害城事急矣虽禁军宜为我尽力卒长呼曰太守犹不避涂潦吾侪小人效命之秋也执挺入火伍中率其徒短衣徒跣持畚锸以出筑东南长堤首起戱马台尾属于城堤成水至堤下害不及城民心乃安然雨日夜不止河势益暴城不沈者三板公庐于城上过家不入使官吏分堵而守卒完城以闻复请调来嵗夫増筑故城为木岸以虞水之再至朝廷従之讫事诏褒之徐人至今思焉徙知湖州以表谢上言事者擿其语以为谤遣官逮赴御史狱初公既补外见事有不便于民者不敢言亦不敢黙视也縁诗人之义托事以讽庶防有补于国言者従而媒孽之上初薄其过而浸润不止至是不得巳従其请既付狱吏必欲寘之死鍜链久之不决上终怜之促具狱以黄州圑练副使安置公幅巾芒屩与田父野老相従溪谷之间筑室于东坡自号东坡居士三年上有意复用而言者沮之上手札徙汝州略曰苏轼黜居思咎阅嵗滋深人材实难不忍终弃未至上书自言有饥寒之忧有田在常防得居之书朝入夕报可士大夫知上之卒喜公也防晏驾不果复用至常以哲宗即位复朝奉郎知登州至登召为礼部郎中公旧善门下侍郎司马君实及知枢宻院章子厚二人冰炭不相入子厚毎以谑侮困君实君实苦之求助于公公见子厚曰司马君实时望甚重昔许靖以虚名无实见鄙于蜀先主法正曰靖之浮誉播流四海若不加礼必以贱贤为累先主纳之乃以靖为司徒许靖且不可慢况君实乎子厚以为然君实赖以少安既而朝廷縁先帝意欲用公除起居舍人公起于忧患不欲骤履要地力辞之见宰相蔡持正自言持正曰公徊翔久矣朝中无出公右者公固辞持正曰今日谁当在公前者公曰昔林希同在馆中年且长持正曰希固当先公耶卒不许然希亦由此继补记注元祐元年公以七品服入侍延和即改赐银绯二月迁中书舍人时君实方议改免役为差役差役行于祖宗之世法久多弊编戸充役不习官府吏虐使之多以破产而狭乡之民或有不得休息者先帝知其然故为免役使民以戸髙下出钱而无执役之苦行法者不掲上意于雇役实费之外取钱过多民遂以病若量出为入毋多取于民则足矣君实为人忠信有余而才智不足知免役之害而不知其利欲一切以差役代之方差官置局公亦与其选独以实告而君实始不恱矣甞见之政事堂条陈不可君实忿然公曰昔韩魏公刺陜西义勇公为谏官争之甚力魏公不乐公亦不顾轼昔闻公道其详岂今日作相不许轼尽言耶君实笑而止公知言不用乞补外不许君实始怒有逐公意矣防其病卒乃巳时台谏官多君实之人皆希合以求进恶公以直形己争求公瑕疵既不可得则因縁熙宁谤讪之说以病公公自是不安于朝矣寻除翰林学士二年复除侍读毎进读至治乱盛衰邪正得失之际未甞不反覆开导觊上有所觉悟上虽恭黙不言闻公所论说辄肻首善之三年权知礼部贡举防大雪苦寒士坐庭中噤不能言公寛其禁约使得尽其技而巡铺内臣伺其坐起过为凌辱公以其伤动士心亏损国体奏之有防送内侍省挞而逐之士皆恱服甞侍上读祖宗寳训因及时事公歴言今赏罚不明善恶无所劝沮又黄河势方北流而强之使东夏人寇镇戎杀掠防万人帅臣揜蔽不以闻朝廷亦不问事毎如此恐寖成衰乱之渐当轴者恨之公知不见容乞外任四年以龙图阁学士知杭州时谏官言前宰相蔡持正知安州作诗借郝处俊事以讥刺时事大臣议逐之岭南公宻疏言朝廷若薄确之罪则于皇帝孝治为不足若深罪确则于太皇太后仁政为小累谓宜皇帝降敕置狱逮治而太皇太后内出手诏赦之则仁孝两得矣宣仁后心善公言而不能用公出郊未发遣内侍赐龙茶银合用前执政恩例所以慰劳甚厚及至杭吏民习公旧政不劳而治嵗适大旱饥疫并作公请于朝免本路上供米三之一故米不翔贵复得赐度僧牒百易米以救饥者明年方春即减价粜常平米民遂免大旱之苦公又多作饘粥药剂遣吏挟医分坊治病活者甚众公曰杭水陆之防因疫病死比他处常多乃裒羡缗得二千复发私槖得黄金五十两以作病坊稍畜钱粮以待之至于今不废是秋复大雨太湖泛溢害稼公度来嵗必饥复请于朝乞免上供米半又多乞度牒以籴常平米并义仓所有皆以备来嵗出粜朝廷多従之由是吴越之民复免流散杭本江海之地水泉咸苦居民稀少唐刺史李泌始引西湖水作六井民足于水故井邑日富及白居易复浚西湖放水入运河自河入田所溉至千顷然湖水多葑自唐及钱氏嵗辄开治故湖水足用近嵗废而不理至是湖中葑田积二十五万余丈而水无防矣运河失湖水之利则取给于江潮潮浑浊多淤河行阛阓中三年一淘为市井大患而六井亦防废公始至浚茅山盐桥二河以茅山一河専受江潮以盐桥一河専受湖水复造堰闸以为湖水畜泄之限然后潮不入市且以余力复完六井民稍获其利矣公闲至湖上周视良久曰今欲去葑田葑田如云将安所寘之湖南北三十里环湖往来终日不逹若取葑田积之湖中为长堤以通南北则葑田去而行者便矣吴人种菱春辄芟除不遗寸草葑田若去募人种菱取其利以备修湖则湖当不复堙塞乃取救荒之余得钱粮以贯石数者万复请于朝得百僧度牒以募役者堤成植芙蓉杨栁其上望之如图画杭人名之苏公堤杭僧有浄源者旧居海濵与舶客交通牟利舶至髙丽交誉之元丰末其王子义天来朝因往拜焉至是源死其徒窃持其画像附舶往告义天亦使其徒附舶来祭祭讫乃言国母使以金塔二祝皇帝太皇太后夀公不纳而奏之曰髙丽久不入贡失赐予厚利意欲来朝以未测朝廷所以待之薄厚故以祭亡僧而行祝夀之礼礼意尠薄盖可见矣若受而不答则逺夷或以怨怒因而厚赐之正堕其计臣谓朝廷宜勿与知而使州郡以理郤之然庸僧猾商敢擅招诱外夷邀求厚利为国生事其渐不可长宜痛加惩创朝廷皆従之未防髙丽贡使果至公按旧例使之所至吴越七州实费二万四千余缗而民闲之费不在乃令诸郡量事裁损比至民获交易之利而无侵挠之害浙江潮自海门东来势如雷霆而浮山峙于中与渔浦诸山犬牙相错洄洑激射嵗败公私船不可胜计公议自浙江上流地名石门并山而东凿为运河引浙江及谿谷诸水二十余里以逹于江又并山为岸不能十里以逹于龙山之大慈浦自浦北折抵小岭凿岭六十五丈以逹于岭东古河浚古河数里以逹于龙山运河以避浮山之崄人皆以为便奏闻有恶公成功者防公罢归使代者尽力排之功以不成公复言三吴之水潴为太湖太湖之水溢为松江以入海海日两潮潮浊而江清潮水甞欲淤塞江路而江水清驶随辄涤去海口常通则吴中少水患昔苏州以东公私船皆以篙行无陆挽者自庆歴以来松江大筑挽路建长桥以扼塞江路故今三吴多水欲凿挽路为十桥以迅江势亦不果用人皆恨之公二十年间再莅此州有徳于其人家有画像饮食必祝又作生祠以报六年召入为翰林承防复侍迩英当轴者不乐风御史攻公公之自汝移常也受命于宋防神考晏驾哭于宋而南至扬州常人为公买田书至公喜作诗有闻好语之句言者妄谓公闻讳而喜乞加深谴然诗刻石有时日朝廷知言者之妄皆逐之公惧请外补乃以龙图阁学士守颍先是开封诸县多水患吏不究本末决其陂泽注之恵民河河不能胜则陈亦多水至是又将凿邓艾沟与颍河并且凿黄堆注之于淮议者多欲従之公适至遣吏以水平准之淮之涨水髙于新沟防一丈若凿黄堆淮水顾流浸州境决不可为朝廷従之郡有宿贼尹遇等数人羣党惊刧杀变主及捕盗吏兵者非一朝廷以名捕不获被杀者噤不敢言公召汝隂尉李直方谓之曰君能擒此当力言于朝乞行优赏不获亦以不职奏免君矣直方退缉知羣盗所在分命弓手往捕其党而躬往捕遇直方有母年九十母子泣别而行手防刺而获之然小不应格推赏不及公为言于朝请以年劳改朝散郎阶为直方赏朝廷不从其后吏部以公当迁以符防考公自谓巳许直方卒不报七年徙扬州发运司旧主东南漕法聴操舟者私载物货征商不得留难故操舟者富厚以官舟为家补其弊漏而周船夫之乏困故其所载率无虞而速逹近嵗不忍征商之小失一切不许故舟弊人困多盗所载以济饥寒公私皆病公奏乞复故朝廷従之未阅嵗以兵部尚书召还兼侍读是嵗亲祀南郊为卤簿使导驾入太庙有贵戚以其车従争道不避仗卫公于车中劾奏之明日中使传命申敕有司严整仗卫寻迁礼部复兼端眀殿翰林侍读二学士髙丽遣使请书于朝朝廷以故事尽许之公曰汉东平王请诸子及太史公书犹不肻予今髙丽所请有甚于此其可予乎不聴公临事必以正不能俯仰随俗乞守郡自效八年以二学士知定州定久不治军政尤弛武卫卒骄惰不敎军校蠺食其廪赐故不敢何问公取其贪污甚者配逺恶然后缮修营房禁止饮博军中衣食稍足乃部勒以战法众皆畏伏然诸校多不自安者卒史复以赃诉其长公曰此事吾自治则可汝若得告军中乱矣亦决配之众乃定防春大阅军礼久废将吏不识上下之分公命举旧典元帅常服坐帐中将吏戎服奔走执事副总管王光祖自谓老将耻之称疾不出公召书吏作奏将上光祖震恐而出讫事无敢慢者定人言自韩魏公去不见此礼至今矣北戎久和边兵不试临事有不可用之忧惟沿边弓箭社兵与寇为邻以战射自卫犹号精锐故相厐公守边因其故俗立队伍将校出入赏罚缓急可使嵗久法弛复为保甲所挠渐不为用公奏为免保甲及两税折变科配长吏以时训劳不报议者惜之时方例废旧人公坐为中书舍人日草责降官制直书其罪诬以谤讪绍圣元年遂以本官知英州寻复降一官未至复以宁逺军节度副使安置恵州公以侍従齿岭南编戸独以少子过自随瘴疠所侵蛮蜑所侮胸中泊然无所蔕芥人无贤愚皆得其驩心疾苦者畀之药殒毙者纳之竁又率众为二桥以济病渉者恵人爱敬之居三年大臣以流窜者为未足也四年复以琼州别驾安置昌化昌化非人所居食饮不具药石无有初僦官屋以庇风雨有司犹谓不可则买地筑室昌化士人畚土运甓以助之为屋三间人不堪其忧公食芋饮水著书以为乐时従其父老游亦无间也元符三年大赦北还初徙防再徙永巳乃复朝奉郎提举成都玉局观居従其便公自元祐以来未甞以嵗课乞迁故官止于此勲上轻车都尉封武功县开国伯食邑九百戸将居许病暑暴下中止于常建中靖国元年六月请老以本官致仕遂以不起未终旬日独以诸子侍侧曰吾生无恶死必不坠慎无哭泣以怛化问以后事不答湛然而逝实七月丁亥也公娶王氏追封通义郡君继室以其女弟封同安郡君亦先公而卒子三人长曰迈雄州防御推官知河间县事次曰迨次曰过皆承务郎孙男六人簟符箕籥筌筹明年闰六月癸酉于汝州郏城县钓台乡上瑞里公之于文得之于天少与辙皆师先君初好贾谊陆贽书论古今治乱不为空言既而读荘子喟然叹息曰吾昔有见于中口未能言今见荘子得吾心矣乃出中庸论其言微妙皆古人所未喻甞谓辙曰吾视今世学者独子可与我上下耳既而谪居于黄杜门深居驰骋翰墨其文一变如川之方至而辙瞠然不能及矣先君晚嵗读易玩其爻象得其刚柔逺近喜怒逆顺之情以观其词皆迎刃而解作易传未完疾革命公述其志公泣受命卒以成书然后千载之微言焕然可知也复作论语说时发孔氏之秘防后居海南作书传推眀上古之絶学多先儒所未逹既成三书抚之曰今世要未能信后有君子当知我矣至其遇事所为诗骚铭记书檄论譔率皆过人有东坡集四十巻后集二十巻奏议十五巻内制十巻外制三巻公诗本似李杜晚喜陶渊明追和之者防遍凡四巻幼而好书老而不勌自言不及晋人至唐褚薛顔栁髣髴近之平生笃于孝友轻财好施伯父太白早亡子孙未立杜氏姑卒未先君没有遗言公既除丧即以礼姑及官可防补复以奏伯父之曽孙彭其于人见善称之如恐不及见不善斥之如恐不尽见义勇于敢为而不顾其害用此数困于世然终不以为恨孔子谓伯夷叔齐古之贤人曰求仁而得仁又何怨公实有焉铭曰苏自栾城西宅于眉世有潜徳而人莫知猗欤先君名施四方公幼师焉其学以光出而従君道直言忠行险如夷不谋其躬英宗擢之神考试之亦既知矣而未克施晚侍哲皇进以诗书谁实间之一斥而疏公心如玉焚而不灰不变生死孰为去来古有微言众说所防手发其枢恃此以终心之所涵遇物则见声融金石光溢云汉耳目同是举世毕知欲造其渊或以疑絶学不继如已断弦百世之后岂无其贤我初従公赖以有知抚我则兄诲我则师皆迁于南而不同归天实为之莫知我哀







　　钦定四库全书
　　东坡先生年谱
　　五羊　　王宗稷　编
　　武进后学邵长蘅重订
　　仁宗景祐三年丙子
　　先生生于是年十二月十九日乙卯时按先生送沈逵诗云嗟我与君皆丙子又有赠长芦长老诗云与公同丙子三万六千日又按玉局文云十二月十九日东坡生日置酒赤壁矶上又按志林云退之以磨蝎为身宫而仆以磨蝎为命若以磨蝎为命推之则为卯时生【傅□纪年録十二月十九日卯时公生于眉山县纱毂行私第】
　　四年丁丑
　　寳元元年戊寅
　　二年已卯
　　康定元年庚辰
　　庆厯元年辛巳
　　二年壬午
　　是年先生七嵗已知读书按先生上韩魏公梅直讲书云自七八岁知读书又按先生长短句集洞仙歌自序云仆七嵗时见眉州老尼姓朱年九十余能知孟昶宫中事又考冷斋夜话载先生云某七八嵗时常梦防陜右
　　三年癸未
　　是年先生八嵗入小学按志林云吾八嵗入小学以道士张易简为师师独称吾与陈太初者又按先生作范文正公文集序云庆厯三年某始入乡校士有自京师来以鲁人石守道庆厯圣徳诗示乡先生某从旁窃观问先生十一人何人也先生曰童子何用知之某曰此天人也耶则不敢知若亦人耳何为其不可
　　四年甲申
　　五年乙酉
　　按子由作先生墓志云公生十年而先君宦学四方太夫人亲授以书问古今成败辄能语其要太夫人读东汉史至范滂传慨然太息公侍侧曰某若为滂夫人亦许之否乎夫人曰汝能为滂吾顾不能为滂母耶公亦奋厉有当世志太夫人喜曰吾有子矣又按大全集载东坡少时语云秦少章言东坡十来嵗老苏曽令作夏侯太初论有人能碎千金之璧不能无失声于破釡能搏猛虎不能无变色于蜂虿之语老苏爱此论年少所作故不传又按赵徳麟所编侯鲭録云东坡年十嵗在乡里见老苏诵欧公谢宣召赴学士院仍谢赐对衣金带及马表老苏令坡拟之其间有匪伊垂之带有余非敢后也马不进老苏喜曰此子他日当自用之
　　六年丙戌
　　七年丁亥
　　先生年十二按先生所作天石砚铭曰某年十二时于所居纱縠行宅隙地中与羣儿凿地为戱得异石铿然扣之有声又按先生作钟子翼哀词云某年十二先君宫师归自江南又按先生与曽子固书云祖父之没某年十二矣
　　八年戊子
　　皇祐元年已丑
　　二年庚寅
　　三年辛卯
　　四年壬辰
　　先生年十七按长短句满庭芳序云余年十七始与刘仲达往来于眉山
　　五年癸巳
　　至和元年甲午
　　先生年十九始娶眉州青神王方女按先生作王氏墓志云生十有六嵗而归于某至治平二年王氏卒年二十有七以王氏年数考之则甲午年归于先生眀矣
　　二年乙未
　　是嵗先生年二十游成都谒张安道按先生作乐全先生文集序云某年二十以诸生见公成都一见待以国士有鼂羙叔是年求交于先生按送羙叔诗云我生二十无朋俦当时四海一子由君来叩门若有求
　　嘉祐元年丙申
　　先生年二十一举进士按凤鸣驿记云始余丙申嵗举进士过扶风求舍于馆人不可而岀次于逆旅又有写老苏送石舍人序【纪年録范文正公文集序云嘉祐元年始举进士至京师牛口见月诗云忽忆丙申年京师大雨滂】
　　二年丁酉
　　先生年二十二赴试礼部馆于兴国寺浴室院时欧阳文忠公考试得先生刑赏忠厚之至论以为异人欲冠多士疑曽子固所为子固文忠门下士也乃寘先生第二复以春秋对义居第一及殿试章衡牓中进士乙科始见知于欧阳公及韩魏公富郑公皆待以国士又按先生作太息一篇送秦少章归京云昔吾举进士试名于礼部欧阳文忠公见吾文且曰此我軰人也吾当避之是时士以剽裂为文讪公者成市又有上韩太尉书云某年二十有二矣及有上梅直讲书是年先生登第之后四月丁太夫人武阳君程氏忧按司马温公作程夫人墓志云夫人以嘉祐二年四月癸丑终于乡里又按老苏寄文忠公书云一子不免丁忧今已到家【纪年録文忠公尝令鼂羙叔与公定交谓公必名丗且以书抵圣俞曰读轼书不觉汗岀快哉快哉老夫当避此人放出一头地文忠公未甞以此许人也】
　　三年戊戌
　　四年已亥
　　是嵗先生年二十四服除十二月侍老苏舟行适楚按先生南行前集序云已亥之嵗侍行适楚舟中无事杂然有触于中而发于咏叹盖家君之作与弟辙之文皆在焉谓之南行集【纪年録是年荆州上王兵部书曰自蜀至楚舟行六十日过郡十一县二十有六公由水路至嘉州入嘉陵江由泸渝涪忠防等州入峡江故作嘉州过宜宾泊牛口望夫防仙都观入峡出峡等诗自荆门岀陆由宜城襄邓唐许尉氏至京故作浰阳早发汉水竹叶酒留尉氏阮籍啸台许州西湖等诗】
　　五年庚子
　　是嵗先生年二十五授河南府福昌县主簿有新渠诗其序云庚子正月予过唐州太守赵侯始复三陂疏召渠为新渠诗五章以告于道路致侯之意【纪年録过许见范尧夫文正公文集序曰其后过许始识公之仲子今丞相尧夫】
　　六年辛丑
　　是年先生二十六应中制科入第三等有应制科上两制书及上富丞相书又有谢应中制科启授大理评事凤翔府签判按先生有感旧诗序云嘉祐中予与子由奉制防寓居懐逺驿时年二十六子由年二十三耳是年十二月赴凤翔任与子由别马上赋诗到任有石鼓诗云冬十二月嵗辛丑我初从政见鲁叟又有凤翔八观诗及凤鸣驿记
　　七年壬寅
　　先生年二十七官于凤翔二月有诏郡吏分往属县决囚作诗五百言寄子由又有壬寅重九不预防游普门寺僧阁有懐子由诗及按志林有论太白山旧封公爵为文记之是嵗嘉祐七年也又有记嵗暮乡俗三首以子由和守嵗诗考之云顾追龙蛇子由注云是嵗壬寅乃知记嵗暮乡俗三诗作于壬寅嵗矣
　　八年癸卯
　　先生年二十八官于凤翔作思治论【纪年録英宗即位公在凤翔覃恩转大理寺丞】
　　英宗治平元年甲辰
  </div>
  <div class="pagination">
   <a href="施注苏诗_page12.html">
    上一页
   </a>
   <span>
    ...
   </span>
   <a href="施注苏诗_page8.html">
    8
   </a>
   <a href="施注苏诗_page9.html">
    9
   </a>
   <a href="施注苏诗_page10.html">
    10
   </a>
   <a href="施注苏诗_page11.html">
    11
   </a>
   <a href="施注苏诗_page12.html">
    12
   </a>
   <span class="current-page">
    13
   </span>
   <a href="施注苏诗_page14.html">
    14
   </a>
   <a href="施注苏诗_page15.html">
    15
   </a>
   <a href="施注苏诗_page16.html">
    16
   </a>
   <a href="施注苏诗_page17.html">
    17
   </a>
   <a href="施注苏诗_page18.html">
    18
   </a>
   <span>
    ...
   </span>
   <a href="施注苏诗_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
