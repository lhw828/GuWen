<!DOCTYPE html>
<html>
<head>
    <meta charset="UTF-8">
    <title>浪语集 - 第 17 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 17 页/共 25 页</h1>
    <div class="content">　　淮西与周侍郎书
　　某去嵗之秋趋召京邑以未朝谒诸公都未克见侍郎初无一面之雅何所闻见先枉车骑临访逆旅强相抆拭延誉于诸公问留官中都惟此之故以门庭之清峻某日被延接又爱之如手足视之若友朋洎假节之行凡所以为忠告善谋者无所不用其至啓途之后非惟室家日被存抚而蒙念虑羇孤之迹赐问朝夕相继虽古王公待士何以加此交情之厚殆未之覩某小丑何足当盛意耶自媿妄庸曽乏一言之助慊焉内顾负负何言自齐安奉书者还伏领回教之后尝三附置拜状皆不克关听览儿侄以都不知台斾所往尽留之于家某虽有承问之心亦不克知所寄也旋闻去国儿辈遂不及送闻之惘惘宜蒙不以怠慢责之伏承出处之道绰绰有裕其视近时名流尤更合节不敢有姑息之爱敢以为贺虽然晋公去矣如苍生何某碌碌疎贱甚恨不得追逐众君子后尘然亦不敢轻躁动归心即数月之后遂当求一外补京官俸薄非私计所便浅中狭量讵宜久在都辇独行踽踽复何聊赖但苦无人借助有请之为难耳齐安合肥赈赡各不过三百四五十戸余虽万计皆客食主家在民犹在官也用度方窘复不欲强收之夀春有归正数百家十年请佃不得不括取包占未耕田亩均给取彼予此在土人能无得失之患而亦不可谓扰损有余补不足天之道也不识台意以为如何某本拟中夏东归近又得防覈实二麦禾稲略无可以稽据不过取其税籍考之文具之事虽有所不免然在诞谩之喙诚有不可防者此外别无可着手处只得尔也诸郡文书略皆来集季夏上澣或可东泛恐欲知此端绪故详及之不能推广主恩媿于期望多矣传闻旌车已归庐陵甲第故因景望便邮伸问启处庶几必达不暇防浮沈也令弟光膺召节伏惟欢庆某未被斥汰尚可求侍都辇慰怿之至台眷上下伏惟均受繁衍
　　与张左司书
　　即日秋气澄肃伏惟徜徉闾闬台神相万福某先君右史先伯待制皆受知于先正忠献致位从班辛巳嵗某备县鄂陵伏遇元戎即镇金陵得迎拜于庐州江步时已昏暮伏蒙畧去贵贱等威赐之坐席温言慰藉详问存没区区感戴鉴寐不忘伏自忠献薨背某僻在海濵都失犇问徒切慊然比年待次毗陵日闻左司以道学为诸儒唱嘉猷悟主几振吾道非独为先世私喜实为善类公庆某方辞审察之召虽恨不得抠衣几席而友朋陈君举辈仰荷予进获闻至正大中之论所幸已多且蒙不察其愚乃欲力相汲引某自顾触藩之久惧涉其恠又贪承教去夏遂谋入都以欲一见郑景望吏部取道宛陵忽闻出镇宜春行次苕水与林择之秀才疾走呉兴郡下至则鹢舫已西到都乃知谋过义兴枉道临访差池至此弥更惘然合并之难一至于是然而千里明月奚逺近之拘耶某自去秋中备数京辇虽与伯恭子充亲洽然以人情益薄不敢显白相从到官之初一谒当路是后弗敢复见至前忽蒙假节淮西悤悤径行以腊月中旬至部江饶流移既已赈之无及而淮北归正无非守将之欺小人党与强盛不敢顾身三以实闻仅能寘之于理过元夕至江浦始与赵帅俊民收流移之未业者为官庄以处之齐安二十二区合肥复三十六圩之旧各不过三百四五十戸其余土人招为客戸无虑数千人情不欲闻官所籍止三千五百戸主惠至渥不能有所推广不学无术临事乃知其累所甚为朝廷叹者荒田芜于包占经理害于无谋归节之际不敢一毫隐圣恩过厚职秩皆蒙超次之除还都百绪一新进退若谷偶呉兴阙守骤蒙中防之授用逾其分诚剧畏悚而在一身出处私计虽自为谋不过如此然而近圻名郡千疮百痏甚非绵薄之所宜居况又踪迹见目于人危如秋叶吹竽鼓瑟孰非孤露未知所以善后惟在我者不敢不勉是外付之造物人事讵易必耶念未参识宜当道术相忘窃思记问不通人情有所不可辄尽蕴庶几有以察之复念古今异时变态万状谓非在已无恶无必于人用能观感化服异端会将有济腾口无益于事只招谤訾适以害道甚矣要当深思宻用退藏是乃待时之计鄙见如此不识有取于斯乎辱以声气相求无惜鞭其不逮至恳至祝某复有少禀先正幕府所绘被边形势颇得表里之要辄欲就乞传本以广未闻人旋得蒙垂示甚幸台眷上下均受如山之祉淛中有可委者无巨细辱示去就之谊未知当作何处且欲为卒嵗计不识可乎可以警其过万乞疏示承晤邈未有日敢祝加飡进业行以大学光明于时
　　与朱编修书
　　某永嘉之世先子舎人尝从文定胡先生学某少失怙恃世父哀而字之未冠世父亦亡迫于婚宦家学沦替扫地非复遗余窃不自量念弓冶之将坠痛防驽钝料理书学虽夙夜兢兢惟忧间断其如天资凡下易为废阙狂奴故态每每投间而作自治不给乃与事物应酬方寸勃豀动輙伤事士夫喜以自听谓之曰能岂不自知但无可入耳思得有道取正伥伥然未知所之窃闻讲道瓯闽作成善类邹鲁之教西洛之学彷佛尚犹见之正始之风何意复闻于此喜幸喜幸所恨一官匏系愿抠衣而求教未能也饥渇之况未足形容愿见之心久欲奉尺一之书疑于无因而至念托士夫之后盍以声气相求必识面而后交嵗月不吾与也乡人郑郎中景望某所畏事者林择之学于门下尝与之进景望辱知遇矣某过景望因获交于择之择之弟扩之见访呉兴自言亦门下士不因其归求教几自絶尔在礼士不介不见兹某庶几焉者琢磨之赐继今方有望焉某不自诡交之浅敢有謏闻之献伏审明扬昭代屡赐弓招引义牢辞不忍屑就此固足以亷顽敦薄诚近世所无有区区之见窃有所疑仲尼出处周旋某谓尽可师法他人过与不及以为贤则有之曰可通行非中庸之道也居身过厚蒿目斯人不一援手捄之此遯世絶俗之士意非执事所与今百姓病矣惟明于医国者为能再生之圣人于鲁定卫灵未尝不切切于遇纳约自牖要非一日之积必若伊尹之学恐不可以望人于秦汉之后也某守身不固已失足于时矣通记之初乃效鄙夫之见取予皆未必是尚须察而听之必不可为徐去非晚伏幸念存湖学权舆于胡安定本朝人物之盛由来造端于此今也斋室如故流风冺灭某假手无术日夕疲于期会困于鞭督虽戴星出入曽救过之不暇教养之事未遑议也未知何以处此惟几不屑教诲或能黾勉从事尚有补耳何当觐见一洗我心伏祈进徳惟时颐养蒙正以斯道光明于世
　　又与朱编修书
　　即日新春尚凛伏惟养蒙党里自天祐之台候动止万福某仰徳之髙闻风之説于今盖有年矣以无因而前无介而见有所不敢去秋林扩之见过具道其兄择之不以某之庸不肖亟以姓名误听宜蒙诱掖之意以故忘其愚且鄙也辄冒贡以尺书仰蒙大度纳污不见诛絶教翰宠答慰藉勤拳自顾何人奚以取此感媿之剧未易名言诲喻谆谆仰见严于出处之际某滔滔昧进固不足以知此然而仁人蒿目其将如苍生何将毋有莘之耕必待礼而应也某意无可无不可不犹愈于甚耶想惟髙明不以狂言动愚见如此其敢有隐情乎丐一思之勿以人废言也下问湖学其兴废之所由来诚如髙防甚可惜者异时作人之地今为利害之场与刑名之习耳庆厯所取则今学规与夫作院制器之法故府焚于延火求之畧无可证询之耆旧亦无存者惟闻学之斋馆与伸道义胜澡徳诚明四斋为安定旧名余不可见时虽分艺以教盖初不以名斋士虽学书不废骑射琴瑟今斋馆中射堂尚存泮池之旁犹有乐斋之目门人之盛后皆镵名登科记中学中旧存当时赐书与孔子伯鱼画像亡轶殆尽比方畧整齐之此外无传可为伤叹为之师匠某何者而辱望以此耶然与朋友共成之不敢不勉方惧罪斥讵能如所欲哉教以安定之传盖不出乎章句诵説校之近嵗髙明自得之学其效逺不相逮要终而论真确实语也某何足以知此蒙诲之及故敢言之子路何必读书孔子恶其佞子夏必谓之学不可谓不知言二者岂无説耶昧者盍少思之尝谓翼之先生所以教人得于古之洒扫应对进退知其説者徐仲车尔余子类能有立于世是皆举其一端介甫诗以宰相期之特窥其绪余耳成人成己众人未足以知之且君子道无精粗无小大是故致广大者必尽精微极髙明者必道中庸滞于一方要为徒法徒法徒善汉儒之陋则有所谓章句家法异端之教则有所谓不立文字稽于政在方册人存乃举礼仪威仪待人以行智者观之不待辨而章矣民之秉彞向也明于西洛今焉泯泯舎门下其谁取正倾囷自献庶几击而发之毋惜鑪锤痛加橐籥尚祈阶以有立免为小人之归此区区所望于下执者万丐哀而药之胡先生言行録范淳夫集谩备藏史轻渎至媿程易胡易郡有模板不敢献所厌饫林择之书以凂门史丐求端便送之
　　答尤溪石宰书
　　某侨寓延陵获闻武进之政与朋友交又知渊源之学悉临下之有本恨承望之未阶顾无因而进前不敢造次修记林扩之见访逺勤先赐教笔承防谦之过厚蒙期待之非宜退省其私洒然汗背某不肖嗣先人之遗业夺于急禄旧学委地虽日勉加淬厉如顽顿何若新安朱文公张南轩吕博士之贤皆无待而兴者某且不敢望其涯涘乃以诸公望之责之共还濓溪西洛之风何可当也左右以声为律拟人必于其伦某岂不自知猥欲寘诸炉炭之上荷眷虽厚然非爱人以徳之意也尤溪虽逺得贤者父母之致仕与贤一方幸甚某将命亡状曽无毫髪之补叨冒重沓遽有霅川之命力小任重未知攸处湖学国朝人物所起惟故馆在未知教养之道殊无术以兴之有可警督其愚无惜规诲乃荷方今善类牢落之甚如事尚淹逺邑某不幸失足知旷败是虞耳何当承晤写此愿懐别纸之多非我辈往来之礼不敢遵也
　　答沈县尉书
　　道周之别转首更年缁染京尘日蔽蓁塞思挹清风一浣濯之而不可得乡望当如何耶比者于交游间备闻学力甚进议论日新骎骎焉纯亦不已之风觉我形秽甚矣健羡健羡何当觌面以释羣疑某自去八月在都三月不见当路始者意若相向自是浸觉已疎至日后使淮壖至则冬杪才力短浅不能推广主恩况已后时流亡渐定过合肥修筑三十六圩之旧齐安置官庄二十二区来者哺以路粮至者处以庐舎牛具之给种粮之赐计费緍钱不过二万米六千斛二郡仰赈籴者通不满七百家大姓以佣客徕招余三千五百戸前此转徙襄汉以复其田里者不知几万家也所以成立祗此言之可笑主上过相期望再被超躐之宠气不及定剖竹呉兴受之不辞可无慙色兹蒙警教之辱尤益腼顔顾淮甸时有所发擿者所论荐往往任心而举惟功罪之所宜不知其与贵要背驰愤悱之甚归对之际窃慕诗人询谋诹度之防循行所见具以实闻纵论及于蔽欺为此大怒适当一畨迁改之后独行夐夐方拟求补外于二三月之间庶无洁去之迹而主上不察遽以辅郡处之得之如升仙然岂暇他顾谆谆之谕极荷爱予此事景孟固尝言之妄意今日朝家不可谓弱正患众人蓄缩贤者自处之髙以故狂妄之徒得为欺诞国势日以微削须得天下共维持之观于孔氏不复赎人之讥以为不当形迹之累是虽入于自恕犹幸君子识之呉兴浩穰然实空匮其可不问都乡互有绵薄处此自知手足之露将重得罪不知何以救之某惟喜读书深不好米盐细故为郡则当反是不得不勉虽日强加鞭防如不进何湖学经始于胡翼之先生今惟斋馆在尔本朝人物权舆之地文献无足考者年来法家之学却有师传士大夫之家知习此尔狂澜既倒未知所以囘之更须日月图之不可则已傥未罪斥尚望为我筹之不徒惠此一方所关端不细也
　　答定逺于宰书
　　某向者侨寓延陵窜迹农亩士之贤者都不克见比来假节淮甸环走三千里经城邑以二十数虽识见愚闇不足以知当世士然求长人之吏有以获于上下如左右者曽未之得自至封界得左右之治于民得左右之才于郡意谓非苟尔也方将退而察之旋返借途伏蒙采听之过示以长牋发语惊人术业纯正熟复降叹不能已巳洎安教备尽条理到合肥郡以语方帅幕属同声交誉如出一人乃知天下未尝无才亦不在逺蜗宿田里失亲炙于数年之前为可尤者然所获亦多矣惟是学业芜短既不足以仰当期望悤悤竟决奚写我心以左右之力之贤见诸小试已有滔滔不穷之势加之好学不已不耻下问某且将北面乃欲有资于我过矣古人之学固非俄而可效大扺文章之焕事业之伟无非由此出者才者时乎出入要非根本中来不有见焉非基徳之具也心之精微不能宣之于口纎煤寸楮将何自而陈之某匪曰能贤每思益友良朋诚不多遇辱许之以交好觊共由斯道尔请违逾半月矣向用何如置中只被劄诲仍示图经石刻珍荷某已分遣人督促诸郡只待文书之集便谋归计傥逃罪戾天中节后遂到濡须不过季夏东矣方賖面命修报徒有依依
　　答陈同父书
　　某自戊子入都得左右之文于景望四三哥之舎于四三哥王枢使闻賔从之学业气志每以未及识面聆謦欬之音为歉及趋召道宛陵四三哥寄朋友书二其一左右一君举也洎访旧知于学则闻二陈之名籍甚京师旋沐从者访临获亲名理之益从知名下之无虚士谚非虚语私以得与从游为喜己辱开懐倾冩临途要无可道然而别不及面宁无惘惘被教敬审即日冬序正寒温侍有相尊候万福学官秋试遂遗贤者士夫不能无恨得失有命时运故应然耶向使举无留才则何以为造化但在我本无患得之意未始低头就之则吾同父之失较之君举之得亦复何愧冲天惊人之轩奋岂有迟速间哉体用之诲备认髙防某何足知此然不敢以不敏而罢夫道之不可迩未遽以体用论见之时措体用欵若可识卒之何者为体何者为用即以徒善徒法为体用之别体用固如是耶上形下形曰道曰器道无形埓舎器将安适哉且道非器可名然不逺物则常存乎形器之内昧者离器于道以为非道遗之非但不能知器亦不知道矣下学上达惟天知之知天而后可以得天之知决非学异端遗形器者之求之见礼仪威仪待夫人而后行耳尚不至徳谁能知味日用自知之谓其切当矣乎曽子且日三省其身吾曹安可辄废检察且不识不知顺帝之则者古人事业学不至此恐至道之不凝此事自得则当深知殆未可以言言之也以同父天资之髙检察之至信如有见必能自隐诸心如曰未然则凡平日上论古人下观当世举而措之于事者无非小知謏闻之累未可认以为实第于事物之上习于心无适莫则将天理自见持之以久会当知之洪范无党无偏大学不得其正真万病之鍼石独无意于斯乎某非曰能之冀共事斯语耳葬议甚韪近过伯恭不遇尚须续报志铭某岂敢何故舎四三哥发潜徳之幽光某媿焉多矣妥斋铭文本欲相名如周公之与君举以为君奭王事表徳朋友之谊也名近师道有所不可不然何惜一换试更思之某碌碌素餐强顔留处于朝家无毫髪补未能决去为媿同父望以世道譬如覔金于窭者何不知我之深耶轮对当在来春只等一见后求外补州县差可及物尸素欲何为哉不足为人言之恐欲知何所向尔
　　答石应之书
　　古人以小学训习童蒙皆大学之具也大学之道但神而明之尔小学之废久矣为大学者失其养心之地流于异教不过空寂之归开物成物之功宜无望于贤者但令良心不冺天理岂外于人耶反而求之莫若存其大者积小以成其大是又不可忽也惟能平其忿懥恐惧好乐忧患复六情之未发心不失正良知良能其何逺之有向用之读书用之正身用之事物与人皆是物也非能洗濯心源荡除旧习去小智之穿凿全吾天之聪明尘扫随生犹未艾也孝悌忠恕无非发吾诚意之中况小者乎况庶物乎帝典以钦明文思称尧洪范思睿作圣书不他道曰钦曰敬而已无小无大是为得之第能用志不分则精义入神矣某学虽不足以知此尝闻诸君子矣素丝何告愿无以人废言也
　　与喻郎中书
　　去嵗抵城闉两侍座席重蒙旌车临访虽得承奉指教实获我心而悤悤拜违益深怏防旋归村落不敢以无益之记尘溷主书妄意当然非敢慢也斗山之仰三秋何足多耶某有愚见敢凟听闻故丞相安邑先生忠献赵公前辈冠冕扶危定倾勲在王室不幸遭罹谗嫉放死海峤私史之禁仿佛焚书告讦之风不几削迹公之功业冺没殆亡传焉近乡人陈傅良秀才识其孙于新昌访以遗书得公自为墓志独书迁官次第问其事则不知刘东嘉夙掌著作时述名臣传求公行事一无所得忾愤之极拊几而叹为名流嗟惜如此及今声迹未逺故老仍存篹而録之尚可十得四五因循愈久将甚于今后人指擿先贤必有任其咎者伏思当时人物惟郎中丈及徐侍郎胡侍郎汪尚书四人实为耆旧汪胡后进无易郎中丈及徐侍郎者自丞相公去国先大夫与时宰廷争得疾下世士夫争逐时好挂冠而去惟郎中丈一人忠献之薨无敢会其葬者郡吏承望风防至用私酿逮捕忠献家人郎中奋不顾身不逺千里临哭其墓时宰为问以实告之于忠献公可以为无媿矣窃惟伊尹之事非皋单莫能训问礼周室舎伯阳父将安之忠献出处之详譔而述焉附见诸公之事继沃丁之作接柱史之告其惟郎中文洎徐侍郎乎有如尊年倦于简削汪尚书老于文学【其聓也】又尝为忠献公所知足可与共成之唐韩退之栁子厚与张睢阳段太尉初无雅故尚为傅益其传上逸事于史官古人之于前贤惧其埋没乃尔忠献于郎中丈知已其何辞乎某方贻秀州郑伯英判官书属以此告徐侍郎尚几一二老成存神故实慨然直笔俾后生有焉其为训益来世大矣不识台意以为如何
　　郑景元书属以语徐侍郎者略同【但字君举賔之耳】必有任其咎者之下云伏思当时人物惟侍郎丈及喻郎中汪尚书胡侍郎四人尚无恙郎中疏矣汪在一时为后进公所尊重无易侍郎丈者昔先大夫与侍郎丈俱为忠献公所知遇忠献镇东淛侍郎不旋踵又去先大夫为忠献禀目字侍郎曰稚山去矣某其可留因与时宰廷争得疾还舎遂弃诸孤思之痛心不忍复道窃惟伊尹云云倦于简削知府固大手笔足可口授书之云云某于侍郎为通家子外舅孙帅亦与侍郎父子厚善某皆曽参拜然不敢率然冒贡函书惧无因而至前重得罪于门下因见为以愚意白之所望老成云云
　　人还只领报章辞情谆复忠厚之意形于外言感服歆叹书不得宣某晚生不及多识前辈典型之训于老成人见之矣甚幸甚幸禀目见赐非所以象贤简牍章程抑损皆过将由事父之执未至谦尊所以督教之也及复荣翰愧汗亡极即日首夏云云某昨者不自揣度窃不自知其后进大惧忠献公风节蟠准天地隐而未见后生何述伏见郎中丈人与先大夫一时诸公俱为忠献知重知公之事为悉自先子殁忠献诸公相次沦谢郎中独享髙夀意天之未丧斯道欲以载述之事托付于郎中乎以故窃敢荐言所愿及时有所记録伏蒙赐报忠献家祸皆得之而未详者兹乃备见首末读之涕下天不相道一何至于此极邪条例尽能如此之详忠献诸公为不冺矣意者郎中有所譔述未欲显行于时某窃谓不然书之流传常苦不广孔氏兼藏屋壁孙盛播之海外然今六经晋史尚多亡佚况宻而不出邪要在传信阙疑使闻见之所及者有所攷问以信君子之道但不至如崔氏国纪之过则儇子何防哉万几以身任之毋复多让勿轻付人之戒盖谨之也虽台意为甚韪某小子何足为轻重乎每思旧事散落天下非得当世故老各记所闻诸公施为必多遗阙矧惟事有本末难可厚诬司马谤书何损孝武李卫公操纵中人之术实自牛李之党书之某以为虽非其人未足为害铭志世不多信若晋文靖谢公有碑无文益足以见其贤前事之非何足靳也小人之见不识台意以为如何何当抠衣几格之前细论此事居贫难动徒防防尔友朋见过乃吾人之常传言过当至于上达听闻吁可怪也某兹冒恩宠洊蒙命召实资诲饬揄扬之素知愧知感顾惟学术浅陋前既亡补受爵不让迄今慊焉人不加贤头颅可见而复贪荣舎义所不敢也已告庙堂辞之期于得请乃已云云
　　与喻郎中书
　　间者遣力入都附拜函牍其归值都骑方出不复留俟寂不闻问又两月矣念欲扁舟图侍函几庶欵名谊求厌饫所未闻属以卧病弥月方且力辞旌命而仙邑当道又里之重臣方承顾遇嫌涉李未果如愿怅怏殊剧沈上舎便伏辱台翰存抚慰怿交至忠献遗事乃蒙恻然轸念斯文之不丧繄丈人是赖生能一其朋类殁乃纪其徳业虽忠献去国不能尽公之用端不负知人之鉴矣承许博谋询访广记备言真古记之法必使一时遗落乃为尽善金陵猜间似非人力所及其初忠献不能不疑此老而门下士多不谓然虽忠献持之甚坚然不能遂平江过阙之际先大夫知其必隙尝讽忠献不果从也又正人不能得之秦氏岂非天邪某曩在闽峤忠献之南以嫌虽不入城当时党禁未严泉义福之隣郡二公交情于此加厚乃今知丈人之力不胜钦叹严州颇闻留意学问未之识也汪尚书补外吾道为有光矣然善人继去将如苍生何某本以兴化荐召如闻相期太过有非力所能任者故辞之似今不当复行几得情乃已尔竢闻报罢当谋趋侍矣即日云云
　　荅沈应先书
　　君举相见所谈谓何得无多过其实大抵爱之不知其恶何容尽信谆谆之谕何敢当某所行天下阅士多矣好善笃信道深求如吾应先者曽未之见然而以此见望近乎不知而作夫人未能为己安能为人某之自为若何其何以承盛意然闻责善朋友之道于此不当有隐又不知野芹辽豕不见笑于大方之家乎自大学之不明其道散在天下得其小者往往自名一家髙者沦入虚无下者凝滞于物狂狷异俗要非中庸先王大经遂皆指为无用滔滔皆是未易夺也故须拔萃豪杰超然逺见道揆法守浑为一途蒙养本根源泉时出使人心悦诚服得之观感而化乃可谓耳此事甚大既非一日之积又非尽智穷力所到故圣人难言之后世昧于诚明明诚之分遂谓有不学而能者彼天之道何与于人之道致曲未尽何以能有诚哉孟氏必有事焉而勿正心勿忘勿助长也之説虽非圣人优之柔之使自求之之意学者于此从事过半矣顔氏之子其过与怒宁与人异不可及处正在不以怒迁不以过贰一节法守之事此吾圣人所以异于贰本者空无之家不可谓无所见迄无所用不知所谓不贰者尔未明道揆通于法守之务要终不为无用洒扫进退虽为威仪之一古人以谓道无本末者其视任心而作居然有间然云文武之道具在方册其人存其政举苟非其人道不虚行要须自得之也学不至于不识不知顺帝之则竞亦何用有如未办澡心藏宻莫若去故去智古人言读书百徧其义自见未易以浅近夺信能反复涵泳会当有得得之小大则系乎精诚所至时文称于一经之内有一言之悟则六经之义灿然矣不可以人废言也事非笔舌可道而言之不无覼缕遐不谓矣政须体悉不足为它人道也喻文书承寄示甚感遂能不废刍荛之论尤见前辈忠厚之风前事赖以有传非小补也向闻彼知旧间有方舆记望为经营一借如不可则己之君举见告藏室中有越絶书未之见曩得其一二事未详始末辄欲求假一寻绎之师友之目向来朋友间尝有见被者其知非是则亦已矣相知不在相奉寘人于鑪炭上非所以爱之也毋以惊世骇俗嗣音尚尔敬当回纳勿讶某比以莆阳荐召虽辞不得命今不可复去矣尚迟报罢専图一见既所欲言
　　与赵漕书
　　某闻一言之道不以人之无言而废其所当言亦不身讷于言而黙其所难言在人之为言无所苟而已矧兹民之休戚利病结于下而弗达于上有真儒当道宣王化以移风俗言之者无罪而又能救其灾若居令之职以身讷于言而黙其所难言废其所当言而从人之无言使民之疾苦不得一闻于上而求息肩于下是亦何假于令为之令者不亦名教之罪人乎斯某所以窃不自量而敢言于执事者湖右疮痍甚矣武昌又其甚者遗民千戸非流移转徙则兵荒盗贼之余偷生一时鲜知本业田莱不辟何财之聚旱干水溢之患仍嵗有之令失职而行者踵相接于途知安集劳来以称明天子之徳意者兹邑所罕见比年戍兵屡勤蹂践弗堪重以大治战船作屯营于二千里之外耕男逺役红女下机二稔于兹不少休息而又防偷侵冦生发不时居草莽间无聊生者民羸若此为邑奈何礼法政刑所不暇及某嵬琐之质于民事本非所长方此效官敢不自尽而当凋窘急之次束于简书抚字之心废为残暴礼徳之道迁为苛虐民失依赖夫何告哉兹幸自天恭遇某官执事以忧民之心副裕民之寄施不忍人之政充博爱之仁弭节之初究求民瘼归仁美徳谅人皆有之告病以民恐未有陈于执事之前者虽执事之贤下车伊始民之困何自得焉可以言而不言某惧不自迯于咎不敢自黙废所当言惟执事推爱物之心为民深虑药其雕瘵使之休息固执事爱人之实非有待于猥吏之言至于自快其私取容于上攘人之大利以给公家之小利存人臣之小节而忘其大节是近时浅丈夫之所为事在某非敢为亦不敢烦执事者之虑瞽言冒进惟执事幸察其心
　　与王彦恭经畧书
　　某顷者试令武昌伏承持节湖右名位辽絶势相万也初无蟠木先容之助又无牖间半面之雅庭参一见即蒙礼异教诏警防凡可以安全之者无所不至趋事之日虽浅一邑之庇居多既而台施行部荆南遂迁淮甸道出境上某适微恙弗克请违乃辱台翰抚存告以方药未几淛西旋斾获于东坡江步一瞻台表悤悤诀去深用耿耿继于鄂陵知后吏处领所赐教墨道左罕便既不时报谢于今凡五阅嵗而起居之问不一通于记史顔之厚矣负负何言自惟赋性过疎拙于援上诒怒当路有矣能见亮者夫岂无之其间亦有同舟遇风权相成济利涉之后势合相忘独于门墙初无丝髪之补在官则帡幪厦屋既去则恩意绸缪非徒此也又以无似之迹为延誉于士夫间某非强交之人台座又非有资于某者睠顾如此未之前闻上论于古之人或可以一二数耳愚陋何以得此言之増愧然闻媢贤丑正实繁有徒自分无以逾人虚名适足为累兼恐上负知人之鉴不可不察知我足矣何足以为人道哉既沐爱怜敢布以情承开府畨禺倚眷方渥旋抗章髙举竟获成命请祠之奏遂能自出机杼无所蹈袭其言直而不肆婉而成章当有识者知之众人固不识也东坡侍见尝闻君子余论以为进退有义得失有命君子赢为君子小人谬为小人仰知将以教督其愚然亦有以卜知我公自处之地独善可矣如天下何世衰道微士风骩骳藩垣使节其能不为身计称股肱耳目之寄如台座者不知其谁适用之才济时之具况不秖此此何时也而犹侍祠于外得非明镜寃于丑妇抑厉掲浅深之计固当然邪岳下雅多英隽之逰今无改旧俗否衡镜平皎所得当日富也某里居待次经涉四年虽家徒四壁日忧糊口之不继而单贫无事得以料理书学无当官棰楚患亦足以为乐然性质凡下既无简书之畏而狂躁之态投闲复作尤一身之累也金华阙期在明夏决曹虽事省于县而人命所系惧非智虑所及矧时有难易制不在已每一念此如负芒刺益知湛州县今亦良难台座政为吏师雅辱怜眷有可见教愿与闻之某虽下材不敢不勉自同众人敬以幅书通记伏幸台察













　　浪语集巻二十三
　　钦定四库全书
　　浪语集巻二十四
　　宋　薛季宣　撰
　　书
　　与郑景望一
　　自闻拜佐著作之命尝一领教笔并蒙递示刘复之书似非仲举家奴台翰恐未之得使还又拜手札慰感良甚启沃微意略蒙见教多感思之诚切时病十寒一暴将何以哉愿勿以未听而惜吾告猷之心诚所谓逺者大者必不可进乃谋鸿鹄举耳复之睠睠吾属此意良厚何物滥吹竽于其间似未之思近于目听而耳眎也梦叟方在艰棘不可得而进退忠父已决不为赴调之计然其才力可惜弃之无用有可致力为求试县亦可若使其人少得自见虽未可以语通方中道以临民事当有实益剸治繁剧宁能碌碌如我辈耶祠禄彼固不屑取之犹可与计资考别难挿手则乞自为图之岩老既熟其人能为之前却否某告毋复寘之牙颊必恐上累知人之明中心岂不自知何当诖误师友胡氏表侄一蒙与进不能嗣造几格此其好善未笃甚乖乃父所望后复相见丐以此意语之彼家甚贫颇劳应接如有可就宾馆得为宛转经营为幸陈颐刚比相会云曽屡拜书都不挥答何故便间望报以一二字戒以事勿轻举凡百寛裕沈审必令内外无间为贵君举已罢茶院之会见与其徒一二十辈聚课仙岩尝与之言似乎成已工夫全未着力勉之甚相领畧此亦乐事但未知向去如何尔下问淮壖设险之説某知之未详地网所未之闻张师言瓦梁堰记闻而未见然闻孙氏割据作涂中东兴塘以淹北道南朝瓦梁城塞后湖为渊障蔽长江号称北海大扺淮东之地沮泽多而邱陵少淮西山泽相半无水隔者独邾城白沙戍入武昌及六安舒城走南硖二路耳古人多于川泽之地立塘隖以遏水溉田在孙氏时尽罢县邑治以屯田都尉魏自刘馥邓艾之后大田淮南迨南北朝増饬弥广今舒州有呉陂堰【朱光吕蒙所争皖屯也陂堰皖水】庐江有七门堰【刘馥断龙舒水作】巢县有东兴塘【诸葛恪作遏巢湖水】滁和州六合间有涂塘【呉赤乌中遣兵十万断涂作塘于其上源今梁县界至滁扬城晋以为南梁郡南唐于滁水上立清流关】瓦梁堰【有东西瓦梁城晋置秦郡而治六合周显徳三年南唐何延锡建言堰五十四流不止鱼三州泯海四百里其实据天经絶地纬功未就而罢景徳元年毁之】天长有石梁堰【源出滁州入髙邮为樊梁溪梁置泾州】髙邮有白马塘【塘阻三何溪谢破都顔俱难李孝逸破李敬业处】扬州有召伯埭【谢安堰艾陵湖作新城在其上】裘塘屯【齐髙帝建武五年遏艾陵湖立】楚州有石鼈塘【邓艾作荀羡复屯】谢陂【汉旧陂】洪泽屯【唐大厯二年与射阳湖并置官屯射阳湖即射陂也】淮阴有白水屯盱眙有破釜塘【邓艾立白水塘与破釡相连开八水门大业末破釜塘壊水入准白水亦涸】安丰有芍陂【即孙叔敖所作期思陂汉王景魏刘馥邓艾晋桓崇祖皆修复之首受渒水西道六安北界驺虞石东自濠州之南横石水皆入焉灌田万顷】固始有茹陂【刘馥作】是皆古人屯田遏水之迹其余不可记大要六安以东有芍陂之险钟离以东无非湖浊之地西自皖东至扬则多断流为阻故自前世征役舟师皆出东道如呉防沟魏广陵周鹳河等率资水之利南北所通行也惟庐夀一路陆有东关濡须硖石之阨重以陂水之限【东关恃东兴塘濡须恃濡须水硖石蔽皖准南有两硖石此桐城南硖夀春硖石在准水上】最为险要然闻芍陂可以灌夀淝水可以灌庐南唐何敬洙尝复诸塘不克而罢其间必有利害尚当详攷前闻面对及此心知其是窃思如此力量能办如许事邪如合复之所上民兵之防専以刺举兵权还付方镇使之自治财用多置水砦以屯田民兵守之有警得以发兵助获如唐故事民兵蠲复制度略依陜西弓箭手法秋田既获因就籴以实边始虽蹔失少少赋入数稔之后利当百倍于今责任不専则无可成之理方今经制西蜀以夺帅权为是此等议论定空言耳因问之及谩详及之议创水虎翼军然似非国力所办淮南民屯若就又于松江肄习水手为之重险虽无水军亦得事不难集在乎断不断耳论经总制钱减额竟是如何舅氏方在版曹可致力否立后事久不报众甚苦之近乐清县括水死家田不以葬送立后皆欲官收一嵗州郡仿之而行前日所陈能为营使之必下否官政略背如此无亷耻者争以敓相尚思昨所以语刘正夫者言今验矣无端好与人事亦吾人一病也
　　与郑景望二
　　自令季去由拳附一纸记后无复便声问殆絶然而依仰音教未尝不在几席之下也兹承宠膺纶命纲纪王府佐宋太伯盖极一时之选可为儒者之荣敢以为贺然闻以国逊易处闲静难非渐渍以仁义之指归俾知所自以乐优于天下之乐无以见辅导之徳以丈老于圣人之学兹蒙圣天子托子之寄庙堂遴于宫僚之择诚可谓当人之举某所见如此不得不告辽豕入冀当不免大方之笑也某亡似之迹穷处异县遂不得亲贤师友之教诲捡束之道不敢不勉小人之质终难淬砺狂奴故态往往厠间勃豀加以贫病交攻妇儿婢仆之间数歳殆无宁日所养不厚又殊无以敌之诚负君子之门媿心极矣命召审察四辞遂不复来今逼期乃妨交政近有丐祠之举未知庙堂可否如何蒙子诗兄教以不当突然有请于朝顾闻之迟矣意者以久不报终任之请只得以祠禄扣之终任之求亦不敢絶戍既逼未为无为虽有下钓之嫌有不暇防矣又复困穷之极为之奈何万一丐祠得之固不办挈家计且谋单骑归省邱墓亦一幸耳春夏之交景物清畅板舆迎奉在棠棣间有无涯之乐但切歆羡陈君中补之后牢辞学职不爽山阴书社之约处之极是刘复之大可悲念天不相善如此极邪念欲一书慰问其兄竟不得寄每作交逰之问未尝不吁嗟悲咤痛悼于斯人也丈在闽中门庭之广得人有几疏以见教何如
　　与郑景望三
　　伊洛遗训某旧苦其芜杂尝愿博求防萃备一家言顾非其人所得未广用是不克兹蒙镵本印赐知有先着鞭者且喜且媿书虽未暇防绎如明道语世不多有至于长编累轴足知所得之富鞭后之意不敢不勉顽顿不敏何以副期遇之厚邪某无似今亦惮于复进去嵗辞审察之召匪以为异卷巻之意特欲少关阊阖之内退可遂吾所欲进或傥有所济诸公不之察也而督促踵至浅中陿隘颇觉厌苦拒之既峻久之寑不报矣比以南沙逼戍不免为之官之请惩创前事并以祠禄干之报章之来不过复伸前命自惟愚鄙无以取必当涂之听闭关泰甚且骇道路之传因谋强顔一行兼以世母仲姊之丧告矣趋朝当在夏秋之际其在我者敢有不诚庶几改之夫谁不愿以术业之浅陋冀障河之必东杯水舆薪知其必无事也但苦家贫久客未免禄仕反复忠父行藏之诲媿赧极矣踵门求教深所愿欲兼单浅所未到亦欲有函问之请与其进也台意诚厚得蒙于六月半前假以役兵数辈当卜假途干簉遂此愿懐而后取道徳清以至都辇有如行人归告之晚不及此期某业以成行不容迟迟之甚兹恐不得留竢即乞已之京尹之拜振古所无令弟新除不相妨否有不克见必须邂逅钱水与以为慰
　　答景元书
　　下问辞命所以非有深意直縁前对亡状再进岂能有补信如昨者传闻之过不过以人言知我用緜力当重任刍牧之求不至辞之近于辞难黾勉居之空死何益生命之众亦云大矣是虽不当先事而避然亦不可不豫计于未进之前舅氏之出未行右揆盖尝诿以専人见三命不来之意仍许不循前计令人滋益难处遂坚辞之三旬促召不来定当如所请矣量力度徳天下事要非吾人所办蚍蜉撼树真不自量某今者之辞犹欲一感闻听诸公苦不持上将如命何可继之説敬当佩觿夫学固欲行焉能系而不食苟免既非君子之节不能不止亦非绌信之谊未免禄仕当择任轻者处南沙非逺禄秩可差解倒垂忍而待之又为此困迟之不报良以为挠无资之説此特顾家之计乃可为知友道安敢告朝右邪今嵗延陵水荒加以蟊贼之患薄田赤地什分余二敛获为賖戍又复年余侨居未知糊口之计一动不易三已况难必哉不免又图去就则求我枯鱼之肆矣反复计念未知攸处讲学不详之过兄必闻而怜之承询鄙意之详故尽底蕴有可鞭督其后愿与闻之
　　答君举书一
　　通鉴礼图皆二册纳上史书制度自当详考不宜造次读过中庸大学系传论语却须反覆成诵勿以心凑泊焉久之或当有见自觉诸书之意不贰于已而非平生窥测所到有孚威如非持敬之谓者是为得之理义昭然要非学空无者所能髣髴以此应物则所谓文武之政具在方防威仪三千礼仪三百者待其人然后行耳是非小小知见所及惟体物者自不可遗文中子叹无圆机通方之士与之共叙九畴论九流知非其人愿见勉之而已夫损徳之修也凡吾胷中疵吝之积惟加损之为贵日新之道所谓洗心者不过如斯焉尔古人不可跂及要之记问之学盖不足道立已与物则失之逺矣故君子敬其独也虽无文王犹兴非君子谁可言者至祝至望师长何谓非所敢当谨用回纳一笑
　　答君举书二
　　顷者逺勤访喜有渐磨之益事乖人欲輙复暌违卧病分携宁无怏怏自被无锡由拳教札之后杳不知车斾何之非徒懐无从修记之恨翘跂可想知也兹承就试行都猥蒙遣信恍若天降慰怿如何即日秋暑乡微伏惟客舎舂容尊候动止万福某自作别之后疾病相仍幼累复然而贱妇所苦特异就毉役役死生尚未可知延陵嵗又水荒重之螟螣马迹薄田既无遗种县官科率草料倍常赋而加多憔悴煎熬分为沟中之断书防相忘固已久矣区区之迹前此所以不欲进者君举既知之矣正名之説吾敢乎哉当路前极相知自莆田之行尝一得书三被催劄而某所求以达闻听者却不将上舅氏去国之未行也又尝诿以専人见问所以不来之意喻以别议所以处我其意诚厚吾人去就当何如邪惜也君举已行辞命颇伤深切前已失之于左今复不能得之于右亦运而已矣之任请祠足得熟议谆谆之喻中心不忘张昌之贤皆愿见而未能者言称先师要为有法理敬之説进学之指南也可与立者权多不足九流之合须得通方之士议之康节固谓之学未至武侯武侯未可轻议考叔太真而谓之诡正道于何而行乎立论常苦执中有不可不察者气禀言性自是南方之学近于功利其又何言乡论贤人之聚犹或可忧真见事之谈也文不逮于作者而好诋诃前人此最吾人大病语人要识深浅亦欲自今勉之四三哥书荷封示闽事既难逾度不当相讶乡来去就尝面论之已详五三哥之云云将有为为之尔刘复之真显道相继云亡真大苦事天不相道为善者何劝邪居厚罹忧可与伤怆其当大事宜必有以处之洪道人学本异端不足深论但未知其死何自尚当察之旁谱春秋地名固宜恨未知见书训得刋其误尤所望者国风十二变皆有叙小国不详其世则附见之邶魏之先卫唐二邦之所兼者二南豳国为之先后防哉反古説曩闻已有传本后窜改亦不多藁纸不精脱烂不可将出春秋敬纳得与书训俱付象先语以防毕蚤寻端便见还毋令汚败为祝顷用礼学相勉可不朝夕于斯已而思之及观张丈子韶洒扫应对进退之解异乎所闻法而不説曲礼乡党却不如此仪礼之记殊畧先王自有深意虽复煨烬之余先儒之记要近于凿此非笔舌可道幸详复之可矣经考漫呈一防八州地图别后都不暇料理阵图方居外悤扰不能便为写去下问车徒之阵一车介士三甲一为前拒左右挟毂矩以车徒尺步方阵势了然矣新出之图必有新意后生可畏未可全非而是古也时事日益纷扰某尚未知存身之地千里相望岂不动心所谓不敢因循冀吾人共事斯于日用小学纯全大体具焉持头觅头佛氏能笑人矣但能去智去故乃可黙而识之所知不多非厌多也穷迫少佳意绪而蒙每事索报黾勉承命可无崕畧所欲言者尚不能宣之于口千里书札乌能写方寸哉
　　答君举三
　　林伯顺过东关属已还鹊林恨不得见书辞宜答而未有端便可寄旋闻上庠中补喜之不寤此于君举盖不足道然而顺流杨防千里起于足下有可为英材乐者仲可还里闬方襞幅具书忽石应之见访出前后两示缄墨慰抃何已审知诸公固相縻以学职诚典学者善意不知我者且有积薪之诮受之无益闻牢辞之正合鄙意也示喻语小万法悉备语大一毫不立兢业之心平荡之道盖非一非二知言知徳诚有不可载且破者要须黙而成之始得大小一二涉乎计较之语孔门汶上言不如是如何一言而尽古人言之久矣王文中论司马谈善论九流知其皆原道徳之意而各有所蔽自非明了之见殆未易易王魏一代人杰尚有媿于礼乐之事周官见疑后世何足讶邪复讐法虽不见然今律文犹有轻重相明之法用论讨贼当于在官之时事切捄焚奚暇士师之告书于士者谓应复讐之法耳先王作法凡絶无而仅有者一皆大为之防士师得人安可预必用刑又须阅实审非推刃之道而后释之逸贼一端未之尽也学者要在优柔使之自得博约之至欲罢自不能矣此事固有立谈而辨者曽非一朝之积言于未及宜不受命切当自今谨之崇释次儒自是井中之见其所从逰常讶某于此罕道然却不敢横议是非从彼间来此攻之且不入异时当付此老使自贼之全真尝所与逰门墙峻甚每以白眼视天下士闻于全真特厚或可介而见之如闻意乡我辈未暇从之宋老志名以全真欲见故録与之岂无渗漏然所期于若士者本不及此当以度外容之舅氏幸同舎真淳固尽其人就成其材乃所赖于朋友滕推官颇闻其名似已之所任俟到城郭图一见之张侍讲旧为九重知遇加问学日富自宜有所悟合从此虚纳天下大幸然而事久多变又未知乡去如何某前此辞命盖妄意当然惧人不谓深婉知复何恨诸公之意甚厚非所望也前既无效今而轻举可乎四三哥已因景元寓书五三哥亦已通问但未闻其母讣方因仲可吊之应之趣向已若老成真大可畏能琢磨之甚善儿子固愿受教然其母有女子之爱病未全已姑留后图下谕谆谆知感知媿军志名已前见牧之所引不类武侯之言然八阵图从此推演有如见于武侯之集前辈何以不能识之自李卫公引志説图方知八阵所出反复其语与孙武子所称军政殆皆司马法欤阵法旧来口授以军志握奇经马隆李靖裴绪之説参伍以变悤卒未易图之姑自详复为佳不然请竢它日州图纳去荆州南交二纸抄毕蚤希寄示杨冀草具未补梁州和夷未曽释地幽雍都未下手幽经却备幸而不为事夺一两月间莫可成矣诗説所以不欲出者乃可为知者道四三哥尚不谓是故不欲复示人若欲得之不敢隐也已自畧去训故之説须于言外逆之参之楚辞以见其训伍之乐府以尽其情订之左氏以致其思正之礼记以通其説又断之以孔氏之学孝经论语之所引证乃知非妄作耳纸札非佳毋令损败为祝得侄子象先问未欲经説之广切在加意伯顺莫已还里曩蒙诿以其父铭志黾勉承命不可用则收之
　　答君举书四
　　春间妇弟东泛钱水漫具赤纸记以为不在庠序达石广文必无浮湛之理得报已知会计甚适所懐但未领报章驰望之切沈应先之仆以所示书至慰怿多矣闻得友如徳修王丈可谓徳不孤也其人虽未克见君举宁苟合者丽泽之説当所得日富如某茅塞之甚有不能奋飞者某以丐祠之举请益于左右欲处得其宜耳既久之不闻闻南沙代者诿僚宷来约以如期而代思白县言上似太絶物不免作参宰禀目并以丐祠公状抵之仍不絶之任之请既行之后得子诗外兄书教以不当突然自言于朝顾闻之晚矣然念阙期既逼不为之前日交代通书亦尝授以公状仍更属以申催报命此外自当委之运命如何刺眼之思非为我忠谋渠能及此某亦嫌于下钓之説然而进退有义非我辈所得専处有如本懐果适过涉何害不隐我脚旁观动目何有哉所求尚一得之固我所欲不然堂下有千里之隔虽其敦促百至岂真知我者邪遵养之説枢右之拜元是一意前以向去如何奉告盖千虑之一得此防虽近于迂亦是理势当然信之固宜亦近疎矣无律之音不计之战郢人之惧不为过也尚幸低棊着数相似信如所闻不谬乃若温浩儿嬉相矜以徳力盖亦未易剖决此亦一幸第恐拏而不解或生意表之虑耳妄意如此不足以语人蒙教早谕之虽未达髙意得无有过与不及之虑谓非所以辅成盛徳人材秖尔极选端不过是然四三哥却有典午之命似舎骥弗乘矣佐佑藩邸亦何容易某近通四三哥问告以纲纪王府云云君举以为如何旌别之疑有自来否近侄子洪罢昭武主簿逺来相省颇能道闽中事按逐一二辈皆合公议所恨稍作风采若失故步许褒守令多不践言物论似不谓然与彼所闻大异然前得书有姑惟教之之意或几乎儿辈所云某昨亦警以鹰鹯不如鳯凰之非不知还有益否适者数非面不易箴之言未易言亦非俄顷可尽恐欲闻之曩蒙赐示一毫万法之语不解藏人之善喜跃之至以告象先侄子答书叹异以为顿异往时之见然非揣摩卜度得之乃善其论大小之分若微有病万法俱备安可谓小一毫不立大何足言意则甚然至于攻击小大之语亦未为至更切思之前索陈图必欲见之行事区区之见本不欲以书告然念合并难得请举一端试以范蠡之言握奇八陈之法以考髙欢韩陵之捷妙处畧可见也刍秣之语甚非言孙之谓钦领训诲敢不佩服中庸大学本示五三哥者走笔写意夫何足观反复求之可见好学所以见语真得琢磨之义甚惬所望然相期亦太过矣疏示之语敬释于下当仁不孙又掊击之幸也书此无本性不强记又不知能与前注无相戾否追思前此之作一语不敢妄下所以开喻大善但其间不无森严气象似非前辈所许大抵立言之体要当明白简易圣人大未易到隋之中説洛之经世有可法者诸公或入于俚或入于深虽皆未害于道非行逺之法也语立言于君举可谓小巫大巫之见想得此疏当捧腹一笑也五三哥曩通书皆不报渠执礼者固当然邪象先来索书解甚切端便幸即寄之
　　与刘复之一
　　自王习之送吏还只领答教于今行复更嵗嬾于问使嗣音阙然企慕徳容如饥如渇兹阅报状伏审归对合防荣増京秩窃为善类私喜旋闻方绾铜墨置社南邦如公器业文章无媿前哲自宜侍中献纳尽忠补过牧民于外甚非师望所及将无睿眷优渥重于歴试抑由犯顔逆耳不遇故去邪永昌之民于何其幸时方急治宁缓急后先之序哉于公因可少见所学贤于淈泥扬波逺矣交旧之情亦足为左右贺即日伏惟乡党优防自天之祐台候动止万福传闻贵治县尹正阙洗刑当在朝暮讲学有素迎刃定无槃错然而前山积财力方匮发令先后计执事已有定处某托逰从之末愿以管窥为献为政之急要在戢吏仁民即吾寮宷情通吏人隐欺自少士夫日接利病可以毕闻但当务省文书张设纲纪临之以无我断之以严明处人乡巷骨肉之间察之教化所在率斯道也于从政何有哉尝闻抚字催科本无异道近时文俗之吏不知政有本末动以裒敛为急及民事则缓之不知威信服人赋可不劳而集则计陷失不在民而在吏出纳之谨动有防制纵工于窃必不能侵吾嵗计矣民事莫难差役于今多致纷纭第令乡业以身任之稽其程式欺防必罚将不敢欺其次婚田一当坚守成法它讼剖决惟须勤以莅之宁失不平勿成吏手上官曲直无足多校知所轻重则事济矣县固繁剧能出此数事邪日乡人宋质失御史敦朴建县令旌别之法谓治状见于实迹者不出数端听讼详审则妄诉自息断狱平允则寃滥自明催科必信可革追呼之扰给纳必以时可除邀阻之弊此格言也可为县宰韦以执事声望居之为力已省所望究见所蕴为世楷模大学论正已齐家推之可及天下常怪汉世循吏其为相则声减治郡时惟以烦碎苛察失之夫何有于逺者大者近世贤之失多或过于中庸书称干誉从欲同辞曽何逺于不肖此在左右度内某复敢言之教玉人雕代大匠斲不自知其不足可笑其不自量诚思何以告之或可以无愧矣不识采听遐逺能无弃此一得之虑乎瞽躁而言不寒而栗某待金华狱掾阙尚年余去嵗风涛之啬虽幸以天而免孤单之族絶者五房亲戚故人半入鬼録而又家乏粒食漂泛无复遗余妻啼儿号日日相似虽无佳况然视死者将十万辈其亦厚矣向令灏灏之会执事尚未美解则其死者有葬生者有养必无僇尸无告之事此在诸人赋分有数乡邦所深恨者中肠鬰鬰言之心动想关闻听亦须为恻然也永嘉半夏不雷即雨寒甚六月尚颇挟纩气候殊恶不知卒嵗可以无它变否公之旧部故尔及之
　　与刘复之二
　　昨叶丞飞卿行拜状必尝关彻听览比景望递来武林所赐教笔媿感良至见诮以无一言相庆洒落相视知所以自解矣谓我无求一世似非知我之语人情不大相逺为不可求又无以求之耳读书无求于世任大非吾事也道大不容而不以为病顾以银章茜绶嘘呵大县夸朋友不求一切人者岂谓是哉景望报兄之来四三乡人之贤遂不可掩不图今日而闻正始之音在乎其人可谓好贤之实矣然而上求武士而支离疏者得于其间攘臂宁不谓责名实者使之一一吹竽邪人情苦不自知爱而欺之又过井口之戏直推堕坑穽中乃已耳虽子相知之厚殊非爱我者也无望之世庶几戒之忠甫劝兄辞县不知盛意如何论苦太髙入于轻重亡凖彼奉祠而不受祠禄劝陈君举以不取束脩过于中庸则贤亦各自一见也永昌待次不知尚复年余诸公相知之深而今弃之于外且使安处乡闬真所谓举而不能先者之命欤封圻宻迩壹山想当熟彼风气修道之教将俟于入境布政先后暇日究之为宜常使在我优游则可以语风化矣纲目之治须由贤者兴之舍此得民是皆干誉者也何足齿哉何足齿哉第恐人方即公百里要非大贤所处弓旌之及不俟于下车耳某索居面墙疵吝日积因风鞭督非君子谁适怜之
　　与刘复之三
　　某乡居禄固亡可道第縁茅塞方寸大废洗涤狂奴故态间复乘之渐逼期忧畏深积决曹虽猥然亦人命所系折狱之事孔门所难矧复事在上官制不在我自量褊浅惧将不免其身与世推移又所不忍每一念此芒刺在懐饥寒迫人未免禄仕鞭其后者不无望焉福清新除非晚当上尝与忠父反复前论其言亦未易訾然与世路斩絶颇亦难行昨蒙诲以世之安乐法门缩头闭息坐壁角里头为我辈耻适与忠父相反请得言之吾曹学固将行道不可枉或出或处当道中庸使兄未上而辞人不以为不遇故去必谓不能作此等邑有薄淮阳之诮孰若临治之后惠泽有加于民除决去留无骇俗听进退之际岂不绰绰然哉崖异惊人未若履常而弗畔于道某方以盗名而取疑怒于世故深不欲兄为掲日月之行也中庸之徳无有偏颇必去必为未能无累兄自有度必从容于是矣言之于此不可不使兄具闻之忠父渠自有书惟所裁择梦叟取辱起于不量事势某与忠父先尝戒以过涉劝勿轻动老婆心切至于拖泥带水无慊于志公伯僚辈何诛邪
　　与刘复之四
　　前月间乡仆行窃聆旧恙告痊旋膺召节以为天辅仁人于此可见喜极而跃何但不寐而已然犹未知造朝之日意必一言感悟聊试三馆漫一幅纸赞庆当不至浮湛也得景元报窃闻进説本末及圣主顾遇之意隆甚不试而登馆殿自此当三接矣足为善士増气岂直友朋之私喜哉甚善甚善某无似之迹本无意于人间迫于穷寒为禄而仕曽无片善可取前蒙于诸公间誉之过情遂使无能之人疲于趣召手足俱露迄无秋毫之补去国未几弓招又至虽知期望推挽之意然非爱我者也輙以鄙懐上溷愿赐终始某乖戾之性兄所谙悉前举无术头胪既已可见受爵不让迄今歉然人不加贤才不加进又复不知进退冒于宠利所不敢也已述此意恳告庙堂更告善为辞之期于得请乃已幸毋缕缕惧稽王命将重得罪非所以安全之也自亷耻之道丧时君世主喜以爵禄骄天下士此则士夫轻进之罪果其材自可致君集事固当不校小礼某不肖无益于时亦欲因辞见志求退以事君尔如以一身之退使九重无轻士之心其进多矣由衷之言万望台察比景元书论王江阴之罢非是某得之田里王治为淛西最其言民兵之不可教要是书生所见至论其害亦未遽非大抵兴作大事非使晓利害者杂陈于前良法盖未易立矧前嵗班行之法大不易行尚当商量何至遽逐良吏况牧民者敢与朝廷抗论是否必非陆陆之士不付此等以事而使媕娿脂韦之徒未见其可人以争事罢斥谁是敢争事乎因见诸公及之为望某素来不喜强与人事太原亦不识之知兄可以禆补庙堂故放言耳令兄知府乡邦必已交政恨不得亲被其泽郡得贤将门戸之芘多矣夀堂大令人板舆当适州里前二贤子官守已有及民之惠长复为之父母遵年之乐无加此者台眷云云
　　答何商霖书一
　　某闻君子之风为日久矣声迹之相闻又两年来矣小儿获抠衣于讲席之下于今行复更嵗政縁疎怠阻造下风虽未能日接音容得余论于文字之间开发厚矣比辱临访言及忠父郁之论某忠父友也实相忘于道术之际有所论辩各不敢为隐遁之説以相防故虽言有当否然各自其所见切意要知本末同异有以订其是非故敢不蔽愚固之踪用以求教非欲自售于下执事必我察也六经载道之器逺矣大矣某既妄有论著且以荐于洪儒大学之前明眼难瞒多见其不自量也退即所安知其手足俱露方此内媿以为将必大得罪于门墙札翰之来则知与其进也甚幸甚幸示谕六经之説于左右未能无疑读书欲有所疑此伊洛先生语也吾人于学未能了了于不疑之际夫不疑者盖无所自见不然则蛙之在井圣言天逺宁俄而可料哉惟善学者未能无疑疑者问辩之所由生也谆谆之云何造道之深也至谓疑理之蠧则某请得一言疑固多端左右之疑固将有所决也理道必疑而决则疑未为蠧也众咻谁佐之惑能决焉则定矣某学未足以及此然于众多之説不敢必以为是此亦得之先生长者之论余皆不知而妄作耳谓毕其説非所敢当信能有以规之则亦非所隐也清论之及故敢复之见交之文仰荷垂示非徒属辞命意无媿前作论交之际益足以知君子之不苟也知感知幸某窃有所见不敢不荐其説此赋之质美矣近世才人实未之见吾曹盖相期于古人不到之地夫何今之足云讲道之余加逰息焉于楚骚汉赋之作则笔端之力久之当益有所到此不可以言尽也古人虽曰作文害道然犹未通于一弛一张之説有如尽舎他事而専心文墨则非我所敢知也草草修报幸恕疎畧不宣
　　答何商霖书二
　　前书裁答方惧不韪洊承教笔蒙有以警笃之其意良厚有以知君子成人之际且足以见涵泳于六经之説不以先儒之故而置圣人之学知感且羡书辞宜答请以所闻于古者复之诗古乐经其文古之乐章也书云诗言志歌永言声依永律和声三百五篇非主于声而已太史以国风系先王之旧俗二雅识其政事颂播郊庙是皆职在太师盖遒人之官采之天下施之当时之用者先王之盛教化之美颂声翕绎蔼然成章不得于言固有不能宣之于口被之声律以供燕享有若南陔华黍之诗者虽有其义不强为之辞仪礼所谓笙诗先儒以为亡诗者也王者功成之乐庶人无所得议纯一之化加乎四海比屋皆有可封之俗四方安有殊风之事召伯韩侯之盛一皆见之周诗甘棠诸篇南雅所存是也四诗之正恶有所谓变哉观于诗序之文正变为可言矣诗序于先王之诗皆言朝廷之所施用其所称叙不过一诗之指幽厉之雅邶之风视前序为何如正变断可知矣豳风之作亦以当时之变豳尝变而终不克变成王周公之美也变风见録起于政俗之异国自为次固其理也邶之不合于卫自其邦人之不予诗章自为篇袠初非前有其序圣人删诗而为之次第则因变之先后国风起周召邶而迄于豳见治乱有可易之理以为序有因改斯为不可厚诬反鲁所正之诗止于雅颂而已来教谓诗之作起于教化之衰所引康王晏朝将以为据鲁诗所道可尽信哉求诗名于礼经非后世之作也又安知关雎作刺之説非赋其师者乎降王而不予卫是非圣人为之邶灭而音存故非卫所能乱政不加于天下则王不可谓雅所云系于所得之国与春秋之王城确实而言惟其理也然诸侯之兼并非独邶为然圣人不以灭国系诸侯之风非为因地而已夫诗家之音律犹易家之象数圣人于易称君子之道四则诗之声文未可以一偏取孔子固尝弦歌合乐而亦不为无取于辞角弓唐棣之去留义之可得而通者诗书之序非圣人莫能为之然其源流岂无所自易系不皆兴于孔氏则诗书可以类知如孔子自已为之必有不能为之者矣走于反古诗説虽不主于先儒于其所长不敢废也古人尚或采诸刍荛之説况圣人之徒欤务相乖违非反古之道矣不能自明六经之学诚世儒之深病凿空以攻先儒之论不亦后世之罪人哉观于会通则古道之去人不逺矣某学不足以知古乐求古人之意聊以自诳非縁垂世而立言执事不以其愚赐之提诲此道之不作久矣何意闻此正音临文者不敢借辞益重不敏幸为隐恶本不足以示人既沐诲言不敢不既其説尚惟时复教告以适翘跂之私
　　答何商霖书三
　　披读枉教申理前説辨而不寘真古人之事也钦叹三复敢不敬应诗学有二曰声曰辞声辞合而成章乃古之道然而人之情性古犹今也情有哀乐声文称焉听其语可以合其声闻其音可以知其意二者不可以毫厘判于人有不省乎孔子学于操而得文王识防鸮之知道声辞交见庸有二是故舎乐论文与释文而言乐皆非诗学之正近世填词之作始别异于声文唐固不然况乎三王之代季子论乐夫其殊于圣人其以小雅为周之衰亦汉儒所云讥小己之得失有为而发其可遂泥其言乎文中子不与季子之知乐近于眉睫之论然其防各有在不可合也在乡饮酒燕礼射礼已有二南诸篇虽为不必尽出文王之时要为周公制礼作乐所用以为思先王而歌其事则幽王之诗有之详而味焉与南雅之古诗或居然异矣仲尼归正雅颂岂徒然哉序之云云不待言也学经而他求于传不若専意于经传皆不同则经学之文不几于惑矣序据左氏谓棠棣为召公作毛传以为周公二者莫知适从则序燕兄弟之文非其所论拟也古学在求其正不当论出之后先如惟前出之从则书之古文不若汉世今文者矣妄意无似非执事谁为裁之


　　浪语集巻二十四
　　钦定四库全书
　　浪语集巻二十五
　　宋　薛季宣　撰
　　书
　　答叶适书
　　某闻之务博学者必自约乐教人者必自修执事通百氏诸子之书可以为博矣为人师而学不厌又知所谓约矣听于涂説不以某之不肖惠然肯顾投以尺书望我以急难扣我以学问以诸葛武乡之英特谓我闻风而慕之以王梅谿郑著作一乡之善士许以雁行而肩随某虽至愚自知甚悉未能为己何以为人未克自明于何明物若武乡则吾岂敢王梅谿之方正郑著作之冲养是皆吾党之望愿学焉而未能者其又何可拟邪读诵腼顔不知何自而得此也范文正公镇陜右孙泰山张横渠初以逰客干之公能资以读书告之名教之乐二先生赖以有立卒为天下大儒范公得位时大任非吾事也名教之乐愿与执事同之执事秀发妙龄多闻多识通于古明于文行不自贤不耻下问一日千里吾知方发轫焉及于八陈为邦将无着鞭之太蚤而某庸敢当也约文以礼顔氏所以立于仲尼之门执事方以教人敢请从事于此若夫夏时商辂周冕韶乐四代损益孔子非亚圣弗之告先王寓兵丘井建之邦国舞之行缀教民后战不以军容入国有本有末躐等之学难矣乎言志而贤舞雩问陈而称爼豆为学自有次第仲尼岂欺我哉故欲执事先之军旅为邦愿执事之姑舎是也抑某又尝闻之子夏曰君子敬而无失与人恭而有礼四海之内皆兄弟也士患敬恭之不立夫不容奚病焉修道教人执事其从容于是矣执事有亲之奉日虞甘防之弗给不抵人而抵我其所望于我者甚厚且深其方空腹而逰独行踽踽不足相为轩轾以孤从来之意甚恐姑诵所闻于博约之説者复之将命执事之不我弃庶几能谅之乎
　　答象先侄书
　　某启八吾侄上舎别浸久方切悬思仆归收书审知即日首夏乡炎启处佳胜仍闻肄业湖上挹山泉之清秀以资涵养供笔力之助甚善尚须力自勉励毋以时学而小之得失付之于天务为深醇盛大以求经学之正讲明时务本末利害必周知之无为空言无戾于行则前辈之事何逺之有学无今古适睹时学益人之大耳位中上下皆安某以交代尚欲补填一月夏中可以即路交事不出六月上中旬间房下粗安它亡足道王枢书未欲作方以州县窃禄自喜姓名讵可关诸政路悠悠之议自非众人所谓人情服习苟且宜吠所怪然道路籍籍颇云有兵意良工之不示人以璞莫无是否羸病未药而求孟贲手抟闻其他日之论当不若是疏也作事若筦夷吾可矣其不切致主以求欲速之功令人多恨况侥幸成事必无是理论者谓晋淝水之役以天幸议谢文靖公父子每思军中欲害万石不忍于一处士所以用众非一日之积矣方其命将内拔诸不经事少年以韩康伯与之疎固已许之击贼郄诜怨也知其必辞问计而安不应荆援至而安不喜方赌墅于王师之出视捷书如无事有孚盈宁徼天之幸邪身危死外功弃不卒其弊安出亦若夷吾而已张魏公刘开府望实俱丧龟鉴不逺要此一着不容再错前日尚可如今大事去矣详思朝中人物未见其辈观棊静处每髙当局未能忘情于物故不能不睠于若人因报及之火之为望开馆相延固善然公府不易作客千万审处无劳轻动景望失得有命所谓举而不能先者之命欤
　　答徐元徳书
　　某不肖之迹见疑于世久矣兹蒙三兄眷顾特达然若有不相亮者敢尽底蕴冀一知之某不夭蚤失义方之教仕縁世荫以惰不为科学之习居官无有治迹可以求知上官心非不欲为众所为顾不能耳士夫过听或意其尚古人之学不知我者遂有众多之论二者于我虽异其不相知一也前某伏蒙轩车见过不以愚鄙见绌洊辱名刺则以学生自居昔者徂徕先生与泰山先生徳比名齐举相似也徂徕自谓不及拜泰山而师之天下方知有师后世不以为过以二先生道谊之重天下信之不疑回既倒之狂澜故不难也执事之举将无欲效之乎师道不明此风之不作也久矣某小丑其何徳以堪之在执事自处则贤为人谋者不几乎厝诸鑪炭之上矣某虽不学其自知甚明非其有而取之何逺于盗此所以逡循退辟不敢当大礼之盛也兹蒙鑴谕谆复敢固以辞且执事之下交夫岂徒然者也某所期于大君子者端不在是不我遐弃固所愿也尚几以道为度毋以过礼见加姑为朋友相从亦足以讲艺为学无骇俗目使某不堕于好为人师之诮爱人以徳之意想执事乐为之用布腹心切希财量
　　抵杨敬仲简
　　某景向有年矣侄子每自庠序归省輙能具道问学之妙行谊之美及所以提诲之甚宠顾以未尝识面为恨乡来幸会获合并于武林虽承教悤悤弗及详欵养养之至然一面而悔吝释接奉而羣疑亡所得固已多矣幸甚幸甚分决之后窃审擢荣上第虽为宏材本分内事然而蕴畜之富可以次第见诸施为未能絶意于时尤为善类喜也占贺方阻乃蒙尺书下问情亲意厚愧荷兼之宠谕不可晓知之言足验天有显道义命之重非仁贤恶所望之雨晦鸡鸣乃今见其人矣世道渐迫不尚勉旃某辱誉过情非所当有不知何以取此令人愧汗因谕之及请得一言灭学以来言行判为两途旧矣其矫情之过者语道乃不及事论以天何言哉之意其为不知等尔某虽不敏于此窃有所好而清谈脱俗之论诚未能无恶焉前此对人未尝言之间因当路纵谈不免加之鍼砭非得已也反求未为无累慙顔厚于重甲良工之不示人以朴吾罪大矣察人伦明庶物几吾曹共勉之尔不贰于物非所敢知侨居荒僻新除尚未知何地何日之官有家侄便可寄声时蒙发药是幸
　　抵沈叔晦【防】
　　某侨止他州未辨旋返陆陆亡可言者窃知调尉上虞良便仙里戍期不大逺否人情咸以久次为苦而兄承有投闲讲学之喜漆雕子若之善而今为兄有之骋骐骥以御长途知其莫之御也甚善甚善某学问未之有见仕本为禄而诸公过相拂拭出应事物之变触目疏谬咎皆自取士夫望之又过何可当也加意之诲非甚怜爱我者畴肯及此已事不足复为兄语所为诚畔中道然而拯溺救焚之计有不暇顾拖泥烂额之患者伤亷一事宁无多馁于中忍而不辞无怪乎人士之纷纷也强顔处此负负何言蒙警防之其敢不勉他有可以鞭其后者非左右焉取哉勿鄙夷之万万加赐为祝承谕学不躐等之説某与家侄曽何足与知之察兄所安端不愧斯言也既蒙鑴诲敢索言之以某所闻于不躐等者自明明徳以至于知所止齐家治国而天下平其序端如贯珠不可易也唐氏时雍之化盖由此作焉古人以为洒扫应对进退之于圣人道无本末之辨中庸曲能有诚之论岂外是邪学者昡于诚明明诚之文遂有殊途之见且诚之者人之道安有不由此而能至于天之道哉今之异端言道而不及物躬行君子又多味于一贯不行之叹圣人既知之矣可与学者未可适道所以旷百世而莫之明也信言果行夫子谓之小人之事以为礼仪威仪待人而行不虚行存乎徳行不知何者为等又将何者为躐邪必以小学大学为之等差则吾属异于成童而下孟氏之欲自得之也果何物乎某于此不敢自谓知之然愿学焉者也所识如此未尝敢以告人明难瞒一掊击之幸也输写以复来教将无甚类鬻之为乎一眄丙之毋重吾过
　　与柴察院【瑾】
　　某窃谓天子明圣诚不世出之主然有治道未洽非有他故羣臣钳黙太甚患事不上闻耳比某与赵俊臣来言邉鄙数事二人相为先后其间虽有甚难合者数日之后靡不听从由是言之臣下负焉多矣昨者濡须相语台座不过请郡某未知所处今某补郡矣察院乃居言责之地回澜浴日其复何辞惟今天下疵瑕未易毛举要先正本然实良难察院谨重沈潜不劳多视尚口乃穷之戒某尝与闻之虽然苦无功每縁不宻人之不宻凡以徇名苟以天下为心行无迹出口入耳感合以诚金石可穿况兹血气之类事有成効何患世不我知惟无要誉之嫌乃可入也仲尼相鲁未尝以朴示人虽僣礼如大雩当时犹不暇去防意可见谓当师之察院方为士类根抵万幸念某陆陆比居郡曽无尺寸之补虽戴星出入日来渐觉省事然苦府廪空匮未知所以处之非惟望督其愚亦有幸云天之庇矣郡学胡安定经始国家人物权舆之地于今只斋馆在风化之陨甚矣念之如负芒棘更祈有以诲之
　　与潘文叔【友文】
　　某获从端叔昆季游愿见之日甚久驱驰扰扰恨未承望兹蒙华翰之贶辱临之以师弟子礼悾侗自视何敢当盛意邪继今如不鄙夷略之是望示谕为学之道某何足以知之过听之求仰见好问不耻然而索金贫子终何以副所欲乎抑某闻之君子虽极髙明道实中庸虚受谦持之无有偏颇好恶自无不得其正之患君臣之义父子之亲天理昭昭不容与易惟居之以平荡持之以竞业终身可以无畔其至要当有见必自得而后能安之也若以恬漠为进某恐难乎应事于纷纭耳所恶于知正谓其凿空无之説于此不与存焉承问之厪聊及尔耳斯道要非语言所及纎寸笔舌讵能冩方寸哉又蒙于某求师某学焉不足顾将何以为献惧涂公之耳目无以只复将命切几照亮
　　答少卿舅氏书
</div>
    <div class="pagination">
<a href="浪语集_page16.html">上一页</a><span>...</span><a href="浪语集_page12.html">12</a><a href="浪语集_page13.html">13</a><a href="浪语集_page14.html">14</a><a href="浪语集_page15.html">15</a><a href="浪语集_page16.html">16</a><span class="current-page">17</span><a href="浪语集_page18.html">18</a><a href="浪语集_page19.html">19</a><a href="浪语集_page20.html">20</a><a href="浪语集_page21.html">21</a><a href="浪语集_page22.html">22</a><span>...</span><a href="浪语集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
