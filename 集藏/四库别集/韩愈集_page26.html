<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 26 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 26 页/共 30 页
  </h1>
  <div class="content">
   故检校左散骑常侍兼右金吾卫大将军赠工部尚书王用神道碑文。（用以元和十一年八月卒，赠工部尚书，是年十一月葬。）   
　　右京兆尹李，（或作修。）是王用亲表，传用男沼等意，请臣与亡父用撰前件碑文者。伏以王用国之元舅，位望颇崇，岂臣短才，所能褒饰？不敢辞让，辄以撰讫。其碑文谨录本随状封进，伏听进止。（或作旨。）其王用男所与臣马一匹，并鞍衔白玉腰带一条，臣并未敢受领。谨奏。   
　　【谢许受王用男人事物状】   
　　（刘叉好侠，能歌诗，闻公善接天下士，步归之。其后持公金数斤去，曰：“此谀墓中人所得，不若与刘君为寿。”公所受王用男人事物，其叉所谓“谀墓中人所得者”欤？）   
　　某官某乙。（本或无此四字，但云“臣愈言，今日品官”云云。今按：状体，前合当具官，不当言云“臣某言”。）   
　　右今日品官唐国珍到臣宅，奉宜进止，缘臣与王用撰神道碑文，令臣领受用男沼所与臣马一匹，并鞍衔及白玉腰带一条者。臣才识浅薄，词艺荒芜，所撰碑文，不能备尽事迹。圣恩弘奖，特令中使宣谕，并令臣受领人事物等。承命震悚，再欣再跃，无任荣之至，谨附伏陈谢以闻。谨状。   
　　【荐樊宗师状】   
　　（宗师字绍述，公荐之屡矣。因东野之葬，称其经营如已，荐之郑余庆，后又荐之于故相袁滋，谓“伏闻宾位尚有阙员”，今又以状荐于朝，谓“知贤不敢不论”。绍述死，又为之铭，极所称道，其于朋友，可谓信矣。）   
　　摄山南西道节度副使朝议郎前检校水部员外郎兼殿中侍御史赐绯鱼袋樊宗师。（校下或有尚书字。）   
　　右件官孝友忠信，称于宗族朋友，可以厚风俗。勤于艺学，多所通解，议论平正有经据，可以备顾问。谨洁，和敏，持身甚苦，遇物仁恕，有材有识，可任以事。今左右司并阙员外郎，侍御史亦未备员，若蒙擢授，必有补益。忝在班列，知贤不敢不论。谨录状上，伏听处分。   
　　【举钱徽自代状】   
　　（元和十二年十二月，公除刑部侍郎，举徽自代。徽字蔚章，吴郡人，尚书郎起之子，以集考之，公举自代，凡六人，为刑部举钱徽，为袁州举韩泰，为祭酒举张惟素，为兵部举韦ダ，为京兆尹举马总，为兵侍又举张正甫，皆一时之贤也。）   
　　朝散大夫守太子右庶子飞骑尉钱徽。   
　　右臣伏准建中元年正月五日敕，（正月，或作五月。）常参官授上后三日内，举一人以自代者。前件官器质端方，性怀恬淡，外和内敏，洁静精微，可以专刑宪之司，参轻重之议。况时名年辈，俱在臣前，擢以代臣，必允众望。伏乞天恩，遂臣诚请。谨录奏闻。谨奏。   
　　【进撰平淮西碑文表】   
　　（或无“撰文”二字。元和十二年十月，淮西平，群臣请刻石纪功。十三年正月，敕刑部侍郎韩愈撰文。《表》云：“伏奉正月十四日敕牒。”本《表》后云：“三月二十五日，自奉敕凡七十日矣。”《旧史》云：“《淮西碑》多叙裴度事。时先入蔡州，李功第一，不平之。时有石烈士者，因仆碑，得见上，诉其事。诏令磨愈文，命翰林学士段文昌重撰文勒石。”详见《碑》注。）   
　　臣某言：伏奉正月十四日敕牒，（正月十四日敕牒，或作某月日敕榜。榜字非是。）以收复淮西，（以，或作已，或无复字。）群臣请刻石纪功，明示天下，为将来法式。（或无式字。）陛下推劳臣下，（或作推功劳臣。）允其志愿，使臣撰《平淮西碑文》者。闻命震骇，心识颠倒，非其所任，为愧为恐，经涉旬月，不敢措手。（中谢。涉旬，或本又作旬涉。）   
　　窃惟自古神圣之君，既立殊功异德卓绝之迹，必有奇能博辩之士，为时而生，持简操笔，从而写之，各有品章条贯，然后帝王之美，巍巍煌煌，充满天地。其载于《书》，则尧舜二《典》，夏之《禹贡》，殷之《盘庚》，周之五《诰》。于《诗》，则《玄鸟》、《长发》，归美殷宗；《清庙》、《臣工》、小大二《雅》，周王是歌。辞事相称，善并美具，号以为经。（号，或作纂。经上或有正字。）列之学官，置师弟子，读而讲之，从始至今，莫敢指斥。向使撰次不得其人，文字暧昧，虽有美实，其谁观之？辞迹俱亡，善恶惟一，然则兹事至大，不可轻以属人。（中谢。或无此囗囗二字。）   
　　伏惟唐至陛下，（惟，或作以。）再登太平，刮群奸，扫洒疆土，天之所覆，莫不宾顺。然而淮西之功，尤为俊伟，碑石所刻，动流亿年，必得作者，然后可尽能事。今词学之英，所在麻列；（麻，或作成，方从阁、杭、《苑》、李、谢本。今按：作麻殊无理，疑此本是森字，误转作麻，后人见其误，而不得其说，乃改作成耳。且公《答孟简书》，亦有“森列”之语可考也。方氏固执旧本，定从麻字，舛缪无理，不成文章，固为可怪。然幸其如此，存得本字，使人得以因疑致察，遂得其真。若便废麻而直作成字，则人不复疑，而本字无由可得矣。然则方本虽误，而亦不为无功，但不当便以为是，而直废它本，不复思索参考耳。今以无本，亦未敢轻改，且作麻字，而著其说，使读为森云。）儒宗文师，磊落相望；外之则宰相、公卿、郎官、博士，（官，或作中。）内之则翰林、禁密、游谈、侍从之臣，不可一二遽数。召而使之，无有不可。至于臣者，自知最为浅陋，顾贪恩待，（或作侍。）趋以就事，丛杂乖戾，律吕失次；乾坤之容，日月之光，知其不可绘画，强颜为之，以塞诏旨，罪当诛死。其碑文今已撰成，谨录封进。无任惭羞战怖之至。（谨上或有“随表”二字。“惭羞战怖”，或作“惭惶怖惧”。此下或有“谨奉表以闻，三月二十五日，臣愈诚惶诚恐，顿首顿首，谨言”，二十三字。今按：此或本以闻下，便著月日，与今表式不同，未详其说。）   
　　【奏韩弘人事物表】   
　　（古本云：四月一日，涯、度、群、夷简奉进止，碑文宣赐韩弘一本。）   
　　右臣先奉恩敕，以《平淮西碑文》，（或无恩字，或无敕字。）伏缘圣恩，以碑本赐韩弘等，今韩弘寄绢五百匹与臣充人事，未敢受领。谨录奏闻，伏听进止。谨奏。   
　　【谢许受韩弘物状】   
　　臣某言：今日品官第五文嵩至臣宅，奉宣圣旨，令臣受领韩弘等所寄撰碑人事绢者。恩随事至，荣与幸并，惭怵惕，罔知所喻。（中谢。）   
　　伏以上赞圣功，臣子之职；下沾群帅，文字所宜。陛下谦光自居，劝励为事，各赐立功节将碑文一通，使知朝廷备录劳效。韩弘荣于宠赐，遂寄缣帛与臣，于臣何为，坐受厚贶？恩由上致，利则臣归，惭戴兢惶，举措无地。无任感恩惭恳之至。   　    　          　    　 
●卷三十九·表状二 
【论捕贼行赏表】 
　　（《宪宗纪》：元和十年六月癸卯，镇州节度使王承宗，遣盗夜伏于靖安坊，刺杀宰相武元衡，死之。又遣盗于通化坊，刺御史中丞裴度，伤首而免。京城大骇。武元衡死数日，未获贼。兵部侍郎许孟容请见，奏曰：“岂有国相横尸路隅，而不能擒贼？”因洒泣极言，乃诏京城诸道，能捕贼者，赏钱万贯，仍与五品官。至是获贼，而未即加赏，此公所以以状论列其号令之不信也。）   
　　臣愈言：臣伏见六月八日敕，以狂贼伤害宰臣，擒捕未获，陛下悲伤震悼，形于寝食，特降诏书，明立条格，云有能捉获贼者，赐钱万贯，仍加超授。今下手贼等，四分之内，已得其三，（一作二。）其余两人，盖不足计。根寻踪迹，知自承宗，再降明诏，绝其朝请。又与王士则、士平等官。（士则、士平，皆王武俊之子。张晏等诛，士平为左金吾卫大将军。士则、士平，或作士平、士则。）八日之制，无不行者，独有赏钱，（独上或有内字。）尚未赐给，群情疑惑，未测圣心。闻初载钱置市之日，市中观者，日数万人，巡绕瞻视，咨嗟叹息，既去复来，以至日暮。百姓小人，重财轻义，不能深达事体，但见不给其赏，便以为朝廷爱惜此钱，不守言信。自近传远，无由辩明。且出赏所以求贼，今贼已诛斩，若无人捉获，国家何因得此贼而正刑法也？（因，或作由。法，一作罚。）承宗何故而赐诛绝也？士则、士平，何故与美官也？三事既因获贼，获贼必有其人，不给赏钱，实亦难晓。假如圣心独有所见，审知不合加赏，其如天下百姓及后代久远之人哉！（或无之人字。）   
　　况今元济、承宗，尚未擒灭；两河之地，太半未收；陇右、河西，皆没戎狄。所宜大明约束，使信在言前，号令指麾，以图功利。况自陛下即位已来，继有丕绩。（已，或作以，下同。）斩杨惠琳，收夏州；斩刘辟，收剑南东西川；斩李，收江东；缚卢从史，收泽潞等五州；（五州，泽、潞、邢、、磁。）威德所加，兵不污刃，收魏博等六州；（六州，魏、博、贝、相、卢、卫。）致张茂昭、张，收易定徐泗濠等五州。（易定二州，张茂昭所管；徐泗濠三州，张所管。於针切。）创业已来，列圣功德，未有能高於陛下者，可谓赫赫巍巍，光照前后矣。此由天授。（由上或有皆字。）陛下神圣英武之德，为巨唐中兴之君，宗庙神灵，所共助。勉强不已，守之以信，（或作道。）则故地不足收，而太平不难致，如乘快马行平路，迟速进退，自由其心，有所欲往，无不可者。于此之时，特宜示人以信。孔子欲存信去食，人非食不生，尚欲舍生以存信，况可无故而轻弃也？   
　　昔秦孝公用商鞅为相，欲富国强兵，行令于国，恐人不信，立三丈之木于市南门，募人有能徙置北门者，与五十金。有一人徙之，辄与五十金。秦人以君言为必信，法令大行，国富兵强，无敌天下。三丈之木，非难徙也，徙之非有功也，孝公辄与之金者，所以示其言之必信也。（“言为必信”，“言之必信”，阁、杭本两句皆无信字，无理甚明，亦足以见二本之谬矣。）昔周成王尚小，与其弟叔虞为戏，削桐叶为，曰：“以晋封汝。”其臣史佚，因请择日立叔虞为侯。（择，杭本作泽，非是。）成王曰：“吾与之戏耳。”史佚曰：“天子无戏言。言之则史书之，礼成之，乐歌之。”于是遂封叔虞于晋。昔汉高祖出黄金四万斤与陈平，恣其所为，不问出入，令谋项羽。平用金间楚，数年之间，汉得天下。论者皆言汉高祖深达于利，（达，或作远。）能以金四万斤，致得天下。以此观之，自古以来，未有不信其言，而能有大功者，亦未有不费少财，而能收大利者也。（方无“亦未”至“利者”十三字。今详文意，上文引秦孝公、周成王事，故此“以未有不信而能成大功”结之；又引汉高祖事，故此以“未有不小费而能收大利”结之，不可欠阙。方本但以酷信阁、杭之故，不问可否，直行删去。《举正》亦不复载，殊为无理。今悉补而足之。）   
　　臣于告贼之人，（告，或作捕。）本无恩义，彼虽获赏，了不关臣，所以区区尽言，不避烦黩者，欲令陛下之信行于天下也。伏望思愚陋僻蠢之罪，而收其恳款诚至之心。天下之幸，非臣之幸也！谨奉表以闻，臣愈诚惶诚恐。   
　　【论佛骨表】   
　　（《新旧史》皆具载于《本传》。先是，凤翔法门寺，有护国真身塔，塔内有释迦文佛指骨一节，其法三十年一开，开则岁稔人泰。至是宪宗遣中使杜英奇，押宫人三十，持香花迎入大内，留禁中三日，乃送佛祠。王公士庶，奔走赞叹。公为刑部侍郎，上表极谏。帝大怒，欲抵死。崔群、裴度、戚里诸贵，皆为公言，乃贬潮州刺史。时宰相疑公此表，为冯宿所草，以宿尝与公同年进士，又同佐裴度淮西，故疑之，遂贬宿歙州刺史，时宰必皇甫也，亦可谓无识鉴矣。此表岂宿所能了耶？《闻见录》云：“宪宗元和十四年，自凤翔法门寺，迎佛骨入禁中，韩退之以谏逐。十五年，有陈洪志之祸。懿宗咸通十四年，又迎其骨入禁中，谏者以宪宗为戒。懿宗曰：‘生得见之，死亦无恨！’不数月崩，送佛骨还法门寺。愈之谏云：‘奉佛以求，享年不永’者，其知言哉。”）   
　　臣某言：伏以佛者夷狄之一法耳。（伏以或作臣伏闻，或作臣闻。）自后汉时流入中国，（流上《旧史》有始字。《新史》流作始。）上古未尝有也。昔者，黄帝在位百年，年百一十岁；（或作一百十。）少昊在位八十年，年百岁；（或作一百。）颛顼在位七十九年，年九十八岁；（《新史》无八字，考之《世纪》，非是。）帝喾在位七十年，年百五岁；帝尧在位九十八年，年百一十八岁；（百五岁，百一十八岁，二语上或皆有一字。）帝舜及禹，年皆百岁。（《新史》舜下有在位字。以上多《帝王世纪》之文。）此时天下太平，百姓安乐寿考，然而中国未有佛也。（而下方有“此时”二字。《旧史》无“然而此”三字，今从《新史》。）其后殷汤亦年百岁。汤孙太戊在位七十五年，武丁在位五十九年，书史不言其年寿所极，推其年数，盖亦俱不减百岁。（五十九年，《新旧史》无九字，脱也。言，方作定。《新旧史》皆无“年所极”三字，方本无“推其年数”四字，今从《新旧史》。方本俱下有年字。二史并无俱字。）周文王年九十七岁，武王年九十三岁，穆王在位百年，此时佛法，亦未入中国。（入，或作至。）非因事佛而致然也。   
　　汉明帝时，始有佛法，明帝在位才十八年耳。（或无耳字。）其后乱亡相继，运祚不长。宋、齐、梁、陈、元魏已下，事佛渐谨，年代尤促。惟梁武帝在位四十八年，（八，或作九。）前后三度舍身施佛，宗庙之祭，不用牲牢，昼日一食，（昼，《新旧史》作尽。）止于菜果；其后竟为侯景所逼，饿死台城，国亦寻灭。事佛求福，乃更得祸。（乃，或作反。乃更，或作乃反。）由此观之，佛不足事，亦可知矣！（事上或有信字。《新旧史》无事字，有信字。）   
　　高祖始受隋禅，则议除之。（武德九年四月，高祖诏有司沙汰天下僧尼道士女冠。）当时群臣材识不远，（材识，《新旧史》作识见。）不能深知先王之道、（知，《新旧史》作究。）古今之宜，推阐圣明，以救斯弊。（圣明，或作明圣。）其事遂止，臣常恨焉。伏惟睿圣文武皇帝陛下，神圣英武，数千百年已来，未有伦比。即位之初，即不许度人为僧尼道士，又不许创立寺观。（不上或无即字。创上或无许字，《新旧史》创作别。）臣常以为高祖之志，必行于陛下之手。（常，《新旧史》作“当时”二字。）今纵未能即行，岂可恣之转令盛也？（《新史》无转字。）今闻陛下令群僧迎佛骨于凤翔，御楼以观，舁入大内。（舁音舆。）又令诸寺递迎供养。（迎，《新史》作加，或作相。）臣虽至愚，必知陛下不惑于佛，作此崇奉，以祈福祥也。直以年丰人乐，（年丰人乐，《新旧史》作丰年之乐。）徇人之心，为京都士庶设诡异之观，戏玩之具耳。（或无设字。）安有圣明若此，而肯信此等事哉！然百姓愚冥，易惑难晓，苟见陛下如此，将谓真心事佛，皆云：“天子大圣，犹一心敬信，（云上或无皆字。敬信，《新史》作信向。）百姓何人，岂合更惜身命！”（何人，《新旧史》作微贱。岂合更惜，或无岂合字，而有“于佛”二字。《旧史》无更字，今从《新史》。）焚顶烧指，（焚顶上，《新史》有“以至”字，《旧史》有“所以”字，谢本作“以至无故”。《新旧史》焚作灼，烧作燔。）百十为群，解衣散钱，自朝至暮，转相仿效，惟恐后时，老少奔波，弃其业次。（少作幼。业次作生业。）若不即加禁遏，更历诸寺，必有断臂脔身，以为供养者。（或无脔字。）伤风败俗，传笑四方，非细事也。   
　　夫佛本夷狄之人，（佛上《新旧史》无夫字，下或有者字。）与中国言语不通，衣服殊制，口不言先王之法言，（不言，《新旧史》作不道。）身不服先王之法服，不知君臣之义，父子之情。假如其身至今尚在，奉其国命，（《新旧史》无“至今”二字，奉下或无其字。）来朝京师，陛下容而接之，不过宣政一见，礼宾一设，赐衣一袭，卫而出之于境，不令惑众也。（而出之于，或无而于二字，或无之字。惑下《旧史》有于字。《新史》惑作贰，误也。）况其身死已久，枯朽之骨，凶秽之余，岂宜令入宫禁？（令，《新旧史》作以，又作直。）孔子曰：“敬鬼神而远之。”古之诸侯，行吊于其国，尚令巫祝先以桃祓除不祥，（祓，阁、杭、蜀本作拂。）然后进吊。（《礼记》：“君临臣丧，以巫祝桃执戈，恶之也。”注：“桃，鬼所恶。，苇苕可扫不祥。”《左氏》襄二十九年：“公如楚，楚康王卒，楚人使公亲衤遂；公使巫以桃先祓殡，楚人悔之。”）今无故取朽秽之物，亲临观之，巫祝不先，桃不用，群臣不言其非，御史不举其失，臣实耻之。乞以此骨付之有司，投诸水火，（付下或无之字。《新旧史》作“付之水火”，无“有司投诸”四字。）永绝根本，断天下之疑，绝后代之惑，（或作福。）使天下之人知大圣人之所作为，出于寻常万万也，岂不盛哉！岂不快哉！佛如有灵，能作祸祟，（或作福。）凡有殃咎，宜加臣身，上天鉴临，臣不怨悔。无任感激恳悃之至，谨奉表以闻。臣某诚惶诚恐。（邵太史曰：傅奕上疏请除佛法，云“降自羲、农，至于有汉，皆无佛法，君明臣忠，祚长年久。汉明帝始立胡神，洎于符石。羌胡乱华，主庸臣佞，祚短政虐”云云。予谓愈之言，盖广奕之言也，故表出之。林之奇曰：“崔浩辟佛而死于魏，韩愈辟佛而贬于唐，此浮屠者，得为口实，以为辟佛者之戒。至于梁武三舍身而饿死台城，宋、齐以下，事之渐谨，而年代尤促，则浮屠之徒，又以为学佛不尽其道之过。自非卓然不惑之士，未有不为其所迷也。”）   
　　【潮州刺史谢上表】   
　　（或无“刺史”字。《本传》具载公此《表》。宪宗得《表》，谓宰相曰：“昨得韩愈到潮州《表》，因思其所谏佛骨事，大是爱我，我岂不知？然愈为人臣，不当言人主事佛乃年促也。”帝欲复用愈，故先语及，观宰相意。皇甫恐其复用，乃率先对曰：“愈终太疏狂，且可量移一郡。”遂授袁州刺史。欧阳文忠公云：“前世有名人，当论事时，感激不避诛死，真若知义者。及到贬所，则戚戚怨嗟，有不堪之穷愁，形于文字，虽韩文公不免此累。”或者又罪其以封禅谀帝，皆非也。）   
　　臣某言：臣以狂妄戆愚，不识礼度，上表陈佛骨事，言涉不敬，正名定罪，万死犹轻。（《新史》作莫塞。）陛下哀臣愚忠，思狂直，谓臣言虽可罪，心亦无他，特屈刑章，以臣为潮州刺史。既免刑诛，又获禄食；圣恩弘大，天地莫量；破脑刳心，岂足为谢！某诚惶诚恐，顿首顿首。   
　　臣以正月十四日，蒙恩除潮州刺史。（正上或有今年字。）即日奔驰上道，（或作就路。）经涉岭海，水陆万里，以今月二十五日，（三月己卯，公至潮州。）到州上讫。与官吏百姓等相见，具言朝廷治平，（或无具字。）天子神圣，威武慈仁，子养亿兆人庶，无有亲疏远迩，虽在万里之外，岭海之陬，待之一如畿甸之间，辇毂之下。有善必闻，有恶必见，早朝晚罢，兢兢业业，惟恐四海之内，天地之中，一物不得其所。故遣刺史面问百姓疾苦，（面或作亲。）苟有不便，得以上陈。国家宪章完具，为治日久，守令承奉诏条，违犯者鲜，虽在蛮荒，无不安泰。闻臣所称圣德，惟知鼓舞欢呼，不劳施为，坐以无事。臣某诚惶诚恐，顿首顿首。   
　　臣所领州，在广府极东界上，去广府虽云才二千里，然来往动皆经月。（经，《旧史》作逾。）通海口，下恶水，涛泷壮猛，（泷音双。）难计程期。（程期，《新旧史》作期程。）飓风鳄鱼，（飓，其遇切。）患祸不测。州南近界，（州南近界，或作州之南境。）涨海连天，毒雾瘴氛，日夕发作。臣少多病，年才五十，发白齿落，理不久长，加以罪犯至重，所处又极远恶，忧惶惭悸，死亡无日。单立一身，朝无亲党，居蛮夷之地，与魑魅为群。（《新旧史》作同群。）苟非陛下哀而念之，谁肯为臣言者？   
　　臣受性愚陋，人事多所不通，惟酷好学问文章，未尝一日暂废，实为时辈所见推许。（《旧史》无所见字。许，或作表。）臣于当时之文，亦未有过人者。至于论述陛下功德，与《诗》、《书》相表里；作为歌诗，荐之郊庙；纪泰山之封，镂白玉之牒；铺张对天之闳休，扬厉无前之伟亦；编之乎《诗》、《书》之策而无愧，措之乎天地之间而无亏。虽使古人复生，臣亦未肯多让。（乎，《新旧史》并作于。虽或作纵。臣亦，《新旧史》并无亦字。多让，《新史》无多字，杭本并无二字，尤非是。）   
　　伏以大唐受命有天下。（大，《新史》作皇。）四海之内，莫不臣妾。南北东西，地各万里。自天宝之后，政治少懈，文致未优，（优，《旧史》作复。）武克不刚，孽臣奸隶，（孽，或作嬖。）蠹居棋处，摇毒自防，外顺内悖，父死子代，以祖以孙。（一作继孙。）如古诸侯自擅其地，不贡不朝，六七十年。（不贡不朝，《新旧史》作不朝不贡。）四圣传序，以至陛下。陛下即位以来，躬亲听断，旋乾转坤，关机阖开；雷厉风飞，日月清照；天戈所麾，莫不宁顺；（宁，《新旧史》作从。）大宇之下，生息理极。高祖创制天下，其功大矣，而治未太平也。太宗太平矣，而大功所立，咸在高祖之代。非如陛下承天宝之后，接因循之余，六七十年之外，赫然兴起，南面指麾，而致此巍巍之治功也。（巍下或无之字。治功，作功治。）宜定乐章，以告神明，东巡泰山，奏功皇天，（范太史《唐鉴》曰：“终唐之世，惟柳宗元以封禅为非，以韩愈之贤，犹劝宪宗，则其余无足怪也。）具著显庸，明示得意，使永永年代，服我成烈。（年下或无代字。《旧史》年代作万年。）当此之际，所谓千载一时不可逢之嘉会。（际，或作时，一上或有之字。）而臣负罪婴，自拘海岛，戚戚嗟嗟，日与死迫，曾不得奏笨于从官之内，隶御之间，穷思毕精，以赎罪过。（《新旧史》作前过。）怀痛穷天，死不闭目，瞻望宸极，魂神飞去。（或作迭，非是。）伏惟皇帝陛下，天地父母，哀而怜之，无任感恩恋阙惭惶恳迫之至。谨附表陈谢以闻。   
　　【贺册尊号表】   
　　（公时在潮州，奉表陈贺。尊号之称，始自开元，至是遂以为故事云。古者皇曰皇，帝曰帝，王曰王。至秦始皇始兼皇帝之号，汉哀帝始有“圣刘太平”之称，唐高宗、中宗遂有天皇、应天之名，而明皇遂称尊号曰：“开元圣文神武皇帝。”其后子孙因之，以为故事。范祖禹所谓使其臣子生而加谥于人君，岂不悖哉。）   
　　臣某言：臣伏闻宰相公卿百官，及关辅百姓耆耋等，以陛下功崇德钜，天成地平，宜加号于殊常，以昭示于来代。（或作载。）陈请恳至，（句。）于再于三。（“陈请恳至，于再于三”，或作“载陈情款，恳倒再三”，非是。）陛下仰稽乾符，俯顺人志，乃以新秋首序，令月吉辰，发扬鸿休，膺受显册。（元和十四年七月，群臣上尊号曰“元和圣文神武法天应道皇帝”。）天人合庆，（合，或作交。）日月扬光，环海之间，（或作中。）含生之类，欢欣踊跃，（欣，一作。）以歌以舞。（或作以舞以歌。）臣某诚欢诚喜，顿首顿首。   
　　臣闻体仁长人之谓“元”，（长上或有以字，无人字。）发而中节之谓“和”，无所不通之谓“圣”，妙而无方之谓“神”，（妙而，或作妙算，下同。）经纬天地之谓“文”，戡定祸乱之谓“武”，先天不违之谓“法天”，道济天下之谓“应道”。伏惟元和圣文神武法天应道皇帝陛下，子育亿兆，视之如伤，可谓体仁以长人矣；喜怒以类，刑赏不差，可谓发而中节矣；明照无私，幽隐毕达，可谓无所不通矣；发号出令，云行雨施，可谓妙而无方矣；三光顺轨，草木遂长，可谓经纬天地矣；除寇盗，宇县清夷，可谓戡定祸乱矣；风雨以时，祥瑞辐凑，可谓先天而天不违矣；国内无饥寒，（国下或无内字。）四夷皆朝贡，（朝上或无皆字。）可谓道济天下矣。众美备具，名实相当，赫赫巍巍，超今冠古，方当议明堂、辟雍之事，（议，或作讲，或上别有讲字。）撰泰山、梁父之仪，（撰下或有集字。）搜三代之逸礼，补百王之漏典，时乘六龙，肆觐东后。   
　　微臣幸生圣代，触犯刑章，（一作宪。）假息海隅，死亡无日。瞻望宸极，心魂飞扬，有永弃之悲，无自新之望。曾不得与鸟兽率舞，蛮夷纵观为比。（与，或作如。）衔酸抱痛，且耻且惭，无任感恩恋阙恳迫彷徨之至。（彷徨，或作傍惶。）谨奉表陈贺以闻。   
　　【袁州刺史谢上表】   
　　（或无“刺史”字。）   
　　臣某言：臣以去年正月，上疏论佛骨事，先朝思愚直，（宪宗以元和十五年正月崩，穆宗即位，故此谓宪宗为“先朝”。）不加大罪，自刑部侍郎贬授潮州刺史。伏遇其年七月十三日，恩赦至，（元和十四年七月，上尊号，大赦天下。）其年十月二十四日，准例量移，改授袁州刺史。以今月八日到任上讫。臣某诚欢诚喜，顿首顿首。   
　　伏以州小地狭，税赋及时，人安吏循，闾里无事。微臣惟当布陛下惟新之泽，守国家承平之规，劝以耕桑，使无怠惰而已。臣以愚陋无堪，累蒙朝廷奖用，掌诰西掖，（元和九年十二月，公知制诰。）司刑南宫，（元和十二年十二月，公为刑部侍郎。）显荣频烦，称效寂蔑。又蒙赦其罪累，授以方州，德重恩弘，身微命贱，无阶答谢，惟积惭惶，无任感恩惭惕之至。谨差军事副将郝泰，奉表陈谢以闻。   
　　【贺皇帝即位表】   
　　（穆宗即皇帝位，公在袁州以表贺。）   
　　臣某言：伏闻皇帝陛下，以闰正月三日，（或无三日二字。）虔奉遗诏，昭升大位。（升，或作承，元和十五年闰正月，穆宗即位。《书》“昭升于上”。）天地神祗，永有依归；华夏蛮貊，永有承事；神人交庆，日月贞明。臣某诚欢诚喜，顿首顿首。   
　　臣闻王者必为天所相，为人所归，上符天心，下合人志，然后奄有四海，以君万邦。伏惟皇帝陛下，承列圣之丕绩，当中兴之昌运。爰自主鬯春宫，齿胄国学，孝友之美，实形四方，英伟之姿，久动群听。及初嗣位，遐迩莫不欢心，爰降诏书，老幼或至垂泣。（或作涕。）举用俊，流窜奸邪。（帝即位之日，召翰林学士段文昌、杜元颖、沈传师、李肇，侍读薛放、丁公著，对思政殿，并赐金紫。丁未，贬宰臣皇甫为崖州司户参军。）虽虞舜之去“四凶”，举“十六相”，不能过也。（浑敦、穷奇、杌、饕餮，四凶也。苍舒、ㄨ岂攵、ρ、大临、ζ降、庭坚、仲容、叔达、伯奋、仲堪、叔献、季仲、伯虎、仲熊、叔豹、季狸，十六相也。见《左传》。）天下翘首以望太平，天下倾心以观至化。臣某诚欢诚喜，顿首顿首。   
　　臣闻昔者尧舜以吁嗟，君臣相戒，以致至治；周文王以忧勤，日中不食，以和万民，故能泽流无穷，名配日月。伏惟皇帝陛下，仪而象之，以永多福，天下幸甚，天下幸甚！   
　　微臣往因言事，得罪先朝，守郡远方，拘限条制；（守郡，或作僻守。制，或作例。）不获奔走，称庆阙庭，无任欣欢踊跃感恩恋阙之至。谨奉表以闻。   
　　【贺赦表】   
　　臣某言：伏奉二月五日制书，大赦天下。常赦所不原者，咸蒙除罪，（或无蒙字。）与之更始，令得自新。恩浃幽明，庆溢寰海。臣某诚欢诚喜，顿首顿首。   
　　臣闻王者必于嗣位之始，降非常之恩，所以象德乾坤，同明日月。伏惟皇帝陛下，文思聪明，神圣睿哲，发号出令，云行雨施。惧刑政之或差，怜鳏寡之重困；知事久之滋弊，虑法讹之益奸。罪人悉原，坠典咸举；生恩即及于四海，和气遂充于八。臣某诚欢诚喜，顿首顿首。   
　　微臣往因论事，获谴海隅，旋沐朝奖，待罪山郡。未离贬窜之地，忽逢旷荡之恩，踊跃欣欢，实倍常品。限以官守，不获随例称庆阙廷，无任感恩恋阙之至。谨奉表陈贺以闻。   
　　【贺册皇太后表】   
　　（《穆宗纪》：元和十五年闰正月，尊母为皇太后，即宪宗懿安皇后郭氏，子仪之孙也。）   
　　臣某言：伏承闰正月二十七日，皇太后光膺令典，受册宫闱，欢心始自于内朝，孝理遂形于寰海。臣某诚欢诚喜，顿首顿首。   
　　皇太后夙赞先皇，弼成至化，诞生明圣，缵继鸿休，华胥实赞于轩图，（《帝王世纪》：华胥，太昊母。）文母有光于周道。（文母，太姒。《诗》：“亦右文母。”）恭惟懿德，克配前芳。皇帝陛下，出震承乾，垂衣御极，式展臣子之志，以明教化之源。礼命载崇，华夷同庆。臣待罪外郡，不获随例称贺阙廷，（贺，或作庆。）无任踊跃欣欢之至。谨奉表陈贺以闻。   
　　【贺庆云表】   
　　（穆宗元和十五年六月十六日也。公时为袁州刺史，以表图称贺云。）   
　　臣某言：臣所领州，今月十六日申时，有庆云见于西北，至暮方散。臣及举州官吏百姓等，无不见者。五采五色，光华不可遍观；非烟非云，容状讵能详述；抱日增丽，浮空不收；既变化而无穷，亦卷舒而莫定。斯为上瑞，实应太平。臣某诚欢诚喜，顿首顿首。   
　　谨按：沈约《宋书》云：“庆云五色者，太平之应。”又据《孝经援神契》曰：“王者德至山陵，则庆云出。”（陵，或作泽。）故黄帝因之以纪事，（《左氏》昭十七年：“黄帝以云纪，故为云师而云名。”说者以黄帝有“景云之瑞”，故以名官也。）虞舜由之而作歌。（《尚书大传》曰：“俊百工，相和而歌《卿云》，帝乃倡之曰：‘卿云烂兮，礼缦缦兮。’”）又按季夏六月，土王用事，（王，或作正。）其日景戌，亦主于土。（今按：历家四季之月，土王用事各十八日，今云六月，明常作王。景戌，以历推之，十六日也。）西北方者，京师所在，土为国家之德，祥见京师之位，既征于古，又验于今。伏惟皇帝陛下，德合覆载，道光轩虞，嗣位之初，祯祥继至，升平之符既兆，仁寿之域以跻。（以，或作已。）   
　　微臣往在先朝，以论事得罪，身居贬黜之地，目睹殊常之庆，跃欣幸，（欣一作欢。）实倍常情。伏乞宣付史官，以彰圣德所致。瞻恋阙廷，心魂飞驰，无任欣踊跃之至。（驰下或有“并图奉进”四字，或附于下文“奉表陈贺”之下。）谨差某官，奉表陈贺以闻。   
　　【举张惟素自代状国子监】   
　　（公自袁州召为国子祭酒，举以自代。时元和十五年冬也。）   
　　中散大夫守左散骑常侍上柱国赐紫金鱼袋张惟素。   
　　右伏准建中元年正月五日制：常参官上后三日，举一人自代者。前件官文学治行，众所推与，累历中外，资序已深。（序，或作考。）和而不同，静而有守，敦厚退让，可以训人。臣所不如，辄举自代。谨录奏闻。   
　　【举韩泰自代状袁州】   
　　（公自潮州移刺袁州，举泰以自代。时元和十五年春也。）   
　　使持节漳州诸军事守漳州刺史韩泰。（泰永贞元年十一月，坐王叔文之败，贬虔州司马。元和十年三月，迁漳州刺史。）   
　　右伏准建中元年正月五日制：常参官及刺史授上讫，三日内举一人自代者。前件官词学优长，才器端实，早登科第，（贞元十一年，泰登第。）亦更台省。（贞元中，泰累迁至户部郎中。）往因过犯贬黜，至今十五余年。自领漳州，悉心为治。官吏惩惧，不敢为非。百姓安宁，并得其所。臣在潮州之日，与其州界相接，臣之政事，远所不如。乞以代臣，庶为允当。谨录奏闻。   
　　【慰国哀表】   
　　（宪宗以元和十五年正月庚子崩于大明宫中和殿。公时刺袁州，奉表称慰。）   
　　臣某言：伏奉正月二十七日诏书，大行皇帝，奄弃万国。承诏哀惶，号踊无地。伏惟圣情，何可堪处。大行皇帝，功济寰区，仁沾动植。奉讳之日，率土崩心，凡在臣子，不胜殒裂。伏惟陛下，痛贯宸极，圣情难居。臣拘守远郡，不获匍匐奉慰，瞻望阙廷，且悲且恋。谨奉表陈慰以闻。   
　　【举荐张籍状】   
　　（籍字文昌，苏州吴人。贞元十五年进士。公时为国子祭酒，以状荐籍。籍用是自校书郎除国子博士，元和十五年也。籍祭公诗云：“我官麟台中，公为大司成。念此委末秩，不能力自扬。特状为博士，始获升朝行。未几享其资，遂忝南宫郎。”可以知公之荐也。或有“国子监”字。）   
　　登仕郎守秘书省校书郎张籍。   
　　右件官学有师法，文多古风，沉默静退，介然自守，声华行实，光映儒林。臣当司见阙国子博士一员，生徒藉其训导，伏乞天恩，特授此宫，以彰圣朝崇儒尚德之道。谨录奏闻，伏听敕旨。   
　　【请上尊号表】   
　　（或有“国子监”字。元和十五年九月，公自袁州召为国子祭酒，至是有此表。）   
　　臣某言：臣得所管国子、太学、广文、四门，及书、算、律等七馆学生沈周封等六百人状。（或无此字。）称身虽贱微，然皆以选择，得备学生，读六艺之文，修先王之道，粗有知识，皆由上恩。今天子整齐乾坤，出入神圣；（或无今字。）经营乎无为之业，游息乎混元之宫；不谋于廷，不战于野；坐收冀部，（元和十五年十月，成德军节度使王承元，以镇赵深冀四州，归于有司。）旋定幽都；（长庆元年三月，幽州节度使刘总，以所管八州，归于有司。）析木天街，星宿清润；北岳医闾，神鬼受职；（析木、天街、北岳、医闾，皆以幽冀言也。《天文志》：昴为天街，属冀州。自尾十度至南斗十一度为析木，属幽州。北岳常山，在定州恒阳县，在古冀州之域也。医闾，《周礼·职方氏》，幽州，其镇医闾也。今按：此长庆元年，刘总纳士时也。）地弥天区，界轶海外。舜之十有二州，周之千七百国，章亥所步，禹契所书，四面辐辏，各修贡职。（章亥所步，《山海经》云：禹使大章，步自东极，至于西垂，二亿三万三千五百里七十一步。又使竖亥自南极尽于北垂，二亿三万三千五百里七十一步。）西戎之首，北虏之渠，怛威愧德，失据狠狈；收其种落，逃遁远去；来献羊马，千里不绝。功既如此，德又如彼。（或作如何，非是。）爰初嗣位，首去奸嬖，（谓贬皇甫。嬖，或作孽。）随所顾指，应时清宁。哀天下之鳏寡，释四海之郁结；左右前后，莫匪俊良；小大之材，咸尽其用；无所诛诘，一和以仁。由是五谷岁登，百瑞时见；六府三事，惟序惟歌。昔者娲皇杀黑龙以济冀州，尧诛九婴以定下土。（娲皇杀黑龙，尧诛九婴二事，并见《淮南子》。）血兵元刂刃，仅就厥功；以方吾君，一何远也。尧之在位七十余载，戒饬咨嗟，以致平治。孔子之圣，自云三年有成。今自嗣位以来，岁有余耳。臻此功德，其何捷哉！置邮传命，未足以谕。以非常之功，袭寻常之号；以冠古之美，屈守文之名。臣子之诚，（子，或作下。）阙而不奏，天号人称，不满事实。斯亦缙绅先生之过也。   
　　谓臣官居师长，不言谓何？考其所陈，中于义理，天人合愿，不谋而同，非臣之愚，所敢隐蔽，辄冒死以闻。伏乞天恩，特允诚志，令公卿大夫，得竭思虑，取正于经，以定大号。有司备礼，择日以颁。天下幸甚！天下幸甚！某诚惶诚恐。（方本无“臣某”下六字。）   
　　【举韦ダ自代状尚书兵部】   
　　（长庆元年七月，公自国子祭酒除兵部侍郎，举ダ自代。ダ，语岂切。）   
　　中散大夫守大理少卿骁骑尉韦ダ。   
　　右伏准建中元年正月五日制：常参官上后三日，举一人自代者。前件官学识该达，器量弘深，朝推直道，代仰清节。显映班序，十五年余，夷险一致，风猷益茂。屈居少列，未副群情。文昌政本，侍郎官重，尚德之举，ダ宜当之。乞回臣所授，庶弭官谤。谨录奏闻。谨奏。   　    　          　    　 
●卷四十·表状三 
【论孔致仕状】 
　　（或无“孔”字。公尝志孔尚书墓，言尚书七十，三上书去官。公尝贤其能，谓：“公尚壮，上三留，奚去之果。”曰：“吾负二宜去，尚奚顾子言。”明日奏疏请留，不报。此公所论之《状》也。时长庆三年作。）   
　　某官某。
  </div>
  <div class="pagination">
   <a href="韩愈集_page25.html">
    上一页
   </a>
   <span>
    ...
   </span>
   <a href="韩愈集_page21.html">
    21
   </a>
   <a href="韩愈集_page22.html">
    22
   </a>
   <a href="韩愈集_page23.html">
    23
   </a>
   <a href="韩愈集_page24.html">
    24
   </a>
   <a href="韩愈集_page25.html">
    25
   </a>
   <span class="current-page">
    26
   </span>
   <a href="韩愈集_page27.html">
    27
   </a>
   <a href="韩愈集_page28.html">
    28
   </a>
   <a href="韩愈集_page29.html">
    29
   </a>
   <a href="韩愈集_page30.html">
    30
   </a>
   <a href="韩愈集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
