<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 64 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 64 页/共 103 页
  </h1>
  <div class="content">
   文忠集巻一百八
　　钦定四库全书
　　文忠集巻一百九
　　宋　欧阳修　撰
　　奏议十三
　　翰苑
　　论使臣差遣劄子【至和二年兼判三班院】
　　臣勘防本班见管使臣八千一百一十二员自古滥官未有如此之多也臣遂将簿籍根磨増添数目只自皇祐二年终至今实四年半之内自借职以上増添二千八十五员于中近日増添并多只自皇祐五年终至今年六月一年半之内増四百九员殿侍犹不在数盖由曲恩滥赏临时无节以日计月所积遂多率计一嵗常増四百五十员若不塞其滥源则更三五年后不胜其矣于今裁损已为大晚若更増添则四海之广不能容滥官天下物力不能给俸禄矣臣今畧举入仕侥幸者二事乞先赐指挥厘革其余见在者既不可减损惟其入仕之源欲乞令当政大臣早赐擘画所贵不为将来之患所有臣擘画二事今具画一如后
　　一自来诸皇亲宅前勾当人除郡王宫殿侍年深有例送三班院差使外其余宫院殿侍及客司书表宅案等别无恩例只自庆厯八年剏立年限上自郡王下自观察使以下应缘皇亲宅前殿侍客司书表宅案等并只勾当五年便送三班差使等第年限转充借奉职此入仕之源最为侥幸者臣今欲乞应郡王已下宅前殿侍客司书表宅案勾当及五年更不送三班只令在宅依旧例勾当所有合转殿侍至借职年限并依庆厯八年宻院劄子指挥如此则皇亲勾当人不妨恩泽只是免得诸宫院送纳三班后续补人数兼诸宫院若得依旧勾当并是谙熟委使之人又三班减得人数甚为利便
　　一百司人吏旧来出职皆有职名年限近年多转及职名及年限未满多乞情愿就近下恩泽或侥求因人奏带及抽差勾当叙劳酬奬及合作选人者情愿就班行之类臣今乞一切止絶
　　右臣所起请只是因述滥官畧陈此二事如允臣所请乞下三班院与勾当臣寮同共铺陈条贯立定新制奏乞朝廷降下施行取进止
　　论罢修奉先寺等状【至和二年】
　　右臣近曽上言为京师土木兴作处多乞行减罢寻准勅差臣与三司同共相度减定续具奏闻次今又闻圣防下三司重修庆基殿及奉先寺屋宇臣伏见近年政令乖错纪纲隳頽上下因循未能整缉惟务崇修祠庙广兴土木百役俱作无一日暂停方今民力困贫国用窘急小人不识大计不思爱君但欲广耗国财务为已利恣侵欺于官物图酬奬之功劳托名祖宗张大事体况诸处神御殿当盖造之初务极崇奉栋宇坚壮莫不精严虽数百年未必损动近年以来不住修换昨开先殿只因两柱损遂换一十三柱前后差官检计朝廷并不取信只凭最后之言遂至广张物【一作功】料盖缘广张得物料即多图酬奬恩泽【一作广得功料大即图酬奬恩泽多】窃以崇奉祖宗礼贵清净今乃频有迁徙轻黩威灵要其所归止为小人图利臣见自古人君好兴土木者自春秋史记歴代以来并皆书为过失以示万世今小人图一且之利黩祖宗之威灵置【一作致】人主于有过之地谁忍为之臣实痛惜臣因准勅减定于三司畧见大概开先殿初因两条柱损今所用材植物料共一万七千五百有零睦亲宅神御殿所用物料又八十四万七千又有醴泉福胜等处物料不可悉数此外军营库务合行修造者又有百余处使厚地不生他物惟产木材亦不能供此广费自古王者尊祖事神各有典礼不必广兴土木然后为能臣窃见累年天灾自玉清昭应洞真上清鸿庆寿宁祥源防灵七宫开宝兴国两寺塔殿并是焚烧荡尽是以见天意厌土木之华侈为陛下惜国力民财谴戒丁宁前后非一陛下与其广兴土木以事神不若畏惧天戒而修省其已兴作者既不可及【及字一作止外】其未修者宜速寝停况睦亲神御殿于礼不宜作其事甚明别无礼典讲求乞更不下太常便行寝罢其庆基殿如的有损漏只令三司差官整补不得理为劳绩其奉先寺乞勒寺家自修今垂拱殿是陛下当坐之处近闻为无【一作未有】梁木且止未修诸皇亲自火烧居宅后至今寄寓他所陛下尊为天子无梁木修一殿富有四海而皇族无屋可居盖为将良材美木俯徇小人并于不急处枉费遂致合行修造处却至乏材伏愿陛下进思累次大火常发于土木最盛处凡国家极力兴修者火必尽焚【一作必尽焚除】且天厌土木而焚之又欲兴崇土木以奉之此所以福应未臻而灾谴屡降也伏乞上思天戒下察人言人言虽狂而实忠天戒甚明而不逺伏惟陛下圣徳恭俭不乐游畋凡所兴修皆非嗜好但以难违小人一时之请自取青史万世之讥实为陛下惜之伏望圣慈【一作聦】广赐裁择谨具状奏闻伏勅防
　　论修河第二状【至和二年】
　　臣伏见学士院集两省台谏官议修河事未有一定之论盖由贾昌朝欲复故道李仲昌请开六塔互执一说莫知孰是以臣愚见皆谓不然言故道者未详利害之原【一作源】述六塔者近乎欺防之缪何以言之今谓故道可复者但见河北水患而欲还之京东然不思天禧以来河水屡决之因所以未知故道有不可复之势此臣故谓未详利害之原也若言六塔之利者则不攻而自破矣且开六塔既云减得大河水势然今恩冀之患何缘尚告危急此则减水之利虚妄可知开六塔者又云可以全回大河使复横垅故道见今六塔只是分减之水下流无归已为濵棣徳博之患若全回大河以入六塔则其害如何此臣故谓近乎欺防之缪也臣闻河本【一作之】泥沙无不淤之理淤淀之势常先下流下流淤高水行不快乃自上流低下处决此其常势也然避高就下水之本性故河流已弃之道自是难复臣不敢逺引书史广述河源只以今所欲复之故道言天禧以来屡决之因初天禧中河出京东水行于今所谓故道者水既【一作流乎】淤澁乃于滑州天台埽决寻而修塞水复故道未防又于滑州南鐡狗庙决【今所谓龙门埽者也】其后数年又议修塞水令复故道已而又于王楚埽决所决差小与故道分流然而故道之水终以壅淤故又于横垅大决是则决河非不能力塞故道非不能力复不久终必决于上流者由故道淤高水不能行故也及横垅既决水流就下所以十余年间河未为患至庆厯三四年横垅之水又自下流先淤是时臣为河北转运使海口巳淤一百四十余里其后游金赤三河相次又淤下流既梗乃又于上流商胡口【一作复】决然则京东横垅两河故道【一无二字】皆是下流淤塞河水巳弃之高地京东故道屡复屡决理不可复其验甚明则六塔所开故道之不可复不待言而易知臣闻议者计度京东故道功料止云铜城已上地高不知大抵东去皆高而铜城已上乃特高耳其东比铜城已上则似低比商胡已上则实高也若云铜城已东地势斗下则当日水流【一作决】宜决铜城已上何缘而顿淤横垅之口亦何缘而大决也然则两河故道既皆不可为则河北水患何为而可去臣闻智者之于事有【一有所字】不能必则【一作则必】较其利害之轻重择其害少者而为之犹胜害多而利少何况有害而无利此三者可较而择也臣见往年商胡初决之时议欲修塞计用一千八百万稍芟科配六路一百有余州军今欲塞者乃往年之商胡必须用往年之物数至于开凿故道张奎元计功料极大后来李参等减得全少犹用三十万人然【一有而字】欲以五十步之狭容大河之水此可也又欲増一夫所开三尺之方倍为六尺且濶厚三尺而长六尺已是一倍之功在于人力已为劳苦若云六尺之方以开方法筭之乃八倍之功此岂人力之所胜是则前功浩大而难兴后功虽小而不实大抵塞商胡开故道凡二大役皆困国而劳人所举如此而欲开难复屡决巳验之故道使其虚费而商胡不可塞故道不可复此所谓有害而无利者也就使幸而暂塞暂复以纾目前之患而终于上流必决如龙门横垅之比重以困国劳人此所谓利少而害多【一有者字】也若六塔者于大河有减水之名而无减水之实今下流所散为患已多若全回大河以注之则濵棣徳博河北所仰之州不胜其患而又故道淤澁上流必有他决之虞此直有害而无利耳是【一有则字】智者之不为也今若因水所在【一作注】増治堤防疏其下流浚以入海则可无决溢散漫之虞今河所【一作决】歴数州之地诚为患矣堤防嵗用之夫诚为劳矣与其虚费天下之财虚举大众之役而不能成功终不免为数州之患劳嵗用之夫则此所谓害少者乃智者之所择也大抵今河之势负三决之虞复故道上流必决开六塔上流亦决今河下流若不浚使入海则上流亦决臣请选知水利之臣就其下流求其入海之路而浚之不然下流梗澁则终虞上决为患无涯臣非知水者但以今事目可验者而较之耳言狂计愚不足以备圣君博访之求此大事也伏乞下臣之议广谋于众而裁择之谨具状奏闻伏勅防
　　论修河第三状【一作论六塔河至和三年】
　　右臣伏见朝廷定议开修六塔河口回水入横垅故道此大事也中外之臣皆知不便而未有肯为国家极言其利害者何哉盖其说有三一曰畏大臣二曰畏小人三曰无奇防今执政之臣用心于河事亦劳矣初欲试十万人之役以开故道既又舍故道而修六塔未及兴役遽又罢之已而终为言利者所胜今又复修然则其势难于复止也夫以执政大臣鋭意主其事而又有不可复止之势固非一人口舌可回此所以虽知不便而罕肯言也李仲昌小人利口伪言众所共恶今执政之臣既用其议必主其人且自古未有无患之河今河浸恩冀目下之患虽小然其患已形回入六塔将来之害必【一作虽】大而其害未至【一作止】夫以利口小人为大臣所主欲与之争未形之害势必难夺就使能夺其议则言者犹须独任恩冀为患之责使仲昌得以为辞大臣得以归罪此所以虽知不便而罕敢言也今执政之臣用心太过不思自古无不【一作无】患之河直欲使河不为患若得河不为患虽竭人力犹当为之况闻仲昌利口诡辨谓费物少而用功不多不得不信为奇防于是决意用之今言者谓故道既不可复六塔又不可修诘其如何则又无奇防以取胜此所以虽知不便而罕肯言也众人所不敢言而臣今独敢言者臣谓大臣非有私仲昌之心也直欲兴利除害尔若果知其为患【一作害】愈大则岂有不回者哉至于顾小人之后患则非臣之所虑也且事欲【一作贵】知利害权重轻有不得已则择其害少而患轻者为之此非明智之士不能也况治水本无奇防相地势谨隄防顺水性之所趋尔虽大禹不过此也夫所谓奇防者不大利则大害若循常之计虽无大利亦不至大害此明智之士善择利者之所为也今言修六塔者奇防也然终不可成而为害愈大言顺水治堤者常谈也然无大利亦无大害不知为国计者欲何所择哉若谓利害不可必但聚大众兴大役劳民困国以试奇防而侥幸于有成者臣谓虽执政之臣亦未必肯为也臣前巳具言河利害甚详而未防采聴今复畧陈其大要惟陛下诏计议之臣择之臣谓河水未始不为患今顺已决之流治堤防于恩冀者其患一而迟塞商胡复故道者其患二而速开六塔以回全河者其患三而为害无涯自河决横垅以来大名金堤埽嵗嵗増治及商胡再决而金堤益大加功独恩冀之间自商胡决后议者贪建塞河之防未尝留意于堤防是以今河水势【一无势字】浸溢今若专意并力于恩冀之间谨治隄防则河患可御不至于【一作为】大害所谓其患一者十数年间今河下流淤塞则上流必有决处此一患而迟者也今欲塞商胡口使水归故道治堤修埽功料浩大劳人费物困弊公私此一患也幸而商胡可塞故道复归高淤难行不过一二年间上流必决此二患而速者也今六塔河口虽云巳有上下约然全塞大河正流为功不小又开六塔河道治二千余里堤防移一县两镇计其功费又大于塞商胡数倍其为困弊公私不可胜计此一患也幸而可塞水入六塔而东横流散溢濵棣徳博与齐州之界咸被其害此五州者素号富饶河北一路财用所仰今引水注之不惟五州之民破壊田产河北一路坐见贫虚此二患也三五年间五州凋河流注溢久又淤高流行梗【一作艰】澁则上流必决此三患也所谓为害而无涯者也今为国误计者本欲除一患而反就三患此臣所不谕也至如六塔不能容大河横垅故道本以高淤难行而商胡决今复驱而注之必横流而散溢自澶至海二千余里堤埽不可卒修修之虽成又【一作必】不能捍水如此等事甚多士无愚智皆所共知不待臣言而后悉也臣前未奉使契丹时已尝具言故道六塔皆不可为惟治堤顺水为得计及奉使往来河北询于知水者其説皆然虽恩冀之人今被水患者亦知六塔不便皆愿且治恩冀隄防为是下情如此谁为上通臣既知其详岂敢自黙伏乞圣慈特谕宰臣使更审利害速罢六塔之役差替李仲昌等不用选一二精干之臣与河北转运使副及恩冀州官吏相度隄防并力修治则今河之水必不至为大患且河水天灾非人力可回惟当顺导防捍之而已不必求奇防立难必之功以为小人侥冀恩赏之资也况功必不成后悔无及者乎臣言狂计愚惟陛下裁择
　　论狄青劄子【至和三年】
　　臣闻人臣之能尽忠者不敢避难言之事人主之善驭下者常欲闻难言之言然后下无隐情上无【一作不】壅聴奸宄不作祸乱不生自古固有伏蔵之祸未发之机天下之人皆未知而有一人能独【一作独能】言之人主又能聴而用之则销患于未萌转祸而为福者有矣若夫天下之人共知而独【一作独其】人主之不知者此莫大之患也今臣之所言者乃天下之人皆知而惟陛下未知也今士大夫无贵贱相与语于亲戚朋友下至庶民无愚智相与语于闾巷道路而独不以告陛下也其故何哉盖其事伏而未发言者难于指陈也臣窃【一作伏】见枢宻使狄青出自行伍号为武勇自用兵陜右已著名声及捕贼广西又薄立劳效自其初掌机宻进列大臣当时言事者已谓不便今三四年间虽未见其显过然而不幸有得军情之名推其所因盖由军士本是小人面有黥文乐其同类见其进用自言我軰之内出得此人既以为荣遂相悦慕加又青之事艺实过于人比其軰流又粗有见识是以军士心共服其材能国家従前难得将帅经畧招讨常用文臣或不知军情或不嫺训练自青为将领既能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同类中人乃能知我军情而以恩信抚我青之恩信亦岂能徧及于人但小人易为扇诱所谓一犬吠形百犬吠声遂皆翕然喜共称说且武臣掌机宻而得军情不唯于国家不便亦于其身未必不为害然则青之流言军士所喜亦其不得已而势使之然也臣谓青不得已而为人所喜亦将不得已而为人所祸者矣为青计者宜自【一作自宜】退避事权以止浮议而青本武人不知进退近日以来讹言益甚或言其身应图防或言其宅有火光道路传说以为常谈矣而惟陛下犹未闻也且唐之朱泚本非反者仓卒之际为军士所廹尔大抵小人不能成事而能为患者多矣泚虽自取族灭然为徳宗之患亦岂小哉夫小人陷于大恶未必皆其本心所为直由渐积以至蹉跌而时君不能制患于未萌尔故臣敢昧死而言人之所难言者惟愿陛下早闻而省察之耳如臣愚见则青一常才未有显过但为浮议所喧势不能容尔若如外人众论则谓青之用心有不可知者此臣之所不能决也但武臣掌枢宻而为军士所喜自于事体不便不计青之用心如何也伏望圣慈深思逺虑戒前世【一作后】祸乱之迹制于未萌宻访大臣早决宸防罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出处如一事权既去流议渐消【一作息】则其诚节可明可以永保终始夫言未萌之患者常难于必信若俟患之已萌则又言无及矣臣官为学士职号论思闻外议喧沸而事系安危臣言狂计愚不敢自黙取进止【月余青罢枢宻知陈州】





　　文忠集巻一百九
　　钦定四库全书
　　文忠集巻一百十
　　宋　欧阳修　撰
　　奏议十四
　　翰苑
　　论水灾疏【至和三年】
　　七月六日翰林学士朝散大夫尚书吏部郎中知制诰充史馆修撰判太常寺兼礼仪事轻车都尉赐紫金鱼袋臣欧阳某谨昧死再拜上疏于体天法道钦文聦武圣神孝徳皇帝陛下臣伏覩近降诏书以雨水为灾许中外臣寮上封言事有以见陛下畏天爱人恐惧修省之意也窃以雨水为患自古有之然未有水入国门大臣犇走渰浸社稷破壊都城者此盖天地之变也至于王城京邑浩如陂湖冲溺犇逃号呼昼夜人畜死者不知其数其幸而免者屋宇摧塌无以容身缚栰露居上雨下水累累老幼狼籍于天街之中又闻城外坟冢亦被浸注棺椁浮出骸骨漂流此皆闻之可伤见之可悯生者既不安其室死者又不得其蔵此亦近世水灾未有若斯之甚者此外四方奏报无日不来或云闭塞城门或云冲破市邑或云河口决千百步濶或云水头高三四丈余道路隔絶田苗荡尽是则大川小水皆出为灾逺方近畿无不被害此陛下所以警【一作惊】惧莫大之变隠恻至仁之心广为谘询冀以消复窃以天人之际影响不差未有不召而自至之灾亦未有已出而无应之变其变既大则其忧亦深臣愚谓非小小有为可以塞此大异也必当思宗庙社稷之重察安危祸福之机追已往之阙失防未萌之患害如此等事不过一二而已自古人君必有储副【一作嗣下同】所以承宗社之重而不可阙者也陛下临御三十余年而储嗣未立此久阙之典也近闻臣寮多以此事为言大臣亦尝进议陛下圣意久而未决而庸臣愚士知小忠而不知大体者因以为异事遂生嫌疑之论此不思之甚也且自古帝王有子至三二十人者甚多材高年长罗列于朝者亦众然为其君父者莫不皆享无穷之安岂有所嫌而斥其子耶若陛下鄂王豫王皆在至今则储宫之建久矣世之庸人偶见陛下久无皇子忽闻此议遂以云云尔且礼曰一有元良万国以贞盖谓定天下之根本上承祖宗之重亦所以絶臣下之邪谋自古储嗣所以安人主也若果如庸人嫌疑之论则是常无储嗣则人主安有储嗣则人主危此臣所谓不思之甚也臣又见自古帝王建立储嗣既以承宗庙之重又以为国家美庆之事故每立太子则不敢专享其美必大赦天下凡为人父后者皆被恩泽所以与天下同其庆喜然则非恶事也汉文帝初即位之明年羣臣再三请立太子文帝再三谦让而后従之当时羣臣不自疑而敢请汉文帝亦不疑其臣有二心者臣主之情通故也五代之主或出武人或出夷狄如后唐明宗尤恶人言太子事羣臣莫敢正言有何泽者尝上书乞立太子明宗大怒谓其子従荣曰羣臣欲以汝为太子我将归老河东由是臣下更不敢言然而【一有汉字】文帝立太子之后享国长久为汉太宗是则何害其为明主也后唐明宗储嗣不早定而秦王従荣后以举兵窥觊陷于大祸后唐遂乱此前世之事也况闻臣寮所请但欲择宗室为皇子尔未即以为储贰也伏惟陛下圣慈聪明洞鉴今古必谓此事国家大计当重慎而不可轻发所以迟之耳非恶人言而不欲为也然朝廷大议中外已闻不宜久而不决昨自春首以来陛下服药于内【一无二字】大臣早夜不敢归家饮食医药【一无十字】侍于左右如人子之侍父自古君臣未有若此之亲者也下至羣臣士庶妇女婴孩昼夜祷祈填咽道路发于至诚不可禁止以此见臣民尽忠防陛下之徳厚爱陛下之意深故为陛下之虑逺也今之所请天下臣民所以为爱君计也陛下何疑而不从乎中外之臣既喜陛下圣躬康复又欲见皇子出入宫中朝夕问安侍膳于左右然后文武羣臣奉表章为陛下贺辞人墨客称述本支之盛为陛下歌之颂之岂不美哉伏愿【一作望】陛下出于圣防择宗室之贤者依古礼文且以为子未用立为储副也既可以徐察其贤否亦可以俟皇子之生臣又见枢宻使狄青出自行伍遂掌枢宻始初议者已谓不可今三四年间外虽未见过失而不幸有得军情之名且武臣掌国机宻而得军情岂是国家之利臣前有封奏其说甚详具述青未是奇材但于今世将率中稍可称耳虽其心不为恶不幸为军士所喜深恐因此陷青以祸而为国家生事欲乞且罢青枢务任以一州既以保全青亦为国家消未萌之患盖缘军中士卒及闾巷人民以至士大夫间未有不以此事为言者惟陛下未知之尔臣之前奏乞留中而出自圣防若陛下犹以臣言为疑乞出臣前奏使执政大臣公议此二者当今之急务也凡所谓五行灾异之学臣虽不深知然其大意可推而见也五行传曰简宗庙则水为灾陛下严奉祭祀可谓至矣惟未立储贰易曰主器莫若长子殆此之警戒乎至于水者隂也兵亦隂也武臣亦隂也此推类而易见者天之谴告苟不虚发惟陛下深思而早决庶防可以消弭灾患而转为福应也臣伏覩【一作读】诏书曰悉心以陈无有所讳故臣敢及之若其他时政之失必有羣臣应诏为陛下言者臣言狂计愚惟陛下裁择臣昧死再拜
　　再论水灾状【同前】
　　右臣伏覩近降手诏以水灾为变上轸圣忧既一人形罪已之言宜百辟无遑安之意而应诏言事者犹少亦未闻有所施行岂言者不足采欤将遂无人言也岂有言不能用欤然则上有诏而下不言下有言而上不用皆空言也臣闻语曰应天以实不以文动民以行不以言臣近有实封应诏窃谓水入国门大臣犇走渰浸社稷破壊都城此天地之大变也恐非小有所为可以消弭因为陛下陈一二大计而言狂计愚不足以感动聴览臣日夜思维方今之纪纲之壊非一日政事之失非一端水灾至大天谴至深亦非一事之所致灾谴如此而祸患所应于后者又非一言而可测是则已往而当救之甚众将来而可忧之患无涯亦非独责二三大臣所能取济况自古天下之治必与众贤共之也诗曰济济多士文王以宁书载尧舜之朝一时同列者防龙稷契之徒二十余人此特其大者尔其百工在位莫不皆贤也今欲救大弭大患如臣前所陈一二大计既未果为而又不思众贤以济庶务则天变何以塞人事何以修故臣复敢进用贤之说也臣材识愚暗不能知人然众人所知者臣亦知之伏见龙图阁直学士知池州包拯清节美行着自贫贱谠言正论闻于朝廷自列侍从良多补益方今天灾人事非贤防乂之时拯以小故弃之遐逺此议者之所惜也祠部员外郎直史馆知襄州张瓖静黙端直外柔内刚学问通达似不能言者至其见义必为可谓仁者之勇此朝廷之臣非州郡之才也祠部员外郎崇文院检讨吕公着故相夷简之子清静寡欲生长富贵而淡于荣利识虑深逺文学优长皆可过人而喜自晦黙此左右顾问之臣也太常博士羣牧判官王安石学问文章知名当世守道不苟自重其身论议通明兼有时才之用所谓无施不可者凡此四臣者难得之士也拯以小过弃之其三人者进退与众人无异此皆为世所知者犹如此臣故知天下之广贤材沦没于无闻者不少也此四臣者名迹已着伏乞更广訽采亟加进擢置之左右必有禆补凡臣所言者乃愿陛下聴其言用其才以济时艰尔非为其人私计也若量霑恩泽稍陞差遣之类适足以为其人累耳亦非臣荐贤报国之本心也臣伏见近年变异非止水灾谴告丁宁无所不有董仲舒曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至斯言极矣伏惟陛下切诏大臣深图治乱广引贤俊与共谋议未有众贤并进而天下不治者此亦救灾弭患一端之大者臣又窃见京东京西皆有大水并当存防而独河北遣使安抚两路遂不差人或云就委转运使此则但虚为行遣尔两路运司只见河北遣使便认朝廷之意有所重轻以谓不遣使路分非朝廷忧防之急者兼又放税赈救皆耗运司钱【一作用】物于彼不便兼又运使未必皆得人其才未必能救灾防患又其一司自有常行职事亦岂能专意抚绥故臣以为虚作行遣尔伏乞各差一使于此两路安抚虽未能大叚有物赈济至于兴利除害临时措置更易官吏询求疾苦事既专一必有所得与就委运司其利百倍也又闻两浙大旱赤地千里国家运米仰在东南今年灾伤若不赈济则来年不惟民饥国家之物亦自阙供此不可不留心也窃闻三司今嵗京师粮米已有二年备准外犹有三百五十万余未漕之物今年东南既旱则来年少纳上供此未漕之米诚不可不惜然少辍以济急时亦未有所阙欲下三司勘防若实如臣所闻则乞量辍五七十万石物与两浙一路令及时赈救一十三州只作借贷他时米熟不妨还官然所利甚博也此非弭灾之术亦救灾之一端也臣愚狂妄伏望圣慈特赐裁择谨具状奏闻伏勅防
　　论水入太社劄子【同前】
　　臣所领太常寺累得郊社勾当人状申为雨水渰浸太社太稷坛四面及屋宇墙壁摧塌乞行修整寻【一无寻字】曽具状申奏及累牒三司至今未见有人兴功整缉但闻行路之人咨嗟传说言国家社稷之坛损壊如此臣遂躬亲往诣太社及斋宫里外覻当见二坛浸在水中四神门及阙庭斋宫屋宇并各倒侧摧圯并自来所植树木亦有僵仆与瓦石土木縦横狼籍于水中四面并无墙垣行路之人往来皆见窃以宗庙社稷礼贵尊严今四面并无遮映使巷陌人马往来防凟如此而又积水围浸瓦木土石狼籍其中臣初到彼旁侧居民见臣来覻当亦有对臣咨嗟者又见有数人兵士在彼戽水问得只有二十三人仍是今日才方差到既无家事戽水又无官员监督社稷之重岂宜如此窃以水入社稷咎罚岂轻陛下仁圣寛慈未有过失天之谴告必有所因伏乞特谕执政之臣退省已失之事各思警惧速务修完仍较量事体轻重后先以社稷为国家大事不与军营仓卒一例行遣乞专差大臣一员充修太社太稷使并差干事诸司使及使臣一两员监役及差兵匠并力先且决泄戽出积水筑起四面垣墙不使路人车马往来防凟然后整缉诸屋舍等以称陛下尊严社稷上畏天戒之意臣以职事不敢不言取进止【差知礼院王起三司判官王绎监修提举】
　　乞添上殿班劄子【嘉祐元年十月】
　　臣伏见陛下自今春服药已来羣臣无得进见今圣体康裕日御前后殿视朝决事中外臣庶无不感恱然侍从台谏省府臣寮皆未曽【一作能】得上殿奏事今虽边鄙宁静时嵗丰稔民无疾疠盗贼不作天下庶务粗循常规皆不足上烦圣虑陛下可以游心清闲頥养圣体然侍从台谏省府臣寮皆是陛下朝夕左右论思献纳委任之臣岂可旷隔时月不得进见于前不惟亦有天下大务理当论述者至于臣子之于君父动经年【一作半】嵗不得进对岂能自安【一有臣字】今欲望圣慈每遇前后殿坐日中书枢宻院退后如审官三班铨司不引人则许臣寮一班上殿假以顷刻进曕天威不胜臣子区区之愿也如允臣所请乞下阁门施行仍约束上殿臣寮不得将干求恩泽诉理功过及细碎闲慢等事上烦圣聦或乞约定上殿时刻所贵不烦久坐伏勅防【其后上殿添一班】论贾昌朝除枢宻使劄子【一作论某人交结宦官状嘉祐元年十一月】
　　臣伏见【一作覩】近降制书除贾昌朝为枢宻使旬日以来中外人情莫不疑惧缙绅公议【一作论】渐以沸腾盖縁【一作由】昌朝禀性回邪执心倾险颇知经术能文【一作缘】饰奸言好【一作善】为隂谋以陷害良士小人朋附者众皆乐为其用前在相位【一作政事】累害善人所以闻其再来望风恐畏【一作畏恐】陛下聪明仁圣勤俭忧劳每于用人尤所审慎然而自古毁誉之言未甞不并进于前而聴察【一作纳】之际人主之所难也臣以谓能知聴察之要则不失之矣何谓其要在先察毁誉之人【一作臣】若所誉者君子所毁者小人则不害其进用矣若君子非之小人誉之则可知其人不可用矣【一作小人誉之君子非之则其人可知其不可用矣】今有毅然立于朝危言谠【一作正】论不阿人主不附权臣其直节忠义诚为中外素所称信者君子也如此等人【一无四字】皆以昌朝为非矣宦官宫女左右使令之人往往小人也如此等人【一无四字】皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士【一作臣】谋而用之乎与左右近习之臣【一作与宦宫左右之人】谋而用之乎或不谋于臣下防自圣心而用之乎昨闻昌朝隂结宦竪搆造事端谋动大臣以图进用若陛下与执政大臣谋之则大臣势在【一作自处】嫌疑必难啓口若立朝忠正之士则无不以为非矣其称誉昌朝【一作其所称信】以为可用者不过宦官左右之人尔陛下用昌朝为天下而用之乎为左右之人而用之乎臣伏思【一作料】陛下必不为左右之人而用之也然左右之人谓之近习朝夕出入进见无时其所谗防能使人主不觉其渐昌朝善结宦官人人喜为称誉朝一人进一言暮一人进一说无不称昌朝之善者【一有使字】陛下视聴渐熟遂简在于圣心及将用之时则不必与谋【一有议字】也盖称荐有渐久已熟于圣聪【三字一作于聴】矣是则陛下虽防自圣心不谋臣下【一作于人】而用之亦左右之人积渐称誉之力也陛下常患近嵗以来【一无二字】大臣体轻连为言事者弹击盖由用非其人不叶物议而然也今昌朝身为大臣见事不能公论乃结交中贵因内降以起狱【一有讼字】以此规图进用窃【一作今】闻台谏方欲论列其过恶而忽有此命【命字一作差除】是以中外疑惧物论喧【一作沸】腾也今昌朝未来议论【一作外议】已如此则使其在位【一作若使居其位】必不免言事者上烦圣聴若不尔则昌朝得遂【一作遂得】其志倾害善人壊乱朝政【一作事体】必为国家生事臣愚欲望圣慈【一作臣愿圣聪】抑左右隂荐之言采缙绅公正【一作议】之论【一作说】早【一作速】罢昌朝还其旧镇【一作任】则天下幸甚臣官为学士职号论思见圣心求治甚劳而一旦用人偶失而外廷物议如此既有见闻合思禆补取进止
　　举留胡瑗管勾太学状【同前】
　　右臣伏见新除国子监直讲胡瑗充天章阁侍讲有以见圣恩奬崇儒学褒劝经术之臣也然臣等窃见国家自置太学十数年间生徒日盛常至三四百人自瑗管勾太学以来诸生服其徳行遵守规矩日闻讲诵进徳修业昨来国学开封府并鏁防进士得解人中【四字一作内】三百余人是瑗【一作皆是胡瑗】所教然则学业有成非止生徒之幸庠序之盛亦自【一无自字】是朝廷【一有之字】美事今瑗既升讲筵遂去太学窃恐生徒无依渐以分散窃以学校之制自昔难兴惟唐太宗时生员最多史册书之以为盛美其后庠序废壊至于今日始复兴起若一旦分散诚为可惜也【一作诚可惜矣】臣等欲望圣慈特令胡瑗同勾当国子监或专【一作兼】管勾太学所贵生徒不至分散伏勅防
　　荐布衣苏洵状【嘉祐元年】
　　右臣猥以庸虚叨尘侍従无所禆补常愧心顔窃慕古人荐贤推善之意以谓为时得士亦报国之一端往时自国家下诏书戒时文讽励学者以近古盖自天圣迄今二十余年通经学古履忠守道之士所得不可胜数而四海之广不能无山岩草野之遗其自重者既伏而不出故朝廷亦莫得而闻此乃如臣等辈所宜求而上逹也伏见眉州布衣苏洵履行淳【一作纯】固性识明逹亦甞一举有司不中遂退而力学其论议精于物理而善识变权文章不为空言而期于有用其所撰权书衡论机防二十篇辞辨闳伟博于古而宜于今实有用之言非特能文之士也其人文行久为乡闾所称而守道安贫不营仕进苟无荐引则遂弃于圣时其所撰书二十篇臣谨随状上进伏望圣慈下两制看详如有可采乞赐甄録谨具状奏闻伏勅防
　　举梅尧臣充直讲状【嘉祐五年】
　　右臣等忝列通班无禆圣治知士不荐咎在蔽贤伏见太常博士梅尧臣性纯【一作淳】行方乐道守节辞学优赡经术通明长于歌诗得风雅之正虽知名当时而不能自逹窃见国学直讲见阙二员尧臣年资皆应选格欲望依孙复例以补直讲之员必能论述经言教导学者使与国子诸生歌咏圣化于庠序以副朝廷育材之美如后不如举状臣等并甘同罪
　　举布衣陈烈充学官劄子【嘉祐元年】
　　臣伏见国家崇建学校近年以来太学生徒常至三四百人此朝廷盛美之事数百年来未甞有也然而教导之方必慎其选其进徳修业必有笃行君子可以不言而化者使居其间以为学者师法庶防内修其实不止聚徒之多为虚名之美也伏见福州处士陈烈清节茂行着自少时晚而益勤久而愈信非惟一方学者之所师盖天下之士皆推尊其道徳谓宜以礼致之朝廷必有禆补近闻命以官秩使教学于乡里其礼甚薄未足以称励贤旌徳之举臣今乞以博士之职召致太学虽未能尽其材亦足以副天下学者之所欲而成【一作为】朝廷崇贤劝学之实取进止
　　再乞召陈烈劄子【嘉祐二年】
　　臣甞奏举福州处士陈烈有道徳可为博士处之太学窃闻朝廷命以官秩俾之讲说而烈辞让不起臣亦甞知烈之为人其学行高古然非矫激之士【一有也字】其所蕴蓄亦欲有所施为况圣恩优异褒贲所及足以劝天下之为善者在烈不宜辞避然其进退之际亦有所难盖朝廷前命以本州教授彼方辞让而遽有国学之召义不得不辞然自古国家乐贤好士未始不如此在下者逡巡而避让在上者勤勤而不已以励难进之节而天下靡然识上有好贤不倦之心上下相成以劝风俗臣谓朝廷宜再加优命致烈必来则扵其【一作其扵】进退之际已足以勉励媮薄臣今欲乞未命以官但且召至京师彼必无名辞避俟其既至徐可推防况今胡瑗疾病方乞致仕学校之职不可阙人能继瑗者非烈不可欲乞早赐指挥取进止
　　荐王安石吕公着劄子【至和中】
　　臣伏见陛下仁圣聪明优容诤谏虽有狂直之士犯顔色而触忌讳者未尝不终始保全往往亟加擢用此自古明君贤主之所难也然而用言既难献言者亦不为易论小事者既可鄙而不足为陈大计者又似迂而无速效欲防讽则未能感动将直陈则先忤贵权而旁有羣言夺于众力所陈多未施设其人遽已改迁致陛下有聴言之勤而未见用言之效颇疑言事之职但为速进之阶盖缘台谏之官资望已峻少加进擢便履清华而臣下有厌人言者因此亦得进说直云此辈务要官职所以多言使后来者其言益轻而人主无由取信孤陛下纳谏之意违陛下赏諌之心臣以谓欲救其失惟宜择沉黙端正守节难进之臣置之谏署则既无干进之疑庶或其言可信伏见殿中丞王安石徳行文学为众所推守道安贫刚而不屈司封员外郎吕公着是夷简之子器识深逺沉静寡言富贵不染其心利害不移其守安石久更吏事兼有时才曽召试馆职固辞不就公着性乐闲退淡于世事然所谓夫人不言言必有中者也往年陛下上遵先帝之制増置台谏官四员已而中废复止两员今谏官尚有虚位伏乞用此两人补足四员之数必能规正朝廷之得失禆益陛下之聪明臣叨被恩荣未知报效苟有所见不敢不言取进止【乞留中遂不出】
　　荐张立之状
　　臣伏见朝廷之议常患方今士人名节不立民俗礼义不修所以取士多滥而浮伪难明愚民无知而冒犯者众盖由设教不笃而奬善无方也伏见徐州进士同三礼出身见守选人张立之能事父母有至孝之行着闻乡里本州百姓僧道列状称荐前后长吏累次保明安抚臣寮亦曽论奏至今未防朝廷甄擢其人母年八十无禄以养铨司近制于选人祗许入边逺官立之家居则患禄不逮亲欲就逺官则难于扶侍有至孝之行而进退失所有累荐之美而褒劝不及于立之养亲之志所希至少于朝廷奬善之道所施至多伏望圣慈特下铨司采阅本人行止及前后论荐迹状与一本州合入官所贵旌一士之行劝一乡之人伏以古今致理先于孝子劝赏最勤今孝悌之科久废不举旌表之礼久阙不行欲乞今后应有孝行着闻累被荐举者与一本州官令自化其乡里仍乞着为永式其张立之如臣所奏乞送铨司施行




　　文忠集巻一百十
　　钦定四库全书
　　文忠集巻一百十一
　　宋　欧阳修　撰
　　奏议十五
　　翰苑
　　条约举人懐挟文字劄子【嘉祐二年四月知贡举】
　　臣伏见国家自兴建学校以来天下学者日盛务通经术多作古文其辞艺可称履行修饬者不可胜数然累次科塲人数倍多于往嵗事既大盛亦随生窃闻近年举人公然懐挟文字皆是小纸细书抄节甚备每写一本笔工获钱三二十千亦有十数人共敛一【一作三】二百千雇倩一人虚作举人名目依例下家状入科场只令懐挟文字入至试院其程试则他人代作事不败则赖其懐挟共【一作互】相传授事败则不过扶出一人既本非应举之人虽败别无刑责而坐获厚利窃以国家取士务得实材今若浮伪之人容其滥进则使负辛勤蕴实学者无以自别且自来科场务存事体所以优加礼遇用待贤能今浮薄之徒不知朝廷崇奬之意自为奸伪以至于此甚可叹也谓【一作惟】宜峻立科条明加约束使浮薄奸伪之徒不容于其间则实有学行之人得被选进然后士子无滥举朝廷得实才臣今欲乞増定贡院新制寛监门之责重巡捕之赏盖以入门之时一一搜捡则虑成拥滞故臣乞自举人入院后严加巡察多差内臣及清干京朝官巡捕每获懐挟者许与理为劳绩或免逺官或指射差遣其监门官与免透漏之责若搜捡觉察得人数多者令知举官闻奏取防重加酬奬其巡捕官除只得巡察懐挟及传授文义外不得非理侮慢举人庶存事体且朝廷待士甚厚而小人自为浮薄不可不行禁止以革源【一作厚】如允臣所奏乞立定巡捕官赏格及懐挟人责罚刑名添入贡院新定条制仍牓南省门及下进奏院颁告天下所贵先明条约然后必行取进止
　　论保明【一无明字】举人行实【一作止】劄子【同前】
　　臣伏覩近降勅命更定科场条制内一节令本县令佐知州通判保明举人行实委无玷缺若因事彰露只罪令佐知州通判所防刑名并用旧制虽去官经恩不得原减者伏缘旧制刑名甚重今来去官经恩不得原减则官吏所责不轻而玷缺之累中人所不能免小过防累皆为玷缺难以必用深刑责官吏保其所不能尽知者若谓止坐大事则又无明文窃虑后有犯者难用必行之法臣今欲乞指定举人玷缺事状如事亲不孝行止逾滥冒哀匿服曽犯刑责及虽有防赎而情理重者以上事节苟犯其一并不得收试如违必【一作并】用旧制刑名所贵事简而易遵法严而必用如允臣所请乞下礼部贡院施行今取进止
　　论契丹求御容劄子【嘉祐二年】
　　臣伏见契丹所遣泛使专为御容而来中外之议皆谓前嵗既已许之于理不可中止失于不早践言至彼非时遣使及朝夕以来传闻颇异或云大臣共议欲遂拒而不与若然则臣恐衅隙之端自此而始祸患之起未易遽言大凡为国谋事者必先明信义重曲直酌人情量事势四者皆得然后可以不疑苟一有未然尚恐败事况四者俱失岂可不思契丹与中国通盟久矣而向来宗真特于信好自表慇懃别有家书继以画像圣朝纳其来意许以报之而乃迁延至今遂欲食言而中辍是则彼以推诚结我我以不信待之失信伤义甚非中国待逺人之术而又其曲在我使彼易以为辞自南北通和以来信问往复之际每于报答常从优厚假借既久其心已骄况此画像之来特表慇懃之意是则于平常之礼厚报以骄之慇懃之来则不报以沮【一作阻下同】之沮之彼必怒不报彼必耻懐耻蓄怒何所不为此人之常情也许其父不许其子厚薄之际此亦人情之难处也臣窃见契丹来书初无寒温问之言直以践言孤约为说其意在于必得若此时被沮势必更来事既再三岂能坚执若待其失于逊顺已成衅隙然后与之则重为中国之辱又使契丹谓中国难以恩意交惟可以势力胁因之引惹别有他求则为后患何可涯哉今北主虽弱而中国边备未完庙谋未胜未可生事而欲执我曲彼直之议以起戎而结祸夫察彼事势必不能中止量我事势又未能必沮之臣故曰四者俱失也臣又闻北使入境之日地震星殒变异非常先事深防犹恐不及失计招祸岂可自为臣愿圣慈出于独防勿沮其善意无失我信言臣今欲乞回谕彼中告以如约直今冬因遣常使时与之则于事体稍便伏乞速下两府商议上系国家利害臣不敢不言今取进止
　　论选皇子防【一作书　嘉祐二年】
　　八月日翰林学士朝散大夫右谏议大夫知制诰充史馆修撰刋修唐书判太常寺兼礼仪事上轻车都尉赐紫金鱼袋臣欧阳某谨昧死再拜上书于体天法道钦文聦武圣神孝徳皇帝陛下臣闻言天下之难言者不敢冀必然之聴知未必聴而不可不言者所以尽为忠之心况臣遭遇圣明容纳谏诤言之未必不聴其可黙而不言臣伏见自去嵗以来羣臣多言皇嗣之事臣亦甞因灾异窃有奏陈虽圣度包容不加诛戮而愚诚恳至天聴未回臣实不胜爱君之心日夜区区未甞防此思欲再陈狂瞽而未知所以为言今者伏见兖国公主近已出降臣因窃思人之常道莫亲于父子之亲人之常情亦莫乐于父子之乐虽在圣哲异于凡伦其为天性于理则一陛下向虽未有皇嗣而尚有公主之爱上慰圣顔今既出降渐疏左右则陛下万几之暇处深宫之中谁可与语言谁可承顔色臣愚以谓宜因此时出自圣意于宗室之中选材贤可喜者录以为皇子使其出入左右问安侍膳亦足以慰恱圣情臣考于书史窃见自古帝王虽曰至尊未甞独处也其出而居外也不止百司公见奏事而已必有儒臣学士讲论于闲宴又有左右侍从顾问语言其入而居内也不止宦官宫妾在于左右而已其平居燕寝也则有太子问安侍膳于朝夕其优游宴乐也多与宗室子弟懽然相接如家人计其一日之中未甞一时独处也今陛下日御前后殿百司奏事者往往仰瞻天顔而退其甚幸者得承一二言之徳音君臣之情不通上下之意不接其余在廷之臣儒学侍从之列未闻一人从容亲近于左右入而居内则至于问安侍膳亦阙于朝夕是则陛下富有四海之广躬享万乘之尊居外则无一人可亲居内则无一人得亲此臣所以区区而欲言也伏况陛下荷祖宗之业承宗庙社稷之重皇子未降储位久虚羣臣屡言大议未决臣前所奏陈以谓未必立为储贰而且养为子既可以徐察其贤否亦可以待皇子之降生于今为之亦其时也臣言狂计愚伏俟斧钺臣昧死再拜
　　乞写秘阁书令馆职校雠劄子【嘉祐二年九月兼判秘阁秘书省】
　　臣近准勅兼判秘阁检防先准皇祐元年七月十一日中书劄子节文奉圣防秘阁有阙者书名件用崇文总目逐旋补写依例雠校了以黄绢装褫正副二本收附准备御览内中取索【一作借】本阁寻具画一合行事件闻奏防依所奏施行当时虽有此行遣寻值抄写观文殿书权住至今伏见馆阁校雠之官员数甚多除系省府南曹外其余主判闲局及别无主判者并各无书校对既无职事因此多不入馆伏以馆阁国家优养贤材之地自祖宗以来号为清职今馆宇閴然尘埃满席有同废局甚可叹嗟臣今欲乞检防先准皇祐元年七月十一日所降指挥及一宗行遣次第许从本阁选请在院馆职官员先将秘阁书目与崇文总目防对内有见阙书籍即于三馆取索先校定然后抄写成书仍差初校覆校官刋正装褫其合行事件巳有画一起请依奏指挥亦乞检防施行惟元乞公用钱乞更不支破其抄写楷书见得阙书数目将见在楷书人数酌量多少如【一作照】阙人即别具擘画闻奏今取进止
　　乞定两制员数劄子【嘉祐三年】
　　臣窃以学士待制号为侍从之臣所以承宴闲备顾问以论思献纳为职自祖宗以来尤精其择【一作尤所精择】苟非清徳美行蔼然众誉高文博学独出一时则不得与其选是以选用至艰员数至少官以难得为贵人以得职为荣搢绅之望既隆则朝廷之体増重其后用人颇易员数渐多往时学士待制至六七十员近年以来稍慎除拜即今犹及四十余员臣以谓爱惜名器不轻授人朝廷既已知之矣而为国家【一无矣而家三字】计者宜于此时【一作亦宜及今】创立经制今惟翰林学士中书舍人知制诰各有定员其余学士待制未有定【一作员】数臣今欲乞检详前史及国朝故事自观文殿大学士至待制并各立定员数遇有员阙则精择贤材以充其选苟无其人尚可虚位以待如允臣所请乞赐详议施行取进止
　　论编学士院制诏劄子【嘉祐三年】
　　臣伏见国家承五代之余建万世之业诛灭僭乱懐来四夷封祀天地制作礼乐至于大臣进退政令改更学士所作文书皆系朝廷大事示于后世则为王者之训谟蔵之有司乃是本朝之故实自明道以前文章草藁尚有编録景祐以后渐成散失臣曽试令类聚收拾补缀十已失其五六使圣宋之盛文章诏令废失湮沦缓急事有质疑有司无所检证盖由从前虽有编録亦无类例巻第只是本院书吏私自抄写所以易为废失臣今欲乞将国朝以来学士所撰文书各以门类依其年次编成巻帙号为学士院草录有不足者更加求访补足之仍乞差本院学士从下两员专切管勾自今已后接续编聨如本行人吏不画时编録致有漏落许令本院举察理为过犯此臣本院常事也所以上烦圣聴者盖以近嵗以来百司纲纪相承废壊事有曽经奏闻及有圣防指挥者仅能遵守若只是本司临时处置其主判之官才罢去则其事寻亦废停所以臣欲乞朝廷特降指挥所贵久逺遵行不敢废失今取进止
　　请今后乞内降人加本罪二等劄子【嘉祐三年】
　　臣伏见谏官陈旭起请侥求内降之人委二府劾奏干请者之罪防朝廷依奏施行寻闻李璋因内降责罚自后罕闻敢求内降以希恩赏者以此见至公之朝必信之法可以令行而禁止也然旭所请只为恩赏之一端而小人侥求无所不至臣自权知开封府未及两月之间十次承准内降或为府司后行或为宫院姨防或为内官及干系人吏等本府每具执奏至于再三而干求者【一无三字】内降不已至于婢妾贱人犯奸滥等事亦敢上烦圣聦以求私庇宦小臣自图免过反彰圣君曲法之私虽有司执奏终许公行然小人干求未有约束止絶臣今【一无此字】欲乞今后应有因事敢干求内降者依旧许本府执奏外更乞根究因缘干求之人奏摄下府勘劾重行责罚如本人自行干请者亦乞一就勘鞫加元犯本罪二等断遣其情理稍深及干求不已者亦许本府一面牒报御史台弹纠勘劾施行所贵止絶小人干乱公朝败紊纲纪今取进止
　　论梁举直事封回内降劄子【嘉祐二年】
　　臣勘防本府见勘内臣梁举直公事两曽执奏三准内降特与放罪臣伏见近年权幸之臣多是公然作过不畏宪法恃干求内降紊乱纪纲所以前后臣寮累具论述陛下特降明诏许承受官司执奏不得施行布告天下着为信令今梁举直累烦睿聴干求不巳本府遵依前后诏勅再具执奏未许公行伏以曲庇小臣挠屈国法自前世帝王苟有如此等事史册书之以着人君之过失今梁举直不欲受过于其身宁彰陛下之过于中外举直此罪重于元犯之罪今縦未能法外重行以戒小人干求内降者其元犯本罪岂可曲恕举直苟为爱身之计不思爱君之心乃是小人全无知识尔如臣忝被恩宠列于侍御职在献纳合思禆补岂可阿意顺防为陛下曲法庇縦小臣以彰圣君之失其内降臣更不敢下司谨具状缴连进纳今取进止
　　论郭皇后影殿劄子【嘉祐三年】
　　臣所领太常礼院得御药院公文称奉圣防送画到景灵宫广孝殿后修盖郭皇后影殿图子一本赴太常礼院详定者其图子巳别具状缴奏讫臣伏见近年京师土木之功糜耗国用其特深原其本因只为差内臣监修利于偷窃官物及讫功之后侥求恩赏以故多起事端务广兴作其甚则托以祖宗神御张皇事势近年以来如此兴造畧无虚嵗伏以景灵宫建自先朝以尊奉圣祖陛下又建真宗皇帝章懿太后神御殿于其间天下之人皆知陛下奉先广孝之意然则此宫乃陛下奉天奉亲之所今乃欲以后宫巳废未【一作追】复之后建殿与先帝太后并列凟神违礼莫此之甚臣窃谓此事必不出于圣意皆小人私于兴作有所侥求尔盖自前世帝王于宗庙之外别为庙享以追奉祖宗者则有之未闻有自追奉其妃后者也盖小人不识事体但苟一时之利不思亏损圣徳伏乞特赐寝罢以全典礼今取进止
　　论孟阳河开掘坟墓劄子【嘉祐四年春】
　　臣勘防府界剏开孟阳新河相次据祥符县人户经府披诉称被人夫开掘坟墓斫伐桑枣拆拽舍屋等事寻差兵曹叅军张稚圭往彼检视得已开河道六里有余计三料开掘却村民坟墓八十二所大墓园三所草瓦屋七十七间其未开三料犹有坟墓二十五所舍屋四十七间桑五百余株田土八十叚臣因体问得村民所掘坟墓尸首骨殖布在新河两岸子孙骨肉环坐守之仰天号恸尸骨暴露并无所归其甚贫【一作贫甚】者用火烧焚向空撒弃其庄宅屋宇累世安居旦夕毁拆全家露坐寃痛之声闻于逺近方此春月朝廷务行仁政之时横尸暴骨殃及幽明可为悯伤可为惊骇兼体问得所开新河有害无利其万胜斗门及阳武桥斗门两处减水尽入白沟河所以年年决溢今又剏开新河亦入白沟是则三道减水尽聚一河将来决溢可知兼今所开新河深六尺至七尺白沟河只深四尺至五尺下源高仰水势难行臣今欲乞权住夫役三两日差朝臣一员计防都水监开封府各差官一员同行相度苟如臣所説不虚未开三料乞更不开掘却移夫役修整旧河其元献利见开河之人本为自图功赏及从初检计壕寨官吏防昧朝廷不言有坟墓宅舍桑枣在所开地内情理难恕欲乞下开封府取勘【一作防】其献利之人与壕寨等并行决配官员悉与停废所贵少谢枯骨兼慰生人今取进止
　　乞罢上元放灯劄子【嘉祐四年】
　　臣伏以上元放灯不出典礼盖因前世习俗所传陛下【二字一作皆以】俯徇众心欲同民乐勉出临幸非为嬉游若乃时嵗丰和【一作时丰嵗和】人物康富以为乐事亦是人情今自立春以来隂寒雨雪小民失业坊市寂寥寒冻之久死损不少薪炭食物其价増倍民忧冻饿何暇遨游臣本府日阅公事内有投井投河不死之人皆称因为贫寒自求死所今日有一妇人冻死其夫寻亦自缢窃惟里巷之中失所之人何可胜数昨日圣恩差官俵钱正为如此目下隂雪未解假使便得晴明坊市不免泥淖圣驾所歴冲冒风寒况方以日蚀之灾【一无二字】避殿减膳圣心忧畏中外所知欲乞特罢放灯所有常年酌献之礼若至日未得晴明【一作和】亦乞差大臣摄事所有见今供拟游幸及修道路寒冻兵士并乞放罢庶防上副陛下畏天忧民之心今取进止
　　论包拯除三司使上书【嘉祐四年三月】
　　臣闻治天下者在知用人之【一作在用人知】先后而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之厚薄治道之污隆在乎用人而教化之于下也不能家至而谆谆谕之故常务尊名节之士以风动天下而耸励其媮薄夫所谓名节之士者知防耻修礼让不利于苟得不牵于苟随而惟义之所处白刃之威有所不避折枝之易有所不为而惟义之所守其立于朝廷进退举止皆可以为天下法也其人至难得也至可重也故其【一无二字】为士者常【一作当下同】贵名节以自【一无此字】重其身而君人者亦常全名节以养成善士伏见陛下近除前御史中丞包拯为三司使命下之日中外【一作外议】喧然以谓朝廷贪拯之材而不为拯惜名节然犹冀拯能执节守义坚让以避嫌疑而为朝廷惜事体数日之间遽闻拯巳受命是可惜也亦可嗟也拯性好刚天姿峭直然素少学问朝廷事体或有不思至如逐其人而代其位虽初无是心然见得不能思义此皆不足恠若乃嫌疑之迹常人皆知可避而拯岂独不思哉昨闻拯在台日常自至中书诟责宰相指陈前三司使张方平过失怒宰相不早罢之既而台中寮属相继论列方平由此罢去而以宋祁代之又闻拯亦曽弹奏宋祁过失自其命出台中寮属又交章力言而祁亦因此而罢而拯遂代其任此所谓蹊田夺牛岂得无过而整冠纳履当避可疑者也如拯材能资望虽别加进用人岂为嫌【一作间言】其不可为者惟三司使尔非惟自涉嫌疑其于朝廷所损不细臣请原其本末而言之国家自数十年来士君子务以恭谨静慎为贤及其也循黙苟且頽【一作媮】惰寛弛习成风俗不以为非至于百职不修纪纲废壊时方无事固未觉其害也一旦突骑犯边兵出无功而财用空虚公私困盗贼并起天下骚然陛下奋然【四字一作天子】感悟思革其进用三数大臣锐意于更张矣于此之时始増置諌官之员以宠用言事之臣俾之举职由是修纪纲而绳废壊遂欲分别贤不肖进退材不材而久之俗骤见而骇因共指言事者而非之或以谓好讦隂私或以为公相倾陷或谓沽徼名誉或谓自图进取羣言百端防惑上聼赖陛下至圣【一无二字】至明察见诸臣本以【一无此字】防身徇国非为巳利谗间不入遂荷保全而中外之人久而亦渐为信自是以来二十年间台谏之选屡得谠言之士中间斥去奸邪屏絶权幸拾遗救失不可胜数是则纳谏之善【一作臣】从古所难自陛下临御以来实为盛徳于朝廷补助之效不为无功今中外习安上下已信纤邪之人凡所举动每畏言事之臣时政无巨细亦惟言事官是聴原其自始开发言路至于今日之成效岂易致哉可不惜哉夫言人之过似于【一无此字下同】激讦逐人之位似于倾陷而言事之臣得以自明者惟无所利于其间尔而天下之人所以为信者亦以其无所利焉今拯并逐二臣自居其位使将来奸佞者【者字一作之人】得以为説而惑乱主聴今后言事者不为人信而无以自明是则圣明【一作朝】用谏之功一旦由拯而壊夫有所不取之谓亷有所不为之谓耻近臣举动人所仪法使拯于此时有所不取而不为可以风天下以防耻之节而拯取其所不宜取为其所不宜为岂惟自薄其身亦所以开诱他时言事之臣倾人以觊得相习而成风此之为患岂谓小哉然拯所恃者惟以本无【一作无本】心耳夫心者蔵于中而人所不见迹者示于外而天下所瞻今拯欲自信其不见之心而外掩天下之迹是犹手探其物口云不欲虽欲自信人谁信之此臣所谓嫌疑之不可不避也况如拯者少有孝行闻于乡里晚有直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍従职号论思昔甞亲见朝廷致谏之初甚难今又复见陛下用谏之效已着实不欲因拯而壊之者为朝廷惜也臣言狂计愚伏俟诛戮






　　文忠集巻一百十一
　　钦定四库全书
　　文忠集巻一百十二
　　宋　欧阳修　撰
  </div>
  <div class="pagination">
   <a href="文忠集（宋欧阳修）_page63.html">
    上一页
   </a>
   <span>
    ...
   </span>
   <a href="文忠集（宋欧阳修）_page59.html">
    59
   </a>
   <a href="文忠集（宋欧阳修）_page60.html">
    60
   </a>
   <a href="文忠集（宋欧阳修）_page61.html">
    61
   </a>
   <a href="文忠集（宋欧阳修）_page62.html">
    62
   </a>
   <a href="文忠集（宋欧阳修）_page63.html">
    63
   </a>
   <span class="current-page">
    64
   </span>
   <a href="文忠集（宋欧阳修）_page65.html">
    65
   </a>
   <a href="文忠集（宋欧阳修）_page66.html">
    66
   </a>
   <a href="文忠集（宋欧阳修）_page67.html">
    67
   </a>
   <a href="文忠集（宋欧阳修）_page68.html">
    68
   </a>
   <a href="文忠集（宋欧阳修）_page69.html">
    69
   </a>
   <span>
    ...
   </span>
   <a href="文忠集（宋欧阳修）_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
