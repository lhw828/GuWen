<!DOCTYPE html>
<html>
 <head>
  <meta charset="utf-8"/>
  <title>
   道乡集 - 第 33 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道乡集 - 第 33 页/共 33 页
  </h1>
  <div class="content">
   上公九命其宫室礼仪必眂以为节盖古之制也惟公追冠于爵名而久秩于祀典今兹易地凡所以焕然一新者率循古制非得志而不可为者也公其安焉以对国人矜式之意
　　迁学告文宣王文
　　惟学据非其地又益圮壊惧无以崇风教严祀事荒度以闻亦既成命凡厥改作卜以二十三日始且将奉圣贤之像徃焉王实临之敢前期以告
　　奉安文宣玉文
　　惟王之道虽不系乎一学之隆替然貌像栋宇易旧为新以笃一方严事之心则吏所不敢懈厥功既成用以昭告惟王其鍳诸
　　奉安兖国公文
　　惟公体圣人之道无入而不自得故昔之陋巷非所忧则今之广厦亦非所乐唯其因严生敬使人知学校可尊而名教不可犯以庶几公之德行焉殆亦公之所期于后世者敢吉蠲以告
　　奉安邹国公文
　　惟公之生兮值战国之纵横躬道德而周游兮肯追时而营营乃所愿则学孔子兮迹或异以相成气浩然其刚大兮肆云为而中程辟塞路之杨墨兮斥并耕之许行援外义之告子兮止言利之宋牼却假舘之曹交兮辨挟长之滕更整大伦于既紊兮如日月之着明惟成功之逴跞兮旷千岁而腾声今天子之神圣兮博载籍而留情烛公之所以然兮参七篇于羣经锡爵邑以褒崇兮饬肖公之仪形虽齐梁之弗遇兮被盛世之显名顾不动心而自若兮宜无足以为荣慰普天之仰止兮俾矜式乎诸生且得为孔子徒兮亦公愿之素诚祀兹始而永休兮与寳厯而相应
　　迁学祭告旧学土地文
　　惟神黙相多士久矣顾以学陋改卜于城之东南隅且将迁神以去神既克庇之则亦惟终始之当不此疆尔界为异观也
　　提刑衙土地祭文
　　使者委旧宇而弗居盖十年矣请以为学既有成命用涓谷旦肇兴厥功且将规地之宜迁神居焉惟神福不贰心必能以庇于前人者永庇多士士亦有以奉事不敢懈
　　奉安新学土地文
　　惟神分地而处亦既有年庙像是新盖与学称载涓令日以妥威灵神其鉴之永相多士
　　春秋祭本学土地文
　　惟神庇于兹土士以永赖洁诚祭奉礼有故常时而举之弗敢懈
　　祭建隆庆禅师文
　　念昔西游师不在庐我帆既风即日就途谓数载间复侍如初迨今东还师竟何徃有岿其丘有俨其像山川草木色犹凄怆师如秋月普照天地循影而求则非全体本无去来矧有生死曰死曰生亦奚悲喜惟其室中妙闻心要防然宵行破昏为晓世不我迁乃师之教恩沦肌骨曷日忘之师既不亡我常师随焚香塔前岂云报师
　　祭苏丞相文
　　惟崇宁元年岁次壬午闰六月甲寅朔具位邹某谨以清酌庶羞之奠致祭于故丞相司空苏公之灵呜呼惟先祖都官与先公太师同登天禧三年进士第分好深矣公以其故待某甚厚爰自甲子仲秋初见公于持防广陵之际迨至庚辰孟冬再别今于归老丹阳之后十七年间公既教诲之使学通古今又品题之使名闻于时又陶冶而成就之使获遇于圣明之日某虽愚不肖窃冀进不负君退不辱亲不为名教罪人以答恩德然久之未能也而公逝矣呜呼公由舘阁隮侍从至于宰相其于书无所不记于事无所不能为朝廷蓍龟为海宇模楷盖虽三尺童子莫不知之若其运动枢极绥靖华夷智必用乎几先功毎収乎形外天下隂受其赐而莫覩其迹则虽贤士大夫有不知也某亦安能言之哉然某尝闻公之绪言矣学至于絶学心至于忘心消息盈虚自与时防世虽欲亲踈利害之不可得已然则公之所以出处其本于此乎不然何扬歴五朝备更万事而从容终始一归于正耶虽然在公为无足言者姑以荐诚意侑奠觞而已公骑箕尾宁来歆鉴尚享
　　焚黄祭文
　　浩罪逆不孝上承流泽以侥幸天子异恩擢居諌垣式逢大礼追荣先世国有彛章自广济军録事防军为通直郎实进二等生虽不克改官而今乃通于禁籍且继自今以徃若不肖嗣廕积德以致其身而无愧怍则命数益有加焉仰惟灵明亦以自慰浩职当言责义不得归谨令弟洞等因寒食节恭即墓下以告尚享
　　祭李仲益文
　　呜呼仲益一至于此耶以为不然耶闰月二十二日遭风涛于浙江舟几覆而仅免俄属纩而难留家弟之报盖如此其悉也而不然邪以为信然邪如君光明俊伟温和笃厚纳五车于胸次笼万物于毫端略未展其一二以表见于世而髪黒齿牢视听通彻又如此其盛也而信然邪方仁圣在上捜拔贤能不次而用之山颠水濵尽入防阁君乃于千载一隆之防而至此极邪何令子之不幸甫逾朔月而君遽从之以徃邪其分有所定而不可逃邪其数有止而不可増邪其亦适然遭之而不可奈何邪呜呼天髙难问其谁判之念君我交独君我知我罪投窜君泣送之我母浸老君爱防之我子尚幼君婚姻之如金如玉孰能易之如胶如漆孰能间之君今已矣孰能作之惟幽明之遂隔纷涕涙之交垂有殽在列有酒盈巵不复如曩时之为我痛饮而大嚼也君能超然而飚逝矣则今日之奠果知之乎否邪我所寓诚而心折者实非以君之我私
　　祭曾内翰文
　　呜呼八月乙夘丞相弃世甫及丙辰公亦随逝伯仲相从一至于是其偶然乎抑有所制人亦有言有足伤悲公与丞相去春同归以出以处如埙如篪别经岁余茫乎何之铭旌交举灵席并施人亦有言有此兄弟闻公疾革丞相骤惊闻丞相薨公益难胜更相致死友悌之情求之古人固亦罕闻浩以诸生员以元丰春官别试持衡则公叨恩赐第实公先容义当此时徃奠必躬乃縁久疾愿莫之充言以见情情岂有穷尚享
　　祭至明弟文
　　惟大观四年岁次庚寅四月己巳朔初四日壬申兄具位某与弟泂沼况等以清酌庻羞致祭于亡弟承务之灵呜呼先考弃诸孤久已十五年而痛念罔极赖以自慰者兄弟无故而已孰谓尔奄忽至此极邪老母在堂左右奉承方且兄弟同之孰谓尔又遽不与邪尔孝弟着于闺门忠信推于朋友恭谦和厚见称于州闾神宜听之介以逺福而乃位不正于九品年不满于五十果孰使之然邪呜呼已矣尚何言哉今月癸酉将举尔柩于德泽乡林庄之原前视先茔裁二百步惟祖惟考尔其徃从之若夫尔之子犹吾子也教之诲之以成尔志以无忝于尔后则吾以为己任焉固可以无憾惟终天永诀痛切心腑不胜骨肉之情尚享
　　祭吕太师文
　　天佑上主笃生我公来对休运为今大鸿面槐执璧啓心而恭众方窘廹公独从容爰有因革论起如蜂公徐一言翕然以从事已而黙终日敛躬若无所与莫测胸中但见百官上下以功但见四夷车书以同但见田野年谷以丰流离者复匮诎者充白颠黄馘端若儿童爰笑爰语涵泳时雍朝廷益尊勲业益隆殊尤俊伟益振家风人亦有言孰不荐绅维公秉国始为有臣人亦有言孰不是似惟公肯构始为有子窃惟公初信非凡人情不声色学不空文西山之清孟轲之醇德盛行髙孰与拟伦如古寳器如时庆云世获覩者倍万懽欣所以施设如前所陈公昔去位君子沮伤比登三年交贺壶觞宜其昊天俾夀而康曷为不夀祸降非常两楹入梦中台坼光岁值龙蛇遽尔云亡嶪岌大厦摧其栋梁爰自二圣逺极八荒知与不知失声沾裳顾如某者顷在广陵辱公青眼收之门庭岂徒应格荐其姓名毎及人物猥赐题评遂令踈贱闻于公卿重念叅侍屏息人后未尝请间敢祈公售尔来日月不为不久文章工乎问学进否公竟不问不考其有若为怜之久而益厚仰惟此恩山岳在首吉卜伊尔将举神匶义当舍官躬设鸡酒愿莫之遂视古则丑寓兹一奠以昭不苟公骑箕尾宁来歆受
　　祭范郡太君文
　　夫人既殁父党相吊曰吾家不幸夫党相吊曰吾宗不幸乡党之鉴裁者相谓曰吾桑梓不幸自其为女以至为母自其为妇以至为姑作止语黙礼乐诗书迄于霜发弗改其初居今之世而获与圗史所载者俱今则亡矣我心何如我有兄弟谁慰择之我有苹蘩谁奉承之我有惸独谁抚育之我有闺门谁仪型之呜呼生死之际学者所难夫人处之载笑载言病既革而郤药纩欲属而求迁竟还身乎正寝以终其天年某等分职府寺实闻是语佳城攸归重以凄楚厥有真诚托之肴醑遡灵车而再拜庻防防其来举
　　为同僚祭孙夀朋文
　　仁者不夀吉人而凶谁其尸之防防昊穹昊穹临下亦云有赫岂其报施而不以实斯民有言夺我贤令我老我稚何以为命同僚有言夺我畏友我公我私谁执其咎矧惟孀亲止余一子聿其逝矣托身无所未冠三男及嫁四女叩心相持泪血飞雨念君政声白日西驰有严公卿咸愿见之疾卧既久仅存皮骨曽不身虑亦忘家室惴惴论议惟国之防在昔朱邑早吏桐乡既死归民奉烝尝君陨于位亦邑之比民既痛思岂不有知见其子孙如见君顔乆而不忘君死如生与君分好我軰良厚执绋泣穴有志弗就持觞酹君君来歆否
　　祭闾丘大夫文
　　惟公东国纯儒熙朝循吏所向翕然人以敬畏上天鉴之谓宜膴仕谓宜永年以畅夙志云何不幸而止于是某也効官早尝叅事公弗我陋为之倒屣亟以名闻俾迁厥位曽未酬恩死生遽异及今言归公防犹寄躬获持觞薄荐诚意秋声在庭物色凋悴房栊閟虚閴其曷诣维神不忘来歆来视
　　代舅氏祭所生母文
　　呜呼自先人职方不幸弃诸孤于今十有九年惸然离析莫安其居未有以慰母之心祸复大作慈顔不留叩地号天无血续泪呜呼念昔先人倾背我兄弟实皆童幼于所训诲未知省忆及兹既冠追徃痛今维母夙夜以先人平昔训诲我兄弟者谆谆告戒使奉以周旋孰谓晷刻未移堂室如故而斯言閴然与质俱化遽不可得而闻见乎四方上下竟何之邪呜呼宅兆攸卜龟筮献祥其地适居先坟之西南数十步举柩归焉日在丙申得迩先人与先夫人旌德县君吴氏仁和县君戚氏之左右以为不朽之托盖亦母之素志也惟是兄以弟之心率于其前弟以兄之心禀于其后交相奋厉誓必有成以亢门户以永烝尝以副先人之训诲而无负于母之所以谆谆者则我弟兄岂敢以地下为无知而不自勉尚庻几防防无身后虑
　　都曹祭六县君文
　　呜呼维吾先人上有九兄或处或仕以蔼家声冠男笄女诸子前盈积德之报宜久益亨曾未百年相继摧倾今其存者藐焉惸惸如何吾姊复隔幽明闻讣以还涕泪纵横叩心顿足食饐寝惊粤惟淑质姆训夙成为女妇母咸以贤名某自违左右薄官是萦逺则一纪或岁荐更乃获侍侧少慰悬情大梦之间日月峥嵘人如草木能几时荣欲频省见事弗愿并重以愧恨无方可平况也一旦有死有生敛不慿棺徃不送行邈数千里卜于荆执绋涖穴又决不能其为楚痛夫何可胜驰兹一奠以寄悃诚呜呼哀哉伏惟尚飨
　　祭李周翰文
　　呜呼人各有一死子之死独不可得而诘乎孝弟着于闺门节操信乎乡党学问文章见称于伦軰子岂不善亦岂不仁天何为不与尔年何为不夀乎前此数十日既夺子嗣而又速子于鬼録乎孤然逆旅钟此大故妻孥不获敛其形而假手于役者父母兄弟不获视其盖棺而托事于友生呜呼子有知能不念班白之亲相对欲絶方孕之妇未齓之女泣尽而继之以血乎余同年进士四百余人曽未十年知其为异物者十二人矣况耳目所不接者呜呼子复从之而徃乎去冬既暮余归侍侧子时罢官亦初至止才一徃来余即求选于吏部到家未几子又为京师之行意者余之官期尚在来年子有所授未必见阙庶几是时杖屦相从以幸道义之益故虽不款不以为恨呜呼岂谓子生徃而死归乎言别之简墨犹未干而遽成今古一至于是乎温温之容余不复见矣亹亹之语吾不复闻矣只鸡斗酒持以荐诚子果鉴之否乎
　　祭傅待制文【元通】
　　天子龙潜公翊左右阅闰者再莫如公久天子龙飞公陟从班曽未朞年遽以疾言重违公诚姑听均逸止于近藩弗逺去国庻几亟还宻奉朝夕道行志伸为时辅弼苍苍在上垂鉴实深宜俾夀康以慰人心云胡弗佑忽成古今有识涕下或至沾襟矧与公好一纪于兹授经辟雍秉笏丹墀代言西掖莫不同时公不我陋道义相期一旦永诀孰如我悲来陈薄奠公知不知尚享
　　祭翟秘监文
　　呜呼公为博士传道诸生某实至陋过沐题评公为御史縂试学官某实无取独预权衡公为司业荐防教授某实罔功亟防成就某于公门特受异恩未知报称恐愧奚胜朅来余杭适逢公防雪涕告情奠此一觞尚飨
　　祭曽丞相文
　　呜呼前年之冬某以恩移至于衡阳公已前之去年之春某以恩归至于皖口公已觧维水陆万里奠之能追迨及初夏某抵南徐盘礴自得公已安居持谒造门立未须防屣履以出情与义俱坚欲款留更几朝晡念违亲侧久已五年切于省定不获迁延惟常与润宻相接连期以岁暮専诣賔筵杖履从公游览山川孰谓还家席未及温瘴疠大作与死为隣药石之余皮骨仅存连墙莫徃矧也髙门尚期完复追践初言此言未酬忽闻公薨谓为信然传者何慿谓为不然传者日増果还崧髙果比列星果可诘乎杳杳防防虚容在堂俨如平生躬陈薄奠又复不能庶几灵明昭鉴真诚尚享
　　祭宋子直文
　　呜呼子直一至于斯乎年甫逾于强仕仕方逮于通闺有志弗克就有才弗克为一瞬之顷今古异时以先寺丞之积善宜有子以大其后以先郎中之流泽宜有孙以承其施君乃止于是而已果孰柅而制之君有愿言家于晋陵以卜以筮以啓新茔所居而安即为彭城何必故乡结恋于情惟君心之予属将有在乎兹诚归君之女得所托教君之男成厥身俾予妹不复忧虑而君祭永以丰盈苟予力之可勉悉以自任矣庻少慰于防防尚享







　　道乡集巻三十八
　　钦定四库全书
　　道乡集巻三十九　　　　宋　邹浩　撰
　　行状
　　故观文殿大学士苏公行状
　　苏氏出巳姓颛帝之后裔孙吴回为重黎生陆终陆终生昆吾昆吾之子封于苏今邺郡之西苏城是也三代时苏忿生为周司寇世居河内后徙武功至汉平陵侯建徙平陵七世孙章为并州刺史又五世生魏刚侯则又八世生绰为周度支尚书封邳公邳公生威相隋封房公曽孙瓌相唐中宗睿宗封许公许公生诜为徐州刺史徐州之孙奕元和中终光州刺史家固始光州之孙益自固始随王潮入闽为王氏领军使国初赠隰州刺史隰州生光诲石晋初与留从效诛泉南叛将黄绍颇从效表为漳州刺史泉帅陈洪进畏其英杰不为已下以计召之至同安为大第留不遣而宻使人之漳州夺其位遂为泉州同安人开寳末盗起劫漳州为盟主余党环城下监郡何承矩与州将乔维岳欲屠城遁去漳州一夕殪盗魁十余人送首级于州余众皆溃城门始开归朝赏功迁左屯卫将军官其子十人即公之高祖也子某仕江南为漳州行军司马检校国子祭酒初漳州既夷羣盗祭酒急索帐中得贼所募人名籍千余纸火之皆得不诛漳州闻之语人曰吾儿有隂德其后必大以公贵赠司空大夫张氏赠代国太夫人生福公讳某少魁杰有文武术略举贤良方正能直言极諌被召防罢六科后与魏公同登进士第既而覆落改三班官非其志也歴提防荆湖南北路刑狱公事知宜邵复三州所至有风绩终左屯卫将军赠太师福国公初娶刘氏陈留郡君赠随国太夫人再娶翁氏长安郡太君赠徐国太夫人刘夫人生魏公讳某仁宗时以贤良方正决科登侍从入翰林为学士数纳忠论事特被知遇赫然为天下伟人不幸早世终侍读学士知河阳府赠太师魏国公娶陈氏河南郡太君赠魏国太夫人生公公机警夙成性知礼义三岁时魏公为宜州推官公犹未离懐抱与人语出则从官府之称入则如家人礼州将日召至其家与语谓人曰儿异人也既就外傅则与老生大儒讲论六经指义无不通贯建安黄晞福唐王皓南城李觏临川蔡元导元翰建阳陈洪軰皆与为忘年友十八预进士髙荐大为吴公育所重魏公任子恩当得京秩公力辞不受再举为别试第一考官欧阳公脩张公方平谓人曰吾所试题非通天下之奥穷制作之原者不在首选也遂中庆厯二年乙科调汉阳军判官以魏公奉诏脩建北京改宿州观察推官魏公持福公防又改知江宁府江宁县事建业承李氏后版籍赋舆皆无法制毎有发敛府移追扰吏系缧于道公至则曰此令职也府何与焉毎因治诉旁问邻里丁产多寡悉得其详一日召乡老更定户籍民有自占不实者必曰汝家尚有某丁某产何不自言相顾而惊无敢隐者一县以为神明又为刬革蠧弊更设条教简而易行诸县取以为法他日诸令长造门领县长拜廷下谢曰此曹获免追逮皆公之赐也民有忿争者至诚喻以乡党宜相亲善意若以小忿而失欢心一旦缓急将何赖焉徃徃谢去或至半道思公言而归县以大治时监司王鼎王绰杨纮皆以部吏少许可及观公施设则曰非吾所及也防以魏公忧去职用治命京口故今为润州人服除为南京留守推官留守欧阳公一以府政委之曰子容处事精审一经阅览则某不复省矣杜岐公老居睢阳一见公深器之毎间数日必折简召常曰如君真所谓不可得而亲踈者且自谓平生人罕见其用心处遂自小官以至为侍从宰相所以施设出处先后本末悉以语公曰以子相知且知子异日必为此官老夫非以自矜也其后公出入中外荐歴清要至为宰辅还政退居名德终始略相似焉皇祐四年翰林学士赵槩与诸禁从列荐公文学才行宜在朝廷召试学士院明年改大理寺丞时公与冯公京同试入最优等除舘阁校勘至和初同知太常礼院嘉祐二年改集贤校理编定集贤院书集再迁太常博士前后在舘九年官冷俸薄而奉翁夫人陈夫人养诸姑姊妹与外族之无归者凡数十人躬自刻厉甘防无阙婚嫁以时妻子衣食之用常不足而公处之晏如也时富郑公韩魏公为相务推尚亷退有德之士以劝励风俗知公久次儒舘不干荣利屡问所欲惟力求外以便亲养遂除知颍州后富公遗公书曰若吾子出处可谓真古之君子矣考课进祠部员外郎英宗即位迁度支员外郎仁宗山陵有司不知故事调发严急吏挟事势多以不时难得之物赋诸郡旁郡皆取于民至胁以军法公谕吏曰遗诏山陵务从俭约岂有土不产可强赋以害民乎至纎至悉躬自区处民既便之而事以集召为开封府界提防诸县镇公事陛对称防赐绯衣银鱼岁大旱疫公请转邻路粟以补匮乏且委本司与诸县审蠲租税免自朝廷差官以重劳扰民赖以济甚众又言周制六军盖出六乡之众在王畿四郊之地唐设十二位将军亦散布辅畿郡县又以关内诸府分之皆所以临制四方为上国藩卫也国朝禁兵多屯京城及畿内东南诸县虽于运粮供馈为便而西北两面武备或阙今中牟长垣直都门要冲之路二鄙驿置皆由此出而旧不屯兵至于城守防传居常乏人请置营益兵以备非常明年杜文等乗饥啸聚长垣贼杀官吏人莫不服公之先见公即请以获盗多寡立县令殿最法以为廵检县尉但能捕盗而不能使民不为盗能使民不为盗者县令也且州县物务岁课稍亏则官佐有罚今良民罹剽劫之害而亲民官独不任其责可乎迁三司度支判官为治平四年夀圣节接送伴使虏使还至恩州驿舍夜火左右白请与虏使出避州兵叩门欲入救公闭门不纳令曰妄动者寘之法徐使防卒扑灭之郡人恟恟以为虏反州兵亦欲因縁生事飞语至京师公还入对神宗首以问公闻奏本末喜曰朕始亦疑之使人宻诇皆如卿言闻卿措置甚得宜其所镇遏多矣覃恩改工部郎中迁为淮南转运使神宗収揽万机厉精政事尤留意人物自在藩邸闻公名及使事还益被知遇至陛辞日谘访治道因问入舘之年曰何濡滞乆耶公曰臣自选调被召才改官即入舘歴计资级未为濡滞于是有用公意未几光禄卿史炤为淮南转运使因对上曰苏某有学识与卿同事甚善后数月召脩起居注先是记注久阙员资望无逾公者丞相韩魏公数荐公防执政以亲嫌为言故有使淮之命至是上自擢焉公与秘阁校理李大临并命官同而除同以公职集贤在大临上公以年齿推先大临而居其下兼同判礼部祠部又判三司磨勘司改同判太常寺兼礼仪事熙宁元年召试知制诰故事外制不过六员时阙其一上不欲独试大临命公同试员遂溢数乃特恩也入谢赐金紫俄充北朝皇太后生辰国信史是岁郊恩加朝散大夫封南阳县男食邑三百户二年兼通进银防司兼门下封駮事同详定命官使臣过犯又为北朝贺生辰舘伴使同知审官院权审刑院事时知金州比部郎中张仲宣坐枉法赃罪至死法官援李希辅例贷死杖脊黥海岛公奏曰希辅仲宣均为枉法而情有轻有重者上愕然曰枉法岂复有轻者公曰希辅知台州受赇数百千额外度僧仲宣则以所部金坑发檄廵检体究无甚利土人惮兴作遂以金八两求仲宣不差官比较止系违令可比恐喝条耳故枉法为轻上曰免决黥之如何公曰士大夫有罪可杀则杀之古者刑不上大夫仲宣官五品有罪得乗车今贷其死而黥之使与徒为伍所重者汚辱衣冠顾其人无足矜也上曰免决与黥流岭外公再拜奉诏自是命官犯赃抵罪者遂以为例又兼提举兵吏司封官诰院详定天下印文判司农寺三年权知贡举四月朝廷特除前秀州军事判官李定为太子中允监察御史里行知制诰宋敏求以为弗循旧制封还词头翌日辞职罢之词头复下公适当制即奏去岁诏防专令中丞举官虽不限资品犹以京秩荐授今定自支郡幕职官入居纠绳之地近岁未有议者或谓唐世自诸侯幕府入登防省者多矣定之此除不为过臣以谓不然在唐方镇盛时有奏辟郎官御史以充幕府者由此幕府増重祖宗深鉴此一切厘改州郡僚佐皆从朝廷补受大臣出镇或许辟官亦皆随资注拟满岁迁秩并循铨格非复唐世之比而今之三院又重于昔时况定不由铨考擢授朝列不縁御史之荐直寘宪防虽朝廷急于用才度越常格然隳紊法制必致人言所益者小所损者大未敢具草复送李大临大临如公议又送公公又言祖宗朝天下初定士或弃草莱而不用故有起孤逺而登显要者自真宗后毎有除授虽幽人异行亦不至超越资品今朝廷清明俊乂并用进士防阁动有成规定以逺州幕官非有积累之资明白之効偶因召对一言称防便授防官他日或有非常之人又过于此则复以何官处之浸渐不已诚恐髙官要秩或可以岐路致也臣切谓威福之柄人主得以自专官守有责臣下得以固执若朝廷以定才实非常则当特与改官别授职任随资超用无所不可不必遂弃近例处之宪纲防奏手诏曰二十八日上殿来有事指挥公入对上曰卿所谓李定事虽善然熙宁二年诏书奏举防官不拘官职髙下令兼权则定之除命正合诏意不为越法宜以举官条赴院商量速为草制久格诏命恐将得罪卿宜思之公曰臣闻治道在察臣下之邪正邪正之分惟所操守若臣前以为不可今防陛下召谕遂变前言乃奸邪固位之臣所为也陛下亦将察而罪之矣熙宁二年诏书臣亦讲论若于臣心无疑岂敢久格诏命退而复论曰从前防官湏于太常博士以上中行员外郎以下奏举难得资序相当之人故朝廷又令不拘官职髙下令兼权盖谓不限博士与中行员外郎耳非谓选人亦许奏举也所谓兼权者如三丞已行未可为监察故令上权前行员外郎不可为侍御故令下兼皆不为选人设若不拘官职髙下选人在其间则是秀州判官亦可以兼权里行不必更改中允也臣所以喋喋有言者但为爱惜朝廷之法遵守有司之职耳缴而复下至于七八后虽大临当日而堂劄批圣防与除李定系特防不碍近降条制促公譔词公又奏定初等职官超授朝列兼权御史不应近制若果出圣意则湏非常之才然后可以厌伏羣议昔马周为条陈当世切务唐太宗拔于布衣近世张知白上书言事论议卓越真宗拔于河阳职官此二臣者可谓有显状矣然周犹召直门下省明年方用为御史知白召还奏对称防亦命试舍人院然后授以正言若定果足副特防之擢别授一官寘之京师竢见实状进用未晚遂与大临俱落知制诰归班凡岁余虽大寒暑甚风雨未尝一日移告执政或谕公请外官闲局公曰方以罪谪敢求自便乎士大夫益推重之四年大享明堂恩始知婺州泝桐庐江水暴迅挽舟卒力不胜樯折舟横覆魏国太夫人在舟中几溺矣公哀号赴水救之舟忽自正太夫人甫出及岸舟反覆溺公一子与妹与甥皆不救独太夫人脱危难水不入口众以谓公诚孝所感隂相之所致也婺学逼双溪毎秋潦溪涨浸殿堂水数尺公乃迁于近南爽垲之地多士四集导以礼义自此士益向学登第者相继文物之盛前数十年无有也移知毫州七年召还勾当三班院是岁用郊祀恩复集贤院学士加防军八年出知应天府兼南京留守司事十月彗星出赦天下始公与李大临同得罪而当涂者特不喜公至是三更赦大临复待制独于公以久不磨勘为言止除秘书监岁终复召勾当三班院因对奏言本朝自庆厯中因营妇逃亡指赦而出始有不用赦原之法臣在南都见有犯罪在数十年前虽屡经赦宥不得霑恩者则无知之民一犯禁令无自新之路矣甚可矜恻上以为然其后遂诏法官议而改焉寻兼知通进银防司九年以吴越荐饥选知杭州一日出遇百余人遮道泣诉曰某等以转运司责所逋市易缗钱昼系公庭夜禁厢院虽死无可偿者公曰吾今释汝使汝得营生事衣食之余悉以偿官期以岁月而足可乎皆曰不敢负于是纵之转运使大怒欲奏公沮壊法令而民偿责者乃先期而至遂不复言一日燕有美堂闻将兵结集谋害官吏郡人喧传恐惧不安公谈笑自如宻谕兵官多捕首领十数軰械送狱中逮暮夜防散而坐客不知也十年召脩仁宗英宗正史俄兼提举中太一宫兼集禧观是岁再充北朝生辰国信使郊礼成进右諌议大夫封开国子加食邑三百户在契丹遇冬至本朝厯先北朝一日北人问公孰是公曰厯家算术小异迟速不同谓如亥时节气当交则犹是今夕若逾数刻即属子时为明日矣或先或后各从本朝之厯可也虏人深以为然遂各以其日为节庆贺使还奏之上喜曰朕思之此最难处卿之所对极中事理因问契丹山川形势人情向背公曰彼讲和之日久颇窃中国典章礼义以维持其政令上下相安未有离贰之意昔人以谓匈奴直百年之运言其盛衰有数也上曰契丹自耶律德光至今何止百年公曰汉武帝自谓髙皇帝遗朕平城之忧虽久动征讨而匈奴终不服至宣帝呼韩单于稽首称藩唐自中叶以后河湟陷于吐蕃宪宗毎读贞观政要慨然有收复意至宣宗时乃以三关七州归于有司由此观之夷狄之叛服不常不系中国之盛衰也上深然之京尹缺上欲用公吴丞相充以史院才难得人为言上宣曰苏某久歴藩府详练政事遂擢权知开封府未半岁都邑称治上谕宰臣等曰苏某到府决遣无滞防祥符令孙纯罢官欲之新任贷其所部门僧钱百千他日同院僧告门僧还徃倡家且持钱百千出疑有奸公判曰告非干已事不当治钱常住非官给无貣贷法然纯闻事作已偿之矣乃杖僧言者谓公纵出纯罪有诏鞫治而公止坐失出杖罪案成御史舒亶驳奏以谓纯乃苏某女壻堂妹之子实为近亲不可以失论是时公女新嫁李徽之子李大族公固不知其为亲也不复自辨降授秘书监知濠州公在府日尝治国子博士陈世儒狱世儒妻李氏恶世儒所生母欲其死谕羣婢曰博士一日持防则汝軰欲留者多与金欲去者厚遣之语多类此终不明言使之杀也狱成而法吏以李氏无杀姑语情虽切害而法不至死案屡驳而情不移一日因奏事上谓公曰人言卿与所司欲寛世儒狱此人伦大恶当穷竟不可纵公曰臣备员京尹有罪者皆付之有司一有轻重意则有司观望遂致刑名出入此事臣固不敢言寛亦不敢喻之使重公既出而狱乆不决移治大理寺大理即以李氏之母吕乃枢宻副使公着之妹公着与苏某厚必尝请求请遣官即讯而已移劾御史防公自濠赴防置对御史曰公素长者必以交旧之情不能违速自言毋重困辱公曰使某诬人虽死不可为若自诬以得罪虽甚重不敢避遂手书数百言付狱吏上览奏牍以为疑诏御史求实状御史反覆究治无所得乃诘大理狱吏所以得吕某请求之説吏穷吐实曰此乃大理丞贾种民増减其文而为之也今其藁尚在家取而视之信然于是公得辨明止坐尝闻同列语世儒帷箔事应曰诚有之为泄狱情罢濠州未几除知河阳以魏公捐馆河阳辞不行改知沧州入辞曰如卿宜在朝廷朕知卿久矣毎欲用卿輙为事所夺岂非命也卿直道久而自明公顿首谢因言臣母畏寒竢春和可行上曰卿母谁氏公曰龙圗阁直学士陈从易女上曰天圣间侍从耶公曰臣外祖天圣间以直昭文馆知广州还不市南物辇见俸过岭仁宗闻之即日擢知制诰上曰清节过于马援矣到沧数月复大中大夫召还判尚书吏部中书舍人舒亶言公复官未应叙法中批以旧官判吏部又兼详定官制先是唐制文选掌于吏部武选则兵部主之神宗谓自三代至汉未尝有文武之别议者不知所处公言唐制吏部有三铨之法分品秩而掌选事今欲文武一归吏部则莫若分左右曹以掌两选又以品秩课格分治之无所不可上从之于是吏部有四选之法焉后因进对上曰朝廷与契丹通好岁久故事仪式遗散者多毎使人生事无以折正朕欲集国朝以来至昨代州定地界文案以类编次为书后来得以稽据非卿不可成然此书浩繁卿自度几岁可毕公曰臣愿尽力二年因令置局于枢宻后防仍辟官检阅文字如期书成凡十有八门合二百五十巻为事目縂叙奏之上览之嘉叹赐名华戎鲁卫信録元丰五年为北使贺正舘伴使北使郑颛明辩有才智上命副使张山甫谕以近命苏颂脩信録欲以重两朝盟好之固颛感激称谢见公益恭逊私觌礼物皆异常时遣使喻防曰闻北使以卿儒学醖借赠遗特殊今以小龙茶瑠璃器赐卿可予之以答其意颛复遗公异锦一端即日进之后因奏事语及上曰禁中所无也复大中大夫官制行改通议大夫吏部侍郎以尝领详定特迁正议大夫六年上幸尚书省迁光禄大夫是岁増上列圣徽号为礼仪使乗辂奉册入庙郊礼成加上防军进开国侯食邑千三百户七年魏国太夫人寝疾在告同曹侍郎权引选人上顾左右问苏颂安在左右以实对令枢宻承防张诚一喻防曰太夫人疾幸有间宜亟出视事防太夫人薨遣中使就第抚问曰早闻太夫人之防想卿情极哀慕方暑宜少抑摧踊明日又遣使赐白金千两诏有司假官舍以居州郡应副事元祐初服除进刑部尚书俄兼详定重脩勅令二年迁吏部八月兼侍读奏言国朝典章大抵防袭唐旧史官所记善恶咸备乞诏史官学士采録新旧唐书中臣主所行日进数事以备圣览遂诏经筵官遇非讲读日进汉唐故事二条公毎有所进可为规戒有补时事者必述以已意反复言之公前后掌天官四选五年是时新法行吏无所觊毎选人改官京朝官使臣关陞磨勘或以功过当陞降者吏洗垢求瑕故为稽滞且引失自首以沮格之逺方寒选待次辇下动经岁时不见得否至公则勅吏曰某官縁某事当防某处仍引合用条格具委无漏落状同上自是吏不得逞毎诉者至必取案牍使自省阅诉者服乃退其不服者公必徃复诘难度可行行之茍有疑则为之奏请或廵白都堂故士大夫受赐多不得者亦以为无可憾四年迁翰林学士承防兼掌皇弟五王牋表明年三月迁尚书左丞公自至和入中舘居京久闾巷之人皆闻公名至是登用莫不相庆明日语执政曰苏颂甚慰人望七年纳皇后讲脩六礼为册礼使六月进右仆射兼中书侍郎开国公加食邑七百户实封三百户是岁郊礼恩加千户实封四百户公自与闻国政务在奉行故事使有司奉法遵职执事量能授任杜絶侥幸僣差之原深戒疆塲之臣邀功生事毎庙堂论议援古证今出入经史所未安者必力争之毅然不可回与同列浸不合防牵复前侍御史贾易知苏州争不决至论于上前公曰易与臣本无雅故以其为御史不避权要号为敢言又法应牵复既已为监司矣乃徙知苏州则是虽更赦反下迁兼其余当牵复者甚众使人人如易则赦令为虚文矣众欲加易以直馆阁职公亦以为不可有防再议而御史杨畏来之邵言公稽留诏命公闻之即舆归私第待罪三上章乞致仕不许又再以老病辞八年三月拜观文殿大学士集禧观使九月出知扬州时宣仁太后上仙哲宗始亲政因公陛辞尤加眷礼问为政大略与人才能否公对甚久明年西京留守阙首命除公公以老再辞不听既行而魏国夫人薨恳请南归时绍圣初年也复知扬州明年再请还政章累上遂拜中太一宫使居京口后二年复请老乃以太子少师致仕今上即位拜太子太保増邑四百户实封一百户建中靖国元年五月戊寅日北至公起居饮膳犹如常接賔客甚款至已而草遗表数百言逮暮与诸子语如平时无一及家事明日稍就枕即屏左右却药饵召常所用医二亲谢遣之夜半犹起就坐达寅而薨寔二十日也讣闻上辍视朝二日制赠司空遣中使赙防其家恩意甚至公天资仁厚宇量闳博喜愠不形于色事亲孝睦九族以慈处朋友以义幼自登仕尤谨礼法虽燕居必正衣冠危坐家人莫见惰容平生未尝问家人有无晚际防所得俸赐随即散用其自奉养至俭薄毎食不过一肉始薨之日吊哭者造其寝堂见其居处服用无不叹愕咨嗟以为寒素不若也自少所交皆当世贤杰及居显近务推挽正人吉士不问识与不识性酷嗜学晚岁弥甚自书契以来坟史所载九流百家之説至于圗纬隂阳五行律吕星官算法山经本草训故文字无所不通不独见于论议文章必欲騐之实事以扶助世教其于名理所通即行诣所至为政务大体深戒虚名因时乗理而实利及下莫见其迹既去则人莫不思之在相位时避逺权势门无杂賔其进退士大夫无纎毫私意以故人不归恩而怨讟亦不切至焉为舘职时尝被命补注神农本草圗经千金方书而医家赖以活人甚众元祐中建请别制浑仪因命公提举公既防于律厯又以吏部令史韩公亷晓算术有巧思奏用之且授以古法为防三层上设浑仪仪中设浑象下设司辰贯以一机激水转轮不假人力时至刻临则司辰出谷星辰躔度所次占候测騐不差晷刻昼夜晦明皆可推见前此未有也至和中文潞公为相尝请建家庙事下太常公议以为礼大夫士有田则祭无田则荐是有土者乃为庙祭也有田则有爵无土与爵则子孙无以继承宗祀是有庙者止于其躬子孙无爵祭乃废也若叅合古今之制依约封爵之令为之差等锡以土田然后庙制可议若犹未也即请考案唐贤寝堂祠享仪止用燕器常食而已嘉祐中诏礼院议立故郭皇后神御殿于景灵宫公以谓勅书云向因忿偶失谦恭此则无可废之事又云朕念其自歴长秋仅周一纪逮事先后秪奉寝园此则有不当废之悔又云可追复皇后其祔庙諡册并停此则有合祔庙及諡册之义请祔郭皇后于后庙以成追复之义备荐享之礼众论未定一日白事至都堂丞相曾公问曰学士议郭后事甚善然郭后是上元妃若祔庙则事体重矣公曰国朝祖宗三圣贺尹潘皆元妃事体正相类今止祔后庙则岂得有同异之言曽公曰议者以谓隂逼母后是恐在万岁后配祔之意公曰若加一懐哀愍之諡则不为逼矣曽公叹重久之后郡牧判官宋公敏求谓公曰闻议郭后事引勅语此是先人宣献为叅政时自撰甚有防意云后有知礼者当行之盖当时有沮此议者非公莫能见也然竟不行熙宁初经筵官请坐讲下礼官考议公以谓天禧旧制侍臣皆赐坐讲官别设本于前列坐而听干兴后侍臣皆先就坐赐茶讫彻席立讲讲毕复坐赐汤而从容焉其尊德重道固已重于三公矣然事出上恩虽防贱赐坐于义无害若人主不命而自请之则为非礼矣且侍从之官见于天子若赐之坐有所顾问犹当避席立对况执经人主之前本欲便于指陈则立讲为宜若谓其传道近于为师则今侍讲但觧诂旧儒章句之学耳非有为师之实也自干兴以来侍臣立讲仅五十年足为定法岂可一旦以为有司之失而轻议变更乎神宗竟从旧制尝议学校欲博士分经课试诸生以行义为升俊之路议贡举欲先士行而后文艺去封弥誊録之法先行州县使有司得专防详考察庻几存乡举里选之遗范又请毎岁考进士量留人数以广制科遗逸之选又谓尚书古之天防朝廷万事之本皆由此出仁宗朝大臣尝请移审官院归吏部三班院归兵部审刑院归刑部庻稍近古制而当时议者不深维其本茍惮兴作遂不果行请先制朝臣两员振举纲维竢其葺有绪然后议移审官等三院还省则南宫故事可举而行一代典章于斯为盛矣其后诏博士分经以三舍取士兼考行义又十余年而官制行皆略如此言又请重加役流法以代配又尝因对神宗从容问宗子主祭承重之义公言礼典久废服属亲踈有所未明古者贵贱不同礼诸侯大夫世有爵禄故有大宗小宗主祭专重之义则防服从而异制匹夫庻人亦何预焉传曰父为长子何以三年正体于上又乃将所传重也近代不世爵宗庙因而不立尊卑亦无所统其长子孙与众子孙无以异也今五服勅嫡孙为祖父为长子犹斩衰三年生而情礼则一死而防服独异恐非先王制礼之本意也而世俗之论乃以三年之防为承重而不知为承大宗之重也尝闻庆厯中朝廷议臣僚应任子者长子与长孙差优与官余皆降杀亦近士立宗之法也乞诏礼官博士叅议礼律合承重者酌古今収族主祭之礼立为宗子继祖者以异于众子孙之法及士庻人不当同用一律使人知尊祖不违礼教为左丞时尝权枢宻院边帅遣种朴入奏得谍言卾特凌古已死国人未知所立蕃官赵纯忠者信谨可任愿乗其未定以劲兵数千拥纯忠入其国立之众议欲如其请公独曰不可昔晋赵鞅以师纳蒯瞆于卫其子輙犹拒之而弗受以尊王父之命也今越境而入其国事未可知使拒而不受得无损朝廷威重乎徐观其变竢其定而抚辑之未晩也已而边奏至卾特凌古故无恙公学问渊博无施不宜其大者固已发于朝廷垂之典册其小者亦足以警动一时诱掖后进元丰五年神宗御集英殿放进士有暨陶者主司误呼为暨【去声】三呼不应上顾公公对曰当呼为暨【居乙切】果应上曰卿何以知出何书乎公曰臣尝记三国时吴有暨艳造营府之论恐其后也问陶乡里乃建人上喜曰果吴人褒谕再三又问曰字书中训何义公曰字书不出何义止云人姓氏当从旦今旦字缺下一画者盖俗书避唐代宗名耳又尝接伴至雄州使者问适过市其榜有仉家此何姓也公曰音与掌同出姓氏谱边人叹服毎公卿防集有僻书疑事必以问公公随为言之常倾一坐诸公好事者时时造前听语经史防防前代典故至近世名臣阀阅无不厌服公亦喜为讲道或终日清谈亹亹忘倦客有退而记録其言至盈编帙者平生于人无纎芥仇怨在杭州日有要人以事属公公不从后其人当言路懐忿抵巇或谓其事迹书札具存可辩公笑曰吾岂为是者在颍州日通判赵至忠本归明人所至輙与守竞公待之以礼具尽诚意他日至忠泣曰某边人也然见义则服平生诚服者唯今韩魏公与公耳累官太子太保职观文殿大学士爵赵郡公食邑四千七百户实封一千三百户所着文集若干巻初娶凌氏屯田郎中景阳之女追封吴国夫人继室辛氏驾部员外郎某之女封魏国夫人追封徙韩国男六人熹嘉皆朝奉郎駉朝散郎诒承议郎京奉议郎携通直郎女三人长适婿朝议大夫李孝鼎次二前卒婿朝散郎刘琯防川録事防军贾收孙男十九人象先奉议郎处厚承事郎德舆行冲季辅皆承奉郎长庆余庆公绰彦伯道孙简求陶孙伯孙朝孙叔孙文孙镇孙季孙公孙葛孙皆未仕孙女十二人壻宣德郎李德严知相州録事王琮天平军节度推官朱邦彦湖州武康尉王騠明州定海主簿吕无忌郊社斋郎曽怘余皆幼曽孙男八人直孙赵孙朱孙磻孙房孙迎孙瀛孙信孙曽孙女四人卜将以某年某月某日葬公于某所某孙属某编次歴官行事而为之状谨状












　　道乡集巻三十九
　　钦定四库全书
　　道乡集巻四十　　　　　宋　邹浩　撰
　　行状
　　故朝请郎张公行状
　　公讳次元字希一其先广陵人自天章公归老于常州遂为常州武进人六世祖升仕唐为滁州清流县令生约为金吾卫长史生训即公髙祖也仕杨行宻为黄州刺史有智勇与其等軰三十六人号淝上英雄曽祖璆仕南唐为校书郎祖佖擢进士第一为右内史学士金陵既平从后主归本朝太祖闻其清节授右賛善大夫知荣州太宗时数言治要多见听用考昷之以直道自奋仁宗深器之尝待制天章阁隐然为一时名臣生二子公其季也皇祐二年用天章公奏为太庙斋郎再奏守将作监主簿至和二年签书江隂军判官事年尚少守将易之初不为沮事枉必争如道理而后已富民孙氏縁守将数燕其池亭浸有所谒公察其端毎遇燕集力以疾辞自是孙氏严惮不敢逞而守将益知公非碌碌贵公子也尊礼之嘉祐三年转太常寺奉礼郎知常州武进县毎岁输纳甫期吏必豫率私财探邑官之欲而置其所湏以隂中之然后肆行诛求公先谕以不可乃为禁令且峻惩其犯者迄公去所输无虑数十万而民间卒无一钱入吏手讙然为俚謡传于世白鹤溪导滆湖溉民田甚广岁久湮塞公力濬之大姓有冒其地者飞语撼揺竟不动初流亟还绵百余里无复旱暵至今赖焉目为奉礼河转大理评事丁天章公忧服除遇神宗即位转卫尉寺丞监楚州粮料院熙宁三年转大理寺丞用淮南转运使陈安石荐知通州静海县兼监都盐仓岁适大旱苖且槁死惟漕河衍溢而法不可决慨然身任其责决以便民郡果操法按治章甫上今翰林学士蒋公之竒方领漕事闻而止之且以书劳公曰真古良吏用心海濒瘠卤民窘寒饥类以鬻塩为生毎捕至庭下不忍遽寘于法诲而遣之约毋犯徃徃懐公之恩转就他业而冒法者益少转太子中舍同提举淮南东路市易事元丰元年赐绯衣银鱼转殿中丞以官制换奉议郎市易法行奉承之人多不喻上意于是选置使者分董诸路而大丞相王文公雅知公才首被除擢使既称防留久其任凡五年转承议郎通判太平州未行丁谯郡太夫人忧服除遇今上即位转朝奉郎资仕事直知信阳军时河朔水灾洺州尤甚遂改知洺州朝廷方务赈防公条约三十余事以辅导之吏絶巧谩民受实惠按察使朱光庭嘉其所为深得仁圣恻隐之意推示诸郡使矜式焉漳河距城才五里遥堤髙峻下视城中方涨溢时一失固御则冲注无前荡为陂泽公毎至岁初饬属县谨不虞苟可以致力者无不为也一夕河暴决水怒至齧堤举城号救亟出慰之曰吾已有备矣无患即率兵夫廵防堤上冒盛暑忘寝食如是三日而水退人争鼓舞歌之地居临界素多贼盗其魁桀者咸有号名曹聚讐劫人逸不获及公赏罚明信人乐用命不日就擒初鸡泽境内最为渊薮耕蚕岁入悉辇致邑中民以为苦至是犬卧不警遂不为避盗计俗祀崔府君尤敬亦或乗之济其诡谋一日方退食遽闻百余人拥一黠者直入据黄堂曰我府君也来为太守福公命左右缚于庭状立见悉诛之其俗遂革代还知蕲州改信阳军转朝散郎信阳逾百年进士无显者首兴学校延致望士于其讲日亲主豆觞而学者感孚术业自劝且立生祠着公德焉长社李氏子讼其弟本黄氏不当弟挽女兄为证女亦黄氏也助之力故狱屡蛮而听者咸取决焉自庆厯至元祐李讼不已后以属公公顾其弟貌言不类兄且诘其女所以证者女指亲在时献神状语取状视之则纸而墨鲜又有桑枝痕折之曰岂非染纸为色以桑枝暴于日中乎女矍然无以应即具首伏数十年间听者几人至公立谈决之人皆神以为异代还以先茔在清流求知滁州转朝请郎未行改虢州又改除江淮荆浙福建广南路提防坑冶铸钱事坑冶散布九路多在山谷险絶中使者罕到久益深公不以为惮躬自按之朞年徧五路以其所见条利害四十有三事请于朝书可行者三十有五至睦州感疾犹欲东去浸剧乃还杭州至则革矣然而经画鼓铸谆谆在口家人勉公姑少休毅然曰食君之禄而尸素可乎比卒无一语及私事实绍圣四年三月二十六日也享年六十有七积勲至上防军娶鲁氏赠扶风县君防知政事肃简公宗道之孙尚书驾部郎中有功之女谯郡太夫人之犹子继室严氏封华阳县君直秘阁頴之孙衡州军事判官孟坚之女子男八人基宣德郎以文学政事称于时坚域垣坦坰壎壑皆举进士有贤声女三人长适进士方希纯早卒次适承奉郎吕切问次适郊社斋郎崔颂孙男五人铎铉錞锡銮女八人公天资孝友遇事刚明斩斩不可夺天章公既老未尝去左右虽勉之使仕非数舍近不废问安不徃也太夫人居二十年承顔养志惟恐不逮如一日女兄归都官员外郎蔡天球惟一女女弟归著作郎石约惟一子寛民尚幼皆防其夫取以归俾无愁叹终其身又择名士以归其女今朝进郎通判庐州凌浩则其壻也择师友以成寛民其后中进士第元祐初将变役法诏郡邑言利害公建以为先朝行免役乆矣民安之愿毋变当路或擿公曰此非庙堂意亟改奏公曰臣事君当勿欺所见如是曷可改也使淮东时布衣史敏功持钱千万懋迁多干没公绳之或以告曰敏功乃丞相王禹玉亲党也奈何不纵公曰吾职在奉法忍废法以奉权贵乎已而遣都提举司勾当官吕震按公职事一无所得比公还朝当陞郡守遂沮不行送吏部为通判人人为公不平而公恬然无怨色郡吏稍不自强必面折之然卒归于恕或不幸大故如洺州临洺监镇滁阳林师忠信阳军司理防军河南宋瑜则力为主其后事且计其乡逺迩以资助其归防至食饮亦具风棱峭厉若不可屈折一闻人之善则靡然向慕尤于山阳先生徐公积倾心焉先生亦伟公趣操爱敬之毎形于诗读书成诵该洽尤悉本朝事常慕籝金不如一经与多财损智益过之説用以诲子孙甚严而禄廪之余一以周艰阨施宗族于其亡也衣衾犹有不备者自逺祖以来皆清流凡无后者至其终日必即其处用浮屠法追享之今遂循以为式呜呼公以天章公直道终始为朝野推重常惧奉承失坠贻识者之讥今以其生平大节观之虽年位弗充不极其志亦可谓无媿乎前人矣诸孤廹于吉卜既以其年六月二十七日己酉于清流县昌城乡安仁村之原尚念幽刻未就将以求铭于世之显人则相与泣血而属状于某某愚不肖视公盖外曾祖行也蚤辱知怜恩德隆厚顾虽衔哀在庐死亡无日不敢辞命于是迹其实而次序之以告云
　　故登州防御推官华君行状
　　君华氏讳峙旧名申甫元祐初避髙鲁王讳改焉字元翰世为常州武进人君天资豪爽初就外傅诵书日记数千言年十四课试六论词防如成人既长西游必与名士为友防熙宁初罢制举专以经术取士君不逺数千里谒王文公于金陵公称异之授以经义退归不复茹荤杜门自饬如是三年而学成遂登九年进士第调髙州雷白县尉未赴任今户部侍郎吕公提举中都市易务辟为监门未几免归丁父忧至元丰八年神宗山陵今翰林学士承防蔡公为顿递使辟君管城县顿事事已调环州通逺寨主簿方待次外防选权奉天县奉天故干州为陜右剧邑前令类以不职去君至擿奸吏之已甚者绳其一二而民以服他郡邑虽逺数百里至有请君以听其讼者甫留七月邑以大治部使者奏终其任防亲嫌并罢通逺又法当逺仕久之调端州四防县尉明年部使者奏移广州录事防军广州蕃汉错居狱讼纷纠率由译者变乱其言以致失实君察见弊端毎有所治必先穷竟译者自是人无寃声囚方在繋日躬视其饮食沐浴之事使悉如所欲一旦遇赦出囚于州门之外其肤髪充泽殆非囹圄中人也见者感叹秩满调登州防御推官知衢州西安县事以疾卒于都城实绍圣五年三月十有七日也享年五十娶周氏子男八人寔宇宙皆举进士以学行知名而宇卒矣余尚幼女七人长适进士周咸早卒许以第三女继其室次适进士王临四适进士王履余未行孙男二人女一人君懐慷慨喜功名才出仕即遇神宗厉精治道之日拔用人才不以次序又一时知已在显途力挽致君且有以舘阁荐者然君免归矣及元丰末西鄙用兵单骑走寨上究观形胜得边防措置十二事以献未报而神宗弃天下三十年间负其志气落落不合卒穷以死其命也夫君为学不泥章句为文辩博俊伟平居凛凛若无所屈一闻人善则靡然归之茍不可意虽在势者面折不避也其孤卜以元符元年八月一日君于武进县懐德北乡萧塔村之原念所以发扬潜美非得当世大贤君子知君之深者一言以信之则无以垂示无穷于是属某状其行以告谨状
　　传
　　冯贯道传
　　贯道夀春人举进士不偶弃去游京师居相国寺东录事巷以训童子为业二十余年如一日其容舒而野其言简而直其与人交淡而久自朝廷公卿以至闾巷之人徃徃知其所为而厚其礼贯道持一意接之未尝毫末加损于其间元祐末门下侍郎苏辙罢政斥外平昔翕翕走其门者皆讳悔弗顾惟贯道朝夕徃见且受其所寓钱及京师凡出纳之事越七年苏门下自岭表归许昌贯道即日访焉还其向所受者视其钱封识如故时苏公复欲以事烦之笑而不答绍圣中太府卿贾种民董领茶事人争趋之求为邸肆虽甚恳切而莫之许独念贯道贫谕使为求者出名可以端居不预而月获钱十许千贯道初不应贾犹强之不已乃谢曰我训童子逾三十年矣口不辍声手不定笔穷日之力以脩吾职至勤苦也月得钱不过数千曽何足以寛衣食计然受之而宜用之而安久之而无他虞今一旦坐获厚利非不优佚第恐忧患有自意外窃发者虽欲如前日宁处其可得乎此执事之髙义而我之所深畏者也何敢当贯道尤精五行数以人生年月日时配十干十二支推之若贵若贱若祸若福如离娄近目而分黑白如师旷逼耳而听鼓钟如羿持弓矢审固射五尺之鹄于数十步之内以故车马常满门贯道頽然其间如阮千里之琴无人而不为弹也于其吉者则曰当为善以承其吉于其凶者则曰当为善以避其凶间有召之者虽势力回丘山气焰变寒暑非其所好不徃不防也其所为盖如此余尝见汉书称严君平终身自保非其服弗服非其食弗食毎依蓍龟为人言利害各因势道之以善李疆为益州牧致礼与相见卒不敢言以为从事又见扬子云称君平不作茍见不治茍得久幽而不改其操虽随和何以加诸未尝不掩巻太息想见其人今也与贯道游十五年而视其所以观其所由察其所安其闻君平之风而悦之者乎何其不以已絶物不以物易已一至于此耶虽居辇毂之下康庄之要纷华盛丽之所其亦隐矣可不谓贤哉贯道有几子力教以学皆于六经成诵而通其义贯道隐德之报不在其身必在其子固可期而待也贯道名尧夫今年若干









　　道乡集巻四十
  </div>
  <div class="pagination">
   <a href="道乡集_page32.html">
    上一页
   </a>
   <span>
    ...
   </span>
   <a href="道乡集_page28.html">
    28
   </a>
   <a href="道乡集_page29.html">
    29
   </a>
   <a href="道乡集_page30.html">
    30
   </a>
   <a href="道乡集_page31.html">
    31
   </a>
   <a href="道乡集_page32.html">
    32
   </a>
   <span class="current-page">
    33
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
