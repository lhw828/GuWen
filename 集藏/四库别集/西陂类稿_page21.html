<!DOCTYPE html>
<html>
<head>
    <meta charset="UTF-8">
    <title>西陂类稿 - 第 21 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西陂类稿 - 第 21 页/共 53 页</h1>
    <div class="content">　　朝朝堆案压邱山秋箨随风顷刻间不是乃公工判事十分清得十分闲
　　千夫执防趋衙鼔十手研煤供写书高竹万竿双酒榼门生数辈一癯儒
　　绵津説诗惟一真绵津鉴画如有神画真画赝吾不辨天下真诗复几人
　　属和多来那易工小坡端不让家翁岩巅一滴狮儿乳猛接千寻絶壑中
　　跛驴滑防不受骑破屋牀牀无了期咫尺城南渺河汉拟将雅郑叩臯比
　　今朝旧説展重阳拗转云光漏日光扶起菊枝温雪酒料公无计奈诗狂
　　前题用韵　　　　　　　　　郭元釪
　　九旻霖雨湿残秋小驷柴车阻胜游却有水关红叶岸庾公高兴欲登楼
　　日影霜纹满防枝水滨闲建白云司韩瞻新句冬郎和未许门前横笏知
　　苔展重茵鞠打围高庭寒色试秋衣放衙不用凡胥吏一阵檀栾拥绿扉
　　檐声送到催诗雨野色营成命酒天笋脯橘干随意酌笔牀茶灶自牵船
　　浮山下格尚通津去住宣防负土人不有江南医国手钓鱼何处穏闲身
　　秋城如练水如苔沙鸟汀鸥日日来九日淮南有佳处蟹螯肥足酒无灰
　　老雨欺秋入夜分竹墙松院益纷纷荒凉逆旅三闲月触拨牀头一瓮云【宋人诗诗人例合三闲月】
　　竹舆轧轧秋山间松声欲落襟带间不教呵殿恼林樾诗心全在隔江山
　　前题次韵　　　　　　　　　缪　沅
　　铜斗洸洋唱未休雨声篷背响飕飗剧怜听雨孤篷客冷醉闲吟倚柁楼
　　青霜阵阵糁杨枝摇落秋心与客宜不道鬓丝禅榻畔重赓好句杜分司
　　遥山几防如泼墨螺髻碧玉交相围定携蓑笠造絶顶孤鹤傲岸谁能鞿
　　江湖载酒忆当年一叶渔舟舞巨川曾向邗沟赋秋月销魂少此一回圆
　　木霜后碧初匀满树累累江水滨小摘青甆聊位置湘帘不卷防横陈
　　沧浪亭子堆苍苔秋花篱落千丛开碕西草堂昨夜雨更有何人问菊来
　　瓦盆送酒隔篱闻银蜡裁诗賸五分吟罢呉枫冷江上满城落叶正缤纷
　　香凝燕寝意闲闲公事麤酬尘事删画手不教寒具涴溪山雨霁看衡山【时观文待诏画】
　　前题　　　　　　　　　　　　　至
　　雨槛风牀数笏寛蜗牛负壳转身难晩来小立门前望竹影修修塔影寒
　　麂眼篱根秋草芟一丛苦竹对松杉京江云作邗江雨水驿鸣铙促落帆
　　稻熟田家风雨连舍前舍后水平川不缘两月扬州住谁信淮南是漏天
　　眠凫翘鹭惊人起行饭溪南曳短藜独对斜阳懐杜牧竹西亭子草萋萋
　　半规月照玉钩斜此地曾经葬落花一种风流消不得香车寳马又天涯
　　蛟门【汪懋麟】墓已纒秋草梅壑【查士标】梅岑【宗元鼎】两惨凄屈指故人零落尽栏干倚徧日平西
　　采采茱萸落照微农家大半上渔矶酒旗歌板平山路惊起哀鸿何处飞
　　秋老江乡霜倒蒲渔庄蟹舍日提壶归时还倩琴川叟【王翚】貌我金焦放櫂圗
　　晴
　　野馆秋隂徧四围晴光才放啓园扉牵牛羞涩当篱缀鳯子伶仃贴地飞邻寺经声闻老衲隔江画本送元晖修修竹径寅缘处直似平台旧圃归
　　玉带生歌【有序】
　　杨铁崖有七客者之寮以贮所藏笛琴管胡琴古瓮与研竝已为七六客各锡以嘉名而硏旧寳于文丞相紫质玉纹所谓玉带生也丞相殉国硏归谢臯羽转归铁崖铁崖作志命门生张宪作玉带生歌余幸觏竒寳亦赠以歌
　　有客有客端州生家住下岩之老阬质温以栗静以正红光烛烛摇日星紫衣玉带端人相声价倐然来连城景炎丞相宿友善周旋几席侪墨卿防州露布曾视草寳惜不数琼瑶英柴市殉国客散走西防血泪同吞声冬青树罢归何处抱遗老铁邀作朋幽寮七客数晨夕文章之职惟汝承门人作歌写遗烈隠然五岳方寸横古心古貌俨旧服守那绚鸲鹆睛腰间骊珠四十四炜煌丞相所赐铭余也师事宁敢友如圭如璧亲典型安得七客忽邂逅得余而八重结盟
　　【附】前题　　　　　　　　　　　朱彞尊
　　玉带生吾语汝汝产自端州汝来自横浦幸免事降表佥名谢道清亦不识大都承旨赵孟頫能令信公喜辟汝置幕府当年文墨宾代汝一一数叅军谁谢臯羽寮佐谁邓中甫弟子谁王炎午独汝形躯短小风貌朴古步不能趋口不能语既无鸜之鹆之活眼睛兼少犀纹彪纹好睂妩赖有忠信存波涛孰敢侮是时丞相气尚豪可怜一舟之外无尺土共汝草檄飞书意良苦四十四字铭厥背爱汝心坚刚不吐自从转战屡防师天之所壊不可支惊心柴市日慷慨且诵临终诗疾风蓬勃扬沙时传有十义士表以石塔藏公尸生也亡命何所之或云西台上晞髪一叟涕涟洏手击铁如意生时亦相随冬青成隂陵骨朽百年踪迹人莫知防稽张思廉逢生赋长句抱遗老人阁笔看七客寮中敢防怒吾今遇汝沧浪亭漆匣初开紫衣露海桑陵谷三百秋以手摩挱尚如故洗汝池上之寒泉漂汝林端之霏雾俾汝长留天地间墨花恣洒鹅毛素
　　前题　　　　　　　　　　　宫友鹿
　　胥江潮落白雁飞谁斮鳌足支坤维文山独抱砚田出奋笔屑涕挥雄词蛟龙不合挂网罟虎口自脱非人为三宫衔璧水怒立正气只欠天扶持臯父得砚不小用用代铅筑沙中椎鲁连蹈海庆卿死女贞花叶空萎防百年汐社客才散【宋遗民社名】起辇谷暗隂风吹此砚阅人传舍耳铁笛老仙欣得之紫袍玉带称上客玉笥长句尤恢竒赤城霞起瀑水隔白虹影贯彤云垂至寳纵复有晦显神物要自无成亏漫堂夫子方晏坐一方软玉磨隃麋时平幕府罢草檄不须更替庐陵悲虫鰕草木待笺注门生问字来褰帷相与联韵效铁体踏歌先和嬉春诗
　　前题　　　　　　　　　　　　　至
　　玉带先生品端洁夙昔曾托文山契紫袍挂体不复变襟期磊落懐冰雪初疑巨璞禹凿余否即女娲捣链结阔才寸许长手耳波涛澒洞墨花凸龙尾鳯咮何足云况尔唇全额弗缺緜緜磷磷复【研铭中语】四十四字光昭掲一从供洒零丁辞当心忠义磨不灭文山頽后叹孑遗顽石坚贞谁见悦尤物原来耻受怜握手那肯便成热嗣偕臯羽拜诸陵冬青树罢分呜咽流传异代落巨手用翻乐府随老铁六客之中名第一却嗤焦氏秋【铁崖琴名为贾似道故物】非埒丞相虽同有贤奸一薰一莸手泽别袍笏拜之方许观天隂只恐蛟龙掣玉笥题句何凛凛小儒属和空咋舌
　　题王叔明听雨楼圗
　　清溪送客罢江天黯将夕秋林碧烟生寒雨稀疎滴茅楼跂脚人倾耳意何适妙义悟风旛耳雨两无迹山樵貌作圗笔自尘外得张【伯雨】倪【云林】发高唱属和皆竒特故人幸持示一览心一涤览竟步夜分帘挂霜月白
　　【附】前题　　　　　　　　　　　　　至
　　作客嵗已久夜来乡思生梦回西陂里听雨当茅亭晓起展圗画寓目心忽惊恍如梦中见琐细何分明千章映杨栁沙白水荇青邨逺堤压岸孤舟浮烟汀披蓑戴箬笠款乃冲风行几时赋归去小楼坐深更绿波罨霮防渔火看星星倩彼白描手貌我听雨情何事抚巻轴空忆声
　　湾口二首
　　秋云压断堤寒雨湿衰栁不见茱萸邨孤舟泊湾口咫尺露筋祠相望隔云树中夜倚篷牕长吟白莲句【阮亭尚书诗云行人解缆月初堕门外野风开白莲】
　　白田雨夜次顾黄公贳酒不得韵示王方若乔无功诸子
　　如舟茅屋当官阁小牕夜雨冷莞蒻吏案山横差排尽几簏残书此闲着溅溅檐溜入夜急恍向波涛耳喷薄五更卷地来霜风晴光愿放前日同招邀数子文字饮周旋拟接昆吾锋灾祲已过当大有嘉谷防见如墉崇老夫饱吃苏州饭沧浪射鸭弯竹弓
　　【附】次前韵　　　　　　　　　　王式丹
　　云拂帘旌香浮阁蕉屋秋霖湿枯蒻清閟便似写倪迂心与篆烟无系着绕檐琴筑不闻声【放翁夜雨诗绕檐防滴如琴筑】逗漏新晴日光薄从容谈防披清风读画却许生徒同精能神逸有妙理无上证入禅机锋刹那尘眼豁天外琅霄宫阙仙山崇卧游何处意惝怳阶前落日余半弓
　　懐陶季二首
　　白田遗老推陶季衰病难邀共酒缸此际清灯寒雨夜懐人端属鹿门厐
　　文酒昔同贾静子【开宗】舟车屡接顾黄公【景星】眼底风流亦无数谁曾横槊建安中
　　登文游台【台在秦邮城东为苏子瞻王定国孙莘老秦少游防集处】
　　高台傍盂城环绕尽湖水僻地得嘉名实自四贤始孙秦邦之彦别驾骚雅士文游奉坡公清芬洒千祀伊余搘防来小雪风日美啸傲仰遗踪几席荐芳芷孤桐依槛留衰草当阶委名画不可求【李龙眠曾有圗】太息渔洋子【阮亭尚书有吊古诗】俯仰五百年风流谁继轨湖树迥微茫湖云澹迤逦怅望迨黄昏鸥边霜月起
　　雨中舟次仙女庙示青门
　　芒稻河边路寒云竟日留荒祠问仙女疎雨滞行舟村隠敧斜竹童驱子母牛篷牕对诗老顿觉破离忧
　　【附】前题用韵　　　　　　　　　邵长蘅
　　野庙泊官舟萧条江上秋西风吹急雨木叶洒船头枯葑【芳用切】依扉落残罾挂树留元公忧国泪五载不曾收
　　前题步韵　　　　　　　　　　　至
　　湾口东头去荒祠得暂留野风吟落木残照冷孤舟生计怜投钓人家合卖牛飞飞淮海鴈何日慰离忧
　　前题歩韵　　　　　　　　　　男致
　　湾口曾经过荒祠那可留水平涵逺树风疾送孤舟有户皆沈灶无田不用牛哀鸿何处集未释稻粱忧舟次宁乡二首【属泰州为隋县治】
　　水气白泱泱扁舟逐鴈行伤心元沃野懐古到宁乡逺岸蒹葭没孤村网罟张老翁垂涕语五载罢耕桑邨邨鱼换稻在在树生苔拯救
　　恩诚渥丰穰运合开宣房沈璧马海岸辟蒿莱多少关心事停桡首重回
　　梦游山水作
　　夙好山泽游至老兴不却幽梦招素心水石踏芒屩雅追修禊风共摛飞葢作何以乐嘉宾清晖映杯酌
　　题徐学人云溪草堂圗
　　之子江东秀风流小杜齐人传秋栁句家住白云溪鰕菜供调膳烟波入杖藜几时共明月披豁草堂西
　　题梅雪坪画即送归宣城
　　诗是都官裔画追清閟踪霜风吹旅馆幽磵写寒松【倪迂有幽磵寒松圗】流览移情剧烟岚到眼重敬亭归去好粉本得搘笻
　　红桥【命名自阮亭】
　　最是扬州胜红桥带緑杨著名同卄四佳话自渔洋去住笙歌接空蒙烟水长几回凭吊处诗思寄斜阳
　　松花江緑石砚歌【即鸭緑江】
　　圣武孔昭大文洽寳物千年忽腾蛰松花江逺银涛翻绿玉英英此中拾
　　天家妙选职端明佽飞或取归鞍压故人辍赠意良厚入手波纹翠犹湿青花蕉叶润徳同高出鼍矶与洮歙巻荷雅制凹有容毛頴托契墨卿狎老辈更有玉带生坟典发皇共几榻
　　【附】前题　　　　　　　　　　　　　至
　　鸭绿江深鼍窟冷云根截断光炯炯碧烟一片入手寒腹作团荷背盘梗隃麋沈洒松花香咫尺波涛荡晴景摩挲雅爱含风漪好仗濡毫联石鼎【山谷诗赠君洮州绿石含风漪】
　　刋补施注苏诗竟于腊月十九坡公生日率诸生致祭
　　文章气节睂山苏高名岳岳惊凡夫七百余年余欣慕梦中恒接鬑鬑须公厄一时死不朽遗编学者多霑濡诗注呉兴最称善梅溪旧本徒区区断简搜得费补缀邵【长蘅】冯【景】顾【嗣立】李【必恒】儿至俱刋成恰当公生日嵗暮霁景堪欢娯招邀名士肃下拜小沧浪挂笠屐圗黄鸡花猪荐夙好亦有蜜酒盈杯盂左圗右书歊寳气霓旌髣髴来云衢顾余江湖久放浪长安餽嵗毎嵗无似闻家僮相窃笑媚兹一老毋乃迂麤官自审亦良怪行事动与今人殊且同我辈永今夕缺月皎皎县墙隅短劄急报渔洋老应有好句酬狂奴
　　【附】前题　　　　　　　　　　　冯　景
　　七百年前宋景祐天生名世睂山秀腊月十九乙卯时嵗维丙子降奎宿后贤神契商邱公笃好先生表至忠玉局诗篇广笺注刋成悬像东轩中恰逢先生生此日玉糁羮荐花猪白蜜酒新斟药玉船爰率清流拜前哲命宫磨蝎等昌黎身在斗牛复簸箕一生遭谤被口语譬彼攻石成完瑜愿进先生一杯酒日星河岳千秋寿髣髴肸蠁笑掀赤壁黄楼生户牖孤鹤南飞俯鹊巢笛吹江上声嘐嘐穿云裂石复三弄青巾紫裘人亦豪吾侪岂必皆李委甘心御车执鞭弭马齿偶与先生同四十九年穷不死【先生送沈逵诗云嗟我与君皆丙子四十九年穷不死】平生未到九江东谁和太白诗句浔阳宫【先生到九江和李太白浔阳宫诗序云今余亦四十九】只今奠斚仰笠屐且醉小沧浪畔玻瓈红
　　前题　　　　　　　　　　　呉士玉
　　冬十二月日十九商邱公为睂山寿异代称觞神所契风流韵事昔未有飘然画像垂中堂纷纷墨迹陈左右诗巻新雕竝在御笺注完好无瑕垢彞器斑斓银烛光花豨亦荐明粢后奠斚各拟奏新诗筦鼗不用烦蒙瞍恍若先生临几席议论悬河开笑口忆昔置酒赤壁矶笛声嘹亮穿林薮连珠更和王郎句片片云腴报琼玖【公生日事】胜迹于今七百年何异朝昏换夘酉先生身命等韩公三星什伍嗟牛斗南箕簸扬不肯停屈指生平多谤咎【公尝云吾生遭口语无数葢生时与退之相似吾命在斗牛间而身宫亦复在焉】孤忠排荡激頽波百折不回坚有守呜呼世事尽浮云顷刻白衣变苍狗党锢频仍何太劳羣小今在否先生风烈俨生存亮节雄文寿永久嗟余小子生苦晩玉局一编时在手拜公遗貌思执鞭幸陪羣彦骏奔走男儿堕地七尺躯立名会须期不朽不见小沧浪中笠屐圗兹辰竞献东坡酒
　　前题　　　　　　　　　　　　　至
　　前年才葺子美祠去年又刻东坡诗祠成得以奉爼豆诗成尚未陈明粢今年腊月十有九月日适当公生时我家旧藏笠屐像抠衣冒雨行逶迟悬小沧浪防致祭邀诸同人罗拜之髣髴先生开顔笑长须飘肩何嬉嬉缅维景祐嵗丙子奎宿照耀临峨嵋大儒崛起司文枋纵衡上下天人姿无端党锢来奸忌百折不死神扶持公之诗歌炳星日光焰万丈无时亏吁嗟乎不见四十二巻复完好何必景繁顾子呉兴施










</div>
    <div class="pagination">
<a href="西陂类稿_page20.html">上一页</a><span>...</span><a href="西陂类稿_page16.html">16</a><a href="西陂类稿_page17.html">17</a><a href="西陂类稿_page18.html">18</a><a href="西陂类稿_page19.html">19</a><a href="西陂类稿_page20.html">20</a><span class="current-page">21</span><a href="西陂类稿_page22.html">22</a><a href="西陂类稿_page23.html">23</a><a href="西陂类稿_page24.html">24</a><a href="西陂类稿_page25.html">25</a><a href="西陂类稿_page26.html">26</a><span>...</span><a href="西陂类稿_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
