<!DOCTYPE html>
<html>
<head>
    <meta charset="UTF-8">
    <title>懋斋诗钞 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>懋斋诗钞 - 第 4 页/共 5 页</h1>
    <div class="content">　　　张可山梅溪小艇
流水六桥烟，曲巷罗浮路。夹岸泊渔舟，错认武陵去。
　　　沈石田青山宿雨
深山落微雨，一夜响空涧。晚起开僧牕，蒙蒙烟未散。
　　　谢时臣溪山岁晚
溪水淡空山，古木闻樵唱。山深不计年，岭梅寒欲放。
　　　张璞庵万竿烟雨
尺幅绿千寻，苍茫烟欲吐。秋夜对寒牕，疑堕潇潇雨。
　　题朱大川画菊花枝上一雀
此花称逸士，此鸟亦朋友。相对雨忘形，浮之以杯酒。
　　题邉禹亭便面画菊花佛手各一枝
清香莫漫夸仙品，疎逸何湏傲晚风。想见世尊传法日，拈来一笑搃成空。
　　刈麦行
黄云盖地看迷茫，村南村北人攘攘。我来无事立陇首，风吹习习饼饵香。麦秋天气晴正好，不祈风雨祈骄阳。男颜欣欣女颜喜，手足胼胝争奔忙。刈者未毕拾者至，穷民蚁聚如蜂狂。老农为我前致语，去春麦亦不寻常。未能上场伤滛潦，郊垧汪濊成凶荒。今年四月愁亢旱，桑木甘雨荷吾皇。何湏两岐并九穗，金茎珠颗含光芒。幸喜八口免沟壑，纷纷此軰来何方？仰首加额祝上苍，但愿年年豊稔足仓箱，任他鼠衔雀喙终无妨。
　　分咏得套杯
浅深层叠侵玻璃，雅制偏宜到处携。诗胆无劳分大小，酒肠従此问高低。坳堂沧海同归尽，五斗三蕉夲不齐。遥对无端增饮兴，相将一一醉如泥。
　　黄去非先生以四川县令内升比部主事进京相晤话旧感成长句
百里何能滞祖鞭，征书羣识汝南贤。剑闗逺自七千里，燕市重逢十四年。清级曹纲新紫绶，遗编蠹简旧青毡。虎门绛帐遥回首，深愧传经负郑玄。
　　莲花池道中
榆桞阴浓处，田田荫渼陂。流泉新雨后，野浦晚烟时。莲动香微散，风来水自漪。潞河四十里，此地倍情移。
　　闻敬亭自潞河过通州至邓家庄访鸿上人偶忆旧逰书此即赠
桞压河干绿正遥，荻芦烟重隐渔舠。一鞭暁色蒙蒙月，茅店鸡声八里桥。
新城直接旧城逰，斜日登临上酒楼。遥拟江南风味好，买鱼亲上打鱼舟。
通运门前水似铺，牙樯锦缆狎飞鳬。篷窓倚槛重回首，一带风帆接直沽。
蹇驴沙路步如登，邓老庄前记我曾。半掩柴扉数株桞，野云古寺一沽僧。
　　咏庆豊闸流水
石坝束流急，奔涛素练长，寒飞千尺雪，白挂一帘霜。喷雨珠还迸，悬秋月倍凉。滔滔惊逝水，渔笛满沧浪。
　　目病初愈示敬亭贻谋
浮云渐尽尚模糊，惭说星眸恋若珠。对面花如隔秘雾，推窓月似障纱幮。难同阮藉论青白，好向维摩叅寂无。忽忆东堂狂饮夜，灯光烂灿醉呼卢。
　　敬亭病疟诗以慰之
谁言壮士不病疟，汉大将军寒栗作。又闻明德重君子，来病君子是为虐。热欲倚氷山，冷思着火灼。播弄一任其炎凉，来如潮汐时不错。吾弟少年壮且强，何亦为彼所束缚？自昔怖疟晋石虔，威敌陷阵真矍铄。愈疟更有齐桓康，人畵其形争惊愕。君诗不让老杜强，试自诵之又奚若？不然逃疟湏善忘，纷纷投赠殊难略。君不见，正气日胜邪气衰，中医自古称勿薬。
　　谢敬亭送枣子葡萄
如卵如瓶味自殊，芬芳到口胜醍醐。暖烘晴日疑红玉，秋饱寒浆讶绿珠。不羡安期来弱鹿，欲将金醴问蓬壶。应劳早日西园里，携赠筠篮露尚濡。
　　秋事
秋事无端剩暮蝉，王孙芳草倍凄然。近来心意凭谁问？流水声中看菜烟。
　　宿松堂和敬亭弟韵
已分星星染鬓华，闲将欵叚夕阳斜。开樽预醉重阳酒，冲雨来寻三径花。瘦菊烟深吟旧圃，荒池秋老散鸣蛙，对床记取今宵约，不作渑池道上嗟。
　　九日过东皋吊问亭将军
亭皋临潞水，佳莭倍凄清。木叶愁风力，芦花助雨声。荒台无客屐，空槛剩诗楹。遗韵思前代，词华愧后生。
　　九日冐雨过敬亭夜宿话旧
登高愁负东园约，骑马何辞泥泞前。酒榼话残挑烛夜，竹廊风响对床眠。小窓雁冷三更雨，短菊秋荒一径烟。犹忆题诗鹤岭上，（控鹤岭西园山名）苔封藓蚀十三年。
　　哭小女四首
一念旋教泪欲埀，那堪深思倍神驰。灯前空屋重回首，最是黄昬钟静时。
膝前欢笑恰三年，锺爱非闗少女怜。忆汝临危犹眷眷，连呼阿父泪潸然。
小胆依人姊妹行，时惊鸡犬一彷徨。如何衰草寒烟里，一例孤坟傍白杨。
汝弟纔亾未十日，汝姑先去只三朝。夜台相见湏相护，莫似生前太恃娇。
　　十月二十日谒先慈墓感赋（是日系贱辰）
古稀歳月半相侵，碌碌无成泪湿襟。截发已虚慈母志，食羮未遂小人心。七年哀隔松邱冷，（先慈自丁丑见弃迄今七载）此日悲依枫木深。泣罢回思还竚立，白杨萧瑟暮烟沉。
　　东郊感怀
平原极目四围宽，篱栅村村夕照寒。童牧烧残荒草黑，斧樵声入野云干。濯缨亭畔遗碑在，万桞塘前落叶残。欲吊旧逰人迹杳，断氷流水咽危滩。
　　以寕自松闗载酒遗敬亭敬亭以诗见寄依韵奉酬并简以寕
喜峯峯矗高羣山，俯瞰滦水流湲湲。我昔携酒万峯顶，辽东蓟北开心颜。古松亭上挥醉笔，题诗危踏挟飞峦。君今行役亦此地，暇日买醉烟霞间。朝日随驿路，夕月看烟鬟。余兴忽念长安客，携赠捆载瓶罍还。绿樽倒夜光灔灔，青缸戞韵声珊珊。胡为公荣戏置我，涎流喉燥愁无援。君不见，渊明不逢江州使，篱邉餐菊合掩闗。
　　蜡梅次敬亭韵兼寄易堂
艶借鹅黄色静娟，梁园雪后倍幽然。开樽不觅罗浮路，剪烛真宜帋帐眠。蜡国暖香融玉骨，孤山晴日染霜天。相看载酒容相过，欲向东坡学问禅。
　　全闲居八首用紫琼道人春日园居杂咏原韵
闲居宜僻地，花竹自成园。古木幽啼鸟，东风静闭门。疎慵愧高卧，悠忽是虚尊。遗训遵坡老，括囊六四坤。（苏诗：「我今已括囊，象在六四坤。」）
挿桞迂疎径，移花傍小亭。窓开新草绿，门对逺山青。说鬼何须强，谈竒任不经。客来但潇洒，有酒莫言醒。
慧意従心出，随时觉阿难。禅参非好寂，枯坐为澄观。净垢思明镜，虚灵即涅盘。空言知莫补，理足自相安。
小瓮当鱼沼，吟瓢汲活泉。萍开一鉴水，月印半池天。佳兴幽谁共？真机趣自圆。胸怀歌浩荡，拟坐海楼前。
对客随天趣，相将敢妄为？遥分把酒约，预订看花期。燕市醅新酿，豊台鬪艶姿。人生行楽耳，此意吾能持。
短草含生意，萌芽彂旧丛。小窓滴竹雨，深巷卖花翁。明眼自青白，孤怀敢异同。当前春烂熳，湏看岁寒终。
聚土成山势，高低山意浓。危岩分古洞，小石叠竒峰。登眺来吟思，经营忆匠宗。翛然具林壑，吾欲信吾从。
未到莺花丽，春郊兴不穷。黄垆飐酒旆，青藓递诗筒。淡荡河干栁，轻柔花信风。韶光悟造化，漫负此微躬。
　　全敬亭示以南郊小雨诗偶忆旧逰和韵三首
郊南一带雨痕斜，烟桞轻扬绿水涯。记得桥南沽酒路，村篱篱畔露桃花。
云烟疑入辋川图，细雨斜风兴更殊。记得王园溪水外，踏泥手自摘菱菇。
野溪新涨碧烟澄，蓑笠农家也学罾。记得栁堂春水阔，竹楼小雨话禅僧。
　
　　同敬亭贻谋大川载酒逰潞水时三月五日也分韵得东字
　　咏玻璃瓮金鱼限花字
红浸寕真玉有瑕，摩挲诗眼望偏賖。锦鳞小跃疑无水，碧浪初浮似落花。荷蘂夜开寒浦月，潭心秋静晚天霞。真机相对悠然处，空色俱忘絶世哗。
　　九日同敬亭子谦登道院斗母阁
嶙峋危阁挿天竒，望眼欣逢佳莭时。烟树万家村落逺，秋山一带翠痕披。龙山豪放参军酒，蓝水悲歌工部诗。莫向西风问萧瑟，黄花红叶正迷离。
　　书怀聫句同敬亭用昌黎纳凉聫句原韵
蟪蛄无春秋，朝菌昧晦朔（懋）。淄渑辨浅深，泾渭分清浊（敬）。阿谁苦骥伏，何人奋鹏擢（懋）。痴情散楚云，迂泪洒华岳（敬）。激湍矫潺湲，砥柱立瀺灂（懋）。世味薄于纱，境遇冷如雹（敬）。对人畏巉巗，律身慕端悫（懋）。始菀讵知枯？端忧已兆乐（敬）。嗟哉彼燕雀，哑然笑鸾鷟（懋）。诗穷怜孟郊，酒狂忆徐邈（敬）。少小勤下帷，经史日盈握（懋）。世好鄙区区，自强奋卓卓（敬）。每喜燕宾朋，颇许荣头角（懋）。羣儿不随奔，长老容置啄（敬）。对策御笔新，赐墨天息渥（懋）（故事，宗学季课，钦命题优等，颁笔墨。余同敬亭屡承恩赐。）。缀文亦自竒，吟诗不湏捉（敬）。涵覆荷乾坤，收登愧轮桷（懋）（用蔡襄语）。风趠帆可驶，水清缨宜濯（敬）。祖鞭何寂寥，匣剑自卓荦（懋）。精金练莫邪，完玉秘太璞（敬）。颕无毛生椎，拙守农夫穱（懋）。崎岖似茧足，危险任累鷇（敬）。山海忆遨逰，衣襟耻龌龊（懋）。闗碛壮胸怀，风霜徤礲斵（敬）。古塞少人烟，匹马横弓槊（懋）。猿猱乱秋吟，彪虎惊暁觉（敬）。归掩松菊闗，羞对风尘皃（懋）。一枝觅新巢，三冬恋旧学（敬）。青云何谁登？坦路何自扑（懋）？雄飞翮未齐，雌伏足如镯（敬）。闭门种野芹，抱瓮同茞药（懋）。我身■浮沉，我命岂蹇剥（敬）？众口聚嚣纷，蛾眉滋謡诼（懋）。好峯多嵚崎，幽岩自礐硞（敬）。疾行趋径迂，悪影举足数（懋）。射虎犹神驰，雕虫唯茟搦（敬）。纨裤侈轻肥，布衣甘素朴（懋）。文辞屏藻缋，古简费研搉（敬）。蕉案仍吚唔，鸡窓听嘤喔（懋）。弄泉岂流枕，爱山非石欶（敬）。聫床忆夜雨，棣萼怜花幄。明珠加磨莹，荆璞湏采琢（懋）。
　　全虚花十咏
　　　雨花
点滴天公费剪裁，丝丝舞态自低徊。洒空应有神鞭驭，散处疑従天女来。入夜霏微依畵槛，落阶灿烂锁苍苔。经坛只说缤纷下，春色何如遍地开？
　　　雪花
粉萼天然韵更凉，梁园合作赏花堂。缀残梨蘂春无迹，开遍琼枝冷不香。设燕宜従金谷酒，傍檐也学寿阳妆。霜威栗冽饶清质，不借东风逞艶芳。
　　　氷花
结凌如缬自玲珑，一种花纹信化工。织萼无劳金帐里，清姿合贮玉壶中。应惭冷艶藏阴室，难把幽芳语夏虫。几叠棱层倍皎洁，不湏点缀待春风。
　　　浪花
望眼欣逢水面春，茫茫万顷白于银。晴烟潋灔幽纹细，香雾空蒙碧色新。临水疑随渔父棹，凌波欲赋洛川神。莫言开落无根蒂，拟托青莲不染尘。
　　　笔花
中书新判五花荣，异彩疑従腕底生。文士有椎皆烂熳，才人入梦倍峥嵘。霜毫寒带秋烟重，露颕光含春色明。棐几闲看更堪赏，砚池墨渖趂幽清。
　　　灯花
金谷豪华夜宴开，颜烧绛蜡带春回。苞含小粟凝红蘂，焰冷疎烟绣绿苔。忽见飞蛾疑是蝶，忍敎香骨化成灰。阿谁喜报张罗幕，烛影金莲上苑来。
　　　剑花
深蔵几许奋龙蛇，开匣光涵晕有花。月冷龙泉生艶雪，夜寒秋水耀霜华。白虹斑蚀如红雨，紫电锋芒绕赤霞。背倚灯前倍璀璨，壮心牛斗气横斜。
　　　镜花
得意看花莫认真，是空是幻正难论。金光遥映春光好，鉴彩潜生缯彩繁。明月寒夜侵桂影，澄潭秋静印霞痕。相看悟向禅心净，色相无庸滞语言。
　　　茗花
骤雨潇潇已沸汤，兰芽别自蔼清芳。地炉帋帐疎烟薄，活火寒泉飞雪香。几片绿云凝露润，一瓯碧玉喷珠光。茶经陆羽真能事，轻细相看入品甞。
　　　酒花
潋灔杯深几寸鳞，醉中误认武陵津。玉壶红浸仙葩艶，金斝光浮碧蘂新。但得樽前堪静赏，何湏郊外觅闲春？韶华九十花如许，不及酴醿饮是真。
　　河干集饮题壁兼吊雪芹
花明両岸桞霏微，到眼风光春欲归。逝水不留诗客杳，登楼空忆酒徒非。河干万木飘残雪，村落千家带逺晖。凭吊无端频怅望，寒林萧寺暮鸦飞。
　　过古寺同敬亭对酒话旧
载酒招提花径迀，十年旧事感浮屠。僧归竹院钟声寂，人语禅闗客味孤。燕市春寒啼过鴈，江天水阔忆飞鳬，（侯际可曾寓此寺时为县令）遥寻逰屐重回首，梵语松风逸兴殊。
</div>
    <div class="pagination">
<a href="懋斋诗钞_page3.html">上一页</a><a href="懋斋诗钞.html">1</a><a href="懋斋诗钞_page2.html">2</a><a href="懋斋诗钞_page3.html">3</a><span class="current-page">4</span><a href="懋斋诗钞_page5.html">5</a><a href="懋斋诗钞_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
