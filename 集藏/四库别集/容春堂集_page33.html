<!DOCTYPE html>
<html>
<head>
    <meta charset="UTF-8">
    <title>容春堂集 - 第 33 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容春堂集 - 第 33 页/共 59 页</h1>
    <div class="content">　　松兮离立兄及弟矣二龙乗云独未离乎地也古亦有言维德不孤贤哉大夫我作寿域宜有此夫
　　前泉
　　我泉我池源源其来【叶】我池我泉不絶涓涓旣清且涟汇于我前何千百年
　　后岭
　　岭兮如屏孰为之绣彼桃万株厥亦惟旧山之苍苍朝烟夕霞千载武陵非仙家邪
　　寄题湖南汲福井【方伯周公仪视我井记有作】
　　昔之日此井竭今之日此井渫水由地中功上出【叶】徃来汲汲寒泉洌六月焚如道无渇【叶】君不见朝宗江汉在此州水哉能止还能流召棠蔽芾今歌周
　　观水谣
　　东南风湖水生西北风湖水落昨日今日皆天风不见水徃来但见郊原成一壑海深如不容洪流横复纵都水使者难施功三江不为江震泽不为泽岳阳何处楼长啸洞庭窄君不见山东不雨夏接春赤地千里还愁人
　　秋日谒张中丞庙有感
　　睢阳令锡阴庙唐室功宗我明诏公神如水行地中掘井得泉本无窍万古丹心天日照君不见毘陵在宋唐睢阳岿然保障东海傍至今遗恨国不吊忠义祠前一瓣香
　　题买糕陈孝子巻
　　昨日一糕今日一糕明日又一糕三年不为乆卅里不爲遥仙人不在杨泾桥灵药不在葫芦瓢苦哉孝子心一念通神霄
　　代风答台人谣【台人谣才十五字而天道炎凉人事贫富之感委曲殆尽且含蓄不露得讽之体焉孰谓诗不出人心哉夜坐闻王生子春诵之輙为代答台人谣云风风何不公胡奏差家过夏我家过冬】
　　风风无不公高堂若无夏破屋元有冬
　　荆葵叹
　　麦萎太半荆葵多不独稂莠妨嘉禾荆葵作粉堪食饿稂莠稂莠无一可嗟彼小人无才为稂莠有才为荆葵大都害君子观物兴予悲荆葵多勿复道四虫恣食三秋老
　　周文襄公颂
　　我怀文襄古之遗爱去公百年典型犹在惟遗爱一言寔自仲尼称郑之侨今千载余继者何少子产初政人欲杀之歌者如水及再歌也又恐其死公之始至白地有谣经营宣力二纪三朝茍利于民遑防在已我思古人子产哉是儗名山嘉树孰非甘棠勿翦勿代公貌在堂我门于题于戏不忘
　　古诗
　　修庙学诗
　　翼美郡丞范侯也侯以御史张君檄有事于我庙学亟成而度诸生归德焉
　　翼翼庙学维邑于教斯诵斯自昔斯肇有宫有墙有坛有堂孰今斯荒乃或不蘉　御史来视盍修曰亟彼淫是亦维我职我其敢解【叶】我材孰资其萃有丘【叶】孰其我厘维范侯是咨　范侯维秦之彦旣左京尹徴文考献乃躬克践矧是政先侯不是共侯曰尔吏尔徒尔工　曰斯斯石曰斯斯木乃楹乃桷枉矫端复乃髹乃涂乃朱乃緑祭有丽牲射有栖鹄　古人有言勿亟日成侯旬侯月亦莫我愆程　源源泮水下通于溪我庙维东我学维西有峩者阁登登其阶【叶】共维圣谟式崇于丌是训是稽　旣考乃毕有酒芬苾有礼秩秩有碑纪功惟长御史之笔　御史崇正诏有德音我侯承只式如其心庻士向风【叶】　维我衣冠其观继继就不侯防而未克旣小子作诗敢曰能雅是篆是歌以告来者
　　翼九章三章章八句三章章九句一章四句二章章五句
　　春思集古四首【老母方病辞疏未报缅懐良友】
　　其一
　　感物多情思借问此何时朝霞开宿雾高杨拂地垂日华川上动流莺复在兹上山采琼蕋君在天一涯
　　其二
　　丹霞蔽阳景白水满春塘庭中有竒树含英扬辉光逍遥独延伫仰视浮云翔东风摇百草渥露沾我裳
　　其三
　　维昔逢休明朝逰登凤阁端饰相招擕未尝废丘壑且还读我书极望无崖遥心逐奔龙双阙百余尺幽缄候君开晦明如岁隔盈盈一水间勤思终遥夕
　　其四
　　靑春速天机时与赏心遇闺草含碧滋开花已匝树风帘入双燕缅映石壁素物我俱忘怀媿无古人度
　　集古寄浦文玉
　　十载朝云陛长安防上才犹忆严冬月萧条江上来暮春和气应献防抒中懐阿阁丽朝日凤鸟方翔廻岂不念良友远在天一涯我亦疲我梦登登九成台
　　春晩独歩
　　萋萋春草繁夕隂结空幙升月照帘栊旷野增寥索纤纤如玉钩夜移河汉落众星环北辰悠悠方仪廓安得恒逍遥防原采萧藿
　　春日独坐
　　暮春和气应养疴亦园中心迹双寂寞唘扉靣江南【叶】一觞虽独进情深意弥重桃李成蹊径青林结防蒙爱而不可见永懐求羊踪
　　斸笋
　　一斸复一斸山中笋如玉箨龙有嘉名头角方簇簇朝露晞午风清磬旁纷郁纳之紫筠笼琼茅以为束持归献慈亲一笑不知肉
　　答盛汉臣
　　不见希斋翁门人见水石别我十年余新诗慰春夕高空蔼晴云君才似张籍又如帆风江千里指南极山中有流泉曲处堪布席一杯欲共君古风乆寥寂
　　新泉效李白体
　　闲人有幽赏乃在山下泉水声六月冷白石净娟娟倚杖对青壁上有瑶柯悬海天三百里一勺方流涓仙人陆鸿渐遗世已千年芳骨如可起褁茗谈烹煎
　　懐五老峰寄赵愽士立之
　　落落复落落泛舟蓉湖西安得五防虹【上声】架天作长梯南望瀑布水舒巻靑云齐上有五老者翺翔紫云霓具寄一书札浩思极防栖楚谣对芳草苍然夕烟迷
　　观泉巾
　　织騣复织騣制此头上巾有名合从我我是观泉人无缨不须濯山中况无尘百坡既已伙一角亦非眞萧萧九峯雨秋风送凉新吾自爱吾物悠然梦千春
　　静懐
　　人讥不能休我患不能仕仕岂簿领间所执谅有以古人复何人渠耻予亦耻老恨防学踈病怪虚名起圣明无遐遗只尺千万里傥念将母艰防衣又兹始
　　秋夜
　　青天一片月万古中秋期我生自能视六十一遇之孩童不足论弱冠始有知有酒不能饮而况能吟诗天道有隂晴世途多别离高思华峰顶旷忆沧江湄幽居未成徃对影空嗟而今逢圣明运适我病起时东亭海云散寒光益轩墀邀我平生友清尊复在斯今夕如不乐问君欲奚为
　　题邹氏恒贞巻
　　恒贞有吉占易为妇人告从一亦何占我心匪陵谷五十被旌书六十受多福之母古硕人百年洁如玊
　　熊女诗
　　西平张氏女未嫁而哭夫以死予在许尝为传之今见少傅王公所为熊氏女传其事盖类予于是悲夫二女之不幸而叹其贞义之皆过人也遂托言为诗以附传后庶几万有一于女之心乎其诗曰
　　古人重挂劔为不负初心妾身非劔比一诺千黄金谁谓妾无言有言出母口谁谓妾无书有书出父手未见悲益深空房甘独守白日一何迟黄泉一何逺妾岂不爱生所恨从姑晩卫女先我心适齐不中返
　　防易台待月【十一夜作】
　　待月月在天待明不待上月明松影来风静流泉响与客谈羲文乾坤入指掌山中本无尘况有出尘想云崕去我近只尺三百丈归欤兴未防月色随藜杖
　　遗慕为许直赋
　　父死儿未生儿生不知父问母父形容十问还九误一念自提孩哀哀到迟暮我作遗慕篇悲歌动行路和陶韵【何司空燕泉作委心亭于部署摘陶诗中语和韵四首见寄用韵复之】眞想【摘经曲阿语】
　　壮志迈千古尽读天下书北登黄金台四顾意旷如献防见天子致身在云衢乔木凌霄汉落落影扶踈周行数万里翺翔复萦纡叙迁歴中外令望长有余横流须巨石公也孙不居渠渠犹夏屋建业亦多鱼眞想和陶什不为韵语拘俯仰天地间何方不籧庐
　　遥情【摘游斜川语】
　　无才有积病我负二宜休五十为亲养恳乞江东逰入爱萱草荣出欣泉水流野服听沧浪近有忘机鸥前时堂中人今为山下丘一拜扶两仆敢望夔龙俦岂不念上德万一涓埃酬长揖谒廷陛此事今有不近歩亦藜杖遥情抱幽忧柴桑有遗矩吾当此中求
　　宿好【摘行口语】
　　【阙】



















　　上有千竿竹碧影翻堦墀我归自南省方当静脩时挈我二三友讲斯复防斯昼诵掩虚室夕眺摩残碑古琴弄淇澳赓以南风词别去三十载徃徃梦见之圃蔬未足叹伤哉草离离西防且北覧何以慰夙期云生志复旧作堂请新规我昔寓白鹿尝以图志来【叶】愿言植嘉木绿隂散繁枝媿兹未能赋聊作林堂诗
　　巨然山寺图用虞邵庵韵
　　古寺据崇岭亦复设逺关中有苦行僧终岁不下山长松结深霭厘然界尘寰双瀑落悬厓涧声日潺湲殿堂栖古佛长有云半间阁登一纵目目过心自闲朝送白云去暮迎白云还
　　梦药诗
　　数月前梦一人戴唐巾倚石壁坐俯而谓予曰子之疾得地瘿服之可愈也予进问瘿字状遂画予手中予寤而检之方书未见也遍访诸老医亦莫之识近芜湖防司有吏来偶问及焉而得其出处形象并服食方法禁忌越明日有来献者予感梦之应似有神人主之遂作是诗
　　醉后谢山翁梦中闻地瘿仙人戴唐巾飘飘髪垂领口诵复掌画除子旧疾疢觉来检草经逢人輙言请尔来数月余笑我捕风影人从芜湖来自谓能记省此物出巴陵近始露茫頴不知掘者谁殆如金出矿或将汤液之神功在俄顷某也病中风不死亦天幸林居十五年吾亦爱吾胫从兹矢长服不敢一日屏
　　谢冯佥宪惠文石
　　昔见石如松今见石如竹如松纹在皮如竹纹在肉纵横金错刀凌乱锦一幅置之山亭中为案比靑玊焚香对初阳古书时展读问之赠者谁仙人粲山麓欲报何所将寒泉手堪掬【石如松皮者在淅江紫薇楼前】
　　煎茶寄吴封君
　　浊醪有妙理清茶尤苦心采茶阳羡阳汲泉惠山隂秋水碧如玊百沸成黄金此中亦何味请聼希声琴陆羽乆僊去千载空遗音卢仝不言法七盌最独深吴翁二子流清风起山林陶匏介罏竹煎竟还自斟京师一饮我再饮荆溪浔迩来虽褁寄烹事吾谁任报君一罂水撱石仍中沈临发更致语新火君当寻
　　歌行
　　石牀行【石牀故在惠山寺佛殿前成化初邵县丞性移置听松庵予以隔有二老松又移置其下】
　　惠山石牀古有之声声松子金风时皮休题诗李氷篆千秋并作山中竒山庵之名本縁此石也移来应偶尔游人玩侮等寻常识者共怜非所止墙西松树几百春大围三人小二人此松此石雅相友乾坤无心物有神二泉山人爱观物谓物皆然胡独不立破頽垣遣徃叅却笑他年两湮郁君不见赤松子黄石公姓名乆落荒唐中酒酣击节发清啸春深绣岭廻天风
　　寄题阁老费公至乐楼
</div>
    <div class="pagination">
<a href="容春堂集_page32.html">上一页</a><span>...</span><a href="容春堂集_page28.html">28</a><a href="容春堂集_page29.html">29</a><a href="容春堂集_page30.html">30</a><a href="容春堂集_page31.html">31</a><a href="容春堂集_page32.html">32</a><span class="current-page">33</span><a href="容春堂集_page34.html">34</a><a href="容春堂集_page35.html">35</a><a href="容春堂集_page36.html">36</a><a href="容春堂集_page37.html">37</a><a href="容春堂集_page38.html">38</a><span>...</span><a href="容春堂集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
