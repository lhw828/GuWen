<!DOCTYPE html>
<html>
 <head>
  <meta charset="utf-8"/>
  <title>
   甘泉先生续编大全 - 第 79 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   甘泉先生续编大全 - 第 79 页/共 101 页
  </h1>
  <div class="content">
   古今往来之宙

　心性何以有图也？书以尽言，言以尽意，意存乎图。得其意，虽无言焉可也，是故先之以图焉。善学者观其图焉，思过半矣。

心性图说

　　心性图何以有说也？明图也。图不传意而后言说兴也，不得已也。

性者，天地万物一体者也。混然宇宙，其气同也。锡命曰：「言性之本原与天地万物一体，混沦於宇宙之间而同一气也。」○民准曰：「观宇宙之混然同一气，则性与天地万物本无二矣。」○学心曰：「混然如一池水，中有万类；形性具焉。」○景星曰：「人物在宇宙，如鱼在水。王纯甫始学时言亦及此。」郭肇乾曰：「性即心之生理也。」○天润曰：「性气本无二也，必言气同者，益见一体之义也。」心也者，体天地而不遗者也。锡命曰：「言人心之广大，尽天地而括之也。」○民准曰：「心与天地万物为体也。」○邮曰：「心体本大也，苟大其心焉，则能体天地万物而不遗矣。」○景星曰：「此与孟子万物皆备於我意同。」○肇乾曰：「知觉是心，心有生理是性。」○天润曰：「心之本体本广大高明，至虚而至实者也，故能体天地万物而不遗。」性也者，心之生理也，心性非二也。锡命曰：「以生理而言谓之性，以体统而言谓之心，故性之为义从心从生也，其实一也。」○民准曰：「性字从心从生。」邮曰：「生理为性，性属於心，故曰：『尽其心者，知其性也。』心性岂有二哉？」○景星曰：「孟子所谓『仁，人心也』与此同。」○肇乾曰：「性者，心之生理；心者，人之生理。总是一物。」○天润曰：「气之本体中正处有生意，即是心之生理。」譬之谷焉，具生意而未发，未发故浑然而不可见。锡命曰：「言性之蕴於心而未发，浑然在中而已，不可得而见也。」○民准曰：「生意存於中，犹谷之未萌也。」○邮曰：「浑然之中，万理咸备，未有所感；故不可见耳。」○景星曰：「此言大本也。」○天润曰：「虽未发而不可见，而生理自是浑然，不涉虚空。」及其发也，恻隐、羞恶、辞让、是非萌焉，仁义礼智自此焉始分矣，故谓之四端。端也者，始也，良心发见之始也。锡命曰：「言性之发而为情，而良心之端始见矣。」○民准曰：「观人性所发之四端，良心发见之始乃可见矣。勿信人言，只各以心体之便见。」○邮曰：「及其有所感也，则四德於是乎萌动，四端是也，若火之始然。」○景星曰：「此言达道也。」○肇乾曰：「已发是事，察见天理，故中节。」○天润曰：「良心之发即性之发也。」是故始之敬者，戒惧慎独以养其中也。曰：何谓敬终？曰：即始之敬而不息焉者也。○锡命曰：「言不息其敬始之功，以见敬为学始终之贯，息则为非天地之全体矣。」○民准曰：「即始终一致而不息，所谓敬终也。」○邮曰：「天行健，自强不息，其敬终之谓乎！」○景星曰：「敬乃心之自作主宰处，故不可息。」○肇乾曰：「只是随处体认天理，便受用不尽。」○天润曰：「戒惧慎独，自然之心法也，熟之则不息。」○学心曰：「戒惧慎独以养中而不息焉，即精一执中。」中立而和生焉，万事万化自此焉达，而位育不外是矣。○锡命曰：「言始终敬而戒惧慎独，则中和位育举之矣。」○民准曰：「由敬畏谨独致中而和焉，圣人之能事毕矣。」○邮曰：「夫有主敬功夫，则中立而和生焉。和生则万事万化之行不可御，而位育之效成矣。」○景星曰：「此与程子论天德王道其要只在慎独同。」○肇乾曰：「始之敬者只是一个体认天理，贯彻到底而至万事万化也。」黄宜□曰：「老先生此处体用一原，一贯之妙也，功夫切要。」○天润曰：「有如是之全体，必有如是之大用，体用一也。」故位育非有加也，全而归之者耳。○锡命曰：「言虽至於位育，亦不过复吾天地之全体也。」○民准曰：「位育即吾性中分内事也。」○邮曰：「学至於位育，圣人之能事毕矣，夫岂有毫末之加哉！」○景星曰：「此圣人以天地万物为性道者也。」○肇乾曰：「此是天理纯全，天下国家万事万物皆吾心之妙用。位育全归，尽矣。」○天润曰：「必至位育而后性始尽，何加之有？记曰：『父母全而生之，子全而归之。』」○学心曰：「全归者，尽吾性分以复乎天耳。」何以小圈？曰：心无所不贯也。何以大圈？曰：心无所不包也。包与贯实非二也。」○锡命曰：「言作图皆本其元来所自有，无不包贯之本体，非有所分析也。」○民准曰：「图之圈有大小而一致，道之体用一也。○邮曰：「心无所不贯，正中庸所谓『语小，天下莫能破焉』。无所不包，正中庸所谓『语大，天下莫能载焉』。圈虽有大小，其实一而已矣。」○景星曰：「此言理一分殊也。」○肇乾曰：「人心高明广大，上下四方之宇，古今往来之宙，无一处不到，无一息不运。」○天润曰：「大圈以见心体之浑浑尔，小圈以见心体之灿灿尔。」故心也者，包乎天地万物之外而贯乎天地万物之中者也，中外非二也。○锡命曰：「言心之广大精微，包贯乎天地万物之内外，亦非有内外之可言也。」○民准曰：「心与天地万物一也，包贯奚有内外之分哉？」○景星曰：「举宇宙内，皆吾之一体充塞流行也。」○学心曰：「总是一心。」○肇乾曰：「天地亦是气，人与是气隔一皮肤耳，而心体则包贯，故无中外。」○天润曰：「此发明上文心体天地万物而不遗之意。」天地无内外，心亦无内外，极言之耳矣。○锡命曰：「天地岂有内外哉？观天地则知心矣。图心性而极言至此，至矣！尽矣！无以复加矣！」○民准曰：「天地人心一也，以内外言之，甚小耳。」○邮曰：「心之所包所贯虽以内外言之，其实无内外也。」○景星曰：「此极言心体之大也。」○肇乾曰：「师翁拈出此心体教人，真发先儒所未发。」○天润曰：「人心与天地同神，初无内外。」故谓内为本心，而外天地万物以为心，小之为心也甚矣。○锡命曰：「言是内而非外者，小其天地之全体，此图之所由作也。或有问於锡命曰：『太极心性二图果若是一乎？』曰：『曷为其不一也？太极图则言其理也，心性图明其理兼其功矣，敬始敬终之谓也。太极图则大小犹分析也，心性图则包兼乎贯也，无分析之患矣。」○民准曰：「心体无内外。本大也，外天地万物以为心，则小矣。」邮曰：「人与天地，二而一者也，心无内外，则天地之无内外可识矣。」○肇乾曰：「图说发个心性之理，不滞於内，不离於外，不逐於外，不离於外。内外动静，心事合一，总是一条中路，总是一个天理。」○学心曰：「宇宙内一神气之充塞流行而灵妙耳。充塞无形，以形有形，有无通一，天地人物，通为一体，化生万事，同一流行，天之理也。其灵妙之中正者，心性之谓也。观诸图焉，可以见道体之大矣。」○天润曰：「以心为内，必不识心；既不识心，亦不识性。此学之所以不可不讲也。」○景星一赞曰：「图至矣，尽矣，无以复加矣。说者，说此者也。周子太极图以明阴阳生生之理，吾师心性图以明天人一贯之理，然则阴阳之理即吾心性之理，亦於斯图尽之矣。予故曰：『一图相为表里。』曷曰敬始？曷曰敬终？存之之机悠久不息也。程子曰：『放之则弥六合，卷之则退藏於密。』吾师明道之功，斯图其至矣乎！」

心性通三十五章。○学心曰：「心性何以有通也？通言心性也，心性之疏通也。引而伸之，触类而长之，其惟通乎！无余蕴矣。」

自然第一

自然者，其圣人之中路乎！锡命曰：「自然者，不容丝毫人力之谓也。中路者，无过不及之则也。」○民准曰：「不由(骄)[矫]揉，则不惑多岐。」○邮曰：「心存自然，则中路可由矣，所谓合内外之道也。」○景星曰：「勿忘勿助之间便是中路，此圣学的要处。」○肇乾曰：「自然者即天理也，见得天理上中路而行，无远弗届也。」○天润曰：「自然者，心之本体也，助之则过，忘之则不及。」其圣人所以顺天地万物之化，而执夫天然自有之中乎！锡命曰：「以天地万物之化生，以明自然者乃天然自有之理，惟圣人能顺而执之。」○民准曰：「从心所欲不踰矩，此所以为圣人也。」○学心曰：「天地万物之化，人心天然自有之中，莫非自然。圣人顺化执中，而天地人物之道一矣。」○邮曰：「以吾心之自然，而顺乎天地万物之化之自然。」○景星曰：「自然便是天道。」○肇乾曰：「圣人代天理物，故其所为皆天理自然之中也。」○天润曰：「惟自然则能顺化，惟自然则能执中，此圣学所以为易简也。」夫路，一而已矣，能者由焉。锡命曰：「言斯自然之中路，千古圣人所共由，一而已矣，再无别路也。中道而立，能者从之。」○民准曰：「中道无二也，志於圣者从之。」○邮曰：「何往不差？故曰：能者由焉。」○肇乾曰：「中道而立，能者由之。」○天润曰：「能者，能乎自然者也，不犯手段。」○景星二赞曰：「自然者，自然此者也。古之圣贤曰精一，曰毋意必固我，曰勿忘勿助，曰无故，曰无丝毫人力，皆自然之道也。今吾师又曰：『自然者，圣人之中路。』曰：『顺天地万物之化，执夫天然自有之中。』其发圣贤心法之妙，露天地之秘，其至矣乎！」

神第二

天地人物，其神之所为乎！锡命曰：「言天地人物皆出於自然，非人所能知也。」○民准曰：「这里非人所能为也，其神乎！」○学心曰：「神妙万物，天之理也。」○邮曰：「谓之神之所为，乃自然也。」○景星曰：「此总言天地万物皆自然之理。」○肇乾曰：「此神，天地人物之至神，二气之灵处。」○天润曰：「惟自然则神妙莫测，天地人物皆自然故也。」曰神所为，何以思惟？锡命曰：「言自然之理不可以强探而力索之也。」○邮曰：「既谓之神，何容於思？易所谓何思何虑是也。」○肇乾曰：「神妙不测，何以思而知其妙用？」○天润曰：「神理本天然自在，不容人力。」吾何以握其机？锡命曰：「言何功可以致之也。」○民准曰：「起下文。」○邮曰：「虽曰何以思为，然所以握其机者，岂无其道乎？」○肇乾曰：「勿忘勿助，即握其机。」○天润曰：「机者，自然之机，天之机也，神之所由存也。」勿忘勿助，为而不为，锡命曰：「以自然之功造自然之理也。」○民准曰：「是中正处。」○学心曰：「存神之方也。」○邮曰：「此正所谓履中正者也。贤哲入道之真机不在於兹乎！」○景星曰：「此乃圣人中路，正吾师吃紧为人处。」○肇乾曰：「此是握机功夫。」○天润曰：「此正动而无动，静而无静，存神之功，握机之要法也。」有事於斯，若或见之。锡命曰：「於斯指勿忘勿助而言也，所谓必有事焉而勿正心，勿忘勿助长，则此自然之理隐然呈露，跃如於前，如或见之，如参前倚衡也。」○民准曰：「加勿忘勿助之功而获参前倚衡之妙，笃於学者也。」○学心曰：「见之者，见天理也。神明中正之本体，其昭昭呈露矣。」○邮曰：「所谓『既竭吾才，如有所立，卓尔！』非见道之真乎！」○景星曰：「师翁诗云：『无为而为，天理见前。』即此意也。」○肇乾曰：「时时体认天理，则见是物矣。」○天润曰：「此乃本体流动，见之非在外也。」其神知几，其行不疑。锡命曰：「言自然之体复，则神明内照，足以烛其几，而所行不疑也。」○民准曰：「知之明故行之笃也。」○学心曰：「至明察几，至健致决，其天理流行矣乎！」○邮曰：「明而至於知几，行而至於不疑，所谓知天命不踰距者，其几已乎！」○肇乾曰：「见了天理，则几在我，随处存存，道义之门，所行岂有疑哉！」○天润曰：「此言知行合一之妙，存神之功用也。」○景星三赞曰：「神者，神此者也。神也者，天之理，即吾心之神理也。天理无内外，故混天地人物而为一，自然之道也。善学者握天之机，执天之化，勿忘勿助，无为而为，则与理为一，其动静廓然矣。此正孔门求仁宗旨，数千百载，其复见於斯，猗欤盛哉！」

天君第三

人心之神，俨乎天君，民准曰：「要见天君俨然处。」○邮曰：「心所主宰乎一身，凡百体皆听命焉，经纶万变皆从是而出，故曰天君。」○景星曰：「以主宰言，故曰天君。」○肇乾曰：「心之神明为天君。」胡不守尔宅，而逐逐奔奔？形与神离，他乡莫知。出入无时，伊谁之为？民准曰：「叹人之自失之也。」○邮曰：「言人之均有是天君如此，胡为其不静以守之，逐逐奔奔，如易之所谓憧憧往往，而失其天君者哉？」○景星曰：「叹人失其主宰。」○肇乾曰：「若一时不察见天理，神明便离舍。」○天润曰：「有息存之功，则其心也神；无息存之功，则其心也不神。」匪出匪入，匪忘则执。窒尔天窍，而不顺帝之则！学心曰：「此心在我原无出入，乃不用而昏忘，或过用而执滞，是以窒吾渊泉时出之天窍，失吾大公顺应之天则。天窍者，心之灵窍，天聪明所自出者也。天则者，心之天理感应，自然中节之矩度也。」○邮曰：「勿忘勿助，成性存存，帝之则也。」○景星曰：「中正自然，天之则也。」○肇乾曰：「心若忘助时便会窒塞，若察见本体，则与天地万物流行，则无此窒而顺帝之则矣。」○天润曰：「忘也，执也，所谓形神离也，人心於是乎死矣。」○景星四赞曰：「天君者即心是也。人心何尝有出入？其有出入者，皆忘助之私也。惟从事於勿忘勿助之间，无在而无不在，则天君泰然，万化我出矣。妙哉！」

天通第四

息与天通，与天无极，而存之乎呼吸。锡命曰：「言此气与天相通同一，无所穷极，在乎呼吸之间而见之也。」○邮曰：「天人一也，故人息之出入与天气之往来本相合而无穷极，观诸呼吸可见矣。」○景星曰：「观呼吸则知天人一也。」○肇乾曰：「观儿在胎，喘息呼吸，气通於亲，即知天人之气一也。」○天润曰：「呼吸者，自然之气也，因自然之气机可以得自然之心法，是故下手之初，在乎调息。」一息之呼，吾气通天，与天同舒，草木蕃敷。学心曰：「一息之呼，通天之气而同舒，与草木而蕃敷。凡受天之气而舒者无弗同也。」○民准曰：「息存之功无间，诚能存之於呼吸之间，则息之通於天也无穷矣。」○邮曰：「吾息之呼，与天气而同舒，草木由是蕃敷。举草木则万物可知矣。」○肇乾曰：「天人之气同一敷畅。」一息之吸，天气通[吾]，与吾[同]翕，龙蛇藏蛰。学心曰：「一息之吸，天气通吾气同翕，而龙蛇之藏蛰。凡受天之气而翕者无弗同也。」民准曰：「人与物异类也，而所以受天之气者无不同。我之息而吸之，天气相通，则与龙蛇之藏蛰何异哉！」○邮曰：「吾气之吸，与天气而同翕，龙蛇由是而藏蛰。举龙蛇则万物可知矣。」○肇乾曰：「天人之气同一翕聚。」靡吾靡天，通为一体。锡命曰：「言息之呼吸与天混合而无间，所以发明上文与天无极之说也。」○民准曰：「此言我与天为一也，可见息存之功密矣。」○邮曰：「天人一气，如此，人能善养其气，则能善事乎天矣。」○景星曰：「此言天人一气也。」肇乾曰：「天人同为一体。」形分气牿，皮肤尔汝。锡命曰：「言人为形骸之分，气禀之牿，皮肤尔汝而籓篱之，失其元来之本体也。」○民准曰：「人之形气分牿，皮肤尔汝者，盖由息存之不继也，不可不致力於斯。」○邮曰：「人本与万物同体，今而有所分判焉者，是失其本然之心矣。可慨也乎！」○肇乾曰：「不见天理，便与天间隔。」○天润曰：「天人通同一气，天地万物一体之意昭矣，以其有此息存也。形分气牿而萎然自小焉，以其无此气存也。」一息一念，一念一天，是谓息存。锡命曰：「言一息而一念之必存。一念一天者，心与天通，息念常存，此之谓息存也。」○民准曰：「一息之功无间，此所以谓息存也。」○学心曰：「觉而存也。」○邮曰：「此一念不以一息而忘，则念之所在，天理所在，是能通乎天矣，不谓之息存乎！」○景星曰：「与张子息有存同。」○天润曰：「无息非念，无念非天，气之得其灵明中正故也。要在常觉，常觉则常存矣。与天浑然，是谓息至。锡命曰：「言存存而不息，则至於与天浑然为一而混沦焉，此之谓息至。」○民准曰：「息与天通而为一，则一息至於仁矣。」○邮曰：「成性存存，浑然不杂，是与天无间矣，不谓之息至乎！」○学心曰：「有诸己矣。」○肇乾曰：「一息念存，即是谓息至。」○天润曰：「心息相依，未可言至，惟与天浑，息之至也。」自息至刻、至时、至日，日至月至，三月不违。锡命曰：「言学者之欲复其本体，则当无息刻时日之间，其功循而至於三月之久，则功夫之渐熟而本体复矣。」○民准曰：「学者自一息而至於三月不违，则入圣其庶几乎！」○邮曰：「人能念兹在兹，而至三月之久而不违，是能学颜子之所学矣，不几於圣乎！」○景星曰：「学至於三月不违，学之至矣。」○肇乾曰：「息刻时日月，至天理纯存，便是不违。」○天润曰：「息存之功由习而熟。」过此非我，天行无违。锡命曰：「过此指三月不违而言也。言功夫过於三月，则熟而化矣。不在著力，自然而然，天人浑成一片，莫非天理之流行。回视形分气牿，皮肤尔汝者，可胜叹哉！」○学心曰：「天人一矣。」○民准曰：「自一息而过於三月不违，作圣之几非在我矣。」○邮曰：「过於三月，则从心所欲，不假人为，大而化矣。」○景星曰：「几非在我，动以天也。」○肇乾曰：「过此以往，所动皆天。」○天润曰：「习熟后则人其天矣。闻之翁：『天下之人之息一也，则天下之人之亦宜一也。而有不一者，不觉耳。』故觉则一息而一存，不觉则无息而或存。存则与天地万物为一气，仁体昭而圣学备矣。故曰：『息息存存，道义之门。』觉之旨也，深乎哉！」○景星五赞曰：「天通者，通此者也。宇宙内一气也，气一则理一，理一则心一，心一则一呼一吸皆与天地万物流通。其有不能流通者，皆自私之心间之耳。予尝於静中验夜气之说，心体澄然，气与心一，心与理一，湛然浑然。始知塞乎天地之间皆吾气也。信乎程子所谓『夜气之说发前圣之所未发』，真不我欺也。今吾师又曰：『一息一存，至於三月不违。』又发孟子之所未发。」

察伦第五

舜之人伦何哉？察也，察诸心也。察见天理，有得诸心，随感而发，以行於君臣、父子、夫妇、长幼、朋友之间，是谓由仁义行，此尧舜之学也。锡命曰：「由仁义行者，由本体而出也，诚也，则为尧舜之学。」○民准曰：「能察乎人伦而先明诸心，则所感发无非道，尧舜之学也。」○学心曰：「仁义根於心，由根发生而行也，由仁义行也。」○邮曰：「人能察识乎此，以吾心之本然各尽乎人伦之所当然，是所谓由仁义行者也，诚也，尧舜之道正如此。」○景星曰：「本立道生，圣人之学也。○天润曰：「察见天理而由仁义行，言不必信，行不必果也，王道也。」世之行仁义者，不察不著，其於尧舜之道远矣哉！锡命曰：「行仁义者，袭取於外也，伪也，则非尧舜之道。然则君子於人伦，其可不察见天理而得诸心也乎！」○民准曰：「行仁义者与由仁义行者内外之辩，故云远也。」○邮曰：「后之行仁义者不察不著，则不得夫本然之真，是亦伪而已矣，其视尧舜之道何啻千里！」○景星曰：「由仁义与行仁义，诚伪之分也。」○肇乾曰：「世之所行孝弟为行仁义者，何哉？不察见天理，所以为远於尧舜也。」○天润曰：「不察不著而行仁义，言必信行必果也，伯道也。」○景星六赞曰：「察伦，察此者也。尧舜之道，心学也，心得乎道而发於君臣父子夫妇朋友之间，故曰：『本立道生。』体用一原也。若夫行仁义，不著不察，非大本达道，岂圣人之所谓道耶？」

心生第六

亲义序别信由心生，○学心曰：「根於心，感而发生，达於外。」○景星曰：「由心生，我固有之也。」非由外铄，天灵天真。锡命曰：「言亲义序别信，生於人心，出於天然之理也。」○民准曰：「五达道生於三达德，是以粹面盎背之义皆发於天灵天真，岂有外铄哉！」○邮曰：「夫谓之心生，谓之天灵天真焉者，皆自然而然，不由矫强者也。」○肇乾[曰]：「五伦之理皆天理也，生於天性，谓之天灵天真。」○天润曰：「心之所以能生此者，以其有此天灵天真之不容已也。」父子生亲，君臣生义，序别信生，夫妇友弟。锡命曰：「言父子则有亲，君臣则有义，夫妇友弟则有序别信，以见此天然之理根於人心之不容已也。」○民准曰：「有物必有应，自然之理也，随感而发。」○邮曰：「亲义序别信皆吾心固有之理也，由是遇父子君臣则为亲为义，遇夫妇昆弟朋友则为序为别为信，夫岂待於外哉！」○肇乾曰：「自然之道生於心。」○天润曰：「亲在父子，生亲在心，一贯之义也。」道在感应，万一各正。锡命曰：「言此亲义序别信之道在感应之间而见之，分虽殊而理则一，惟体用各得其正，此人伦之所以贵察见天理而有得诸心也。」○景星曰：「感应而道生焉，故各得其正。」○民准曰：「五伦之分虽殊而理则一，能察诸心而明其理，则感应之间，万一各足矣。」○邮曰：「中正者，道之矩也，随感而应，由我而行，斯其至矣。」○肇乾曰：「感应之道分毫不混，所以各正。」○天润曰：「一感一应，五常由之而生，常虽有五而其理一也。」其几其微，哲哉亚圣。锡命曰：「言此感应之间，念之最先，其几甚微也。能察其几微而存之，得其中正，此颜子为哲哉之亚圣乎！」○民准曰：「理之将萌者几也，其几极为微也。感应之初能察焉，此圣人之学也。」○学心曰：「感应之始，几微之际，惟明炳几先，乃能察於太始也。」○肇乾曰：「几微之际，非亚圣孰能知之！」知几哲人，知几其神乎！锡命曰：「皆赞之之词也。」○民准曰：「能察乎几微之理，所以深赞其神也。」○邮曰：「感应之初即察而存之，使不陷於一偏，非几於圣者，其孰能之？」○肇乾曰：「几者，天理也。知之者其惟哲人乎！其惟至神乎！」○天润曰：「能察感应之几，亦顺此天灵天真而涵养之也。」○景星七赞曰：「心生，生此者也。亲义序别信，一道也，同理而异名也，同体而异用也，同寂而异感也，所谓殊途而同归也。如春风生物，虽千红万紫不同，然同此生意也。学者知此则知大道之为一也。」

学觉第七

夫学，觉而已矣。觉也者，知也。知觉也者，心之神明通乎道也。锡命曰：「通乎道则知之实而非空知也。」○民准曰：「学莫贵於知，知莫贵於有物也。」○学心曰：「觉则通，不觉则不通，通则一矣。」○邮曰：「学莫贵於觉，觉则缉熙光明，旁烛无疆。故伊尹曰：『予，天民之先觉者也。』」○景星曰：「觉如寐者而呼之醒也。」○肇乾曰：「神明乎道，非空知也。」○天润曰：「觉也者，觉乎道也。外道以为觉，非吾所谓觉也。」天地之常明也，以普万物而不遗；圣人之常知也，以照万事而无外。锡命曰：「以天地之常明而普万物，此圣人之常知而照万事，所以明学之贵乎知觉为要也。」○民准曰：「天地圣人，其明其知，一而已矣。」○邮曰：「觉也者，其诚学之之要乎！」○景星曰：「圣人之知觉与佛氏常知常觉不同。」○肇乾曰：「天理在天普物谓之明，在圣人应万事谓之知。」○天润曰：「圣人之常知也，诚则明也，故致知在所养。」故知圆如天，行方如地。锡命曰：「惟知则圆融不滞，故(知)[如]天；行则有方所定理，故(知)[如]地。」○民准曰：「圣人所知周旋如天，所行方正如地，观知行则知天地，一也。」○肇乾曰：「知浑然故圆如天，行隤然故方如地。」○天润曰：「知圆而神，乾道也；行方而止，坤道也。」天包乎地，知通乎行。锡命曰：「言天则尽乎地矣，言知则尽乎行矣，此知自然。」○民准曰：「天包乎地，天地一气也；知通乎行，知行一心也。」○邮曰：「曰包曰通焉，则三才合一可见矣。」○肇乾曰：「天地一团气耳。结实者是地，轻浮者是天，天地不相离判，知行亦不分析。」○天润曰：「知通乎行，知行一矣，知而弗去即通。」通乎行而知者，圣学之始终也。锡命曰：「即知即行，是能通乎行而知，则不息其功，而圣学始终之贯尽矣。徒知而已者，奚啻千里哉！」○民准曰：「通乎行而知者，即知即行，非徒知也，所以知行即为圣学之始终，可见知行合一之妙也。」○学心曰：「通乎行而知，即周公所谓迪知迪哲也。易曰：『知至至之，知终终之。』始终一知，而行存乎其中矣。」○邮曰：「行诸身者，乃行其明诸心者也。知行无二致，此所以为圣学之终始也。」○肇乾曰：「知此天理就是存此天理，即知即行。」○景星八赞曰：「学，觉，觉此者也。吾师所谓觉者，乃明觉自然之体，心之神明，即天理也，故觉则普四远而无外，周万用而无遗，合动静而为一，故曰：『知通乎行。』天下之大智，圣学之始终也。」

天德第八

记曰：「聪明圣知达天德。」知之用大矣哉！是故知天而天，知地而地，知万物而万物。知天地万物而不遗者，其惟圣人乎！锡命曰：「尽天地万物而无不毕照，非圣人之大智，其孰能与於此？学之所贵於聪明圣智而达天德也。今之以知觉为学者，徒有聪明睿知而无达天德。」○民准曰：「大哉知乎！知天地万物之理而不遗，非圣人能之乎？」○学心曰：「天德在我，非聪明圣智则不能察识涵养而达之也。不达则与我二，达则一矣。」○邮曰：「举天地万物总是一知。」○肇乾曰：「虽有聪明圣知，必须达其性之本体始全。空知，禅也。」○天润曰：「聪明圣知，天灵也；天德，天真也。世有灵而非真者矣，未有真而不由灵者也。真灵合一，天地万物无遗矣。」○景星九赞曰：「达天德，达此者也。中庸曰：『聪明睿知，足以有临也。』知所临为何物，则可几矣。至哉！」

中思第九

曰：曷谓中思？曰：毋前尔思，毋后尔思，毋左尔思，毋右尔思，曰中思。中思其神乎！锡命曰：「惟毋前后左右之偏，则本体正而神明出於无穷矣。」○民准曰：「所思不失於偏，则思得其正而神矣。」○学心曰：「思而前后左右焉，出位也，邪思也，中思则无思而无不思，其贯体用通寂感之神乎！」○邮曰：「学莫病於偏，今所思毋堕於前后左右，则不偏不倚而得其中正矣。从心所欲不踰矩，其神矣乎！」○景星曰：「勿忘勿助，便是中思。」○肇乾曰：「中思勿忘勿助，天理便见。」○天润曰：「中思即思而无思也，廓然太公之体也。」○景星十赞曰：「中思，思此者也。中思也者，其中心无为而守至正，心其澄然矣。中思，中正矣乎！此亦发前圣之所未发矣。」

常知第十

夫学，常知而已矣。曰：知而已，何择乎禅？曰：空知，禅也。知语知默，知进知退，通乎语默进退而知，不失其道，其圣矣乎！锡命曰：「所知不失其道，则能随机而顺应矣，非圣人其孰能与於此！」○民准曰：「所知不离乎道义，惟圣者能之。」○学心曰：「常知则本体立矣，心体乎物，则通乎行而知矣。」○邮曰：「知之云者，知其理也。空知者，常知常觉，非禅乎？」○肇乾曰：「禅家之知，以心知心也；吾儒之知，语默进退之理也，其惟圣人之学乎！」○天润曰：「自其心之灵明者谓之知，自其心之中正者谓之[理]。禅以理为障，故外道而空知。」曰：然则知焉耳矣！果无事於学问思辨笃行也乎？曰：奚为其然也？学问思辨，开其知也；笃行，恒其知也。锡命曰：「学问思辨以察见其本然之真知也，由此存存不息，便是行。知行元来分不得。」○民准曰：「此见知行合一之功矣。」○景星曰：「知行之合一，犹燃烛以照行也，其照行乃光明之体之灿然者也。」○学心曰：「心犹独，其光，知也，其照，行也。」○肇乾曰：「禅老则内照其心，不接人物去。吾儒学问思辨笃行，远矣！」○天润曰：「有所开则有知，无所开则无知。所开，知也；常开，笃行也；益信知行之无二也。」学至恒知天理焉，至矣。锡命曰：「言学以恒知天理为至，而异於禅之空知，分知行而二之者也。」○民准曰：「学觉天理而存存，斯恒知矣。开其知，恒其知，学之至矣尽矣。」○邮曰：「学至恒知，与理为一，所谓纯亦不已者也，斯其至矣。」○景星曰：「传云：『知者，众妙之门。』而行存乎其中矣。」○肇乾曰：「学问思辨笃行，觉存性之本体，学之至也。」○天润曰：「学知天理，难也；恒知天理，尤难也。此圣学之极功也。」○景星十一赞曰：「常知，知此者也。知也者，天之聪明而不滞於私，即天理也。学问思辨笃行，所以去其私复其体，以尽其全知之道也。」

内外第十一

易曰：「艮其背，不获其身；行其庭，不见其人。」止之道也。夫不获其身，必有获也；不见其人，必有见也。言有主也，夫然后能动静皆定而动静浑矣。锡命曰：「动静皆定，则内外两忘而有主矣。」○民准曰：「内外浑，学斯至矣。」○学心曰：「止者心体，动静皆止之理也，言天之理也。禹曰『安汝止』是也。必有获者，获天理也；必有见者，见天理也。内外两忘，澄然无事，天理见矣。此明文王之指，以防后世之学之流於禅也。」○邮曰：「动亦定，静亦定，必其中有主焉。主者何？天理是也。」○景星曰：「此又发明明道定性之蕴也。」○肇乾曰：「不获有获，乃真获也；不见有见，斯真见也；则动静一矣。」○天润曰：「惟能察见本体，则内外忘动静混而安汝止矣。」○景星十二赞曰：「有见，见此者也。一部易尽在是矣。」

人心第十二

夫人之心不能以无知觉，有知觉不能不动而为情，外物触其情而交焉，则不能不流，流而莫知所止，天理灭矣。物至知知，而心常生焉耳，锡命曰：「物至知知，则知所止而不过其则焉，其心常生而不死也。」○学心曰：「知止则止乎礼义，复之道也，又其次也。」○邮曰：「人之一心，生理在焉，不流不丧，生则恶可已也。」○景星曰：「物至知知，言有主也。有主则生生不息，不息则又与天为一，其天行健乎！」○天润曰：「蔽则良心死矣，故君子莫大於常生其心。」其天行健乎！锡命曰：「人心常生，天道常运，莫知所止。天理灭则人心死，若夫物至知知而心常生焉，其诸法天之行乎！」○民准曰：「君子自强不息，法天行健也，则此心常生而不死矣。」○学心曰：「本体不息，天行之健也。不息故常知觉，常知觉故物至知知而生理勃焉。」○邮曰：「人能自强不息而法乎天行之健，则何圣域之不可优入哉？」○肇乾曰：「常人之心，知觉逐物而失其性矣。圣人之心，本体惺惺，恒知其性，勃焉而流行。」○天润曰：「察见本体而存存焉，即天之健也，心之所以生也。」○景星十三赞曰：「人心即此者也。天道常运而不息，人心常动而不死，若死则非天理。然则察见天理，与天(阶)[偕]行，其惟圣人乎！」

养浩第十三

心无一物则浩然，锡命曰：「无一物者，言本体澄然，无一物之杂也。」○民准曰：「人心本浩然也，物以杂之则小矣。」○邮曰：「心之所以失其浩然之本体者，以有物欲挠之故耳。故曰：『心无一物则浩然。』」○肇乾曰：「见了自性，元无一物。」○天润曰：「心体至虚而不可量也，有主则虚。」无一物不体则浩然。锡命曰：「无一物不体者，言万物皆备於我也。」○邮曰：「无一物不体，则浩然之本体不亏矣。」○景星曰：「既曰：『心无一物』，又曰『无一物不体』，此言其虚实一体也，而非释氏之虚也，故浩然。○肇乾曰：「万事万物皆吾心性。」○天润曰：「心体至实而不可穷也，有主则实。」是故知无一物与无一物不体者，斯可与语性矣。锡命曰：「性即浩然之本体也。」○民准曰：「体用物我皆性分也。」○邮曰：「无一物者，无一毫物欲之累也。无一物不体者，性分所具之众物无一而不体焉，则性分尽备，醇乎其醇者也。」○肇乾曰：「体物不遗，可以语性。」○天润曰：「心体立而虚实同原，则真性见矣。心性原非二也。」夫惟无一物也，是以大生焉；惟无一物不体也，是以广生焉。锡命曰：「广大者，浩然之充塞也。」○民准曰：「善养其性，故充塞无间也。」○邮曰：「惟无一物，则虚明高朗而大生焉；惟无一物不体，则宽洪溥(慱)[博]而广生焉。」○天润曰：「此指出本体广大之由，以见其为浩然。」惟无一物与无一物不体也，是以流行生焉。锡命曰：「流行者，浩然之运用也。」○民准曰：「体虚而形实，斯流行而不息矣。」○学心曰：「大生焉，广生焉，流行生焉，此养浩之功之所至也。」○肇乾曰：「无物体物则天理流行。」○天润曰：「此指出本体无穷之由，以见其为浩然。」是故至广配地，至大配天，流行配四时，锡命曰：「其[体配天]地，其用配四时。」○民准曰：「妙两间而达四时，●●●体用备矣。」○邮曰：「宽洪溥[博]，故可以配地；高●●●，故可以配天；运行不息，故可以配四时。」○景[星曰：「此]体用之全也。」○肇乾曰：「广大流行皆吾性也。」○天润曰：「此指出本体功[夫]之大，以见其为浩然。」存神至矣。锡命曰：「言存养其浩然而至於●天地四时，则神不可得而测之矣，至矣，尽矣。」民准曰：「养浩然之气至於广大流行，其神矣乎！」○肇乾曰：「[神即]天理也。」○天润曰：「放之则弥六合，卷之则退藏[於密]，本体[之]神为之也。是故养浩莫过於存神。」○景[星]十四赞曰：「养浩，养此者也。唯太虚无物，唯太虚无[物]，故能物物。中庸曰：『视之而不见，听之而不闻，体物而不可遗。』是故太虚唯能体物，而广大流行具[焉]。为学至於广大流行具焉，其存神之功，其至矣乎！」

儒释第十四

儒有动静，释亦有动静。夫儒之静也体天，其动也以天，是故寂感一矣。锡命曰：「天者，吾性中天然自有之理也。静体天则其动自以天，自不分於感寂。」○邮曰：「有动有静，儒释一也。然动静皆率[於]吾性之天然，儒也，释则不然。」○景星曰：「儒者寂感皆天也。」○天润曰：「体天以天，心中正也，此所以动而无动，静而无静。」夫释之静也灭天，其动也违天，是故体用二矣。锡命曰：「静灭天则其动自违天，离体用而为二，皆其所必然者也。」○民准曰：「儒释不可同日而语也，观其所存所发可知矣。三节同。」○邮曰：「静而体天，至正也；[动]而以天，明达也。寂则至正而不动，感则明达而遂通矣。一寂一感，互为其根，曷有二哉？此儒之所以为儒也。」○肇乾曰：「释氏不见天理。」○天润曰：「灭天违天，心不中正也。」○故圣人体天地万物而无我，锡命曰：「言为性中天然所自有，此圣人所以体天地万物而无我，动静皆天也。」○民准曰：「圣人至公而无我，其量一天地也。」○学心曰：「浑然一体也，至公而至大也。」○景星曰：「周子所谓明通公普也。」○肇乾曰：「圣人尽性故体物。」释者外四体六根而自私。锡命曰：「圣人，形色天性也，以理。释者必外四体，绝六根六尘而[自]私，动静皆违，灭其天也。儒释之本原，其不同如此，[岂]止於毫厘之差而已哉？」○民准曰：「释者至私而[有]我，其量一沟壑也。」○学心曰：「一身无可奈也，至私[而]至小也。」○肇乾曰：「释者灭性。」○天润曰：「圣人之无我，释者之自私，由於心之中正与不中正也。是故心法不可不讲也。」○景星十五赞曰：「体天者，体此者也。儒者之学，体万物而无遗；佛氏之学，外四体而自病；其大小公私之辨判然矣。」

虚灵以察道之体，锡命曰：「虚灵而不察道之体则空。」○民准曰：「人心非虚灵则有物矣，[有]物则蔽矣，道体何在？」○学心曰：「察见道体则虚灵不滞於空。」○肇乾曰：「道体，天理也。」○天润曰：「言静而有养也。」应变以几道之用，锡命曰：「应变而不几道之用则滞。」○民准曰：「应变，权也，权而得中，道之用也。」○学心曰：「知几其神，则应变不滞[於]迹矣。」○肇乾曰：「道之用，天理也。」○天润曰：「言感而能通也。」兼虚灵应变而神之，天理得矣。锡命曰：「不空不滞，则兼而神之，而本然之天理得矣。得之者，非自外得之，我自有自得之也。」○民准曰：「时寂时感，各得其道，非人之所能为也。」○学心曰：「神而明之，体用一原，天之理也。」○肇乾曰：「神之者，一之也。」○天润曰：「合动静感寂而神之，本体见矣。神之者，神之也，勿忘勿助之间。」得天理者曰天人。锡命曰：「能全夫天之所以与我，非天人而何哉？」○民准曰：「人能体认乎天理者，天人之人也。」○邮曰：「人能全其天之所付，则亦天而已矣，故曰：『天之人也』。」○肇乾曰：「天理浑合。」○景星十六赞曰：「得天理者，得此者也。虚灵应变而皆本乎道，则寂感皆天也，动静皆神也，故曰天人，非人之人也。」

至要第十六

至要至要者，其执事敬之一言乎！其合一之机乎！妙哉！锡命曰：「执事敬则心事皆浑成一片，无内无外，无动无静，无时而不然，所谓随处体认天理，二业合一者乎！然人能握其机，则其神妙不可得而测度[之矣]。」○民准曰：「执事之敬，合一之机，吃紧为学之功[也]，不可不知其妙。」○景星曰：「此明知行合一之功，圣学切要处。」○学心曰：「心闻之师曰：『敬立而动静浑。』又[曰]：『专於是而不滞於是，其神之所为乎！』以专为敬，奚啻千里？」○肇乾曰：「内外动静，二业合一之旨。」○天润曰：「离事以为心则偏内，偏内则寂；离心以为事则偏外，偏外则迹。敬也者，心事之所由合，内外之所由浑也。千古圣贤之中路也。」○景星十七赞曰：「至要者，立此者也。孰非事也？孰非心也？孰非吾敬之妙用流行也？此吾师所以深体乎夫子之言，以为至要至要矣乎！」

熟之第十七

仁在乎熟之而已矣！熟之者，熟之也。熟之，力也，而至於无所容力焉，熟之至也。勿忘勿助，浑醇而化。锡命曰：「勿忘勿助，熟之之方也，浑醇而化则熟矣。」○民准曰：「若要熟，须从这里过。」○学心曰：「熟之力者，人也，功不息也。无所容力者，天也，天理亦行不息也。」○肇乾曰：「得自然之中路，功力深到则熟矣。」○天润曰：「熟之则力，熟至则化，道无始终，学有深浅也。」熟机之极，无所容其力。锡命曰：「熟机之极则熟之至，莫非天理之流行，何容力之有哉！」○民准曰：「即颜渊所谓虽欲从之，未[末]由也已之意也。」○邮曰：「熟而至於化，化则无容其力矣，不谓之圣乎！」○肇乾曰：「不待用力而仁自存。」○景星十八赞曰：「熟之，熟此者也。充养之极而至於无所容其力，则几非在我，神化自然，其圣人乎！世之燃炭为火，力至其灰自化，此亦其熟之之类也。」

子贡第十八

子贡曰：「得其门而入者寡矣。」然则入道至圣，其必有门乎！曰：孰谓门？曰：勿忘勿助之间，千圣之门也。锡命曰：「勿忘勿助之间，则中中正正，千圣入道所必由之门也。发明至此，大有功於后学矣。」○民准曰：「能识勿忘勿助之极功，则圣可学矣。」○学心曰：「易曰：『成性存存，道义之门。』勿忘勿助，存存之谓也。」○邮曰：「学而得其门●[则自]将寻向上去，升堂而入室。」○肇乾曰：「[勿忘勿助之]间，知行并进，入道之门。」○天润曰：「不徒曰勿[忘勿]助，而必曰勿忘勿助之间，则本[体]昭然呈露，入圣之门洞开矣。」得其门而不至圣者，未之有也；不得其门而能至圣者，未之有也。锡命曰：「断言舍此门则不能以入道，有志於学者，其可不知所从事也哉？」○民准曰：「俗云：『不入虎穴，安得虎子？』不由入圣之门，焉得圣人之道？须认勿忘勿助之功。」○学心曰：「执仁智之见，自以为同出一门，望至圣者难矣。」○景星曰：「此言千古圣人心法之妙也。予尝谓吾师此等处太漏泄天机。」○肇乾曰：「千古格言。」○景星十九赞曰：「得门，得此者也。天下无二道，入圣无二门，勿忘勿助之间，大中之矩，其入圣之门也。吾师屡屡发此以示人，其亦良工心独苦乎！」

二礼第十九

或问礼。曰：礼，二而已矣。曰曲礼，曰仪礼。子思子曰：「优优大哉，礼仪三百，威仪三千。夫威仪者，其曲礼乎！礼仪者，其仪礼乎！故曰：礼二而已。孔子曰：「经礼三百，曲礼三千。」其致一也。是故礼一而已，礼也者，体也，与道为体也。」锡命曰：「三千三百，莫非道体之流行也。」○民准曰：「语曰：『不学礼，无以立。』能体圣人之道者即立也。」○邮曰：「道本有当然之则，礼也者，道之则也。名虽有二，其实一也。」○肇乾曰：「二礼、三千、三百皆天理也，分毫不得增减。」○天润曰：「散於万焉则为礼，合於二焉则为心，一贯之学也。」故善求道者求之礼焉，思过半矣。锡命曰：「指其体，欲人知所求而尽之也。」○学心曰：「自其散於事物者言之，则谓之礼，有三千三百之多；自其本於性命者言之，则无一而非道也。」○邮曰：「欲正人心而敦风化者，舍此无以为也。」○景星曰：「礼也者，天理也，三千三百皆吾心天理之发见也，内外合一之道也。」○肇乾曰：「求之礼而得其天理，其几矣。」○天润曰：「[不]求礼於礼而求礼於心，道斯至矣。」○景星二十赞曰：「礼者，体此者也。礼也者，天理之秩然者也。虽曰三千三百，其实皆一理之流通妙用也。孔子曰『经礼三百』，举其大纲者言也；『曲礼三千』，举其条目者言也；故曰二礼。吴草庐又谓之三礼，何哉？」

射礼第二十

射礼废而天下无成贤矣，燕礼缺而天下无善射矣。故燕也者，将以致夫射也；射也者，所以相射於礼乐，成其德者也，礼乐皆得，谓之成德。故射有迎宾献宾以及众宾，所以致射宾也。燕有迎遵，所以致射遵也。燕有献士，所以致遵耦也。燕有献酬交酢，所以致宾主二射之欢也。射也者，离道也，争道也，不合则离，离则争矣，非所以成德而致贤也；是故有燕酬以合其欢，有揖让以致其敬，有乐宾以宣其和，有司正以节其流，有拾取矢以崇其让，有鼓乐以尽其神，有释获以纪其贤，有升饮以明其不则，有彻俎坐燕以弛其张，渐近自然，卒归之中正。故始以燕，终以燕，而射行乎其间。夫然后礼乐兼备矣。锡命曰：「礼乐兼备，德之成也。世之徒射而缺其燕礼者，可以取法矣。」○民准曰：「古者射以观德也。必须礼乐兼备，射之仪节兼全，斯可谓之成德矣。」○学心曰：「古之明王之修射礼也，所以寓武於文，以明备也。然而射礼行乎燕酬，揖让恭敬，钟鼓和乐之中，所以化其武之心，以明让德於天下也。」○天润曰：「礼乐皆得，得诸心也，得诸心而流行於燕射礼乐之间，莫非一贯也。」○景星二十一赞曰：「成德，成此者也。射也者，所以考德以度衷也，故一会之间而众美具焉。故曰：射以观德。」

礼乐第二十一

礼乐，一道也，深於乐而后知礼。锡命曰：「乐由中出，然后序作，故必深於乐然后知礼。」○民准曰：「礼之节由於外，乐之和由於内。内之和也不由，则礼之节失宜，故曰：深於乐者然后知礼。」○肇乾曰：「心和则乐和，乐和由有序者，以礼乐一道。」○天润曰：「礼知於方深之心，此礼乐所以为一道也。乐必养明后深。」礼乐合一而后内外和顺，盛德之至也。锡命曰：「礼乐皆得，谓之有德。」○民准曰：「人之有德，本於达礼乐也。能和而节，德之盛也。」○邮曰：「乐由於心，礼见於行，必和诸心，而后可以正其行，故曰：深於乐而后知礼。」○景星曰：「礼乐者，心之全德也。」○肇乾曰：「礼乐一则德成。」○天润曰：「自其由内出者谓之乐，自其由外作者谓之礼。出，出乎此也；作，作乎此也。所以合一而为盛德之至也。」礼主禁，乐主发；礼主敛，乐主舒。锡命曰：「禁发敛舒，礼乐自然之则，不容人力，不容分析。」○民准曰：「礼乐有自然之定规，学者不可不法。」○邮曰：「礼以节之，故主禁主敛；乐以和之，故主发主舒。」○景星曰：「谢说得之矣。」○肇乾曰：「礼乐，性情之德。」○天润曰：「有礼之禁敛，必有乐之发舒；有乐之发舒，必有礼之禁敛。自然互相为用而得其中正焉，此礼乐所以为一道也。」乐发而舒之，其内德不可掩矣；礼禁而敛之，其外邪不能乾矣。礼乐之教，其大矣哉。锡命曰：「言礼乐之系於人不小。」○民准曰：「礼乐之用，有益於人也至矣，学者当体之。」○学心曰：「和顺积中，深於乐者也，有和德斯有顺序。」○邮曰：「有乐以彰内德，有礼以防外邪，内外交相培，变化气质其为教也孰大哉！」○肇乾曰：「礼乐，天地正气，其功效之大如此。」○景星二十二赞曰：「一道，一此者也。礼乐者，中和之德也。曰禁、曰发、曰敛、曰舒，合内外之道也。古之先王教人，自洒扫应对至於精义入神，无非此道，故曰：礼乐於人大矣。」

声音第二十二

乐生於音，音生於人心之感，感动於中，故有声以尽其心，有音以尽其声，有乐以尽其音，有鼓舞以尽其神。乐则生，生则恶可已，以形於手足之舞蹈，舞蹈也者，乐之所以尽神也。故乐者，由中生者也。锡命曰：「乐由中生者，又申言乐虽至於尽神之地，亦莫不由中而生也，故乐以养中为贵。」○民准曰：「凡声音之播於外者，皆吾心德之发也。由此而至於神妙焉，则生生不已，其乐当何如哉！」○邮曰：「乐由中生故可以和人心，动天地。」○学心曰：「心闻之师曰：『乐也者，本诸人心，以神感应。』夫本人心至和之气，以达於天地神祗鸟兽，同一和气也，是故一气相动，彼感此应，有不得已焉者，神之所为也。」○肇乾曰：「乐消人心之邪秽，致乐治心如此。」○天润曰：「乐由中生者也。中也者，中也，中心也。发乎中心，协乎中气，和乎中律，而鼓乎天地之中声，此乐之所以神也。」○景星二十三赞曰：「尽神，尽此者也。乐也者，乐也，中心和乐之德也。故鼓之舞之以尽神，可以格天地和，神人皆和，乐之德充塞流行也，故曰：乐由中生。」

变化第二十三
  </div>
  <div class="pagination">
   <a href="甘泉先生续编大全_page78.html">
    上一页
   </a>
   <span>
    ...
   </span>
   <a href="甘泉先生续编大全_page74.html">
    74
   </a>
   <a href="甘泉先生续编大全_page75.html">
    75
   </a>
   <a href="甘泉先生续编大全_page76.html">
    76
   </a>
   <a href="甘泉先生续编大全_page77.html">
    77
   </a>
   <a href="甘泉先生续编大全_page78.html">
    78
   </a>
   <span class="current-page">
    79
   </span>
   <a href="甘泉先生续编大全_page80.html">
    80
   </a>
   <a href="甘泉先生续编大全_page81.html">
    81
   </a>
   <a href="甘泉先生续编大全_page82.html">
    82
   </a>
   <a href="甘泉先生续编大全_page83.html">
    83
   </a>
   <a href="甘泉先生续编大全_page84.html">
    84
   </a>
   <span>
    ...
   </span>
   <a href="甘泉先生续编大全_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
