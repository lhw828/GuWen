<!DOCTYPE html>
<html>
 <head>
  <meta charset="utf-8"/>
  <title>
   臞轩集 - 第 4 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   臞轩集 - 第 4 页/共 13 页
  </h1>
  <div class="content">
   射防宸庭曾作龙门之客横经宗校获交鳯穴之雏巧哉其逢喜而不寐恭惟某官云霄阀阅冰雪丰标篝灯读有味书下笔作惊人语名父之子名子之父经训金籝难兄之弟难弟之兄堦庭玉树絶唱冠江西之社一鸣空冀北之羣露厥頴于仕逵雷其声于当路收敛凌霄之歩徜徉佐舶之游视象牙蚌贝之珍与瓦石等约龙户乌樯之至若符印然吝出纳于有司克勤劳于细物琛台借重蜚英青剡之章瑶阙催班润色紫荷之槖有如某者见谓斐然妄庸谬窃于时名迂濶不谐于世用壮而诺仕端如鮎鱼之上竿老矣无能见谓鬬鸡之已木朅来倚席寒甚无氊若何免诸生嘲所恃有契家在西清学士怅未亲函丈之前东阁郎君幸可话襟期之地
　　阙题
　　金科肄业讲眀台阁之宪章玉牒繙书习熟祖宗之典故以此饰吏其诸异人恭惟某官方从栖枳以防勋不惮披荆而逺戍屈司筦见谓亷平商愿出涂肯析秋毫而言利市不贰价更乐田宅之寛徴如闻当路诸公争出荐贤好语毋轻刀笔一代宗臣甞为之趣觐阙庭四辈召命将至矣某平生迂濶薄宦﨑岖不能为桔橰俯仰以随人所以如枘凿方员之寡偶朅来冷宦得缀英寮一閧立平一巻立师莫非王事同气相求同声相应倘契襟期【按此篇原本误与前篇连作一篇起处阙题中间恭惟某官下脱数语谨注明】
　　与晋江郑宰啓
　　茂宰名髙庭有飞鳬之舄宗庠宦冷堂无系马之阶以判袂之年多而盍簮之日近跃然而喜巧哉其逢恭惟某官天分穹窿月评芳美议礼之家如聚讼断以片言天子之学曰辟雍蔼其芳誉巍科得隽大器晩成宦谱愈出而愈竒学力随试而随效入仕九年而脱七选班笋其华去家三舍而宰一同栽花最便琴呜风而有韵锦濯水而愈鲜今士夫厌汤镬之焦熬相顾瑟缩贤令尹试霜铏于肯綮了无留难至使乡邦亦师县谱西山来为牧守爱听歌东观正要人材行锵劒履有如某者见谓斐然妄庸谬窃于时名迂濶不谐于世用壮而诺仕端如鮎鱼之上竿老矣无能见谓鬬鸡之已木朅来倚席寒甚无氊若何免诸徒嘲所恃有伟人在同乡同仕行将托契以通家大邑大官先喜庇身之有地
　　与都长侯官簿启
　　公侯振振皆逊滕侯之居长宦途落落自笑广文之冷官告至未皇先施甚宠恭惟某官给露支风之敏手撑霆裂月之清才汝阳眉宇天人仙标防俗河间被服儒雅素履无瑕翛然类山泽之臞儒即之无膏粱之气习早收科第杰出宗英长以贵而得民望尊麟趾士之髙者为簿见为鸾栖华刺鼎来修程轫发茶灶笔牀之清暇诗盟觞政之夷犹当路平章肯遗横道之寳留班清切以待同姓之卿某之迂踈世所姗笑仕不得志愿追誓墓之风贫能驱人至草问钧之赋朅来倚席寒甚无氊惟求密迩于家山最喜得交于名胜公如帅属使皆知惟长之从仆可免嘲不犯好为师之戒
　　回学正海阳丞啓
　　挟防兎园自是书生之习气横经麟校获陪赞府之清游告至辜迟先施倒置恭惟某官学传歆向而得其髓文追贺白而拍其肩焚香读骚不类膏粱之公子硏硃防易宛如山泽之臞儒摘髭而収巍科防足而登皇路五色棒之警逻威名凛然三尺法之平反隂徳宏矣学力随试而随效宦谱愈出而愈竒不追趋逐嗜于权门乃容与徜徉乎雅道古槐钜竹未遑啸傲于蓝田仙李猗兰聊复顔行于朱邸况有东岩之仙伯时开北海之芳樽笑谈川泳而云飞唱和金舂而玉应行趋戍径立笋班余不负丞寜久占名于纸尾天揖同姓伫防造膝于陛前如某其人寡谐于世学问醯鸡之在瓮仕宦鮎鱼之上竿既不及亲何乐一行作吏早知有命悔不十年读书备数冷官得交名胜安敢犯为师之戒姑自贺取友之端暗中之识曹刘慰平生之景仰胸中之多周孔何君子之劳谦实不称名荣祗为惧
　　回何丞啓
　　出纶枫陛渉笔槐防顷仕帝京早识三何之风味兹游佛国重陪二令之吟哦展贺辜迟先施倒置恭惟某官人温如玉名重如山钟淑气于五公七相之门蜚大声于千英万俊之薮防勲塲屋逊郊祁兄弟之同登对防殿庐皆晁董诸贤之忠告倒蔗渐逢佳境寒花賸有晩香露政事之一斑发文章之三昧金滩防之舞方尔呈祥蓝田鴈鹜之行又还竒径况今棣萼正位栢台诸公推挽之亨途荐墨纷纶乎盈箧已不即人人即已争愿赏音余不负丞丞负余行将召擢如某迂濶与时背驰赞画京畿自掇中都官之怒谈经宗校莫逃贵公子之嘲所幸知已之来必有相规之益既见君子则喜敬在下风不与执事同心有如皦日
　　与刘知录啓
　　侯藩热属颉颃三语掾之名宗校冷官寂寞一巻书之学喜卿英之聫事望涓史以驰诚恭惟某官濯栁风标芳兰声誉伟哉名父宜居一防一卨之间籍甚难兄肯在三孔三曾之下自家庭而师友异世族之膏粱方露厥頴于仕逵已雷其声于当路花城司警能来鸂防之祥莲幕画筹不效鸜鹆之舞荐书盈箧推毂载途小淹万里之羽仪来董六曹之纲纪治剧理繁而才益办涤寃雪枉而狱无留萱草正长堂上动平反之义嘉禾合颖陛前催清切之班某之迂疎人所姗笑学问醯鸡之在瓮仕宦鮎鱼之上竿既不及亲何乐一行作吏早知有命悔不十年读书莫能誓墓以为髙竟至出山而求仕朅来倚席寒甚无氊若何免诸生嘲所恃有乡英在眀刑弼教之事脉络相闗忠告善道之言始终有望
　　贺新南宗啓
　　镇领房山司宗睢邸伯父心在王室自宜与四辅以通班天属生值圣时爰以第一人而为长洁蠲吉椟登进贺床恭惟某官学问得圣处之工夫文章有作者之风骨淳熈之末射防耿魁宿之甚寒嘉定而后还班屹灵光之独在忠勤一节佐佑两朝以经文纬武之长才任观化宣风之重寄古庸巨镇价藩扬六纛之威徽省华阶跬歩眡三台之秩圣化方新于调瑟宗盟尤重于维城欲信厚之风成宜训齐之选遴时维族老方坚恋之心常有恩言亟下建台之命地位穹则事权增重力量大则教令易孚防见文昭武穆之英益习淮易楚诗之化惟是通国之望正在同姓之卿卫社稷则无如朱虚之精忠尊朝廷则孰过李勉之徳量鈇钺方欣于南下衮衣已趣于东归天下逹尊有三师言允穆宗室为相者九前轨可寻防俾忠定之贤専美绍熈之世伏念某癖惟嗜古様不入时对防广廷徒有空臆尽言之直校文列陛乃罹疾声大呼之谗来倚席以何顔叹无氊而独冷见闻甚浅易招雪日之嘲骄贵与居凛有风霜之惧所幸耆英之至止庶几晚末之有依教诲之以雅言提撕之以巨力一时遭际几刼修来仙李蟠根固可使猗兰之蕃茂小草有志亦期附丛桂之芬芳
　　黄侍郎再知泉州啓
　　涣号宸廷申符佛国昔归无南物鸡碑犹植于虚堂今起自西山马迹已谙于旧路波神起舞岳后前驱况叨材馆之知宜羾贺床之敬窃观壁记歴数藩侯前二百年名世仅两三公而止后五十载何人称二千石之良惟梅溪之王公与苕州之倪老时赏洛阳之胜不忝前修日凝安静之香可无愧色然皆一至孰是重来恭惟某官自许臯稷忠嘉不作汉唐人物班居豹尾正在日月献纳之初諌犯龙鳞欲扶天地纲常之义上亦和顔而受人已侧目其旁鸿防防而髙飞犬狺狺而犹吠裔夷每问潞公之年貎儿童且识君实之姓名公是公非人心秉彛之不冺一出一处吾国元气之所闗逃名而名益归遯世而世不舍彼谮人者尚何靣于班行归我公兮久倾心于朝野夷险一节首尾八年幸天日之开眀鼔风雷而出令即家起废领郡仍前民忻吾父之来褁粮以迓士喜吾师之至动色相夸蛮贾抃于海堧饷妇歌于农亩户持牛酒巷拥旌旗若非心悦诚服之自然难以利诱刑驱而至此但观近事大异曩时当焚山竭泽之余有剜肉医疮之叹民亦劳止天甚爱之乃防聚于福星以照临于下土东岩摄郡断无容盂水之规南舶建台了不受贪泉之污痼疾虽可以暂起生意未易以遽回葢自军兴至于事定用度广而廪无储粟楮币轻而地乏流钱吏胥肆之无穷兵卒索哺之尤横用平平防未易以左支而右吾下急急符或议其前寛而后猛惟中和可以为政惟诚实可以感人是亦不谓之难抑亦有大于此世道日隘时事鼎来近闻边头屡驰露布知取胜而不知持胜易纳降而不易处降安保今日饥鹰之来归不如向者猛兽之反噬金亡可待鞑势方张我弱而何以制人内轻而何以服外要知国本全系人才大厦岂一木之能支危枰非一着之可活如将大用若何罄诸葛之血诚殆恐不然反有累山之晚节此又其千虑之过非止为一州而言某愚不可移戅常妄发中宵忧国盖不胜妇之情指日趋隅庶尽觧门人之惑望公如嵗以日为年
　　上袁建寜兼漕啓
　　建牙藩邸叠组计防江浙数州久被斋长先生之道化瓯闽七聚竦闻皇华使者之风声愉企贺荣敬羞吉椟恭惟某官出处闗乎世运忠孝贯于神明濓溪浚其源象山其流防心有印慈湖作之师絜斋为之父交臂传灯早甞以正论之绪余发而为大廷之奏对魁躔炳耀要路横陈乃于前经古史以防勲期与元圣大贤而合辙相卿巧宦争趋金张许史之门郎省髙潜自许召杜龚黄之政亦既中和之奏最居然诹度以观风数百条荒政之疚懐元元命脉十五所儒官之讲道字字精神谷其腹所以遂天地之生牖其衷所以示子弟之诲以辩志片辞而起废以谕吏一章而警媮旧染咸新宿酲顿解幽室之中指迷者烛此譬最精万物皆灰不烬惟瑜斯言有味福星次止时雨沛然幸甚丹山碧水之区得借玉节铜符之重民厄于兵复饥于嵗翘首驺麾士诵其书愿见其人倾心诱掖固将以仁心而行仁政又必以斯道而觉斯民然清朝听断之一公诸老牵聫而向用有以中书何无冦公为问者当以吾国即相司马而答之初立本竒更好黄花之晩节前猷益大永垂汗竹之芳名伏念某读书不多谐世又寡殿庐校艺踈狂贻怒于要官宗邸横经习嬾见嘲于羣弟扪壮心而犹在处逆境而甚安载瞻龙门尝有蚁援间闗一第幸经先太史之品题骫骳四箴复辱小申公之印可曾谓强顔于令席获从受察于使车人怜蹭蹬之何堪天使遭逢之甚巧有三品笔谁无收名定价之思持一瓣香敢作嘘枯吹生之想
　　贺徐仓启
　　辍班郎省掌委闽都公道聿开方睹鳯阁舎人之様遐氓何幸驿迎轺轩使者之来敬饬墨卿晋干籖帅恭惟某官清凌冰柱峻埒斗杓去南州孺子于千年典刑犹在得慈湖先生之一传授最亲更阅理义之多从容出处之际久于补外晚乃立朝繙帙仙蓬夜对青藜之杖横经王邸朝吟苜蓿之盘发挥石室之秘储敭歴锦窠之清选使其道之少贬则何官之不为昌言谔谔而不茍同直节堂堂而难于进仕之巧者争趍金张许史之门公独凛然自许召杜龚黄之政以安定之学淑于千里故苕溪之最彻于九重果锡召环垂登地不屑枉寻而茍合爰持英荡以遐征维时七聚之区适当多事之日震叠摇撼者方定流离荡析者未归白粲价翔谁与发仓于河内牢盆禁宻殆防为穽于国中硕防之贪不除带牛之习难革谅已闗于诹度必可释于顾忧然圣朝听断之方新诸老牵聮而向用有以中书何无冦公为问者当以吾国即相司马而答之磊砢乔松合作栋梁之用芬芳汗竹要垂宇宙之名伏念某读书不多谐世又寡殿庐校艺踈狂贻怒于要官宗邸横经习懒见嘲于羣弟抚壮心而犹在处逆境而甚安念昔为尹幕之逰幸尝下宗师之拜曾谓强顔于冷席复从受业于崇防人怜蹭蹬之何堪天使遭逢之甚巧提撕之以巨力教诲之以雅言庶乎孤寒得所凭藉有三品笔谁无收名定价之思持一瓣香敢作嘘枯吹生之想
　　上知宗辨学事
　　记问何足以为师况不贤于弟子市井与言则以利岂冝凂于先生事有系于观瞻人能言其曲直不平甚矣无辨得乎窃观圣贤之门每谨义利之戒赐货殖则谓之不受命求聚敛则责以非吾徒原其本心之可诛贬以一字而若挞而况学校至重礼义尤严守道守官并行不悖曰教曰养相须而成以名分则有师生以事权则有长贰虽有学职岂皆志于簟食豆羮然在家居亦仰给其俸钱廪粟统属固冝归一规矩安可不遵今乃以大族之搢绅为宗庠之领袖羣然进退不疑其间隙之生遽尔呌呶诚出于意料之外于漏下五六刻取计司数百缗凌轹公堂刼持族类鹰饥而攫徒夸利爪之强羊败其羣岂胜羸角之狠初不甚讶其此举退而徐询其平时盖在闺门素亏孝友京城太叔之不弟义莫之行于陵仲子之避兄防乌乎在此而可忍靡所不为煑豆燃萁所厚者无不薄矣操戈入室此物何为至我哉事未发则监谤讳言迹已暴则饰词强辨悖而入悖而出吾如彼何反吾礼反吾仁自责而已伏念某猥以末学来为冷官季考月书毎得寸长而必喜人稠坐广至夸吾学之多才取之寛其常员养之加其稍食以文艺来者輙为指摘有朝暮见者罔惮应酬凡在同盟未见嘲于雪日独此横逆乃肆起于风波前官姑听其侵权它属多容其挠政顾如么麽素守刚方不能委曲以见从遂致侵陵之太甚小人之为不善固知清论之莫逃君子可欺其方深惧防言之易入所頼正人之在上能为吾道之主盟伏惟某官当代儒宗斯文司命好乐如自其已出公族化行直清深畏于人知懦夫志立爱而知恶义以制情肤受谮愬之不行皮里阳秋之自定即墨不善佞而得毁未求齐国之封马谡既挠法而负恩宜正街亭之戮此他时进退百官之大者自今日训齐九族而先之某得以克卑厥心自振其职泛驾之马已渐失控御之宜瑞世之麟当见为薫陶而出此非饶舌盖以全身













　　钦定四库全书
　　臞轩集巻九　　　　　　　宋　王迈　撰启【按此巻自南外睦宗教授至通判漳州作后十一篇系代人作附巻末】
　　谢真师荐举启
　　开藩旬日方罗幕府之羣英荐剡一封首及墙屏之下士识者以为公举众人则曰私恩退自省循独有感慨惟师生以道而合与賔主之分不同彦明授业于伊川本无干禄之意器之执经于洓水非为荐求之阶天爵重则人爵可轻义荣贵则势荣可贱有宁终其身之弗遇不忍叛所学以茍容如某之愚从公也乆孺子可教初拜南昌之赠言门人益亲屡造西山而问道所谓晦斯明窒斯通之席喜得于学不厌诲不倦之时昔年盛而气盈今霜降而水涸来倚麟庠之席获依燕寝之香瞬养息存日省月试穷理致用之训朝以书绅习静持敬之方夕而铭几茍有立命安身之地敢为贪荣希进之图及牙纛之莅三神山叹蓬莱之隔一弱水忽闻邮置特赐衮褒岂察其学业之渐成亦望其徳业之少试盖知仲淹之贤则必荐遑及其他而为安定之学者非迂觊施诸用此相期之盛意不敢望于他人兹盖伏遇某官诚立而明通操约而施普鸿辞丽藻续麟笔之正传寳匣瑶琴嗣龙门之遗响忧国之心愈渴阅士之眼弥髙方将以此身任当世之经纶亦必勉其徒以大人之事业髙文行逺而谓某有甚蔚之词章直气蟠空而谓某有不阿之议论何以当此窃有请焉今天下之所少非文士君子之最难者节居上位者既喜佞而恶戆在下寮者多毁方而为圆郑公良臣不乐义方有太直之行曲江英宰且嫌挺之负苦劲之名所愿先生秉钧轴之权愽取吾党有气节之士某益思植立愈励操修表里同源敢不推立言之诚而立徳阿谀深耻又当移事师之忠以事君惟能为人是报知巳
　　谢曾参荐举启
　　起亚相于午桥行将入觐荐迂儒于寅陛转以上闻趣装如是其匆匆推毂胡为而汲汲仰窥盛意俯激愚忠窃以魏公用则所举皆正直人司马相则其徒行经济学或防才于选调或引类于经筵盖昼锦堂啸咏之时每训才品而耆英防徜徉之际常访人才况当圣主之励精方召大臣于闲散必也搜罗俊杰使之驰骛事功如某者徒有苦心本无媚骨青衫素髪消磨十载之光阴黄巻短檠感慨千年之理乱但见与世而枘凿不为随人之桔橰来吟苜蓿之盘正在棘槐之里岂无蚍蜉之援可以攀跻自顾麋鹿之羣甘于恬退宁方为皂耻曲而侯不知何取于髙明乃至垂情于寒畯岂必求乃予至有如程子之所规故敷奏以言犹愈知仲淹而不荐品题髙而无实以称力量大而有请必行兹盖伏遇某官忠贯仪邻名在彛鼎盛年勇退不依偃月之堂晩节益香好在灵光之殿上有意北方之经理公岂宜西墅之夷犹江左有管夷吾何忧得于亲见齐国用乐正子为政诚所喜闻方将録夹袋以储才乃使先锥囊之露頴某誓坚素守图报洪知焉有文章得预元祐科名之列尚存气节要赓庆歴圣徳之诗
　　贺福帅王侍郎启
　　辍班法从出殿全闽淑旂绥章以锡诸侯申重帅垣之命精金古器以比君子载颁御府之珍近比所无上意可卜惟七聚旧安于击壤而累年衅起于揭竿属郡五六城皆被疮夷长乐十二邑仅逃锋镝震叠撼摇者方妥流离荡析者未全电闪雷轰见谓惊魂之甫定风恬雨霁要令元气之复还爰以近臣付之专阃观圣天子临轩而诹访与明执事伏陛而敷陈田里根本则欲不伤台府脉络则求无壅言而及此民其庶防恭惟某官一代宗师四朝夀隽故家乔木晋禊帖之犹存晩节黄花鲁灵光之独在容与功名之防更阅礼义之多自入李廷即跻栢府刚词摘伏斥去熈宁之十鑚正色输忠追还庆歴之三谏不为枉尺直寻而屈竟请髙牙大纛而行至今婺女之民昌言召父之政排抵权门之横议讲明经界之良规孟子言大畧于滕谁为润色鼂错尝有心于汉令始施行此非俗吏之能为要皆儒效之已试緑绨亟召紫橐陞华勾稽版籍之盈虚甄别名流之清浊裕民足国鄙夷管晏之近功为官择人度越马裴之遴选将骎骎乎大用复汲汲于此来推广王心王言发为仁声仁闻念民疾苦如已痒疴解娆除苛遗安靖和平之福化顽归厚示转移风俗之机言之出于真诚读者至于感激佥曰颍川去泰甚耳亦如渤海非求胜之仆虽至愚窃有过计今之为民贼者多长恶之不悛上而茍有仁人盍知病之所在欲尽革带牛之习当痛惩硕防之贪以致广防薄汀邵之邻海盗闯漳泉之境淮卒櫜弓之已散闽兵受甲而不胜彼易得以捣虚我岂容于缺备此不可以柔而独理又当思先事而预防江左有管夷吾何忧幸而亲见齐国使乐正子为政嗣此有闻伏念某様不入时癖惟嗜古一第十七年之乆歴官与四考之书校艺殿廷强项掇要官之怒充员宗邸低头受公子之嘲人共叹其淹囘天乃锡之机防昔在丁丑尝陪玉笋之门生今维甲辰复忝前茅之属吏竦闻开府喜至忘餐适有采薪之忧遂稽拂茧之敬疾方少愈名始自通敢比正伦遥胄僭攀于杜曲拟同湜軰终身不叛于韩门
　　上何帅启
　　征衣西上衔计防一顾之恩别驾南来受帅阃十连之察涓刚辰而告吉饬柔讷以抒诚伏念某徒有苦心素无媚骨校文绍定固应罹邪党之防奏疏端平何至取时贤之忌盖以上方亲政下无隠情云狂因得以尽言黯戅遂从而妄发果而边帅腾章辨防扈之名重以廷臣切齿恶欺谩之语友朋觧体嬖幸摇唇已方持一篑以障河彼乃推泰山而压卵坐以孔门讦为直之罪绳以汉法大不敬之刑小人谓弗免君子谓必归未知死所圣主不加诛宰臣不见斥仅畀丛祠清游亟返于蓬莱归路载披于荆棘仙凡立隔荣悴顿殊失势一落千丈强自安蹇歩冲人决起百余尺坐看羣飞誓墓志坚买山计决曾谓成命自天而下循畀赘丞于漳之濵静言思之孰主张是兹盖伏遇某官徳盛仁熟诚立明通更阅义理之多掀播芬芳之乆正冠峩豸清风涤羣小之辱防随仗立螭直笔刋前朝之诬史庾亮之尘无所污曹蜍之沬莫能加圣化更新前此官之余防公论不冺岿然一老之独存已进登于献纳论思乃自诡于谘询诹度属时闽峤有警潢池爰辍文石之班出当英荡之寄申严威令轰雷迅电之锄奸加意抚摩膏雨祥云之润物驩腾七聚最彻九重爰以礼乐之使华更任诗书之元帅治贪墨则严三尺字惸则寛一分议沮盐无异毁征茶之诏税寛履畆不啻争青苗之难阴功隠徳之居多野史稗官之可考惟是世途隘甚人物眇然此独何时横济川之舟于野渡行且有命起擎天之柱于明堂固将登明而选公宁不怜穷而悼屈重念某猥以儒素来入吏尘名为分风月于偏州实似试汤火之剧邑搜见底囊以供北餫作无麫饼以饷南军押催科之帖而攅眉视棰楚之瘢而揽涕所恃恵慈之长少逭督责之严庶防孤立危踪毋至洊干司败何相奬贤好士居多被荐于朝廷王祥佐郡无功安得具謡于邦国
　　上姚漕启
　　缀班东观尝依太乙以分光半刺南州复仰福星而受察涤龟告至拂茧通诚伏念某徒有苦心素无媚骨校文绍定固应罹邪党之防奏疏端平何至取时贤之忌盖以上方亲政下无隠情云狂因得以尽言黯戅遂从而妄发果而边帅腾章辨防扈之名重以廷臣切齿恶欺谩之语友朋觧体嬖幸摇唇已方持一篑以障河彼乃推泰山而压卵坐以孔门讦为直之罪绳以汉法大不敬之刑小人谓弗免君子谓必归未知死所圣主不加诛宰臣不见斥仅畀丛祠清游亟返于蓬莱归路载披于荆棘仙凡立隔荣悴顿殊失势一落千丈强自安蹇歩冲人决起百余尺坐防羣飞誓墓志坚买山计决曾谓成命自天而下犹俾赘丞于漳之濵静言思之孰主张是兹盖伏遇某官徳盛仁熟诚立明通续濓溪诸儒之灯传延平夫子之印授徒讲道七十子其速肖哉对防尽言二百年无此作矣自播抡魁之誉不萌荣进之心鸿防防而髙飞犬狺狺而自吠及圣化载更于琴瑟旧染维新凡名流悉赴于弓旌同声相应镡津之龙始跃朝阳之凤方鸣米廪横经招馆下诸生而受教蓬山繙帙领瀛洲学士以登仙遄晋渥于郎闱仍陞华于枢掾试数偃月堂之党富贵消磨何如灵光殿之存风标峭防国论赖以订正运筹仰其弥缝方佐鼎以调将持囊而簮笔属时瓯峤有警潢池帝顾在廷孰任防府相维之寄公于是地尝播邦国不空之謡爰畀锡盾雕戈以镇丹山碧水申严戒令轰雷迅电之锄奸加意拊摩甘雨祥风之润物七聚相庆一尘不惊澄清激浊而吏治精嘘枯吹生而民气乐惟是世途险善类雕零此独何时横济川之舟于野渡行且大用进擎天之柱于明堂固将登明而选公宁不怜穷而悼屈重念某猥以儒素来入吏尘名为分风月于偏州实似试汤火之剧邑搜见底囊以供北餫作无麫饼以饷南军押催科之帖而攅眉视棰楚之瘢而揽涕所恃恵慈之长少逭督责之严庶防孤立危踪毋至洊烦司败世乆无绨袍之谊下念故交仆敢凭杯酒之欢上干公法
　　通漳守郑左司启
　　缀班蓬观稔闻尚书曵履之声窃稍丛祠敢作刺史题舆之望偶叨恩而起闲散得帅属以奉教条敬饬墨卿晋干籖帅恭惟某官清凌氷柱峻埒斗杓昔在元枢不作汉唐之人物笃生令子克绍韩吕之世家方在盛年见称伟器容与功名之防更阅理义之多正色立朝舌底吐氷人之语一麾出守毫端宣泽物之仁奈西风之尘一髙而东山之兴莫遏著书平屋讲学专门巻之而懐已并复斋之髙躅充然有得诚如西山之荐章及圣化新琴瑟之调宜名胜应弓旌而起繇郎闱之隽武参枢掾之宏谟习明先朝之典章荡涤累年之垢玩形之论建多所施行献可有先见之明方为时出龟山又不合而去正坐名髙贤者进退之非轻世道污隆之所系比兴思于侧席亟有命以起家眷言清漳之名区宜有通儒之报政旌麾至止襦袴蔼然崇教尚文振起紫阳之坠绪蠲租减赋举行竹隠之寛条惟是时事日新善类星散朔党洛党之论横起南军北军之变未销此独何时横济川之舟于野渡行且有诏起擎天之柱于明堂某徒有苦心本无甜舌戆拙既不容于绍定疎狂复见斥于端平耕具钓竿已分烟霞之痼疾箳篁泥轼何心风月之平分独幸以邑子而事乡尊况复以书生而师素宦必有订顽砭愚之教以为鍼膏起废之方嘉与同寮钦奉循良之政令愿言暇日拱闻经济之绪余
　　通兴化范守启
　　出纶阊阖作屏壶山范老十万兵于胷中时方倚重元结数百軰在天下民其少苏仰上日之匪遥企下风而起敬恭惟某官清凌冰柱峻埒斗杓月旦题评元方季方之行谊天庠模楷大陆小陆之文章讲学徧诸老之参著书作千载之计属权奸之当国纷竞习之移人一世澜趋相与染曹蜍之沫二难壁立断不污元防之尘纫兰自馨食檗有味逮圣化已新调瑟而众贤交起弹冠所挟者髙尤难于进谓宁得小国寡民以行志不愿为枉寻直尺以留中惟莆称诗书礼乐之邦乆焉弄印以公为忠信慈恵之长宜此分符旌麾未肃前驱襦袴已歌来暮吏狃于政弱而垢玩民困于军兴之诛求剜肉医疮甚矣羣生之寡遂酣歌恒舞防于一国之若狂所望独立使君之来以为一方疲甿之幸仁必有勇严以济寛使乡无打门索钱之胥则家有左饘右粥之乐然而世道隘甚人物眇然此独何时横济川之舟于野渡行且有诏起擎天之柱于明堂某为儒而迂入仕而拙愚戆既见排于绍定踈狂复不合于端平窃禄祠庭已自分烟霞之疾赘丞邻郡初何心风月之分惟半生于方册以服膺乃一旦治封而亲炙必有订顽砭愚之诲以为鍼膏起废之方嘉与斯民亲沐循良之徳化更祈暇曰拱闻经济之绪余
　　与龙溪赵宰启
　　别驾权轻况复添蛇之足大冠寄重方兴驯雉之謡佩髙义之相先饬柔牋而起敬恭惟某官五玉明润八玲珑读书感太乙之精光青藜杖琢句夺长庚之魄满古锦囊早斫桂以搴芳喜纫兰而为佩花封小试尚余壶山夀水之春蓉幕清游不受石门贪泉之汚鹗飞荐牍蝉蜕选阶不能直寻枉尺以留中自诡墨绶铜章而补外今之君子攅眉汤镬之焦熬籍甚宗英入手霜硎之敏决【原注一作早以文章之一班施诸政事之三昧在我者大而官无小其位虽卑而名则髙维今铜章所涖之邦乃昔防捧经行之地寒生冰甑不妨马骨之臞卧治琴堂唤起鸂滩之梦】警吏则严之三尺字民则寛之一分居然茂卓鲁之勲为一道最行矣厠严徐之列立要路津某之迂疎世所姗笑故山招隠方繙相鹤之经漳水赘丞偶玷误蝇之笔幸有宗英之聨事获于大邑以庇身州县一家当念贯通之脉络云霄万里相期乆逺之功名
　　【按本传迈由漳州通判言时事削秩久之复通判颍州淳祐初通判吉州旋知邵武军应有往来诸启永乐大典本俱阙】
　　代通应经畧启
　　诵诸葛出师之表乆起敬于油幢为毛义捧檄之游行备员于鹾局士莫重乎始进天固使之有依三熏防竿牍之恭百官拜旌旄之下恭惟某官出处之节皦如日忠孝之心通乎天笔下无一防尘埃富大苏之风采胷中有百万兵甲负小范之经纶惟中原乆沦汚于兵燹而残冦尚陆梁于疆场士狃于东南之懦习皆讳战而喜和公熟于西北之事情谓有进而无退止楚囚之泣而作其气焚石勒之币而挫其锋仗大节以临边驰一封而诣阙忠诚愤发可质列圣在天之灵大计坚凝将有两河拓地之喜未逾旬而来四方之豪杰不终日而易万人之衣装防凯载涂羣凶褫气其如功髙而人见忌名大而世莫容方愬恊谋俱授晋公之节制及鱼程反间遽收郭令之兵权浩然袖手以来归识者拂膺而太息然公论常如日月一食何伤虽雅志已在烟霞欲留莫可帝思南峤之最逺诏以元戎而启行幡然以轰雷闪电之威敛而为阳春膏雨之恵坐阅黄湾之落木足助吟哦笑饮石门之贪泉不移清介鲸波恬静龙戸驩呼兼理民将略之长皆平生学力之验人望之在执事逺则张方平之登辅相近则蒋頴叔之任机机留衣鉢以相传纪旂常而可待伏念某闻道最晩赋才甚凉弓冶承家期复青氊于再世草茅对防滥收黄甲之乙科教忠方勉于过庭遭难何堪于陟岵意造物乗除之有数使世縁歴渉之稍深谋养斗升七稔寒饥之所苦失身筦库一官猥屑而亦甘不图初筮之遭逢乃得大贤而师事惟是传癖书痴之素习拙于笏画鞭算之良筹誓当自防于浊流不敢取尤于清议服盐车垂两耳姑强顔陪属吏于此时镌浯石纪万年愿执笔从先生于异日
　　代贺贑守聂侍郎启
　　帝以近臣牧于巨屏昌言谔谔不能枉寻直尺以留中晩莭堂堂径请大纛髙牙而补外善类爱其髙举众人谓之左迁窃谓寘身侍从之班跬歩疑丞之地皇皇患失比比茍同焉得受圣主之深知而能为大臣之倚重乃不阿合惟知纳忠方在先朝一疏首排于社防及逢新政丹心慨念于鼎龙悯士夫少难进易退之风叹庙堂乏翕受敷施之量独立敢言而无惧旁观窃忌者居多谓与其枉道而留又孰若从吾所好见防而作守千里则泽千里之民量力可行寛一分则为一分之赐识者交贺壮哉此行恭惟某官义气云精忠贯日去国十年而复入爱君一念之常坚际防风云论思日月诸大夫之唯而舎之谔介若无朋一齐人之傅而楚之咻确然自信西风之尘已动东山之兴愈浓请一壑以来归纵六丁而莫挽惟今漳贑比汉淮阳如公直臣真宋汲黯开藩阅嵗载路兴謡贪吏闻风或觧印绶而先去奸民缩手争卖刀剑而归耕阴功阴徳之甚多野史稗官之可纪惟是世途隘甚人物眇然此独何时横孤舟于野渡行且入觐植一柱于明堂某一自违离两更寒暑昔侍樽俎聆健论之风生及伏衡茅喜直声之日出逺莫陪于贺厦条已见于班春恨无怒翼以奋飞姑托便鳞而问讯梦魂失险常屡过大江之西旌节匪遥当敬迓修门之外
　　代上察院启
　　接武笋班最辱绨袍之眷陈情栢府輙明贝锦之防物不平则必鸣道既直则宜见伏念某虽名族实属寒儒费半生灯火之功仅收科甲脱万死兵戈之下方出选坑急为菽水之谋逺赴松防之戍至则緑林之为梗窘于油幕之寡谋乃命书生往当勍敌飞矢乱石如雨之注弱兵脆卒望风而奔狼心变诈之不常虎口咆哮而待噬重以两军之先覆谁不胆惊幸而七洞之生降出于口伐夫何幕府防勲之日肆开黠胥纳贿之门以虚为实实为虚故殿反最最反殿此姑勿论抑有大寃适下邑之长官为计使之亲党不善制锦洊防帅阃之大诃力使代庖兼出庾司之重命自揣不堪于共二固辞輙至于再三两司迫之使前一防为之不乐帅既仙去庾又召还岌岌孤踪皇皇终日诡计屡从而下石斐言巧入以如簧欲加罪则无辞至逾时而伺隙有府从事获谴于漕谳刑使者适至是邦既为之缓颊以觧围彼得以乗机而转手谓取鼎于郜莫能掩巳之瑕疵必假道于虞庶可欺人之耳目名为宪劾实出漕谋求中伤者无自而吹毛受转托者姑从而射影初止为鱼而设网鸿则见离不忍杀牛以衅钟羊诚何罪一路士夫皆为切齿三尺童子亦知含寃欲自雪以无由今幸天之已定兹盖伏遇某官章天奎璧镇地嵩衡霜榦堂堂魏謩有祖之烈氷壶凛凛胡威肖父之清新天子居然器之先皇帝留以遗我峻擢乌防之长屡输白简之忠持公道如持权衡爱善类如爱圭璧谏官明目张胆之气竦动周行宰相登明选公之方权舆今日致令么麽敢累陶钧重念某亲老倚门家寒透骨横遭诬蔑天髙髙而莫闻求欲辩明世滔滔而安往质衣而诣京阙束带而立门阑夤縁一日之知侥幸三生之遇朝无知巳灰寒未易以复燃公不垂情河清岂容于再俟况简牍可详于本末而告词曲示于矜怜倘防轸缱绻之知冀有可湔洗之理有人民与社稷固所甘心安边境立功名亦其素愿虽甚不敏安敢辱知
　　代节推谢帅还职启
　　效官弗谨莫逃贝锦之防薄罸示惩随许旧氊之复方叹宦海风波之汹涌頼有使天日月之清明愧见乎顔感极而涕伏念某名为族属实则书生过庭闻诗礼之绪余从仕守命义之大戒坐曹赞画深惭不稼而取禾被檄董输敢惮折腰而为米适大帅开藩之始轸细民艰食之忧既咸蠲斛靣以寛民力之一分又督责闗头以防吏奸之百出凡编戸皆合词而鼔跃在末寮当极力以遵承其奈此邦素称薄俗凢为学子半是假儒簸而扬前有粃糠欺公太甚糓不熟弗如荑稗乆积何堪则为出纳之有司可不隄防于始入以此敛怨宜其速尤至于黠胥有防雀之求众卒争鸡虫之得是则监临之有罪方将兢惕以省愆敢谓仁私遽加恕宥初亦察祠家之无对疑且从轻终又喜小子之自新不为己甚兹盖伏遇某官名节霜明而雪白徳量山负而海涵一饭念民推赤心而起废万间庇士赦小过而举贤致使斗筲之防才不为天地之弃物某敢不澡身浴徳息劓补黥正己所以正人巳佩书绅之训使功不如使过幸无跃冶之嫌
　　代上广帅留郎中启
　　委巷食贫每作梅岩之梦穷途干禄漫为蒲涧之游惟莆为泉垒之附庸而尉膺星防之奔走庶防似乡人而见喜况复援介绍而至前伏惟某官鹤唳青田凤鸣丹穴经纶敏手五色石之补天尔雅清文万斛泉之出地澹然无膏粱之习即之有璋璧之温别驾展軨歌播海圻而功归邦国巨藩剖竹令修庭戸而人乐湖山入由农扈以升华旋陟郎闱而増渥却要津而懒上敛怒翼以斜飞两节观风秋月印钱塘之水十连作屏庆云横禹穴之山虽去留出处之甚轻奈功名迫逐之不赦惟广重地在天一方起公祥斯道之刑见上重逺人之意鼔十四城而下令肃若风行用三千属而无寃何庸雪洗乃攽宸綍就俾阃旄谁言五岭之皆炎我觉二天之独有坐阅黄湾之落木足助吟哦笑饮石门之贪泉不移清介龙戸安堵鲸海恬波昔开元有宋广平尝去之而黄阁至元祐则蒋颖叔亦由是而紫枢行将名字之覆瓯端是登庸之传鉢伏念某木偶人计拙氷氏子地寒五举省闱防成画虎一叨仕版殆甚木鸡戍之期尚賖匏系之谋甚左漆雕开斯之吾未信初筮何堪烛之武老矣无能为壮心空在百指累累之待哺二毛凛凛以逼人为饥所苦而来稍足亦甘于隠知公侯下士不辞三握发三吐哺之劳如鲰生无竒犹望一垂手一转足之力寒谷肯回于暖律枯杨可冀于生华虽抱闗击柝且不辞俾越俎代庖则为过所求易与巢林之鹪不过一枝安敢负知伏枥之骥犹思千里
　　代见福帅启
　　炷瓣香于画防之堂旧曾窥豹展漫刺于碧油之幕今复登龙不辞三百里之行来唤二十年之梦然公负韩范欧苏之人望孰不归依而仆无曹刘沈谢之时名恐难记省非当代善类先为之介则何物小子敢冒而前恭惟某官一代伦魁四朝夀隽任重道逺六鼇背上之擎山孤立无朋万马羣中而驻足曩巨奸之当轴纷憸党以盈庭时以郎潜力持国是对仗而斥宰相人尽危之请剑以断佞臣事果济矣峩豸而登骑省执笔而立螭坳谠论危言振起过江诸贤之弱忠肝义胆对越在天列圣之灵道大莫容名髙见忌不能枉尺直寻而茍合乃请髙牙巨纛而有行赈青社之饥如救头然息潢池之警靡容目瞬甚盛之举不一能言之类皆知及西风之尘愈髙而东山之兴莫遏以直道去人言野渡之横舟知晩节难自赋寒花于老圃未防清议之明白旋跻从槖之光华新天子居然器之先皇帝留以遗我盖将处之疑丞近地之寄必先假以诗书元帅之权四方望霖雨之霑濡七聚私福星之临照众俊皆已在列一老行即还朝仆虽至愚窃有过计今之天下所忧盖在于本根譬之弱人其病毋求之腠理贤能虽集而莫为之宗主议论虽胜而未见之施行主少国疑名为庆歴元祐清名之始上壅下塞实有宣和大观防蔽之忧近观诸贤时出硬语犯逆鳞之龙者有矣斥守闗之虎者谁欤乆焉恐嘉橘之栽亦能成枳甚者悔芳兰之佩甘化为茅方人物之眇然如执事者有防想近在目睫而有召命必坚起脊梁以济时艰
　　代上广东杨漕启
　　三鳣堂前弱冠预诸生之列五羊城下强顔随属吏之聨不自知末路之桑榆輙私叙恩门之桃李南北虽分于二地生成实均于一天恭惟某官玲珑八瑰竒九鼎山诚学续伊洛二程之传汝水家声出靖恭诸杨之右负伦魁之伟望敡膴仕之休声迨缀鹓序于端门耻向权豪而炙手正席西庠而讲道整襟北靣者盈门时皆争据于要津公独回旋于隽武把麾出守遗爱蔼于丹荔之乡泽笏造朝众心期以紫荷之槖帝惟海峤地逺神臯韶州白葛交趾丹砂方物萃止蒲涧疎钟黄湾落木仙隠依然爰屈当代之伟人来将一道之饷事辔方揽而吏奸影遁鞭不算而货源日通纳上雾下潦之俗于清凉办挽粟飞刍之功于间暇右诸道之课奏行被玺褒左一相之席虗亟膺枋用伏念某天赋不腆地寒无媒方为雁鹜之谋频迫啼号之累戍未及匏系何堪初既职弟子于韩门继又编氓于漆壤眷眷三十年墙屏之旧渠渠千万间厦屋之依今焉效一尉于尘埃何幸望崇防之旌棨必俟官期之至方执役于弓刀殆恐我公之归邈难亲于函丈投机之防间不容髪露頴而脱輙欲效毛未知倒屣之余犹记遗簮乎否倘阮眼之青可再虽潘鬓之白何惭鹪巢林而求一枝如许依栖之地骥伏枥而志千里敢辞鞭防之劳愿以余生决之一诺
　　代谢俞漕启
　　备数恩门之桃李剡墨未干遣哦隣邑之槐松檄缄狎至方将图报而无所何又防施于不求愧溢顔间感纒心曲窃以丞之为职实裨一县之纲维官有摄员盖出隆防之指授一有折肱而去孰不染指其旁曾谓八郡之属而难其人乃以百僚之末而充其选如某者学校百战权舆一官收虀盐清苦之身入枳棘卑污之地簿书鞅掌防絶简编灯火青荧动縻嵗月恐辜父兄师友之训敢效稻粱雁鹜之谋讵意荐鹗书名过饰斗筲以当钟吕乃竟防蝇误笔俾越尸祝以代庖厨惟同溪偪父母之邦而二令分子男之寄松榆相望李其嫌以使指遣之而姑来故士民望之而加敬鹜行平立惟知占纸尾而书驽力何堪乃重费廐下之秣岂以曾在韩门之列故得收寘狄笼之中兹盖伏遇某官道载堪舆文工经纬隔弱水三万而独歩将径跻于蓬莱并楚泽八九而平吞初何有于云梦必贮之承明之庐而后快乃畀以英荡于外而谓何虽岫云之出无心而阳春之来有脚主盟善类着眼畸儒比时之御輶轩既扬清而激浊他日之开黄阁必登明而选公致使孤身屡烦大造某敢不饰所未至行其所闻厉素节以饮坚氷矢丹心而如皎日可南也或可北也亦惟鞭防之从能华之必能实之终赖陶成之徳
　　代谢陈宪招捕启
　　警曹满戍曾叨荐墨之荣赞府缺员又拜辟书之宠百尺楼许之攀附三品笔极其光华畴不谓逢凛所以报窃以在上位者贵举贤而报国在下僚者必择主以托身曩时钜公多入古灵先生之荐藁近世名士半出北山夫子之门墙惟奕代之儒宗有克家之风烈属时多事兼司一道之兵刑雅志澄清坐阅八州之人物行防开大幕府选吏如小朝廷谓将邑当兵戈之余而贰令分民社之寄鸱鸮之室多毁鸿鴈之居未安亲民固系于长官振职尤资于邑佐非智不足以剸繁治剧非仁不足以醒暍泽枯曾谓小才得居是选伏念某朱愚昧道白朴持身韦教一经努力箕裘之学孟邻三徙厚顔纨袴之嘲坐逾甲癸之十霜才仕东南之一尉当三考垂书之日有四郊多垒之忧心驰驿道之铃耳洗江城之柝风尘正动惟知瘦却于豺狼夜睫不交安得梦飞于鸡防方为山之亏篑幸近水之有防姓名得上于剡章荣耀顿生于末路歳聿云暮将趋吏部以觅官道阻且长独念小人之有母迟迟西上汲汲南归敢图振念于遗簮即俾充员于占笔察父哲兄之念子弟未必如斯门生故吏之遇主人云胡不喜一力成就三生结来兹盖伏遇某官尊主庇民之盛心开物成务之多识方在壮歳已负逺图夜雪貂裘慷慨办太原之檄秋风鐡骑笑谈却沙漠之兵由其更阅理义之多所以容与功名之防方闽有黄巾之为梗起公于缞墨以从戎碧油运整暇之筹不差尺寸绣斧兼平反之任益重威权貔貅鼔行狗防禠气凯防纷纶而载路夀祠突兀以连云人物今正眇然事变有大此者强藩悍镇反状已萌逹官要人束手无防頼有阅礼习书之元帅方成雅歌投壶之隽功谁为王言得借君重天下安得数结已交口于南州军中惟有一韩始寒心于西贼预蓄英豪而待用胡为嵬之兼收某敢不自勉孱庸力图报称士于知己虽披荆棘以不辞余不负丞已对松槐而有誓
　　代上梅州王守启
　　受防莆水稔闻王别驾有邦国之功试吏程江亲覩汉刺史播中和之颂南北虽分于两地生成均出于二天三薫致竿牍之恭百拜献旌麾之下恭惟某官才名江左学问河汾尘外清防望之如神仙胷中雅志决不在温饱锦心绣口文追滕阁之英鐡画银钩笔肖兰亭之妙摘髭而收上第防足而登华途试剧邑之弦歌防见飞鳬之迅主计防之画诺翊成流马之功自分风月之清辉盍展星辰之濶歩时惟此土地处偏方帝念逺氓堕瘴雨蛮烟之底公来出守觉春风和气之还轓盖一临袴襦交贺凝冰霜于吏胆渗雨露于民肌虽渤海赖龚遂而安然朝廷知文翁也乆凝香安静暂为百花渚之清游出綍承明行踵三槐亭之盛事伏念某赋分不腆读书无成五举省闱暗投明月一般灯火半上青云自怜髀肉之复生众笑头颅之如许试花城之一尉侥幸终更紏莲幙之六曹过逾始望适以系囚之殒毙坐于前政之稽留水中之蟹何辜反移其怒蕉问之鹿俄失虽悔何追毁出求全灾生无妄瘴来似墨但忧老病之交攻言巧如簧不料抵排之至此坐是妻僵而子仆凄然日暮以途穷往来见庾岭之梅老泪欲滴梦寐绕故园之菊归心如飞岂期佐下邑之子男乃获事故邦之父母寒谷肯回于暖律枯杨或冀于生华鹪巢林而栖一枝喜有依投之地骥伏枥而志千里敢辞鞭防之劳
　　代通舶使启
　　翠节光华竦望宗英于霄汉青衫蓝缕分甘仓氏之尘埃防年引脰以仰髙一旦澡身而受察敬凭子墨往白帅籖恭惟某官纫芳兰而自馨挺灵芝之独秀追河间于千载后得礼乐之盛心梦太白于三生前传文章之正印既收巍第不辍灯火虽在素官全以布韦为蓝田哦竹之游清哉官况试河阳栽花之手籍甚风流此虽绪余独不俊伟继尝冯轼无端溪只砚之归才一拥轓觉賔水甘棠之满得地小而亦可行志去天逺而随即畴庸眷海舶之一司闗水衡之大计惟帝遴选烦公一来亷平而吏民安焉鲸波不动忠信而蛮貊行矣琛贡交通合浦之珠既去复还石门之泉不易其介大而国用嬴虗之制即此权舆次而版曹出纳之权归其掌握行有召命以重此防伏念某闻道未深渉世尚浅读书发愤期收再世之青氊射防决科滥窃一名于黄甲方习趋庭之训遽罹陟岵之忧谋飬斗升七稔饥寒之所苦强顔筦库一官猥屑而亦甘惟不武之书生殊未嫺于吏事祗恐斗筲之器难逃氷镜之前念先父曾忝交承夙有通家之好则贱子虽无介绍此为借手之阶倘以臭味之略同庶防眄睐之稍异服盐车而垂两耳愿殚驽力之劳得广厦之有万间可遂欢顔之托






　　钦定四库全书
　　臞轩集巻十　　　　　　　宋　王迈　撰杂著
　　天基节献圣徳一颂六箴【有序】
　　臣迈言恭惟皇帝陛下天姿英睿圣学光明仰绍列圣燕翼之谋躬受宁皇寳龟之遗不自神圣恪守谦恭翠幄亲儒有日月就将之功端闱养性无声色游畋之嗜是以祀帝于郊而天祖下格飨祖于庙而百灵降歆猗欤休哉中兴之景运有开而丕大之伟绩可俟也臣伏覩天基圣节近在王春朝野多娱和薫万宇慈闱加膳喜气排冬寅陛需班驩声动地臣疎贱一介生长明时来自遐方仕于京幕官品卑下大阙穹隆莫从一奉汉宫万年之觞窃欲自附唐臣千秋之录以表野芹献主之义以写寸草报春之心葢不止铺张洪休藻绘景铄而已也臣闻三极肇判人类泯棼天作君师以教以治羲农黄唐而后系姚更姒承殷接姬帝统王纲迭相修举崇天普地頼以平成降嬴迄刘仅足以撑拄宇宙支持嵗月比方古先厥徳弗类末祚陵夷帝用啬于眷顾有唐崛起积累蔑然祖武孙谋眎汉尤劣延及五季乍仆乍兴维时三灵储休閟祉以俟有道于是我艺祖皇帝实生焉聪明神武超轶百王叱咤指麾扫清八极神戈载戢天宇聿新五纬宣明八政顺序垂二百载阳九乘之国歩问闗王途烟阨驻跸江左已及百年敌势就衰人心思汉于是天复以聪明神武之徳从而锡皇帝陛下焉葢以其数推之艺祖皇帝造国号为大宋改元为建隆实在孟春之端五陛下渚虹星电之瑞允同其时夫彼一时也而圣人造此一时也而圣人生皇天劢相我国家三百年间啓圣之期若合符节要非一朝一夕之故艺祖皇帝在天之灵所以期望于陛下者为何如哉记礼者曰有大徳者必得其位必得其禄必得其名必得其夀昔者艺祖皇帝所以得此于天者亦惟曰聿脩厥徳终始如一而已然臣观艺祖皇帝脩徳之要其目则有六焉曰爱民以仁也事亲以孝也临政以勤也律身以俭也聴言以公也制事以断也此六者是其得天下之根本也神墨灵式施于后王世世遵承其永享国陛下于羣臣百工称觞上夀之时盍亦思夫艺祖皇帝肇有区夏之日不先不后神比天同则谨脩六徳以对越神天以中兴帝业可不日新而又日新乎论道经邦之弼臣献纳论思之法从经筵鸿硕台阁名流岂无忠嘉上资啓沃何庸小吏躐贡狂言臣实不佞每自惟念忠臣畎亩犹知爱君臣既食陛下升斗之禄非在畎亩之比而古之箴规告上自效愚忠虽工瞽不择焉臣用敢预斋夙戒澡雪精神撰成天基圣徳一颂六箴局蹐屏营俯伏百拜以投进于阙下庶几涓埃或可为海岳之助臣不任拳拳
　　天基圣徳之颂
　　天生圣人为民物主维时孟春日在端五艺祖皇帝肇造区宇国号载新天罅斯补子圣孙神瓞绵庆谱甲子五阅乃眷南顾皇帝之生实符艺祖昔星聚奎今虹饮渚日协时同重规叠矩节纪天基和薫率普玉殿称觥登降拜俯防臣作颂爵抃鳌舞继献六箴愿绳祖武
　　爱民以仁之箴
　　仁首五常元包四徳为天地心立生民极猗欤艺祖以仁基国鞘防櫜弧兼爱南北蠲赋轻刑与民休息列圣纉休祖训是式一丝一缕为民爱惜蝼蚁不践况用民力与物皆春配天其泽三百余年期过周歴皇帝之仁天姿隠恻固圉安边藏锋敛镝当馈念甿赈饥救溺恩厚徳崇日培月植夀国万年仁其命脉
　　事亲以孝之箴
　　孝先百行徳适明神天子孝徳异于庶人猗欤艺祖立爱惟亲严事昭宪惟恭惟寅饮食药饵必劬其身列圣趾美有亲有尊一饭防减忧惧晨昏乗舆将归留恋宫门事戒从令义不夺恩繇上仪下美化厚伦皇帝之孝胚腪性真日奉三朝膳眎八珍粤嗣任音早正虞嫔养志为大阜俗康民仪刑四海孝其本根
　　临政以勤之箴
　　夏姒勤邦寸隂必惜周文即功日昃不食于皇艺祖肇基王迹风雪夜艾寝不安席幸大臣第载谋载画列圣思治焦劳如一平旦视朝至夕犹惕勤政有论百王凖的危竿有逾万世药石觞戒盂铭几书杖刻逮我皇帝惜时爱日初登寳位首监无逸不事游畋不惑声色靡不有初终其鲜克皇帝懋哉自强不息
　　律身以俭之箴
　　尧处茅茨徳化斯美舜造漆器谏者不已于皇艺祖节俭恭履内殿有帘纯用蒲苇帟幕无文不尚罽绮列圣监成啬于奉巳槛去青氊寝用絁被弊幄不更澣衣不耻嫔御无华珠玑不视刬伪返淳措世于理逮我皇帝崇朴恶侈稼穯艰难具知田里服御膳羞过自凉菲奢从俭难俭入奢易皇帝念哉谨终如始
　　聴言以公之箴
　　公聴并观是非昭晰以私防公忠邪莫别艺祖初兴求言如渴奏疏来上始怒而裂补稿复前天顔乃恱大哉圣心昭掲日月列圣似之户庭宏阔内降封还私谒自絶叩环大呼不嫌太讦明明皇帝大度拻豁养智以恬韬明不伐直谏宜容迩言宜察公道一开下情斯达成逺憸人汤戒女谒公私之分治乱之决
　　制事以断之箴
  </div>
  <div class="pagination">
   <a href="臞轩集_page3.html">
    上一页
   </a>
   <a href="臞轩集.html">
    1
   </a>
   <a href="臞轩集_page2.html">
    2
   </a>
   <a href="臞轩集_page3.html">
    3
   </a>
   <span class="current-page">
    4
   </span>
   <a href="臞轩集_page5.html">
    5
   </a>
   <a href="臞轩集_page6.html">
    6
   </a>
   <a href="臞轩集_page7.html">
    7
   </a>
   <a href="臞轩集_page8.html">
    8
   </a>
   <a href="臞轩集_page9.html">
    9
   </a>
   <span>
    ...
   </span>
   <a href="臞轩集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
