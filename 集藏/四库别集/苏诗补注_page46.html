<!DOCTYPE html>
<html>
<head>
    <meta charset="UTF-8">
    <title>苏诗补注 - 第 46 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 46 页/共 94 页</h1>
    <div class="content">　　将至筠先寄迟适逺三犹子
　　露宿风餐【一作飱】六百里明朝饮马南江水未见丰盈犀角儿先逢玉雪王郎子【公自注时道逢王郎于建昌方北行也】对牀欲作连夜语念汝还须戴星起夜来梦见小于莵【公自注逺小名虎儿】犹是髧髦垂两耳忆过济南春未动三子出迎残雪里我时移守古河东酒肉淋漓浑舍喜而今憔悴一羸马逆旅担夫相汝尔出城见我定惊嗟身健穷愁不须耻我为乃翁留十日掣电一欢何足恃惟当火急作新诗一醉两翁胜酒美
　　南江【太平寰宇记蜀水在髙安县南三里源出小界山东流入南昌与章水合水南有锦江亭髙安志蜀江一名锦江水自袁州万载县发源子由诗朝来櫂酒江南寺日暮归为江北人】移守古河东【按颍滨遗老传及年谱熙宁九年子由为齐州掌书记时先生自密州就差知河中府明年正月过济南故云我时移守古河东时尚未闻改徐州命也】火急【唐诗纪事载武后诗云明朝游上苑火急报春知】
　　附子由次韵
　　老兄骑驴日百里据鞍作诗若翻水忽吟春草思惠连因之亦梦添丁子羣儿尽长堪一笑老马卧餐何日起闻兄尽室皆旧人见面未曾惟遯耳迟年最长二十六巳能干父穷愁里豫儿扬眉稍刚劲党子温纯无愠喜我兄憔悴我亦穷门户久长真待尔但令戢戢见头角甑倒囊空定何耻家藏万巻须尽读此外一簪无所恃船中未用废诗书闭窗莫看江山美
　　端午游真如迟适逺从子由在酒局
　　一与子由别却数七端午身随防丝系心与昌歜苦今年疋马来佳节日夜数儿童喜我至典衣具鸡黍水饼既怀乡饭筒仍愍楚谓言必一醉快作西川语宁知是官身糟麴困熏煮独擕三子出古刹访禅祖髙谈付梁罗【公自注梁罗迟适小名也】诗律到阿虎归来一调笑慰此长龃龉真如寺【至治瑞阳志大愚山在州治东南有真如寺本大愚禅师所居亦名大愚寺寺中有松林】酒局【子由时尚监筠州酒税】水饼【南史何戢传髙帝好水引饼戢每设上焉】饭筒【初学记引续齐谐曰屈原五月五日投汨罗楚人每至此日以竹筒贮米投水祭之】
　　附子由次韵
　　人生逾四十朝日已过午一违少壮乐日迫老病苦丹心变为灰白髪粲可数惟当理鉏耰教子艺稷黍谁令触网罗展转在荆楚平生手足亲但作十日语朝游隔提擕夜卧困蒸煮未歌唐棣诗已治刍灵祖有生际风云富贵若骑虎奈何贫贱中所欲空龃龉
　　别子由三首兼别迟
　　知君念我欲别难我今此别非他日风里杨花虽未定雨中荷叶终不湿三年磨我费百书一见何止得双璧愿君亦莫叹留滞六十小刼风雨疾
　　不湿【传灯録洞山与云居过水洞问水多少云居曰不湿居却问水多少洞曰不干】六十小刼【法华经佛所防念六十小刼不起于座时防聴者亦坐一处六十小刼身心不动聴佛所説谓如食顷又释迦方志云从十嵗至于八万复从八万至于十嵗经二十反为一小刼】
　　先君昔爱洛城居我今亦过嵩山麓水南卜筑吾岂敢试向伊川买修竹又闻缑山好泉眼傍市穿林泻氷玉遥想茅轩照水开两翁相对清如鹄
　　先君爱洛【韵语阳秋东坡兄弟以仕宦久不得归蜀怀归之心屡见于篇咏嘉祐丙申老苏在京师乃有厌蜀之意尝有意嵩山之下洛水之上买地筑室而居故为诗曰岷山之阳土如腴江水清滑多鲤鱼古人居之富者众我独厌倦思移居是时乡人陈景囘自蜀居蔡故以是诗告之则是二苏欲归蜀而老苏欲去蜀也厥后老苏塟于蜀治命指其墓旁庚壬地为二子之藏而二子终不得归信知人事之不可期也】伊川【元和郡县志洛阳三川伊洛河也伊水西自陆浑县界流入伊阙东北过洛阳县南入于洛】缑山【元和郡县志缑氏山在缑氏县东南二十九里王子晋得仙处】
　　【慎按施氏原注康梦师石刻卜筑作卜宅遥想茅轩作想见茅檐与集本互异新刻删去今补録】
　　两翁归隐非难事惟要【一作有】传家好儿子忆昔汝翁如汝长笔头一落三千字世人闻此皆大笑慎勿生儿两翁似不知樗栎荐明堂何似盐车压千里
　　附子由次韵三首
　　公来十日坐东轩手自披云出朝日山川满目竟何有波浪翻天同一湿诸门迭出惊异状间道怀归终旧璧此行千里隔江河何人更问维摩疾野人性似修行僧长愿幽居近林麓南迁无计脱簪组西归谁为栽松竹头上白云即飞葢耳畔清泉当鸣玉洛川犹是冠葢林更愿髙飞逐黄鹄东西南北无住身羯末封胡四男子雕锼不遣治章句烂漫先令饱文字疎慵嗟我厉之人生子夜中唯恐似传家粗足不愿余同驾柴车还我里初别子由至奉新作
　　双鹊先【一作如】我来飞上东轩背书随好梦到人与佳节防一欢难把玩回首了无在却渡来时溪断桥号浅濑茫茫暑天濶霭霭孤城背青山眊矂中落日凄凉外盛衰岂我【一作吾】意离合非所碍何以解我忧粗了一事大奉新【欧阳忞舆地广记奉新吴县地汉中平中置属洪州太平寰宇记汉南昌县地伪唐改为奉新在洪州西一百五十里】东轩【在筠州官舍子由有东轩记】孤城背【读作倍与起韵有别】青山【舆地广记奉新县有华林山大雄山】一事大【法华经诸佛世尊唯以一大事因缘故出现于世】
　　附子由次韵
　　四年候公书长视飞鸿背十日留公谈欲作白莲防【自注筠州无可语者往还但一二僧耳】匏一遭系卖酒长不在夜归歩江漘明月照清濑心开忽自得语异竟非背一尊谈笑间万事寂寥外欲同千里行奈此一官碍何年真耦耕举世无此大
　　白塔铺歇马【一本题云歇白塔铺】
　　甘山庐阜郁相望林隙熹微【一作依稀】漏日光吴国晚蚕初断叶占城蚤【一作早】稻欲移秧迢迢涧水随人急冉冉岩花扑马香望眼尽从【一作穷】飞鸟逺白云深处是吾乡庐阜【即庐山】占城稻【王溥五代防要占城国在中国西南东北至两浙海行一月程粒食稻未前世多未与中国通周显徳五年始入贡本草籼一名占稻又曰早稻粳之先熟者罗愿尔雅翼籼比粳小其种甚早今人号籼为早稻又为之占城稻云始是占城国有此种宋真宗闻其耐旱遣求其种始植于后苑后在处播之】
　　慎按此诗施氏补注载续补遗下巻白塔铺无可考因起句有庐阜相望之语又晩蚕断叶早稻移秧皆四五月景物据外集本题上有筠州还三字今移编
　　同年程筠【一本无筠字】徳林求先坟二诗
　　思成堂
　　宰树连山谷祠堂照路隅养松无触鹿助祭有驯乌归梦先寒食儿啼到白须遥知邻里化醉叟道争扶
　　归真亭
　　旧笑桓司马今师郑大夫不知徂嵗月空觉老楸【一作松】梧祭礼传家法阡名载版图防看千字诔木抄见龟趺
　　陶骥【一本无骥字】子骏佚老堂二首
　　文举与元礼尚得称世旧渊明吾所师夫子乃其后挂冠不待年亦岂为五斗我歌归来引【公自注余増损渊明归去来以就声律谓之归来引】千载信尚友相逢黄巻中何似一杯酒君醉我且归明朝许来否
　　陶骥【字子骏九江人以宣徳郎致仕见参寥集】
　　我从庐山来目送孤飞云路逢陆道士知是千嵗人试问当时友虎溪已埃尘似闻佚老堂知是几世孙能为五字诗仍戴漉酒巾人呼小靖节自号葛天民
　　陆道士【庐山纪事宋陆静修吴兴人少怀虚素元嘉末游京都还入庐山隐居简寂观太平寰宇记观在江州东南一百四十里】虎溪【东林志虎溪在东林寺前】
　　附孔武仲一首
　　不逐渔商不问农悠然今作绿【缺一字】翁地临白傅荒台畔人在华胥乐国中一榻逺分庐阜月两轩平挹广寒风杖藜亦欲频还往肯使清闲并属公附参寥二首
　　湓浦城南旧隐沦一堂无地可栖尘石牀春卧酴醿砌撩乱余花堕酒巾
　　归来诗酒洽天机骚客无烦咏式微三径就荒松菊在洗余蒿艾净秋晖
　　和李白【并引】
　　李太白有浔阳紫极宫感秋诗紫极宫今天庆观也道士胡洞微以石本示余葢其师卓玘之所刻玘有道术节义过人今亡矣太白诗云四十九年非一往不可复今予亦四十九感之次其韵玉芝一名琼田草洞微种之七八年矣云更数年可食许以遗余故并记之
　　寄卧虚寂堂月明浸疎竹泠然洗我心欲饮不可掬流光发永叹自昔【一本作惜讹】非余独行年四十九还此北窗宿缅怀卓道人白首寓医卜谪僊固逺矣此士亦难复世道如奕棋变化不容覆惟应玉芝老待得蟠桃熟浔阳【元和郡县志江南西道江州秦属庐江郡吴黄初中分浔阳武昌晋太康十年始置江州初理豫章至成帝咸通六年移江州理湓城即今郡是也晋初理在江北岸地名兰城温峤领郡之日移于此寻又置浔阳郡大业三年改九江郡】紫极宫【李石续博物志武徳三年晋州人吉善行于羊角山见白衣父老呼善行日为吾语唐天子吾为老君即汝祖也髙祖因立庙明皇时两京及诸州各立庙京师号元宫诸州号紫极宫程大昌雍録宋朝置天庆观许就以紫极宫为用】卓玘【失考】附李太白原作
　　何处闻秋声翛翛北窗竹回薄万心古揽之不盈掬静坐观众妙浩然媚幽独白云南山来就我檐下宿嬾从唐生决羞访季主卜四十九年非一往不可复野情转萧散世道有翻覆陶令归去来田家酒应熟
　　附黄鲁直次韵
　　不见两谪僊长怀倚修竹行绕紫极宫明珠得盈掬平生人欲杀耿介受命独往者如可作抱被来同宿砥柱阅頺波不疑更何卜但观草木秋叶落根自复我病二十年大斗久不覆因之酌苏李蟹肥社酿熟
　　【慎按清江集孔武仲亦有过紫极宫感卓玘遗迹诗非与公唱和作且不次李韵故不録】次韵道潜留别
　　为闻庐岳多真隐故就髙人断宿攀已喜禅心无别语尚嫌剃发有诗斑异同更莫疑三语物我终当付八还到后与君开北户举头三十六青山
　　三十六青山【指少室也按志河南府永安县少室山在县西南七十里有三十六峯先生时移汝州汝在洛阳之南宋时永安今永寜县】
　　附参寥原作【参寥集原题云九江与东坡居士话别】
　　霅水黄楼赤壁间胜游长得共跻攀屠龙冉冉空三载窥豹悠悠愧一斑投锡云林聊避暑絶江舟楫自东还求田问舍知何处杖履他时访小山赠江州景徳长老
　　白足髙僧解达观安排春事满幽栏不须天女来相试总把空花眼里看
　　景徳长老【曽子固江州景徳戒坛记云初景徳寺几废僧智暹不舍昼夜之勤凡二十年为佛殿山门与戒坛统为屋若干区费钱二十余万不知即其人否】
　　慎按施氏补注此诗在续补下巻中今因地附编
　　郭祥正家醉画竹石壁上郭作诗为谢且遗二古铜剑
　　空【一作枯】肠得酒芒角出肝肺槎牙生竹石森然欲作不可囘【周益公题防引此诗囘作留】吐向君家雪色壁平生好诗仍好画书墙涴壁长遭骂不瞠不骂喜有余世间谁复如君者一防铜劔秋水光两首新诗争劒铓剑在牀头诗在手不知谁作蛟龙吼
　　郭祥正【东都事畧文艺传郭祥正字功甫其母梦太白而生不乐仕进自号谢公山人梅圣俞呼为谪僊后知髙安郡请老归所居有醉吟庵东坡过而题诗画竹石于壁有诗文三十巻名青山集故宅在当涂城内寿俊坊宋史本传祥正第进士熙宁中以殿中丞致仕后复出通判汀州知端州又弃去所载宦迹与东都事畧不同按东坡自海外归与功甫有唱和诗乃其知端州时也东都事畧失载其再出一节合史传考之功甫生平始备】醉画竹石【画继云子瞻所作枯木枝干虬屈无端倪石皴亦竒怪如其胸中蟠郁也作墨竹从地直起至顶黄庭坚枯木赋云恢诡谲怪滑稽于秋毫之頴尤以酒为神故其觞次滴沥醉余呻吟取诸造物之炉锤尽用文章之斤斧又题石竹诗云东坡老人翰林公醉时吐出胸中墨先生自题郭祥正壁亦云云则知先生平日非乘酣以发真兴则不为也】书墙涴壁【金壶记云贺知章尝与张旭游凡见人家防舘好墙壁及屏障落笔数行如虫篆鸟飞慎按郭功甫青山集中此题失原作黄山谷有和诗亦残脱不全故不録】
　　附李端叔次韵
　　大枝凭陵力争出小干萦纡穿瘦石一杯未釂笔已濡此理分明来面壁我尝旁观不见画只见佛祖遭诃骂人知见画不见人纷纷岂是知公者汗流几案惨无光忽然到眼如锋铓急将两耳掩双手河海震动雷电吼
　　【慎按姑溪集原题云次韵东坡所画郭功甫家壁竹木怪石韵今采出附録】
　　龙尾砚歌【并引】
　　余旧作凤咮石砚铭其畧云苏子一见名凤咮坐令龙尾羞牛后已而求砚于歙歙人云子自有凤咮何以此为葢不能平也奉议郎方君彦徳有龙尾大砚竒甚谓余若能作诗少解前语者当奉饷乃作此诗
　　黄琮白珀【宋刻本作琥】天不惜顾恐贪夫死怀璧君看龙尾岂石材玉徳金声寓于石与天作石来几时与人作砚初不辞诗成鲍谢石何与笔落钟王砚不知锦茵玉匣俱尘垢捣练支牀亦何有况嗔苏子凤咮铭戏语相嘲作牛后碧天照水风吹云明窗大几清无尘我生天地一闲物苏子亦是支离人粗言细语都不择春蚓秋蛇随意画愿从苏子老东坡仁者不用生分别
　　方彦徳【失考】龙尾砚【新安志龙尾山在源县东南开元中猎人叶氏逐兽入山见叠石莹洁擕归刋成砚南唐元宗时歙守献砚荐工李少微擢砚官髙似孙砚笺龙尾石在水中极温润性坚密声清如玉欧阳公砚谱天下之砚四十余品歙县龙尾石品居第三歙县砚谱罗纹山亦曰芙蓉溪砚坑十余处访于彼俗虽有龙尾山而山实无石好事者相传多云水中石】凤咮【本集杂记云建州北苑凤凰山有石声如铜铁作砚至美有如肤筠又云仆好用凤咮砚论者多异同葢少得真者多为黯淡滩石所乱耳子由砚铭序云北苑凤凰山咮潭中石苍黒坚致如玉以为砚与笔墨宜熙宁中太原王頥始发其妙然石性薄厚者不及寸○慎按胡仔苕溪渔隐丛话云凤山石顽燥非砚材工人未尝以为砚若劒浦黯淡滩有一种石黒眉黄眼人以为砚凤咮必此滩石也又云凤凰山之后有一泉广三四尺石甃其底特一小井子由所云咮潭其地初无之又安得潭中石以为砚乎苏氏兄弟为王頥所绐信以为然附録备考】
　　张近几仲有龙尾子石砚以铜劒易之
　　我家铜劒如赤蛇君家石砚苍璧椭而洼君持我劒向何许大明宫里玉佩鸣冲牙我得君砚亦安用雪堂窗下尔雅笺虫鰕二物与人初不异飘落髙下随风花蒯缑玉具皆外物视草草无等差君不见秦赵城易璧指图睨柱相矜夸又不见二生妾换马骄鸣啜泣思其家不如无情两相与永以为好譬之桃李与琼华张近【宋史张近字几仲第进士累选大理寺正歴少卿以集贤修撰知瀛州徙知太原以疾奉祠施氏原注谓镇髙阳八年为显谟直学士徙知太原歴官稍异】子石【欧阳公砚谱子石者在大石中生葢精石也而俗讹传遂以紫石为上唐彦猷砚録山有自然圆石剖其璞得焉谓之子石○慎按前篇云愿随苏子老东坡此云雪堂窗下尔雅笺虫虾合后共三首当是在黄州时作姑仍依施氏原本编此】张作诗送砚反劒乃和其诗卒以剑归之
　　赠君长铗君当歌每食无鱼叹委蛇一朝得见暴公子櫑具欲与冠争峩岂比杜陵贫病叟终日长镵随短蓑斩蛟刺虎老无力带牛佩犊吏所诃故将换砚岂无意恐君雕琢伤天和作诗反劔亦何谓知君欲以诗相磨报章苦恨无好语试向君砚求余波诗成劒往砚应笑那将屋漏供悬河
　　余波【左传僖公二十三年重耳曰其波及晋国者君之余也杜诗余波绮丽为】
　　去嵗九月二十七日黄州生子遯小名干儿颀然頴异至今年七月二十八日病亡于金陵作二诗哭之
　　吾年四十九覊旅失幼子幼子真吾儿眉角生已似未期观所好蹁跹逐书史揺头却梨栗似识非分耻吾老常鲜欢赖此一笑喜忽然遭夺去恶业【一作孽】我累尔衣薪那免俗变灭须臾耳归来怀抱空老泪如泻水恶业【楞严经注防陀罗华言严炽恶业】变灭须臾【宝积经念念不可住须臾还变灭维摩经是身如浮云须臾变灭】
　　我泪犹可拭日逺当日忘母哭不可闻欲与汝俱亡故衣尚悬架涨乳已流牀感此欲忘生一卧终日僵中年忝闻道梦幻讲已详储药如丘山临病更求方仍将恩爱刃割此衰老肠知迷欲自反一恸送余伤
　　附子由和二首
　　人生本无有众幻妄聚耳手足非吾亲何况妻与子偶来似可乐强作室家喜忽去未免悲欣成要矜毁君家两嵗儿毕竟何自始变化违初心涕泗剧翻水吾侪近始悟造物聊复试道力竟未完聪明信难恃
　　破甑不复顾彼无爱甑心弃璧负赤子始騐爱子深诚知均非我胡为有不任一从三界游久被百物侵朝与喜怒交暮与宠辱临四物皆不胜生死独未禁不经大火烧孰为真黄金弃置父子恩长住旃檀林
　　叶涛致逺见和二诗复次其韵【公自注涛颠倒原韵】
　　平生无一女谁复叹尔【一作耳】耳滞留生此儿足慰周南史那知非真实造化聊戏尔烦恼初无根恩爱为种子烦公为假説反覆相指示欲除苦海浪先干爱河水弃置一寸鳞悠然笑侯喜为公写余习缾罍一时耻叶涛【宋史本传涛字致逺中进士乙科从王安石于金陵学为文词按介甫与致逺唱酬极多乃其弟平甫之婿详半山集墓志中】
　　闻公少已悟拄杖久倚牀笑我老而痴负鼓欲求亡庶几东门子柱史安敢望嗜毒戏猛兽虑患先不详囊破蛇巳走尚未省齧伤妙哉两篇诗洗我千结肠黠蚕不作蠒未老辄自僵永谢汤火厄泠然超无方








　　苏诗补注巻二十三
　　钦定四库全书
　　苏诗补注巻二十四　翰林院编修查慎行撰古今体诗五十六首【元丰甲子八月自金陵歴真闰杨淮在泗州度嵗作】次韵荆公四絶
　　青李扶疎禽自来清真逸少手亲栽深红浅紫从争发雪白鵞黄也鬬开
　　荆公【宋史王安石传安石再相屡谢病求去帝益厌之罢为镇南军节度使同平章事判江宁府明年改集禧观使封舒国公元丰三年复拜左仆射观文殿大学士换特进改封荆按先生自黄移汝正安石罢相居金陵之时也】
　　砍竹穿花破緑苔小诗端为觅桤栽细看造物初无物春到江南花自开
　　骑驴入荒陂想见先生未病时劝我试求三亩宅从公已觉十年迟
　　【慎按潘子真诗话谓东坡得请归宜兴道过钟山时荆公病方愈约坡卜居秦淮故坡诗云劝我试求三亩宅云云按陆务观题防云东坡自黄州归见荆公于半山剧谈累日约卜邻以老焉葢宜兴得请在明年春夏之交未尝再过金陵也今依施氏本编自黄移汝时】
　　甲第非真有闲花亦偶栽聊为清净供却对道人开【公自注荆公病后舍宅作寺】
　　甲第非真有【临川集请舍宅为寺劄子云臣幸遭兴运超防等夷顾廹衰残糜捐何补愿以臣所居江宁府上元县园屋为僧寺永逺祝延圣夀如防矜许特赐名额庶昭隆典江少虞事实类苑云荆公再罢政到金陵筑第于旧门外七里去蒋山六七里元丰末公被疾奏舍为寺赐名报宁院六朝事迹云半山报宁禅寺荆公故宅也其地名白塘旧以地卑积水为患自荆公卜居乃凿渠决水以通城河元丰七年请以宅为寺熈宁日歴则云王安石奏请以所居为僧寺奉防依所乞以报本禅寺为名额报本与报宁互异日歴讹也】
　　附王介甫原作四首【临川集题云池上看金沙花数枝过酴醿架盛开】酴醿一架最先来夹水金沙次第栽浓緑扶疎云乍起醉红撩乱雪争开
　　午隂寛占一方苔映水前年坐看栽红蕋似嫌尘染汚青条飞上别枝开
　　北山输緑涨横陂直堑回塘滟滟时细数落花因坐久缓寻芳草得归迟
　　故作酴醿架金沙秪漫栽似矜顔色好飞度雪前开
　　半山亭【外集有次韵二字】
　　登岭势巍巍莲峯太华齐凭栏红日早囘首白云低松柏月中老猿猴物外啼禅师吟絶后千古指人迷半山亭【六朝事迹报宁禅寺地名白塘由城东门至蒋山此半道也故今亦名半山寺金陵志独龙冈有上下二定林寺王荆公卜居于二定林之间名曰半山】
　　慎按此诗施氏原本不载新刻载续补下巻今据外集移编
</div>
    <div class="pagination">
<a href="苏诗补注_page45.html">上一页</a><span>...</span><a href="苏诗补注_page41.html">41</a><a href="苏诗补注_page42.html">42</a><a href="苏诗补注_page43.html">43</a><a href="苏诗补注_page44.html">44</a><a href="苏诗补注_page45.html">45</a><span class="current-page">46</span><a href="苏诗补注_page47.html">47</a><a href="苏诗补注_page48.html">48</a><a href="苏诗补注_page49.html">49</a><a href="苏诗补注_page50.html">50</a><a href="苏诗补注_page51.html">51</a><span>...</span><a href="苏诗补注_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
