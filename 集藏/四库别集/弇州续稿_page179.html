<!DOCTYPE html>
<html>
<head>
    <meta charset="UTF-8">
    <title>弇州续稿 - 第 179 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 179 页/共 228 页</h1>
    <div class="content">　　古隶风雅
　　
　　二百篇为古今有韵文字之祖余尝恠吟讽者高或至西京而不能复泝而出其上训故者仅组织而屈为时义而不能悟而究于用故于艺苑一编亦微及之以示夫有志者间一潜咏觉其篇法句法字法宛然自见特不落阶级不露蹊径所谓羚羊挂角无迹可寻耳适华茂才之方周茂才之冕过余九友斋偶与谈古隶自文待诏父子殁几遂絶弦而二君子颇抉许昌孔庙之秘因采诗之半以授简而二君子又懒于笔所书者仅得十二耳谓余僣而启秇苑之则则有之谓余僣而附于删诗之末则何敢也二君子古隶书三百篇不为辱第转令人忆中郎石经妙迹永絶令人长忾
　　
　　又
　　
　　读诸公诗不觉失笑天下才一石子建何尝八斗灵运何尝一斗仅可升合计耳肠肥脑满语不足信
　　
　　章藻摹琅琊法书墨迹十巻
　　
　　右章生摹晋右将军会稽内史赠金紫光禄大夫羲之字逸少正书凡十帧为法书之第一巻内临锺太傅力命宣示二帖皆宋搨秘府佳本按宣示为承相始兴公寳爱以授右军右军以授王修修死从殉遂不传传者乃右军别临本梁武所谓势巧形密胜于自运者也故即黄长睿之考而置以压首巻书家不载右军黄庭内景而光尧在南内有御临本此必渡江后购之人间而手摹之者虽其软美肤致得之思陵居多而不无山阴隆凖且又修内司致佳本弗忍去也外景乐毅俱有完本不完本完本则烂若舒锦不完本则零若遗珠三复之余觉不完者差胜二书见驳通人几成子朝之诬至有以为吴通微及王着笔者此中尚可容虞褚数人不知通微辈能办之否第欲以为贞观内府及锺绍京家藏物则未敢也曹娥碑憔悴宛笃云有幼女漂流之态东方朔赞遒逸潇洒令人作天际真人想苏长公谓颜鲁公东方赞字字临此书虽小大相悬而气韵良是古人意当有会耶杨用修云霜寒其右军之懿乎不能两行而意自舒绰有余告墓文以乏佳本故所摹觉圉圉国史异纂云真本具年月日者江寜瓦官寺■〈氏鸟〉吻内藏物归之岐王不乆而火失之世所传者藳本不具年月者耳此本乃有年月岂岐王未火之先有勒石耶
　　
　　右摹右军杂正行体为法书之第二巻内临锺成侯墓田帖凢五行按贞观御府书目列于右军下而行数正同当不诬也兰亭三叙其一定武损本一唐板本一褚摹真迹本皆余所珎秘者定武本致佳无可议板本字稍麄行亦高阔而饶波发翩翩风流与圣教相出入褚摹本后有米元章跋与书史所载正合长风帖在淳化成侯迹中独黄长睿以右军少年未变锺体目之甚当葢右军它札称长风要与此同不应成侯时先有长风语也它若玉润来禽何如极寒奉橘鲤鱼雪晴转差蕲茶受鹅石脾小祥増哀轗轲十四帖皆灼然者长睿谓毒热为唐文皇所临元章谓头眩为虞永兴别迹虽似各有据然既为文皇临迹亦无碍孙枝且永和祀逺鲜有不出唐人硬黄者而奈何独龂龂此一则也元章之论则以结体纎润微类永兴不知永兴别迹故是临此本者当是时有发江南山一碑中有小石刻与此本无毫发异不应永兴未生前已书石也且后有右军名署尾故留之僧怀仁集圣教序记及心经虽不无偏傍辏合或不必尽本笔而字体行模精整雅洁遂为法书之冠临池之士葢至今利頼之余所藏石本是宋初榻以故章生得效其技也
　　
　　右摹右军行草第一巻为法书之第三巻破羌成都清晏此郡山川讲堂都邑九日七十雪侯弘逺知念言叙若耶晩可安善道意时事儿女诸从昨见谯周饯行参朝明府廿七谢生中郎女虞安吉宅图东旋清和迁转廿八噉面积雪足下秋月狼毒西问又西问自爱安西得告小大佳向乆委顿六日还里信云知君脚中深慰日午小园龙保临书凡五十六帖内破羌一帖是米家船至寳最为神妙真足压巻而它书多出贞观内府琅琅有名之笔与淳化相半黄长睿置啄亦少第谓饯行一帧乃贾曽送张说文葢唐人集右军书为之而此则其残阙者又谓深慰为文皇所临与第二巻毒热同予前谓右军遗墨安能保其不一一唐人临也饯行书法寔神妙安忍舍■〈施，冉代也〉昨见君亦集成然亦用此例小园子一帖元章强排作大令谓其小縦放耳抑何待右军之陿也此郡逋弊元章以为予王怀祖者而长睿驳之事理诚然（阙）当是与谢安石安石在右军治交甚笃意当其入桓大将军府或初拜仆射时右军故与之作肺腑语也晚可真迹在余所仅影响耳
　　
　　右摹右军行草第二巻为法书之第四巻知问诸贤官奴采菊服食后服食十七日逸民里鲊卭竹后卭竹择药月末赈民豹奴敬问飞白后飞白又后飞白丹杨太常热日朱处仁盐井胡桃龙保黄甘六日胡母豉酒虞义兴笔精司州尝新麦秋袁生来居还镇得见敬和七日隔日近日五日谢光禄徂暑月半敬豫长风谢生十一月皇象逺妇君晚嘉兴尚停凡五十六帖淳化阁帖敕字十七帖与临江石本相间错皆烜赫着声者官奴干丝鬰勃有飞白势裹鲊虞义兴得见三札芒颕射人豹奴独擅章法长风遂为行书辨锺部一证裹鲊袁生真迹余曽于朱太保处见之或云是唐临耳
　　
　　右摹右军行草第三巻为法书之第五巻散势昨得连不快小佳反侧月半廿二廿三虞休建安一日侍中敬豫清和追寻临川小大太常乡里可耳母子廿三帖皆得之淳化及临川者内元章以一日一起归之伯高追寻归之大令长睿皆不谓然且云追寻字势语意皆不类诚然（阙）却谓临川一帖有子嵩语以为右军不相及不知内云子嵩之子正相及也且子嵩何必庾顗姨母山阴二帖是石泉公进御者锋势遒鬰劲利不可言省书罔极想佳东比不得眠各可诸患大多患十四日热甚出都敬问诸贤江生西中郎勿杀生末春四月有理北军雨晴逺近廿三帖从秘阁续帖中録出者呉兴大周嫂夜来公孙得书政履六帖从宋搨杂帖中録出者尤崛竒出人意表内末春全是章法与豹奴类它若淡问千呕及此月二帖在余所二谢书一帖于江右人家见之然皆唐临本也
　　
　　右摹右军疑迹为法书之第六巻如正行笔阵圗二帖皆出自江东李王所正书瘦劲与欧阳率更并驱几不可辨行笔尤自豪爽有公家大将军椎鼓态宋人俱不以为的且谓李王讹书独米元章纪之云纸紧薄如金叶索索有声赵竦得之于一道人章惇借去不归大抵非李王所自辨可证也张怀瓘列嵇叔夜于上上品之第二云吾常有叔夜草絶交书一纸非常寳惜有人以右军二纸请之吾弗与易也今此妙迹絶不可复覩矣此巻后有湘东所进絶交书晋右军云云而秘阁续帖则直定之曰李懐琳葢以窦臮述书赋中有云爰有怀琳厥迹踈壮假它人之姓字作自己之形状而注则谓怀琳大急就嵇康絶交皆托之右军质得数万钱而质家苴以应贞观之募第结法虽沓拖多卧势不能作山阴内擫笔然圆熟畅俊不妨张翼之乱真也他若适得书知欲东差凉奉对屏风奄至此穆松先灵柩慈颜噉豆初月蔡家平康阔别足下时事集期旋洛荀侯小大佳阔转从阮公月末蒸湿白耳诸帖皆从淳化搨出而元章长睿俱掊以赝本理似有据故别为一册或谓既审其赝胡不割爱而留使夺嫡是不然昔人谓买王得羊不失所望北海惜中郎而延虎贲老成典刑之论故自不俗也
　　
　　右摹晋中书令赠光禄大夫侍中太宰宪公献之字子敬书上巻为法书之第七巻多正行体内小楷洛神一纸乂不完本十三行一纸考赵呉兴孟俯谓所得之陈集贤所十三行仅二百五十字系晋麻纸字画神逸墨彩飞动为天下法书冠又谓宣和书谱所藏末有栁公权跋语者其行字笔意皆同而小乏韵胜且系唐硬黄纸定以为临迹今皆不完本未有栁跋正宣和所藏也洛神全文后先秇林所不载今何縁有此岂即栁公所谓人间合有数本之一耶白骑遂本在锺部考之唐开元中滑台人家应募进御者乃大令所临而误属之锺为改正置此九日帖见石泉公寳章集辞中令呈文气开美有芥视轩冕意而结法极似李北海当北海从此中一派流出耶乞假一表与霜寒并美居然大雅髙出辞令此后有相过右使节过思恋不审又思恋及夏节操之卫军静息夏日后思恋天寳十一日昨遂肾气仲宗黄门外甥冠军可必诸舍阿姑承舍月终东家后操之复不审嫂等鄱阳鹅羣敬祖凢三十二帖风神焕然逼乃公奈何髭圣辱之枯枿饥隶耶第操之二帖与本部中结构不大悬今尔分属未晓所谓敬祖鄱阳重见阁帖第五巻而长睿谓敬祖为承祖子武冈侯恊字不相及恊右军之从祖昆也以归右军乃当而笔小不类鹅羣风骨气槩极为苏黄诸贤所推而长睿以险逺斥之又举帖辞崇虚刘道士语谓山阴崇虚馆乃宋明帝泰始时造后大令六十年固也崇虚既是观宇佳名何必山阴又何必至泰始哉长睿欲以考核作书家董狐则可耳欲以八法擅司马徽水镜吾未敢许也
　　
　　右摹中书令子敬书下巻为法书之第八巻皆行草内诸舍诸女授衣奉别想彼承姑愿余灭书阮新妇奉对得书两玄度慕容前者鬰鬰桓江州疾不退来恒省前书鐡石后鐡石玄度忽动新妇鸭头丸阿姨斁奴后鄱阳不审极热冠军服油转折还此西门日寒追痛疾来知汝不数都与彼人孙权等诸帖最雄俊竒崛有致笔而黄米诸贤乃徃徃加喙谓玄度二帖内有仁祖为军司语二公卒年大令不过十余岁不相及当非右军书耶然谓结法不类右军又以极热服油书语皆后代人伪作又以桓江州一帖半见右军部考张彦逺录右军法书信有之则当为张旭怀素辈作耶然以大令之不相及与右军书录语而证其非大令则可以右军大令必不作狂草而尽举疾不退以下斥而属之旭素则不可按宋自元嘉以后有戏学部此必一时诸贤或取大令父子语或集其书作之不必至旭素也长睿又谓阁帖第五巻章草昭烈孔明问对语与此中一帖辞旨结构皆同而尽欲附之右军谓右军有豹奴帖亦章法故也然豹奴宻而紧此散而拓或总大令书或亦是戏学之论不可必故仍附大令部而备载其说
　　
　　右摹法书之第九巻为江东始祖承相録尚书事中外大都督扬州刺史始兴文献公导字茂弘故光禄大夫即丘贞子览之嫡孙抚军长史嗣即丘子裁之子也始兴之从兄使持节侍中都督六州诸军事大将军扬荆江三州牧武昌公敦字处仲即丘次子治书侍御史基之子也从弟平南将军护南蛮校尉荆州刺史赠侍中骠骑将军武陵康侯廙字世将即丘第四子尚书郎正之子也从弟平北将军徐州刺史海陵恭侯邃其父未考始兴诸子散骑常侍后将军会稽内史赠卫将军荟字敬文敬和之二子散骑常侍卫将军尚书令赠侍中车骑将军开府仪同三司东亭献穆侯珣字符琳侍中长兼中书令珉字季琰正伦之子司徒左长史廞东亭二子侍中太保录尚书事扬州刺史华容文昭公弘字休元侍中骁骑将军太子詹事豫章文孝侯昙首豫宁之子侍中尚书令左光禄大夫开府仪同三司赠司空简穆公僧虔简穆二子冠军将军庐陵王中军长史赠太常懿公慈字伯寳金紫光禄大夫散骑常侍临汝安侯志字次道子太子詹事度支尚书筠字符礼内世将五纸敬和四纸简穆伯寳各三纸休元二纸自始兴而下正传凢七代右军诸子自大令外今存者右将军会稽内史凝之豫章太守操之黄门侍郎徽之豫章得二纸此外又有中军将军循及涣之等各一纸史称右军七子知名者五人玄之凝之操之徽之献之而不及涣之黄长睿则谓涣之为右军子又皆定其为真迹而云凝之得其韵操之得其体徽之得其势涣之得其貌献之得其源长睿博精不减仓曹此当有的据可补史传之漏记我简穆着评云自过江东右军之前独平南为最书传右军画授明帝又云右军谓洽弟书遂不减吾又云亡从祖珉笔力过于子敬子敬戏之吾弟如骑骡骎骎欲度骅骝前长睿服膺则在平南简穆正书启事而颇以劭廞三帖为赝岂所重在方雅而诎圎熟耶青凤之裘片羽千金况为之后者焉敢以悬断而去取之也
　　
　　右摹智永真草千文为法书之第十巻永则右军将军之裔孙也于陈永兴寺披染正行章草俱入张怀瓘妙品永师尝手书正草千字文八百本散江东诸寺此八百本中之一也伯施谓永师一字直五万计当为十万缗加以摽目各十五字又当为千五百缗矣此虽书家自相贵语亦足征永师声价后一纸阁帖误收右军部中今改正于此当永之在南其以书名于北者独太子少保褒而永尚有从子曰■〈莫上纟下〉曰涣者亦以书称于隋而位不显余毎叹吾琅琊入李唐后不唯簮组向稀而词翰都谢始兴之裔宰相尚余四人书之可知者唯秘监绍宗而已岂淮水犹未涸而墨池一派先受壅耶窦臮书赋谓右丞维平章事缙亦琅琊人恐误维缙与所纪知敬知礼皆大原河东望
　　
　　摹苏长公真迹
　　
　　余于眉山苏长公无能为役凢公生平长技十不获一而独贤刼以来所受风味习气时时有相入者昨年始悉取诸名贤文辞稗官谐史小有闗于公者即笔之总得十二巻而家所藏公墨迹石刻小楷藳行草圣之类为诗为文为巵语几百畨儿辈欲分得之垂割而客有周（阙）徐长孺章仲玉及吾从子骃素善公结法因令各响搨大小彚为七帙藏之山房其体之俶傥权竒出入变化所不暇析内煎茶聴琴四咏归去来辞及跋王晋卿山水歌祭黄几道文谢送梅花诗与久上人帖则皆于真迹搨出者以故几若赵郎之见貌周昉并其情性得之不止王孙之隆凖而已也昔人之评公书者或目以墨猪或讥其画字或病其跛偃或谓其多病笔又腕着笔卧故左秀而右枯要之举不足以累公舍此则所谓吃井水地无不寳爱公遗翰称赏不置口而余最心与者二评其一王履道云世之学公书者多矣剑拔弩张骥奔猊抉则不能无至于尺牍狎书姿态横生不矜而妍不束而严不轶而豪萧散容与霏霏如初秋之霖森疎掩抑熠熠如从月之星纡余宛转纚纚如萦茧之丝恐学者未易至也黄鲁直云东坡道人少日学兰亭故其书姿媚如李北海至酒酣放浪意忘工拙字特瘦劲似栁诚悬中岁喜学颜鲁公杨风子其合处不减李北海至于笔圆而韵胜挟以文章妙天下忠义贯日月之气本朝善书自当推公第一此二评者诚为知言然公故非当家政自以品胜耳品者人品也不尔请看呉通微王着或又曰否否李丞相锺太傅生身刀笔中来闾井之侩魁耳不中与会稽呉兴作奴而何以鼎峙万古也余无以应退而志于尾
　　
　　徐髯仙手迹
　　
　　余生平所得近代名迹如仲温希哲征仲履吉辈至多独于徐髯仙子仁颇爱之而不能多得以为恨乆栖靖室于一切毫翰付之乌有矣而新都汪仲嘉忽以此巻见示皆书青莲居士作为蜀道难梁父吟天马阳春二歌前有尊酒行凢五章书正草得二体正体乃有古隶笔似欧阳兰台草书半得章法而实步趣会稽其精雅妍媚使人啧啧生赏惜腕力少弱以登兰台堂则有余叩会稽室或不足耳漫题其后付儿辈藏之以备一种
　　
　　题舍弟敬美书杂帖后
　　
　　吾家右军分甘青李二札右丞辋川一疏能于萧散中作清景俊语苏长公种橘帖亦庻几焉诵之不待毕觉仲长统萧大圜田父矣仲氏敬美以黄庭小法书之时出入洛神览之不待毕觉王着鲜于枢佐史矣右军长公所云敬美澹圃已饶得之吾虽不获西入闗寻辋川遗胜记与敬美以壬申九月望夕登包山穷灵盛之迹俯瞰太湖天水一色已而攀曲岩探幽谷出没丛薄间栖鸟格磔土豹殷殷寻得竹径而出月色逾莹羣碧摩天黄云绣垄此景似更絶第不能作此疏耳嗟乎是三君子者亡论其文辞一齿姓名三日犹芬甘不知后千百年人于吾二人何如也
　　
　　穆光胤书父文熈诗
　　
　　穆考功文熈寄余近作内有拟少陵秋兴八首而其子光胤集右军书书之者偶一僧相过拈以示之问其书似右军否曰似似问秋兴似少陵否曰不似不似余不觉失声笑曰不似不似似亦不似不似与似总是不是男儿堕地自名自位勿作第二人勿落第二义僧亦笑曰此戏也而具少禅理即令少陵再和秋兴右军重书兰亭其似耶不似耶因记其语
　　
　　穆光胤临七姬帖
　　
　　穆生临宋仲温七姬帖陶靖节杜少陵诗歌皆极精与真本对核之几不可辨虽然仲温仿锺太傅史黄门不免婢作夫人矣今得无犯重儓笑乎近有充相公舍人子者相公不识也以问舍人子亦不识以问舍人子之舍人子乃识之曰此吾舍人子也吾不欲令儿曹临写恐原主不识也
　　
　　吴贤墨迹
　　
　　家驭提学出呉中诸名公墨迹凢十一帧内希哲书昌谷诗英英并秀如两玉树皎然风尘外物征仲抵掌玉局莲花乃似六郎矣伯虎脱尽平生后一札笔意大似周越而诗不称第与梦晋俱不失狂奴态元驭学士命余题尾诸公翰墨尚易得独昌榖零落几于吉光片羽矣家驭善有之勿令人持去也
　　
　　杨南峰墓志
　　
　　文征仲先生以古隶书杨君谦先生自草生志若可谓二絶者第君谦负古文声毋论其辞枝而不修即生平轩豁得意在弘治己酉挂冠而数语极为牢落最骩顿无状在正徳庚辰再趣行在试乐府嘉靖丙申献九庙颂及华阳求嗣仪而叙致津津不容口老誖一至此耶曷不于庚辰前亲三尺土耶然则文先生此书之佳故不为此老幸也
　　
　　俞仲蔚墨迹
　　
　　古诗十九首工与锺王宣示兰亭同品具耳目者皆知其为寳地面苦无蹊径可寻仲蔚悉平生力竭蹷趣此二端纵不能于词场墨薮中执牛耳退亦不失尉佗矣秋日览仲蔚书十九首其似耶称耶所不论差胜读俞氏集一巻
　　
　　王行父藏王稚钦诗迹
　　
　　仆生平以不及遘梦泽先生为恨今日得见先生词翰又得与先生之从子行父逰足矣当呼子墨泚楮尾时觉行父亦沾沾自喜不知先生在芙蓉城闻之以为何如耳
　　
　　王稚钦书五言律诗
　　
　　天下以才子归稚钦先生谓若大绅子启之倾写不倦则误矣构结鍜琢极有工夫一句一字亦皆有色泽意态若项西楚闗汉寿不能得其九战絶甬道淹七军之妙而仅以叱娄烦馘颜良喑乌跳荡之粗目之为万人敌也此巻皆五言律尤自长城书法故不必成就而翩翩自赏宛有征仲中年以前笔先生信竒人哉
　　
　　朝鲜三咨
　　
　　余所得朝鲜国凢三咨合为一巻其一乃弘治八年咨辽东都指挥使司护送贺东宫千秋节者其二嘉靖四十一年咨礼部进贺万寿仪者其三则万厯十一年咨礼部进献慈圣皇太后仪者前后相去九十年更三王而楷笔谨细若一纸若玉墨若淳漆朱色浓透而咨字行押似以牙刻刷而精为之润色者其敬慎而能恒若此宜其享国之乆逺也贡物止各色细苎花席豹皮种马葢洪永之际每贡有金银器餙大约可千余两宣宗皇帝以非其土物戒使弗进以故其国人感佩职贡益勒比于甸服圣主薄来之仁与不贵异之谊岂不隃越前古万万哉因窃识之以见字小之与事大实相因而成也
　　
　　弇州续稿巻一百六十五
　　
　　●钦定四库全书
　　
　　弇州续稿巻一百六十六
　　
　　（明）王世贞 撰
　　
　　○文部
　　
　　△墨刻跋
　　
　　禹碑
　　
　　余所有岳麓禹碑凢三本其一本差旧而无注释其一本刻之绍兴者后有张明道跋颇伟而注释字粗拙之甚其一乃木本刻之长沙者前有宋张世南所纪后有明湛若水跋沈镒释义杨慎歌及小序顾璘季本熊宇前后序文书体亦有作八分者而丑俗尤甚释义是三家社学究语耳乃自诧以为神禹梦中所授当令人唾杀中间与杨释异者凢十三字俱无的然可据觉杨义差雅会得其手书歌序释跋因定装于所藏旧本之后而张纪湛跋顾辨乞友人以小楷补之余尝谓此碑定非大禹文亦非大禹笔而不敢遽谓为嬴秦以后何贤良所行世即人间旧遗本而衡山之石乆已泐其文理之不可读以石泐故而杨沈之释字亦多以意会之未必其果合也虎贲微似中郎孔北海尚爱之况隆凖公真龙裔耶杨书贻吾乡周太仆复俊者其家人摩去之字法亦可重也
　　
　　又题禹碑
　　
　　杨慎曰释文第六句旧作南暴昌言余疑文义不贯字形亦不类思之不得是夕梦一鱼首黄衣指谓曰此南渎衍亨四字也寤而观之形义两恊其所谓思之不得鬼神将通之耶沈镒则曰夜梦一长人挈古缾授之其色黄高尺许口傍横书三字某宫造下有篆文悉如龙蛇草木之形寤而忘首一字及旦诵释文怳若素识云云不知者以为文人矜夸之习类然耳余以为仓籕所不尽载时俗所不能辨不假之神何以征信耶聊记以资一噱
　　
　　跋鲁相晨庙碑
　　
　　按赵明诚金石录谓鲁相晨有两碑皆在孔子庙中其二云鲁相河南史君讳晨字伯时从越骑校尉拜建寜元年四月十一日到官正此碑也其文独完好可读数十行后字稍大结法益遒美后有题尾称大周天（阙）二年其书亦用武氏体虽倾侧而字势可爱余在青社时为陈道易持去且二十年矣一日忽见归曰吾于古隶法得十六于受禅得十四于此碑余笑曰公可谓鲇鱼上竹竿不离故步何得云尔陈亦大笑史君时尚存而称讳古文多有之
　　
　　呉天玺书
　　
</div>
    <div class="pagination">
<a href="弇州续稿_page178.html">上一页</a><span>...</span><a href="弇州续稿_page174.html">174</a><a href="弇州续稿_page175.html">175</a><a href="弇州续稿_page176.html">176</a><a href="弇州续稿_page177.html">177</a><a href="弇州续稿_page178.html">178</a><span class="current-page">179</span><a href="弇州续稿_page180.html">180</a><a href="弇州续稿_page181.html">181</a><a href="弇州续稿_page182.html">182</a><a href="弇州续稿_page183.html">183</a><a href="弇州续稿_page184.html">184</a><span>...</span><a href="弇州续稿_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
