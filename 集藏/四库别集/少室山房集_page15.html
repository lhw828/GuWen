<!DOCTYPE html>
<html>
<head>
    <meta charset="UTF-8">
    <title>少室山房集 - 第 15 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 15 页/共 89 页</h1>
    <div class="content">　　昆仑行送大司空朱公驰驿还豫章并呈唐太常万直指
　　君不见黄河之水来昆仑浊流万里经龙门环嵩絶华不少息吞吐日月排乾坤天吴扬澜九河溢大泽龙蛇起原隰洪荒不解尧舜忧平成却借司空力自从大禹作司空百川四渎俱朝宗锁压支祈镇淮甸至今玉策垂神功国家定鼎幽燕北财赋实仰东南域河渠一线厪帝衷维时首頼平江伯二百年来飞挽停肃皇之末何邅迍千艘莫进饷道阻临朝南顾嗟羣臣我公崛起江之右列星显化神明胄匡庐彭蠡毓精华西山南浦钟竒秀早年通籍谒承明中岁翺翔汉两京一朝起任虞庭事九官四岳咸推能沛渠已淤徐方塞巨浪滔天势难遏两岸洪波逈莫分百年故道谁能识神功实始南阳口夏村旣道留城走报国难将宠辱惊乗时大展经纶手栉风沐雨卧不宁追逐魍魉驱防八年胼胝勲绩就青天不动黄流平东连扬子息江涛北望天津散海潮车书万国看王防玉帛羣方贺圣朝隆庆之中河再决帝谓元臣有遗烈一麾蹔驻淮泗清风雷寂静波涛絶飞亷导车屏翳从冯夷海若应濳踪金书鸟篆迹灵秘异时彷佛岣嵝峰大禹功髙古来少姬旦才多心转小门下争看桃李荣车前肯使骅骝老纷纷制作悬丹霄驰驱阮陆追风骚元和文誉斗山重天寳才名今古豪三朝出入方垂注投簪忽拥南归骑苍生常恐谢公闲黄阁难留疏广去楼船箫鼔出皇州锦缆牙樯作胜游羣公祖帐防陵晩万姓环看渭水秋迢递关城望乡邑浮云渐送匡山色蹔兰舟水驿滨故老相逢话胷臆酒防倚劔心飞扬语及前朝俱感伤丈夫报国志犹在星辰错落双干将旌旗明发川原阻着绣昼行谁与伍滕王阁上几留宾孺子亭前频吊古卽今廊庙求贤急肯使元勲卧黄石緑野堂开祗蹔留终须勉为苍生出五老东南势转尊三台佳气正氤氲鸾笺倘逐蒲轮到极目燕台五色云【时公与太常唐公燕瀫水舟中卽席命余赋此凡六百八十言】
　　送朱可大还万安
　　自从战国更王风屈原师弟俱称雄西京苏李复继作遗篇十九真宗工黄初七子各有得勃兴杜李文章伯此道凌迟大厯还世代纷纷转荆棘千年大雅几茫然信阳北地何翩翩力剪榛芜继唐汉恍揭日月悬髙天眼中作者难尽数戞玉敲金事竒古相逢海内俱贤豪奋迹前茅追歩武看君意气何昻藏十九谒帝趋明光胷蟠万巻破幽眇手链五色囘天章借甚声华满京洛咫尺云霄见孤鹤司马仍传太史书拾遗颇负襄阳学飘然遇我燕市中河梁邂逅双飞龙髙歌击筑白虹断劔花欲堕青芙蓉莽苍风尘遽相别美人迢递音容絶五年空覩芳草生万里长看碧云合云泥自分随升沉岂料重逢瀫水滨咄嗟徃事如梦寐解衣共拂京华尘五夜论文思逾壮浊酒淋漓对惆怅天地迟回秉烛间星河磊落孤舟上眼看世变随江河悯时愤事忧弥多百川砥柱赖公等异时讵肯扬其波伯乐张华古难得时乖蹔敛图南翼燕雀宁争世上名蛟龙岂是池中物一朝变幻乗风霆磅礴六合摩昆仑卞和之玊讵三刖季子金多安足论髙天黄叶连乡国大艑乗风度秋色短歌送汝不成声握手临岐泪沾臆千秋杰阁倚清沙百尺珠帘挂晚霞兹行定拟滕王赋一寄兰州孺子家
　　幔亭云气歌为督学滕公作
　　君不见武夷之峯髙揷天幔亭玉女腾苍烟层峦列嶂三十六相传秦代巢真仙狂风怒号沧海立海水蹴日日欲没峯头云雾长晦防青虬赤鲤当昼集蓬莱东望若可招贝阙珠宫浮巨鳌纷纷群帝持綘节扬雷激电朝丹霄兹山形势实竒絶紫气迢迢亘吴越扶桑万丈渤澥低齐州九防乾坤狭溪流屈曲环清沙绯桃夹岸蒸红霞鸾鹤翺翔度空谷猿猱寂厯啼山家危岩絶磴倚石壁去天冉冉不盈尺仰视列星河汉垂下窥飞鸟松萝黑药炉经窟多遐踪苏门髙步随韩终霞光半落锦绣座日色返射金银宫仙居缥缈隔人世环佩飘防落云际半夜天鸡絶顶鸣清秋石马凌空系杂花幽草何芊绵松枝柏叶皆堪餐洞前三女不相待彷佛麻姑留翠鬟祝融梁父空郁律太乙终南自腾掷遍观岂若兹山竒寥泬清虚閟灵迹真人度世三千秋俯看人代如浮沤朅来欲济生民困拂衣长啸离丹丘金书玉检秘空麓鹤驭鸾骈罢驰逐一朝乗蹻来东南手挽江河障平陆眼中轩冕如埃尘葛洪王远时相闻清梦常随岩际月幽怀每逐洞中云即今宇宙须真宰拭目经纶横四海漫劳黄帝访空同蹔借庚桑居畏垒武夷山何苍苍真人下阊阖草木无辉光他时簪笏升岩廊致君尧舜追虞唐却驾白鹿还仙乡天齐地久长无疆题铁干回春图山隂刘世儒工画梅以巨幅贽余乞诗为赋
　　吴绡七尺铺寒玉幻出名花照幽独微霜淡月春朦胧何处佳人卧空谷画梅自昔传华光擅竒更有王元章千秋绢素渐零落古色黯黯留虚堂迩来刘生最殊絶十载含毫走燕越一榻常栖剡水云双帆忽下桐庐月看君落墨如有神解衣盘礴随天真淋漓数笔生意动隂崖顷刻囘阳春林危迳仄飞鸟絶偃蹇虬龙锁深穴彷佛罗浮万丈峯孤根倒挂千年雪大枝诘屈粘莓苔小枝蜿蜒花乱开虢国蛾睂逞疎淡寿阳妆额矜徘徊风台月观遥相望园林更染孤山样絶艶惊从汉苑来氷肌更出唐昌上吁嗟刘生画己仙坐令铁干摩苍烟髙屏巨障欲飞动素册单条絶可怜长安五侯招不得王家珍重走书乞何縁好博胡生诗乱洒琳琅向蓬荜隂铿不作何逊亡人间佳句何茫茫暗香疎影亦长语后来谁复传篇章嗟余潦倒笔力弱细嚼琼朶搜枯肠刘生刘生勿凄蹙自古髙流混凡俗卽今且作潇湘游坐观瀑布匡山麓他时问讯子猷船倘寄鵞溪三百幅舟次钱塘谒滕公值风雨夜作解所佩为寳劔歌
　　江潮十月如山丘北风轗江江倒流星河一片落寒铁暗中擎出蛟龙愁君不见丰城狱里百链钢精灵埋没三千霜当时不遇雷与张至今神物终濳藏又不见曹沬手中三尺水却制桓侯轻管子一朝坛上行竒谋百代声华耀青史胡生寳剑人不识十千买自邯郸邑朅来持赠归滕公绕座虹光流四壁忆昔干将初铸时睥睨欧冶麾风胡低回天地链精气喷薄宇宙烹洪鑪泰山为镡渤海铗神锋指石石欲裂緑柄犹沾苔藓文赤花半堕芙蓉匣有时夜啸风雨声千夫辟易万马惊山中魍魉昼摧絶水底鲸螭寒不鸣湛卢飞景亦凡俗纯钩巨阙皆碌碌取次横裁丽水金纷纭碎割昆吾玉一挥四国如建瓴挽囘日月轰雷霆朝携赤堇鬼神伏暮宿苍梧涛浪青荆轲孺子本无术匕首苍皇挑强敌片言枉杀樊将军易水悲风转乌邑项王智力何豪雄废书苦学仍无功垓下谁知万人敌时哉不利嗟重瞳岂若胡生磨此劒寸心耿耿横孤电十年坎坷意不平提与滕公肝胆见滕公豪气凌穹苍一朝覩此神飞扬愿持此物登朝堂时时拂拭生秋霜蚩尤遁迹魑魅藏周游八极还大荒
　　虔州歌送大中丞江公之南贑
　　东南海色何苍苍旌旗夹岸澄清光迢迢斧钺自天下帝遣中丞巡朔方铜符玉帐分千里画甲雕鞍围綉绮三军鼙鼓寂无声万灶风烟晴不起中丞自是河宿精乍窥人世辞蓬瀛流沙咫尺不可越怒鞭海若驱长鲸停车忽傍黄山麓笑揖浮丘跨防鹿晓逐霞光度赤城暮餐云气离天目胸中远思凌泬防却来湖海称人豪单词只语露肝胆白日不动苍旻高猿韬豹畧多竒迹早握兵符穷战术八阵常翻鱼复图千言自献龙门策策名飞步登皇州纷纷簪笔皆儒流斗边夜啸防龙劒天上春开五鳯楼贾生意气本英发终军才调何颖脱兵锋直欲欵匈奴尺组恒思絷南粤华衮朱轩出未央竹马壶浆迓道傍已见褰裳临蓟野还防赐服下南阳再岁超迁左冯翊鳯凰神雀咸来集声名从此播寰区二省三台劳涉厯东南财赋日徬徨一麾承诏来余杭唐代征输属刘晏汉家平准羞羊政成绩奏多清燕越水吴山自游翫酹酒初登武穆祠飞书忽下明光殿匆匆督府推贤臣九重焕烂传丝纶陇西黎庻望充国河内军民嗟寇恂防州形势本四塞渺渺川原开郡邑波涛半蹴闽海青瘴疠斜连惠潮黑汀漳诸府列犬牙纡萦四省藏千家穷乡絶峒鏁魑魅深岩大泽盘龙蛇庙堂抚髀思经济时来崛起风尘际三苗方畧从便宜九姓羌浑随节制轩车杂遝送离觞十月江城满路霜大将楼船横浙水元戎队伍出钱塘钱塘浙水俱秋色囘首严陵瞻故国白岳崚嶒带雨寒苍岩兀突齐云立云岩白岳望不停番阳彭蠡江溟溟千年滕阁迷丹嶂万仞匡庐削翠屏厯厯关河度章浦缓辔停骖问风土送客应过孺子亭提兵却入中丞府中丞号令何雄哉指挥叱咤行风雷将军列戍秦城远壮士长歌汉壁开建牙吹角观游猎士气军声腾百粤铁马骄嘶海月寒雕戈乍举岩云裂海月岩云壮品题登坛横槊思清凄慷慨宁论班定远风流不减庾征西缓带时时临絶域纶巾羽扇何闲寂骠骑空驰大漠烟词人枉勒燕然石崔巍铜柱镇封提缥缈珠崖接五溪分耕坐使阳春布讲武俄防太白低讲武分耕严纪律泸夷永靖先零辑主恩时赐鹔鹴袍兵气濳消狐兔窟津亭黄叶转纷纷肠断骊驹不可闻晚思苍茫盈落日愁心凄切驻寒云男儿意态元磊落抗手何须怨离索指日威名虎豹关他时事业麒麟阁雨露沾濡大海滨谿山随处净烟尘更令文字流荒服行见衣冠入紫宸
　　题黄初平叱石图
　　古木苍藤挂风雨白石峨峨洞门倚黄家儿曹不解事叱作羣羊遍空起胡生较汝差长年俯窥五岳石五拳他时一叱五羊起白云飞尽罗浮巅
　　少室山房集巻二十一
　　钦定四库全书
　　少室山房集巻二十二
　　明　胡应麟　撰
　　七言古诗九首
　　题何仁仲甘露园【有序】
　　何氏之先繇开创勲世袭金紫至司寇公迁词章学术重宇内仁仲其仲子也幼受业家君弱冠名家诗赋兹绘其所搆林亭千里索和余弗获辞
　　园林旧说何将军应门稚子俱能文即今盛世宁好武登坛载覩鸿胪君别起楼台眺三楚冠盖章华总非伍九疑七泽天茫茫千秋屈宋垂文章何日亭借高卧乘风防鼓潇湘柁
　　梅窻歌寿何处士作
　　吾闻罗浮之山四万八千丈絶顶仙葩隔尘壤铁干斜撑大海滨霜梢乱揷遥天上江南十月寒信来雪花如席飞瑶台千枝万枝冻欲折凌风一树何竒哉清标雅质真絶俗为谁移向孤山麓东阁曽闻杜陵句西湖更入林逋目道人自是姑射仙几年采药罗浮巅参差老态看不足却窥春色来湖边满屋琳琅坐相对五夜虚窻月光碎夜永宁知素影单酣歌絶胜红妆醉缟衣鹤氅何翩翩况有逸思凌开元有时兴到起濡墨隂铿何逊皆陈言只今尚作梅花主甲子一周还二纪山房乍夜春意囘彷佛枝头闻翠羽綉屏朱户罗婵娟孙枝绕膝才且贤折花浸酒为翁寿清香习习来华筵王母安期世谁识玉桃丹枣空陈迹岂若氷肌耐岁寒破臈含春映朝日梅窻叟且莫吟防苞落羌笛国艳传幽琴遥望罗浮隔南粤玉宇雕梁逈清絶耸身欲去重徘徊冉冉云軿下天末且挥白鹤留人寰几畨渤海成桑田更卧梅花三百年一笻长啸凌苍烟
　　褒忠祠祀礼成代直指萧公作
　　一夜并州赤龙起浩荡风尘播疆宇卷甲朝降十万师悬烽夕照三千里真主初还建业东储君却下金陵宫羣臣骈首甘就戮至今正气吞长虹忆昔齐黄在帷幄首絷亲王入京洛书生坐失应变机遂使貔貅暗沙漠同时抗节练与陈壮怀凛凛雄三军伟哉正学十族死精贯日月开浮云全师仅见南阳铁独守危城破坚甲暴昭姚善两激昻视死如归狥鈇钺皇皇周子百链钢题诗自缢太学堂景清枉効渐离术势孤不得抽鱼肠纷纷义士难悉数力挽頺波示今古投河直欲拒成汤扣马宁辞谏周武大厦难将一木支江城白昼飞旌旗鄗南正位大统集劒阁巡行天命移沉吟徃事空愤切耿耿英魂岂终灭四海同悲东市刑旷代犹瞻首阳烈百年祀典何寥寥明良继起登熙朝首録忠诚建祠宇天书五色垂丹霄峨峨遗像表忠赤报礼殷勤慰凄恻西日含窻鸟自过北风吹树声犹急隂虫夜促霜露零群公恍惚来精灵九原遗恨岂堪说天空月落秋防防我行覩此重太息后世谁传董狐笔海滨义士何足论洛邑顽民真再出英英壮气摩乾坤流光竹帛垂丹青千秋万代鉴徃辙君臣大义如日星于戯君臣大义如日星
　　河洛篇督学滕公夜邀斋中谈道命赋
　　茫茫太始谁开辟耿耿元精贯三极自从河洛生图书中华首肇文明迹羲皇手抉天地心罗列八卦标乾坤轩农尧舜复继出垂衣万古开人文夏商体格多浑噩遗风未散鸿防朴成周一代首尚文纬地经天传制作纷纷侯国隳王纲宣尼崛起称素王七十二表擅灵异骖逐五帝驰三皇神游岱宗憇梁父下瞰日月相吞吐三千弟子咸抠趋从此儒冠盛东鲁穷年赞易评羲周诗书礼乐勤删脩至今大盗屏不发凛凛鈇钺严春秋渊舆资禀实奥独冠诸生闻至道惟时游夏得精华散入南方布文教游梁崛起孟氏贤乘车列鼎何翩翩公孙万章不足数岩岩气象谁其传荀卿议论本该博时乖废死兰陵郭后来蜀国空草白首苍黄坠高阁河汾自是王佐才曳裾献策窥蓬莱昌黎夙负斗山望路途二鸟重低徊千年至道转寥落重见周程起濓洛紫阳之巅异人出一扫蓁芜继絶学我明设教崇成均十三学政分儒臣七经训诂行海宇彷佛云汉垂星辰关中江右两督学景明献吉真间作才名气节天下传渺渺斯文未有托武夷之山何嶙峋丹梯百尺连高旻我师笃生任斯道挽囘一发伸千钧周情孔思实天纵玉质金相本梁栋年少亲承明主知时来却为苍生用三吴才士集如云帝遣真儒下汉庭伏生晁错岂知道丁寛孟喜空谈经一麾暂驻吴山麓已见清风走南服坐席江声走具区褰帷海色明天目鲁国生徒遍品题当筵彩笔飘虹霓漫拟真人过函谷共看夫子在关西王良造父本精识雷焕张华渺难及台上俄看万马空狱中解使双龙出麟符綉钺行高秋追步琬琰披琳球纵横礼乐三千士缥缈弦歌十二州弦歌礼乐连薇省片善微长劳接引百川齐赴沧海流抔土同登太行岭泗水尼山迹未湮升堂入室多竒珍西施尚作浣纱女和氐犹为抱璞人马卿自昔工铅椠终军意气空凌乱照乘连城世所希夜光明月谁能辨葱葱紫气绕三台遥见徴书落上台更闻黄阁收桃李防看青衿出草莱
　　董生行赠中秘董体仁
　　逺游昔登梁父巅天门突兀摩苍烟秦碑汉碣半寥落万家封禅俱茫然忆从苍颉制文字六书灿烂星辰悬八百年来阳氷死邕斯体制谁其传董生今年政三十曳裾笑指长安日论心遇我游侠场意气翩翩指金石自言家住沧海东曽入禹穴探竒踪门外寒山挂苍玉青天削出防芙蓉朅来挟瑟齐门老客子形容半枯槁黄金台舘天茫茫系筑悲歌和穷鸟兴到长镌石鼔文快剑长防秋森森突兀虬龙起幽壑翺翔鸾鹄回高林金薤琳琅徧筐箧螺画虫书互惊絶白石烟销苔藓凝寒云海冻珊瑚裂年来徴仲数八分长沙小篆称通神生也雕虫不自惜徃徃制作追前人偏傍颇肖韩择木风格时兼蔡有邻十载都门困旅食短衣匹马随风尘吁嗟董生何仆仆归去犹堪友麋鹿携尊傍我吴山麓饱看秋潮落天目
　　霞林樵隐歌为梁太学赋
　　七闽孕竒秀秀出壶公山壶公悬壶住絶顶云霞万叠供朝飱玉宇琼楼架天末翠葆丹旂互明灭高寒可望不可亲一片晴光堕林樾林中大隐梁伯鸾飞身直上凌崭岩苍精之龙不肯佩却从杜甫歌长镵长镵朝持柄白木伐木丁丁向空谷竦身乍可亲猿猱跂足时堪友麋鹿峰回岫转兴不穷壶公絶顶寻壶公高霞万叠餐不尽担头五色纷葱茏荷担归来石床畔两腋风生体轻健金茎底事月底寻石髓无劳洞中翫君不见赤城之下吾所庐霞标突兀千仞余兴公丽赋久埋没桃花流水空踟蹰又不见武夷之蹊君咫尺霞幔为亭驻征跸天孙懒织云锦裳邂逅梯仙竟谁识愿君大隐留人间长林筑室三千年春来倘挟汝南费一笻厯探壶中天【七闽之秀实惟壶公丹霞如楼逈出天半梁太学维筑室其下将终身马屠长卿为题曰霞林樵隐而陈季相乞余长歌以纪之余不获辞赋焉】
　　夜饮喻邦相署中酒酣邦相诸郎君出见咸朗朗玉立可念也因戏成短歌一章为赠
　　自从管鲍交游不再见世人结交徒结面南昌喻侯青云客邂逅逢余偏恋恋丈夫意气凌青防契合宁论越与秦弟兄异姓古来有一呼尽出诸郎君大儿今年才十二霜毫日扫五千字差肩两郎亦其匹八法淋漓照湘帙抱中小者尤絶竒玉为肌骨云为睂毛诗三百不离口气槩似欲吞虹霓看君四子并英物朗朗寒空挂奎壁徐卿两儿那得比王氏三珠总非敌人生有儿百不忧况复满眼俱骅骝乔当及卿髦讵减湛旣难兄纪更优君不见胡生今年政三十日夜明珠探骊窟大儿文举小德祖徒尔相亲不相识此时尽阅君诸郎使我临风重凄恻谓生好饮勿复言且尽三百青铜钱生儿蚤晚防有命何用蹙蹙愁心顔君不见喻侯膝下四男子行年三十初得此至今玉树森庭庑
　　钟室行题淮隂侯传后【有序】
　　淮隂侯不反明矣而史迁附防狱辞致千载之下徒惜其功大而不克终且归罪于吕氏吕氐固汉祖所托而甘心者也汉于当时所畏惟籍与信籍灭而信继之时事必至无可言者彼陈兵之搆舍人之诉皆汉之为也信亡即庸庸如越犹以故智除之诛越以速布之死而汉之谋无不效矣于是以戅如陵椎如勃者而以后事付之然且曰陈平智有余难独任也呜呼汉之心可识矣
　　黄河倒流日东转地坼天摧钟室晚志士千秋空扼腕谁为淮隂明不反忆提利劒追重瞳邂逅关前隆准公登坛片语定刘项岂须垓下知雌雄井陉战血飞长虹齐城七十如飘风当时楚汉在掌握磊落千言辞蒯通固陵长驱三十万手挈神器归真龙泰山为砺河为带欲齐伊吕称元功宁知隆准猜忌主畏信雄图如畏羽旌旗夜入定陶壁警跸朝行云梦渚朝行云梦夕出迎天日可照微臣情纵虎诚难缚虎易青防咫尺飞雷霆列侯朝请亦奚忌隐若大泽居长鲸陈豨相过理则有舍人上变谁当明遂令身首异都市九族并命咸阳城嗟嗟吕姥岂办此固知汉主行叮咛卽豨不反信亦族欲加以罪宁无名呜呼季也实凉德万古愁云吊钟室史臣徒賛寛大辞百代枭雄定谁匹君不见三雄死三吕立厠中爱姬人作彘掌上佳儿血盈席天道好还如一日长信宫深辟阳入愧杀长陵一抔土冢中强魄无顔色君不见亚父当年赐骸骨虞姬効死隂陵侧壮士至今犹悼惜千秋为季宁为籍嗟乎千秋为季宁为籍吴章两门士后先以新作至咸精进逈出余读之朂之以歌
　　吴充远示林屋诗读之使我兴飞越沾沾欲度骅骝前不减观潮诵枚发章生近投诗百篇敏而好学吾所怜昌龄我师花蕋妇肯与王建论媸妍何哉世谓两生鲁中夜闻鸡解起舞异日英雄起俦伍不用登临叹广武













　　少室山房集巻二十二
　　钦定四库全书
　　少室山房集巻二十三
　　明　胡应麟　撰
　　七言古诗一十一首
　　嵩山歌【有序】
　　去余家五十里而近有山曰嵩穹窿崒嵂峭蒨幽邃视洛之嵩高不知孰为伯仲也旁一峰千仞秀出嵲云际若轩辕浮丘所尝居者余因以嵩之少室名之且为作长歌以纪其胜异日者采三花携玉女归将结茅于兹老焉
　　君不见嵩高之山高高出天半万古扶舆结葱旧孤标突兀回日星秀出苍茫界河汉恍疑帝遣夸娥负中岳掷向东南镇磅礴又疑巨灵一夜排风雷空中掣此青崔嵬仰观宇宙豁俯瞰沧溟开天倾锦绣壁地涌金银台飞鸟不敢度猿猱为之摧层峦叠崿何竒哉倒影下坠扶桑隈防稽秦望相去但咫尺赤城天目左右罗列如浮埃絶壑迤逦飞梁萦洄空青水碧划然蓬莱天仙跨鸾鹄时时下九垓遥峯揷天更竒絶天柱嵳峩象纬列云是嵩高列峯三十六其一飞来堕吴越参差太华十丈莲重叠娥睂万年雪云中之君纷纷拾瑶草散发长歌弄明月朝来忽见黄帝车方明前导昌防趋七圣尽迷襄城辙却望天坛寻故庐顷刻笙歌起岩际白鹤凌空舞瑶砌乃是缑山王子乔金支翠旗朝玉帝真人一去不复还玉书灵笈埋空山俗流徃徃轻飞仙不见此后三千年少室山人结庐长啸卧其巅峰头一室但盈丈大易黄庭坐相傍紫芝空谷纷葳蕤真气关门浩排荡朝飱玉池露夜濯金屑泉明霞翼我体白云怡我顔山灵候余户跂息不得眠一行卧此三十载上元夫人时徃还俯视城郭真嚣烦缟衣素氅何翩翩乘风几欲凌苍烟胡爲羽驾尚踯躅惆怅孤峯夕阳落仰天大咲寒风生徙倚青藜望名岳无乃未践三花诺寄言广成子浮丘公吾将跨白鹿骑苍龙访尔三十六峯中横絶具茨凌空同归来却卧此峯上千年一视轻鸿蒙金华山三洞歌三洞曰朝真氷壶双龙是黄初平升仙处
　　薄游金华山信足支短笻长啸黄初平蹴踏金芙蓉芙蓉峰头白云起天风习习两腋举相传古来洞天三十六乃是赤松真人之所理千岩拔崔嵬万壑亘迤逦高欲凌空同侧若摧鸟鼠括苍与台雁琐细不足拟帝鸿旣长逝雨师邈难招回看昔日讲堂洞却忆当时刘孝标九龙蜿蜒读书处穹岩怪石摩苍霄荒坟突兀葬彩笔至今词客何寥寥讲堂信鬰纡朝真益敞天门划然开石洞豁榛莽恍然坐我金银台昆丘圃恣来徃青虬赤鲤尽罗列三仙七圣时俯仰幽怀转轶荡胜槩杳莫穷飞梁百尺下窈窕举足却堕氷壶中氷壶跨山腹气势何其雄何年虎豹穴置此蛟龙宫水帘参差直下五千尺银河宛转倒防双白虹天孙云锦织璀璨鲛人珠箔垂玲珑飞流溅沫日夜不得息惊涛涌雪六月迷长空耸身出氷壶倚杖息余峭举头万松巅隐隐落斜照石羊纷纷望不穷突见双龙挂寒峤恍惚初平兄弟骑蜕骨遗此青天貌俯窥曲涧仅容膝解衣燃烛渡深黑行行不尽一线明万乳荧煌喷苍壁玉树罗青葱芝田烂金碧谁持巨灵斧凿此灵仙窟真人渺何许瑶草纷可拾枰间数子势飞动细看尚记当年奕人言此穴穿四明天牕万叠开蓬瀛摩挲仰视众仙箓隐见若有胡生名吁嗟我今胡为在下土青鞋布袜濩落如流萍乃思昔日玉皇侧看花醉卧芙蓉城木公徘徊向我怒授简谪余离太清一落人间五千载沧溟浩刼防巳盈顾瞻灵境但咫尺奋身欲飞还不能倚杖还悲歌壮心浩难遏却忆云门期瓢笠候明发回望金华山兹游信竒絶余霞映袍袖岚翠尚明灭何当蹑苍虬长揖众仙列提携两赤松永与尘世别
　　寄三衢易使君惟效约秋深为烂柯之游并怀蔡景明苏以脩
　　易侯意气天下无蚤年宦籍通皇都豸冠绣服天咫尺风裁落落长安途一朝使酒忤权贵凭陵太白歌呜呜埋轮有疏不得上拂衣大笑游江湖潇湘云梦长在目却来东海谈乗桴五花蹔辍御史马百里仍蹑仙郎鳬江郎峨峨三片石屹立千仞东南孤题诗洒墨登絶顶白眼瞠视天糢糊桑田沧海倐变易九重特诏还金铺梅花遍咏水曹雪清源皂盖停菰蒲忆昔扁舟驻东郭蓦然见我心神孚卤簿江州却羣从胡床明月邀呼卢苏别驾蔡大夫十日九日黄公垆夜击青萍唾壶碎昼拈緑玉楸枰枯清源明妆十万队红裙翠袖骄相扶淹留卒岁不忍别春风拂面吹屠苏云萍忽尔摧浪迹平原河朔成虚无踟蹰苏蔡各分手闽山蜀道难追呼君侯政绩何炜立驱千骑来东吴穷交念我宛如乍飞书徃徃寻屠沽一丘独卧子真谷入门三径嗟荒芜雕虫小技何足论眼空六合成狂夫青霞之君日候我斧柯欲烂三蓬壶玉局纵横众仙列云浆一吸三千觚使君倘许防帻过秋风八月来高舻
　　章生持所业游余门诗朂之
　　火云峥嵘照林薄赤日团空坐如灼高堂褦襶者谁子云是香溪少年章敏学少年十九能作诗沾沾欲问扬云竒先生四十发种种抗顔肯受庸人新诗读女吾动色东野穷愁浪仙僻电光雷铗双芙蓉烂漫苔痕土花碧君不见神物不遇张司空万古丰城白虹泣小园杏花烂漫与客携酒酌其下至醉
　　墙头昨夜春风颠醉着接防花下眠东方欲曙忘晨飱应门何客来翩翩城东郭君履欲穿手持三百青铜钱要我为客开琼筵水晶之壶白玉盘银筝翠管张哀弦吴姬度曲越女弹相将载酒临西园西园万树红照天杏花朶朶含春烟随风故落苍苔前恍如红雪堆青钱摘花浸酒酬清酣主人劝客客不言人生岂得长朱顔眼前有酒不尽懽参差白发来相纒君不见相如卧病归文园笑杀长安羣少年又不见子云寂寞耽草日暮何人回酒船何如醉挟双婵娟玉山酩酊长花前
　　秋日泛舟钱塘观潮放歌
　　黒风夜簸沧溟水冯夷却走海若靡素车白马来何方璇室琼楼遍空起玉龙垂地五千丈银河驾天一百里三军钜鹿战始酣万甲长平溃难止胡生此时归适越醉挟扁舟离江渚皷柁初疑月窟中旋身已入氷壶里雪山恍见释迦坐一苇聊将达摩拟波翻魍魉泣浪跋天吴语长鲸鼔鬛如峻山电掣云愁堕飞雨舟人渔子袖手不敢出篷底仓皇掩其耳是日胡生气无比轻桡在手疾于矢白眼茫茫向天际欲乗长风破万里回瞻圆峤若咫尺东望扶桑聊徙倚即如鲁连蹈岂得便逐灵均兴难已君不见越王宫吴王宇寂寞空厓半頺圯日夜寒涛浸荒址满眼豪华遽如许人生龌龊胡为尔乘槎八月差快意击楫中流竟何以天寒日暮风转疾彷佛鸱夷共相语朝来更泛若耶棹防挟西施从范蠡
　　钓台谒严祠作
　　高台倚空双突兀钓丝下坠桐江石客星惨淡呼不应片片飞云向人立忆昔真龙起新野百万昆阳碎如瓦朝端但访赤伏符泽中那问羊裘者逍遥建武垂裳初乃有物色来菰芦新衔乍可授谏议故态宁肯回狂奴长啸还归富春瀬采药桐君坐相待石上明霞照秋水峯头雪瀑飞寒籁箕山颍阳杳莫覩太息斯人遂千古方干谢翺两小子废宅荒坟强为伍胡生抗志五岳前中岁偶落风尘縁钓竿倘拂紫薇坐归来与尔共拄东南天
　　夜饮芙蓉舘大醉放歌寄黎惟敬康裕卿李惟寅朱汝脩
　　初平骑羊去不返沈侯八咏空嶙峋刘生老死骆生谁令大壑回阳春君不见兰州胡元瑞九龄学仙已成癖欲乘长风游八极大鹏扶揺不肯骑几度鞭羊复成石十五更作咸阳游五花笑脱青貂裘酒阑大叫呼李白雪花飞堕长安楼是时真龙御皇极双阙嵯峨象纬辟作赋宁论狗监知曳裾自许龙门客人前白眼双飞扬谁其握手黎惟康李侯晓散禁庐直停车数过朱生堂相看意气谁肯下握尘含毫破深夜万象淋漓碣石宫千人辟易阳社五陵轩车春不开狂歌独上黄金台拔剑起舞长虹摧睥睨燕昭王防子非仙才荒碑零落翳榛莽其人白骨随尘埃剧辛郭隗岂壮士汝曹自爲千金来当时乃公用齐国临淄岂得同蒿莱前瞻涿鹿野左瞰卢龙隈浮云万叠飞不尽但见太行山色青崔嵬入洛声名晚差着掉头忽出新丰市拂袖初辞上苑花持竿欲挂沧溟树吕梁震泽天茫茫扁舟一叶飞钱塘镜湖剡溪咫尺不得渡十月寒涛如雪霜孤峯指防严陵宅古木槎牙向人立羊裘客子双眼青分我桐庐半江碧高台祗合长垂纶谁知物色来衡门天阍突兀帝星远十年五上空沉沦萝薜归来手还葺一笑文君壁空立生计犹余二顷田谋身岂必千头橘五侯七贵俱浮云邺侯万巻堪横陈男儿大业在金石那令七尺随风尘醉墨苍茫浩歌发紫气东来照吴越文章得失心自知肯向朱门傍先达唾壶击碎歌转长美人天外空彷徨眼前龌龊谁相望大儿刘孝标小儿骆宾王后生不死亦前辈九原可作同翺翔遥遥八咏楼楼空竟何有楼中之人今在否袛今谁是东阳守防叱羣羊起太空卧看扶桑日西走
　　赋得赤松宫为东阳卢祠部
　　君不见赤松宫前赤松色夭矫轮囷际天碧霜皮不减三万株铁榦宁论二千尺初平骑羊去不回药炉丹灶空崔嵬山中白石乱无数何人叱咤飞风雷君不见东阳卢君大竒絶前身曾受长生诀徃来三洞蹑明霞啸傲双溪弄明月朅来欲作人间游苍生六合攒睂头帝傍玉女不敢留飞行独下昆仑丘挟书却走明光殿跃马天街谁不羡栁色隂浓彭泽车桃花锦簇河阳县一朝鸣佩趋南宫炉香画省追夔龙退食羞爲素餐士愿将直笔回宸聪五夜排云叩阊阖凛凛孤诚照丹阙丘埴宁増泰山峻微丝愿补衮衣缺九关防窱环苍龙燕台白昼飞长虹曳裾止辇亦臣职拂衣神武来秋风衡门却返东阳旧落落松隂浮远岫已见声名重斗山更欲栖迟终宇宙名山咫尺黄初平石羊成阵来相迎天王明圣臣愿足富贵浮云何足论卢君卢君真丈夫直节祗今天下无从我且酌黄公垆漫学三闾赋沅水肯令董相淹江都一朝当宁思良弼飞诏东山起安石防教霖雨遍遐荒取次天门生八翼赤松之宫君暂居高吟抱膝聊吾庐三洞宁为长往客九重行问治安书
　　题岳阳楼图
　　危楼倚空欲千尺阑干下瞰洞庭色狂风尽卷苍梧云万顷潇湘照空碧江花防防日欲冷防芷纷纷翠犹湿参差忽覩冯夷舞缥缈疑闻帝妃泣七泽纵横渺难数九疑如黛尊前出舟人渔子棹空旷薄暮波涛归不得楼中骑鹤谁者流此事恍惚曾同游凭阑试诵杜陵句日夜乾坤相对愁
　　岁杪送郑茂才北上
　　北风动地卷行色郑子辞家赴京邑蹇驴欲踏东蕐尘手挈空囊行不得亲知遍谒乞斗水徃徃白眼谁相识男儿意气轻王侯有身七尺那用忧溪头握手拚一醉骕骦且付黄公留君不见来岁长安百花发银鞍拥簇歌姬楼









　　少室山房集巻二十三
　　钦定四库全书
　　少室山房集巻二十四
　　明　胡应麟　撰
　　七言古诗二十六首
　　闫蓬头歌【代滕中丞作】
　　闫先生羽客流发蓬蓬不褁头身骑两白鹿手掣防青虬前生七圣相追游飞翔八极横九州朝升大罗顶暮宿昆仑丘木公授寳箓王母发清讴飞琼弄玉众仙女行厨上食罗珍馐桃花万树核如瓮东方小儿不敢求何来醉闯拘翼座脱巾露顶眠琼楼雷公轰轰上帝怒谪向下土称蓬头长身大腹状殊絶赤颧红颊惊庸流方瞳射空碧电烱紫髯拂地苍虹流终朝一食气逾王终夜不寝神长游严冬雪片大于席寒氷十丈风飕飗先生此时赤双足单衣不御青貂裘道旁观者色沮丧真仙出世谁能俦和光颇类柱下史玩俗或比防荘周仰天大笑暮云碧茫茫下土皆蜉蝣朅来偶过勾曲洞乗鸾跨鹤三峯头乖龙左耳割不得飘然一苇来南州众中遇我心莫逆片言立使千金投微辞奥防发中夜变化恍惚难先筹时时诧我骨毛异青城僊伯行相求三生石上事非远努力缮性穷熏修愧我中年薄闻道尘埃碌碌随轩輶神明凋谢鬓髪改岂将七尺图封侯感君便欲逐君去乾坤万事同浮沤三公七贵竟何物五隂四大俱悬疣何如长啸出寥廓霍然尽豁平生愁闫先生且莫行爲我留谪期未满堪夷犹吾家别业武夷上铁船丹灶悬高丘幔亭之君日来下三山九曲随防搜他年挟尔櫂歌去坐看大海天咫尺巨鳌赑屭浮中流珠宫贝殿耀金碧清都綘阙喧琳球鹍鹏一卧九万里鸿鹄一举三千秋玉皇香案倘相忆羽翰白日飞神州
　　赋得灵隐寺飞来峰赠卢祠部
　　灵隐门前千岁松夹堤九里来青葱何年突兀金芙蓉削成四面摩苍穹恍疑夸父移空同一拳掷向沧溟东日月东西悬混蒙云霞上下披防茸周遭刻画非人功象王鹤驾行虚空投身直入蓬莱宫丹楼雪乳垂玲珑流泉百道声琤琮有如仙乐呜笙镛金书玉简潜竒踪防窱恍与银河通灵威丈人不得穷古来传是飞来峯万古壁立青霄中何人散发携孤笻扪萝直上乗天风金华有客真豪雄孤高大节将无同少年挟策游新丰五花蹀躞长安骢出宰百里花为封鸣珂入候甘泉钟握兰典礼称儒宗素飱耻学凡夫容织成云锦蟠心胸要将琬琰垂勲庸直排阊阖陈孤忠曳裾折槛惊天聪轰轰天鼔鸣雷公覆盆不照微臣悰精诚贯日飞长虹挂冠神武何匆匆回头却望丹宸枫血泪乱洒征衫红归帆正值钱塘风六桥三竺春溶溶不学留侯师赤松且邀白傅寻苏公振衣千仞聊从容朝飱沆瀣追防鸿暮拾海月鞭虬龙六丁防呵玉女从俯视六合俱螟蠓朅来遇我东阳东竹林把臂心神融仰天大笑横双瞳欲骑箕尾还长空卢君劝汝满釂黄金钟且为拂拭朱丝桐万事人间如转蓬古来直道多难容卽今吾道宁终穷丝纶竹帛行遭逢一朝前席明光宫谁其稳卧飞来峯
　　醉中放歌赠祝生并寄司马汪公
　　祝生家无担石储短衣掩肘不愿余生年三十走牛马世人攘臂争揶揄胷中壮气何磊落眼看俗子如蘧篨欲从翰墨树勲绩耻结黄绶悬金鱼自言太古重三立文章功德原无殊朅来叩我草宅殷勤片刺通前除先生崛起刘骆后华名岳岳天南隅泰山宁择土壤细沧海讵惜涓流潴兰台高揭并二酉龙门咫尺悬桑榆堦前尺地倘少假令我一脔尝天厨伊余谢客事焚扫闭关长日扶潘舆亲知宇内半凋落豁然见汝心神愉忆汝新都谒司马太函突兀开云衢无殊字汝岂无谓树勲努力操长殳汝兄汝侄并潇洒问竒徃徃来吾庐古今词赋厄阳九先生身试不汝愚怪汝胡为蹈前辙甘心赵瑟忘齐竽腰纒万贯亦不恶三槐九棘垂騊駼沾沾五字作何状黄金不逐贫相如生乎大笑掩余口先生戏我犹羣儿天生七尺当不朽大千世界皆蘧庐倘来富贵宁足论电光石火同须臾一朝腐骨委草莽醉生梦死随沟渠秦宫汉阙走狐兔公卿未必赢樵渔男儿大业在金石要令天壤防迂儒先生两耳濯清渭十年不受凡人谀终朝隐几吾丧我一听汝言良起予雄谈五夜劒花落緑尊翠杓行茱萸高歌赠汝兔毫秃唾壶击碎青毺长风吹云入广座欲蹑象纬淩蟾蜍生乎生乎汝勿疑古今不朽真无殊好读离骚饮美酒便作名士追三闾莫将狂简讶年少仲尼大圣思归欤卽今名姓已不朽先生笔底开璠璵他时借手见司马为我捧腹当轩渠【祝生树勲游新安司马公字之曰无殊谓所立维三不朽一也石羊生胡元瑞闻而韪之而作是歌】
　　潇湘座为祝无殊题
　　我筑潇湘岛斗室悬竹中汝搆潇湘座千竿舞秋风我岛舟可沿汝座车难通一朝乗兴来子猷直造竹所聊优游主人莫作辟疆态仰天大笑风飕飗
　　送郭汝冲游吴中
　　郭生有父鸿胪君自言东野之后身飱风卧月三十载至今词笔留长春生也学书仍学劒抱玉无媒羞自献延宾雅有郎罢风典尽鹴裘不咨怨时时问字来门墙先生为汝开堂五月南风稻苗熟扁舟一叶飞钱塘生平不识琅琊里特向娄江吊兰芷中原万里失麟鳯宇宙文章孰盟主江隂亦有朱鸿胪结交四海雄菰芦沙头把袂询父友孤帆八月来三吴
　　忆章云
</div>
    <div class="pagination">
<a href="少室山房集_page14.html">上一页</a><span>...</span><a href="少室山房集_page10.html">10</a><a href="少室山房集_page11.html">11</a><a href="少室山房集_page12.html">12</a><a href="少室山房集_page13.html">13</a><a href="少室山房集_page14.html">14</a><span class="current-page">15</span><a href="少室山房集_page16.html">16</a><a href="少室山房集_page17.html">17</a><a href="少室山房集_page18.html">18</a><a href="少室山房集_page19.html">19</a><a href="少室山房集_page20.html">20</a><span>...</span><a href="少室山房集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
