<!DOCTYPE html>
<html>
<head>
    <meta charset="UTF-8">
    <title>弇州续稿 - 第 132 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 132 页/共 228 页</h1>
    <div class="content">　　
　　冠带医士渔洋王君暨配山孺人合葬志铭
　　
　　余守尚书刑部郎中而病寒且殆矣故通政使张銮与其弟判太医院承宗皆国医环视莫敢进所见幸而自活然咽喉间气塞不续通州老医陈生投药饵之小解已热复壮发人谓是寒复必不治而吾郡王昌年希舜者来脉之曰非寒复也虽然向者大热去而余痰痰去而热复壮发者何也取陈老所余剂辨之曰嘻是正治也而峻子之真元耗矣正治而峻承之宜其壮热也乃别为剂以和补者八之其治痰二之仅十余服而病洒然若失者于是王君名籍籍公卿间争具车马迎治病而君所奏药輙验其病益竒则又竒验而性简脱不乐为威仪所治即善故而处方调汤液毕主人出酒浮之白輙不辞去之他所亦尔竟暮陶陶然归矣归而楮币随至至则受之不为饰让不至亦不问而间出所羡镪以义行之宻戚故人君既朗坦无他肠而又善酒及雅语多欢少忮以故燕中交游多爱慕之即不病而时致君以为适而久之先御史大夫公开府檀州有以君名荐者檄使调治官军君始通籍太医院得冠带如例幕府尊重而君其最下僚然竟寛然不废谈谑间出休沭诸大校迎而饮之君亦饮问府主有所指向或可以居间地道否则阳为不闻者出他语岐之以故自月请外不受一装钱先公益乐称之而亡何先公坐失相严指逮时逻骑旁午势叵测而君独依依马首不忍去间入一慰视先公出则视吾母与吾妹女弟疾即大寒暑无间也眀年先公竟不免余与敬美扶衬归女弟疾益甚时寒冱且氷矣念欲君护行而难发言君慨然曰士为知己死况不必死耶独身偕之维扬始别前是君貌悦怿跨马踸踔忘倦态而匕箸日益减微伺其酒徃徃不尽釂以为恠而眀年忽感寒疾卒京邸疾既亟犹手书属余兄弟其书半不成字而语悲惋甚会君之妇山孺人携其三子以丧归吴余兄弟迎置里中代舍山孺人者故良家女也以勤俭佐王君生者三十余年至是悉出槖中装得六十金余兄弟稍益之为百金以半置田供薪粲半授其子寅业小贾贾久之败寅死其妇徐亦死二季少而不甚别治生孺人邑邑不乐成疾盖后君十六年而卒得年五十九君之年仅四十有六耳君世家呉阊门里父浥母许生而敏慧尝受经老儒郁黎阳业成矣已舍去为医故其医本经术时出心造不専泥古方二季者宸娶于陆宣赘于周女三归伍常张焕文京兆诸生周爼爼有文学矜节负气不寝然诺自孺人之卒又七年而爼来言曰二骨行暴矣请瘗之某所公幸惠之一言以毋使遽朽既而以状请曰爼幼未及悉也嗟乎微而请余忍忘微而状余宁弗悉抑及我先君大故则有隠痛焉毋若余之衷烈而弗能文也何虽然余胡敢遂死死者乃薄资之窀穸而为志若铭曰
　　
　　医者意敦者义铭者友塟者壻逝者不愧生生者不愧逝穴于是其偕即安于是
　　
　　屠丹溪公墓志铭
　　
　　余所知眀州盖有屠氏云屠之先自大梁徙避狄而居鄞之北方数里皆为屠而至太宰公滽贵及其先三世下而得太保公侨司马公大山贵亦三世而独于其属最尊而齿甚卑者曰子良子良之子璞璞子丹溪公浚少于太宰公一甲子而称弟公字朝文其别号曰丹溪以比于太宰公所谓丹山者也丹溪公三世俱布衣然以隠徳重始公之壮时强有力多持弓弩挟弹走马遨逰自肆已折节读书通大谊家故中下与所善海人谋治巨舰絶海而渔遇■〈风贝〉起破舰得一木漂浮小岛渝七日拥败絮而囓之昼则猕猴分余菓夜则玄熊卧护■竟不死寻他贾舟过岛号之乃下人皆以为神公既雅自负且以狎之益治舰渔渔则■〈风贝〉輙破舰虽不至殆如前时而所赍操略尽公因倦于渔而会伯氏坐逋赋逮日夜以望公公叹曰是知我渔不知我渔而槖若洗也虽然我何忍爱先人庐而坐视伯氏逮即鬻其宅得数百千镪以出伯氏而偻行至江上葺茅舎数椽以栖甫绪而■〈风贝〉复败之公咲曰■〈风贝〉乃迹我岂欲使我露宿耶与其妇某姓孺人节力而加苫焉自公之无家而意豁如类有悟者曰吾不复海矣即馁死不至令鱼饱手理药草数畦啖其苗晨起未饭徐睨突无烟舎而歩江上观涨家人挽之曰观涨可得食乎公笑曰不观涨亦何可得食卒观涨而有二贾以巨椟求寄载至公居步所而舟人发之皆珊瑚犀象玳瑁香药也曰是禁物当入官又当死贾阴造公蒲伏请以半为公寿冀得无发公曰去之而以六尺博而财我安忍藉为利哉令舟人姑得厚雠足矣又有私贩鱼盐者亦至步诸子请货之公叱曰而岂津吏也当是时太宰诸公贵盛甲浙东西诸借名姓而家者比比公乃其亲晜弟季父窭自如终不假小煦沫而闾左之受荚者质成者争严事公亦自忠信不侵然诺得之不以屠故重也公属虽尊不以加于诸孙曽行与杯酒谈咲温洽有兄弟廹于产而阋墙者质于公甚辨公不荅苐顾指圃中某花某花而其人忽悟曰公意不在我我何辨为遂解公有六丈夫子而长子失里豪意见中御史趣捕不得縳公以应眀日当入见而夕卧大鼾家人撼之醒曰此何时而丼寝也公徐曰我不为恶何恨我且我终不以眀日夺今日寝俄而长子至入就理公亦自若其最少者曰隆少而警颖公甚爱之俾从里塾师受书归而旰犹未饭也指其腹曰甚虚柰何公苐从容与语经史及君子无求饱大指隆遂不问饭而去隆之长为诸生声实殷殷而又能治古文辞心念屠故冠带族前后用政术谊槩显而无治古文辞者治之自隆始微一见长色公故屈之曰儿曷不视吾腹中有戟矜耶口有雌黄耶即悬鹑不至骭何愧而若奈何以雕虫奸世好也且毋乃凿混沌何隆自是虽不废其业而能归之长者公为人大音声如钟自他所归未至里许而谈笑声先之家人以是候公归为常腹不能藏人语又不喜薆语居恒谓无使人口属吾耳吾耳属吾口天下且无事矣生平无长物唯艺鞠数百本时时为客盗去夜起行陬篱落以是触霜露得疾卒当是时隆补博士弟子拮据姑篾间姑篾人昜之困而归抵富春江渚夜梦公骑而衣冠呵殿先后冉冉云际去惊驰抵舍公已没七日矣殁之后日一道士来云梦公去状具如隆隆又谓公自言直者当为神盖至今疑公神不堕死趣云公以嘉靖丙寅卒距其生弘治丁已得年七十有六子者佪侯俅俛仍隆唯隆成进士女二人孙男十五人女六人隆之令颍上再繇察能改青浦皆有声而与余善故追状公事而余志且铭之铭曰
　　
　　溺而不死猴熊来饵死而见梦于人于子人皆神之其果神耶太朴不斵乃全道真夫是以尔子文而尔若不闻尔若不闻何有于予文其何以铭尔之坟
　　
　　乡进士玄津周公墓志铭
　　
　　吴江之周其先自元人俊徳始徙烂溪七传而至恭肃公用起孤生数更省台长至大冡宰海内推贤之以为名臣而周遂重于吴江恭肃公有丈夫子几而其最贤而长者曰寻甸守国南寻甸君有丈夫子几而其最贤而长者曰玄津君君讳京字世臣玄津其别号也生敦重寡言笑动止自矩恭肃公业已心器之而长其亲长其孙当得官更推以予弟而读书工属文由诸生迁上舍君于制科义无所不泛澜而独好瞿文懿公景淳以其尔雅可讽当是时瞿公甫登第及以侍读主南畿试得君文而异之曰有心哉斯文乎抑何其尔雅可讽也遂登君式君所登义行而见者莫不推称以君之文之似瞿公也然公自是竟蹭蹬公交车间凡七试而七不利以至老死语云通塞因天美丑因心岂不信然哉始君之事寻甸君与母顾也夔夔焉烝烝焉其抚诸弟怡怡焉以孝友称于乡母顾疾一不食则君亦不食医祷必诚信而其殁泣血不见齿者三年既登式而贺者踵相接君独涕涔淫下曰奈何使母得一见之其又四年当赴公交车以寻甸公病念之不欲行寻甸公为强进食加簋曰视乃公健否且若不思博一第以快我志而刺促吾膝前何欲欲乳耶君自是不得辞甫毕试而寻甸君之讣至君大号泣曰天乎梏我作罪人也生不及荣殁不及躬已矣无所事余生矣乃所以致哀毁加于丧母顾时而竟禫除欝欝不解遘末疾坐以是终其身君虽疾不至困能强力行坐读书构制科义食酒不废即至公交车期不辍往间自叹曰先恭肃公之世隤矣柰疾何君貌肥白如瓠美须眉治家程丰俭必以礼一室萧然图书外无长物尤好程朱老儒先生言间诵白氏长庆诗撃节叹赏诸父行皆显顾事每逊君以为虽少年而行履筴画则周氏老而他昆弟子姓即少年豪必饬而见君不敢以豪进也君又严事邦君大夫无所请托而其治岁课率先其里中又倡其诸父捐腴田合三百畆以资长赋者故君家虽世饶埓素封而里门无皁衣剥琢他不能尽然矣君既己不得志公交车且病乃尽取其业毁之黙坐澄心见若以为深于禅观玄解者而无何竟卒矣君之卒以万歴辛巳距其生嘉靖丙戌得年五十有六配某举子二之轼太学生娶吴次之辙侧出后君卒之半岁殇女七长适嘉禾太学生卜文学次适湖州诸生闵世宠次适嘉禾诸生屠泰次适屠大壮次适邑太学生龎秉性次字湖州张某次字邑吴某塟某地之轼手事状而介余友王百榖来请志铭曰先子意也余犹忆侍大人京师时恭肃公领台事而大人为其御史休沐輙谓余曰末世而犹覩古道若周翁真所谓巨公长者哉与闻司冦而两不复三矣司冦者庄简公渊也无何恭肃公卒而余得从寻甸君朝行因以窃追恭肃公之典刑而又一识君公交车又从君之弟宗正君游盖皆彬彬质有其文焉故国世家浅之乎乔木哉嗟嗟乃今俱已矣昌黎氏之识北平王者三世而复铭其孙殿中少监畅塟而致慨于俯仰也然考之史少监故小贵以侈败其家君虽犹在选人饬文行家方隆隆起以是塟也可无愧恭肃公地下矣是冝铭铭曰
　　
　　太宰之孙二千石子策名于乡步武帝里夫岂不能侯服怒马被服雍容造次儒者式吟而白式诵而朱名教为乐先民是模厥材既成干霄可期孰为培之又孰摧之匪穷匪显匪夭匪寿夷然委顺不与构鬪山墟之阴蜿蜒伏龙奉不辱身以从先公烂溪之阳乔木森然留不尽余以贻后贤
　　
　　金君夫妇合塟志铭
　　
　　吾郡有金朗者才人也而甚贫盖数见而数进其文其文日益竒而贫日益甚已不见者两载所忽偻行前谒余犹夫故贫也而杖且苴其冠履叩之哭不成声手一编相示曰孤有父能侍而不能养有母能养而不能侍而今且俱己矣所以稍逭孤之罪戾者唯吾子余悯而受其编曰父故讳璋字国荣其先不知所自至王父某而耕于浒疁依大姓以居遂冐屠姓父久之复屠而为金已更璋为璲王父之始从浒疁人鬻席自给也什不能息一父年十六矣一日忽尽持席去家人大惊而无何以其价归盖倍赢于恒操时里人谓王父若有子材曷不使之贾而旦暮龌龊升斗乎于是代王父小贾父之为小贾顾日鲜衣与其市豪少年逰又好新声貌美丽自喜其更长则负气上谊不寝然诺豪少年益壮之而母者朱氏令女也能佐父以俭共举不肖踰龀能诵书占对而王父指之曰儿姣不复代若贾乎父不欲曰吾安忍复弃儿贾也乃使从师肄经术自不肖之经术垂就而父贾亦稍饶乃里中儿妒之父意不怿曰麋有六足走便入海丈夫安能卧领人妒耶徙而耕光福山中故不善耕事岁得凌之乃更徙为贾数转益薄而不肖自游学归父伺其槖枵然埀也恚索杖曰若所游大人者何而不以一钱资我且若不枵然不归矣不肖俯伏泣拜杖而母去之曰乃公才胡以数转数薄且儿即不以一钱子归也故不以一钱母出公如命何哉于是起不肖摩抚相慰曰姑即若业修之而父渐以心计闻诸贾人推择假市令权得不乏母又时时用俭共补其畸父益发舒雍容文酒会矣不幸属疾卒母茕然而二少子依焉食且尽不肖筴无所复之而会谢都尉者业转饷知而榖我从之燕中主董礼部自是稍得寓修糒遗母居岁余忽心动亟归而母复不待矣天乎不肖之所不能养与不能侍者此也即所谓养何养也天乎伤哉贫也所以为吾父母者已矣夫乡之人不能知不肖姓名何论父母然而靡不知有子也幸而惠之一言庻几因子以知吾父母余受编读之既乃叹曰吾不知若父母吾知若吾知若不为荅铭谁为铭者金君以庚寅生庚辰卒得年五十一朱生先一年卒后之三年为五十四朗娶吕而鳏子二贞娶王氏良未聘葬地在凤凰山之新阡吕柎焉铭曰
　　
　　半亩之封其茅苐离七尺之宫上有樛枝有乌骚屑谁则知之以予知兮毋若以而子知兮而子何以知而其大昌厥辞
　　
　　太学生史幼咨暨妇陆合塟志铭
　　
　　幼咨生而韶警故太常陆粲先生与幼咨之父兰溪公■〈彬上金下〉同里闬且善也抱之膝果饵之而曰能壻我乎幼咨起谢遂以其爱女字焉兰溪公业中人产念不能当陆先生而世受宦又娶于吾姑以司马公父而御史大夫公弟雍雍负才美而幼咨以媵之子见子逾于已出陆先生殊自快也归抚女而谓曰若有归矣兰溪公亦与吾姑相贺曰幸儿有室又得尚陆粲先生女当是时陆粲先生名重天下而无何卒幼咨十六为诸生眀年陆女乃归幼咨长于幼咨二岁而眀秀婉嫕吾姑尤钟爱之幼咨与兰溪公俱短小然兰溪公为人恂恂长者不欲以口穷人而幼咨善言咲佻侻自喜既为诸生未几以例入太学试而有声寻改复南太学三试皆不利而兰溪公卒官幼咨既免丧忽忽不自得又微闻其生母张夭而弗及识也意伤之乃悉谢去其所习制科业纵酒自放又不别治生吾姑赐督责甚苦曰汝父无所遗吾倾槖而教养汝以冀汝一日显而乃若是且吾日三饔饔于从子吾汝欲割以为酒费耶幼咨行意故自若也岁时从所狎酒人轻刀短屧纵浪佳山水间竟忘返而故庄事顾丈人汝玉间规之则曰冨贵土苴也人生一隙驹酒之日吾日耳更睨顾君毋溷我能从我游乎顾为匿咲引去于是陆之私装罄矣泣谓幼咨向者罄吾装而佐君君以为酒犹书半之今乃尽为酒何所复得装耶幼咨时大醉蹴且詈之曰汝何自得大人言吾不若夫矣陆畏幼咨鋭不获已归依其母居而日夕絣■〈糹辟〉刺绣以其羡市珍菓贻吾姑间过抱首哭也幼咨始其饶时为具不问客客至则饮既浙涩而有所过亦不问主又好使酒骂坐坐客应之强则亦已而及醒而复诘之则且忘以故与幼咨往还者不甚责酒食过而更用以相狎幼咨既久之得陆共事吾姑状乃愧悔迎之归谋更读所谢去书而病矣陆之治汤药觋卜良谨幼咨既■〈谷丸〉执手而谢之曰甚负夫人已而叹曰男子穷至此不克终奉老母何以见兰溪公陆丈人地下又戒其子载道顾丈人爱我死必传我而以幽宫之石累元美先生陆故得吾姑欢幼咨殁则益精心为共养服除从之太仓谒昙阳女真师偕事者凡三曹所而独以一荔枝投陆归唘之则有手书悯其志行而许度之陆斋沐复谒愿备弟子末师业己许乃复叹曰晩矣固异世缘哉未几陆忽病痢死死时念师言歴歴不乱幼咨名访史氏别号为逸庵惩其卞也史之先世自吴兴徙而为长洲甲族王父河间公任职名台谏二千石兰溪公宦虽不竟达以廉着声幼咨卒以万歴戊寅距其生乙未得年四十有四陆之卒以庚辰距其生癸巳得年四十有八一子曰载道娶刘氏贰沈出也女一适太学生归隆陆出也墓在灵岩乡世地铭曰
　　
　　汝以酒而全其天乃使汝妇斩焉而丧其天其然也不然耶汝妇虽死拳拳皈其师而汝魂气无所不之其犹相依耶非耶噫
　　
　　清溪蒋次公墓志铭
　　
　　太史公言之人冨而仁义附焉此言是耶则阳虎何以云为仁不冨也今夫取者所以资予也予者所以保取也故曰知予之为取则智知取之为予则义此二者仁之术也今夫小贾之为贾也铢铢而敛之业业而持之不达因时不知所操舍稍过而卒然无所衷败若扑满焉彼阳虎者乌知冨者也汪子仲淹为予言蒋次公蒋次公者其妇翁也名克恕字行之又以小字延保行世居歙之黄山黄山无他姓独蒋与谢而蒋尤着其指几数万而其后有泰仁公起家贾于纎嬴无所不晳中岁倦而思息乃命其伯氏继焉而駈次公使为儒次公既已受经术属文有声已谓其父里中无可与语者吾闻之良璞谷处谁与劘琢因去而游星源里师故游俭先生屩而短褐从其俗日再蔬粥濡笔黔吻所出入不晓为冨家子而会大水尽漂其书去仅以身免父闻之叹曰岂非天乎以书报次公天欲夺汝儒而还之贾违之不祥且吾老矣毋使两堕次公归而相与筹曰不有居者谁与资行者于是身居武林聚百货而槖之以输伯氏为转鬻山东之清源次公以时筴其入而伯氏策其出相与消息为循环居数年訾大起于是次公徙之清源而伯氏复转訾为出入复数年訾至累万复相与筹曰行贾固利过当而毋若逐逐道路何且以身百试卒一不讳悔已晩今幸赀足盐盐夫坐操其母而役其子若尾闾之受水毋便于此者于是徙广陵益訾至累巨万大抵武林俗薄轻为徂清源俗鸷悍多贾易忌广陵俗恌好奢次公能尽得其情与百物之轻重不受欺而以不欺行之故终其身无偾事久之父卒伯氏亦卒有子希文弱善病次公日抚视其食息小长授之经且大出槖装资游太学曰吾竟不能以儒称而祖意而勉之使吾有以报地下也丘嫂龂龂多齿牙次公率其妇共养严事事必腆备亡腹讥乃己寻希文病死次公伤之为抚其三稚子如已子使同寝处仲淹微风曰处得无隘乎次公曰吾欲使其悉我均也有二姊长适罗良瓉贫而瞽有一子又蚤死次公治其子丧而养良瓉终身次归汪鸧鸧佐次公贾私其羡自殖积产至万人谓是不可返帑乎次公曰返若帑是割吾肢以益体也卒弗返其后鸧与姊谋更讼次公负其千金以求解次公亦不辨广陵贾子多訾即连结守相以车马裘服相豪而次公衣大布冠竹皮往来其间意自如也然遇交知缓急有所援匄则诸豪咸匿迹而次公独出身为之至倾槖始更相愧以为不如归黄山故居丰乐里里大溪数涨则病涉捐千金为大石梁数十丈以通之自石梁至容溪治驰道数十里茂林深樾可憇者必亭之以息行旅故通政张寰为大书标之里人指相诧曰蒋次公始不得志于儒中自恨以不能承父属而大吾里令吾里乃岿然甚壮贾故自足耳何儒为次公后病痔之京口就医转侵削还至武林而卒以辛巳之八月距其生庚辰寿六十有二娶罗有丈夫子三长希参娶亦罗次希任俱罗出也又次希禹娶李贰吕出也女二长适即仲淹名道贯太学生其女有贤行蚤卒次女夭孙男七国卿娶潘朝卿娶谢元卿聘许友卿聘汪耆卿懋卿其一未名俱未聘孙女一许聘徐学书志曰仲淹有云儒者峩冠博带谈说道理若指掌即不能不以一刀锥而弁髦其人伦次公之于人伦厚矣何必儒仲淹从其兄司马氏为文章有根底其言当不妄故志而铭之铭曰
　　
　　汝贾而儒其子孙必以儒起家汝其即安于黄山之墟
　　
　　弇州续稿巻九十三
　　
　　●钦定四库全书
　　
　　弇州续稿巻九十四
　　
　　（明）王世贞 撰
　　
　　○文部
　　
　　△墓志铭
　　
　　资徳大夫南京兵部尚书叅赞机务东沙张公墓志铭
　　
　　大司马公之卒也以万厯丁丑九月而其生以弘治庚申生之夕王父赠司马公梦龙瑞最后公梦游岱岳而病病踰月卒公寿七十有八年成进士负大人名者五十有五年盖终始感异梦云而公生好持文章柄进退今古而间与其伯子邦仁指屈今人而古其文者某某则不佞与一焉属先大夫之塟也而公诔之至是邦仁辈卜仲冬举公魄大归于某地而贽帛以沈太史一贯之状辅公所自述与余宗伯有丁沈山人明臣王太学穉登余贡士寅之传四而请志若铭曰公之遗意也夫公知己也且有先大夫之诔在即公大归而贞不肖惧不成劳于窀穸何敢以椎弗称辞按状公张姓讳时彻字惟静别号东沙子其先为宋魏国忠献公浚传子明公栻又四传而为原徙于鄞原生绅绅生儒儒生恵恵生迎迎生叔谊叔谊生公曮是为赠司马公赠司马有三子其季曰绪是为封膳部公其赠亦司马娶沈太淑人而生公亦有三子公其长也公之先世世受农至赠司马公绪始受儒当公生而族子文定公邦竒长于公十六岁既蚤读中秘书以经术行谊称天下而识公于踰髫时曰叔父而其代兴哉当是时公虽内敏而状嘿嘿赠司马初弗省也以就外傅日授书数百言辄诵益之辄又诵又强以十日所当授书益之辄又诵然尚弗省也自文定公之异之而稍试以制举业则愈大奇公乃进以天人鸿略经传微指与两京诸名家言甫十四试于郡郡守林公富私少之既试而后喜曰勉之不为少也自是试辄利遂抗颜塾师席弟子有倍年者矣二十举于乡明年绌礼部游吴中吴中弟子益进又三年登进士授南京膳部主事久之进武库员外郎还复为仪制郎中公之在南京八年所所当皆天下豪杰若吕仲木邹谦之王子崇顾武祥辈争折节下公公以词赋名籍甚南北而自其与诸公游则稍欲进之为徳功矣己乃升秩按察副使督江西学政公才髙有所抡荐于诸生中去皆取大科为时显臣而不能无汰斥大指欲以裁冒士服而农贾实者江西为贵臣薮诸造请一切报罢以是不能无嗛意会九庙灾嗾言官论调公公笑曰一博士长应天道耶然所坐益白乃补山东以故官饬治临清兵备人或风公盍少狥者公不荅至则益持风裁罢去使客额外供重锦文罽自逺日坐堂皇诸奸累猬集为剖决立尽而加抶其匿实者曰若罪当某某律以匿实故抶也自是累不待谳吐矣公时时申束约境上诸干掫者无得容尺刃寸镞入境不则立死汝以故竟公任毋剽攻警所部称治转福建右参政道务素称简诸好以卧养髙公谓吏弊什百衷我我何卧为乃自勤力为政闽徭故无凖公衡之因着徭书以式来者胡氏子孤而富且出母子也宗人交质为非子因赂吏摘赤籍以戍困之狱公立为辩其枉闽人称之积四岁不迁时文定公方掌铨乃以嫌故既稍迁按察司又为云南州邑累故之省论决免者归时赇夷道剽之去公白御史留寘臬狱官为粥食之毋聴自炊累自是毋他警沾益夷保赟淫于女守杀人如麻虽就逮以行万金间莫决公令受辞竟即扑杀之指挥范俊老而举婢子弟杰诱其子以嬉刺而瞽之讼于官谓是瞽也而非俊子俊老不能子官莫辩公谓杰若利俊指挥耶而忍肉一孺子集邻戚证之杰慑伏即寘于理而归瞽俊李令者继妻之女与匠通而令耄弗禁也诸兄恚而殴匠死其长子出承殴矣御史欲坐谋杀悉下有司捕之家尽毁公谓是殴也耻淫之谓勇承死之谓义而弗能救而残数生者以偿一淫死者固请改论殴尽复其诸子沐黔公酿而怒酿者之抗利也囊三木以狥公道问之曰禳旱不当酿耳公曰酿无预旱也破而纵之比公迁山东右布政使黔公以恚故不觞公郊贾人子争拥觞公郊且请觞从者曰公不持滇一物行愿以此巵酒为公寿也公之山东而左使以疾请告代视篆夙案如洗吏自逋复署者五十余人入提调乡试录成文多出公手俄以赠司马公丧归毁瘠如礼服除补湖广时有楚之变诸司出入陈兵卫公悉罢去之曰谁敢干天子法也诸冗散当满不得去鹑衣而俟命公悯之谓孰非臣子乎趣吏治移一月而得满去者百余人又尝脱孱吏戍并释连坐六百人台臣无以难也遂迁河南为左布政使诸内赋者以金至即验而入之曰毋使居亭鍜工窟尔也己征其道理费而官输之塞曰毋使道路虞尔也诸王将军当请禄即籍而封之人自为授受曰毋使国臣得侵渔尔也即有损吾自任之于是公迁右副都御史巡抚四川当发诸王将军盛张乐祖道络绎数十里觞且祝曰妻子赖公而饱能继公画一者幸矣公行未至四川而白草畨攻陷堡塞残禆将人或谓抚之便公奋曰蜀犷僻不以此时一伸法将柰命吏何察诸将独何卿练而武乃宻与计发劲兵捣之克畨塞五十有奇斩甲首千有竒俘获五百有奇与降者约稍出赋视内地捷闻进兵部右侍郎治如故己又平马猓畨赐金绮己又议平叙泸蛮寻筴救荒诸省筴独蜀为最而中蜚语归里矣公所中以驭吏荘而待其国臣峻久之起抚江西其治大约操仿如蜀而加宻诸猾黠盗魁渔狱市者诇得辄杖煞之阖郡为肃罢客供张具所周还不过升茗算器食寻入为南京刑部右侍郎未上以北警召入改注兵部当是时大将军鸾挟重肘腋间而藉宠势张甚既已夺商侍郎大节兵又勒使聴约束商公上疏劾之不胜下狱论死未决而公时时与鸾议左鸾恶之当出邉挟公从治兵欲遂中公而鸾病疽死反谋发妻子僇于市于是公念商公寃且当用而会商公所部兵上书请得复商公为帅公时署部事覆如请阁臣拟亦如之上大怒谓帅生死繇其部卒耶且责公无君公席藁待罪阁臣皇恐自劾当同死上乃解仅镌公二秩而公以太淑人丧归上竟念公贤弗深责也予之祭为营塟且并塟赠司马云倭寇起东南为躏而南兵部缺尚书太宰李公黙疏起公公服犹未除以国难故墨缞而从事所论经畧事宜章十上俱报可倭有逸而劲者仅六十人转闘千里所抵皆奔溃至南京郭外公与大帅谋发兵出御之不利事闻当是时权相之子贪既以中望公不满而又恶李公遂特勒公致仕公既归自壮有余日得以益肆力于文章所著述不休而文定之为南大司马也公继之仅一纪人以为代兴语信哉遂称两大司马云而后先贾其余着秇苑声乃沈君则谓其学同而归稍殊文定宻而醇公鸿而槩又谓文定长经公长诸子其然乎哉公间一治农农即倍获因自署曰上农夫而所获即以润其族党乃至中外戚毋不被者以田请予田不能田又问公给作以庐请予庐庐败又问公苴葺至再三靡倦色孝友敦睦其共奉家庭间雍容如也其自居及御子姓臧获肃如也公成进士而同年生王祭酒子杨者齿倍于公而来问交曰而吾兄也子杨死为刻鹤山集善丰考功人翁以贫死为刻考功摘集善陈提学约之以夭死为勒墓门石刻后冈集凡为公传者若明臣若穉登寅皆后进齿卑公为之逊行驩然交也客能操一觚管口唇嗫嚅作吟态者叩之无不立见且与行弋钓山水张宴授简又为之治槖而后别人谓公且近名夫公去国二十四年而少有尉荐者此其于名岂乏特以不能由台使监司阼阶故然公竟不以二十四年少尉荐而折大臣节此陈仲举之所以先李元礼也人以名拟公者何浅也然至今上闻公讣下有司谕祭营奏如故事虽不为竟用公所以待大臣礼至矣公娶于陈生子邦仁官邵武令妇为戴陈卒乃继毛侧室任生邦伊官顺天治中妇为许邦伊都事满公进资徳阶而陈与毛俱赠封夫人任亦得封孺人其次吴生邦侗郡诸生妇为黄其次王生邦岱聘陈孙男四子庠妇为艾子序聘袁子雍子朋尚幼孙女三少荘适屠本元兆奎许杨某顺则许沈太噩曽孙男一应崧曽孙女一伯英公所撰芝园集外集别集若干巻寜波府志定海县志若干巻所辑皇明文范若干巻文苑若干巻俱行世
　　
　　铭曰东南无垠穷大荒欱月吐日成天章赤堇之金精而良笃锺两公俾张张公神肃然凝且荘其容抑抑材则扬煜若太阿喷星芒迅如赤蘎腾康荘经营五服膂力刚冬则日之夏或霜再踬再起帝所详批鳞抗辞惊九阊策大司马提留纲察卒搜乗唯公长一彼一此为疆场公携经纶还故乡余愤尚足摧扶桑谁私以晷者彼苍仰辟千古成周行右文惜秇齿舌香不辞以手成津梁羣才赴流趋谷王忽偃赤帜奎欲光公神行天魄兹藏宜尔子孙炽以昌微言之存寿无疆
　　
　　通议大夫兵部右侍郎兼都察院右佥都御史竹墟屠公墓志铭
　　
　　国家自成弘以至徳靖鄞之屠为大人者三而太保襄恵公滽其从子曰少保简肃公侨其又从子曰少司马公大山襄恵公之博大简肃公之正直少司马公之廉靖盖天下之人称焉司马公虽名位小亚而寿考独过之而其为长者尤着屠之得称甲自无锡徙而季始之数传而为襄恵公弟渭则公祖也渭之子偁则公父也其赠皆如公官偁娶王生公赠淑人继娶陈封如王而加太公少敏慧谒襄恵公抚公而叹曰志之吾族所繇不隤者此儿也盖公十二而母王卒其明年陈归我又明年则父封公亦卒陈甫为妇而能母公以义方朂之公自是读书工属文矣公为人秀伟长髯而丰下二十三举乡书明年登进士甲第又明年除知蜀之合州既平诸父老持酒炙入奉公公人为举白嚼大脔曰劳苦诸父老休舎矣诸父老人人喜自谓得屠使君心次日请间公辄与叩便宜及吏豪奸猾事亡所不倾吐参伍而行之民大惊以为神州当瞿塘口春涨来囓州公损奉倡吏民筑长堤捍其齿州人便之名屠公堤时有妖道士李为蛊公掠治之且数百亡损公曰彼能得我念辄备我以无念行之第趣杖如故道士遂謼謈死杖下公未及考而以最闻迁南刑部员外郎进署郎中出为吉安知府时吉之属邑王尚书学夔者由选部陟大僚有子横里中公悉剪其翼子畏而折节为儒生尚书每语人辄曰使君去我一嚚子而益一贤子仁乎使君哉人盖两贤之擢山东按察副使饬徐州兵备徐时新中寇所至墟莽公绥抚安缉练卒选将遂屹然重南北而会有甘尚书者与公同年暴贵幸以里中儿为邑曹司属公公不能蔽其贪尚书恨之适徐有剽上供盗因疏着甲令不获真盗兵使者毋得迁公以是留滞且八年而政理益着转其省左参政亡何进广东按察使寻为山东右布政使又移福建左公不好为可喜事其治以务实胜而己而所至有去后思名亦自稍起遂迁都察院右副都御史巡抚湖广会蜀贵兵平酉阳叛苖吴黒等已又获苖帅捷闻赐金币当是时分宜相贵用事而其子世蕃以公连得重地不能毋望报公竟不敢应而太宰李公黙故为南司成有憾于将乐令以属公公廉将乐令贤而不无伉矫为保全之令更以荐起工部右侍郎阙李公顾推公而分宜相更难之会贵州复有苗警以为公谴诏停禄仍故官自効河北大盗李邦珍与其妖妻马三儿等行剽入公地获之御史胡宗宪谓公侈其事可赎也公谢弗肯侈而久之朝议合湖广川贵为一镇设大帅公以兵部右侍郎兼佥都御史居之公乃选将吏搜卒乗申约束使参将贤以一军军苗腋而诱其党谭细奴啖之曰以尔酋龙阿仔来者吾官若不然尽爇若族细奴乃为酒要阿仔醉而縳之立灭龙氏而龙他众亦来报谭族亦殱仅细奴以身免公纵悉平之奏官细奴百户土帅冉世蕃十六从军勇而贪欲遽纂其父位以黄金百斤及他珠寳抵公家公之妇章淑人力拒之公闻乃录世蕃辕门杖之百曰汝奸汝父位而污我金何也且寄汝颈刄矣诸土帅皆恐悚请命公留滞久太宰李公时再召心怜之念欲擢公而扼分宜相乃推公南京兵部右侍郎未上倭难作分宜相乃议以公仍故官提督大江以南诸军公为总督时己贰司马其迁不当南总督而迁得南己又得提督凡再迁辄再下又束公死地公时己病叹曰吾身之不恤如国事何公至则倭势益张念内有分宜相而外有倭兵食俱尽病痰壅不能起南给事中御史论劾公逮系诏狱且坐死时简肃公方总台事痛公计毋所出而分宜相亦微惮之不能遽下石上偶以语真人陶仲文曰屠某者是非若楚抚臣耶曰然是不为我修潜邸及太和宫者耶曰然曰趣赦之遂下书勒公归里公归日与里中父老为会满引曰老臣无状当死赖天子恩不令死贼手又不死用事者意何以报称自是申申怡怡者二十五年而后卒得年八十公居官久所更州郡大镇不胜计而问其槖枵如也田宅亡所増益尝火毁其庐且尽公笑曰是幸亡可以饱火者独之先祠三日哭而已居三载诸公故人醵金与材赠之而始有堂公善诗歌时时酒间呼笔辄就己竟则弃之不存稿尝从太和遇异人得养生术老而不衰忽遘疾呕逆且革谓其子本畯曰吾今乃获终吾闻之古者正终上大恩不见僇而又两以诏复我官眘毋乞祭塟吾亡徳于乡毋祀我乡贤吾生不能敦交际毋内赙奠生不晓佞佛毋作佛事本畯泣受命乃塟公于甬江之北原又踰岁而介进士余君寅之状来乞志铭王子曰倭事起而吾吴数更帅未始不以材来者乃未始能以材去何也夫毋论其下中人即屠公亦不无二后言焉于乎难哉夫倭事起而其帅得専精神于倭而后责之可也倭未角而财力先困矣主客反矣上分其畏于大臣下分其虞于大夫士人之口即屠公之再迁辄再下其志夺而筴无所用之虽良平奚展焉事迫而后大臣不得不割情以拊来其帅帅割资以内奉大臣其筴内十七筴外十三是故从容于文法之外而功自立不然以公之剔厯方面威声隠然荒徼者岂虚成也公介不近名贞不违俗荣不色喜诎不色辱终始一节内外无间盖不佞所称大人哉嗟乎分宜相之为忮也李公黙王公学夔之为长者也抑何径庭也天子之仁明而乃使仲文者借之以行厚也其亦可慨也己公子女孙息生卒月日如左铭曰
　　
　　屠有三大人最后乃为公恵鲜而洁持以此御家邦居政不近名岁计有余充盗宰挟天权恫喝震撃撞公耳如不闻奔命惟正从出入白刃间竟获牖下终匪直完其身志行靡不同屠以政术闻文学乃有隆以逮子本畯蔚蔚斐其宗皆公所棫檏于前人有光甬江之北原回环若蟠龙我铭与蜕俱嘘气双长虹
　　
　　中宪大夫都察院右佥都御史白川刘公墓志铭
　　
　　刘公者讳景韶字子成崇阳人也盖刘公之塟其父封员外郎公缙而世贞寔为之志铭颇详其先世云公之始受经也员外公有所感槩督趣之甚迫而贫无书可受徃徃从人所借钞又不给则间行之市肆阅之归而闇诵且绎其义至终夜不寝其所属举子文亦以臆摹时式然辄工始试为诸生辄利诸生哗谓公鲜所师授崇阳令沈顾曰非而曹所知也居无何公遂荐于乡时沈犹在令诧曰吾尚以抑之后且是子所谓神授毋事师也明年绌于南宫其又三年成进士谒选得潮阳令潮阳故逺而名为饶俗以嚚胜公至首寘其大猾于理乃次第问俗所利苦而平亭之其大者为除虚赋搜伏税禁逸鹾导河利筑海堤醳滞狱筴邮訾凡十余事以次第就理讴謡载道逾四载入为刑部广东司主事公前后凡七被荐书当上考而繇郎格人以为屈顾夷然弗屑也偕其同舎郎济南李攀龙乡人髙岱魏裳辈切劘为诗有声然公间益习洁法所请谳以精明称李子戏曰是日嗫嚅者何安所得司空城旦言乎久之虏入犯都城公以选守安定门时时有宻画佐其长虏退遂进公署职方员外郎会扩外城公得稍见长睥睨间以功予实授而忌者用喜事孽公遂以按察佥事兵备贵州属峒苗之界贵与蜀者閧议殱与抚孰便公为筴曰抚未易也殱吾所不忍书不云乎分北三苗姑晓以祸福而分北之使贵者贵蜀者蜀诸苗帖然所全活万五千人而公为四议以上总督冯公岳甚曙遂为抚苗参议苗之拥囤箐而自以种名者三十六为寨八十三其魁跳梁错发公乃与冯公合筴捕诛其尤黠者既奏功公独得大酋王黻任宸所上首虏二百余诏赐白金十岁俸级一会江南北娄中倭羽檄不时上遂进公按察副使治兵备江北而李襄敏公遂以中丞节临之公念所治与李公皆创府而民久不习兵即贼至而亡所问弓矢弓矢具矣度不能出一镞乃请于李公以间行视要害外地自瓜仪内而如皋北抵掘港皆列水陆戌其天长寳应则城之缮冲选锋务为不可胜以待其明年倭果大上前锋犯如皋公单骑赴之敕吏士开门以待不敢逼援兵亦稍稍至公呼诸将歃血而盟书其名衵服曰是战也不利我必死之诸将人人奋而会贼据白浦意欲西公计绐之东而遣诸将据丁堰为三覆躬率兵掎之公又筴庙湾重地请于李公以大军军焉而身尾贼殱其殿于潘荘贼骤西与遇于余荘复败之遂败贼于马逻复尾贼于燕荘贼且犯泰兴公追之泰兴民争挽公谓急入保赤子赖公而枕公笑曰城而外非赤子耶且吾在何虞城麾兵前捣贼张家荘走之以李公檄会兵于庙湾合战凡四日大败贼所卤获功与李公当诸将欲置酒髙会公曰未也夫三沙之贼不惩南而惩南之■〈风贝〉也势且趣我彼覩夫不利北必惩我而我狃之非胜算也未几三沙倭果北渡径趋如皋公率诸将分道进掩之于仲家园爇其众贼走锅团与参将丘升追及之升突前中伏死公并将其兵力战败之已战于小海滩已战于刘家桥已战于白驹海沙各有斩获贼窘悉众趋刘荘食其粟当是时三沙之禆将刘显以失律罚自效公器其才力悉中权之劲畀之曰请以贼为若徳显奋而前公鼓之贼巢溃追殱之于白驹场殆尽是役也公前后不觧甲者三月余生获百斩首三千焚溺称之卤夷器辎重以万计捷闻上大悦进岁奉级二赐白金镒一文绮帛各二迁浙江按察使治兵如故再论功进岁奉级一白金镒如之绮帛杀其一亡何遂进都察院右佥都御史提督军务巡抚鳯阳诸郡李公之去督抚仅一得代而公即为政诸所颁勒约束精采有加于旧当景王之国道淮扬中贵人责供张驿骚甚公一言中其窽立解去郡邑颂公功徳者麕至至为六祠祠公而公以母汪安人忧解任方日夜哭泣自恨匿军旅不获共事汤药而御史弹章下矣天子念其功而难御史言予闲住公既服除杜口不言寃与破倭时事而日夜治酒食为员外公寿后先事继毋务得其欢而饬其羡召所知乐饮时时谓吴子楚材吾向者去比部而职方己又去职方而贵竹也遂不获从二三子以终不朽之业二三子且以我燕颔也而从臾我不知其美疢之也即二三子所不能斳予以一名家言而吾亦不能不自信然至于今未有成者何也天幸假我以余日而竟弁髦之我何以异日见二三子也荘皇帝即位用诏恩复公官致仕而按楚者李君栻荐公才堪大用李君故襄敏公子也公叹曰岂其犹能举过庭语耶吾固耻名之虽然何敢食徳于逝者乃裒襄敏徃返军中札百余名之曰感知录以寄之而竟弗谢也楚材又亟言公之纯孝长者也员外公疾弗食即公亦弗食其吁天未尝不叩颡至血也丧而骨立汲汲乎思所以不朽之也干旄及门即一言未尝不为闾井益也所剏修桥道寺舎所调棺槥徧境内然而不自称福也贷子钱久则折劵而焚之然而视其人若未有徳也所不忍无报者一饭恩哉乃睚眦若洗矣楚材者公所厚善士也始世贞之为员外公志铭也公寔以楚材状来谓其文似世贞故今而公之子日孚复以楚材状来其文辞益竒顾所述公于世贞语太过亡当故不能无削而为叙其大都耳志曰天于刘公不无意哉一舒而令再舒而城都城其又舒而贵竹其又大舒而江以北矣舒未几而旋夺之意者其人胜也虽然亦天也倭之强未有能角于野者夫转弱而为劲聨散以为一收败卒之将以为智收败将之卒以为勇非刘公孰能之夫刘公之好文甚竟其造何所不破的天与之日人不能为之胜而味其言若犹有憾者何也其所著有秋蛩燕台战余漫稿太白原稿若干巻楚材云竟至成一家言呜呼亦足以名矣公别号白川其后为白原世犹称之曰白川先生春秋六十有二其卒也以胃痛痛发即若攅刄病始得之确斗贼伤力当破贼时梦建康蒋神授之丈八矛盘舞空际至病而复梦蒋神以天乐迎之次日乃逝有雷电风雨之感亦楚材云公娶于张初封安人以子日孚奉覃庆进恭人丈夫子三长即日孚积功为武昌卫指挥娶于戴封亦恭人次日益日跻俱夭女五其三适千户陈邦本太学生江朝海邑诸生龚衍材孙男三炳衡邑诸生娶恩生汪庭女余俱幼孙女七墓在史家渡之阳铭曰
　　
　　大海西泝长鲸立波化为虎豺血人于牙畴其剪之公挥天戈勒我乌合而为鹳鹅陆沈水焚或馘或累濯祓磷烽爰植桑麻公功于扬偕石不磨三锡甫伸三禠随加归而奉亲舞彩傞傞立言是厪遑恤其它其功一方其言一家我铭于幽不随骨化公安我铭张楚实多
　　
　　中顺大夫四川提刑按察司按察副使二泉张公墓志铭
　　
　　呜呼张公世所谓靖恭长者也而不及下寿以殁公之殁余酹而哭之曰公胡以死也尚有子曰建麟又三岁而建麟以下场殁余又哭之曰胡以斩公后也语云天道无亲长与善人是耶非耶呜呼张公世所谓靖恭长者也而天之报之若此其酷何也余盖悲公甚故其塟也以公门人苏庐陵之状而志且铭之公讳大韶字鸣徳别号曰二泉张之先自常熟直塘里也后割隶太仓州遂为州人王大父赠南京刑部郎中铣王父光化教谕璧考太学生累赠处州守印处州公字唐恭人而生公公在孩抱间即秀颕朗彻教谕公爱之恒抱置膝偶以俪语属之对公不荅而第指壁间书语应之真絶对也教谕公大惊诧曰此圣童矣公年十四补州庠诸生亡何遂有声而督学使者涞水杨公南昌胡公咸激赏寘之首遂举于乡又三年而成进士授南京工部主事缮治鳯阳陵寝费节而办又能赞其守先事为御倭筴寻分司芜湖积蠧为扫商旅便之去公任数年而为祠祝公且文其丽牲之石丁外艰归服除迁刑部员外郎进郎中狱吏念公非素习难之而公勤聴精谳一切丽以情法遂负明允称擢浙江处州府知府处属邑多创倭而矿民坐习兵故调发亡己益用凋攰公至则缮城堞申甲保寛徭薄赋以廉勤率先诸属郡事大治踰三岁迁四川按察副使整饬建昌兵备建昌得蜀之西南一垂以与滇贵接诸蛮夷犬牙其间负气竞利公以道柔之亡不感服者而其在处时有所不悦于当涂中以浮语然不能竟污公法当调公念母唐恭人老叹曰王阳何人耶吾向者几捐吾亲枝于箐障间于是筑室里中治场圃岁时行禾垄秩秩旁畆益辟唐恭人性严甚公委曲侍奉间有所不怿即惴惴长跪俟解乃起其荘事唐恭人之左右也亡减于唐恭人公无子晩始有子念之甚以聘余女久之得末疾寝剧乃太息曰吾死之不恤如我毋何则又曰如吾子何卒年五十有一配凌氏封恭人子一而殇者即建麟侧室秦出也女一适太学生金元祥建麟死而以从弟大英子天麟为嗣又尝子一襁褓孤曰兆麟补太学生娶于曹公既归絶口不复言居官事亦不言人所以萋菲故无能为名之者第时时得之所莅人口曰循吏循吏而已人以公治于室而疑其官然公亡他蓄有官槖必寘唐恭人所既没而发之仅饮器十余绢数十而已呜呼麟抑趾鳯铩羽璧毁兰刈以末俗实为之公之不终遇人也其不寿与无后寜亦人也耶余盖未尝不三叹焉吾州之工属文精深经术者必推公而公所指授诸生多取科第若庐陵者其尤也塟盐铁塘先茔之穆位以建麟从铭曰
　　
　　逝者有知场子依之始而若忻既悟而悲余毋以报君之遗而姑不朽其辞噫
　　
　　弇州续稿巻九十四
　　
　　●钦定四库全书
　　
　　弇州续稿巻九十五
　　
　　（明）王世贞 撰
　　
　　○文部
　　
　　△墓志铭
　　
　　中奉大夫江西承宣布政使司右布政使虹洲秦公墓志铭
　　
　　秦之先自嬴氏至宋而髙邮人学士观以谪死塟无锡灿山下其子郡倅湛遂占籍为其邑人十七传而为贞静公夔累官江西右布政使贞静则其乡人私谥也贞静公之仲子曰孝廉公永孚以髙行旌孝廉公之子曰都事公镗举乡贡不第竟谢公交车业以终有子曰通参公瀚公父也其称通参者从公爵也母曰殷宜人公讳梁字某某生而美姿容眉目如画稍长所习书辄诵遂工属文补博士弟子娄试冠其考儁声隆隆起执经请贽者踵相接矣当是时公所居有山曰金匮因自号匮山而会尝出而五色气蒙之若雾望者覩其地有虹起上属天而恠之公因更署号曰虹洲盖以雅自负云而未几果中乡试髙等明年试礼部司试者竒公文荐以为第一人而所射策与主试江学士意异争之强公见绌然自是名益起其又三年而试得第八人录其文以式当是时公名籍甚馆选垂及而失之亦以媢者故出补南昌府推官南昌民嚚而好气胜公起书生骤得李官人窃或少之乃所撃断亭剖即老吏不若郡多宗室子侯又豪贵人子弟徃徃交借故相严势鱼肉其单赤公一切用柱后恵文弹治之不少假则相戒毋膺此强项司理而巨盗平十二者窟险时时从其党行剽监司苦之为下公逮公廉得尉某与盗有连不出意诘之曰若自知死不何自通盗尉股栗抟颡请命公曰吾寄若刃颈姑为说离其党而以酋来为若冺迹尉卒如教縳平十二至论报磔于市公既以材显诸台委所部行属邑至他傍郡车迹殆徧每治牍丙夜不小止子爌跽而请曰大人得无惫耶且休矣公指其牍曰儿稚何知此曹子生死吾指掌间吾乌能休也故公所受声严而不残为阖省冠征拜吏科给事中居无何朝议筑都南郭最为巨兴所使中贵人大臣彻侯考工将作以数十计而公与御史苟君监之公遂止舎郊昼夜不归邸所部分尺寸皆有程尝劾罢中贵人之家于工者以故咸惴惴不敢饰非自便城成第功上等超为通政司参议其明年大水颇圮城公仍兼给事中监之赐金币如前当是时相严贵益甚而其子世蕃黩以侍郎与董工事心器公时时结杯酒欢且啖以九列公丑之用亲老辞得南京太仆少卿太仆署于滁有故王文成公讲舎公与诸生读书谈道其间甚适也久之迁鸿胪卿再迁右通政俱仍南京世蕃乃使其客示徳色于公曰公一岁而再迁皆清局者谁自也公谬诎其语曰吾不知自也将无以久次竽滥之食乎哉竟不谢未几太庙灾公请罢镌秩为浙江布政司左参议俄相严得罪公稍迁山东按察司副使协理堂事时堂务简而所兼署提学及徳州兵备事亦办寻改浙江専督学政是时秋己逼期公星夜行抵任三日而出行部五阅月而以十一郡诸生黜陟告成既毕试浙士九十五人公试而首者五十六人余亦优等遂相叹以为神明而公务寛大多所优进每谓士畴不欲乗时取功名者锢人圣世吾不忍袭之他操切少年不善也寻进布政司左参政亡何迁湖广按察使甫下车振颓提纲大欲有所为而江西右布政使之命下矣公时方急通参公疾将疏乞终养不果因倍道归侍汤药者二月而通参公卒得以穷易戚亡憾生死而岁大计吏竟用浙中事罢公夷然不屑也戏语客五阅月而浙隽无遗疑此为误人闇多矣吾而不罪谁当罢者公素孝所奉通参公斋栗志养既除服乃以所事通参公者事殷宜人朝夕上饔博滋味征声伎而荐之殷宜人为加匕且属公觞曰姑为我一寓目而公亦自好游适所居邑多佳山水选要创墅曲承其胜有所谓恵山园及春申别墅者画船箫鼓中载诗酒人如叶茂长姚舜咨顾世叔辈相与翶游歌呼毋论昼夜唯不佞获三四过公辄留留辄大饮饮辄醉醉辄捉予耳朗诵所为诗若文弗竟弗己且曰吾太夫人善饭吾善酒吾妇善为饔弟与子皆善逢迎而又皆才吾以应人间世亡蹙额者然间一涉时事及长吏可否未尝不慷慨色动也不佞乃以是窃窥公非但为乐者公于友爱天性黎明率诸弟谒家庙退坐中堂笑语移晷乃别每宴而有虚席辄顾问某郎何状竟酒邑邑不乐岁赋践更则曰寜吾代之不以累若也以故诸弟能自致力润屋而书亦不废从弟本贫不能谒选则资之选从父滂判剑州逺不能赴则资之赴又尝为王氏姑及女弟之夫朱连调敛塟他亲族缓急叩之即应亡问槖耻公既以得浙士心而其显者道里近又数来长郡国以是不落莫有邵某按部而邹某为邑咸首造公有所叩而公不荅第一言邑赋利便而已邑以乡饮大宾请公为一赴之亦不再也盖江以南亡不称公慎重长者而公于纂邑志直笔亡缓借人或谓公不为指唾计耶公谢曰向者不审误许之今无及矣虽然吾不以指唾易鬼责也盖志成而识者目之良史公偶食于已氏而逆寻寒中之少已而大会客觞殷宜人八十复中劳疾大发凡五阅月而革顾谓子爌等曰吾粗自全归何恨恨不获终事老母耳遂瞑得年六十有四娶陈宜人温令能操内秉而恭事公如公语丈夫子四爕郡诸生娶谭为右都御史恺女先公卒次爌太学生娶顾为塩课提举某女继娶徐为魏公鹏举孙焯亦太学生娶吴为左谕徳情女俱陈出爟聘唐太学生某女侧出女三适之立梁化行胡汝节俱太学生孙男四尔达聘徐为乡进士某女尔佳聘贾为绍兴守某女尔载聘施为吏部主事某女尔基未聘孙女三适太学生顾橒李玘粹黄懋颕塟在军将山之新阡盖爌之来乞志铭也实以公治命云而状则征之光州守陈君以忠陈君公妇弟也其视公师友间能为悉公余既善公而核陈君语故不辞铭曰
　　
　　土有垄而培则崇木有萌而滋则丰秦甲于常曰端敏公暨今给事中公显其间迨嘉及隆培之滋之夫是以窿窿芃芃乃公不尽食之以还化工睪如其丘窈如其宫吾以卜其后之弘
　　
　　骠骑将军中军都督府佥事镇守浙直地方总兵官玉江杨公及配吕淑人合塟墓志铭
　　
　　隆庆五年十二月十一日故都督佥事杨公卒于里前三日其配吕淑人卒而公业寝疾以哀痛亦卒于是其友人王世贞徃哭之而又八年其子之庆始能举而塟黄泥泾之先兆而乞曹山人昌先状以请志铭按状尚英公讳也时俊公字也九江之徳化公始地也玉江公别号也以徳化昉也有髙者从髙皇帝起义兵累功至明州卫千户坐累谪云南平夷卫百户调泗州卫复从文皇帝渡江徙镇海卫仍为千户自是而和而春而富而鲲俱世世受千户富鲲复縁公贵赠昭勇将军都指挥佥事都指挥富公王父也鲲公父也封太淑人武公母也所受自千户以至署指挥佥事实为指挥使署都指挥佥事又实为都指挥同知署中军都督佥事公爵也自所篆而巡江而巡海而协守刘家河自把总而以都指挥体行已佥湖广都司已迁通泰叅将已左转江南游兵都司已迁塩城叅将已复为苏松叅将已协守浙直为副总兵已进镇守为总兵公职也公生而壮大多权畧七岁就外王父武氏塾于同馆无所不狎侮尝遇一业姑布者孰视之曰是非凡儿也出三十当大贵故昭信尉吕某亡子有一女而贤公乃入赘焉补州学诸生始折节为礼让步趋循循矣二十三为千户捷武举都试不第归而署所事不索卒一钱曰伍行尽矣寜堪再迫且丈夫岂终一千夫长而忍为此公长七尺余虬须虎頥猿臂善射台使者行部望而异之及试射辄命中以故劳赏恒冠诸军而其巡海也以三翼舸冲闽贼余皇败之获其酋林成事闻赐白金十两再捷武举有司梓其文都试复不第归仍故綂猝遇倭数百艘众寡不敌公令聨舫为方阵戒士持满毋轻发贼出叵测引去乃徐还师时倭寇已傅州肉薄而登中丞蔡公急召公射之俱应弦倒最后射一衣红者额贼惊觧散会蔡公坐不称改去赏遂格而公最后三应都试复不利而倭冦复大举入寇势张甚巡抚彭公叅政翁公才公而意其避倭难故系其家属欲以激公而公果日夜驰谒二公乃大喜曰吾不虞一面矣遂以舟师授公俾便宜行事公慷慨撃楫誓不与贼俱生乃身练士习射搏力勾卒之法选虣勇者为前茅而募长年教之使捩风羊角而据上游自四月至五月锋贼于南沙再嘬之刘家港再掩之七了港与吴淞江前后俘斩百八十余级溺死者无算而其把总也所鏖贼自教场洪三丈浦马迹山吴家沙寳山吴淞江清水洼凡七捷俘虏尤众至推级以予故太仓守熊公及两卫使俱获论赎且迁而公之转盐城也其帅李中丞迫欲得之而江南帅强留公以重不获发李公遂用逗遛法劾公赖大司马知之薄其罪得领江南游兵无何大军扼贼艘于三沙凡四十忽尽匿帅谓公贼遁乎公曰我师亘百里刁斗相望一笭箵不能越而四十艘乎沙多芦其内有栖麦此必伏芦中就麦伺我惰而后溃围走也帅曰善为我迹之公迹之果伏芦中乃扬金鼓状若焚芦者贼果整舟出公举帜大呼矢石齐奋贼遂大败无得脱者公战功于江南叅俞大猷刘显间而未尝一败北倭既累挫其选锋少不能军而公之迁副将至大将羽檄日益希幕府鲜上首虏矣公善抚部曲问疾赙丧若子女所得卤获必中分之即有犯军伍间政不少贷也其小酒食过若不闻尤熟海道舟尝以夜发公卧舱底耳水声即辨为何洋不爽也毎■〈风贝〉作舟子■〈皋虎〉■〈危虎〉且呕而公手粱肉大酒饮啖愈壮吏士赖以无恐吴淞江之役公方与贼确鬬所驾闽舩髙于屋以凌贼贼不支公忽谓曰是速备吾下贼果蒙盾穴水间钩其髪致之大斧夹断其首以殉遂大破贼其为副总兵当治吴淞前帅遗狼兵千余皆狠戾不可驭故欲以难公公日夜以好酒食慰劳而多募舎儿土人子阳若师事之者俾悉其技度亡所藉之乃谓曰久客不念家耶若父母妻子何众泣请归公为不忍舎状而椎以牛酒予钱帛使海舰送之曰内地淹岁月毋苦槖中装为实虞其扰也自是吴淞无伏祸而其在定海尝行城城庳薄遇警施木栅睥睨上公笑曰是不可以一炬烬耶首捐俸倡吏卒甓而益之公威名日益振尝预推平蛮将军填楚而会所部黠卒失伍者漫游燕中冒公家人名与给事所亲争席于狭斜给事遂劾公行赇觊移官章上即罢公郡大夫士父老拥车前称不平公谢曰劳苦诸君请视仆车生耳矣仆自列校起何功而滥斧钺之寄以天子宠灵获老死牖下分得无侈乎第谓仆行赂赂者何人求者何官以此塞白简耶遂归公始筑第于太仓卫之左称巨丽矣归而构园于其右数百武许颇穷水石竹木之致名之曰日涉而又性好客客以不时叩供具张饮累日夕亡倦色而诸镇戍之长干旄过从者多公故部曲至则大合乐飨燕之所从驺士皆醉饱行赏赉金钱过望公以是家大困鬻郭外田亡已尽废其息母钱以至带金剑装皆尽而客日益进不衰公虽雅倦游然富春秋不能无壮心而故所部士大夫吏卒交口称之当隆庆初南中给事御史上书谓公堪大将寄久之乃预推大同帅报闻而公则以病矣公之病得之肥而善食酒一日饮于余忽痰涌发喉间咯咯有声竟夕始苏自是病两岁虽数强起数惫以至卒公终始事也公虽用武起雅好文其在镇慱带褒衣与少傅吕公大司马张公辈酬咏徃返彬彬有声称性孝友尝痛昭勇公之不逮禄养也所以共奉武太淑人备至殁为筑髙冡以移昭勇公兆而太淑人祔之吊客倾数郡念其弟尚才孱不问产为置产立而无子为置妾生子中表故旧赖以无窘缓急者可指数也公行也殁以辛未距其生辛巳为春秋者五十一公寿也吕淑人者公元配也淑人性严重然不敢以公赘故骄公方公贫时洴澼絖以资衣食间有所负博进潜脱簮珥偿之不使闻父母公既贵每馔客至丙夜淑人躬临视之竟罢酒乃已公寝疾二年所非淑人手调食不食也可谓嫓徳并终者矣之庆公伯子也公有二子之望之胜而殇独之庆在娶马氏卫使图女之庆领镇海卫篆更督漕务有廉名御史数荐之当迁之庆之二子祖烈祖勲祖烈聘张氏叅将某女公孙也公官二品于法得予祭塟赠谥之庆抑而弗敢请者公遗命也昌先又曰微公江南其墟哉即不得比于开国诸彻侯何渠出刘广寜下哉乃竟以萋菲见妬坎■〈土禀〉抑欝甫下寿而死上之不获如营平新息老竟其才下又不获为青门故侯偃蹇长世何也乃其重然诺好施喜客居然国士风矣君子谓之知言昌先者公友也铭曰
　　
　　杨之先人起千户侯世邈以单危若赘旒谁其振哉有髯而虬腹围十之尺七乃浮见敌惟轻左弓右矛岛夷为讧肆其虔刘公奋而前五步不留执丑获讯穴胷累头战靡遗敌捷无虚月遂锡玺书开府于粤天子所冯如济获筏海波不扬长鲵立骨文吏始舒来攻我阙公勲既完徐步则蹶公身虽废而名不殁温温淑人婉嫕馝馞偕以终始于室于穴公姑即安其后必发我书坚珉用表厥伐
　　
　　正议大夫资治尹南京工部右侍郎双江方公墓志铭
　　
　　嘉靖中倭事起江南而吾吴及云间最为上股肱郡而又最当寇冲当是时潞安任公环自吴郡丞鸠乌合与之力角以至迁治兵使者新城方公继为云间守悉筴完孤城而袵席其民民以忘寇其后任公蚤卒而方公娄迁至开府遂尽有吴云间地而大布徳恵一时任公以战方公以守人主倚之若左右臂而任公之功名不能居方公半则以年也方公者讳廉字以清别号双江方之先干以文显严陵其后人习医遂以医显至宋建炎而徙居杭之新城有质者尝应髙皇帝征试明经词赋皆第一复以文显子若孙复习医至公王父源由诸生员训武学为建寜司谕而其季父铨母弟溥皆成乡荐又复以文显至公乃大显父曰菊泉公模用公贵累赠都察院左副都御史母钱淑人有三子而公最长公生而沈严寡言笑动止异常儿父母慈■〈目匿〉之不令学而公自励于学耐勤苦念邑僻诸生中无可与语者乃负笈之郡贽业聴讲昼夜不辍岁时一归邑定省辄步而精思家人请以一卫代不许也行二十里文一篇成及门而藁草三易矣学使者试公辄髙等且以励他博士弟子曰何不学方生文是有根柢非而曹剽掇伦也它博士弟子以公年少邑僻心不肯之未几公连取进士其程试文出乃相率慕服公由选得南康推官南康山郡少事而御史才公每行部辄挟公与俱亡何它郡牍尽以属公多多益办公大指不欲以深文小廉见名事衷情法久而愈信于上下荐剡娄腾赠公名医也就公养官舎每得所治牍阅之叹曰秦越人不能生死者而子乃徃徃能生死者何竒也我复何憾亡何赠公卒贫不克治丧上官闻而赙之乃克治丧而吏部以卓异召服除始之部谓少需之可得给事御史公力辞曰官非吾择也且愚不任言路授礼部祠祭主事厯主客员外精膳郎中曹事简读书当官无害而数倡其僚绵蕞藁草为朝议或诮之曰上坐竹宫已数年寜复问朝耶公曰不然即上一日朝何所取质安用礼官为而会有庚戍边事上忽出御殿公袖藁草以上大宗伯按行之大宗伯云间人也以是心异公遂言之吏部公出守公至则按行睥睨増崇浚深郭外皆置敌台宿甲士以相掎角寇数万人猝至围城公调兵食悬中不爽时时缓带缙绅家雅语以示暇曰吾在毋恐也而所宿甲间出有所俘斩寇食尽竟壊散去属邑上海故无城中寇者再矣公请于大帅筑之帑不继则身之大姓家劝募曰贼阑入若身与室非若有而况室中物且也皆身外以是人感悟委输若流水公早暮行版筑间与吏民分工力朝告成而寇夕集城下踯躅不得上严旌戟而耀之遂遁乃博访民间疾苦奏计两台请寛岁赋停不切需皆如指始郡牍不胜繁则一切为吏弊窟自公至毋所容浄若刷洗公虽不好赫赫声而报绩为诸郡冠有白金文绮之赐迁江西按察副使饬九江兵备是时倭警尚未己游徼徧江上下而县官有建章役取材楚蜀间皆导公理所公以身为御不惮跋履复报绩冠晋左广叅政训卒调饷抚剿三巢盗如豕蜩而大宗伯时在政思公云间功遂以廷推擢右佥都御史提督诸军巡抚应天诸郡兼理粮储大军之后凶年嗣之民不胜殍公恳疏以请其辞酸楚所减赋百余万而吴及云间得十之八时稍议汰兵及饷公必先其非要者复请革常镇兵备仍归之苏而専设文臣治水皆凿凿可久寻进右副都御史抚湖广公素秉介不通贵人苞苴其最后迫故事稍一通然而不能当恒时百一而言路新欲借公自标树白发其事公解节归中外寃之公夷然自若隆庆改元言者交荐公起为南京大理寺卿■上迁都察院左副都御史总督漕运兼督抚淮扬诸郡公至首画漕计列上之得报可以是岁纲如期毋后者已次第有所损益徐州吕梁二洪夫岁取之徐公谓余黎几何而使偏累乃省漕司米聴司洪者易价而募之又请徐之商税以备河费旧有屯兵坐食于如皋公亦革之所减省先后以万计中贵人守皇陵者旧得预民事公持不可乃已寻转南京工部右侍郎会元配罗淑人以病卒哭之伤亦病凡三疏乞骸骨乃得请公归病良已始为政于其家及乡公洁廉毋羡奉入以俭而息之乃小羡立家庙葺先茔斥置墓田以岁享聨族之大小而诲以徳让邑多匿田复乗间飞赋公疏于朝而清理之岁大侵公谋诸令发仓粟赈贫者而又虑其逺不任负荷出私粟作糜辅之民不饥死松菊二溪受浸广堤梁数圮公倡里人厚其堤又为石桥数十丈道涉者名之曰青云桥乡前哲许公逺祠且就毁捐槖而新之创宗谱成已复创邑志读者谓其有良史才二季邑丞炬典仪秋皆公所拊翼成立者相与侍左右怡怡如也其训子姓身范先之不责而循公秉三不惑老益强胜既七十大为酒食以飨贺者甚欢至别必曰不复再矣秋且尽感微痾盥栉如恒时忽谓子城取厯来以十九日吉至日命以香屑磨体肤且徧乃就枕城恠问之曰毋多言使我神挠已恬然若寐者遂卒公既丧罗淑人不复娶晏寝一室左图右书而已以是终其身有子男二长即城以公荫为太学生娶凌氏次应耆聘锺氏女四适国子锺应星南京右军都督府都事俞希范诸生徐正蒙周吉士台使者以公讣闻上诏赐祭塟如例于是城等将以癸未之十二月塟公于天柱山之赐茔而属志铭于世贞曰公于先公通家子也而又比舎为郎必不忍冺冺于先公其状则致自周子公瑕公瑕公故人也而不能悉公江西左广事第云尝侍食于公有投牒者公色动置筯而叹问之则曰有越之君子六千人北戍而过淮柰此民艘何既三日复问公则曰渡淮尽矣轻舠之候浅者千皆在浒舠以六人载不乏也脯糗薪菜官给之毋敢哗者某出而迹淮人人不知有南卒也叹以公为神云呜呼此岂可尽公哉世贞又闻之公将去云间云间人不能舎则相率为祠而祀公吾吴之祀任公者请于朝得赐额盖二地春秋血食至今不絶即微城请吾安能不为公志若铭铭曰
</div>
    <div class="pagination">
<a href="弇州续稿_page131.html">上一页</a><span>...</span><a href="弇州续稿_page127.html">127</a><a href="弇州续稿_page128.html">128</a><a href="弇州续稿_page129.html">129</a><a href="弇州续稿_page130.html">130</a><a href="弇州续稿_page131.html">131</a><span class="current-page">132</span><a href="弇州续稿_page133.html">133</a><a href="弇州续稿_page134.html">134</a><a href="弇州续稿_page135.html">135</a><a href="弇州续稿_page136.html">136</a><a href="弇州续稿_page137.html">137</a><span>...</span><a href="弇州续稿_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
