<!DOCTYPE html>
<html>
<head>
    <meta charset="UTF-8">
    <title>传家集 - 第 42 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 42 页/共 47 页</h1>
    <div class="content">　　开府仪同三司守司徒武宁军节度使致仕韩国公富弼字彦国年七十九
　　河东节度使开府仪同三司守太尉判河南府兼西京留守司事潞国公文彦愽字寛夫年七十七
　　司封郎中致仕席汝言字君从年七十七
　　太常少卿致仕王尚宫字安之年七十六
　　太常少卿致仕赵丙字南正年七十五
　　秘书监致仕刘凡字伯寿年七十五
　　衞州防御使致仕冯行己字肃之年七十五
　　太中大夫充天章阁待制提举崇福宫樊建中字正叔年七十三
　　司农少卿致仕王谨言字不疑年七十五
　　太中大夫提举崇福宫张问字昌言年七十一龙图阁直学士通议大夫提举崇福宫张夀字景元年七十










　　传家集巻六十八
　　钦定四库全书
　　传家集卷六十九　　　　宋　司马光　撰序二
　　顔太初杂文序【寳元二年作】
　　天下之不尚儒乆矣今世之士大夫发言必自称曰儒儒者果何如哉髙冠博带广袂之衣谓之儒耶执简伏册呻吟不息谓之儒耶又况防墨濡翰织制绮组之文以称儒亦逺矣舍此勿言至于西汉之公孙丞相萧望之张禹孔光东汉之欧阳歙张酺胡广世之所谓大儒果足以充儒之名乎鲁人顔太初字醇之常愤其然读先王之书不治章句必求其理而己矣既得其理不徒诵之以夸诳于人必也蹈而行之在其身与郷党无余于其外则不光不光先王之道犹翳如也廼求天下国家政理风俗之得失为诗謌洎文以宣畅之景祐初青州牧有以荒滛放荡为事慕嵇康阮籍之为人当时四方士大夫乐其无名教之拘翕然效之寖以成风太初恶其为大乱风俗之本作东州逸党诗以刺之诗遂上闻天子亟治牧罪又有郓州牧怒属令之清直与已异者诬以罪榜掠死狱中妻子弱不能自诉太初素与令善怜其寃死作哭友人诗牧亦坐是废于时或荐太初博学有文诏用为国子监直讲防有御史素不善太初者上言太初狂狷不可任学官诏即行所至改除河中府临晋主簿太初为人实寛良有治行非狂人也自临晋改应天府户曹掌南京学卒于睢阳旧制判司簿尉四者无殿负例为令録虽愚懦昏耄无所取者积以年数必得之而太初才识如此举进士解褐近十年卒不得脱判司簿尉之列以终身死时盖年四十余噫天丧儒者使必至于大壊乎将犬吠所怪楘楘者必见锄也何其仕与寿两穷如此世人见太初官职不能动人又其文多指讦有疵病者所恶闻虽得其文不甚重之故所弃失居多余止得其两巻在同州又得其所为题名记今集而序之前世之士身不显于时而言立于后世者多矣太初虽贱而夭其文岂必不传异日有见之者观其后车诗则不忘鉴戒矣观其逸党诗则礼义不壊矣观其哭友人诗则酷吏愧心矣观其同州题名记则守长知弊政矣观其望仙驿记则守长不事厨传矣由是言之为益岂不厚哉
　　吕献可章奏集序【熈寕五年八月二十九日作】
　　欧阳观文有言士学古懐道者仕于时不得为宰相必为谏官谏官与宰相等坐乎庙堂之上与天子论可否者宰相也立乎殿陛之前与天子争是非者谏官也宰相九卿而下失职者受责于有司谏官失职者取讥于君子有司之法行乎一时君子之讥着之防书而昭明垂之百世而不泯诚哉是言也然士之居其任果能不失职者亦鲜矣献可为台谏官前后凡若干年遇黜者三皆以弹奏执政确切不己天子重伤大臣意不得己而黜之其直声赫然振动天下自余百官之愆违政事之阙失苟与之同时无彊弱大小知无不言言无不尽如献可者于其职业可谓无所愧负矣古之人称死而不朽者如臧文仲既没其言立是也然文仲之言传于今者无防盖时人不能存録遂使遗逸岂不惜哉光于献可沗备僚友献可平生造膝之言固不可得而闻今既没其子曰庾等捜求章奏遗槀得二百余篇光请而序之俾后之人察其言足以知献可之心然则献可身虽没其心长存也呜呼献可以直道自立始终无缺而官止于谏议大夫年止五十八彼不以其道得者或位极将相寿及胡耉从愚者视之则可为愤邑从贤者视之以此况彼所得所失孰为多少邪后之人得是书者宜寳蓄之当官事君苟能效其一二斯为伟人矣
　　庞相国清风集略后序
　　公之勲业治行范景仁所为清风集叙言之详矣公性喜诗虽相府机务之繁邉庭军旅之急未尝一日置不为凡所以怡神养志及逢时值事一寓之于诗其髙深闳逺之趣固非庸浅所可及至于用事精当偶对的切虽古人能者殆无以过及疾亟光时为谏官有谒禁走手啓参公犹録诗十余篇相示手注其后曰欲令吾弟知老夫病中尚有此意思耳字已惨澹难识后数日而薨向者嗣子某字贤巳集其文为五十巻既而以文字之多惧世人传者不能广也又选诗之尤善者凡千篇为十巻命曰清风集略刻板摹之命光继叙其事呜呼公之善在人者旁施四海后垂无穷如诗乃公之余事耳懋贤犹务其传勤勤恐不逮况其大者乎公之积庆宜有继哉时年月日门人涑水司马光序
　　薛宻学田诗集序【元豊八年作】
　　扬子法言曰言心声也书心画也声画之美者无如文文之精者无如诗诗者志之所之也然则观其诗其人之心可见矣今人亲没则画像而事之画像外貌也岂若诗之见其中心哉故枢宻直学士赠太尉薛公以文学政事显于真宗仁宗之际其所施设见于国史及宋宣献公所为神道碑此不详书公既薨五十余年少子中防大夫致仕俅集公诗二百二章以授光俾之譔序且为之名昔先人为郫尉公为转运使知待甚厚荐之于朝光虽不肖其敢忘诸是以虽不文不敢辞谨按薛氏自姚秦以来世有伟人仕公卿将相行能功业光照简册号称甲族迄于今不衰岂非河汾胜气独钟于一门乎然而枝叶因游宦多散之四方惟公一族留不去犹居河东请名之曰河汾集庶防子子孙孙继公之志常保守奉事则而象之以传庆于无穷也元丰八年三月丁未涑水司马光序
　　赵朝议【丙】文槀集
　　在心为志发口为言言之美者为文文之美者为诗如鼓钟者声必闻于外灼者兆必见于表玉蕴石而山木茂珠居渊而岸草荣皆物理自然虽欲揜之不可得巳朝议大夫致仕赵君南正善属文尤嗜为诗自初仕至归老聚其槀凡十四编一旦走仆负之以书属光为之序光实何人克膺兹任然尝闻同僚楚正叔之言曰予与南正同登进士第又同居颍阳熟其为人其清白耿介佗人殆难能也今阅其文槀味其言求其志乃知正叔信不我欺而南正所守良可尚也噫世人有得南正文槀而观之虽未之识如自少至老日与之游矣元丰八年三月十一日丁未涑水司马光序
　　冯亚诗集序
　　文章之精者尽在于诗观人文徒观其诗斯知其才之逺近矣陜人冯亚字希顔学诗于处士魏野偏得其道潘逍遥深重之未四十而终魏诗大行于时亚诗去魏不逺而所传者郷曲而巳所以然者由魏之寿亚之夭欤家公知杭州亚子噩以其先人诗集请因杭工刻诸板而传之余以世俗不能识真贵于难得而贱于饱闻不若蔵之于家有同志者就而写之则虽欲勿传安得不传若刻之于版有不知文者或敢讥评其否臧众心无常从而和之是陨夫子之盛名不果刻序而归之王内翰赠商雒庞主簿诗后序【王诗云织女峯前贫主簿黄姑岩下旧词臣乆栖枳棘方思替谩戴貂蝉不是真六里青山云簇簇一条丹水石磷磷春来防梦应相似同是帝城南畔人】
　　至道初今观文殿大学士始平公先君子赠中书令防为主簿商雒王公时自中书舎人谪官商州王公以文章独歩当世乆宦巳通显于朝加之刚简峭直固不妄与人交然令君以九品官与相往来王公赠诗意好欵宻则令君为人可知巳至和初始平公以前相国在郓从容出王公诗示光曰先君尝有徳于商雒吏民至今思之其辞牒判署犹有寳蓄存者而况今守商州为我刻王公之诗于商雒以慰吏民之心光曰诺退而序其事并诗往刻焉
　　并州学规后序【嘉祐二年作】
　　天下所以化在于学百官所以治在于法然则学为化原法为治本兹二者又可忽欤前牧韩公既徙学而广之又取法于大学及河南大名京兆府苏州除苛补漏以为新规今牧庞公惧学者寖乆而寖忘之也廼命刻着于石呜呼是规也存虽屋不加多食不加丰生徒不加众犹为学兴也是规也亡虽列屋万区糗粻如陵生徒如云犹为学废也后之人司是学者可不慎与
　　张共字大成序【嘉祐元年为越州张推官作】
　　天下之事未尝不败于专而成于共专则隘隘则睽睽则穷共则愽博则通通则成故君子脩身治心则与人共其道兴事立业则与人共其功道隆功着则与人共其名志得欲从则与人共其利是以道无不明功无不成名无不荣利无不长小人则不然专巳之道而不能从善服义以自广也专巳之功而不能任贤与能以自大也专巳之名而日恐人之胜之也专巳之利而不欲人之有之也是以道不免于蔽文不免于楛名不免于辱利不免于亡此二者君子小人之大分也陜郡张君名共才甚美行甚脩举进士登上科今从事于浙东光辱与张君为同郡人习其为人固乆窃以为古者名于亲而字于朋友字必附名而为义焉光是敢辄广其名之义而字曰大成以勉之异日张君克充其名显裕光大庸可量哉
　　诸兄子字序【皇祐二年作】
　　余兄子十四人大抵未字皇祐二年告归过家徧为之字皆附其名以寓训焉京字亢宗京大也孟子曰天爵脩而人爵从之尔姑大其徳乎然后宗有所亢矣亮字信之孔子称去食去兵而信不可去信者行之本也禀字从之从顺也君子在家则禀于亲出则禀于君无所不用其顺焉夫顺者天之所助也元字茂善元者善之长也勉善不巳能无长乎育字之致中和天地位焉万物育焉况其迩者乎良字希祖诗云毋念尔祖聿脩厥徳君子脩徳以为祖也可不勉乎富字希道智者富于道愚者富于贿尔其勉于智乎齐字居徳齐中也孔子曰中庸之为徳其至矣乎居徳以中奚适而不利哉方字思之方道也孔子曰道不逺人苟思之精行之勤则道何逺之有哉爽字成徳爽明也明敏辩智天之才也中和正直人之徳也天与之才必资人徳以成之与其才胜徳不若徳胜才故愿尔勉于徳而已矣衮字补之君子之事上进思尽忠退思补过异日尔仕于朝当以仲山甫为法乎章字晦之君子之道闇然而日章然则欲道之章者其惟晦乎奕字袭美诗云夙兴夜寐毋忝尔所生奕世之美将待尔而袭之可不勉欤裔字承之尔于昆弟中为最防承祖之美者舍尔尚谁任哉呜呼朝夕不离于口耳者名字而巳尔曹苟能言其名求其义闻其字念其道庶防吾宗其犹不为人后乎
　　序赙礼【元丰六年十一月一日作】
　　名以位显行由学成此礼之常若夫身处草野未尝从学志在为善不求声利此则尤可尚也近世史氏专取髙官为之传故闾阎之善人莫之闻丧礼之废壊乆矣而民间为甚至有初丧亲家各具酒肉聚于其家与主人同醉饱者有以鼓乐导丧车者有因丧纳妇者相习为常恬不知怪医助教刘太居亲丧独不饮酒食肉终三年此乃今士大夫所难能也其弟永一尤孝友防谨过于人熈寕初巫咸水入夏县城民溺死者以百数永一执竿立门首有佗人物流入门者輙擿出之有僧寓钱数万于其室居无何僧自经死永一遽诣县自陈请以钱归其弟子郷人负其债乆不偿者永一辄毁劵以愧其心其行事类如此有周文粲者其兄嗜酒仰文粲为生兄或时酗殴文粲其邻人不平而唁之文粲怒曰吾兄未尝殴我汝何离间吾兄弟也有苏庆文者事继母以孝闻尝语其妇曰汝事吾母小不谨必逐汝继母少寡而无子由是安其室终身元丰中朝廷脩景灵宫调天下画工诣京师事毕有诏选试其优者留翰林授官禄有台亨者名第一以父老固辞归养于田里此五人与余同县故余得而知之悲夫天下布衣之士刻志厉行而人莫知者可胜数哉始太之丧其父也余兄弟赙以千钱且为书致之曰礼凡有丧佗人助之珠玉曰含车马曰赗货财曰赙衣服曰襚今物虽薄欲人之可继也乆之太请刻其书于石曰向也郷人不知有赙礼自太父之丧郷人稍稍行之太欲广其传由吾郷以及邻县由邻县以逹四方使民间皆去弊俗而入于礼岂小补哉余益美其志因谕之曰是书不足刻余窃慕君子乐道人之善请书若兄弟及周文粲苏庆文台亨所为以传于世庶防使为善者不以隠防而自懈焉元丰六年十一月壬寅朔涑水迂叟序








　　传家集巻六十九
　　钦定四库全书
　　传家集巻七十　　　　　宋　司马光　撰序三
　　送景微序【送同年兄景微归会稽荣觐序】
　　进士此科见重于时乆矣自两汉而下选举之盛无与为比廼至贩鬻给役之徒皆知以为美尚是以得之者矜夸满志焜燿于物如谓天下莫巳若也亦何惑哉贤者居世防当蹈仁履义以徳自显区区外名岂足恃邪景微与余周旋甚悉余备知之其为人刚不可校柔不可犯和易以为乐节正以为礼由七品官举进士一上中选可谓美矣然未尝有偃蹇之容自满之意或未识者卒然遇之尚不知其为举人又焉知其有科级邪所谓以徳自显者殆无过此乎家君与尊谏议景徳中同年登第在朝廷最名相善余又与景微以防籍同官偕举进士送名于天府覆试于南庙以至登第未尝异处古人有言朋友世亲如我比者固不踈矣今将泛舟南下拜亲于越谓余必以文序别余识荒陋非不知辞顾以非余无能纪其实美者故直书以赠之时景祐五年季夏司马光序
　　送李揆之序
　　古者朋友将别必有言以相赠与处也近世多为之序序者其亦赠处之道欤然世俗失之往往崇虚辞相叹誉曽无一言以为规是岂昔人赠处之道哉愚以为朋友之道誉其善规其过专誉而不规路人而聚处饮酒于市道者耳光于揆之非直同官而已实朋友也于其行又可无言以赠之揆之名相子孙聦逹有美才习于时务观其行能殆无所复择矣然为之友者犹举其毛髪之阙而告之诚欲就其全也夫人非至圣必有短非至愚必有长至愚之难值亦犹至圣之不世出也故短长杂者举世比肩是也是以君子之取人也不求备称其善不计其恶求其工不责其拙如此故人竭其用而恱从之怨憎不至而功业荣焉然则垢面而险眦操耒而胥靡者尚未可轻辱而易视也禹曰知人则哲惟帝其难之尧禹以为难则凡人安得谓之易人事常不可测夫又讵知操耒者不为阿衡而胥靡者不为傅説若之何其可以心目断也窃尝闻之夫智者攘患常于至微着而攘之则无及巳昔智伯一防而辱二主一臣以成凿台之祸以智伯之强人莫之害失一言于樽爼之际其祸章章如此况无其势取侮易矣夏书曰一人三失怨岂在明不见是图足下行矣慎之智或召灾敏或贾祸愚不可忽鄙不可侮是皆无损于人不宜于身勉之哉时思鄙言光之赠尽此而已未知足下复何以处我也庆歴乙酉嵗二月庚戍序
　　送李子仪序【皇祐三年作】
　　寳元中光从事在苏子仪侨居州下始得从之游窃尝与僚友议曰人之裕于才者或于行丰于行者或歉于才要之不能得兼若子仪者才如是行如是佗日吾属其敢望乎间二年子仪升进士第名声暴灼于荐绅间光闻之喜曰所期果不负矣又五年光与子仪俱官太学日夕相从讲道甚乐不幸子仪遭先府君忧去职服除来还则光去迁佗官虽不得亟见然慕重其为人常若在旁也皇祐三年丞相文公出镇许昌士大夫愿从后车以自效于幕下者甚众公无所取独与子仪俱夫以文公之明且公而子仪独应其选其不轻而重可知矣论者犹谓子仪不当舎中都游外方夫玉巨用之则为璧为圭细用之则为环为玦玉能明洁润泽而巳矣璧与圭环与玦唯工者之所为玉岂能自制哉行矣子仪君子之道犹玉也亦乌适而不见贵乎
　　送孟翺宰宜君序
　　天之所以赐人贤不肖之分曰心智而巳矣故佗可能也心智之叡明强识不肖者竭力无以及焉仲习为夏县尉封域之内山泽之夷险道途之逺迩邑落之踈宻无不歴歴详其名数吏卒数百人民逾万室性行之善恶家赀之丰约居处之里囷仓之数皆能条例而诠次之凡人居官朞嵗不能悉吏卒之名氏而仲习小大毕举如指诸掌抑可谓叡明而强识矣国家谓亲于民事者无若令于三王之世伯子男之职也而以资秩乆次为之甚无谓乃诏二千石举明逹政事者充其官仲习以是得宜君令夫为政者患于不知民之情伪下之得失上蔽下壅故赏罚纠纷而不治今仲习之精力乃如此以从小邑之政是犹激疾风以振鸿毛委洪波以灭炬火何足言者异日居相府立柱下总天下之图书承明主之顾问应答如响画地成图亦谁得居其右哉戊寅嵗仆与仲习同登进士第辛巳嵗仆以忧去官归乡里日从仲习游睹其强识未尝不咨嗟骇服故于其行也书以赠之
　　送丁浦江序
　　始仆为児时家于夀之安丰浦江以年少气隽诵书属文闻于县中家之父兄皆祝仆曰佗日得如丁君足矣及壮侍亲之呉浦江为椽于润州州人称曰丁君为治精敏肃给凡州之僚吏无与比者仆乃知丁君非徒以文自髙又能以政自力信乎其才之周也谓其去此而升美仕若巨河之决骏马之逸沛然莫之能御也间九年复相遇于京师则犹服故时蓝衫守铨门求一官礥然乆之乃得婺之浦江同时軰流及后来者仕宦率居其右仆然后喟然叹曰才乎才乎信不足恃者邪抑又闻之天将降大任于是人也必先空乏其身行拂乱其所为浦江近是乎况浦江齿尚壮志尚鋭以斯之才而济之以无倦则徳业之涯未易前知也于其行聊序以劝之
　　送胡完夫序
　　舜之取士敷纳以言明庶以功车服以庸考其言中于道试之事克有功然后用之故能举十六相恭巳不为而天下大治也近世取士不然一决之以文辞噫文辞岂能尽取士之道邪天下病是乆矣明天子知之廼诏有司自今进士髙第皆先试之小官使知为下之劳而熟于民之疾苦然后察其功而举之虽置以为卿相无不可者呜呼此谁发哉乃大舜之业也晋陵胡完夫以进士贡于州试于有司覆于天子之庭第其名未尝在一二人之后则完夫之文辞可知矣其试于有司也光不佞尸其事得窃观其论防盖非特文辞之美也廼能发明圣人之渊源叶于古而适于今信乎其言能中于道者邪既中于道矣自今日以往天子将又试之以事异日完夫能扩其道以充其言则天子将引而置之卿相之位庶防乎元凯之功复见于今日矣呜呼天子一更法度复古之道其功业之归廼巍巍如是岂不伟欤噫是道也不难至在完夫勉之而巳矣
　　送通山令郝戭序
　　通山郝明府年四十余父尝举进士老而无成以其志之不获也虽子登进士第仕至长吏终歉歉不自足明府亦以亲之不怡也不以仕为荣乃诣阙上书请致仕而为其亲匃一官朝廷虽嘉其意以无故事不之许明府将之官戚戚若受谪者且曰通山道险逺吾亲必不肯行将留妻子侍吾亲而单车之官至则复请期于成吾志焉明府于光母党也光闻其言瞿然慙曰尝闻古之人仕以为亲非为身也若明府之仕其真无意于身者邪如光者禄既不及于亲而又无补于君役役然耗廪食以饱妻子乆留而不能去得不为君子之罪人邪呜呼明府诚可颂而砺世人矣嘉祐八年八月十六日涑水司马光序
　　送李公明序【东之李相廸之子】
　　治平四年夏龙图阁直学士工部尚书兼侍读李公公明得谢于朝以太子少保致仕故事告老者不复谢辞径归其家天子谓公明歴事四朝清慎公方进退以礼不可与佗臣比特召入对赐之坐慰劳乆之又特置饯宴于资善堂唯讲读之官及记起居者凡七人得与焉比终宴天子六遣使者存问劝侑加赐白金御茶给优俸又诏以梓宫在殡不欲自为诗凡与宴之官皆命赋诗以宠其行仍别録一通以闻自前世称告老而荣者莫若汉二踈当是时宣帝不过赐之二十金而巳未闻有恩礼若今之盛者也呜呼天子之安养耆寿优崇有徳勤厚周宻诚古今所未有也公明少为丞相子长为台阁显官迄今老而去位耳目聦明手足轻利诸子为九卿牧守而性皆孝谨洛阳佳园宅此数者又二踈所不能备也然则公明福禄完美显荣光大亦古今所未有也先皇帝时公明数求致仕未之得光尝侍坐从容请曰近年虽七十而康宁如是独不可强为天子少留邪公明曰所贵于致仕者欲及其身之无恙自乐于乡党耳必待不任朝谒舆疾而归是不得巳岂止足之谓邪光忻然服其言益知贤者所存固非庸人所能及也昔先子登进士第先相国为举首故光于公明兄弟行也资善之防光以新去经席不得与焉于其行也僚友复设祖道供张于西郊光又以御史之职不得与焉其恨恨可言邪故聊序其事以为别从表弟右谏议大夫权御史中丞涑水司马光序














　　传家集巻七十
　　钦定四库全书
　　传家集巻七十一　　　　宋　司马光　撰记
　　仁宗赐张公御书记
　　皇祐初故右谏议大夫张公为翰林侍读学士仁宗皇帝谓侍臣曰朕宅帝位防三十年天下名儒皆率与之游自得张某使我日闻所未闻因书纸为博学字命使者即其家赐之当是时国家中外无事天子方向艺文同侍殿阁者皆名臣之选无不环观愧羡莫敢望云公既没十有六年公之子子瑾字材之将摹着其书于石谓光曰必为之记光曰昔公知滑州光从事于幕下尝闻公之言曰余平生喜书读之不啻数十百过其简编弊矣然毎发之必有新获之意焉噫公之笃学如此宜其当明主之知为多闻之友受殊常之宠成不朽之名也使曩也先皇帝赏公以万金于今何有固不若垂一言之褒其为子孙光荣世世无穷也夫知人则哲帝尧之所难仲尼门人以千数独称顔渊为好学今材之所为欲以彰先皇帝之知人而扬先公之好学也夫彰君之明忠也扬父之美孝也惟忠与孝材之两有焉光也虽无文又焉敢无一言以表着其实乎
　　韩魏公祠堂记【元丰七年作】
　　没而祠之礼也由汉以来牧守有恵政于民者或为之生祠虽非先王之制皆发于人之去思亦不可废也然年时寖逺人寖忘之惟唐狄梁公为魏州刺史属契丹防河北梁公省彻战守之备抚绥雕弊之民民安而虏自退魏人祠之至今血食熈寜初河北水溢地大震官寺民居荡覆者大半诏以淮南节度使司徒兼侍中韩魏公为河北安抚使判大名府兼北京留守公既爱民如爱子治民如治家去其疾忘巳之疾闵其劳忘已之劳未防居者以安流者以还饥者以充乏者以足羣心既和嵗则屡丰在魏五年徙判相州魏人泣涕遮止数日乃得去魏人思公而不得见也相与立祠于熈寜禅院塐公像而事之后二年公薨于相州魏人闻之争奔走哭祠下云合而雷动连日乃稍息自是毎嵗公生及违世之日皆来致祠作佛事未尝少懈噫公之徳及一方功施一时者魏人固知之矣至于徳及海内功施后世者亦尝知之乎公为宰相十年当仁宗之末英宗之初朝廷多故公临大节处危疑苟利国家知无不为若湍水之赴深壑无所疑惮或谏曰公所为如是诚善万一蹉跌岂惟身不自保恐家无处所殆非明哲之所尚也公叹曰此何言也凡为人臣者尽力以事君死生以之顾事之是非何如耳至于成败天也岂可豫忧其不成遂辍不为哉闻者愧服其忠勇如此故能光辅三后大济艰难使中外之人餔啜嬉游自若曽无惊视倾听窃语之警坐置天下于太宁公之力也呜呼公与狄梁公皆有恵政于魏故魏人祠之然其为逺近所尊慕年时虽逺而不毁非有大功于社稷为神祗所相佑能如是乎况梁公之功显天下皆知之魏公之功隠天下或未能尽知也然则魏公不又贤乎宜其与梁公之祠并立于魏享祀无穷公薨后九年魏人以状抵西京俾光为记将刻于石窃惟梁公二记乃李邕冯宿之文光实何人敢不自量顾魏人之美意不可抑又欲以其所未知者谂之故不敢辞
　　陈氏四令祠堂记
　　故左谏议大夫赠太师中书令秦国陈公某有三子长曰某国文忠公某官至枢宻使同平章事左仆射次曰郑国文恵公某官至户部侍郎平章事太子太师致仕防曰某国康肃公某官至武寜军节度使皆赠太师尚书令兼中书令始秦公为济源令县西龙潭有延庆佛舍三子相与为学其中既而相继登进士科文忠康肃公仍居羣士之首遂接踵为将相始大其家子孙蕃衍多以才能致美官棊布中外故当世称衣冠之盛者推陈氏其后文忠公自枢宻出判河阳文恵公与其子主客郎中某孙虞部员外郎某康肃公之子祠部郎中某前后皆为京西转运使主客君之子某复为济源尉济源河阳之属县河阳京西之属郡也四世凡七人莅官于是故济源之人被陈氏之政为多秦公尤有恩于民能使其民既去而思之虞部君尝行部过济源游龙潭佛舎见秦公善政铭真宗皇帝赐文忠公诗主客君题名皆刻于石叹曰吾家所以能显大于世自非曽祖父勤施仁政于民三祖父力学以取富贵何从而致之乎至于今子孙防福禄不絶岂可不知其所自邪乃搆堂于佛舎之侧画四公之像而祠之集三石刻皆置祠下且属光为之记光曰光之文不足以发扬先君之美不敢为虞部曰不然某之建是祠堂非敢自矜奕世之美盖欲来者见之知爱民好学可以大其家有以劝也光曰如君之言其志逺其益大矣光何敢辞若夫四公之事业则有国史在光不敢及也
　　先公遗文记【元丰三年三月十日作】
　　玉藻曰父没而不能读父之书手泽存焉尔扬子曰书心画也今之人亲没则画像而事之画像外貌也岂若心画手泽之为深切哉今集先公遗文手书及碑志行状共为一椟寘诸影堂子子孙孙永祗保之
　　谏院题名记【嘉祐八年作】
　　古者谏无官自公卿大夫至于工商无不得谏者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓专利国家而不为身谋彼汲汲于名者犹汲汲于利也其间相去何逺哉天禧初真宗诏置諌官六员责以职事庆歴中钱君始书其名于版光恐乆而漫灭嘉祐八年刻着于石后之人将歴指其名而议之曰某也忠某也诈某也直某也回呜呼可不惧哉
　　闻喜县脩文宣王庙记【嘉祐元年作】
　　或问太古何如曰不今日如也何以言之曰古之人寒衣而饥食贪生而畏死不殊于今也喜怒哀乐好恶畏欲与民俱生非今有而古无也古之人食鸟兽之肉草木之实而衣其皮鸟兽日益殚草木日益稀人日益众物日益寡视此或不足视彼或有余能相与守死而勿争乎争而不巳相贼伤相灭亡人之类盖可计日而尽也圣人者愍其然于是作而治之择其贤智而君长之分其土田而疆域之聚其父子兄弟夫妇而安养之施其礼乐政令而纲纪之明其道徳仁义孝慈忠信防譲而教之犹有狂愚傲狠之民悖戾而不从者于是鞭朴以威之鈇以戮之甲兵以殄之是以民相与安分而保常养生而送终繁衍而乆长也及周之衰先王之道荡覆崩壊防无余矣其不絶者纎若毫芒自非孔子起而振之廓而引之使闳大显融以迄于今则生民之众防何其不沦而为禽夷也今国家所以事孔子非轻也庙食于国于州于县以嵗时陈其俎豆鸣其金石以礼飨之自天子之贵亲北面而拜焉所以然者非一人之私为道存也然吏于州县者或以簿领鞭朴为急务视孔子之祠及学校废为余事置之曽不谁何彼真俗吏无足道者闻喜自前世固搢绅大夫之林薮也县有孔子庙咸平中武吏慈释回脩之尉李垂为之记厥后继而为长者其严事孔子之心不能及释回于是庙屋隳顿垣墉圯缺草树荒椔碑石断仆况于乡饮酒之容诵之音固不可得而睹闻矣今大夫马君至而叹曰呜呼为川者知防而不知濬则横溃而不禁为民者知怒而不知教则愁怨而不从故善为川者相髙下而导之善为民者明是非而告之是以为者逸而从者易物遂性而功速成也今为吏者不能掲先王之道以教人而曰吾专任刑罚亦足为治者是掩民之耳目而以防穽俟之也不仁孰大焉乃属邑中之贤士大夫而告之曰今孔子之庙废而不脩士无所讲其业民无所承其化斯岂惟令之辠亦二三子之耻也皆曰斯固邑人日夜所不忘而不敢请者也今明府有命是天相圣人之道而以明府赐邑人也敢不奔走而承之乃相与敛材聚工葺屋之隳而壮大之脩垣之圯而髙厚之去木之椔而改树之起碑之仆而更刻之民不加赋吏不告劳不日而新庙焕然成矣于是邑中之贤士大夫相与朝夕诵尧舜之书咏商周之诗于其中彬彬然有邹鲁之风矣噫马君之于学也既正其基矣犹未也今之吏率三嵗而更后之人继而长于斯者宜勿替马君之功引而伸之学者冝卒成马君之志而振大之知人所以严事孔子者非徒饰其祠诵其文也固将明其道循其法心谕而力行之使近者恱化逺者慕效繇邑及于乡繇乡及于家父靡不慈子靡不孝兄靡不友弟靡不恭夫然后知学之成而为益大也夫道之汚隆岂有常邪人为之则存不为之则亡非道去人人去道也古者至治之时或耕者推畔行者推涂狱讼不兴盗贼不作彼风俗若是之美者岂古则可为而今不可为邪繇教之未至故也今基既正矣其余则勉之而巳矣何惮不及于古邪人之言曰古民淳质故可教今民伪薄故不可教是瞽惑之言不足稽也于庙之成马君谓光旁县之人也冝为之记光以不文辞不敢为使者三返而不获命因直述所闻而书
</div>
    <div class="pagination">
<a href="传家集_page41.html">上一页</a><span>...</span><a href="传家集_page37.html">37</a><a href="传家集_page38.html">38</a><a href="传家集_page39.html">39</a><a href="传家集_page40.html">40</a><a href="传家集_page41.html">41</a><span class="current-page">42</span><a href="传家集_page43.html">43</a><a href="传家集_page44.html">44</a><a href="传家集_page45.html">45</a><a href="传家集_page46.html">46</a><a href="传家集_page47.html">47</a><a href="传家集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
