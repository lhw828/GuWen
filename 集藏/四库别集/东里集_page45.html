<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 45 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 45 页/共 87 页
  </h1>
  <div class="content">
   张则善墓志铭
　　秀水丞张佥谒选京师主吾家近丧其父处士君佥闻讣号恸擗踊不能胜予吊之既成服将归自述事状求予志墓张故西昌巨室田庐赀产乡甲乙数元季之乱销落奄尽里老长率能道其家盛时后生少年闻者皆歆动嗟叹不及目见于时张之子孙皆逢掖治诗书乡称善人如处士是已处士讳则善字嗣骞自少志不务外学通尚书嗜毛诗手録口诵不倦成童父母皆丧辛勤渉囏苦卓立辟塾舘教子及里中子弟广田园以殖家婣戚隣比能急其急气和色温于物无忤无间愚良少长皆乐亲之正统五年正月某日卒春秋七十有四元配彭里名家继罗皆先卒子男二长坦选乡贡入胄监甘贫力学其卒也大司成以下惜之次佥永乐辛丑进士擢四川道监察御史能持身勤职三载坐微累左迁秀水女三廖祥仲刘晖陈叔庆其壻也孙男六朴巽彖涣防观曽孙男四处士及其二配皆葬里命华山之原某仕两京不至乡四十年与处士相闻未相识也去年奉命归亲过处士之庐时处士寝疾已久不遂一晤语以出颇用怅惘而竟以是病不起惜哉铭曰
　　恬澹幽贞避荣与名既夀全归来嗣有兴
　　赠文林郎四川道监察御史欧阳君改厝志铭
　　监察御史欧阳洙既陞四川按察副使濒行请于余曰先考之没而葬也甞有铭矣洙忝官于朝得赐勑推恩赠考文林郎四川道监察御史封母孺人洙又得吉卜改厝先考于某原改厝之铭愿徼恵于执事欧阳氏蜀江里名家其先与宋文忠公同所自出入国朝阶儒学登仕籍累累不乏欧阳氏于吾家相望半舎许吾少交允坚允清而尤宻者允贤于允俊允和广哲广汤广洙皆相厚余甞铭三峯先生及允贤之葬矣于洙之请宜无辞洙考讳正字允端幼孤卓然有立志不与羣童狎嬉辛勤植门户敬事其母孝于奉先处宗戚乡党咸当其分而持身谨饬家距县城甚迩非公事不辄至平居澹然日与族父兄弟宴聚相娱乐于礼接贤士大夫无厌倦意出言人率信服于教子最为要务宣徳五年十一月十八日卒享年五十有五其曽祖觉先祖以吾父子廉母某氏其娶某氏子男四长即洙永乐某年进士发身入风宪次淘次洛次汴孙男八璲琢琦珉珂其改厝以某年月日铭曰
　　维欧阳氏之宗毓庆垂祉学古入仕连续兴起维允端甫徳善有纪弗骞弗扬丘园乐只身没名荣归宁在此
　　李子懐墓志铭
　　庐陵李子懐之子子潭防防母戴氏鞠于其舅遂冒戴姓既长明经为国子生中乡贡选请于朝愿复李姓以求养其父命下而丧父之讣至矣子潭衔哀茹苦将奔丧而归自为状来乞文铭墓且曰不肖不孝生不能供吾亲一日之养吾亲没又无以慰之于地下不孝益大矣幸必赐之铭辞弗获按状予懐讳衷其先出唐西平忠武王晟曽祖云隠祖庆可父景琳母欧阳氏景琳三子予懐其季也自幼失怙事母兄能尽爱处族姻有义叔祖明叔天麟天瑞皆官于贵播在夷獠之间郁郁乎羁旅无聊也君走数千里徃省慰之既归叔祖叔相继死皆有遗孤子不能归且贫无以自活君又槖资走数千里徃给之又抚之皆有立然后归甞赘同里戴庭芳氏庭芳早世抚其孤穉子如同产昆季卒大起其家然终不私一钱乡邻有急奔走赴助之未甞以私废平居尤以教子为务嵗时辟塾舘延明师礼意曲尽甞语其子曰吾生长兵戈之际不得从事于学今且老矣若等幸生遭明时毋徒视我自弃也嵗永乐乙酉二月某日以疾卒享年若干子二人长子泉次即子潭女二某某其壻也孙男若干呜呼若予懐可谓善人也已铭曰慤乎内不饰乎外乐乎义弗徇乎利弗融于世而止于是以昌其嗣
　　罗处士墓志铭
　　庐陵罗处富既登进士第歴事秋官秋官卿上其能擢知随州且行持钟子温所状乃祖处士之行示余且言元大父没防二十年惟窀穸弗获永固也家父将卜改葬焉而幽堂之铭未有所属敬命不肖以请于执事余交处富久而铭其祖之墓又出其父之命也则按状叙而铭之处士讳思成字存中号天存世家庐陵业儒其先甞以科第显于宋曽祖某祖某父独清福建儒学提举与刘申斋刘桂隠齐名母尹氏处士质直温厚尚端洁敦孝弟之行家四世同居爨愉愉然和也处士博学强记尤深于诗书少时屡聚试郡学皆出诸生上甞挟所业谒欧阳楚文公虞文靖公皆爱重之一时名人如进士刘闻萨都刺皆与之交而尤与豫章辛敬襄城杨士宏暨刘尚书崧厚善甞一就试于有司不偶遂隠居不出务以善导人乡闾悍暴化其徳者多矣遇有急难趋赴之惟恐后皇明混一海宇数下诏求贤时年巳六十余不果上苍顔鹤髪逍遥青林白石之间日引子若孙与其乡人少俊讲说圣贤道徳之懿暇则登髙临清觞咏以为乐年八十一一日具酒殽召亲友告曰吾明日且与诸君别及期正襟危坐索纸笔赋诗翛然而没时洪武戊辰四月十二也娶萧氏先十九年卒子男三人长于邦亦先卒次于京来求铭者次于同女一人适左子声孙男女皆六人始葬于所居之后今将以某月日改葬吉水县麻坑之原夫士挟一才一艺无不欲见用于世至其用之未必皆能有所自见也处士虽未用然平居所及若此孔子曰奚其为为政处士之谓乎铭曰
　　其畜也富而不显其遇其处也庳而弗遏其施跻于耄期昌其本支天之报之其不在兹乎
　　乡贡进士罗仲弁墓志铭
　　吾邑罗孟昭之冢子曰以易经中永乐九年江西乡试明年会试下第为国学生又明年冬得疾又明年其父走千里视之既见疾小间数月更剧遂不起其父哭之恸其所相知在京师者皆徃吊之于是其父将以其丧归葬西昌属前溧阳县学教谕梁本之述其世次行谊以属余为铭余受而读之曰呜呼孟昭之爱其子与之克敬承其父之爱皆余所知而今已矣其可悲哉方髫龀已俊爽异常儿是时萧尚仁谢子方两先生皆乡郡之通儒孟昭延致萧先生家塾以教萧先生没又延致其子靖江府长史用道用道出仕谢先生方分教郡庠则厚币遣徃从之嵗时备事师之礼谢先生没又礼致今广西按察佥事陈公延教之而遇缙绅儒者之徃来其家孟昭皆极意隆奉庶之益得师也爱如此亦勉勉敬承其父之爱夙夜饬励自力于学不懈邑大夫举充博士弟子员未防选中乡试其会试京师也余时奉命主文衡盖窃意褎然遂升也既拆名而不与余方内愧失士而数过余怡然益恭下无几微不得之意余又窃叹之中有过人者其所就未可量也既入太学太学生时数千人祭酒胡公课试之得所作文大喜寘第一明日告余曰西昌后来之俊不乏也其所可望成立如此呜呼岂谓一旦而遂已也是岂不可悲乎字仲弁一字崇弁事父母甚孝惟一弟笃爱之惓惓焉引之于道所得一钱以上皆归父母恣弟妹所取未甞以入私室于族姻长者尽敬爱幼者皆有恩意凡所交防有急尽力赴之虑事精宻虽微细必审而后动闲居手未甞释巻率甞至夜分始罢在太学有暇輙来余家甞谓余曰蘧伯玉至老不忘省已以此为君子又曰人卑卑不出闾巷以日亲乎贤士君子恶能知其行之非哉呜呼使而假之年所至可量乎惜防母胡氏配陈氏皆名族子男一某始五嵗卒以永乐十二年五月四日得年二十有七将以某年某月日葬某乡某原铭曰
　　梅溪之涯罗世所家迁邑城西源流之支既续而蕃益阜以殷也不羣缜栗秀文绩粲翘英众望其骞孰其遏之弗举而捐命也柰何其藏在此史氏铭之庶其不死
　　萧吾幼墓志铭
　　洪武癸酉冬十二月泰和萧吾幼卒权厝其居之西偏又七年之十月十五日子建平改葬于千秋乡髙富里田北之原既葬属余为铭按吾幼讳某祖明叔考志可皆有隠徳母刘氏吾幼为人悃愊不哗事亲诚至处族人兄弟周恩义与朋友恂恂人未甞见其有艴容厉气所资度可寒暑朝夕而足不求有余有余遇所识穷乏辍分之凡所为一出乎天资庶几古所谓善人者矣享年七十有一初娶刘氏继彭氏子二人长某兵乱被俘不知所乡次建平也温厚谦谨类其父岂天所以报施善人者耶铭曰
　　一世之人为善几何为之自我有弗至耶彼弗为者自沦泥污呜呼吾幼善则既多百嵗之后髙坟峩峩乡人铭之永终不磨
　　吴处士墓志铭
　　永乐丁酉某月某日南昌处士吴孔昭卒其孤頴领预频卜明年某月某日葬其邑南山之原先事遣预之子某奉刑部主事刘全节所述事状走京师介翰林庶吉士黄瓛求余为铭按状处士讳嗣麟孔昭其字也其先有讳诵义者始自番昜来徙而后益盛诵义六世至茂翁茂翁子存拙为新建县学教谕处士之祖也父本立母张氏处士自幼丧父母教养于其祖其天资端重聪敏读书日强记数千言稍长而记览益富为祖所爱恒恸不及事父母事其祖尤笃孝敬有盗入室絷其祖索货财不得将加害之处士哀叩乞以身代寇怒刃之流血滂然而容色不变寇惊异并舎其祖而去祖卒哀毁不胜而葬祭一以礼甞同从父本谦长繇役里中属有令下长里者验民无常产者遣出戍既遣而有不乐戍者后诬本谦为已亲告牒取代戍本谦时已卒其子当徃初未甞诬及处士也而处士忿曰当遣民戍时我实同之柰何独诬叔而贻祸其子乎毅然白其事于官竟直之待弟孔哲尽友爱孔哲死抚其遗孤尤厚从弟孔性阖家病疫莫或过问者独处士日数过馈药饵病已乃罢于族婣有匮乏及丧不能举者皆赒之治家教子一本于伦谊闲居手不释巻与人交始终一致所居有竹数百挺名竹亭日与贤士君子宴防其间乡先生傅拱辰熊伯机皆与徃还熊先生甞以正徳题所居之室又为文记之葢年七十有五而卒娶陈氏子男五頴领预硕颎预永乐乙未进士某官硕先处士卒女一嫁李伯希孙男十有一人铭曰
　　孝友好义身之章兮茹澹履洁含幽光兮服兰与茝防相羊兮郁乎崇丘返兹藏兮述行琢铭后之彰兮
　　宋东斋墓志铭
　　呜呼前二十年西昌老师宿儒凋丧尽矣独邑之西城有宋东斋袁顔乐梁畦乐三先生者皆教授里中其年相若其居相迩其出入相偕其乡衣冠之会必皆正賔位其邑大夫政有所疑必皆见谘决居数嵗袁梁两先生相继没矣独宋先生岿然在也其乡衣冠之所敬礼其邑大夫之所谘疑犹系于宋先生而宋先生尤好贤重士如安城刘云章东昌谢子方两先生皆经师之巨擘来学之宗范其过西昌也皆甞主宋氏孔子曰观近臣以其所为主宋先生岂易得哉而今又没矣斯岂独乡之衣冠及其邑之大夫所戚将他处先生贤者之过是邦皆思宋先生岂易得也宋先生之没且葬其子刑部检校琮以海康文学廖潜仲所述事状属士竒铭谨叙而铭之叙曰先生讳礼字学闻一字伯循宋之先居常州江隂后徙临江之新喻至邦杰又徙庐陵熂下世业儒术邦杰四世至敬仲又徙居泰和之登科里子应徴宋大理司正司正生叙平先生曽祖也祖仁逺考日新皆蓄厚徳先生自幼聪敏母曽氏始教以孝经小学辄能成诵稍长好读书有志卓立成童丧其考妣葬祭能不违于礼抚育二穉弟尽友爱时丁元季之乱挈家避兵祸趋山谷中季弟文济失足坠崖下碎首血霶然流几絶先生冒险赴救裂衣裹负而走久乃苏国朝既平定天下先生亦壮日励志问学受诗于云章先生会有诏下郡县立社学县令丞请为社学师笃于训导作东斋于秀汉之上讲授之暇藏脩其中是时乡先生海桑陈公竹亭王公及其弟崇庆太守愚寄廖公国録萧公尚皆无恙先生数延致觞咏斋中于于然乐也先生天资刚果是是非非不为容恱不扬已以掩人有匮乏者辄赒之娶刘氏生女一人无子以文济子为嗣即琮也甚钟爱甞曰爱子不教之学不可谓爱教而不授之经不可谓学然经必得明师遂遣从学海桑陈先生海桑先生卒又遣从谢先生琮竟以易经领荐会试礼部第一赐进士出身歴官监察御史给事中皆以能称得以禄就家养亲为先生荣然其初授御史先生为诗五十韵勉之清忠勤慎既而累累诗勉之临没又为长诗诚之可为笃乎爱子者也女适曽子沂孙男三防谦旅女一曽孙女一先生赡词章嗜草书闲暇吟咏以自适自号歪吟翁所着有东斋集艮安别墅集藏于家其卒以永乐丙申五月丙午夀八十有五以卒之嵗某月某日葬邑某乡某原铭曰
　　以学植身爰暨嗣人蓄焉弗施其嗣发之既夀考终以复于是无替引之永昌来裔
　　故武畧将军吉安守御副千户王君墓志铭
　　吉安守御千户王业以工部侍郎周公所状其考君事行求着墓铭余家吉之泰和业祖母实泰和人其考之甫齓也延余舅氏陈孔立先生教之家塾余甞造塾中爱其考岐嶷不凡知其必将有立盖舅氏亦然余之鉴也及余出仕徃往闻郡人道其行事为之喜及闻其卒又为之悼叹故于铭不辞按状其考君讳成字仁美王氏世居髙邮之兴化初讳国安者生讳祥元季祥从军淛西国朝兵初下临安祥率先归附授仁和卫千户属中山武宁王麾下从定中原还调守御衢州洪武丙辰调守御吉安子斌袭职甞假守广东之长乐讨东莞山寇力战败之其配泰和义山萧氏宦族贤而敦礼实生君自幼秀朗闿敏九嵗丧父其母教之于内能専意以听外则从陈先生授读讲说日扩其聪明陈先生去复从谢子方先生于郡学盖见闻益广趣向益端矣时虽久袭职年十五始理公务而端重谨恪发言处事屹然类老成人僚属不敢忽也公暇披阅载籍涉知其大防慕爼豆之事郡行乡饮请于太守愿得躬效执事守为设观礼一位于侧以处之嵗壬午吉山谷穷民素为富家所困者有司不能戢无所诉告则相率火富民之庐以快忿焉有司遂以作乱上闻三司即建议发兵讨之和者森立君力言此不过愚民复私怨有司遣人持牒召至庭下明其枉直惩之而已发兵即各图功利而滥及无辜矣议未决朝命下三司止发兵惟执其首谋者罪之余悉不问盖如君之意永乐初朝廷严屯田之令计所入多寡行赏罚君奉都司檄専督之廉公而勤教率有方军士咸奋连嵗以赢受赉后建北京率军士采宫殿材于衡湘善抚绥均劳逸而事蚤集平居事亲孝处族婣有恩能矜恤无告盖寒馁死丧赖其济者亦多喜从贤士大夫防以闻善道精武事方志于逺大未巳也而春秋三十有四遽卒众咸惜之生于洪武丙寅正月十日卒于永乐己亥十一月十九日葬庐陵城北大塘之原元配胡继李咸克内助子男二长曰业次曰通女四臧安百户麻斌萧本茂罗勉暹其壻也孙男四昭曜某某女三业既袭职正统初以讨安乐乡寇功陞武徳将军吉安守御正千户可为有子亦繇其考君所存之厚之所及欤铭曰
　　世有乘一障守一陴懵厥徳善肆逞毒威偾覆随之曽不几时嗟嗟王氏作善有源肇祖歴考暨其子孙咸奋于庸式大其门式用作铭俾刻于坟俾其后昆益励于仁
　　张宗武合葬墓志铭
　　永乐廿一年元氏县主簿华亭张君以疾致其事归归之又四年为宣徳二年三月初十日终于家春秋六十有九合葬余山其元配章氏之墓其孤某奉右春坊庶子沈君所状事行介庶子君求文刻墓石张之先世见前江西儒学提举杨维祯先生所着通波阡表盖出宋商英之后始来居杭君之八世祖某防淞江乐其风土遂择胜于干山之樱珠湾买田筑室居焉六世祖千一居士又徙居鳯凰山之祥泽汇千一曽孙讳俊君曽祖也祖讳瑶号后山居士务善好施乡人有佛子之号考讳麒字国祥号静鉴居士善行行如其父而静鉴以上数世咸享髙年母某氏君讳桓字宗武资禀敦厚自少不尚华靡服用俭约治家事有条绪秩然孝友有诚母甞病剧医不能措手焚香吁天潜刲股煑粥以进母食之愈事兄宗文尽恭爱公私之务皆身任之不以烦兄敦睦宗族敬父之执始终一致延礼师儒相与讲学不倦志存济物有司甞验产推长万石区嵗董输赋民贫不能输者率代之输而不责偿饥嵗恒出糓贷匮乏久不能偿者率归其劵平素济人之急如不及葺乡校及祀典祠又作义井石梁渡舟用便行路求医方制善药用济疾疢率以为当然兼志释典施经延纳方外之流靡有虚日于为善若渇饥于饮食洪武中以税户徴至当除官援例辞永乐壬辰复徴至除元氏县主簿授将仕郎公直廉勤得其民心一日进贺笺京师行次沙河水暴涨覆舟舟中人皆溺君漂流四十余里恍若有人举之者及其仆马皆获济人以为好善之应既谢官归益广济利之施他无所营疾且革顾其子若孙曰仁义忠信人道之本亦不及他事配章氏继赵氏子男二暐娶陆氏暕娶顾氏女一归沈懋孙男六畴畦畯疄畹菑曽孙男一镠女二铭曰
　　遡张累叶履仁厚繇髙暨元咸耄夀逮宗武君隆孝友振穷赈匮恐或后厥施孔博誉孔茂蹔佐邑理恪慎守翩然辞荣返林薮猗嗟善仁时鲜偶勒铭其藏昭永久












　　东里续集巻三十五
　　钦定四库全书
　　东里续集巻三十六　　　明　杨士竒　撰墓志铭
　　故奉议大夫卫府左长史金君墓志铭
　　太宗文皇帝临御之初三衢诸生金寔首上书陈王道其纲有二曰君徳曰民政君徳之目五躬行仁义虚已纳谏明察善断审于用人恭俭节用民政之目五厚风化尚廉耻省刑法薄赋税爱民力皆嘉纳之复试防二道条对称防命于文渊阁光禄日给食与修太祖皇帝实録书奏除翰林院典簿授迪功佐郎赐白金文绮修永乐大典陞修职佐郎仁宗皇帝在春宫初开经筵选翰林春坊之明经术者更番入讲金君与焉本诸实理敷说详明禆益盖多陞左春坊司直郎授承务郎每进论治道必援引经传多见采纳屡承手札之褒兼任稽古纂述之事陞儒林郎奉命授卫王经洪熈中陞卫府左长史是时上笃意诸子学问简宫臣十数人为之辅其文学之媺操存之正金君其首也金君既感恩遇又重卫王纯厚喜学于解析经史开谕义理孳孳尽诚至于王之服食起处率进善言王皆欣然从之而敬礼愈厚凡王府政务不问大小一总于长史金君从容裁处条理井井而率归于厚自僚属下至军校咸服其徳王有疾医药久不效金君忧形于色王薨金君伤其贤弗夀也哭之过恸以是郁抑致疾王既葬将引老疾奏乞致事会有防命同考礼部会试竣事学士故相知者议欲奏留之翰林而君先得请休致矣未行疾益加竟卒正统四年五月廿日也金氏世衢之开化儒家曽祖振之祖伯圆考徳厚洪熙中赠王府长史妣苏氏赠宜人金君字用诚其讳寔也自幼頴敏强记问为从父博士王铉所期望从学乡先生何原铭张一民两先生览所习业尤重之奬励弥至数年县令夏景髙敦劝上京师既入翰林声誉日出而公退闭户书帙自娱非公事不见达官未甞以私干人内方直而外恭逊虽心嫉憸佞未甞出口小人有不恱之极力挤之者受而不校隆孝友之行处宗戚乡防懽然遇其有过亦必规之凡所交处有急必周之有死于客外或殡或归其榇咸致力焉尚澹素非朝谒不采服为文章丰腴雅则有文集若干巻虽老其进学日有程不间博究经史旁通隂阳星厯医药之书至佛老之说亦辨其所背于吾儒者指示来学晚号其斋居曰觉非以自儆不妄与人徃还知已者过之觞咏娱乐竟日忘倦将属纩卿大夫有问之者曰死生昼夜常理实无所遗恨惟诸公勉自爱为生民福耳盖春秋六十有九配汪氏封宜人子男三孟纕仲紞乡贡士季纮女二孙男十二紞侍父北京十数年父卒将奉榇归葬于乡谒余为铭余与金君甞同寮翰林春坊相知也义不可辞铭曰
　　粤汉西京臣谊仲舒陈防佐藩长沙江都天之生贤何世则无猗欤金君其今通儒始登承明终辅藩国贾才董正用烜厥绩更歴四朝请老休逸帝命旣俞遽殒于疾君子之亡凡世所嗟儒苑损辉文林亏华姑蔑之墟丘坟峩峩发潜垂永非斯文耶
　　故少师工部尚书兼谨身殿大学士赠特进光禄大夫左柱国太师諡文敏杨公墓志铭
　　正统五年二月十八日少师工部尚书兼谨身殿大学士建安杨公奉勑归展先墓既毕事卜日啓行病作众曰曷俟少间公曰君命不敢稽也挟医以行至临安武林驿疾加遂不起是年七月二十也守臣治棺敛既驰奏皇上嗟悼辍视朝一日赠特进光禄大夫左柱国太师諡文敏遣礼部尚书胡濙祭遣中使防防还葬其乡命有司治坟公先世见余譔其大父墓碑曽大父伯逊大父达乡父伯成皆赠荣禄大夫少傅工部尚书兼谨身殿大学士曽大母黄大母谢继阮母刘皆赠夫人公初名子荣字勉仁自学诸生乡试选第一会试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中専典宻务七人者解缙胡广王淮胡俨金幼孜公及士竒也公齿最少最警敏一日晚上出右顺门召内阁诸臣独公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟赍勑抚谕子谟行将一月又遣都督韩观率兵继之如抚谕不下即加兵及是奏至上谕公曰观不至不下其降勑褒观公读奏讫对曰计发奏之日观尚在中道未足褒从之自是益重公时四方之事方殷七人者旦夕侍左右承顾问受防退治职务且兼稽古纂述之事不虚寸晷上时步至阁中亲阅其劳且视其所治咸称防时公尤勤励遂皆进官公进修譔数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官任辅导公兼右春坊谕徳授奉训大夫日分直进讲经史四年春公得寒疾命中官以御医来视赐药物五年奉命徃甘肃同总兵议边务察视守备还奏称防六年夏丧父给传归既葬遂命起复是年冬丧母公奏归守制时已下诏巡守北京不许七年春内阁胡公及公金公奉命扈从北京甘肃总兵何福奏降人托克托布合等率部来归命公徃同福处置还奏上恱遂奉命持节徃额齐纳之地封福为宁逺侯八年春车驾北征布尼雅锡哩公三人仍扈从至驴驹河命公先赍勑还报皇太子复还北京冬扈从还南京九年春奏奔母丧遣中使防送既还皇太子命公侍诸皇孙学且命公曰严则有成公尽心不怠重脩髙皇帝实録命胡广胡俨黄淮及公为总裁十年二月赐诰命并追赠父母妻冬甘肃守帅西宁侯宋琥奏叛寇娄达衮逃居齐勤防古卫将为边患时丰城侯李彬镇陕西遂勑彬率师勦之且命公徃与彬计度十二月还奏饷道险阻今沍寒人疲马瘠不可行且小丑不足以烦王师遂勑彬旋师无几叛者复归十一年春从守北京十二年三月从征卫拉特时皇长孙侍行上命胡金及公三人凡行营有暇即与讲析理义开其聪明尚寳司官阙命公兼之既还勑翰林脩性理五经四书大全公三人皆为总裁十四年陞翰林学士仍兼庻子扈从南归十五年春复扈从巡北京十六年夏进髙庙实録赐宴赉胡公没公掌翰林院事益见亲宻一时廷臣狎恩多纵忌公抗直发其私适太学阙祭酒众共举公实欲疎之上不听公遂宻言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可徴用出奏示公公对云陛下命复民业二十年矣今复徴非信上曰朕意固如此遂寝三殿灾公偕金公陈便宜十数事皆见施行重贤爱民或陷非辜必援之尚书夏原吉以兵饟不给坐系吕震言其柔奸侍读李时勉尝论事亦有言其卖直者皆激上怒公悉委曲为之辨解二十一年秋复扈从西征驻跸万全一切军务悉付公掌宁阳侯陈懋奏番王也先士千来归命公徃议定降归奏称防廿二年复从北征中道军饷不继上闻之命公与金公总计其数遂如二公言遣使招谕释其弗臣之罪下令班师浙江三司奏处州之丽水福建之政和山寇刼掠请勑两都司合兵讨之公言愚民为有司所苦出不得已兵出则良民先被害愿遣一勑使抚谕之不足烦兵上从之卒如公言无事一日上从容坐帐殿谕公二人曰东宫监国久熟政务此归悉付以天下事吾惟优防莫年二公共对曰皇太子孝友仁厚天下属心允称陛下付托上恱师次榆林川上不豫既上賔凡沐浴袭奠饭含棺敛一切之礼悉出二公众遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即陞公工部尚书仍兼前二职赐勑褒谕三俸俱支尚书一俸全给米洪熙元年赐诰赠二代考妣无几上命范白金为方寸印四枚其文曰绳愆纠缪以赐师傅公与金公同受其一皆期之直言匡辅脩文皇帝实録公预总裁仁庙上賔时皇太子监国南京遗诏召嗣位公徃迎于徳州既还命公同有司相陵地宣宗皇帝嗣位脩仁庙实録仍预总裁髙煦反在廷多懐二心惟文臣三四人劝上亲征公其首也遂扈从讨平之师还特授骈蕃之赐马骐激变交阯黎利聚众抗王师总帅孱弱不支辄与利和且为利请立陈氏后遂以师还奏至上以示文武大臣皆劝发兵击利上不听竟偃兵息民公预力焉是年八月车驾巡边至遵化闻敌逼塞下以道陿师难并进上率铁骑数千先驰击之文臣独公从既还陞少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋髙并赐勑褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勑有忠言谠论禆益为多之褒赐宴礼部遂赐少傅诰进封三代后两扈从巡边皆至洗马林而还宣庙上賔公复偕有司相陵地皇上嗣位公与同官三人协志合力以効禆益赐赉特厚脩宣庙实録皆为总裁书成进公光防大夫柱国少师兼尚书大学士如故赐玉带时上日勤圣学命公同知经筵事五年谒告省墓赐勑褒谕加厚赉给传遣中官护送既还京道薨春秋七十公仕于朝四十年皆居清宻考乡试者一读廷试巻九为人闿疏果毅遇事当为奋前不疑于论古人必欲出新见不肯茍同议辟率归寛恕勤职事盛寒暑及小疾未甞少怠于四裔及边徼事及边将勇怯智愚靡不通知故忖量事势率豫中内笃孝友睦婣之行家故丰裕且有厚防能济穷恤患无间疎戚喜賔客善交际虽贵盛无厓岸贵贱小大皆归心焉故闻其没也咸有嗟咨悼惜之意所着文章有黙庵集云山小藁静轩藁退思集北征记训子编藏于家元配刘赠夫人继刘封夫人皆里处士仲穆之女子男六恭让锡赐贵芳贵通女七兵部主事雷潜詹镔陈顺徳苏润其壻也余在室孙男十二奏俨伦俊俭佶儆佐倧伟伸仪女七曽孙女二皆在室士竒与公同寮三十有九年同事四圣今内阁旧臣惟吾两人未能退公又溘先余逝公之葬其子属少保杨公书墓上之石余铭诸幽呜呼凡今能文士大夫感公之徳述公之行虽有之矣若交之久知之深言之信者余两人其庶几可无愧也铭曰
　　桓桓文敏通才博识遭际圣明光奋于绩承明延阁著作之庭以翺以翔舒华振英北裔西陲从狩万里职典者文亦兼知武羌人胸臆帅垣弱彊重瞳屡顾敷奏惟明晚陟三孤贰公化恪恭朝夕敢或遑暇帝懐敷仁鞠躬承之民懐被福黾勉成之志存寛恵行在果断嘉谋谠议褒书有焕予告南旋曽几何时上下延竚而讣奄来越昔内阁七人同事荏苒三纪我铭其四公夀考终哀荣宠光于乎文敏殁也不忘
　　从子之宜墓志铭
　　之宜名相余从兄思贻甫冢子也母康氏相幼聪慧六嵗其父口授小学能成诵不忘九嵗日读四书五经万余言旦出从外傅莫归其父亲教督之端静不好弄群儿百方戱于前未甞动意也十三部使者行县闻其名召试之深见赏异举充郡学弟子员十五郡太守举应江西乡试中前列明年会试礼部中副榜当授教官思贻奏言臣之子年与学皆未可以为人师幸俾臣以归教之曽益其未至庶他日不辱陛下任使太祖皇帝可其奏既归益勤于学后充太学生太学生常数千人季试相屡占第一永乐二年会试天下贡士以相为首廷对第二甲一名盖元延祐乙夘初行科举思贻甫之曽祖贤可先生即登进士第有传在国史我国家混一天下洪武辛亥初行科举思贻甫之从父子渊先生即擢进士第二甲一名逮今皇上龙飞初榜相所擢中名数同子渊先生人皆以为相庶几不辱其先也相释褐为翰林庶吉士上笃意儒术作兴斯文简曽棨及相廿八人者日就文渊阁大官给膳使尽读禁中书赐居崇礼坊月给禄米又给膏火之费使以夜继昼充其学期追迹于古人相素知自重又祗体徳意夙夜刻厉盖骎骎有进矣永乐十年授刑部浙江清吏司主事是年九月廿五日卒年三十有四娶曽氏继廖氏子男二奕奂女一许嫁陈考呜呼相孝于父母友于弟妹与人交必辅之善道族婣闾巷有急辄赴之笃好畜书在太学三年购积千余巻既登第一夕尽于火哭之恸后悉赀重购之浸加于旧矣手一巻虽疾病寒暑不暂释其志可见其才与其所学以试之宜有可称而其不得年也固相之命乎呜呼始思贻甫幼孤遭丧乱贫苦孑孑自力独念先世诗书之业荒坠弗振懔懔焉图维继之务诸其身以待其后人壮而生相殆可望矣相壮又遽卒此亦独相之命哉相卒时父母皆老奕始三嵗奂一嵗女甫齓也逾月其弟鹓自京师归其丧及其妻子明年月日其父葬之邑千秋乡盘古山之原余其从诸父也尤哀之为之志云
　　萧荣忠墓志铭
　　荣忠讳原夀姓萧氏祖某父某世居泰和城西荣忠和厚事亲克供子职治家能谨尊卑外内之分负材具元季四方兵扰诸郡邑各团结为保固时泰和州监擢荣忠为义士授民兵若干俾捍庐陵东固之寇寇迄荣忠去不逾境犹不忍贫穷冻馁之民遇辄赈之饥嵗人赖以全活不可胜算皇明既定天下慨然曰吾得复为太平幸民岂当常碌碌不已耶即谢去防市寻山水之乐行寻邑东南一舎许泝仙槎江上桃源至于紫江之侧徘徊乐之相土建宅环山带水而竒葩茂树旁辉上防又买园田广树畜以资祭祀賔客伏臈之费作塾馆嵗礼致明师以诲其子若孙及其乡人之子弟闻前国子学録萧执先生教乡校遣子本从之防先生卒又遣从游乡先生萧尚仁之门且戒之曰岂望汝读书取青紫耶不学则无以明善植身而凡一切公私之务悉委冢子保晚节頺然惟日会賔聚朋饮酒谭谑酒酣起舞蹁跹作呜呜歌漠如不知有人间富贵忧患事者嵗庚辰九月某日寝疾而卒享年六十有八娶罗氏子男三长保次楚先卒次本今为邑学弟子员女三孙男九保等将以是年十二月十二葬其里里乌先之原先事本具书来请铭余与本交十余嵗知慕荣忠亦十余嵗矣去嵗始获见于其家时已病闻余来大喜遽起降阶肃余升坐余賔位觞余曰吾慕子久矣几不及识子岂不为恨耶后余再徃见之竟病革不及言呜呼惜哉乃叙次其事为铭铭曰
　　孰存弗陂独夷夷兮孰为弗勚独嬉嬉兮蹈善施义以为基兮庸以昌大其本支兮又百斯世孰之与葵兮
　　故登州府学教授郭先生墓志铭
　　登州府儒学教授泰和郭先生年七十有七援例得解去将去诸生闭学舎拜乞留留三月寝疾而卒某年月日也明年春正月从子彰始克走五千里启殡奉柩归其年十有二月二十四日葬千秋乡枫树湖筲箕阡先生讳约字敬守其先岳之临湘人五世祖汇宋季举进士授袁州司户后弃官来泰和遂为泰和人祖善升父文辉母萧氏先生自幼端重不肯逐群儿狎嬉嗜读书不懈晨夜稍长从乡先生王方刚学尚书经又从前进士宁国尹戴迈先生学益大进当元科盛时三就试有司皆不偶先生曰第学未至耳学至能免我哉未几兵兴科废先生齿益壮知益明遂撒去科举业更从乡名儒康匡山及余伯祖主簿公兄弟肆力古文辞声誉益起国家混一区宇求贤兴治洪武四年举明经授应天府都税司副使居再嵗有能声赐勑命及朝服罗衣髙丽进布明年陞武冈税课司大使时进士毗陵徐伯凝守武冈遇先生礼甚恭日请教授郡诸生后选髙科而升者多先生之徒二年迁州批验茶引大使三年诏中外举流外官文行兼优者教府县学扬州府判胡干祐以先生应诏既至试文渊阁中上等除汉阳县学教谕汉阳学旧无明经师诸生不知所业先生至开道诱厉三年有选进士去者繇是汉阳科不乏人满三考书最陞教授登州府学施教一如汉阳时故登州作兴一旦出并海诸郡右在登州七年卒郡长贰以下以素服临哭武将及市里之人皆嗟咨悼恸咸来会葬盖先生接人无贱贵少长必诚必尽故人皆敬爱乐就之在官三十年无纎芥过举虽钱谷樷脞或甚寒暑一巻不蹔去手急人之穷常如不及遇人有不善极口诋不少贷所着文有淮南集二十巻湖南集若干巻东原集若干巻乡先生陈心吾称其雅驯而不陈发舒而不激为典刑老成廖先生子谦称为有徳者之言娶吴氏继李氏何氏子男一人献生二十年卒常命从兄庆宗次子彰为嗣后庆宗失长子又命彰归承其父而取彰次子纯后献至是纯以彰之命赍先生从子泰和县学训导鼎所状行属余为辞铭墓先生甞逮事余曽大父待制公又从游先大父兄弟而交先父最厚余甞三年侍教先生汉阳先生教爱之如子今不复可亲矣呜呼尚忍为辞铭先生哉然义不敢不铭是以掩涕叙次为铭铭曰徳之厚禄以久禄虽庳尊以师虽尊弗显其传则逺枫湖之冈玉归于藏有其光千载弗忘
　　卫府右长史杨君墓志铭
　　卫府右长史杨君民服卒士君子相知者闻之始骇而疑既审而悲咸临而恸曰不见几日而遽为千古耶民服岂当止此耶天之理为善者夀子之命不系常理耶茍命皆然孰其勉于善耶是时民服父母妻子皆在故乡六七千里外惟一养子在侧及其僚与素徃还者之助治棺敛备既归葬于乡其父季琛先生哀之不忍泯之也属余为铭民服讳黻自幼端厚寡言笑喜学问十数嵗已能力探黙识其后稍出为文乡先生周仲方览之喜曰杨氏千里驹也尤为学士解公所奨重永乐甲申侍父官东平举中山东乡试明年中礼部会试廷试赐进士出身逾年擢四川道监察御史授承事郎练达如素习临事揆理务当于公聴讼折两造之辞人无寃者而扶正抑邪其志行焉陞文林郎仁庙临御下诏求言即上疏论敬天勤民崇俭戒奢等十余事多见采纳遂擢卫王府右长史阶奉议大夫日以诗书进谕于王而随事开益皆由于正甚见礼遇于裁处庶务粲然条理盖自寮属以下咸服其徳能属陪祀南郊民服素羸弱且病初起沐浴宿于公将祭又沐浴夙兴就位冒寒甚祭毕退疾作遽卒宣徳元年正月某日也民服孝友诚至母甞久病忧形于色不解带昼夜侍左右者四十余日友爱弟妹惟其所欲不忍一毫伤其意待人以恕居家处乡里及在官理政一不见疾言厉色而严于自守未甞以空匮茍于义外取一芥至赈贫赒急恒恐后已有无不计也与人处恂恂如不能言若商论徃事是非人贤否得失经传疑义语娓娓不穷而皆精实有据其学于经熟书诗春秋旁究子史百氏为文章才识兼茂性淡泊无他嗜好独好载籍购积日富不可购致者必借録进学之志始终不懈卒年四十有九杨氏吉水忠节家其曽大父伯允先生一时伟人见余所作墓志大父廷章隠居教授季琛先生用文行举歴仕州县四十年所至有古循吏风今以卫府长史致仕母宋氏淦洪洞里名家封宜人民服卒宜人昼夜哭曰老乃失孝子嵗余亦卒民服娶李氏封宜人子男三讃咏谈女三长先卒次嫁徳清县学教谕周仁本次未行民服于余同宗在京师徃还相好素爱余文闲暇晤语未甞不及文事呜呼已矣而余所论述民服可以无愧色矣铭曰为仁与义惟日不足温其如玉呜呼民服
　　吴教谕墓志铭
　　永乐十三年梓潼县学教谕泰和吴宁存渊丁母忧归明年二月三日以疾卒于家其二子将以是年某月某日葬其邑某乡某原先事以乡贡进士曽鹤龄所状世次行谊请铭吴之先居庐陵郡中宋绍圣间讳公万者以营兵守泰和西平塞遂家焉至太学生李平始以儒显五世至叔启叔启孙仲珪与安成刘云章先生相好存渊之父也存渊为人淳质和易髫丱时闻其父与云章先生讲论倡和已知好学十嵗父没随其母辟兵乱走山谷书册不暂去手乱定益笃志自励闻永丰唐棐先生以诗书典教万安县学从受业焉泰和典教者遂举充弟子员洪武癸酉中江西乡试第六名明年会试下第为太学生为祭酒吴启所重寻奉命督治陂塘湖广之黄陂县还赐袭衣楮币丁丑除保宁府梓潼县学教谕梓潼前此未有学官县常遣邮长署学事诸生不知自励廪食罢脱巾绦短服挟弓矢从里少年驰骋弋猎日以为常存渊至始立教条课诸生诸生始去旧习知务于学又奉府檄摄广源县学教诸生如梓潼永乐丙戌召脩永乐大典书成赐楮币还职盖卒时年五十有九存渊居家有孝悌之行与人交必诚必尽急义如饥渇人有负之者未甞较也娶陈氏处士守道之女二子举善止善皆有立矣铭曰
　　澄江之南五十里曰三顾山萧清节书台在焉存渊居处讲学其下其所兴起于善有由矣而既拜梓潼之命过家省母适有芝骈产于其庐非其诚于中施于外何以致斯吴氏之后世永笃念之庶几不隳
　　故通议大夫湖广按察使罗君墓志铭
　　正统四年九月十四日湖广按察使罗铨文衡卒于官其兄文振衔哀茹苦自淮安走武昌归其丧及其孤讣至北京翰林修撰邵宏誉述其事行索余为铭邵其御史时同寮余其会试时考官皆素厚也既诺之至是文振将以其卒之明年某月某日葬之山阳清江浦其考妣之墓之侧遣人来趣铭罗之先家抚之宜黄元初有仕为吉水州学録者遂家州之东坊学録孙再可再可孙继道继道子景泰少防江淮遂居山阳娶范氏生二子文振文衡也文衡自幼敦茂不好狎嗜书册不去手稍长充邑学生旦夕克勤所造诣日出同辈右永乐辛丑登进士第宣徳丙午擢广西道监察御史无几丁内艰归杜门谨礼谢絶賔客服阕改广东道时风纪頺弛朝廷陞通政使太康顾公为都御史奉勑选留贤俊罢黜不肖台宪一新顾独数数称文衡之才且良曰御史不足久淹之也文衡襟宇闿爽而静専厚重明于理勤于事慎于法审于情虽末务必求至当同辈有窒未通者咸就质之都御史有疑未决者咸召咨之凡各道拟奏刑狱率经文衡阅牍乃进一为尽心而未甞有矜色广东民垦兵后荒田厚获境内屯卒欲敓之不得而忿结众夜窃所获民觉起逐之卒弃走其三人失道溺死按察司论民三人抵死狱上文衡言于顾公律窃盗弃财走主追杀者免罪矧溺乎公从之民皆不死常州奸民告富家谋作乱所连甚众奉命徃按之皆妄遂抵告者罪其明治狱多类此于事干礼法者不肯黙黙刑部郎有私忿相诟声彻堂上堂上官不能制文衡曰是可长乎遂劾奏忿诟者皆降黜堂上官以宥免会湖广阙按察使有防令廷臣举端重廉能达于大体者遂以命文衡公议翕然称允既至狱有系囚二千五百久未决数日发遣殆尽人皆服刬弊剔蠧不怒而威时民间徴调繁伙有司徃徃举错逾制文衡悯其非得已也率从轻典惟受赇无所寛假毎语其同官曰内执法狱议或失中有大理为之平外莫为之平何可以不尽心景陵令杨季安廉正不阿见嫉于州州诬其罪于镇抚使已下杨狱文衡为白之复杨官而正州官之造诬者罢之都指挥陈震纵私不法夺造御物廨宇为私居纠正其罪其武臣率挟威厉民前之持宪者巽耎莫能戢文衡一裁以法若武臣者咸诮其严卒不为动嵗饥近邑流民纷集城下躬出抚辑捐俸倡寮属出米食之济活弥众倡家乘机买贫民幼女习歌舞稔嵗父母倍直求赎不得文衡闻之恻焉下令不予赎者罪之凡归五百余人奏减各郡驿马千二百匹逓运所夫七百余人以舒民力未卒前数日犹力疾草奏言都司官系一道武臣仪表不可滥授今都司官犯赃率循例罚役复职武人徼幸不知戒儆反为得计作过愈甚乞自今如系军功陞者但犯赃罚役后复其职发守边总兵带管操备聴调如非军功系保举陞者犯赃罚役后降复原职庶几有以警肃下人从之所至处同官如兄弟未甞有间言氷檗之操始终一致春秋四十有七而卒卒之日湖湘之人如丧所亲中外缙绅君子皆有丧良宪臣之叹元娶杨氏赠孺人继室李氏封孺人子男一云翺女二铭曰
　　罗氏之初繇抚来吉宦于黉序诗书代述学録五叶迨景泰甫载自吉阳来止淮土植善累仁所被既多二子续奋舒英振华起家贤科桓桓者仲履贞执义廉庄简重廌其冠衣肇迹乌台正色北面直道不回明法慎罚夙夜惟敬钦恤之仁敢怠帝命鞠躬小心厥绩弥彰升董外宪厥施式宏民有蟊蠧以狝以薙民沦雕瘁以衣以食抑隂扶阳爰建纪纲芒芒荆湘恵流洋洋天之生才凡以济世曷畀之才而年弗畀呜呼文衡未半百龄其不忘者不在兹铭
　　封翰林编修杜君墓志铭
　　翰林侍讲杜宁缞绖奉宗人经歴童孟韬所述其父编修君事状求铭其葬按杜世居黄岩之澄江其先与宋丞相清献公同宗编修六世祖存矩秘书少监清献从弟也五世祖澥军器库使髙祖讳茂实元象山书院山长曽祖讳叔埜庆元路学録徙天台祖讳顺翁考讳舜道皆隠居不仕妣周氏编修讳仲威字希恭幼頴敏读书一二过成诵不忘性孝友未成童父坐累当诣京师牵父衣悲号愿侍行父母不许跽泣曰万有一大人不免儿能独安遂行父竟得白奉以归父殁哀毁事母愈笃备甘防之养先意承奉得母懽心家甞遭诬官逮其兄叹曰母老恃兄以安奈何可去耶代兄行诬竟直女兄适士人而家窭以田七十亩贷之畊用赖以裕永乐初令郡县覈实荒田蠲其税县以属之躬勤周歴悉究其实奸欺不容细民赖焉通制户百置长里旧籍二长嵗久户耗已半而嵗役仍旧民不胜力言于上官并一长而更其籍民乃不困嵗旱令丞徧祷弗应遂躬率耆老祷龙湫雨随注三日嵗用丰获大夫士为诗若文咏之纪之县令康彦文屡欲具荐恳辞乃已为人和厚坦夷重义轻利不务储蓄而急人之急恒如弗及公直不私乡里恃以为平闲暇读书不倦尤熟于史而笃于教子家居用礼悉准朱氏不肯循流俗从事浮图老子用子贵封翰林编修文林郎正统六年三月十二日卒春秋七十配施氏封安人克相于家子男三长宁登进士甲科入翰林累进侍读才识为士论所重次泰次妥女二孙男六女三编修君之葬以是年十二月某日墓在巴之西山之原铭曰
　　徳称于宗行施于乡其才允良而潜弗扬翽翽嗣兴聿来宠章命秩斯煌奄归于藏有发幽光逝也不忘
　　太医院御医沈君墓志铭
　　仁宗皇帝在东宫二十年太医惟院判蒋用文最见亲厚药非用文制不进一日用文病且殆上亲御寳翰遣中使即其家问之且问脱不起医士谁可任者用文书沈以潜氏名附中使以进用文卒逾月上即大位擢以潜太医院御医后数月士竒亲闻圣语用文真知人以潜真不负用文举士竒自是始识以潜而与之徃还沈之先世皆以医仕宋南渡由汴徙苏之长洲恩陵甞书良恵二字赐其家谓其医之良有以恵民也至今乡称良恵沈氏元为医学提领讳瑛者以潜髙祖也曽祖讳彦才平江路医学録祖讳徳辉江浙行省医学提举考讳防妣李氏以潜讳蚤丧父能自刻励于学几冠尽究其先世之传进而明于素难仲景之书及洁古东垣诸家之防不执古方毎审求病源随证用药用之必効有为庸医所误而殆者徃徃求以潜而安而能报与否一不计也一时乡之老于医者多服之而求者日接踵户外矣郡太守举医学正科以母老辞礼部以名医徴至太医院即见重于上官有所疑恒就讲论暨擢御医为上所信用屡奉命徃视总兵官疾而京师士大夫尤多徳之宣徳壬子秋以潜得疾久未瘥自叹曰命其止此又闻其长子死疾益加是年十一月三日卒于北京春秋六十有四以潜为人平易质重不为矫激辩巧以哗世媚俗工诗好琴闲暇焚香一再鼓自适未甞求知于人故知者亦寡娶滕氏有妇徳先十三年卒子男四寅賔宇宙寅先两月卒女五长未行次归王森三尚幼孙男五禧祐祯余未名女二曽孙男女三人賔将奉榇归其乡竺山先茔之次卜明年十二月庚申合葬滕孺人之墓以治命赍翰林修撰金君问所述事行来求铭为之铭曰
　　医之克明审覈病源随宜处方功臻十全彼其昧者执方俟病治十毙五哀哉人命嗟以潜甫允医之明理究业精厥効孔徴以仁存心以义处物曷不百年恒济夭折东南其乡归藏有坟来世有闻不在斯文














　　东里续集巻三十六
　　钦定四库全书
　　东里续集巻三十七　　　明　杨士竒　撰墓志铭
　　刑部俞主事墓志铭
　　刑部主事俞得济公广卒其孤希俊将奉柩归葬处州之遂昌以刑部主事周得琳所具事状请铭公广甞从余翰林十余年铭不得辞俞之先居睦州宋季有仕遂昌者因家焉而自曽大父以下皆不仕父则荣母毛氏得济其讳公广字也幼孤长克励于学渉猎既博矣从先生长者习诗律永乐六年诏翰林集四方儒学之士纂脩永乐大典及能书士职缮写公广以能书荐书成被赐赉诏就翰林益进其艺十八年擢兵科给事中勤慎详敏克举其职坐累出为邯郸县丞当要道过使客百费取给于县者日辐辏公广爲之有方民不困而事集尤以寛厚得民心洪熙改元召还为刑部照磨尚书给事中皆言其才陞刑部广西清吏司主事尽心狱中无寃滞者宣徳五年有司援例奏赠其父承徳郎刑部广西清吏司主事封其母太安人妻李安人制可命未下而公广以疾卒是年七月十五日也享年五十有一子男二长希俊次希杰女三长者归吴宗智余在室孙男女各二公广居官不为崖岸不失持守遇事不平直发之不为茍黙虽数以是召怨咎不悔其才可用且未老而遽卒惜也铭曰
　　才与时际兮宜厥施兮奄长逝兮孰所致兮
　　国子助教邵先生墓志铭
　　北京国子监助教邵先生卒其子坛均介吾友翰林检讨许子谟先生求为墓铭余数过监学重邵先生淳厚端雅盖良师范也许先生又言坛均惇于孝行有足尚者遂受事状为叙而铭之叙曰邵世家福州之懐安先生之曽大父野云大父复真父彦英皆隠居不仕母刘宋侍御史文济之孙先生讳煇字时晦幼丧父母贤必欲成其学问先生亦蚤克自励遂入邑庠受业明经师退而就其同门之贤者相讲论切磋令下调闾右实京师先生家在行居京师逾年援例免归而家益贫复入邑庠卒业永乐丙戌登进士第为翰林庶吉士预脩永乐大典勤于职务同辈服其能时寓应天府学坐家人弗戒火延燬庙学謪戍边者十五年处患难泰然不以戚其中用荐召还除国子助教其学讲贯有素其诲人尽诚学者皆乐归之平素履行清谨重信义其友兵部郎中黄安卒于北京无强有力亲戚在侧先生为治敛含毕而遣子坛走数千里归其柩及其家于闽其行槩类此在太学将九年甞赐勑命授脩职佐郎而卒于宣徳七年八月六日享年七十有二其配钱塘郭氏安道【阙】子生男女各二男即坛均女蚤丧其长者次嫁进士廖伯牛葬以卒之明年某月日墓在其邑某乡某原铭曰
　　国有成均贤士所闗必有师氏乃成众贤正学笃行由躬率先维师其难匪今则然维时晦甫茂敦蹈履授业解惑式振厥士既夀考终而藏在此铭以昭之亦慰孝子
　　严迪徳夀藏墓志铭
　　吾邑严君迪徳驰书北京谓余有生者必有死吾今年七十有五即旦夕获全归幸矣虽吾生甚贫然颛颛持其身不敢逾越诚惧辱吾之先人亦欲吾之子若孙皆不敢辱也已豫营一丘矣窃叹近世死者其子孙徃徃钜资丰币请于缙绅大夫求志其葬缙绅大夫或未知察也甚者文跖为孔饰市侩为道徳贻世讥诮虽吾之子弱且窭不足以动时贵人亦非吾所愿也子于人善率纪实如吾意然子之年加于吾矣盍及今无恙豫为志一言亦及吾之见也余家与严世防姻迪徳于余为从表叔余仕于两京四十年前年始一归乡里亲交物故殆尽迪徳岿然虽老而徤能时时过我今别又三年恒徃来予懐有托其何以辞严故西昌文献名家宋舘阁校勘肃称朴山先生其五世祖也父从礼洪武中国子学正刚毅端方三子迪徳其季也名福真涉猎学问存心端厚而志行坚确内惇孝友爱兄之子如子而严其训有弗率者畧而不校接人意度和裕言必当理安贫守义非其所当得一芥不取亲戚交游有急赴之恐后间有挟势来侵者迪徳絶口未甞言亦未甞一语干人以私自县令丞及邑之贤士君子皆礼遇之布衣蔬食居常休休自得也论今西昌善士非迪徳其谁欤呜呼前辈流风余韵逺矣后生薄俗驰骋世利为雄长彼固不知重迪徳然率遽起遽仆忽焉如浮云飞鸟之过目若迪徳苍顔皓首既夀而康履贞居安自少壮至老坦坦如一日谓非人之所自致乎迪徳娶宋氏先卒子男一显女四其一嫁国子学録梁防余皆归士族迪徳之夀及子若孙皆未可涯余既述其行之槩又铭其藏俟属纩既刻之铭曰
　　盈则有亏荣则有悴芒芒天壤其孰非寄陶有自挽杜有自志超哉达人千载一致
　　叶侍郎墓志铭
　　宣徳元年朝廷以苏松常镇嘉湖诸郡奸吏土豪肆为贪虐以毒细民久而愈甚特降玺书命大理卿胡槩防政叶春巡歴访察务去恶以宁善后又益以锦衣卫指挥任启监察御史赖瑛槩等奉命所至秉公推明行之以果无所屈挠于是暴者以仆困者以起横者以折弱者以立上之泽下流下之隠上达数郡之内氛翳廓清畎亩闾阎咸有生气时事之裁制一董于胡然在叶之乡邦知之素明而行之无私叶盖有助焉竣事还奏上嘉之数人者皆进官春进刑部右侍郎嵗中得风疾上命太医视疗久未瘳奏乞归从之后竟不起八年六月十八日也春字景旸世家嘉兴之海盐其先本林氏考讳祥幼丧父母鞠于表兄叶某遂冒叶氏景旸幼警敏知学有才识洪武中举自邑吏歴事吏部者六年永乐初礼部尚书李志刚知其通练能谨荐于朝擢主客清吏司主事阶承事郎以勤敏周宻为上官所重三年陞本部郎中阶奉议大夫进奉政大夫丁内艰去服阕仍旧职三考以绩最陞两淮都转盐运使嵗余丁外艰服阕改福建布政司右防政仁庙嗣位来朝遂与广西右布政使周干同被玺书巡视应天镇江苏常湖松杭州嘉兴八郡访民利害而建革之嵗余归今上嗣位景旸复诣苏常诸郡者再中改四川布政司右防政未行又二年而拜侍郎之命又二年而卒春秋六十有四娶吴子男三长懋次林次森女一适【阙】孙男七观鼎升璿玑玉衡其葬在邑之大易乡平【阙】　　　懋奉事状介翰林庶吉士赵智来拜乞【阙】　辞而不获乃叙而铭之铭曰
　　仕歴中外才际时和厚靖恵敦执持恭勤劼毖励职司行于乡邦公弗私登贰六官荷眷知六十考终乐全归来世有考视刻辞
  </div>
  <div class="pagination">
   <a href="东里集_page44.html">
    上一页
   </a>
   <span>
    ...
   </span>
   <a href="东里集_page40.html">
    40
   </a>
   <a href="东里集_page41.html">
    41
   </a>
   <a href="东里集_page42.html">
    42
   </a>
   <a href="东里集_page43.html">
    43
   </a>
   <a href="东里集_page44.html">
    44
   </a>
   <span class="current-page">
    45
   </span>
   <a href="东里集_page46.html">
    46
   </a>
   <a href="东里集_page47.html">
    47
   </a>
   <a href="东里集_page48.html">
    48
   </a>
   <a href="东里集_page49.html">
    49
   </a>
   <a href="东里集_page50.html">
    50
   </a>
   <span>
    ...
   </span>
   <a href="东里集_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
