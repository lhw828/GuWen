<!DOCTYPE html>
<html>
<head>
    <meta charset="UTF-8">
    <title>御制文集 - 第 11 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制文集 - 第 11 页/共 78 页</h1>
    <div class="content">　　国家受
　　天眷命集庆垂光承承继继肆我
　　皇考世宗宪皇帝荷
　　三圣之洪庥祗绍
　　圣祖仁皇帝丕绪宵衣旰食底区宇于和恒以茂衍亿万年无疆之祉厚徳隆功溢于简牒巍乎焕乎治平之盛轨未有逾兹者也
　　皇考徇齐敦敏仁孝性成蚤嵗承欢
　　圣祖友爱同气迨膺大统一切礼仪隆备
　　庙号尊崇莫不定自
　　宸衷符乎典则仰惟
　　圣祖仁皇帝临御六十余年濊泽洽人心醇化流方外丰亨豫大之福极盛无加
　　皇考承郅治之余因时制宜以善继而善述惟是本之以诚持之以敬行之以中正要之以寛仁用能杜玩愒于熙时緜升平之泰运大经大法粲然为后嗣子孙法焉荐馨
　　郊
　　庙必躬必亲旁秩祀典懐柔百神间遇水旱微愆祈祷深宫罔弗潜孚立应
　　圣学髙深探性命之精操治平之要天徳王道一以贯之隆礼
　　先师孔子增祀先儒右文重道之典超越常制犹复表章经术广励士风吁俊兴贤蔚有徳造辟雝钟鼔后先防附之风殆无以过念用人为爱民之本自公孤卿尹下至庶司百执事登眀选公咸称任使而守令之亲民暨封疆大吏之司董率者尤厪
　　圣心重抚字之方严贪墨之罚眀四目达四聪赐复蠲租农桑被野遂跻斯民于衽席之安刑罚者所以佐政教之不逮也
　　皇考如天好生既已刋布律令俾愚氓重于犯法复详定贵贱服色兵民婚防礼制更阐明
　　圣祖谕防十六条细加训注家喻户晓翕然从风河防之关于运道民生也万里黄流滙以百川之水兖徐而下嵗苦沮洳
　　皇考黙运神谋指示经画加长淮之石堰辟三省之引河涣发帑金厥有成绩又吴越海塘南北水利凡可以恵此蒸黎者悉因时而修举之先是
　　圣祖亲统六师平定朔漠威灵所加青海扎什巴图儿等震詟承令因沛殊恩畀以爵秩垂三十年而罗卜蔵丹津与吹拉克诺木齐等诞敢首造逆谋扰犯边域皇考声罪致讨宻授方略于阃帅戈鋋所指电扫风驱振旅献俘勒成功于太学准噶尔蠢动西陲数肆患于喀尔喀部落南方苗蛮蔓延行旅居民苦其侵掠皇考为藩服计久逺为遐陬图寜谧或命将兴师或谕文武诸臣随宜捜至逆夷悔祸输诚倾心纳土则皆宥其前愆而曲赐包容焉徳威并耀无逺弗届赐安南之地减朝鲜之贡俄罗斯南掌等国阻昧幽深胥渐被于声教他若警怠荒矫浮薄求言纳谏教孝褒忠宗室天潢之胄多方造就八旗根本之地备予绸缪颁训谕于臣工饬官常也锡侯封于眀裔示殊典也丰盈遍万国而服御有经见
　　圣躬之俭焉嘉应在庶徴而忧勤益懋昭
　　圣徳之谦焉盖我
　　皇考诚敬之心中正之道寛仁之恩悉同符乎
　　圣祖以绥猷而立极十三年中有如一日宜其治功之盛纲举目张荡荡平平乐乐利利传之愈逺而可法可守也欤予小子继序之初即命监修总裁大学士等董率儒臣稽歴年之纪载敬谨纂修次第进呈斋肃披阅迄今五载恭成
　　世宗宪皇帝实録一百五十九巻在昔唐虞三代制治保邦之道备载于书惟我
　　皇考际重熙累洽之盛励精图治良法美意歴久弥新玉简琅函实与典谟训诰相辉映用是装缮尊蔵朝夕循诵以志绎思衣徳之义垂裕后昆永永无极焉谨序
　　日讲春秋解义序
　　尝考春秋经文不过万有六千三百余言自三传以后羣儒义疏累数千万言而微辞隠义之难眀者犹十有六七盖是经乃孔子所手定也辞约而义深圣心之所运用每举一事其义必贯于全经非若他经一章一节各指一事虽有不通而不害其可通者故程朱二子深探力索久之皆见为难眀而止至眀初胡氏安国之说遂独列于学官以朱子深病是经之难通而教门人姑从胡氏之说也然谓其以义理穿凿则非义理之真而于圣人笔削之防未能脗合眀矣故自眀以来虽着功令科举之士禀为程式而终不足以服学者之心我圣祖仁皇帝聪眀天亶自少时即笃好经书及
　　躬揽大政辨色出视朝裁决万防甫毕即
　　召儒臣讲论经义务抉其根源参伍羣言以求至当经筵所进日讲四书及尚书周易解义皆裁自
　　圣心以为无憾者故即时刋布及晚年以眀初五经大全收采讨论尚未精详口授指画成周易折衷一书诗书春秋则
　　命重臣开馆编次而
　　亲厘定之惟三礼体大未议纂修盖有待也周易折衷成于康熙五十四年春秋传说彚纂成于六十年已经颁布余二经则至我
　　皇考继序之后始次第告成
　　皇考大孝尊亲凡
　　皇祖一言一动莫不敬述以昭示来兹念
　　钦定春秋于胡氏之说既多驳正则廷臣当日所进讲义一遵胡氏之旧者于
　　圣心自多未洽是以迟之又久未尝宣布必将俟诸经备成而后重加讨论也故再降
　　谕防命果亲王允礼大学士张廷玉内阁学士方苞详细校订始事于雍正七年恭呈
　　御览者再而后告成凡六十四巻乾隆二年锓板既讫诸臣请制序文颁示海内朕反覆循览于胡氏穿凿之说旷若发防笔削之防阐眀者亦过半焉夫解义之成盖数十年于兹矣观
　　皇祖之久不宣布可以征望道未见之心观
　　皇考之再三考订而后
　　命刋可以知善继善述之义岂惟是经之窔穾将由是以开通哉即
　　两朝圣人之心法治法亦于斯可覩矣
　　乐善堂全集序
　　朕少读尚书见二帝三王以及继世之哲后君臣咨儆惟是身心性命之本原其敷政命官亦惟根柢道徳而不规规于事为之末及考诗易四子之言凡论政者皆与书所称同其指归互为表里其后博涉诸史则虽眀盛之世所殚心竭虑者大槩详于事功而畧于本原教化之升降治象之崇卑其分岐实判于此用是日有孜孜求所以取道入徳之门防
　　皇考示以眀理立诚之大训而畧得其统贯又念修辞必本乎诚故凡见于古文诗辞者咸以是为宗而不敢有贰焉往者嵗庚戌曾録数年中所作序论书记杂文诗赋次为十有四巻置诸几案时就所言以自检其行嗣是所作盖四倍前继序以来躬理万防兢兢业业惟恐一事失宜负
　　皇考付属之重思如曩时从容文墨之娱不可复得然少有余闲未尝不考镜经史以自观省爰取庚戌文钞所载存十之三续作未订入者存十之七总为一编共若干巻非欲以文辞自表着盖是集乃朕夙昔稽古典学所心得实不忍弃置自今以后虽有所著作或出词臣之手真赝各半且朕亦不欲与文人学士争巧以转贻后世之讥则是集之辑有不得已者记曰本诸身征诸庶民曩予自检所行以勉副所言者乃日用酬酢之常今兹所行事无大小莫非政教之平陂生民之苦乐相倚不可以中立者也因此益自儆惕而克艰天位顾畏民碞庶防眀理立诚之学参前倚衡永永勿替也夫
　　栢梁体诗序
　　我
　　皇祖圣祖仁皇帝
　　皇考世宗宪皇帝尝集在廷诸臣于乾清宫肆筵设席授以笔札
　　御制首唱羣臣以次递成效汉代栢梁之体续虞廷赓歌之义光垂奕世猗欤盛矣朕敬承丕绪惟日孜孜期与百尔羣工共图治理言念股肱之佐卿尹之班何一非我
　　祖考所贻以与朕寅亮天工者哉宗室屏藩之寄则又衍天潢分所宜亲也宜有以笃亲亲之情叙堂亷之谊乃者腊雪盈畴已兆二麦之稔光风应律初回大地之春爰集王公卿贰授几赋诗一如旧制朕非欲夸词藻以耀羣臣倡为丰亨豫大之说也思
　　祖考遗朕以升平之业吾君臣何幸得优游以享之夫享升平匪艰而保升平为难羣臣其体朕意焉一宴防之乐尚思继
　　祖考之庥
　　祖考之良法善政布在方策吾君臣其何以立纲陈纪熙绩宁人以觐扬
　　祖考之光烈乎羣臣其体朕意焉
　　授时通考序
　　孟子言不违农时糓不可胜食盖民之大事在农农之所重惟时敬授人时载于虞典周公七月一篇于日星霜露之昆虫草木之化详哉其言之故先王之民莫不震动恪恭于农以修其事者惧失时也我
　　圣祖仁皇帝勤咨民隠首重农桑率育烝黎涵濡徳泽六十余载户庆盈宁
　　皇考世宗宪皇帝嵗举耕耤之仪率先天下兴水利广储蓄为万世规凡兹薄海苍生得荷锄馌饷优游陇畆之间乐生遂性衣食滋丰者何莫非我
　　祖宗宵旰勤劳以贻乐利于无疆耶朕纉承基绪鉴前代生深宫之中长阿保之手诚知稼穑艰难日与中外臣工为斯民筹食用至计胼胝机杼之作苦日厪于懐因检前人农桑通诀农政全书诸编嘉其用意勤而于民事切也命内廷词臣广加修辑举物早晚之宜南北土壤之异耕耘之节储偫之方蚕织畜牧之利自经史子集以及农家者流凡言之关于农者彚萃成编命之曰授时通考夫天道广运于上而四时行万彚生地道发育于下而庶品蕃百昌遂人事参赞其中而六府修三农殖辅相裁成固国家之大政也趋事赴功亦闾阎之本业也贵糓劭农服田力穑上下交勉弗懈于时以副朕阜成海宇之至愿览斯编者尚有取焉















　　御制文初集巻九
　　钦定四库全书
　　御制文初集巻十
　　序
　　大清律例序
　　象刑有典肇见虞书其用之之道则曰钦曰恤曰眀曰允一篇之中三致意焉武王诰康叔以用其义刑义杀而吕刑则曰士制百姓于刑之中以教只徳古先哲王所为设法饬刑布之象魏县之门闾自朝廷达于邦国共知遵守者惟是适于义协于中弼成教化以洽其好生之徳非徒示之禁令使知所畏惧而已我
　　列祖受
　　天眀命抚绥万邦颁行大清律例仁育义正各得其宜圣祖仁皇帝至仁如天化成久道徳洋恩溥涵浃羣生皇考世宗宪皇帝际重熙累洽之运振起而作新之亲定大清律集解刋示中外甄陶训迪刑期无刑法外之仁垂为
　　眀训有曰寛严之用必因乎其时洋洋
　　圣谟洵用法之权衡制刑之准则也朕寅绍丕基恭承徳意深念因时之义期以建中于民简命大臣取律文及递年奏定成例详悉参定重加编辑揆诸天理准诸人情一本于至公而归于至当折衷损益为四百三十六门千有余条凡四十七巻条分缕析伦叙秩然颁布宇内用昭画一之守于戏五刑五用以彰天讨而严天威予一人恭
　　天成命监
　　成宪以布于下民敢有弗钦虽然有定者律令无穷者情伪也易曰君子以眀慎用刑而不留狱书曰式敬尔由狱以长我王国忠信之长慈恵之师尚其慎厥用敬厥由体钦恤明允之意率乂于民棐彞克协于中以弼予祈
　　天永命允升于大猷从事于斯者胥懋敬哉是为序
　　御选唐宋文醇序
　　不朽有三立言其一言之无文行而不逺若是乎言之文者乃能立于后世也文之体不一矣语文者说亦多矣羣言淆乱衷诸圣当必以周孔之语为归周公曰言有序孔子曰辞达而已矣无序固不可以达欲达其辞而失其序则其为言奚能云粼波折而与天地之文相似也然使义则戋戋而言有枝叶妃青嫓白雕琢曼辞则所谓八代之衰已其咎同归于无序而不达抑又有进焉文所以足言而言固以足志其志已荒文将奚附是以孔子又曰言有物夫序而达达而有物斯固天下之至文也已昌黎韩愈生周汉之后防五百年逺绍古人立言之轨则其文可谓有序而能达者然必其言之又能有物如布帛之可以暖人菽粟之可以饱人则李汉所编七百篇中犹且十未三四况昌黎而下乎甚矣文之至者不易得也明茅坤举唐宋两朝中昌黎栁州庐陵三蘓曾王八大家荟萃其文各若干首行世迄今操觚者脍炙之本朝储欣谓茅坤之选便于举业而弊即在是乃复增损之附以李习之孙可之为十大家欲俾读者兴起于古毋只为发防决科之用意良美已顾其识之未衷而见之未当则所去取与茅坤亦未始迳庭朕读其书嘉其意而亦未尝不惩其失也夫十家者谓其非八代骈体云尔骈句固属文体之病然若唐之魏郑公陆宣公其文亦多骈句而辞达理诣足为世用则骈又奚病日月丽乎天天之文也百谷草木丽乎土地之文也化工之所为有定形乎哉化工形形而不形于形而谓文可有定形乎哉顾其言之所立者何如耳敇防之暇偶取储欣所选十家之文録其言之尤雅者若干首合而编之以便观览夫唐宋以来名儒硕士有序有物之嘉言固不第十人已也虽然尝鼎一脔亦足以知道腴之可味况已斟其雉膏哉
　　协纪辨方书序
　　粤昔帝尧命羲和敬授人时厥民知析因夷隩之节后圣有作推而弥广至于外事用刚日内事用柔日此皆载之经典百王不易者也厥后滥觞日以讹谬术士以吉凶祸福之说震惊朕师不可方物如褚少孙补史记所称彼家云吉此家云凶彼家云小吉此家云大凶茫乎不知其畔岸汉武以来已如聚讼而荀悦王充辈斥为理之所无弃而勿论者也虽然天以日月行四时人奉天而时若向眀而治向晦而息后王君公所以奉若天道也日出而作日入而息羣黎百姓所以奉若天道也否则不能晨夜不夙则暮诗人讥焉人人所知也然则举大事动大众协乎五纪辨乎五方以顺天地之性岂无寸分节解以推极其至精至微之理者欤其支离防昧拘牵谬悠之说乃术士之过而非可因噎而废食者也钦天监旧有选择通书刻于康熙二十二年其书成于星官之手因讹袭谬见之施行往往举矛刺盾皇祖圣祖仁皇帝知其荒率不可以训曾纂为星厯考原一书刋刻颁行而未将监本改正盖以待夫后人圣人之心慎而又慎如此也以谕监臣监臣曰通书之谬允宜改正朕因其请谓及今犹有荘亲王等数人曾经
　　皇祖指授稍眀此理使此时不加订正恐后此益复无可任使爰命编辑成书颁布天下较之旧本谬说少除然俗所乆沿则亦不能尽去便民用也命名曰协纪辨方书夫协纪辨方者敬天之纪敬地之方也一作止一语黙天地实式临之况其大乎如曰如是则吉如是则凶如是则福如是则祸则眀者所勿道也虽然敬不敬之间吉凶祸福随之矣是为序
　　大清一统志序
　　惟
　　上天眷顾我大清全付所覆海隅日出罔不率俾列祖
　　列宗徳丰泽溥威铄恵滂禹迹所奄蕃息殷阜瀛壖炎岛大漠蛮陬咸版图置郡筑邑声教风驰藩服星拱禀朔内附六合一家逺至开辟之所未賔梯航重译歴嵗而始达者慕义献琛图于王防幅陨袤广古未有过焉
</div>
    <div class="pagination">
<a href="御制文集_page10.html">上一页</a><span>...</span><a href="御制文集_page6.html">6</a><a href="御制文集_page7.html">7</a><a href="御制文集_page8.html">8</a><a href="御制文集_page9.html">9</a><a href="御制文集_page10.html">10</a><span class="current-page">11</span><a href="御制文集_page12.html">12</a><a href="御制文集_page13.html">13</a><a href="御制文集_page14.html">14</a><a href="御制文集_page15.html">15</a><a href="御制文集_page16.html">16</a><span>...</span><a href="御制文集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
