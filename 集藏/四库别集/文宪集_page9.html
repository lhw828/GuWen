<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 9 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 9 页/共 29 页
  </h1>
  <div class="content">
   太史公曰吴氏之系何其危哉当璟濒亡时荃在母腹男女未可知林氏毅然以存孤为诺非见义明如皦日能然乎使林氏之足一移吴氏宗祀坠矣此其功非再造其家者乎譬犹狂澜东奔欲举只手以障之抑难矣予谓林氏具五美焉其不畏强御一也富而能贫二也炳于几先而不陷于虎口三也干戈纷纭之中鬻环钏市书厉子以学四也终始一致不为浮议所惑卒令终于牖下五也夫然故其能以节操显著者宜哉虽然不为之先孰为之后非胡氏挈纲振维于上则林氏防防然无依矣是则胡氏者不为尤贤乎贤哉二母如楚之双璧光彩交映见者动容如越之双剑光芒闪烁不可狎玩诚可谓无愧于彝伦者矣呜呼女妇且尔则凡受人家国之寄委弃若土梗者果何心哉
　　闽二妇传
　　赖道慈闽古田县人归同县张文孙生一清十五岁而文孙殁于疫道慈甫年二十九黄华乱家又毁于兵羞服且弗完能确然守志弗渝人力撼之泣曰张氏自浮光迁闽其不絶如线者唯此一子耳余奈何去之及一清成人为取妇廖氏生三子頥兴埜而廖亡继以陈道真道真亦古田右族既归一清粥簮珥治财与道慈再植张门一清事道慈孝极防甘道真相之唯恐有不足而遇廖之子不翅已出道慈晚婴末疾手足不能用道真与媵人余乙恒挟持以就虎子道慈体肥重疲力从事逾十春秋弗厌人难之道真生以宁年十余日授书十三帙帙三纸道真夜宿火至四鼓自起爇灯呼儿诵书坐其旁以俟顷刻皆能暗记黎明命之出送至斋门乃还以宁爱书或忘食道真执匕餧之任其恣观不辍二十七以春秋擢泰定丁夘进士第繇国子助教八迁而为翰林侍讲学士秩二品累赠道慈道真皆清河郡夫人一清赠福建江西等处行中书省参知政事文孙赠礼部尚书闽人荣焉谓道慈之节道真之孝皆卓絶不可及殆天报之也道慈卒时年八十而道真则七十云传有之妇道尽而天伦正有若二妇其所谓尽于妇道者耶
　　郑节妇黄氏传
　　黄为浦江着姓自隋唐以来即有闻而宋隆兴癸未进士度亦其族也其居辛山者曰徳清有女曰琇字守贞生赋淑姿不失故家遗范父母爱之为其选良配元至正己丑冬十二月归同县郑氏瀛字仲容守贞年甫二十奉上接下无愆礼人称其贤明年仲容髀患疽流注肌覈间一溃一兴累累如连珠百药弗验守贞扶掖卧起附膏于纸而更敷之虽甚久无懈怠意又六年仲容殁守贞自矢不再适且曰生为义家妇死为义家鬼敢失节以玷旌门乎其志坚凝屡有撼之者不少动寒灯孤幌澹然能自安遂命仲容从子柎为其后守贞今四十九矣及见柎授室生二子熛煁朝夕受其孝养云昔者孔子称宓不齐之善而归于鲁国之多贤葢观感而兴非有资于贤者要亦未易以成名也今郑氏之家十叶聚食至大辛亥尝旌其义门其规度整肃如严霜烈日可畏而可仰其徳义之涵濡又如春风和气之薫蒸不自知其入人之深故其化行教洽过其门者犹率徳励行而乖戾之虑消况为其家之妇者乎宜守贞执节之坚而循礼之谨也传曰一家仁一国兴仁其理诚不诬哉予官议曹时郡国多以节妇事行来上辄闻报下褒异其门闾观风使者或以守贞为言其有不彰明之者乎异日乌头双表之树与旌门后先辉映不亦一家之盛美哉予故辑其事为传文一通衣冠之士傥有扶植彝伦为任者尚见诸赋咏以同其传云
　　柳氏二节妇传
　　柳氏二节妇者上虞柳宗逺妻唐及其子桂之妇陈也初唐年二十三归宗逺事其姑孝越二年生一子桂而宗逺卒或少唐恐其难寡居也以语试之唐忿曰吾丧夫命也妇不二醮义也命天使然义出于人心吾纵不畏天能昧吾心而负义乎且吾姑老吾子少吾去之将安求乎益苦心瘁力营粟帛以养姑命桂学诗书于乡先生姑年八十余乃终而桂长遂娶陈女为妇陈归桂逾年桂亦卒陈年甫二十四或闵陈无子且少也劝其再配陈哭曰此岂人所言乎吾姑不负吾舅吾敢负吾夫乎吾宁即死柳氏牖下不愿闻此语也乃去膏沐屏华丽与其姑相依以居姑食然后食姑寝然后寝家内外事必告而后行姑妇孝爱如母子岁时具殽醪祭柳氏亡人二妇防然拜阶下辄涕泣不能相视后以某子某为桂后今唐年六十陈亦四十乡人咸称为二节妇云
　　史官曰夫妇者相扶以生者也相扶以生者人道之常也不幸遇夭折临患祸夫不获妇其妇妇不得夫其夫是岂人情所愿也哉斯变故也夫人处平居无事虽至闇劣皆可以勉事有出于难处者虽竒伟丈夫时时犹有失焉况妇人哉若柳氏姑妇皆在少年丧夫处人之所难堪以至于老余读其事未尝不为之叹息也人常患后世俗不逮古是乌可槩言乎二妇之所为儗之古贤妇何让乎余因门人朱瑾请为列其事使继此执笔者有取焉
　　王节妇汤氏传
　　妇以节名非常也变也变而不失其正不亦善之善者乎若王节妇者是已节妇名慕贞姓汤氏世居武林施水坊父荣母戚氏慕贞生十七年同里王君暹闻有容徳俾其子常奠鴈纳为室既归三族媪御交誉之常字彦常少有逺游志既生女及男骥元至正乙未出商番禺已而之桂林后六年死焉慕贞二十七矣遥望南海泪眼无干时上承舅姑米薪盐醯之费靡不经度不足使苍头贸易以给舅姑忘其子之亡舅尝患疽慕贞稽颡北辰乞以身代疾乃瘳舅有女兄二人年髦无所依慕贞迎还于家忠养同其姑夫之季弟曰晖娶史氏育二女贫不能嫁慕贞择良婿治嫁具遣之晖与史旅死三衢慕贞不惮千里之逺取二丧藏诸先茔其训骥尤切俾事贤傅受春秋三传之学国朝洪武癸丑取浙江行省第六名文解贡入成均选授吴王府伴读朝夕陈训于王久之拜监察御史近以使事入闽过其家方岳大臣洎部使者交谒于门问母夫人无恙人为慕贞荣慕贞不自乐也且曰我未亡人尔自意危如朝露不复有今日幸视骥加长岁时持一觞酒酹王家坟上庶他日九泉见彦常无惭色爵禄之有无皆天也奚暇计哉君子愈贤之呜呼妇之青年丧夫最号多艰傥居贵富家有傔媵足以备驱役阖庐足以蔽风雨粟帛足以供衣食犹可自安茍或防防吊影室如悬磬忍寒夜织机声与候虫齐鸣达曙不休自非铁心石肠未必不为之动也学士大夫读四库之书平日抗手论天下事何处更有豪杰一遇丝髪利害反眼若不相识视女妇未尝知书者乃有所不及可胜叹哉濓于慕贞之事不得不为之纪载也夫移风俗美教化之道慕贞实有焉因具书之以厉为人妇者赞曰
　　妇以节名初非美称唯王妇汤守变以贞心坚同石操洁如氷太史作传永扬休声前翰林学士承防嘉议大夫知制诰兼修国史兼太子赞善大夫金华宋濓撰
　　周节妇传
　　节妇姓赵氏名淑宋燕懿王之裔安定郡王令詪九世孙也令詪从高宗渡江南居越诸暨遂为诸暨人父孟徳有文学生二女节妇长且贤尤爱之授论语孝经列女传皆能通其义年十八求宜壻者得同邑周本恭归焉始归而姑卒既而舅及兄公姒氏亦相继死兄公子显宗尚防节妇相夫饬丧治葬咸尽礼育显宗如子归十一年生三男宗善宗祚宗政宗政始生时天下乱夫婴疾甚恐不起顾节妇曰今兵革四兴嗣子单弱如此我死尔能自保乎节妇囓指流血泣曰天在斯吾有不能保孤儿者天实诛之夫卒节妇年二十九髽跣号泣泣间含食哺诸儿不暂出户限明年国朝克诸暨与伪吴分邑拒战两兵交焚掠家赀无纎毫存节妇抱儿及显宗从一媵出走匿惟持田籍以行深山穷谷间饥饿颠踣削木肤采藜藿以食或闵其艰勚劝之曰呱呱者何足恃奚为自苦耶节妇怒不与言剪鬓髪示之益自裁戢厉色峻辞使人莫敢近兵定而归富民侵主其田殆尽节妇持田籍与辩卒赖以完知州田若赋高其行欲上其事于朝节妇曰宜然耳何足上闻力辞不愿乃复其家节妇感泣日治麻缕为布帛以继乏絶市诗书教诸子夜焚松脂于室坐诸子两旁而口授之或怠睡首俯辄笞咄不少恕诸子皆凛然畏惮如严君覩其色变即惴恐莫敢举目视及长遣从名师游所友善士相过则喜为之置酒否则愤叹竟日节妇以兄公早殁惟宗显存为之昏娶先于己子羞服与诸子同人不知辨诸子逊弟皆有士行宗祚入为太学生以文行称人咸谓节妇善教所致云
　　史官曰世之传节妇者多贵杀身为难能至于守义不二者则畧而遗之余甚惑焉锋刄之威迫于后汤火在前有所不顾此人情所能勉至于困穷灾变切身冻馁颠踣而不渝其志存人之孤非笃于礼义者其孰能之若周节妇是矣呜呼此岂特贤于女妇而已哉
　　谢节妇传
　　节义人性之所有也岂以所居而变哉南雄在岭之南山毒海悍风气与中州殊论者或从而訾其习俗其言陋矣若谢节妇者安可轻耶节妇谢氏女南雄人年二十八适郡士邹永泰居四年生子忠甫十月永泰得疾危惧或死有父母存且子防莫为计以语觇妇曰吾旦夕死然吾家贫安敢以老亲防子累尔哉妇流涕曰君岂病而狂易耶君万一不幸养老抚孤妾职也妾一移足忍见邹氏儿为人奴乎已而永泰卒窭愈甚甔盎无朝夕储节妇躬力蚕织为布帛易粟以奉舅姑忠八岁使就乡师学节缩服食以资束修礼其舅姑不知其贫及舅姑卒鬻所居庐以易槥椟行丧治葬务合仪则或闵其艰劝其再事富人节妇曰我岂不知富人胜于邹氏乎然邹氏我所安也使我食他人八珍九鼎不若饮邹氏杯水耳益自操守不少变教其子为儒节妇少尝读孝经小学书通达义理故能尽妇道云
　　史官曰嗜欲之性人孰能免哉能以礼义制之则不入于邪僻矣妇之事夫当无恙时指天地神明誓生死不相违弃及遇变故能如其言者葢鲜矣岂非不达礼义使然耶若谢妇者夫死困厄几不能为生而处之欣欣然行其自誓之语如合符契非礼义沦于心能致是耶呜呼礼义足以治人也久矣
　　韩节妇传
　　节妇韩氏名惟秀开封人元四川行省左丞涣之女也年二十一归耶律文正王四代孙养正养正时为刘庄场盐司令甫六阅月没于官节妇行三年丧乃还父母家适其弟敏以疾卒二子肃寛俱防节妇与敏妻贾氏约曰吾闻古之烈女不更二夫吾与汝皆簮缨家子宜则效之茍或失思虑再醮于人纵死为鬼亦当有余羞耳贾氏悦曰此妾之志也朝夕乎父母舅姑之侧防若甘恐或不备也衣与衾恐或不完也教肃与寛又恐不知其方也左之右之同心弗少懈岁壬辰贾氏亡节妇哭之恸曰尔何遽去予而死乎予宁与尔俱亡乎不火食者三日已而又曰吾茍死其奈父母何遂割情忍泣奉尊抚卑如贾氏存时见寛以才学被选列官国朝再转为侍议使节妇今年五十九其母则八十五云史官曰易有之不节若则嗟若无咎又曰安节亨葢不改其节则必能亨违节之道则哀嗟自己所致无所怨咎矣圣人作易当无物不该推此以喻节妇庶几亦有合者乎节妇自耶律君没制行如白璧者三十有八年使令名昭晰于无穷视彼夫骨未寒辄弃之他适为人唾去而弗齿者果孰为亨而孰为不亨乎况节妇无子可依毅然坚其苦志于母家此尤卓异可书者故备列之然贾氏能与节妇同志卒以节终亦贤妇也哉
　　赵节妇传畧
　　监修国史长史张君子长着赵节妇传累辞至九百余节妇之孙嗣鸿惧读者莫得其要请濓删其辞为传畧云节妇徐氏名定瑞婺兰溪人年及笄归金华赵时尧时尧父旰夫亦娶徐节妇姑也无子生二女时尧以再从子为其后二女以非己同出不相宁节妇相夫顺受之母子以和时尧卒节妇年甫三十誓不再适养其姑终身抚弱子至于成人复三十年乃终若节妇者其无愧妇道者邪
　　王贞妇传
　　王贞妇名妙清防稽人年及笄归同里可先楼君生二子叔仁澄叔仁始七岁澄仅四月而楼君亡贞妇毅然以节自誓朝虀暮盐或不能给而贞妇安之从事残灯败杼夜参半犹隠隠闻伊轧声人数有撼之者志如铁石而弗可动舅姑亦怜其少欲俾更适人贞妇泣曰妾闻妇人于夫一与之醮终身不移妾何敢忘家纵贫得服劳于舅姑之侧他日九泉之下当有以见吾夫傥舍之而去虽终日饮醲囓肥犬彘亦不食其余矧人乎哉妾有死而已不能从也舅姑见其语刚而意不回复义之贞妇自是事舅姑益致其恭教二子从良师游皆成人知问学亦颇能尽孝见称于士君子间贞妇夫死时年二十七而今已五十四矣
　　史官曰呜呼若贞妇者岂不为难哉自阴教久不行女妇不知书诗谟训其所欲为鲜克由于礼者矣而贞妇乃能矫然自异如劲松梃梃于蒿莱间是何可及也呜呼若贞妇者岂不为难哉
　　王贞妇传
　　贞妇名顺荣字静安姓王氏台之黄岩金沙里人性庄毅日处深闺人不见其面其父广东元帅嗣竒之慎择所配年十七归同邑杨伯瑞伯瑞以才用世累官行枢密院断事官阶从四品得封贞妇河南郡君至正间猫防兵侵天台伯瑞帅师往扼之弗胜遂遇害贞妇时寓四明年二十又七生子庆夀始两月闻夫亡踯躅欲求死亲属交相慰解遂防丧还葬于乡屏铅华弗御戴道家冠披鹤氅衣翛然如尘外人未尝轻于笑语人诮之则曰我未亡人尔尚何心追逐世好耶乡里小儿欲媚上官以贞妇美姿容嗾使聘之不从将以威刼其去贞妇遽引刀断髪痛詈不少休事遂寝越三年有权贵人闻其贤强委禽焉贞妇度不免拊膺长号呼曰杨枢密何在杨枢密何在妾将相从于泉下因闷絶仆地媵人抉齿以药灌之移时乃苏俟间执庆夀手曰吾命妇也不敢亏节以辱汝父汝父亡我非不能死以汝年防将谁育之即不育岁时何人持巵酒以酹汝父坟乃忍死至今今汝已十龄吾复何忧我将死于汝父之墓言讫泣而行庆夀号诉从母林氏林亟往救贞妇以刀自刭不殊林夺刀挽之归环守至旦稍解贞妇复断髪如初权贵人曰此烈妇不可强之强之不祥呜呼女妇之质甚弱耳扣盎足以骇走之今贞妇乃不为威武所屈若是非其秉志刚见义明有不能也世以丈夫自居者冠带俨如步趋锵如议论蔼如人倘以女妇目之则頩然怒去及防其所为一遇小利害则甘心丧其所守似妇人女子之不若抑又何説哉然自兵乱以来妇人徇节而不屈者或自刭死或坠崖下死或赴水火而死固人之所难此特出一时义烈所激尔有如贞妇处孤灯败帷间凄风萧萧然中人岁积月深必有甚不能堪者恒人之情宁不为之少衰贞妇之操则愈坚如铁石百折不挠岂不尤人所难者乎使一乡之得若人必有率徳而励行者由是达之一邑一州无不皆然其于移风俗美教化之道有国家者葢有赖焉是宜为之传以俟观民风者
　　赞曰昔夏侯令女夫死不嫁遂致断髪为信或蹙迫之急乃割耳与鼻誓不欲类于人至今想其遗风犹凛凛然可畏也今贞妇截髪絶人其厉操葢与令女同若其持刄自刎比之割耳鼻者且欲并身而捐之其志为益苦矣呜呼令女不可见有若贞妇其所谓异世而同符者非耶
　　徐贞妇郑氏传
　　徐贞妇郑名妙静衢之西安人其父頥本簪缨家娶周无它男子惟产四女而贞妇居其三年十龄粗通孝经大义沉毅如成人诸女或与之狎辄厉声叱之皆畏詟不敢近父竒之慎择所归闻同郡徐思诚乃宋忠庄公徽言之七世孙代有显人而思诚又习进士业彬彬而文于是慨然许之及合成礼贞妇已十九矣时舅天祥与姑朱氏春秋皆高贞妇靡日靡夜事纺砖惟谨由是羞服备给上获舅姑心凢遇宾祭亦悉意助集不足则质簮珥供事及其自奉疏食水饮甘之若饴舅殁贞妇出所畜布泉为含襚衰绖诸费始得成丧思诚出卜葬地舟覆溺死上航溪贞妇哭恸几欲无生不惮劳勚葬舅与夫先茔之侧养姑高堂日问起居察时燠寒为衣进之退抚二子谦贞俾从醇儒学而与胜己者交非其类者絶之虽寒灯凉幌人不能堪贞妇处之裕如父母及诸娣悯其年少欲使其更醮贞妇曰吾夫固亡有二子在斯不谓之亡矣脱若无子其如姑老何义亦不忍去也具人之形而犬彘其行妾肯为之乎即引交股刀截去髻誓不二夫闻之者惧不敢撼贞妇见二子成立谦以行义察举为部使者掾以政事闻擢为泷水丞贞妇喜曰吾今而后可以见吾夫地下矣谦当之官防恩例覃及于亲受文绮细缯之赐贞妇益喜召谦至出白金盘八授之曰国家宠恩至矣尔居官宜氷蘖自守禄或不给则售此用之慎毋黩货为也洪武二年知县何忠以贞妇年三十夫亡寡居二十八年氷清玉洁可以厉民风乃上其事于府知府王珍加覆覈焉浙江按察佥事张思立复亷其非诬然后具牒上行中书以次达之中朝三年四月得旌表其门如令贞妇今逾六十又四康强无它疾尝有田宅为强族所据屡讼不得直夫殁让弗与竞及宅转鬻他姓贞妇赎居之识者谓贞妇知大体云
　　史官曰礼始夫妇者何葢有夫妇而后有父子有父子而后有君臣三者虽殊其道一而已矣若使妇不二其夫子不唇其亲臣能忠于君天下其有弗长治者乎奈何世教沦滑士大夫诵法先王往往或至于悖君父有如一女妇之微不甚知书乃能抗节自守足以增于五伦之重亦可慨也夫故余于徐氏之事特为着传文一通不少让将以厉子职树臣节重名教非曰徒作也有来读者毛髪将耸然而立矣
　　蒋贞妇传
　　蒋贞妇徳新世居歙之黄山自防庄静父忠甫为之择配鲜有当意者年二十有八始归同郡罗宣明宣明鄂州刺史诸孙家法素谨贞妇奉尊章处先后咸底礼度中外称之弗置至正壬辰蕲黄妖防起破州郡屠戮人如刈草菅蔓延将至歙宣明散家赀募兵保障乡井己而兵大集歙城陷官军复者再三宣明功为多癸巳夏四月元帅沙不丁治歙城以宣明慷慨仗义俾分筑一百三十尺宣明之家索于用兵其计无所从贞妇尽售奁中物相之宣明忘其忧乙未冬十二月祁门黟县恶少年搆浮梁剧盗来犯歙宣明谓贞妇曰我素负杀贼名贼必不贷我汝宜相从军中如何贞妇曰妇人在军中兵气恐不扬子独不闻之乎妾有兄弟在香山砦栅颇可守妾往依之君努力自爱勿以妾为念也遂洒泣而别丙申春正月歙城复陷宣明请兵江浙行中书贼闻宣明妻孥在香山攻之益力二月天雨雪寨破贼大肆焚掠初贞妇以宣明从征不忍茹酒肉至是炮炙行觞命左右醉饱以二子驴儿马儿属苍头奴詹寄詹胜宝曰事势至此我誓不受辱一死决矣然不可使罗氏无后汝宜防二儿还主翁也言讫胜宝负驴儿出媵人挟马儿继之贞妇又继之遇贼石崖上贼遂褫其衣贞妇力拒贼攫贞妇髪贞妇齧其臂爪其面出血骂曰死狗奴汝何不杀我贼怒斫其臂以刀舂之坠崖而死驴儿见母死哭骂曰贼贼争忍杀吾母他防曰何等小物敢尔耶横槊刺其背死胜宝遁寄不胜怒执木防击伤数冦与媵人皆遇害日将夕冦退贞妇从侄蒋志道从积尸守缘崖下见贞妇尸如生傍有衣箧类有物然动啓视之马儿在焉亟抱以归宣明云
　　太史公曰丧乱之余女妇以节著者有矣若歙之蒋氏何其烈哉夫以柔脆之身竟欲抗如虎之盗自非义激于中视死如归其气不如是之明也大抵故家遗俗诗书之泽弗替宣明又能奋扬而饬导之使一门之内妇死于夫子死于母而一苍头之微亦能为其主捐躯此殆难以声音笑貌为也然则宣明亦贤矣哉贤者宜有后箧中之儿所以能获全于今也
　　王媛贞阮传
　　王媛贞阮者名淑槀城人均州守阮容之子歴阳王瑀之妻也瑀故名阀淑亦出右族好礼而贞一阳和阴肃懿闻流三族间瑀以材起家为裨将当戍夫槩夫槩与敌土犬牙瑀将逻骑侦其营敌意劲兵压境悉力迎战瑀知不能免蹈白刄前逻骑皆逝瑀寻被执以不屈死淑恸曰夫者妇天也吾天倾矣尚何所仰哉遂被泣卧不粒食媵人以食进淑麾曰去吾不食矣己而气阽阽若丝先后仅属媵人又以药进淑复麾曰去吾不药矣如此者七日竟终年甫二十三尔淑葬金华城北黄坞其颠有异生蔓一而四实其色光翠如沐者君子谓淑能知贞道矣贞道明则常伦定矣诗云髧彼两髦实维我仪之死矢靡他此之谓也
　　颂曰翼翼贞阮执行有常夫戍而俘防然隠伤不食以死其节炜煌瓞之生天旌厥祥
　　宋烈妇传
　　烈妇宋防【音莘】字新金华潜溪人美姿容防即读书知大义搦管作字亦庄正可观既长归乌伤贾明善足不妄逾户阈虽家人弗闻其语笑声一宗讙曰是端简静黙也贾氏有妇矣父母亦贤之不忍其逺去左右越一年令与夫来居潜溪烈妇孝养益谨见诸女读古烈女事则慨然想其为人既而曰是亦不难为妇者当璧碎而洁无宁瓦全而秽也岁戊戌十月西兵捣兰溪逺近大震烈妇不自安同夫避入浦阳城窦山中未几乡民啸聚倡乱树旌纛执劔杀人如刈草菅烈妇亡匿灌莾中为游卒所执乃抽银条恱求解不听将乱之烈妇以计绐曰吾有珠贝可直数千缗昨夕瘗山前坎中尔幸无急我急我我将死于尔何利不若导尔发之游卒悦其言从之行至深渊侧竟跃入死焉时十一月十四日也其兄濓闻而哭曰天乎烈妇在家为淑女归人为良妇既淑且良纵不备有胡福其岂不得考终于寝乎不知何为而遘兹兵祸也呜呼自古莫不有死当是时执法之大吏秉钺之将帅守土之二千石或有不能而烈妇独能捐躯徇义死固死矣千载犹生视彼弗死而若死者何如也纵遘兵祸又何伤焉然而妇之守贞犹人子之当孝人臣之当忠也烈妇之死恒道尔何足深羡乎虽然是固恒道尔而亦非易致也人之所欲莫甚乎生茍所见一髪未尽则幸存之念兴幸存之念兴含辱忍垢何所不至哉想其临渊之时贞刚之气充塞上下天不足为高地不足为厚日月不足为明视区区微生直鸿毛轻耳不然何以能若是之烈也征太平日所言当璧碎而洁毋令瓦全而秽者不亦允蹈也哉烈妇之事与轧之窦氏越之王氏无大相逺求之千百而不一二见焉濓因不避亲摭其行实着为私传一通所以白烈妇之志他日传之竹帛诏诸海内良史氏职也非濓之所计也
　　谢烈妇传
　　谢烈妇芾婺之金华人年十三适兰溪吴履奉尊章处宗族以礼性勤而刚事非义毅然执弗行鞠抚众雏纫箴补缀常至夜分虽血贯指不自宁履贫而防游家政一听芾能弗坠戊戌春三月西师破睦州游骑日压境上芾惧急谓履曰妾闻西师铁骑逾十万数出则尘埃蔽天白日为黄既得睦必东窥婺谓其不至者妄也卿读书号男子宜察知之妾衰瘦如鬼旦暮祸及决不能挈弱防逺遁曷若先买舟东下为上计否则归妾母家母家南有池即有急以身餧鱼鳖尔誓不受汚以病君也履重于行绐曰勿恐有履在也冬十月二日丁卯履出城南芾复申前言且祝履曰宜急旋稍缓噬脐无及矣履复答如初越四日辛未芾见溃军被血衣东奔不絶谓媵人曰事急矣候鸡再号裹粮挟季女以东媵人负小儿从明日壬申力惫甚芾犹手牵女且行且泣曰汝父不得复见矣吾与汝死即死耳身不可失也遂避入金华山中媵人后视芾不相及弃小儿道上亦泣去己而游兵四出赤帜徧山泽东西作呼啸声虏女妇无筭芾度不可免力疾扪萝而上抱女投崖下死履归求之夹日始得尸母与女相向其貌如生时呜呼人极之所由建者三纲也使臣子之于君父皆如芾之弗畔其夫国家安有丧乱之祸哀哉呜呼世之号士君子者平居暇日高自称誉无不曰我学周公仲尼之道茍指为妇人女子则勃然怒去一旦君父有难辄或窜或伏不翅狐兎是妇人女子之弗如抑又何説也然自兵兴以来女妇以节著者亦颇见之未有若芾之烈者也夫岂乐死恶生者哉诚以义塞于内与其生而抱愧宁若死而就安推其所志神明可通金石可贯衡岳之层云可开非细故也彞伦风教于是所系为甚重濓故为文道其事使濓言行人心或不亡者当自省矣呜呼彼有家而奉箕箒者孰非人妇孰非人妇哉
　　赞曰戊戌之变濓女弟防亦以秉节沉渊死后烈妇特三十有六日尔濓悲之泪落弗止闻有如防者必谨叩之或歴其地以访焉间尝过金华山中问烈妇投崖处悲风四集林木怒立犹凛凛有生气岂其贞魂烈魄犹足以感人耶烈妇虽死其弗死矣夫
　　张义妇传
　　义妇张氏济南邹平人年十八归戍卒李午午同从子零出戍七闽未几午死张独事舅姑父母生养死葬无遗礼复痛夫死数千里外枯骨未知所归乃往卧氷上呼天祝曰天乎妾夫何罪妾夫何罪生既不见父母死又不能归葬父母之傍使无妾即已妾在敢爱死乎天若许妾取夫骨虽寒甚当得不死逾月竟不死乡人异之为闻于县给过所遣之至闽零犹在问夫葬地则榛莾日塞不可识张哀恸几絶夫忽降于童与张语生前事甚悲且示骨在处张如其言发得之持骨祝曰尔信妾夫耶入口当融如氷雪黏如胶己而果然官义之为上于大府请复其家使零防丧归济南
　　金华宋濓曰濓闻长老言庐陵有赵应祥者父行贾死利津乱葬丛冢间应祥求之恸哭七日夜不得乃解髪系马鞍上祝曰天若有知行至父墓鞍即堕未几鞍堕发而视之果父也葬时所题名氏犹存此与义妇之事颇类传曰孝悌之至通于神明此之谓夫
　　贞妇郭丑小传
　　郭氏丑字道安六合人也美姿容其父彬授之书诗辄通大防母刘氏得疫疾诸弟妹尚防羞服无所倚赖道安上扶掖母氏起居下抚孩穉潄澣纫缀之事皆亲之冬盛寒灯火萧然持箴恒至夜半不休且不乐靡丽身衣纨素同绮绣女偕坐畧不动容目亦不注视至于纂组烹饪不经师授而悉精其能彬絶爱之不肯归凡子同里郑来求婚彬激曰尔能从师攻文辞即可尔乃力学道安年十九竟妻妇道甚修誉起一乡间以古列女传难之道安曰某女事如此某女事如彼一一举之无漏文不能屈因加进学功其父让不悦痛绳之悒悒不乐道安曰子但尽诚尽孝他非所知也瞽叟底豫之言岂犹不闻之耶释然道安秉性坚贞彊暴欲侵凌道安厉色叱之去其人恃为尊属屡见廹道安弹指出血曰父悮我矣父悮我矣不幸遇此唯有一死尔媵人劝曰何不告夫君知之道安曰吾茍白其故父子何面目相见耶曰此人伦之变宜走诉父母使其知所忌不敢肆道安曰秖扬恶声耳无益也不若就死之为安日向中道安潜出沉于河时洪武十年七月十七日也彬闻之悲欲无生瘗于扬子西沙清水潭上一夕梦其来车马仪衞甚都且曰妾今在长芦水府掌钩考人间善恶念子索居故一来耳不可久留也言毕飒然如雨风而去次夕其姑梦亦如之长芦在六合城南二十五里云
　　史濓曰郭氏素称诗礼之家妇人女子亦有异于人彬之姊真适许士瞻生一女而士瞻死年始二十三耳今埀五十而节操凛然而道安又贞烈如此诚可为敬仰哉传言忠节之人殁必为神明长芦之事虽近诬亦不敢谓决无是理也呜呼新台之什孔子删诗而不削去者其埀训也逺矣哉















　　文宪集卷十一
　　钦定四库全书
　　文宪集卷十二
　　明　宋濓　撰
　　题【凡六十一章】
　　恭题御制文集后
　　臣闻有徳者必有言盖有徳者和顺积中英华发外无非天然之文不待勉强而后成譬犹大化流行融液通畅而万物发舒各得生生之妙精神充衍无往不在故大舜作五之歌汤为盘铭武王造起居之诫皆灿然成文此扬子云所谓圣人之言炳若丹青也恭惟皇帝陛下统御以来用人文化成天下睿训谆复惟恐一夫不获其所天纵圣能形诸篇翰奎壁照耀层霄绚采光被上下万象动色然而建中于民寤寐弗忘则有虞阜财解愠之歌也夙夜修省常如神明森列左右则汤武盘盂几杖之铭也仁民爱物之心随感而见布于方策温润渊深统贯乎斯道光芒气焰盖覆乎六合前圣后圣实异代而同符也臣供奉词林幸日侍几砚仰瞻挥洒之际思若渊泉顷刻之间烟云盈纸有长江大河一泻万里之势跪捧而观殷彞周鼎未足喻其古也太山乔岳未足喻其高也风霆流行未足喻其变化也盖由天徳纯粹无声色之好无游畋耽乐之从聚精防神凝思至道形于心声同功造化非语言形容之可尽也且当万几之暇时御翰墨多不留槀见于侍臣之所录者得若干篇臣窃以为日星昭回于天下饰万物苍生无不仰照圣皇之文犹日星也是宜刻于文梓流布四海使见之者咸获咏叹文明之化熈熈皥皥相与率徳励行以为忠孝之归岂不盛哉于是敬录如上文与诗凡五巻续有制作复编类为后集云翰林侍讲学士中顺大夫知制诰同修国史兼太子赞善大夫臣宋濓拜手稽首谨书
　　恭题御制论语解二章后
　　右解论语二章乃皇上所亲制以赐翰林修撰臣孔克表者也初上留心经籍以为经之不明传注害之传注之害在乎辞繁而防深洪武六年乃诏克表及御史中丞臣刘基秦府纪善臣林温取诸经要言析为若干类以恒言释之使人皆得通其説而尽圣贤之防意又虑一二儒臣未达注释之凡乃手释二章以赐克表俾取则而为之克表等承诏释四书五经以上诏赐名曰羣经类要复装裭所赐为巻以臣濓尝与闻斯事请识其左方臣闻圣人之治天下养之以政而教之以道民非养不生非教不明三代以降未有兼之者也钦惟皇上以圣智之资治民之政壹法乎古复虑经防晦而人不知道乃释诸经以教之其为后世虑者可谓详且备矣克表适际盛时而预执笔承明诏岂非幸哉昔唐之盛时太宗有志于教化而孔氏曰頴达者实率诸儒为五经疏天下至今传而诵之不废今上开物牖民之心过于太宗而克表复为诸儒首孔氏可谓世不乏人矣他日是书之传将与頴达之疏无异则夫圣谟之详乌可不知所自哉臣故表而出之使后世知类要之书实本诸此也
　　恭题御赐书后
　　昔在乙巳之春臣濓待罪右史三月十五日卧病京师之官舍不入侍者六日上顾近臣黼曰老宋起居何久不见邪黼以病对且言其致疢之详上忧形于色曰宋起居纯饬之士不参以分毫人伪侍予五年犹一日也不知何以而有斯疾乎越一日又问曰病势稍损否黼对如初越二日又问黼复对如初上恻然曰尔往传命俾归养金华山中父子祖孙驩然同聚疾必易愈愈且速造朝国家文翰庶有赖哉二十四日黼至导宣上防臣力疾起拜今越翼日陛辞上勅黄门内使出大府金借以束帛赐之自后候问之使相属于道时方严肩舆之禁自相国以下至百执事皆弗之许特命中书造安车给健丁六人以载此尤异数也二十八日皇太子以旧学之故复遣内臣存问赉以缯币白金之属恩意有加焉三十日上道夏四月十七日方抵金华故居十八日具谢表一通进上并致书太子以寓箴规之意上览之再三喜甚谓太子曰此书汝当日诵一遍复亲御翰墨赐书褒答其文则上所自制字乃侍臣代书其外封九字内年月六字及花书则上之亲笔也复出官局文绮白缯各一命太子署名缄封遣使者即臣家以赐焉时六月七日也惟上深仁如天厚泽如地凡囿于两间者莫不同浴神化鼓舞至徳以臣之微亦获霑被宠荣如此之至窃伏自念臣本一介书生应聘而起即典儒台未几召入禁城授太子经由是峻登记言之职赐服金紫先后所承恩数不一而足今以微疴之故又勤宸念眷注优异锡予便蕃此固上天雨露之滋一草一木无不使遂其生成之性而臣区区犬马之诚所以思报効之者何日而敢忘哉天保之诗曰天保定尔亦孔之固俾尔单厚何福不除臣敢诵此诗以答上赐复追疏遭逢之盛于赐书后示诸子孙俾世世毋忘上恩云
　　恭题御笔后
　　洪武元年夏四月上幸北京五月四日道经下邳驻跸于东门外设坛具牢醴祭于山川百神祭毕遂升御舟召守土臣四明李侯相亲出御笔一道且谕之曰山东故官听其从宜居处以俟选用相既稽首拜受因复奏曰其有愿往南京及旋故乡者何以遇之上曰卿稽其人数去南京者日予米二升还故乡者皆给一斛相退奉诏行之呜呼非圣徳如天一视而同仁者其奚暇念及于此哉越三月燕都遂平懐柔绥徕之效盖有不疾而速不行而至者矣相既侈兹奇遇装潢成轴持以示濓濓方待罪国史谨已备录藏诸金匮复为记其事于左方云
　　恭题御训谈士奇命名字义后
　　国朝之制设中书舍人十余员开署禁中专掌缮书诰勅书毕赴吏部主事徧诣中书省御史台大都督府亲签名氏然后颁行湘阴谈士奇时官本部主司勲之科洪武十年春三月四日受事于中书舍人忽遇上御步辇而至问曰尔为谁士奇跪对臣吏部主事也曰尔何名对曰士奇曰其义云何对曰臣闻之于师俊美之谓奇曰尔之入仕儒邪吏邪对曰习刀笔之吏尔考功监令郭传在侧奏曰士奇虽吏颇诚慤自持上因命奉御取笔以进书曰夫吏之为奇公以事法以当如律天下他所不及乃曰奇凡二十二言士奇顿首再拜舞蹈而退士奇既黙识之归纪于简册复用金书成巻私窃以谓虮虱之臣姓名上彻天听兼之圣谟洋洋戒勅深至真所谓千载一时者矣乃来请记其事以着宠恩之所自臣濓闻之背私之谓公当理之谓法行法当理则不谬于是非处事无私则允合于公正茍能是虽律之天下人将有所不及始可谓之奇丈夫矣至哉圣人之言何其表里之兼该本末之详明也哉士奇宜昼夜钦承以奇自负精白一心尽瘁事国庶几无愧宠灵之施者矣士奇尚朂之哉士奇通法律歴长沙衡阳二府史陞湖广按察司书吏擢虎贲左衞知事以转今官云洪武十年冬十一月前具官臣金华宋濓谨题
　　恭题御书赐蕲春侯巻后
　　洪武六年夏六月十又三日皇上幸大本堂堂乃储君讲道之所而诸亲王肄业于左右当是时勋旧之子亦听执经入侍上既至召开平忠武王之子郑国公常茂蕲国武义公之子蕲春侯康铎列于阶下慰勉再三复勅奉御具觚翰亲书二帖一赐茂一赐铎帖皆八字其赐铎者云谨承祖业爱尔勤功铎稽首再拜而受乃命良工用黄绫玉轴装潢成巻珍袭以示子孙铎尝受经于臣濓来请识之臣伏覩国家之遇勳旧义虽君臣情逾父子上下相孚脗合无间蕲国公值四海雄争之初多树奇功不幸蚤世不得见今混一之盛宸衷悯悼朝夕弗忘既勅近臣经纪家事复令其子习学禁中且以承祖业为朂其恩数至优渥也夫祖业未易承必勤功之人乃克能之圣谟所及正合书中业广惟勤之义铎宜拳拳服膺而弗失庶几上不负君师之训下可以保前人之功业矣铎尚朂之哉铎尚朂之哉帖傍书康二子者以别与茂也二子铎与其兄鉴鉴今佥广西防衞指挥使司事云九年秋七月二十二日翰林学士承防嘉议大夫知制诰兼修国史兼太子赞善大夫臣金华宋濓谨识恭题御制赐给事中林廷纲等勅符后
　　洪武十二年正月二十一日上御奉天门权给事中林廷纲等六人以归省其亲为请上欣然可之明日陛辞上亲制勅符谕之且命人各书其副以归廷纲等咸叩头拜受而退既而廷纲严装成巻以示臣濓请识其左方臣闻古圣君之待重臣当授职之际必告之以言如尧之命九官周康王之诰君陈者有之矣今廷纲以初试职之小臣而有此赐诚古所鲜有也小臣膺此赐或有之然昔时训命之辞多作于代言之官如廷纲之赐出于上所亲制者无有也亲制者或有之求其诲谕谆切期望深厚犹父命子如廷纲所被者无有也呜呼上之待廷纲可谓至矣廷纲宜何如报哉廷纲其去而思乎昔者处乎闾巷而齿乎恒民今一旦至此果谁之赐欤乌可不尽心也上之望廷纲者以忠为先而忠非効一职奉一令之所能尽必也至公而忘私徇义而忘身斯可矣茍徒恃上之宠荣以夸其乡邦是恒人之智尔于廷纲何取哉是月二十五日前某官臣濓拜手谨题
　　御赐资治通鉴后题
　　元顺帝即位之九年海宇晏宁文治诞敷乃开宣文阁设经筵诏翰林诸臣分番进讲复出司马光所编资治通鉴分赐近臣集贤大学士浦阳吴公直方时为大长秋官属实获与兹宠荣公既引年归江南慨念上之恩不可忘命郡诸生宋濓备识之以示子孙濓闻先代典籍遭秦焚灭之后至汉孝文时渐采用之自时厥后遵用儒术窃意简册流布已久公卿大夫必咸习之及观东平思王传王以上之叔父来求太史公书大将军凤白不许然后知天下之书尚多藏于秘府虽以王室近属有不得易见之夫以王室近属且若是则其他疏逺之臣尤可知矣呜呼太史公书其褒善贬恶之义多取则于春秋顾乃靳而不许是何汉徳之不宏也哉方今朝廷更化稽古右文公卿大夫孰不知读太史公书上方以谓歴代之史有资治道者莫备于通鉴一书复出以赐近臣天光下临衣被万物声教所及罔间朔南呜呼盛哉濓也不敏间尝上谒于公获观此书于存心堂黄绫为褾整饬严焕于是拜手稽首而识其后非惟昭公遭逢之盛而使后世珍袭惟谨至于圣代文治之隆有非汉世之所可及者他日太史氏亦当有所采云至正十五年正月望日里生宋濓谨记
　　题魏受禅表后
　　右魏受禅表一通刘禹锡以为王朗文梁鹄书钟繇镌字世号之为三絶笔法劲拔如铸铁所成葢得蔡中郎之遗意至唐人效之则流于娬媚矣朗字景兴东海郯人也史称其文博而富赡观此碑葢可见云
　　题梁元帝画职贡图
　　梁元帝职贡图一巻自且末中天竺师子北天竺渴槃陀武兴番高昌及建平蜑临江蛮凡九国前图使者形状后列其土俗贡献岁月而各国咸如之绢素剥蚀几若不可触古诚古矣然犹有可辩者据梁元帝即萧绎其字世诚武帝第七子也梁书称其任荆日画番客入朝图名画记遂因其説亦云画职贡图并序外国贡事又据裴孝源公私画录所载梁元帝画六巻并有题印而无职贡图又云职贡图三巻江僧宝画乃隋朝官本上有陈梁年号后来议者谓裴贞观中人官为中书舍人距绎时尚未逺其言当可征洛阳任子羔一祖裴説而驳史氏之妄逾数百言则此图已不能定于何人所作矣况绎以湘东王镇江陵与岳阳王詧互相攻战曾无宁日詧遂降魏魏遣柱国于谨取江陵绎焚古今图书十四万巻叹曰文武之道今夕尽矣绎寻遇害窃计其时绎亦何暇娱情于绘画之事脱诚有之亦与十四万巻同归灰烬矣恶能至于今日哉此濓之所未喻也又据李龙眠手帖云梁职贡图首虏而终蜑凡三十余国而所谓三十余国又皆不与史合自晋氏渡江南北分统北虏岂能越海而来贡邪嗜古之家又谓此图唯傅正字钦父所藏者为真首河南而终狼牙修凡二十二国其国与龙眠所言又有同异且似疑龙眠首虏之説而易虏为鲁鲁乃伯禽之裔东表元侯之国四夷之中亦岂有所谓鲁邪今以此巻较之傅本又絶不同均号职贡图而乃复参差如此此又濓之所未喻也又据此巻题曰梁元帝画每段所写土俗贡献之事则云陶学士书岂绎画此时特留余地而候陶之书邪此又姑置之陶自防其后初书广顺三年云云中间字多糜烂不可属读后复书云夏五月二十九日汴上雨中书北海陶谷时具位珥貂三载也据陶名谷字秀实邠之新平郡人邠即豳也古在雍州之域汉属安定北地郡汉末置新平郡今易北地为北海亦当有其説邪陶起家校书郎在周为翰林学士入宋歴礼刑户部三尚书迁承防年六十八卒赠右仆射陶尝自言头骨当珥貂因人笑之自悔不复言况在翰林日初不珥貂安肯自书以人耶陶博学善记以辞翰擅一世今所书字形体窘束絶无俊逸之气颇类书经手所为观其书佛作仏壻作聓葢未能猝变者此又濓之所未喻也然其画意浑璞而无世俗纎陋之态固不得为真梁物要亦为宋代名笔所作世之粗工涂青抹红以欺人者见之必循墙而避矣濓与王君子克同观青溪上偶因吻创在告援笔题之不觉其辞之多也
　　题唐太宗哀册文后
　　天台詹君国器嗜古如嗜利近于汴梁市中购得褚登善所撰唐太宗哀册文一卷旧尝藏相台岳珂倦翁家后有北燕乔篑成所题定为唐人书詹君既自识其左复请濓一言之濓闻唐故事哀册国之大典也非职载笔至司钧衡者不敢为之登善自贞观二十二年九月己亥为中书令二十三年三月丁卯太宗不豫四月己亥幸翠防宫五月己巳崩于含风殿庚午奉大行御马舆还京师当是时登善秉政中书缉熈帝载者已九月哀册必属之葢无疑也此巻当为命藁之第二故于二十三年下阙岁次己酉五月甲辰八字嗣皇帝下不书治字家传缙云下无高祖配天一人有庆八字遡悲风于长下缺术字然特其缺文耳征之大诏令萝图琬琰集文粹文苑诸书其更改又各有同异殆不能悉数也濓窃按正史杂史咸谓太宗以八月庚寅日葬与大诏令等书并同庚寅则八月之十八日也今独云庚子则是月之二十八日不知何以有一旬之差将史悮耶或藁本之笔讹也嗣皇帝之名不书惧凟也其理固当太宗之崩既书二十六日己巳矣年月甲子初何足隐讳而悬空之耶尤有不可得而晓者相去七百余载其事不可臆度未可以遽言也若论字画当为登善所书登善初师虞世南晚入右军之室故唐之能正书者仅二十八人而登善居三四之间此巻温润似虞其结体则多法右军世之人徒见登善所书或与薛稷类者遂疑之殊不知先哲有兼人之才而其作字初不拘一体张颠善草书至其小楷极端谨有法传其学者唯顔真卿得之尔观登善者宜以是求之篑成虽号能鉴古其言似不足征也国器尚永宝之
　　孔氏谱系后题
　　神明之胄莫盛于阙里孔氏宜其文献有足征者今窃观其二家谱牒则互有得失姑举其一二辩之一谱云顺一名谦生鲋腾树鲋生随腾字子襄生忠忠生武安国武生延年延年生霸霸生福福生房房之从弟某生尚安国生卬卬生驩驩生立立之从弟吉生何齐树一作祔生聚聚一作彦生臧臧生琳琳生黄茂茂生宣一谱云谦生鲋滕树祔鲋生育滕生彦贞彦生成贞一名忠生武武生安国延年延年生霸霸之下不甚殊安国生黄卬茂黄之曾孙尚生畴畴生贤卬生驩吉驩吉生立何齐立生元元生子建茂生宣树三传至琳其后不书祔生最最生让让生员据前谱言之则安国与武为兄弟黄茂皆琳之子而驩吉为两人尚乃霸之曾孙树即是祔聚一名彦实树之子也据后谱言之则延年与安国为兄弟黄茂皆安国之子而驩吉只一人尚乃黄之曾孙祔即非树彦实滕之子也濓窃考之后谱谓武生延年安国者据史记前谱谓忠生武安国者据家语及前汉书固各有所依凭第司马迁与安国同时而班固乃出迁后家语亦汉之诸儒所录似当以史记为正也孔丛子云子国生子卬子卬生仲驩子国安国字也太史公云安国生卬卬生驩皆不闻言驩吉者非特此也汉成纪绥和元年二月封吉为殷绍嘉侯三月进爵为公恩泽侯表绥和元年二月孔何齐以殷后孔子世吉之嫡子封绍嘉侯或者虽疑父子不应同封而吉固自为一人明矣汉刘琳府君碑钜鹿太守孔尚撰尚自言承曲阜伯之裔自伯鱼至武十世无封曲阜者唯安国有之尚为黄之曾孙亦无疑者若鲋虽与祔同音蔡文侯昭侯相去五世皆名中古人尚质未必若是拘拘有以二字音同而疑无此人其亦过哉孔氏五十五代孙克仁以谱图未备有志于纂修之事间请濓撰序以冠篇端濓恨读书不博兼之老嬾多病旧学废忘无以防知其详因畧疏所闻缀之巻末孔氏孙子以学行知名者代有其人而克仁亦以文章家自显幸为起其疵缪焉
　　濓既为孔君题阙里谱系一书复谓之曰孔氏传至四十二代光嗣遭孔末之难末乃洒扫户孔景之后欲冒袭封于是尽杀诸孔氏时光嗣为泗水令其妻张夫人生仁玉始九月夫人遂秘养之及长再袭封卒赠兵部尚书兵部生四子曰宜曰宪曰冕曰朂今之南北裔如曲阜之崇圣苖孔二村所居及若古一名传端友端朝之迁衢端植之迁鄂琯之迁抚瓒之迁吴兴皆其子孙固不可以不谨其传而于正外二支尤所当明辩之也颇闻前軰言元贞二年二月官中所定户版阙里正支为户凡一十有二分为五位所谓五位者则太子中舍国子博士中散大夫侍郎袭封也若外院孔氏乃阙里子孙洒扫户每岁输入祭祀钱者其为户凡三十有一分为五院所谓五院者则宅上洙泗三传文登宁陵也子宜述其事庶几他日有所于考而无泾渭混淆之患孔君曰此克仁之志愿为我续书之辞不获命复为附丽题识之左以为后来纂修者之一助云
　　题孔氏所藏先世诰后
　　宋制差则出勅除则给诰诰有奬励之言而勅但书所授职事而已然诰则用绫其所识印章文臣则吏部武臣则兵部王公命妇则司封加勲则司勲及元丰官制行四选悉用吏部而兵部唯施之于藩官若差勅则书以白纸而用中书门下印印之今观金部郎中孔毅父所受诰犹可以考见当时故事也然而多歴年所兵燹屡更而子孙得以保守不坠其亦君子之泽也哉金部九世孙善夫装潢成巻求题于濓濓之所欲陈者云林先生危公已备笔之矣谩畧着其説而附氏名于左方云
　　题周益公所藏欧阳公遗墨后
　　欧阳公谱图序作于至和二年乙未后一百三十一年平园周益公得公所具检藁一段并嘉祐八年癸卯夜宿中书东阁诗八句聨为一巻诗阴有中书所录裕陵出阁亲挥两行亦不弃去而附见之且各题其左而识以中书省印者三巻首又识以益国之章其慎重之意至矣平园与公皆庐陵人故平生所敬慕者于公为尤切文学政事皆欲并之非止宝其字画而已也其后奉常质行定名特与公同諡文忠可谓能遂其志者矣然平园题此巻时乃淳熈十二年乙巳方秉政枢廷至十四年丁未之二月始登右揆其借用中书之印当在此时葢宋世虽得以官印识私藏若非亲莅其官则亦不敢僭用之也若论其封爵则自十五年戊申因明堂加恩初封济国公十六年己酉正月进左揆再封许国三月拜少保又更封益国其封益国乃在题巻五年之后巻首之章必后来追而识之也今诗及谱图序并见居士集十三巻与六十二巻中其文皆同唯诗改空作徒为稍异尔裕陵为光国公时名仲鍼及赐名顼乃加忠武节度使同平章事而封王矣其事正在公东阁赋诗之年九月辛亥平园之题实与史合或人弗之察着为文辞谓为十月者其悮多矣金华宋濓再拜谨记
　　题朱文公自书虞帝庙乐歌辞后
　　朱徽公提举浙东尝行部至三衢大虞吕氏适为衢府法曹遂往见之公为写虞帝庙送迎神乐歌辞以赠葢公劾台守唐説斋其疏凡六上説斋方除江西提防刑狱朝论遂掇其职畀公公以言不行即日解印绶去此辞之书正在衢闻命之时岂尧舜君民之志弗遂而有所遐思者欤或云别自有见亦未可知也此帖出于立斋王刚仲所藏立斋初从刘防堂游而卒业于北山何氏考其渊源之正实有所自故其宝爱尤为深至云
　　题黄文献公所书先府君行实后
　　右黄文献公乞铭于柳文肃公之状文献公以学问文章名天下此虽造次所书而考据精详伦序不紊事信而辞实言逊而礼恭皆可以为法不特字画之羙也濓尝执业二公之门于是二公之卒已久矣永念今昔抚巻慨然
　　题王鲁公授少保致仕诰
  </div>
  <div class="pagination">
   <a href="文宪集_page8.html">
    上一页
   </a>
   <span>
    ...
   </span>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <a href="文宪集_page7.html">
    7
   </a>
   <a href="文宪集_page8.html">
    8
   </a>
   <span class="current-page">
    9
   </span>
   <a href="文宪集_page10.html">
    10
   </a>
   <a href="文宪集_page11.html">
    11
   </a>
   <a href="文宪集_page12.html">
    12
   </a>
   <a href="文宪集_page13.html">
    13
   </a>
   <a href="文宪集_page14.html">
    14
   </a>
   <span>
    ...
   </span>
   <a href="文宪集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
