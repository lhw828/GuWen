<!DOCTYPE html>
<html>
<head>
    <meta charset="UTF-8">
    <title>后村集 - 第 42 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 42 页/共 47 页</h1>
    <div class="content">　　士大夫爵髙而德尊身殁而言立上之史官下之太常而朝无贬词祠之学宫列之先贤而里无异论如吾文简公者可谓盛矣某粤自稚齿尝闻绪言谨率诸生共修春祀
　　文公【丁亥秋祀】
　　某等既以仲秋上丁有事于先圣先师兹以次丁有事于文公
　　勉斋
　　某等兹以仲秋次丁有事于文公先生以勉斋配
　　文简
　　某等释菜于竹林精舍之翌日有事于文简公之祠呜呼敬之至矣
　　水退谢诸庙
　　属者水冒通衢邑人大恐某躬祷祠下中夕水退呜呼神真无愧于血食矣不腆特帛以答灵贶
　　诸庙祈晴
　　呜呼昔者雨祷而止田倍熟民大喜曽几日雨不休民皇皇喜者忧民无辜咎在吏神其忍亏一篑决隂雾舒阳光民歌舞神乐康
　　又【庵山庙】
　　呜呼谷自布种下秧以至于秀实其成之艰矣农自于耜举趾以至于刈获其致之劳矣忽雨不止坐妨收藏呜呼成之艰致之劳者岂不甚可惜乎天乎神乎忍为之乎某悯农夫之勤苦悼小民之怨咨耳檐溜如闻啼号目嘉谷如剖心髓奔走羣望未臻嘉应惟神受百年血食之奉主一方雨旸之权用敢躬谒祠下稽首祈哀神其驱扫阴雾轩露霁华既全岁功亦活民命
　　又【盖竹庙】
　　呜呼成一岁之稔难为数日之晴易畀其难者而不畀其易者岂神有爱于民欤抑吏之不肖无以媚神而然欤吏知罪矣虽然雨不止谷不收岁荒民流上帝震怒吏且诛殛则凡血食于此土者其得漠然无情哉阖阴辟阳披雾出日在俄顷之间耳敢奉芗币以祈
　　诸庙谢晴
　　呜呼秋冬之交兼旬阴霾坐忧嘉谷化为荒莱惟神之仁惟民孔哀敛云归岫杲日昭回场圃之间欢声如雷晴未愆期雨不为烖神于吾民真有恩哉乃挹涧泉注此一杯
　　庵山庙谢晴
　　呜呼日在丁亥欵祠乞灵己丑雨止甲午遂晴青天白日万里开霁壮者腰鎌老者拾穗神之于民如鼓应桴酸酒瘠牲神勿吐诸
　　盖竹庙谢晴
　　九月庚辰至于乙未淫雨不止岁事几败某恐惧斋祓乞灵于神升车而檐溜止出郭而宇气清欵庙而午雾开返舍而暮霞出如是旬浃霁华被野田里相庆场圃毕功呜呼神所以庙食吾邑厯数百年如一日者岂偶然哉不腆巵酒敬答灵贶
　　奉安四君子祠堂
　　两太史
　　呜呼绍兴之初相主和戎孰折其议两太史公朱迁考亭子为儒宗范世有人乔木清风先贤有言志同传同合而祠之畴敢不共
　　两聘君
　　呜呼高皇南渡物色草堂值桧入相引身髙翔阜陵勃兴聘召艮斋拜疏不已拂衣归来草堂节全艮斋言立谁谓华髙庶企而及
　　文公【戊子春祀】
　　呜呼统绪复续义理复全先生之大造也岁月遄迈闻见日卑后学之大耻也某与诸生脩春祀于祠下进瞻德容退攷遗编敢不勉旃
　　勉斋
　　某徃从勉斋于江淮方有军旅之事不果北面执经焉岁晚来兹遂成大恨造其居田庐之萧然读其书义理之渊然呜呼足以信勉斋之道矣春祀有严诸生推某初献
　　文简
　　呜呼文简公朝之名臣里之前軰而某先君子之执友也诸生来告春祀某拜伏祠下惟谨
　　文公【戊子秋祀】
　　古之人择乡而居择里而游东阳今洙泗也某俯仰三载治无可纪其所以未为田里唾骂者非先生之绪言遗论有以教诏之乎戊子秋祀于是某将授代矣徘徊祠下犹不忍去
　　勉斋
　　某既以勉斋侑食文公真陈二公闻而然之学者莫不然之呜呼百世不可易矣
　　辞夫子庙
　　某为宰于兹无以淑艾其士抚柔其民秩满而去有愧于言偃子贱之流多矣敢告
　　辞诸庙
　　某来无异绩去无遗爱然三年之内圄空讼少吾民不识水旱神之赐也秩满当去稽首祠下
　　土地
　　某三年依神而居一旦别神而去敢不吿乎
　　仰山【以下并袁州作】
　　某少读韩集知神功惠自唐至今又数百岁神于袁人眷顾罔替袁人于神饮食必祭某剖符入境灵琐首诣时方艰虞兵寡民弊然长虑何以为计惟神洋洋左右上帝永相此方捍菑袚盭民各乐生吏亦免戾神不我吐歆此醴币
　　韩文公庙
　　乌虖先生立身之名节垂世之文章史臣比之山斗不可学也至于出牧潮袁二州之人皆奉尝之至今则某愿师法其万一焉眂事之初敢告
　　夫子
　　仕于州县皆尝读圣人之书者及夷攷其所为有不得罪于圣门者几何人哉某忝牧此州愚无它长它日倘不得罪于其民斯不得罪于圣门矣敬谒学宫用敢上吿
　　诸庙
　　某为天子之吏但能轻刑薄敛拊摩天子之民而已至于御菑捍患使水旱防攘不能干犯非神孰尸之乎视事云始稽首祠下
　　土地
　　某防此来既入州宅且视籀文矣徼福于神祗庶克奠居
　　祈雨
　　某于兹守土荷神之休四封之内良苗满野渉旬不雨已觉亢干一稔之望在民甚切常旸之咎在吏甚恐瓣香稽首神其格思油然沛然以相岁月
　　诸庙再祷
　　某属以庚子祷于祠下爰及癸卯天瓢翻防一溉之余旱苗少苏俄复开霁焦卷如初连朝雨意风吹云阁咎孰执哉由吏德薄不腆芗币且谢且祈愿续前功神亦有依
　　仰山谢雨
　　某丙午躬诣灵甘雨随应戊申雨犹未止黄埃赤日一变而为冷风清露于乎非神其谁为之谨奉醴币以谢
　　行宫并诸庙
　　某奔走羣望旬浃于兹癸卯之雨一溉而止丙午而后霡霂未已稿者沾濡萎者奋起三日之霖麟笔所喜敬芼涧滨布诸祝史
　　再祈雨
　　季夏不雨者逾旬几害早稼神既沛然施惠矣初秋不雨者兼旬将害晩稼神岂恝然忘情乎若守无状咎以身当斯民何辜愿拜神惠兴云致雨俾岁有收
　　迎潙仰四圣
　　某治无馨香民有愁叹干和致旱职此之由然千里之人奉香火如此之敬恭也望云霓如此之迫切也平日之敬恭岂不为此日之迫切地哉倾郛而迎避堂而事情益迫切礼益敬恭矣神之威灵佛之慈悲必有以觧焚惔而泽焦枯者某屛息以俟
　　送神
　　某欵灵琐延飚驭二之日甘霔滂沱起未止申三之日油云布濩自午达酉虽未周浃起视四野生意盖濯濯矣公宇喧卑岂敢淹留敬率吏民斋祓饯送夫热耕冻耘农夫之至劳翻云覆雨仙圣之余事愿终前惠少慰舆情
　　再祈雨
　　昔者之雨尚未沾足俄复开霁风日尤酷岂敬之在人者有勤怠故功之在神者有断续耶亟拜非谄屡祷非凟恐败岁事以为神辱神与天通不疾而速覆手河翻嘘气云族纵非三登犹可中熟尚享
　　辞夫子庙
　　学者学为忠孝而已某狂瞽妄发孤负明主有媿于忠贪恋荣禄违去慈母有媿于孝圣恩寛大止收郡绂某将归而内讼焉敢吿
　　韩文公
　　某与公异世继为刺史无德于袁以此媿公被罪而行不敢不吿
　　仰山【堵田】
　　某身逺宦惧为亲忧始至宻有祷焉今防朝防斥归田里白头母子获相保守神之赐也某以罪行不敢徘徊境内瞻顾灵琐慨然感恋谨遣承信郎事务官王玺以不腆俸金荐之祠下
　　诸庙
　　某祷雨未获被罪而去某不以身之去为恨而以郡之旱为忧垂去之吏尚未能忘情于民如此况神千万载血食于此哉倘得一雨以救岁事吏虽罪去其甘如饴
　　谒南海广利王庙【以下并广东作】
　　某昔者读祭礼而知海之尊读韩碑而知神之灵兹以使事舟出祠下瓣香巵酒徼福于神维粤之南去天尤逺民生今日凋可哀某当推君之泽而致之民神当为民请命于帝庶几田里之内愁叹小寛岭海之间菑害不作既矢诸心复质诸神
　　到任谒诸庙
　　某窃惟幽明各有其职去贪戢暴使赋役均刑政平部使者之职也捍菑除患使风雨调鱼稻熟非神之职乎敬奉香币以吿
　　圣妃庙
　　某持节至广广人事妃无异于莆盖妃之威灵逺矣某妃邑子也属时多虞惕然恐惧妃其显扶黙相使某上不辱君命下不贻亲忧它日有以见鲁卫之士妃之赐也敢吿
　　土地
　　某将诣按部既抵司存夫逺宦欲其水土相习寓居欲其与神人相安也敢不有吿乎
　　谒学
　　天子不以我为不肖付以一路耳目之寄昔者闻诸夫子曰使于四方不辱君命某虽不学敢不朝夕忧惧求其所谓不辱者焉敬谒学宫以吿
　　除漕谒学
　　戍久而士不饱籴多而民艰食今日上下之通患也上既妙选常平使者专任籴事复使某就补漕臣之乏忧深责重上何以裕国下何以寛民哉昔者闻诸夫子曰百姓不足君孰与足某力之所及不敢不勉
　　濂溪祠
　　本朝至熈宁间事使多而法稍宻矣先生于是时奉使岭外能使遗民尝奉之至今此后学之所当师法也诗不云乎谁谓华髙企其齐而
　　南海庙
　　某春持庾节秋视漕印或者荣之某实惧焉静观士风黙察时事可忧可愕有非人力所能为者此某之所以斋心祓形徼福于神也
　　圣妃庙
　　某由庾及漕见谓骤迁岂上之加惠于逺臣欤抑神之实私于邑子欤方今军无宿储民苦贵籴脱有败缺将为神羞神既隲其始必成其终视事之初敬奉瓣香以谒
　　土地
　　某兹由庾使挈入漕治虽曰受命于君岂敢不徼福于神乎敢吿
　　辞学
　　某使南粤无善状然田里疾苦察之熟矣防恩召对将以目击身履者归奏天子庶几不辱君命之义
　　濂溪祠
　　某践先生之官居先生之宇晨出夕入如将见之君命有严归奏使事徘徊祠下犹不忍去
</div>
    <div class="pagination">
<a href="后村集_page41.html">上一页</a><span>...</span><a href="后村集_page37.html">37</a><a href="后村集_page38.html">38</a><a href="后村集_page39.html">39</a><a href="后村集_page40.html">40</a><a href="后村集_page41.html">41</a><span class="current-page">42</span><a href="后村集_page43.html">43</a><a href="后村集_page44.html">44</a><a href="后村集_page45.html">45</a><a href="后村集_page46.html">46</a><a href="后村集_page47.html">47</a><a href="后村集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
