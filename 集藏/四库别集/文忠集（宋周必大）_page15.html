<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 15 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 15 页/共 165 页</h1>
    <div class="content">　　予徃与龄同在道山见其拒佛说过于杨墨及来庐山读数诗皆食蔬笋带葛藤韩退之决非大颠所能移道一而已丁亥清明
　　跋刘季高与溧阳笔工顾纲帖
　　杼山老人笔精墨妙独步斯世而顾纲之艺数见褒称东坡诗中李文政也乾道三年八月辛酉
　　跋黄鲁直所书金刚经
　　此经最贵徐栁所书今或漫或燔所可致者独灌溪本但恨传刻失真耳山谷遗迹自当盛行于世故四明别驾陈篆藏而未刻者为其非全书也然经多复语类而次之计所欠无多山谷翰墨满江南康庐又产药石取诸人而补华黍攻他山而传副墨斯无难矣此孝子慈孙所宜勉也乾道丁亥十月二十三日敬观于天池院文殊亭【鲁直自题卷后云写到此绢已尽亦可笑然观已前九分笔弱终不成器可漫留与六郎学书若兄湏续当以鵞溪白绢写一卷他时寄上某再拜后又有跋云得李伯时画须菩提乃求鲁直书经己巳春末叔和】
　　跋上蓝长老了贤所收张丞相帖
　　丞相魏公言订千金义烈之称二字师号也贤乎不朽矣乾道三十年十一月某日观于豫章南浦亭
　　跋西山翠岩寺南唐保大中赐僧无殷诏书
　　李氏世敬沙门其赐书徧江左诸刹至于不失旧物如翠岩者鲜矣乾道丁亥十一月十三日同长老子坚观
　　跋余安道题名后
　　上即位首命编类圣政所访国朝勲臣后将禄之某与吏部侍郎凌公实奉行诏书未及条上防触罪去今读故人冯卿跋语及知始兴襄公四世孙竟如初诏兴灭继絶天下之民所以归心也尚有一说宜具为令凡勲贤之后所居州若县籍其名氏遇三嵗大比而不中选则别攷其德行道艺上之文武随所肄有司按其家禄仕或阙则官优等者一人于以劝人自力于善毋忝厥祖亦使赴功趋事之臣欣慕跂及以燕其子孙且于三代贵重世胄之意为粗合某已收朝迹无由发此议因公闻孙出示手泽为书其后庶几告有位者议而行之乾道五年正月二十八日
　　跋王民瞻诗
　　人年八九十语必谆谆虽卫武公未免蹈此懿戒最详于二雅是也芦溪丈人至矣而诗益清壮简古如挥鲁阳之戈日可再中其夀岂易量耶安复随高坐出示此篇知予非续貂手苦求跋语为题其后使携归为丈人贺乾道丁亥正月二十二日
　　跋孙莘老告身
　　龙图阁直学士高邮孙公梦奠仅八十年而曽孙浩鹑衣菜色困于逆旅惟手携命书数通吾亦白眼贤者类矣既呼匠标饰归之因为记其嵗月后有观者考前辈立名节之难而思后人持门戸之不易必将有感于斯焉乾道戊子三月告朔
　　跋斛继善所藏栁书千文
　　张长史草书以雄放名而鲁公谓其模楷精详最为真正乃知真生行行生草果有徴也斛使君家藏栁书千文予虽未能必其是否然笔势雄放而法度精密如造父王良驭八骏驾轻车驰骤万里其进退曲折未尝不中规矩岂非书家之杰然者耶亦恐欧虞褚薛未必能办此耳乾道四年
　　跋安福令王棣所藏王介甫及其子涣之汉之沇之等帖
　　王公与荆文公同学眉山蘓公同科二公皆吊之以诗其人可知矣敬观翰墨恨不同时也彦曽尝従荆公学故手笔数字颇有横风疾雨之势乾道五年三月校理公制防登科而官止祠部郎中至延康宝文兄弟乃同时位少常伯典大藩府不在其身在其子孙谅哉
　　又跋欧蘓及诸贵公帖
　　尺牍传世者三德爵艺也而兼之实难若欧蘓二先生所谓毫髪无遗憾者自当行于百世
　　跋大渡永兴观旧碑
　　王僊讳子繇字大事迹着于庐陵玉山名山玉田名材嘉福之观大之渡值夏之市皆是也叅考碑识同谓飞升于晋永嘉中而郡人岷葛先生作嘉福观记云故老相传僊东汉乔之弟颇疑相去三百余年特世俗附着之耳予按湘东王古今同姓名録有六王乔其一晋庐陵太守以时与地攷之僊岂太守弟耶而大为渡畧见南史陈纪今俗谓僊掷篙而渡讹曰大篙此又妄之甚也永兴距渡里许主者王道贵葺栋宇于废坏之余侍读胡公实纪其成尚有政和旧记颇叙厯代沿革碑漫矣词仅传道贵欲并刻之而患文不雅驯或曰无伤也侍读之文江海也岂必废滥觞哉道贵因求跋语予尝自郡城步江东行二里入洞元观问赐额何时道士出大中祥符中牒视之殆创于南唐国朝之间初亦曰永兴治平中方改洞元今攷此记永兴得名甚逺中间盖移于洞元遂失旧物至大观始复耶乃并书以遗道贵使为观门故事且补岷之遗意云乾道五年三月二十三日
　　跋赵德麟书
　　词翰虽君子余事必渊源有自乃可贵焉德麟旣着録于老坡之门子礼复顺风于德麟之室而诚父又子礼过庭之佳子弟也文献相承夫岂偶然推而上之传道安可以无宗哉乾道己丑五月二十四日
　　跋米元章书秦少游词
　　借眼前之景而含万里不尽之情因古人之法而得三昧自在之力此词此字所以传世乾道己丑五月二十四日
　　跋黄丞相书
　　相国江夏公与大父同登元符进士第为一世相国犹子逺观得此帖而伯父转运公跋其后又为一世今相国之孙仲实仲文复以示某葢黄氏周氏周旋三世矣使吾二家子又生孙孙又生子世笃契好于文字之间不其休哉乾道己丑九月五日
　　跋吴说千字文
　　尚书郎吴傅朋王逢原先生外孙也徃见其论唐孙氏书谱自言总角以来徧叅博考始悟筋脉相连之理葢与近世不知而作者异矣皇诸孙従季家藏古帖甚冨又求千字文于传朋而刻之非乐善好事安能若此予于书懵然甚闇而季兄子中笔法絶髙常问道焉共评此字虽未至颠张醉素之雄放而圆美流丽亦书家之韵胜者也乾道己丑九月
　　跋张魏公批刘和州事目【庚寅】
　　魏忠献公克已复礼之学爱人利物之心虽片言只字亦可想见所谓造次必于是者年家子周某题
　　跋虞丞相尺牍
　　陈孟公口占私书数百封亲疏各有意河南大惊韦郇公命侍史荅牋记惟书名若五朶云时人慕之翰墨之贵古今一也
　　跋胡邦衡辞工侍并御批降诏真本
　　乾道六年冬澹庵先生胡公正贰冬官具章陈免皇帝亲批降诏不允臣某实视草焉明年先生求去甚力进敷文阁直学士奉祠还庐陵敬以宸翰归之【阙】
　　议郎葢庐陵名士也其孙忱彦诚登第于
　　元祐六年山谷丁安康忧时适为州掾以世契相善虽薄物细故举属之诸帖或字以诚文若元诚者哀悴中未免遗忘也刻文冢上谅不食言惜乎祥琴御而史狱兴虽一庄未荒而三服莫就览者将叹息于斯焉乾道九年五月癸丑书以遗奉议公四世从孙篆凡二十七帖厘为三轴云
　　跋张文潜帖
　　右张文潜右史遗李彦忱十一帖右史以元符末贬监黄复二州酒税祐陵初政乃起守东鲁方党禁未解时同僚虽邻不觌右史亦眼高无人也一竟陵令独相亲如此又得文人之称彦忱才行可槩见矣乾道九年天中节
　　跋东坡与赵梦得帖
　　南海上有义士曰赵梦得方苏文忠公谪居时肯为致中州家问其贤可知公既大书姓字以为赠又题澄迈所居二亭曰清斯曰舞琴特畏祸不欲赋诗故録陶杜篇什及旧作累数十纸以寓意然防茶帖云饮非其人茶有语闭门独啜心有愧诗在其中矣仆生晚不获従梦得访公遗事而识其孙左奉议郎荆寛厚夷雅力学工词章所至榜书室曰见坡其慕向岂特翰墨而已梦得真有后哉乾道九年六月十九日
　　题故饶州倅西溪居士蒋谟传后【猷之子】
　　予防従外家闻丹阳蒋公政和间为中执法有隼击凤鸣之称今观饶州府君复以十事惓惓纳忠乃知臧孙有后于鲁管仲世祀于齐非无騐也淳熈元年二月十八日
　　建炎御笔跋
　　德夀皇帝中兴初肆笔便入神品庭坚书法特筌蹄耳臣宋钱孙之子以遗臣段元恺而元恺以示臣某谨稽首再拜题其后淳熈元年三月既望
　　跋曽无疑所藏米元章帖
　　元章初学罗让书其后超迈入神殆非侧勒弩趯防掠坠磔所能束防也
　　又跋章友直画虫
　　近世文与可工行草篆飞白溢而为画章伯益葢同时人也后题无碍居士即米元章元章亦兼嗜书画有好古之癖使此轴出晋唐间当在巧偷豪夺之数耶淳熈元年三月二十四日
　　题郑忠愍公骧遗事
　　某顷为儿童闻伯父言敌破闗中时得全节之士二人其一即同州郑使君先大父同年进士也其一盖陜西转运副使桑景询伯父尝为之属以是详知本末始桑公行部望骑薄长安官吏骇散独旋轸入城防盛服向阙再拜讫与一女俱赴井死今郑公赐谥立庙子孙禄仕相继又得当时名人暴扬忠烈定可不朽惟桑公无子知者甚鲜因附其说于郑公遗事之后毋独使其无传焉淳熈元年四月四日
　　跋刘楚公沆拜相告
　　右彭城公拜相制书一通元孙石城尉德循实宝藏之按公以至和元年中秋日相前一夕仁宗召当直学士杨伟不至乃宣赵槩视草自此遂诏学士有故不宿者以次官逓宿然制词与今实録所载不同多为史官润色惟不改雅性内融敏识先觉八字此殆后世公议非一时褒语也自至和距淳熈改元实百有二十年而嵗次俱甲午云七月丙戌朔
　　跋朱新仲自志墓
　　唐杜牧之以词章名仕至中书舍人尝典数郡将终自志其墓近世同乡朱公一与之同但夀过牧之耳异哉淳熈己未二月六日舟过豫章公之子辅出示此轴敬题其后
　　跋蔡敏肃公平戎庆防诗卷【在其元孙西安丞家】
　　熙宁中收复熈河洮岷叠宕等州裕陵归功介甫亲解玉带以赐元厚之诗云何人更得通天带谋合君心只晋公葢谓是也蔡公久为西帅晚预筹帷幄防章专及舜功殆有微意介甫和篇为推旧伐则公之劳亦不可掩矣淳熙乙未二月辛未
　　跋吴仁杰所藏张旭草书酒德颂
　　张颠苏人吴君斗南实与之同郡宝藏其书固宜然莫子齐云章申公家有酒德颂甚伟竒绍兴间入御府兹岂别本耶淳熙乙未八月旦
　　跋司马温公吕申公同除内翰告
　　神宗皇帝天縦将圣焕乎其有文章即位之三月首擢司马文正吕正献为翰林学士此当时赞书也惟二公道德文学冠映本朝故其进用大同者三在仁宗时力辞知制诏并改次对入侍帷幄同乎初也右文初政并升翰苑同乎中也泰陵嗣服俱在揆路同乎终也追观前世名公卿同时被遇者固多至于更厯累朝名位均一如二公则鲜矣今文正曽孙伋正献曽孙企中适为司农长贰相与论述先契感叹不已于是摹纶言刻之石以某寓直鳌禁俾题其后昔文宗问魏文贞公五世孙謩曰卿家书诏颇有存者乎謩对惟故笏在诏令上送今司马氏保有此书过魏氏矣与国咸休永世无穷惟后之人实图之淳熈二年九月一日
　　跋景文公唐史藁
　　香山诗语平易六一文辞清驶疑若信手而成者间观遗藁则窜定甚多景文之于唐史删烦为简变今以古用功既至尤宜不茍也如吴兢一传具藁不知其几此本似定矣然以新史校之亦复不同杜诗云更觉良工用心苦兹可尝鼎也自不足累德而上颇有脱简惜哉淳熙丙午二月二十二日新安程叔逹清江萧燧上饶杨恂东里周某同观于东宫直舎
　　【阙】















　　欧阳修云凉竹簟之暑风曝茅檐之腊日頋瞻玉堂如在天上臣才驽志衰襆被候汰异时有此【阙】
　　腊嵗终祭名也于文従月其后乃有従防者玉
　　篇以为蜜滓二义实相通学者每疑栁文中腊言巵貎字当従防是殆因古今谓十二月为腊月遂疑其旁従日月之月耳偶读此诗为之辨淳熈八年三月五日苏长公黄冈冬至帖妙甚已渐变右军书矣仲俞仁丈未详其姓名既云卿思浩然相同此味殆蜀之老成人也复云诗皆签判南京所作长篇盖忆在齐州与孔常父游従耳二絶句乃和张厚之厚之乐全之子恕也淳熈八年三月五日
　　予阅王荆公帖多矣大扺始稍谨末必縦葢平居好深湛之思孰肯致意于尺牍此又其暮年者尤宜坦率也淳熈八年三月五日
　　文忠集卷十六
　　钦定四库全书
　　文忠集卷十七【省斋文藁十七】
　　宋　周必大　撰
　　题跋四
　　光尧御笔赐陈正彚白金三百两跋
　　谏官陈瓘梦奠于宣和墓木未拱而光尧眷礼正彚如此其不能恭承嘉惠者天也是年十月正由遂为考功又数年正同亦自省郎骤掾公府竟至侍従兴王赏谏臣善善及子孙古或有之然未有如我光尧眷眷陈氏有加而无已者也后之人盍思绍先烈而报国哉淳熙三四年四月三日
　　跋皇祐朝贤送张肃提刑诗卷
　　右皇祐庚寅冬朝贤送张肃赴江东提刑诗一卷由司马温公范蜀公而下凢十有四人温公复追録岳州送行一篇按仁宗实录庆厯七年五月张公自广东运判擢利路提刑防有指其前在任过市物者九月贬知岳阳至是乃得牵复今读温公新诗以松不雕寒丝曽断直为褒旧诗有出群得罪鹤介鸡憎之叹是必以亷直反为同僚谗贼多端者巧中耳又一联云饮水岂容吴刺史谤书飜似马将军前辈用事精确如此张公虽止祠曹郎中按刑闽服然蓄其余泽敷遗后裔子孙禄仕奕世不絶绍兴初曽孙延夀遂为侍御史天之报施昭昭矣庚寅距今实百二十七年侍御之子宣教郎适正来求跋语偶夜直玉堂敬附名于卷尾且以见太史氏因官文书纪事徃徃是非失实秉笔者当致审云淳熈丙申七月十九日
　　跋程宗正之子铸墓铭
　　哭鲤伤乌圣贤有所不免今新安程公铭冢子之藏笔力得于天成慈爱出于天性使人读之于十年之后犹太息不已黄太史云眼看白璧埋黄壤何况人间父子情予于程亦云淳熈丙申七月二十一日东里周某书时同试馆职于玉堂
　　跋范元卿所藏醉翁帖
　　右南宫舎人范元卿所藏醉翁帖翁喜贤俊重交游出于天性其立朝尤相善者刘与蔡也观此畧可见矣今居士前后集有手书数卷而寄原甫帖在焉所谓用快大过及馔圣従与景仁介甫清坐终日等语良是至于才薄任过有望于公以济不逮及未归间不惜时枉问之类大率意同辞异独论简事为外名迹几百言而真迹殊无之数日大风至照管公仪家则集本略不载夫尺牍出于信笔非若著书容有删润也纵后人传写差误亦当不过十数字乃尔异同何耶二者非一时所作则又事辞不应甚似如此元卿素以博洽闻愿质疑焉淳熈三年八月二十七日
　　跋韩忠献王帖
　　右韩忠献王答司马文正公手书其前二幅盖熈宁四年春文正自雍移许时也后二幅则归洛矣二公在嘉祐中固已忠义相许及治平初忠献画陜西义勇之防文正四论其非畧无假借已而自劾至于三奏六申中书前辈周而不比和而不同大抵如此暨王介甫得政时异事变尺牍酬答孜孜以为国为宗社为天下为祷大忠大义执鞭欣慕忠献岂虚辞相恱哉使当时见之可以动悟人主后世观之可以防贪立懦彼为无使齐年知无使上知之语者读此颡其泚矣窦君即舜卿也淳熈三年十一月二十日奉勅同文正曽孙权吏部侍郎伋斋祠璿玑观出示此帖敬题其后
</div>
    <div class="pagination">
<a href="文忠集（宋周必大）_page14.html">上一页</a><span>...</span><a href="文忠集（宋周必大）_page10.html">10</a><a href="文忠集（宋周必大）_page11.html">11</a><a href="文忠集（宋周必大）_page12.html">12</a><a href="文忠集（宋周必大）_page13.html">13</a><a href="文忠集（宋周必大）_page14.html">14</a><span class="current-page">15</span><a href="文忠集（宋周必大）_page16.html">16</a><a href="文忠集（宋周必大）_page17.html">17</a><a href="文忠集（宋周必大）_page18.html">18</a><a href="文忠集（宋周必大）_page19.html">19</a><a href="文忠集（宋周必大）_page20.html">20</a><span>...</span><a href="文忠集（宋周必大）_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
