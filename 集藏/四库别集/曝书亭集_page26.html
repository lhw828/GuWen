<!DOCTYPE html>
<html>
<head>
    <meta charset="UTF-8">
    <title>曝书亭集 - 第 26 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 26 页/共 79 页</h1>
    <div class="content">　　旃防大渊献
　　二月二十日
　　湾头新桞碧遥遥犹记停舟旧板桥一自花时西子年年风雨是今朝
　　论画和宋中丞十二首
　　阿侬旧住韭溪北天籁阁中曽数过记得千金纨扇册童时一日几摩挲【项氏家藏千金帖有三一为唐双钩万嵗通天帖一为淳化阁帖初拓本一为唐宋人画纨扇居多】
　　界画楼台胆未豩棘鍼花鸟亦难昔贤往往妙游戯不了树枝没骨山
　　狡侩纷纷伪乱真巧匀楮墨傅灰尘谁知神物归藏弆千载依然色斩新
　　谈艺何人公道存每因憎爱昧昭昏不应唐沈同时在呉伟翻呼画状元
　　隠君赵左僧珂雪每替容台应接忙泾渭淄渑终有别漫因题字槩收藏【董文敏疲于应酬毎倩赵文度及雪公代笔亲为书款】
　　胥山樵叟画亦殊得钱多寡分精麁少年身后休嗤防不见长江万里图【项叟圣谟子京之孙自号胥山樵曹侍郎溶领藩东粤叟作长江万里图送行深得古人笔法】
　　崔【子忠】陈【洪绶】人物最竒仕女天然窈窕姿弟子描摹失师法尽调铅粉画东施
　　王五【崇节】谿山擅平逺周郎【之恒】窠石亦清真两君人物兼臻妙未许南人北人【王宛平人周临清人】
　　巨幅鸾凰细草虫长留风露湿花丛时人罕覩藕渔笔止说王郎【武】恽老【寿平】工【王长洲人恽武进人】
　　先子韶年写云壑当时心折董尚书后来舍弟亦能画可惜都无片纸储【先母唐孺人董文敏之甥也文敏见先人画谓人曰不出十年可以乱吾真矣舍弟彞鉴能诗画早卒】
　　白下钱唐画作林残山剰水树无隂若令此辈流传逺不合良工苦用心
　　退翁【孙侍郎承泽】倦叟【曹侍郎溶】嗟沦没呉客雌黄讵可慿妙鉴谁能别苗髪一时难得两中丞【谓宋公暨闽抚卞公也】
　　荅徐舍人【永寜】上舍【永宣】五十韵
　　罢官卧荒村户外可罗雀秋风搅庭梧意况剧萧索凌晨屋山头争噪两干鹊须防名刺来有客款门披衣出迎客矫若云中鹤南州名父子文采何照灼往偕副都公同听清禁钥神羊冠独峩虎仆毫载槖正色立朝端吐论謇而谔但为鳯回翔不事鹯击搏循陔请终养忠孝两无怍俄焉梁木壊吾党失矩矱佥云令嗣贤翰墨丽金臒兹焉接丰采心路快一瀹索文表墓道于义无可郤昔人重碑版论文不论爵后来世俗愚但取官显烁纵然头衔长往往词冗弱钜公即能之亦复多伪托谁欤辨真赝止解速镌凿遂令贤达人罕载金石畧稽古墓铭工昌黎最淩逴桞李扬余波屹立鼎鎗脚穆修衍流派十子表东洛文公成公后轨范渐刋落【姑苏王止仲作墓铭举例于唐取三家韩桞暨李习之于汴宋取十家欧阳永叔尹师鲁曽子固苏子瞻王介甫陈无已黄鲁直晁无咎陈了翁于南渡取二家朱仲晦吕伯恭也】黄钟屏弗考细响赏牛铎几聋互标榜羊豹聨一鞟举世逐声闻孰肯叩寂寞君家好兄弟蓄意勤且恪别来再致书邀我践宿诺各赋诗一章体制极雄博纒緜思无尽绎绎丝在籰参差琼树枝烂漫棠棣萼神鹰乍脱韝天马初卸络书踪逼褚薛句法压卢骆珍物贻频仍一一刮眼膜香秔包绿蒲岕片裹青箬驼毼软胜緜翠织暖逾貉异锦掉鲸鱼明灯缀珠箔愧乏英琼瑶何以报金错缅惟副都公九京不可作吾衰笔力短兼苦文思涸盛美岂胜书经月槀乃削虽非黄绢辞陈言务埽掠以之勒丰碑观者或摹拓采摭入琬琰异日上史阁庶几身后名借以慰冥漠春山采茶风烟想一壑当浮太湖船直抵洮滆泊一登君子堂欢言共弦酌
　　乔孝廉【崇烈】居父丧每泣则庭乌尽下禹鸿胪为画饷乌图率题三首
　　乌乌哑哑东西树子得食兮哺其父于思于思泪如注惜乌尚有反哺时块独防防守丘墓
　　乌乌哑哑树东西回翔下上不得栖饥来肯啄庭中泥日食孝子一溢米垩庐共尔长悲啼
　　乌乌哑哑尾毕逋谁其传写禹鸿胪张徐王赵世所无天哀孝子降黄玉留此作配雌雄图
　　雨舟聨句
　　山行未淹旬曰归嵗已晏【呉江徐釚电发】晨发东西疾风吹四面【彝尊】俄顷云溟蒙急雨杂飞霰【釚】寒木声怒号冲波势撇旋【彞尊】舟师划柔橹迸力与水战【釚】有如士先登贾勇色不变【彝尊】重湖乍超越小舫乃利便【釚】回看浒山桥亭亭树葱蒨【彝尊】沿流泝木渎峰顶豁僧院【釚】铃传越来溪屧响呉别殿【彝尊】陈迹且莫悲执友情所眷【釚】将寻二弃堂【叶宝应燮营别业横塘二弃其斋名也】庶几共游衍【彝尊】讵期冬潦收水浅石尽见【釚】舟胶不能前我躁子烦悁【彝尊】聨吟倚篷牎翦烛炙冰砚【釚】安得胥口潮盘椒及家宴【彝尊】









　　曝书亭集巻十六
　　钦定四库全书
　　曝书亭集卷十七
　　翰林院检讨朱彞尊撰
　　古今诗【十六】
　　柔兆困敦
　　耳疾示王周二上舍
　　我齿未七十恒苦两耳充患此已三年入秋辄内讧始焉轮湿湿既乃气爞爞牀下骇鬬牛门前失吠狨有如两豆塞难使五药攻因之日静坐物理究初终是非始听闻襃贬将安穷属垣第自苦察察尔何功谗柄变白黒治道淆汚隆君子天地闭小人地天通世事付一聩葆我以太冲免慴丧匕雷免惊攧鹞风人劳我则逸美疢丁我躬相法十七家不容麦者丰况若封丸泥寜非富家翁比邻有二子相怜病适同褎如顾我子论讵发防耳者心之其穴名听宫其神字幽田其用在司空子今勤著书不异五经筒有时议纷纶讲席相磨砻说诗匡丞相解经戴侍中无人为画字子将焉折衷主人作而叹何术返我聦客云古方法社酒能治聋来朝海燕归陌上赛社公伐鼓声渊渊割肉饱蓬蓬吾侪试往祈泥饮等渴虹按节舞丽姢安歌走明童三人共顾曲其乐也融融
　　初夏重经龙洲道人墓三十二韵
　　亭亭马鞍山产石光莹莹其东势防礐竹柏翠相映刘生昔栖迟于焉日吟咏生耽岩壑幽死爱水木净要知贤达心义不陷俗穽一棺抱山阿胜夹两婢媵倾崖屏荆榛老树絶鸮鸋既鲜荛竖侵亦免菜畦蝗乃知斯丘乐匪借青乌订我思南渡后思陵失其政谋夫多去国魏公执兵柄幕府盛賔僚子弟谈性命弃师累十万三败无一胜肆将功罪淆第许心术正猛将反先诛岂惟一桧横哀哉小朝廷自此和议定金缯括脂膏臣妾费辞令忍忘君父雠寜计苍生病过也大布衣慨慷本天性好游或渡江嗜酒数中圣议论辛陈间耻与余子并歌诗存十卷巻巻气雄劲静夜思中原往往血泪迸厥后诣阙书何减诤臣诤庶几国士风合古之儒行我来百世下适墓必生敬三年两经过凉燠感时兴番番玉山叟【顾湄】文史广援证思复东斋祠暇日便眺听奠以椒桂浆辟此鼯鼪径谁与能好事率钱表名姓遗文并雕锼足以播遥夐
　　曝书亭偶然作九首
　　拓得园基一百弓闲来树厎逐鸡虫埽除蝗菜下鸎粟亟命畦丁修水筒
　　垞南宜得翠筠看上番移来近百竿昨夜疾风吹拔木老夫差喜竹平安
　　蜻蜒翅丹蝴蝶黄白露满园秋草长静听桑斧斫丛棘忽露一株岩桂香
　　蒲萄煎浓注酒缾酒防荷叶香满汀新凉枕簟不妨设时有北风吹我亭
　　槿花本与佛桑同也向篱边吐白红试待来年根尽活编成著色短屏风
　　雨里芭蕉风外杨水中菡萏岸筼筜衰翁爱植易生物不愿七年栽豫章
　　移橙种橘计蹉一个茅亭草蔓多输与城隅谭给事花时处处有行窝
　　缩版诛茅事偶然修门见说此亭偏须知庾信园虽小诗赋江关独易传
　　平泉花木逺争移金谷繁华盛咏诗沦落栖迟杜陵叟何人尚寄草堂赀
　　斑鱼三十韵
　　吾衰薄滋味意不在粱肉第苦藜苋羮精力易消缩以兹盘中馔往往供水族持螯疑蟛蜞握鳣近蜪蝮可怪鼋脂垂生憎鲎尾矗所欲庶其鱼又无取干鱐河豚昔最嗜恒用井华漉尘逺烹于庭血去抉其目刈楚然豆萁务汤火熟琼乳捋西施但恨不盈匊谁能罢馋扠对此食指搐自从十年来不敢恣口腹酖毒安可懐灾生虑薄禄斑鱼乃具体秋深出洄洑小大虽云殊一气同化育其形亦彭亨其性齐忿慉此时钓鱼师香饵素所畜籊籊三竹竿编坐跧伏垂纶韧且弱沉钩曲而复有时十数辈戢戢归罜防安砧剖刀汲水浮柹木于焉敇中厨慎勿覆我餗排泥剔其羽起肝淘以麴法使甘不噮莹白类新沐和之以蟹胥其汁转浓郁既异齿镆铘兼免愁惨黩因思膳夫经珍未穷水陆设鲙姜侯曽思鲈张翰独俊味耻自饕有客至不速亟须问前村侑以酒一斛
　　题汪上舍读书图
　　朝看牧豕助边储暮见为郎拥传车劝尔须抛兔园册世间风汉乃耽书
　　山隂客舍题髙布衣莼乡钓师图二首
　　蛤蜊菰叶横塘曲细雨斜风西塞山争似莼乡好秋色轻舟容与水云间
　　爱餐花港鸡头芡更采湘湖雉尾莼踏浪缘流无不可只休惊起浣纱人
　　顾明府【培元】载酒邀观三江闸
　　一舍三江闸轻舟度几湾萧疎何限树平逺不多山小管声声急深杯戸戸豩贤侯有高兴未许夕阳还
　　夀孟叟
　　最爱鉴湖好秋山百里青君家秋山下绕屋泉泠泠黄菊树百本翠涛开几缾玉顔长可驻不借蕊珠经
　　赠牧上人
　　我客柘湖曲上人来叩关欲浮清淮浦直渡黄河湾霁雪乱塔寺夕阳平坡山五茸春草绿一舸望南还
　　强圉赤奋若
　　万年藤杖歌赠尤检讨【侗】
　　我有天台万年藤持赠吴下遂初翁想当李明柏硕迹未到此藤久已生山中偶然拾自金庭宫携归晓夜但拂拭重之不异长生桐翁昔史馆文最雄南狐东马卓有前贤风即如诗篇也压萧范陆长城笑把偏师攻欧阳黄九桞秦七新词往往传歌童翁今归来双耳聦厯头六十更二十顔貌却如四十同况有才子籍早通兼珍之膳洁且丰人生快意亦已足岂必入海求方蓬西堂日暖花满栊杨梅渐紫樱桃红翁来期我花下酌清晨扶技葑门东茧纸戢戢抽诗筒看翁游览兴未穷水循练渎山穹窿长松树厎芝草丛四方上下与翁逐杖兮杖兮借汝功
　　寄兰溪葛广文
　　飞茭挽粟各喧阗散吏何如葛稚川百斛金华新酒熟醉寻桐栢观中眠
　　雨过冯检讨葑水园四首
　　兰成小园在束晳近游频夹巷千花续编篱六枳匀叶低斜曵杖石碍曲勾身正值黄梅雨蹒跚着屐人又见衡门改新看小阁添海榴横湿戸楚雀近窥帘曲直分沙溜参差露塔尖重过转潇洒村郭意能兼高桞微风末新荷骤雨中竹扉经嵗别茶月一尊同尽得齐民术何殊避俗翁茭田知可拓小舫后时通我亦归田久开门近水湾纵移花百本并少屋三间对此増惆怅何缘数往还烦君暇相过看积一房山
　　仙游茅笔歌酬徐检讨【釚】
　　君不用铁梳梳秋毫亦不用束青羊毛别搜凡材逞妙技防防虎仆非尔曹吾闻仙游郭外山最高仙人九鲤云中遨紫鳞三百二十四白虾蟆吠黄鸡号有时悬厓忽题科斗字是岂不律人闲操茅田深深野火烧未尽樵夫荛竖赤脚腾硗嶅拔茅连茹缚作将指节六寸之体兼头凥桃枝竹罢火熨帖鹿角菜免膏煎熬谁与智者剏此物将毋九何一范授以刻髓之芦刀垂虹亭长嗜竒癖一牀载得还呉艚分我一管已足豪当其运腕大称意笔头公喜长坚牢人生知已随所遭良工对之但骇遌足使李展汗走屠希逃
　　醧舫即事二首
　　破牎风雨湿书籖睡起明星忽在檐最喜蛛丝捎竹尾牵牛花翠晓来添
　　秋老梧桐叶叶黄夜来风雨太颠狂分明了鸟牎深闭一片何缘堕笔牀
　　九月八日沧浪亭懐古二十四韵
　　沧浪有遗亭胜迹今始到疎篱六枳楗小径一僧导古墙耸寺楼暗水接官漕怪石长差肩平林或妨帽因而诣北碕歴歴见房奥石枰虽无存【宋毛珝沧浪亭诗濯缨人去水空寒事属明时欲问难日暮客归园馆闭鹭鸶飞上石棊盘自注子美故物惟石秤存】草庵犹可造中丞我老友山水敦夙好于焉翦榛艿复此濬潭隩暇日携賔僚曽不拥牌纛春留露辋驻暑便接防倒畬田课耕稼浦禽恣啄菢游观民胥悦岂弟神所劳湖州谪司马赋才本雄骜诗逼梅欧阳文亦师训诰贤相所馆甥孔壬生嫉媢举事偶不慎众口逞狂噪故纸钱区区乃诬名士盗兹事近千年识者尚愤懊哲人贵自胜林泉遂遐蹈南阳招不去止用尺书报杂花修竹间风月任嘲傲斯人洵可懐旷世我心悼朅来谒祠屋思以渚苹芼落景溪桥还商飇逺吹涝
　　九日宋中丞招集沧浪亭观韩【滉】五牛图复成二十四韵
　　中丞埽亭馆邀我百花洲遂度宛转桥罢绕屈曲流缘溪寻石磴九日升崇丘层层楼堞敞面面禾黍稠编篱钉圆菊密坐轩牎幽同调二三子清言答绸缪乐饮贵适意岂必量觥筹邦人许看客风帽盈墙头移时官马至画巻载其尤示客五牛图真气豁我眸晋公诸燮理体物固能优郭椒丁栎辈饮降各自由宣和购遗迹已诧不可求何期白石烂此图翻得留鸥波赵王孙重之若琳球再三跋巻尾小字工银钩画已经千春尚足藏千秋吾闻五羖言养民如养牛善牧卧其背穏驾百斛舟驱使但排促安用施鞅鞧昧者费三棰剔嬲恒不休吾公务亷静化理臻六州里仁知斯宅不处古所羞逝将歌硕防乐郊可遨游
　　得张舍人【霔】皖口书却寄
　　六年不见张右史忽诵秦游一巻诗韩孟元刘无定格尤萧范陆有余师归逢滦鲫堆盘日到及江花夹岸时试计合并何地好须慿来鴈慰相思
　　寄贾黄州【鉝】
　　近闻南纪贾黄州到日题诗满竹楼昼永清香凝列防月明赤壁爱停舟棘针花鸟真无敌水墨云山不易求别后相思意何限可能尺幅寄轻邮
　　题禹鸿胪虢国夫人下马图
　　貌出风姿胜太真无劳粉翠费千缗如何南内淋铃雨不忆当街下马人
　　又题
　　当风带缓舞衣寛无复宫门骤晓鞍一事差赢杜陵叟画图恣得近前看
　　乍浦
　　乍浦逼瀛壖孤城小于瓮居民八九家仅足逭饥冻迩来弛海禁伐木运堂栋排空驾橧巢近水压茭葑陶旊器本窳橘柚包匪贡偶然资贸迁是岂足民用因而估舶多僻地乃喧閧増灶遂成郛葺墙巧羃空囝随郎罢载行歌杂啰唝我行汤山椒比丘治蔬供为言正间绀塔翔铁鳯苦海迷津人逺望得无恐愿乞长者文胜迹复营综我口黙不言我心有余痛昔者嘉靖中狡倭肆狂纵实瞻宝相轮一针乱防送几曽弓仗放但操兵刃弄离乱凡几年室家始同梦坐起谢上人吾文未足重于时櫂舟还特为令长讽【谓知县事王君玮也】此事不果行吾机偶先洞
　　题呉上舍菜根香图
　　齐东老圃吾不如走马却返长山居誓辞肥肉大酒社手握鹤头鸦觜鉏园官日日送菜把野客时时夸菊葅闲来插架散籖帙惟有秦余种树书
　　赠缪篆顾生
　　秦碑换枣木传刻或失真讵若汉摹印小大皆可珍铸金用拨蜡琢玉同运斤其文虽参差离合各有伦后人昧遗制惟取字画匀钟鼎杂款识古法渐以湮顾生习缪篆颇见精力勤博采诸家体览者多所欣一艺期至工必也醇乎醇请君薄流俗専一师古人
　　题崔【慤】画鸠
　　我爱临蒙崔子中轻绡画出鸴鸠工枝头淡染春晴色不着山花一防红
　　漕船
　　国家嵗转漕每船六百石官舱计所储为斛千二百其初由海运险越虎蛟脊波涛恒簸荡日月互跳掷所以造舟时不复算寻尺入明改从河水次尽置驿不见真州估浮江贩豆麦缩之仅得半满载未为窄安用万斛寛邪许百夫役过牐逆上鱼迎风退飞鹢腊开徂暑到久而虫防咋惟以便挽丁夫妇得泛宅南去挟枲丝北来收果核谁为迂缓图因循匪朝夕吾闻琴瑟敝者必更易国计在鼎司何时建良防
</div>
    <div class="pagination">
<a href="曝书亭集_page25.html">上一页</a><span>...</span><a href="曝书亭集_page21.html">21</a><a href="曝书亭集_page22.html">22</a><a href="曝书亭集_page23.html">23</a><a href="曝书亭集_page24.html">24</a><a href="曝书亭集_page25.html">25</a><span class="current-page">26</span><a href="曝书亭集_page27.html">27</a><a href="曝书亭集_page28.html">28</a><a href="曝书亭集_page29.html">29</a><a href="曝书亭集_page30.html">30</a><a href="曝书亭集_page31.html">31</a><span>...</span><a href="曝书亭集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
