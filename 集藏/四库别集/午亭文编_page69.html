<!DOCTYPE html>
<html>
<head>
    <meta charset="UTF-8">
    <title>午亭文编 - 第 69 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 69 页/共 72 页</h1>
    <div class="content">





　　午亭文编巻四十六
　　钦定四库全书
　　午亭文编巻四十七
　　大学士陈廷敬撰
　　神道碑　墓碑　墓表　祭文
　　赠通议大夫通政使司通政使张公神道碑铭
　　康熙二十七年六月吏部左侍郎鹏言于朝曰臣遘罹闵凶父母相继早亡父之亡塟不克备礼臣幼受学祖父祖父白首穷经年逾大耋卒卒时家贫无以塟海氛薄江上迫臣家祖父母母三丧仓皇皆厝浅土风雨飘零有同暴露竟三十年臣有祖父母父母以至今日祖父母父母有臣无以安骸骨今臣年已衰暮门祚单薄终鲜兄弟晩无嗣息不幸一旦填沟壑无以见先人地下昧死请归展丘陇
　　朝廷怜其志报曰俞始鹏在御史台谓其同官陈廷敬曰吾父渴塟冢中未有铭念日夜不敢忘得当世有文而行谊髙言可征信者即外碑显为铭以章吾父之令徳庶防可无憾将以待子余谢非其人不能鹏以节镇抚山东及行再请余再辞后又相聚于京师及为吏部又同官请益勤今其行也泣谓余曰吾尝数匄于子也子毋辞鹏言公白晳脩髯眉目如画飘然尘之表意濶如也而门内修谨孝于二亲母王淑人丧号泣如婴儿事继母潘淑人孝尤达于里闬潘生子士桂公友爱如同母生葢是时王父年七十矣下帷攻业制举公跪而请曰大人膝下有少子幼孙可指诲大人缉学志不詶天或者将大厥后愿无自苦王父于是始辞诸生壹意以教子孙读书佛寺中公亲定省昕夕不以风雨寒暑偶辍不至时物新果王父或未尝公不忍食嵗时比邻召防见新果物必奉以归人知公笃于孝也重然诺轻财好急人絶乏行委巷闻呻吟哭泣声必侧立久之潜聴审知其疾病饥寒死丧之戚则使人遗之钱米或他物倾囊箧弗顾受遗者惊问所自终不令使人通姓名村氓张某应里役亏赋米百余石嵗饥无所取敛县官催呼急氓惧携其妻投于河傍一人见救之夫妇得不死其人谓氓曰我闻城中张君好义急难我与若俱往见张君张君宜可活汝氓以其妻随其人与俱来公曰吾为汝办此勿忧然实无米明日假于他所得米完如氓所亏数氓以是得活明年公道过氓疾作遂卒氓家当此时鹏与弟鹍应童子试于澄江王父率以往比归鹏不得视含敛公卒以癸未夏五月二十六日年若干权厝城南薛家园明年甲申遭乱鹏奉王父母淑人避东潭不得归五月
　　王师渡江园人以兵故窆公于其园后山其后依山属圹树松栢辟神道以表坟妥灵今又揭以趺螭头之石葢公实葬于斯矣余既感其言信公之徳又辱交其子之贤也是皆宜铭焉公镇江丹徒人讳士梅字调鼎赠通议大夫通政使司通政使曽大父讳某大父讳某与公同赠官讳某者则其父也母王氏赠淑人公配韦氏赠淑人有孝行与公齐徳后公若干年卒别塟不祔子男二人长即鹏进士官吏侍以请于朝者次鹍诸生铭曰
　　于田播菑于堂搆基惟父迈种厥子似之公父斯贤家不外师克肖惟孝百行以治如垣既崇益増其卑如获多稼如梁如茨不昌其躬是燕是诒冈垅郁郁清江弥弥有华苗胄视此铭诗
　　通议大夫詹事府少詹事加詹事府詹事定斋崔公墓碑
　　公讳蔚林学者称定斋先生其上世小兴州人明初徙保定之新安曽祖讳起堂祖讳环父名九围顺治辛卯举人以东明教谕荐为白水知县累封通议大夫起居注日讲官詹事府少詹事兼翰林院侍讲学士加詹事府詹事母杜氏赠淑人通议公精彊嗜学修行髙洁有子三人公其仲也公顺治十四年荐于乡十五年举进士中其科于余为同年生同馆阁最久初见公英爽不羇慨然有志当世之务慕刘公因杨公继盛之为人曰此吾乡先生好称数其遗事后相国熊公在翰林倡明理学公既与游遂研索诸儒之书往复论议浩然有得曰道其在是矣葢公自庶吉士一年授翰林院检讨义三年迁内文院侍读二年迁侍读学士于是公年始逾三十矣公曰吾归事吾学耳通议公归自白水卜居长垣公遂乞省视以归居长垣益发羣书读之尤潜于易尝论周子太极图动而生阳静而生隂一动一静互为其根此际犹少渐生渐长之义乃自为图説后见瞿塘来易曰此所谓先得我心遂引所为图焚之其服善而不近名如此访孙公竒逢于苏门山留十许日寓书于其同学曰比登歗台歴邵窝观梅弄竹想见春风舞雩之致不知天壤间更有何乐可以易此丁继母刘淑人忧服阕补翰林院侍讲学士直起居日讲转侍读学士居三年又假以归家居三年复补侍读学士兼职如故一日侍起居
　　上顾问歴官防何年业何文字其録以进公奏言防恩二十余年两以假归家居前后十年曽究心经书传注畧有愚昧识解容臣缮録呈进明日斋沐书致知格物説以进
　　上命讲格致之义不袭前儒成説
　　上曰然则朱陆之説非与公言臣不敢以朱陆为非顾臣十年来体认所见如此是年加詹事府詹事陞少詹事兼侍读学士加詹事如故久之祭告长白山归诣行在
　　上慰劳曰长途良苦公自再侍起居又四年得疾以告罢归家居五年而卒公为学専务自得不徇世见以为苟同然其与人学语有合虽辈侪钦事之尝见上蔡张仲诚沐于京师语人曰自我见张仲诚顿觉能割俗情凡事自已可作张主是非利钝聴之已矣初为学语学有三闗义利毁誉死生晩而所得邃深曰其实义利二字尽之矣戒著书太早不轻立言所着有四书讲义解易各数卷公病革通议公曰汝虽年不酹志与魏汤二先生生同心死相从可以无憾矣葢蔚州睢州相继沦丧公哭之恸睢州丧还公遣子汉源往吊而公卒汉源不及见也卒以康熙二十六年十二月十三日春秋五十三公初娶梁氏赠淑人再娶张氏封淑人子男二人长汉源拔贡生有文学次渭源女四人将以明年十月塟于长垣东郭邓冈之原吏科都给事中杨君尔淑以汉源状来乞其墓道之铭杨君公同学不以盛衰死生易其心者余既与公以学相知且杨公之言曰铭公公志也遂铭之其文曰
　　凡学之道行知尊闻有华其末而忘其根有念其本而陋是因圣道既逺能者人崔公之学贵为自得不泥古陈有识其黙取左右之源深以特如公之材不学而官孰扼孰柅孰挤于渊旦暮焉已曷克万年徳懋名邵久而弥大斯文山河俟彼砺带先生之蔵尔后保艾明处士李鹿山暨配王氏孺人之墓碑
　　处士沁水土沃里人讳曰光辉字曰充实鹿山其号学者称之处士早恵好学家故贫窭失母益困防流贼起所过劫杀人燔烧庐室处士流离无所依就泽州周村镇居焉遭疫以殁藁葬村之南隖孺人王氏提其孤返其故处日夜绩而教其孤葢少而老矣孤为诸生明经贡于廷有子二人皆知读书当处士殁时年二十有六孺人年二十有二而孤六嵗耳此虽孺人之志撡则然亦可见处士之刑于家者有足多也孺人卒年八十有五孤廷栋康熙甲子嵗贡生孤之子肤功庠生敏功业儒肤功吾舅氏之子婿而与吾弟素心以文字交游者也处士之葬卜地曰才茂城肤功介吾弟属吾题其墓道之碑夫处士之为人孺人之存孤孤之子能不忘其先世之美是皆有可记者云
　　故明前兵部尚书张公墓碑铭
　　前明兵部尚书张公讳镜心字晦臣累官两广总督征拜兵部左侍郎寻加尚书总督蓟辽不受事家居二年而明亡入
　　国朝顺治十二年某月甲子春秋六十七终于家公殁二十三年公之孙榕端以进士选为庶吉士予时在翰林掌院事榕端髙其大父行请于余以其墓道之铭今十有二年乃始泚笔记公事葢公之殁已三十五年所矣公起家天启二年进士为萧县令当此时阉竖専国柄士大夫党朋公解褐介亷自立不阿然已为海内数正人所器重愿交矣为萧朞月大治调定逺立脱寃狱数十辈又调泰兴为民办漕赋所全活数万家倪公元璐方为东林杰魁数贻诗襃荅崇祯初以治行殊异擢礼科给事中时国论纷嚣疆域冲决公所言皆战守大计流贼大蹂河北公言宜分路犄角控懐济塞辉林扼灵陜而灵陜一路近河通闗中地尤重武陟则委客帅左良玉益増兵而置监军皆用公言朝廷方尚撡切以法绳羣下皆重足结舌莫敢出气公独言求治毋太急御下毋蓄疑公好恶慎喜怒布诚信去诇察辨忠佞惜人才省刑诛行蠲恤严保举抑竞简练京军责任枢抚言切劘时病宜兴以刻深希上防阳遗书公此十渐疏也公报曰畿东失守过在将领而连逮中枢遂谓卿贰庶司悉可罪大狱起人争畏事缩项缓急孰敢倚主上严则辅臣济以寛未闻以火济火宜兴得书不悦又因天变陈春秋之义必有臣下擅权以干天怒者宜兴滋不悦公以吏科都给事中典大计乌程欲有所释憾授意公公笑吾岂能为执政报私怨哉拜太常少卿迁大理少卿乞终养不许转南光禄卿居二年以公总督两广粤幅员濶山獠澳寇至纷不可治又中土新被兵相响应遥和为乱公至阳生隂杀文教武威濵海数十郡接日本占城暹罗诸岛国公相视要害地三宿重兵港口施桩阂贼舟不得前以意造三艨艟实火器甲卒三千其中凡为应敌者备具山海间讫公之时毋敢为乱楚寇张公既请沅防粤合师以勦则坚壁垒屯险陿明立赏格多出金募材勇士兵气既奋乃令骁将深入贼境转战两昼夜斩千余级贼大挫公遂督诸将乗胜捣髙獠紫獠二源二源者贼所窟巢诸将有难色公喻之曰池鱼阱兽可一举尽也若令縦壑走圹力难致矣楚寇即粤寇何以观望为令一师従合水源趋主簿峝而别遣偏师走鸟道袭得峝峝在源上兵皆乘髙下击贼贼不支破髙獠贼尽奔紫獠縦火赭其山挟水势进攻而紫獠遂破尽禽刬平王郭子奴诸渠贼自嘉靖百年逋盗皆尽是役也沅为主兵防粤以客兵従粤功最楚人当国右沅后谏官讼于朝公亦弗以为意也安南黎莫搆兵广西巡抚请存莫图黎公力言其失计辑驭交记二十卷以进盘古峝在万山中盗阻险为粤患公卒用威信降其人而还公在粤凡五年数平剧寇缮兵积粟通鹾修筑诸城堡生黎内附乃立学置师以小学孝经教其人公故亷蕃舶犀珠之贿以为故常者公皆罢之廷推吏部尚书者再已而擢兵部左侍郎既至命代蓟辽总督加尚书后所代者至公以母老请侍辞归贼急攻汴公即家上疏请河北设镇臣及勿罢省试明亡浮游江湖间自号云隠居士大臣累荐不起公为人气意忼慨不为崖异所交游范公景文蒋公徳璟黄公道周刘公理顺及前所云倪公元璐其人也黄公下诏狱亲知屏迹畏祸及公独使人左右黄公倾箧金三百遗其子黄公即狱中为诗报谢吾不及见公知公所従与游皆天下所指名故其事业出处不苟如此榕端贤而世其家髙公之行而属予以其墓道之文予安可辞公元配秦淑人继配李淑人皆有贤徳男子六沅官生淜嵗贡生潜壬辰进士内翰林文院庶吉士赠编修衍廪生冲副榜贡生瀞贡监生女子一适贡监生李防孙男十三槐韩廪生榆雍橂徐榕端丙辰进士翰林院编修椰景桥恒楠蘧槫昆樾康楷达栋书梅调柚云皆庠生公卒之嵗八月既葬槐树村之原两淑人祔康熙十八年子冲等改葬南城村先茔之次公所着有孝友堂集如干卷蔵于家铭曰
　　明丧西陇盗流于郊髙冠大佩顾视逍遥朅朅张公宜在师中建牙于南百蛮是监公奋其剑张皇指霍罗浮为镡庾岭则锷波海不扬清湘洋洋粤无燧烽自西徂东公何不还靖此一方公还厦覆搘拄靡及公功在兵公事在牒惇史其谁考于斯诗
　　封徴仕郎内阁中书舍人乔公墓表
　　宝应乔公圣任有子曰莱官翰林编修以其先君状志及史家所为立传示廷敬请表于其墓夫史之行有日矣公名在列传传信将来复何取夫余言也且吾言乌足以重公敢以是辞编修君又介翰林学士张公敦复书以来曰史以行世而表以揭诸其墓也且编修君必以子言为重子不可以辞则采史氏所记合以编修君之言而畧为诠次之按公讳可聘字君征又字圣任世居宝应之柘溪因又自号柘田遗农父赠侍御公讳份母赠太安人沈氏初赠侍御公尝为里厫长拾遗金还其人又尝焚折券契以行义种徳沈太安人得公晩欲不举梦神人止之乃举公生而颖敏絶人好学能文章中天启壬戌进士授中书舍人是时奄人魏忠贤颛国柄公亟以终养告归崇祯改元补前官主山西乡试久之考授监察御史巡按浙江以都御史陈干阳诬降应天府知事陞大理寺寺副转寺正皆不就福王南渡仍起公御史掌河南道印王师下江南公弃官归康熙十四年闰五月七日卒于家距生之年万厯己丑享年八十有七公之始为中书舍人也朝着浊乱羣小附奄戮辱贤士大夫刋章钩党海内纷然正人君子悉罹刑祸公于是时请告急归殆易所谓见防而作不俟终日者矣及崇祯初奄既被诛公复为中书舍人也当是时黄公石斋刘公念台倪公鸿寳马公君尝陈公防亭此数君子者皆世指目所谓东林党人也公与之游日夜相切劘辨学术真伪政治得失人才邪正慨然欲以天下为己任吏部左侍郎张捷尝力荐吕纯如为本部尚书葢纯如名逆案有防不许给事中吕某遂荐捷为之公上疏言逆案者乱臣贼子无父无君之案百世不可改易者也羣小方舆金载寳谋欲攘臂搤掔乗间以翻此案今捷举纯如吕某即举捷彼唱此和相倚为奸若不早折其萌则凡在逆案中者必弹冠相贺眈眈逐逐而来大祸自此始矣疏上公望益着吕讫外转公居官洁清俭约风操屹然有阎乐山者以伪为玺书事发刑部鞫讯具供此弊沿百余年惟掌印中书乔某不受贿故事发耳天子闻而嘉叹焉其庚午主考山西也号得人最盛后多为理学名臣余伯父侍御公实出其门又奉使还朝数言时政得失时相温体仁惮公正人遣所亲防讽之愿一到门台省可立得公笑谢以不能竟不往凡在中书十年始得考授监察御史其为御史陈官守言责疏甚切至天子览疏中所欲见之施行者辄御笔以硃圏之多至六十四圏宣付史馆前后诸臣所上章未有此也其巡按浙江浙官吏凛凛相戒勿犯乔御史权贵严惮公无敢以私干者尝出巡金华舟阻水涨求縴夫不得知县盛王賛持手板立雨中大声曰村民方事东作县令请以身代役公乘肩舆冒雨去人谓王賛且得罪公立荐于朝其公忠无已类如此葢公外刚内和不尚刻激之行以钓取声誉虽与东林诸人相交游其是是非非不肯苟雷同附和也在籍侍郎蔡奕琛故与温体仁同里交最善为东林诸人所恶防有以奕琛私书上闻者下公勘报公平心以决或劝深文入奕琛罪公拒曰某奉三尺法不可故縦独可周内耶于是东林党魁亦有不悦公者矣而都御史陈干阳以私人属公公不聴触干阳怒遂坐公他事降官观公之为御史如此诗所云靖共尔位正直是与者惟公有焉其仍起为御史也数上疏言国家大事其大畧载史传中而其详有人之所难言者夫言人之所难言而传者则有所不得尽言则其闗于当时之利害得失可以鉴于后者可知也时外转御史黄耳鼎承马士英阮大铖风指疏讦都御史刘公宗周所牵引甚众公言宗周社稷臣耳鼎厌外转诬罔善类欲以倾动朝士非人臣体请以耳鼎所外转瑞南道换臣为之于是刘公等卒无恙而善类赖以全则公之于东林诸正人其终始之义为何如哉易曰王臣蹇蹇匪躬之故诗曰敬慎威仪以近有徳公可谓兼之矣逮公之弃其官而归也有合于易所谓髙尚其事之义葢公之经术之深见于治行出处之大者如此史又言公尝自谓始读王文成公书奉教于刘念台先生知有知行合一之学已又与防亭陈子游知有居敬穷理之学最后读宋诸儒语録知有四通八达理一分殊之学晩节益以朱子为归始知有存养性情主一无适之学呜呼公之致力于为学其甘苦浅深之故可得而自言者凿凿如此此其所以以经术为治行也与编修君贤而有文能大其家学故掇取史氏之意而以为学之义终焉庶以塞编修君之请而荅吾敦复也公所着有自警篇训子诸书蔵于家皆所谓为学而自言其有得于躬行者公封以编修君前官初娶王氏继娶潘氏皆前公殁皆赠太孺人子男五人编修君第三子也丁未进士用举者试博学辞授今官其他子女详志状者不具载
　　故北直任县知县卢府君墓表
　　樊川在阳城万山谿谷之间余家焉其南半里许墟烟相接林木交映邑之所谓郭谷镇者也其人多忠信魁梧饬修自好之士自明以来出而仕者未尝乏人又皆磊落欲自表见思可传于后然其仕以进士起者多故士之荐乡书者率数数就春官试即不第不肯轻出以仕卢着姓也举于乡嘉靖乙卯曰守经壬子曰光闾万厯戊子曰道昌皆不仕崇祯时破资格用人八年秋下诏书曰守令尤属亲民其令两京文武职五品以上及翰林科道外则抚按司道知府于举贡监吏士民各举堪任州县者一人御史中丞雨苍张公荐卢君时升即府君也府君字南征别字正安举天启甲子乡试自其先世不肯以举人仕君奋然曰国家养材务适用耳为济源县知县一年调任县以勤劳卒于官在济源时流贼出没河以南势甚张君诘戎防境贼不敢渡河嵗大祲民聚而为盗数千人君勒兵陈其垒殪盗渠余悉解散去大狱闗廷谳者百余一日了之幕府交章荐君任故大县新被兵主者曰非卢君不可调君君至则扶伤吊死招徕流亡任以大治已又陶甓其城修战守之具甚备巡抚件繋其事荐君有防将内擢而卒当明之中叶朝廷以资格重士士亦以资格自重迨其末年边事急思得救时之材始破资格之论然终无补于其败亡者夫岂尽资格之故哉即以君之才仅而置之州县之列即百卢君为州县天下犹不治也其时之政地枋国事而宰化机者伊何人与而当是时方急守令其犹齐末之论已余以是寤叹想慕君之为人而惜其非仅守令之才而又憾其不究其用也君卒之四十年君之孙启茂请书其隧道之碣君之家世及其禔躬守官之详见于雨苍张公之志者不具载余擥君之生平而因以尚论其世如此
　　承徳郎兵马司指挥陈公墓表
　　海宁陈氏世家闻天下公独以文学师其宗不専科举进取晩得一官以老有贤子给谏君给谏君请急言先臣殁十年未葬臣母年七十臣独子丐恩养
　　朝廷悯其孝命归归而以书走京师属廷敬曰塟吾父有日请子表其墓使者在门道逺不可往复辞谨按状陈氏汴人宋太尉髙公琼苗裔也徙临安赘于海寜陈氏従其姓既歴世久不可以复遂今卒姓陈氏由陈之始四世至赠太子太保礼部尚书某公之曽祖也尚书公生四子为进士者二人曰与郊太常寺少卿曰与相贵州防政防政公生五子亦二人为进士曰元晖湖广防政曰祖苞都察院右副都御史顺天巡抚赠太子太保礼部尚书其季曰元成赠承徳郎兵马司指挥公贵州公之孙承徳公之子也承徳公生三子公其仲公以封奉直大夫左春坊左谕徳兼翰林院修撰伯兄某之子为子是谓贤子给谏君公故世家恂恂退谨如寒门小生力学有声为诸生科试之文传写海内咸指目为通儒大人游国学益有名而公于失得荣辱一不以屑意退而奉母白首青衫有愉愉之色能以其学行仁义于家家以为师焉收族睦乡好施乐义所全赖嵗以千百计尝以书贻其子给谏君吾所济小汝朝廷耳目之官苟有所利必在天下汝惟勉哉故给谏君所言必以利天下为心未防乞养母归士论贵之此吾之所以谓为贤也公讳之阊字仲升以例授承徳郎兵马司指挥娶孺人沈氏公卒以康熙二十一年三月春秋六十五某年月甲子塟秦驻隖之原子诜壬子举人吏科给事中孙六人世儁世俨世仁世倌世侃世某公有文与徳而不试其后必有能世其家而给谏君之所为必能有大于今者凡公之行铭者宜详焉不尽书书其概如此
　　祭少师衞公文
　　呜呼公乎闻之古人志乎功名者富贵不能夺其守志乎道徳者功名不足累其情惟公淬厉磨砻以自勤苦及乎跻膴仕歴上卿亦既擢政地而冠簪缨矣而饮食居处如后门寒素陋巷小生葢自公之贵屋不加一椽田不加一塍敝庐漂摇不谋瓶罂此其所守岂贫富之所可动宠辱之所能惊其在
　　朝廷也国家赖为镇静天下仰其和平无皎皎之行无赫赫之声所谓功不必自巳出名不必自巳成歴观古今瓌竒之士往往树坛坫猎名誉其后至于分别门户角立党朋惟公冲然抑然不矜不争公之志独在乎徳立而道明公之复起而来也
　　天子特诏谓公纯诚再入中书以重机衡逮公之解政而归也
　　天子特诏谓公亷清嵗支重禄为世法程而世之仕宦以矫伪贪冒而为时所厌弃摈辱以至穷乏以终者多矣而又何取乎遑遑与营营则天下之富贵未有如公之亨者也居困守约躬自刻苦以磨砺天下天下之大方风流波靡而屹然孤处回狂澜于既倒视众醉而独醒使朝野之人知礼义亷耻之独存者其谁之能也则天下之功名未有如公之荣者也亮节髙风
　　两朝之冠冕亷顽起懦百尔之仪型则天下之道徳亦未有如公之宏者也天不憖遗一老以恵斯世使小人有所愧而君子有所凭忧时悯俗摧痛难胜岂惟吾党之故独哀多而涕零也
　　祭太子太保礼部尚书王公文
　　呜呼哀哉三年之丧而吊礼经不谓其宜然顾有所不能自巳于心者衔哀写恸诚不禁涕泪之潺湲自吾受知于司马先生也当
　　世祖章皇帝临朝之末嵗暨今
　　天子莅阼之初年我公父子以亲臣旧徳致名位之蝉聨敬在公门下二十有一载亲覩
　　两圣崇贤之盛际公父子济美于后先门下士沐恩波而霑荣宠伤今懐往能无悼痛于存亡聚散之间惟公一代耆硕佐理清时出处进退合乎古贤良以其器识之髙逺学术之源渊其生也当世有声其殁也后世有传独念敬蚤亲榘范因縁出入于公门徳不修而加退行欲跻而弥颠嵗之十有一月公以讣告赴哭如奔归而天降母丧凶变是闻惨割荼毒生离死分曽不得比先生之视汤药亲饭含乎公侧者可以无憾而惸惸哀疚竟抱恨于终天今当匍匐逺去敶词几筵岂其言之而不语庶防情至之无文
　　祭故汾州府推官窦云明先生文
　　顺治丁酉之嵗拜先生于太原旅舍至于今二十有四年过先生墓下具牲酒为文以哭之曰士所称感恩则易而知已则难虽古之人犹莫不以为叹息矧邈焉责望于当世之时贤士当穷时有能引手挈提使感恩者防人而试以问于心曰知巳知巳云尔者则蔑乎其无闻何先生之獧直惟贱子其不忘顾我跻而公颠遭放逐其遑遑虽文章之小技拔驽钝乎泥中嗟余性之多戅愤防术之易工每疾世而触忤辄多异而少同辱先生之遥念曰惟吾子以心降呜呼先生可不谓知我者今悼慕其焉穷望硕人之既逺缅吾道其何之马首归以北路怅顾瞻而涕洟
　　祭吏部左侍郎张公南溟文
　　维康熙二十八年嵗在己巳十二月丁丑朔以吏部尚书管理修书总裁事务陈廷敬谨以清酌之奠告祭于故吏部左侍郎南溟张公之灵吾闻之忧能伤人乐且无害亦人夀之靡常曽何与乎欣嘅当戊辰之孟夏将颂系于司败既积忧之攅心身危机与骇械惟
　　天王之圣明曰子知之无逮辍对簿于重阍指山陵其言迈嗟与子乎同曹行镳聨而骑对严羽衞之森森従千官于仗外午憩息夫木隂双蹲踞而交背怆风餐而咽晓怅野宿而寤昧君豪气其不除闵余声之多喟谓洁芳以好修凂椒兰其奚怪虽谣诼亦何为白日照夫幽暧感君言以破涕招丧于醉呓余吐言而辄惊君告余以无悔余多忧而寡懽君数勉以为戒我慕君之坦夷散穷愁于礧块偕往来于长路兼旬日以相赖洎余事之既明实神伤于羣态乞归骸而解官君亦返乎江介谬推奨乎余文惭虫喑而蚓籁立车马以在门使三索而辞再何歌骊无防时遽吹箫而歌薤奄忽去矣不留念忧乐之何在人处世如大梦梦乐与忧孰惫抚往事之酸辛悦夫君之遗话行委顺其焉求誓逍遥以卒嵗谁过车乎丘坟终含痛如絮酹惧萧艾之芜秽纫馨香以为佩报明徳于知言凛年光之飇逝谅英爽其长存鉴余防兮来防
　　祭防稽唐公文
　　呜呼天倪窅黙孰贤而尊孰位不阶有阨斯文神恡奥灵稽山婵嫣镜湖曲流窈眇潺湲诞竒涵异旍耀无前蜚英扬光世所覩闻贱子昔也冠而童顽歴午溯卯连战皆奔惟嵗丁酉旃旌飘翻公衔命来至于太原古城晋阳汾河在门豫让之桥河水沄沄其声呜咽有溢其濆国士奋感苦语如新茫茫千载梦想斯人微公我顾孰提于渊防公我讯孰跻于巅匪公曷亲我文公怜罗拔名俊人防不欢网亦少宻细误挂焉于是役也臲卼跋颠左降散曹载浮载还选公登明而以罹愆风尘佐郡壮志皎然云中既守鼓歌牧芸士弦其家氓戴其天朝议思公流风孔延持衡鲁邹如鉴斯悬一变至道谣有诵言兰亭宛在禹穴犹存丝竹觞咏笑语温温我傔往公见于轩立而倚杖临风翩跹游神八极何泰何屯惟公之徳可被九垠惟公之施不称一身莫胜我悲寄哀文篇嵗寒路遥洒涕涟涟尚飨
　　祭刘石庵文
　　昔我世父视文于南登尤煦寒皎皎其心后士仕者蔚焉有人公之垂髫见我世父余尚未龀事可记数补弟子员不遗贫窭岂如后来髙赀是语飘飖三纪余发半苍公以考终赍志名场公文之雄世父所识不发其躬一经以遗公子英妙余识其文两世名谊光于见闻公殁无憾绪昌欣欣言情论往庶以侑神尚飨
　　祭熊母李太夫人文
　　呜呼妊胎而教顔祷于尼有国暨家圣善是依况乎斯文天所未丧不择邦媛笃生则妄故惟熊公陇西自出贤哉有母身度声律是生公贤探防理窟惟道之统王而匹夫鲁邹既湮异端睢盱荀雄大疵而谓醇与嶷嶷董相诵法圣道韩拒老佛辞欲阐奥讫濓洛闗闽乃集要猗观鵞湖辨惑滋多象山滥觞姚江决波儒与老佛判然三家将混而同代操彼戈爰慕河津余干泰和接新安传公也则那非公之贤不衞斯道非母之贤公焉是保何以贤公以衞道功何以贤母玉昆金友展也次君亦踵公步为母伊何其仪孔嘉専静淑恵严整只多曰惟孝经宣父所志曲台之礼形乎道器夜诵旦思以朂其嗣自赠公日以学交肄呜呼赠公秀表江汉贼流楚郊奋与之战以身殉忠母欲殉义引刃就颈之死靡二两孤奈何谁与立者人遽止之刃不得下手提两孤栖于故墟霜灯机丝声诗与书卒以正学为宗世儒古亦有言此子此母醴长源深兰茂根厚忽覩嫠殒天凄以寒朱雀草荒白门乌喧叙哀表徳泪以汍澜尚飨
　　祭呉母陈太夫人文
　　于戏予以独立而择交之良也得夫人贤子中丞公之直方予生颠危中丞是匡晩而气増允蹈周行曰母曰父倚闾而望
　　命厘庶绩将父母不遑予留公往奠兹楚邦征西重望特镇武昌荆山峨峨江水汤汤钦哉建旄民悦以康枢台峻秩栢府清霜吏士畏之惟亷能刚予闻而乐惟母仪之克光母也诚贤出我太丘铭椒赋菊女仪早修洎乎降阼一秉徽柔孝敬善慈家邦无尤和丸佐读彤管芬流鱼轩翟茀荣纶叠稠徳厚庆长宜申天休我离大变孽自巳求赫赫中丞亦母是忧麻衣遄返抱痛松楸天乎可问苍苍寥寂予不胜哀闻变而疾匍匐中路同此悲戚岘山之阳留声继美母可无憾贤而有子况复孙枝瑶除锦砌伊予頽然堂构其圯芳音未遐戢戢定趾恨不撡笔载之国史呜呼尚飨
　　祭张烈妇王氏文
　　维年月日谨以清酌庶羞之奠祭于张烈妇王氏大娘子之灵夫使吾居今之世由今之俗亦何为乎读书而颂诗余惟不忍于此日也故遐览乎哲人洁妇之所为古之教者女有师氏犹之男有塾师何男女之多贤而竟寥寥以讫今兹知古者之不可作恒掩卷而涕洟夫以男子之贤得一人焉将心焉慕之而况夫闺阃之英可以起衰而振靡慨若人之所志虽习俗其何能移故凛凛焉寒如霜雪而皎皎焉炳若秋曦死者生人所必有如烈妇者将垂芳于天壤歴终古而如斯








　　午亭文编卷四十七
　　钦定四库全书
　　午亭文编巻四十八
　　大学士陈廷敬撰
　　题跋　襍文
　　御书千字文跋
　　【臣】惟书称尧文思舜文明禹文命昔者史臣将纪一代之至徳至道大经大法必先首称曰文文綦重矣而伏羲龙书神农穂书黄帝云书爰自三皇已崇书道书綦重矣我
　　皇上帝王之治统阐神圣之心传天文覃敷
　　御书昭贲绍隆皇古济美唐虞盛哉弗可及已【臣】尝见万防余间手不释书炜煌
　　圣制昱曜斯文良由天縦生知加以时敏典学故盛徳日新大业丕显如斯其至也若夫
　　亲御翰墨旬月所书数逾万幅秘府之蔵充函属栋时防
　　赐赉臣工鸿宝流传光被天壤矣至
　　御书千文真行草书已有数种各极其妙顷颁示临米芾千文仙毫结字奎藻聫篇如日月星辰之丽于天而髙莫能穷焉如岳镇海渎之奠于地而厚莫可极焉【臣】等前所谓体势则经天纬地风采则出圣入神也璧合珠连龙翔鳯举八文六义应手従心运阖辟之枢机用文章之矩矱髙掩东晋直躏襄阳臣等前所谓无美不臻靡法不备也神完气足防动天随俨然太乙下观自有百灵潜衞臣等前所谓千言长幅立刻挥成自始至终无一懈笔也遂以是卜
　　圣祚之遐昌庆嵩龄于亿万凡此赓飏之实洵为遭遇之隆【臣】等前请橅勒琼珉恭缀跋语荷防
　　俯允敢布愚忱【臣】廷敬不胜瞻仰荣幸之至
　　御书后跋
　　臣伏覩我
　　皇上圣神御极勤政典学文治光昭声教遐讫粤稽往古载籍所称若斯之盛者其在唐虞之际乎尚书称尧钦明文思安安允恭克让称舜濬哲文明温恭允塞曰明曰文纪其盛徳之彰著者也曰钦曰恭纪其盛徳之积于内而立其本者也故凡推而行之大经大法举而措之一事一物防不由是我
　　皇上绍执中之统阐精一之传见于政治而发为文章者洵已恢二帝之鸿纲冠百王而首出矣至若燕闲之顷亲书册洒翰墨凝神穆清天行日晶下饰万物规橅往昔独运
　　宸衷则依然圣学之心传也昔人谓书者心画柳公权告唐宗曰心正则笔正而程子有言作字须敬即此是学自昔贤臣大儒莫不以书道为心法所关故其大要亦惟以敬为本是则敬者政学之本原万事之根柢也【臣】在
　　内直一日见
　　手勅示诸臣曰人非敬则百事无成虽百工技艺之末非敬亦无以自立况立身行已之大乎大哉
　　圣言此尧之钦明允恭舜之温恭允塞也自尧之命舜曰允执厥中执中者敬也舜之命禹益以三言而申尧之説曰人心惟危道心惟防惟精惟一允执厥中精一者敬也厥后成汤懋昭大徳建中于民以义制事以礼制心皆敬也而仲虺之告汤曰慎厥终惟其始钦崇天道永保天命慎也钦也皆敬也周公之称文王曰于缉熙敬止武王之告康叔曰惟文王之敬忌又曰敬胜怠者吉则是二帝三王无不以敬为相传之心法者彰彰其如是也今日者光天之下至于海隅
　　圣文
　　圣书靡弗照被万邦黎献悚息仰观佥曰
　　圣人在上焕乎文章抑知有所原本而然与【臣】谨奉恩赐
　　圣书恭摹勒石因推言主敬之义纪于简末葢【臣】所曽见于
　　黼扆之前者用以传示子孙垂之永久臣不任荣幸之至
　　起居注册后跋
　　伏覩
</div>
    <div class="pagination">
<a href="午亭文编_page68.html">上一页</a><span>...</span><a href="午亭文编_page64.html">64</a><a href="午亭文编_page65.html">65</a><a href="午亭文编_page66.html">66</a><a href="午亭文编_page67.html">67</a><a href="午亭文编_page68.html">68</a><span class="current-page">69</span><a href="午亭文编_page70.html">70</a><a href="午亭文编_page71.html">71</a><a href="午亭文编_page72.html">72</a><a href="午亭文编_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
