<!DOCTYPE html>
<html>
 <head>
  <meta charset="utf-8"/>
  <title>
   滋溪文稿 - 第 18 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   滋溪文稿 - 第 18 页/共 29 页
  </h1>
  <div class="content">
   △故昭文馆大学士中奉大夫知太史院侍仪事赵文昭公行状 

　　赵氏世为蔚州蜚狐人。公大父昆，金元帅府评事，以材勇闻。父瑨，始附国朝，从太师国王平中夏，积有功烈，官至昭毅大将军、河北河南道提刑按察使，由监中山，家焉。妣定国夫人杨氏。有子十一人，多知名，而公最长，讳秉温，字行直。资端重，不苟戏笑。稍长，从金进士冯巽亨学。当是时，世禄之家以侈靡相高，独公能敬让以礼，偘偘自持，滋久愈谨，华问弥着。
　　世祖皇帝方居潜藩，收召一时闻望之臣，咨谋治道。岁己酉，帝在和林西，公入见，仪观修整，应对详明。帝异之，命侍左右。癸丑，征大理，甲寅征云南，己未济江伐宋，公皆从行。中统元年，帝即位，命公与参知政事李某行右三部事。稽考诸道工程，称旨。三年，诏择吉土建两都，命以与太保刘公同相宅。公因图上山川形势城郭经纬，与夫祖社朝市之位，经营制作之方，帝命有司稽图赴功。至元五年，两都成，赐名曰大都，帝定都焉；曰上都，廵狩居焉。于时国家以干戈平定海内五十余年矣，而公卿多武力有功之臣，未遑文治，四方来朝贡者礼尤简易。太保奏起朝仪，诏公及史公杠等十人共讨论之，又选近侍二百人肄习之。公颇采古礼，杂就金制，度时所能行者习之。月余，帝临观焉，大悦。命立侍仪司，拜公中顺大夫、礼部侍郎兼知侍仪事，杠以下授官有差。八年秋八月，帝以生日为天寿节，诸侯羣臣咸朝，公请行新礼。先平明设仪仗于崇天门内外，东西乡虎贲羽林弧弓撮矢，陛戟左右，教坊陈乐廷中。于是皇帝辇出房，升御座，谒者传警，鸡人报时，诸王、后妃、皇子、公主以次奉贺，通事舍人引百官班入，丞相进酒，教坊作乐，成礼而退。御史执法，举不如仪者有罚。三品以上官宴飨殿上，大作乐。日晡，皇帝御辇还寝阁。自是每元旦受朝贺，冬至进历日，册立皇后、皇太子，建国号，上徽号，宣大诏令，诸国来朝，合行典礼皆公所论著也。
　　十年，诏收天下图籍，立秘书监，进公少中大夫兼少监事。十九年，拜嘉议大夫、昭文馆学士、知太史院侍仪事，未几加大学士，进阶中奉大夫。授时历既行，公奏以太子谕德李公谦、校书郎杨公桓撰历经、历议。公以年老，屡上章丐免。宰相不可，曰：「公天子近臣，其去就非有司所敢议。」公入侍，承间为帝言，帝良久曰：「卿视朕孰老？」公不敢复言。二十九年，公有疾，始集侍仪司所行仪礼合为一书献之。帝览而称善，命藏史馆。
　　三十年夏四月某日，公薨于京师赐第，享年七十有二。讣闻，帝震悼，即以子慧为侍仪引进使。是月某日葬中山安喜县尧坊原。夫人李氏、张氏祔。公凡三娶。李氏，五路都劝农使寿之女；张氏，顺天路达鲁花赤老孛之女；俱追封定国夫人。邸氏，行军都元帅信之女，封定国太夫人。子男三人：敏，忠显校尉、管军千户，佩金符；睿，赠承直郎、真定路总管府判官，皆先卒；慧，累迁集贤直学士、安丰路总管。女适陕西都转运盐使李汝明。孙男四人：时勉，承务郎、右八作司同提举；时中，时学，时可，未仕。曾孙艺，侍仪舍人。
　　公事亲孝，侍诸弟极友爱，凡田庐奴仆在易、镇、邢诸州者，悉推以与诸弟。恒惧诸房子孙或蹈非义，谨述昭毅公遗言以训敕之，大抵谓：「奉亲以孝，临丧以哀，居官以廉，律身以正，凡吾子孙当服膺勿失。苟或不然，则告于家庙共摈斥之，不以兄弟数。」至今海内称家法者言赵氏。
　　公左右世祖四十余年，帝爱之不名，尝遣使秩于山川，使者陛辞，帝曰：「交格神明，殊非易事。能若赵侍郎恭谨，朕实汝嘉。」仁宗在位，追念至元旧臣，俾图厥像置禁中，各询其行事。至公则曰：「是非起朝仪赵某耶？」诏赠公金紫光禄大夫、大司徒，谥文昭，而昭毅公亦赠太保、仪同三司、上柱国，谥襄穆，俱追封定国公。复召慧入朝，特授昭文馆大学士、中奉大夫、侍仪使。于是艺承昭文公命，将列公行事求铭墓碑，谨譔次如右。谨状，泰定二年二月丁卯，文林郎、翰林国史院典籍官苏天爵状。

　　△荣禄大夫枢密副使吴公行状 

　　公讳元珪，字君璋，姓吴氏。世为燕人。曾大父枢，隐德弗耀。大父汝霖，金千夫长。贞佑甲戌，扈从其主播汴，汴溃北归，至广平家焉。父鼎，始仕国朝，卒官奉政大夫、燕南河北道提刑按察副使，累赠资德大夫、中书右丞、寿国公，谥宪穆。妣成氏、高氏，俱追封寿国夫人。
　　公资简重，好深沉之思。自其大父起家以武，宪穆公致身以儒，凡征谋治法律令章程，家庭授受，生长见闻，公皆能知其说。至元十四年冬，近臣以公入见，帝视其貌，非常人也。命侍左右。以年劳授后卫经历官，擢枢密院都事，就迁经历。初诸将之平宋也，攻城野战，悉有爵赏。江南既定，枢府奏裁其人。京师五卫各置指挥使二人，副使二人，佥事二人，千户以下官有差。行省万户府各置万户二人，副万户一人，镇抚以下官有差。父死子继，兄终弟及，均俸禄以优其家，给医药以起其疾，设庠序以训其子弟，置屯田以廪其士卒。上下相维，大小相制，多公所论建也。二十六年，参议枢密院事。于时宫城建二十余年矣，缮修之事，岁月相继，尚书省奏抽军士万人付留守司主之。公亟陈其不便，始立武卫，专掌缮理宫城，以留守段祯兼指挥使，凡有兴作，必文移枢府而后行。遂拜枢密院判官。会边防用善马数千匹，时欲从民贳马，公曰：「恐京师民情骚动。今六军无大调度，五卫畜马实多，若就用之而偿其直，则事集而民不惊。」遂从其议。有旨：「军官多役军士。」公请奏定其制，万户用军士八人，千户四人，百户二人，自今多役军士者有罚。
　　二十八年，桑葛伏诛，尚书省合于中书，兴元忠宪王拜右丞相，中书六曹慎简僚属，诸以桑葛为官者皆免，擢公礼部侍郎。未几，迁左司郎中。时中书征旧钱谷，久不能复，丞相患之。公曰：「此前政之失，今当明言其故，蠲之。」丞相以闻，制从其请。遂迁参议中书省事。大德元年，除吏部尚书。选曹注拟，多私其乡里。公言此风不可长，凡请谒者悉皆谢绝，物论翕然称之。三年，诏遣使分道询民利病，公宣抚燕南，劾罢贪吏若干人。转工部尚书。河朔连年水旱，五谷不登，公言：「治国以爱民为本，故春秋用民力者必书，盖民力足则生养遂，生养遂则教化行而风俗美。」宰臣嘉其言，土木之功稍为之息。六年，出佥河南行中书省事。将行，拜江浙行省参知政事。初朱清、张瑄以财雄江南，及来京师，徧以金币致诸公贵人，于是朝廷授之以官。而其人僭虐，寖弗可制。及事败受诛，官录其家，具籍所致诸公贵人金币，而江浙省臣为尤甚，惟公独无所污。
　　武宗嗣服之初，由佥书枢密院事拜枢密副使。诏公及御史中丞王寿等议政事于中书，若惜民力、用人材、严选举、节财用、建贡举、课农桑、汰冗员、易封赠，凡若干事，朝廷皆举行之。初，世祖诏发军士万人屯田称海以实边，海都之役被俘者众，至是来归者若干人，方其在涂，饥寒不能存，至鬻子以活。公具其事以闻，诏赐钱赎之，俾为父子如初。皇庆初元，拜江浙行省左丞。江淮漕臣某言：「江南之民豪富殷庶，盖由膏饫之地隐匿者多。朝廷诚能遣官检覆，当益得田若干万亩，岁收米若干万石。」公曰：「江南平定几四十年，户有定籍，田有定亩，一有动摇，其害不细。」争之月余，不能止，即移疾去。复拜枢密副使，同列有忌公者入谮于上，出为甘肃行省右丞。岁余，拜陕西行台御史中丞。未上，值西台罢，遂召入朝。会遣使分道询民利病，公奉诏宣抚辽阳诸郡，使还复拜枢密副使，进官荣禄大夫。召见嘉禧殿，温问再三，公奏曰：「昔世祖时命军士限田四百亩，以给军需，余田悉贡赋税。今中书臣经理江淮田土，第以增多为能，加以有司头会箕敛，俾元元之民困苦日甚。臣恐变生不测，非国之福。」上曰：「凡尔军士之田，其遵旧制。」
　　仁宗崩，奸臣用事，公以年老致仕。至治三年，奸臣死。英宗励精图治，独任东平忠献王为右丞相，君臣相契，慷然欲复中统、至元之盛。优诏起公，及安阳韩公从益、大兴王公约商议中书省事，于是绌奸邪、厘弊政、举材能、兴礼乐，以称天子责任之意，天下之民亦皆悚然思见其治矣。三年秋七月某日，公以疾薨于位，春秋七十有三。是年九月某日，葬公永年县阳城乡临洺镇西原。公居官清慎，务持大体，不喜更张，所至无赫赫誉，既去而人见思。夫人郭氏，李氏，皆前卒；再娶某氏。子男曰复，奉议大夫、太庙署令。女适翰林待制卢亘、著作郎靳泰、丞相史忠武王诸孙庄。公既塟之明年，复请状公行事。
　　洪惟国家太祖皇帝以干戈平定中夏，世祖皇帝以威德混一海内，当是时，勋劳将帅之臣，爪牙态罴之士，咸被器使，布列中外，以酬其平昔之劳，富贵其身者，可谓至矣。然而自昔天下国家必有道揆法守，而后能有为也。故至元以来，建中书以统百官，置枢密以总军政，官曹既立，法度渐备，虽有侥幸苟且之人，将亦知所儆惧矣。盖法立则民畏，人存则政举，孰有任法而不任人者乎！凡累朝兵政之源委，当代将帅之材能，城郭山川之阨塞，边防屯戍之要害，生民户口之蕃息，金币钱谷之虚实，必有深知其要，身任其责，弥缝持守，以成天下之务者矣。若吴公者，岂非其人欤。公历事五朝，始终一德，每进用则士民相庆，及其薨也，朝野皆为之悲。呜呼，古之所谓大臣者，公庶几焉。谨状。泰定四年冬十月甲子，应奉翰林文字、承直郎、同知制诰兼国史院编修官苏天爵状。

　　△资善大夫太医院使韩公行状 

　　韩氏世居真定真定县。公讳公麟，字国瑞。高、曾仕金，袭长千夫，谱亡逸其讳。考始业医，疾者服药輙愈。天兵急攻襄、樊，士卒需药者踵门，贫者多不取直。公幼读父书，既长，挟其术游京师公卿间，名声籍甚。至元己丑，故礼部尚书许公国祯举名医若干人以闻，公与焉。帝召见便殿，各询其人所能，出示西域异药，使辨其为何药也。公食其味，独前对曰：「此与中国某药侔。」帝加赏异，命为尚医。
　　是时帝春秋高，体常不平。公典领方药，蒙赐貂裘、玉带。辛卯，勑授医正郎、御药局副使。
　　明年，诏皇孙抚军北边，公从行。次野马川， 【 「野马川」原作「野为川」，适园本、徐刻本同。据李氏钞本改。】 皇孙疾初愈，欲出猎。公白：「殿下是行所系至重，今疾新愈不可以风。臣受诏调护殿下，有如疾不可为，臣死固不足惜，奈宗庙社稷何。」皇孙嘉其言而止。甲午，世祖宾天，皇孙归自抚军，即皇帝位，是为成宗。公易阶为承直郎，迁太医院副使。寻加奉议大夫，又迁中顺大夫、太医院大使。大德辛丑，升太医院为二品，进嘉议大夫、佥书太医院事。
　　帝身即位，承至元治平之余，岁时丰登，府库充实，任用耆艾，遵守成宪。元贞、大德之初，在下号为无事。退朝之暇，优游燕间，召公读资治通鉴、大学衍义。公开陈其言，缓而不迫，凡正心修身之要，用人出治之方，君臣善恶之迹，兴坏治忽之由，皆烂然可睹。帝从容咨询，朝夕无倦，公不为容悦逢迎，每因事献纳于帝。初，御史中丞崔公彧言事忤旨，公乘间奏曰：「台谏天子耳目，自今皆结舌噤口而不敢言，是自涂其耳目也，何以知天下之善恶乎？」帝召崔公，俾尽所言。帝问公：「当今儒臣孰与卿比？」对曰：「集贤学士焦养直学为通儒，昔事先帝，日侍讲读，非臣所能及也。」遂召焦公入侍顾问。泰州孝子以事亲闻，公荐于帝曰：「忠孝无二道，此其人材必可用。」帝命中书锡五品官，其人果以能官称。公之论建率此类也。其佗随事辅陈，中禁事秘，外所不闻者，不可以缕载也。公既见知人主，恒以谦谨自将，所有锡赉，輙辞不受。帝晚节寝疾，公言：「治世莫如爱民，养身莫若寡欲。」帝曰：「朕闻韩某言，恍若疾之脱吾体也。」至大中，尚书省臣专权用事，公移病家居，除淮安路总管，不赴。皇庆初元，除秘书卿。明年，拜昭文馆大学士、资善大夫、太医院使。初，世祖以本草为未完书，命征天下良医为书补之。公承命往以罗天益等二十人应诏。又尝校定圣济总录。医者赖焉。
　　公事亲以孝闻，母夫人尤有寿，年九十余，岁时公帅诸弟上寿，搢绅以为荣。抚爱诸弟尤笃，养孤子、嫁孤女若干人。俸余悉购古书奇画，一室萧然，淡若无所欲。故事医者不许封赠，仁宗特赐公祖季赠昭文馆大学士、资德大夫、上护军、常山郡公，谥安穆；妣马氏常山郡夫人；考天佑赠荣禄大夫、大司徒、柱国、赵国公，谥康忠；妣康氏赵国太夫人。公享年六十有七，延佑六年十一月某日薨于位。
　　古者天子虽有聪明睿智之资，又必慎选直谅多闻之士置诸左右，以参讽议，以备顾问，是以君德日新，治道日隆，后世莫能及矣。钦惟成宗用韩公者，其审是道欤。帝在位十有四年，朝廷清明，海宇宁谧，公卿称职，年谷丰洐。虽帝之聪明守成为弗可及，亦惟韩公匡救启沃之力居多。或者独以医术论公，尚得为知言也哉。然岁月既久，公之言行寖弗克传，故掇其所可知者而论次之，以俟史氏采择。谨状。翰林修撰、奉议大夫、同知制诰兼国史院编修官苏天爵状。

　　△元故征士赠翰林学士谥文献杜公行状 

　　公讳瑛，字文玉，霸州信安人也。金之季年，河朔俶扰，公辟地河南，居缑氏山读书讲学，博览无所不见。时金将亡，儒者犹习文辞为进取计，公爵禄不入于心，刻苦自励，独探六经、百家之旨，古今治乱之原，昼诵夜思，仰观俯察，优游自适。金亡，转居汾、晋之间，授徒为业，声问渐着。故中书粘合珪开府彰德，以书币延公，至则待以宾礼而师问焉。
　　当国家草昧之初，法制宽简，凡赋役刑罚、除授官吏，州郡皆得专之，公从客为中书言：「兵荒之余，生民穷困日甚。宜缓刑薄赋，以遂民生；修学养士，以兴治化。」中书从其言，民获阴受其赐，士子受业者恒以百数，至今相、卫俗尚文雅，公之化也。岁己未，世祖皇帝奉命南伐，所至郡邑，访求人材，谘谋方略。道过彰德，召公入见，问以取宋之策。公对曰：「王者之师有征无战，向者天兵既已灭金，又欲平宋，诞敷声教。盖惟不嗜杀人，然后能一天下。矧今宋主闇弱，奸臣擅国，习俗娇靡，将卒恇怯，所恃者长江之险。国家应天顺人，兴兵致讨，选将任能，禁暴戢乱，据有上游，戈船东下，一举而可定也。」上曰：「善。」
　　世祖入继大统，肇新制度，详延海内方闻之士，咸登诸朝。使者至彰德，公闻王文统已居相位，专言功利，以固权宠，輙引避不见。会中书左丞张公文谦宣抚大名诸路，复奏起公为大名、彰德、怀孟等路提举学校官，亦辞不拜，曰：「风化至是，尚欲仕乎！」即杜门谢客，以修学著书为事。所著多明经术之意，有春秋地理原委十卷，语孟旁通八卷，皇极引用八卷，皇极疑事四卷，极学十卷，律历礼乐杂说三十卷，文集十卷。公仪观秀伟，美须髯，望之俨然。既居彰德，因留家焉。初中书怜其贫，与田千亩，不受。术者言公寓居地下当有黄金，家人欲发地视之。公曰：「金汝所藏耶？怪诞之言，吾弗信也。」公去，后居者果得黄金百斤。公之廉正类此。享年七十，以至元十年九月十六日终于家，塟安阳县王裕村。将终，命诸子曰：「我死，棺中第置杜甫诗集一编，题其志石云：处士杜缑山墓。」
　　公曾祖信。祖植。父时叔，母张氏。娶孙氏，后公九年卒，祔塟公墓。子男三人：处思，十岁能诗，号称奇童，年二十余而夭，君子惜之；处立，睢州儒学教授；处愿，初以台荐为按察司书吏，累迁济宁、大名路经历，吴桥县尹，终东昌路推官，皆有惠政。女适李某。孙男三人：曰愚，为郡文学，累封奉议大夫、枢密院判官、骁骑尉、安阳县子；曰坚，曰钦。曾孙男七人：秉彝、秉钧、秉直、秉让、秉容、秉一、秉中。玄孙二人：洹、漳。公既塟之六十有六年，是为天历己巳，文宗皇帝开奎章阁，诏修经世大典，凡国初勋臣故老行事悉登载之。秉彝方为丞相东曹掾，录公遗事送官。天子览而嘉之，制赠公翰林学士、资德大人、上护军，追封魏国公，谥文献。寻擢秉彝奎章典签，与修大典。书成，迁鉴书博士。今上皇帝御极，命儒臣进说经训，又兼经筵译文官。未几，拜陕西行台监察御史。人皆美公文字之泽盖未艾也。秉彝将之官关中，过家上冢，念公墓碑未刻，无以昭朝廷褒恤之典。于是近臣以其事闻，勑台臣撰书铭文以赐。
　　呜呼，昔者国初承金兵绝学之后，文物凋弊殆尽，赖一二儒者掇拾修补于坏烂亡灭之余，俾斯文不绝如缕，其功讵浅浅哉。天之报施宜在后人也。天爵向官奎章，辱与秉彝同时，雅相好也。谨撰次公学行论著之大概，以备采择。谨状。元统二年四月甲子，朝列大夫、监察御史苏天爵状。

　　●滋溪文稿卷第二十三 

　　行状二 
　　传 

　　○行状二

　　元故参知政事王宪穆公行状 
　　元故资政大夫中书左丞知经筵事王公行状 
　　故嘉议大夫江西湖东道肃政廉访使董公行状 

　　△元故参知政事王宪穆公行状 

　　公讳忱，字允中，赵州宁晋人也。至元十七年，由宿卫东宫拜朝列大夫、山北辽东道提刑按察副使。岁余，以母老辞归。二十四年，调河南道。久之，以母丧免。二十八年，诏改提刑按察为肃政廉访，明年起公为燕南道廉访副使。三十年，超拜嘉议大夫、广西道廉访使，以疾辞。元贞二年，改使河东。大德三年，除江陵路总管，不赴。七年，总管汴梁。至大元年，拜中奉大夫、云南诸路行尚书省参知政事，时公年已七十矣。延佑元年，召拜昭文馆大学士。是岁十二月七日，薨于汴，春秋七十有九。明年三月十二日，归葬宁晋县金符乡换马里。三年正月，御史台臣列公之行以闻，制赠通奉大夫、河南江北等处行中书省参知政事、护军，追封太原郡公，谥宪穆。公曾大考进。大考守忠，金承信校尉。考王，国初倡乡民来归，从太师国王定中夏有功，累官定远大将军、庆源军节度副使。妣李氏。公娶张氏，封太原郡夫人。子男二人：曰锐，由河南行中书省知印入官；曰钧，承务郎、万亿赋源库提举。孙男三人：洙、浩皆国学弟子员，渊幼。
　　昔者世祖皇帝初命裕皇为皇太子，左右给使之人皆择用勋臣旧家子孙，故公得与其选，所以培植育养期大用于异日者盖甚重也。公给事十余年，忠谨小心，殆若一日。或因事进言，谅直不阿，每达于上听，以故首有山北之命。辽、霫多宗王分地，傔从时纵狗马出蹂民禾，民厌苦之。公绳以法，彼遂敛避不敢犯。时阿黑马秉政，务聚敛以固权宠，小人观望争言财利，以希进用。大定小吏耿熙者诣宰相言：「北京宣慰司逋悬官钞二十万定。」宰臣以闻，有勑征之。熙惧事失实获罪，妄增勑文，并诸官属核之，逮系者百余人。公察其妄，疏言于朝，熙竟获罪。裕皇宾天，储位久虚，时上春秋已高，中外危之。公建言曰：「陛下承祖宗之业，临御多方，三十年矣。自至元初年，豫建太子，天下莫不归心。迩者鹤驭上宾，臣民觖望。伏愿断自宸衷，早定大计，宗社幸甚。」章凡三上，上是其言。未几成宗亲承裕皇信宝，抚军漠北，而大业遂定。
　　江南既一，或者犹略民子女转卖为奴。公言：「四海之内皆为王民，国家当敷宣惠泽，无间南北，涵濡抚育，俾长子老孙以沐承平之化。今犹纵民奴其子女，非一视同仁之意也。」勑禁止之，着为令。有汪清者，自其父占籍于息，余四十年，而镇军强有力者利其赀产妻女，诬为亡奴，诉诸帅府。既得府檄，即率数十骑驰围其第，遂格杀清，冀无以自明，妻女赀产悉为己有。清子成潜出告寃，兵民异属，文移往来数年不能正。颕人 【 「颕人」，李氏钞本，适园本同。徐刻本作「颕水」。】 朱喜得，始以避兵见俘，继纵为良，主给之书，乡胥里长皆署名纸尾。喜隶军籍有年矣。一日，喜居室火，故主之子疑其良书被焚也，遂复奴之。喜持书累陈，谩不见直。公循行至郡，俱诣泣诉。公阅吏牍曰：「清占籍于壬寅，某之奴以甲辰而逃，何前政之不考耶？喜良书具在，纸尾之人，其言足征，充军许时何其无一辞也？」乃以其事启镇南王府，诬者皆屈。明年，二家援结近臣，诬奏其事。诏遣中书断事官案问，即收系公。公以书言御史台，台臣以闻。有旨召公入见，公廷奏其事，上大喜曰：「若此人真不虚食俸禄者。」复还公河南，于是近臣及断事官皆以受赇得罪，而清、喜数百口竟赖公言皆复，民 【 「民」下原衍「之」字，据李氏钞本、适园本、徐刻本删。】 绘公像，祠之终身。河间盐使张某与其属盗用官钱十余万定，公发其事，伏辜。恩州为诸王火里吉食邑，命其官属贷子钱于民，倍征其息。公令止收子本，余归诸民。及迁广西，台檄遍谕风纪，以表其廉能。公既疾，不果行，遂改河东。成宗方畋柳林，召诣行宫，抚慰优渥。会河东旱饥，谷贵民流，公请发仓振救，全活者众。
　　时成宗初即位，奉事太后惟谨。于是太后亲幸五台，大建佛宇，为民祈福。上勑中书遣官护作，工部司程陆信者，驱民数千人入山伐木，山深险多虎豹，民被伤死者百余人。公曰：「民未获福，已先受害，殆非国家建寺之始意也。」入言太后，太后命稍损其役，仍赐死者家钞人若干贯。诸王阿只吉岁支廪饩和市于民，或不能供，辄为契券，子本相侔则没入其男女为奴婢。公请于朝，用钞赎还，凡一百二十四人，自是改赐诸王餐钱，而民患始除。哈塔不花者，恃阿只吉，恣为奸利以乱吏治。公收案致法，王为请，弗听。遣使入谮于上，上犹豫未信。适驾北幸，哈塔不花遮乘舆诬讼公不法事，上命中丞崔彧问之。彧知其诬，将俟见上白之，未几彧卒。及驾还宫，其人复以为言，诏省、台遣官案验，卒无事实，其人坐诬诋罪，宪纲大振。阿只吉由是禁戢其下，不敢横暴侵其民矣。
　　先是朝廷以民之占军籍者，限田四顷，以供军需，余田悉纳赋税。公力陈其不便，以为：「国家自取天下以来，征伐曾无宁岁。今海内稍定，民之征戍远方者岁费尚千余贯，四顷之田岂能尽给？凡民占籍佗役者，有司岁视贫富差其名数，一入军籍永不可易。今若多限以田，使无饥寒之忧，是亦富民之道也。」不报。其后兼并之利兴，富者益富，贫者愈贫。至是枢密奉旨召公等集议方略，而真定、顺德、广平等路，公分询之。凡得富民数百家，即命充军，其贫乏者悉罢遣之，人称其平。汴为宋、金故都，浩穰难治，而省府、宪司临莅其上，故朝廷常为选良二千石。然久者不过一、二年，近者数月，或以疾辞，或以罪去，少能满三岁者。公视事五年，以老致仕。 【 「仕」原作「事」，据李氏钞本、适园本、徐刻本改。】 始至，省宪以公耆旧德业着闻，不敢以官属视之，狱讼尤难决者悉以属公，公一问即得其情，无敢隐。久之，政清讼简，吏民歌之，方为近代包拯。丁未之秋，河决原武，东南注汴。官吏具舟，为避走计，民大惊恐。公白省臣，请导水东下，否则为害不细。而省臣大家田畴多在汴、宋间，不用公言。公曰：「吾守土臣也，责当在我。」遂乘舟行视河分，命决其壅塞，于以分流杀水，而汴城始完，其民至今以为德。水害既息，复大发民增筑堤防。河西之人居鄢陵者万家，号炮手军，民之徭役悉无所与。公曰：「均为王民，而河西人独无所役，何也？」至是悉使就工，凡得万人，不月堤完。公之摧抑豪强，爱养民力，多此类也。
　　公为人刚毅正直，读书能见诸行事，不为空言。其任风纪，所至惟以兴学善俗为务。北京、汴梁及建、瑞、锦三州，赵之柏乡，皆新学宫，风励多士。盖欲复古治化，作新斯民，非专师法令而以为治者也。呜呼，世祖皇帝以天纵之圣，方大有为，故天出忠直之臣共弼治效，非偶然也。当是时，公及陈公天祥、程公思廉、姚公天福皆骨鲠敢言，不畏强御，披奸发伏，振擿利害，若疾痛嗜欲在己。故吏畏其威，民怀其惠，风采凛然，震动一时，至今庸夫女子犹知道其姓字，是岂声音笑貌所能为哉。向者先君荷公深知，居尝慕公为可师法。会公子钧求状公行，将以献诸史官，求铭作者，故因采其始末而论次之，以俟笔削。谨状。至顺四年九月壬戌，奉政大夫、奎章阁授经郎兼经筵译文官苏天爵状。

　　△元故资政大夫中书左丞知经筵事王公行状 

　　公讳结，字仪伯。易州定兴人，徙家中山。公少聪颕异常，读书数行俱下，能终身不忘。尝从董太史朴受经，讲解出人意表。间为歌诗，如魏、晋人语。故宪使王公仁见而异之曰：「公辅器也。」年二十余来游京师，一时名公闻公谈论，皆耸听畏服。尝以时政八事陈列庙堂，曰：「立经筵以养君德，行仁政以结民心，育英材以备贡举，择守令以正铨选，敬贤士以厉名节，革冗官以正职制，辨章程以定民志，务农桑以厚民生。」其言剀切纯正，皆治国大经大法，惜乎时相不能用也。仁宗皇帝初未出合，已喜接纳儒士，或以公荐，得备宿卫。乃集历代君臣行事善恶可为监者，日陈于前，上乐闻之不倦也。
　　武宗皇帝即位，仁宗为皇太子，命公为典牧太监，官太中大夫。仁宗清燕，屡召见焉。近侍以俳优进，公言：「昔唐庄宗好此，卒致祸乱，殿下方育德春宫，视听尤宜防慎。」仁宗登极，公迁集贤直学士，出为顺德路总管。郡久不治，公下车教民务农兴学，孝亲弟长，辑奸禁暴，悉登于书，俾民朝夕阅习。久之，郡政大治。属邑巨鹿、沙河，唐宰相魏征、宋璟墓存焉，乃祠二公于学，表其言论风旨，风励多士。再迁扬州，郡当水陆要冲，舟车不绝。公曰：「吾为郡守，务在理民，送往劳来，非所先也。」又迁宁国，以从弟绅佥宪江东，辞不赴。遂改东昌，郡境有黄河故道，而会通堤遏其下流，夏月潦水盈积，坏民麦禾。公命疏为斗门，以走潦水，民始得良田佃作。又新学宫，以延士子愿学者。公所至惠政多类此，民迄今思之。
　　至治二年，丞相栢柱独秉国钧，征用旧人，作新庶政，召公参议中书省事。公言：「为相之道，当正己以正君，正君以正天下。除恶不可犹豫，犹豫恐生他变。服用不可奢僭，僭则害及于身。」丞相是其言。未几，除吏部尚书。荐名士宋本、韩镛、吴炳等十余人，除吏平允，众论悉服。 【 「服」原作「伏」，据李氏钞本、适园本、徐刻本改。】 侥幸请求，一切不与。远人当迁官者，宽其文法，吏皆不能为奸。泰定元年春，廷试进士，公充读卷官，考第多合士论。遂迁集贤侍读学士、中奉大夫。会有月蚀地震烈风之异，天子儆惧，为下手诏，命儒臣集议中书。公昌言曰：「今朝廷君子小人混淆，刑政不明，官赏太滥，以故阴阳错谬，咎征荐臻。宜修政事，以弭天变。」是夏，诏公领经筵，扈从上都。公援引古训，证以时政之失，反复详尽觊上有所感悟。中宫闻之，亦召公等进讲，以故事辞。明年，除浙西道廉访使。行至中途，以疾还。岁余，拜辽阳行省参知政事。辽东大水，谷贵民饥。公请于朝，得米若干万石以活之。召拜刑部尚书。
　　天历元年，文宗皇帝入正大统。公以疾在告，出拜陕西行省参知政事，改同知储庆使司事。二年春正月，拜中书参知政事。入谢光天殿，以亲老辞，上曰：「忠孝能两全乎！」是月，明宗皇帝立于朔方，命文宗居皇太子宫。于是遣大臣奉宝玺北迓，近侍复有求除拜赏赉者，公曰：「俟天子至议之。」近侍不悦。皇太子宝以上都变扰，莫知所在，至是更铸新宝。近侍请大其制，公曰：「此宝当传储嗣，不敢踰旧制也。」初陕西省、台请命上都，而四川行省隔在西南，平章曩加歹因缮兵自守。廷议调兵诛之，公曰：「蜀远恐不能知，可遣使谕之。如果方命，兵之未晚。」曩加歹果来朝。时近侍争求籍没妻孥赀产，公曰：「古者罪人不孥，没入家赀者，所以彰有罪也，未有利人妻孥赀产而并杀其人者也。」近侍闻之益怒，谮诋日甚。八月，明宗上仙，文宗洊正宸极，公遂罢政。寻又命为集贤侍读，丁内艰，不起。
　　今上皇帝元统元年，复除浙西廉访使，未行。召拜翰林学士、资善大夫、知制诰同修国史。勑史官修泰定、天历两朝实录，公与张公起岩、欧阳公玄共领其事。二年冬十月，拜中书左丞，与今参知政事许公有壬并命，士大夫相庆于朝。是月，太皇太后初受尊号，诏天下蠲省租赋，慎恤刑罚，优礼耆旧，怀柔远人。洪恩实惠，天下便之，公与许公敷陈之力居多。公在政府，遇事辄言，无所顾避。中宫命僧尼作佛事于慈福殿，已而殿灾。公言：「僧尼当坐。」左相疾革，家人请释重囚禳之，公极陈其不可。又言：「选调官吏，锡赉金帛，当与同官僚属议而后闻，一二宰执不可独请其事。」先时有罪移乡者，北人则居广海，南人居辽东，去家万里，涉瘴疠寒苦，往往偾于道路。公曰：「流囚尚止三千。」遂更其法，移乡者止千里外，改过听还其乡，因着于令。近岁职官坐罪多从重科，公曰：「古者刑不上大夫，今贪墨者虽多，然士之廉耻不可以不养也。」闻者谓公得宰相体。至元元年春，命公知经筵事。夏，疾作。九月，去位。诏公复入翰林，养疾不能应诏。中外方倚公为重，日冀其再用，以福元元，不幸疾竟不起。二年春正月廿九日，薨于中山私第，春秋六十有二。讣闻，公卿唁于朝，士吊于家，咸曰：「正人亡矣。」
　　公行义如古人，务正学以言，未尝市恩于人，人怨诋之亦不恤也。喜荐拔士，登其门者多知名于时。少通经学，晚尤邃易，有易说若干言，临川吴公澄读而善之。故相张公珪初荐公入经筵，有曰：「王某非圣贤之书不读，非仁义之言不谈。」识者以为名言。当文宗让位，公所进说盖欲消弭谗间，为国远虑，而小人不便，谤公无所不至。赖天子慈仁爱士，第罢其政而已。呜呼，国家自世祖皇帝始一中夏，至仁宗时天下治平，独乡文学，兴礼乐贡举之事，海内儒士翕然向风。列圣承之，益修文治。公于其时一用儒术辅相国家，必欲俗吏之务不至于朝廷，其功岂不茂哉。
　　公伯祖某，国初帅乡民来归，其后管领中山人匠，因留家焉。祖逖勤， 【 「逖勤」原作「逖动」，据李氏钞本改。适园本、徐刻本作「逖勋」。】 以质子军从太祖皇帝西征，娶妇阿鲁浑氏。以公贵，赠通议大夫、礼部尚书、上轻车都尉、太原郡侯，阿鲁浑氏赠太原郡夫人。父德信，治县有声，擢拜陕西行台监察御史，与台臣议不合，年四十余即弃官不复仕。累封中奉大夫、河南行中书省参知政事、护军、太原郡公。母张氏，封太原郡夫人。娶蒙括氏，封太原郡夫人。子男二人：敏修，从仕郎、社稷署丞；敏存，未仕。女适太常太祝马遂良。是岁二月某日，葬公中山安喜县鲜虞乡宣村原。天爵晚学，荷公深知，谨具公官勋行实卒葬寿年为行状一通，请谥奉常，征铭太史，以诏后世。谨状。至元三年夏六月甲午，太中大夫、礼部侍郎苏某状。

　　△故嘉议大夫江西湖东道肃政廉访使董公行状 

　　公讳讷，字仁甫。真定路赵州栢乡人。由燕南宪史转河东，入掾礼部，升御史台、中书掾。皇庆初，以承直郎为工部主事，擢奉训大夫、监察御史。未几左迁大都路总管府判官，改陕西行御史台都事。召为中书省左司都事。英庙为皇太子，选为詹事院中议，进官奉议大夫。久之，迁工部郎中，又迁上都副留守兼本路都总管府治中，改佥河东道廉访司事。进朝列大夫、江西道廉访副使。至治二年冬，召拜吏部侍郎。泰定初元，拜右司郎中，寻改左司。岁余，遂拜太中大夫、吏部尚书，选充山北辽东道奉使宣抚。还朝，拜嘉议大夫、江西道廉访使。泰定四年五月十六日终，享年若干。
　　公自少喜读书，长游真定郡学。监宪完闾数至学舍，爱公清苦，遂荐用焉。及历省、台，治吏文书，事益明习。公性鲠直，棘棘不阿，操持清慎，声闻日着，当代名公咸爱敬之。工曹专掌营造，而京城之建既久，官廨 【 「廨」原作「廯」，据李氏钞本、适园本、徐刻本改。】 寺宇之修岁月不绝。木石丹垩之须隐没于吏牍者，公一一经理而追征之，凡得楮币三万余定，黄金千两。近侍请于禁中海子傀儡之戏，拟筑水殿以备乘舆游观。公言：「唐文皇尝命工曹选巧工，尚书段纶教作傀儡。文皇曰：『向求巧工本以供国利民，今造戏具甚失官师相规之意。』诏免纶官。史氏载之，以为美谈。方今圣明在上，岂宜作此。」宰臣是公言，遂罢其役。公在六察，正色敢言。延佑二年冬，星芒垂象。公言：「宰相之职，所以代天理物。今天象示变，盖由爕理非人所致。」时相方擅朝政，闻公之言，大为憾恨。三年，元会陈朝仪殿廷，百官将序班行礼，时相乘轿坐殿廷中。公适纠仪，乃前问曰：「此百官朝会之所，丞相坐此非是。」相怒而去，不数日，奏公佐京邑。其再入省，又奏公佐留司，盖欲以事困之，或少有失，则坐以罪。赖公平素勤于职事，卒无毫发得[罪]。 【 得[罪]　据李氏钞本、适园本、徐刻本补。】 相尝迎銮舆于北郭，问有司供须者为谁，左右以府判对，相故求事杖之。明日，知非公也，心甚惭之。
　　公在京府八月，在留司仅三月，台臣怜公以言权奸恐终见诬以罪，故两为之改除外台。公在河东、江西，按行郡邑，风采肃然，民有诉讼，皆自理之，吏属无所干预，坐曹行文书而已。泽州高平民有盗窃其家资，官诬执一家五人为盗，搒掠无完肤，父子二人已死狱中，而赃竟不获。公阅其文书，察其辞色，而遽释之。召其主人问曰：「盗未发前数日，何人曾至汝家？」曰：「邻村五人者曾来贷粟。」公即擒五人者至，并赃索之皆在，遂具狱，官吏坐罪有差。邑方大旱，即日大雨。江西民固好讼，亦由官吏倡之，因逗挠为利。公初按部吉安，严明以摄其奸，公平以服其心，告实者行，诬告者坐，人皆凛然不敢犯。明年，至抚州，前此讼者亦众，至是乃无一人。公以为有司止之也，亲出询之，亦无有也，然则兴狱告讦，岂民之本心哉。
　　延佑间，朝廷患郡县多盗，议依大德之末，遣使驱贼于阡陌，掊击而死，以号于众，庶或盗止。公曰：「向者成庙宾天，武皇未立，宰相恐天下人心未安，奸人窃发，权为一时之制耳，今可效之乎？矧世祖临御三十五年，未尝行此，盗亦何能猖獗耶！」众是公言，其事遂止。公平生论事甚众，如黄华岭屯田当罢，江南括地扰民，朝议多是其说。尤喜荐拔人材，在吏部尝同尚书王公结荐纥石烈希元、张瓘、陈思谦、吴炳、欧阳玄、李好文等十余人皆可大用。奉使山北、黜陟官吏皆当，兴利去弊，民甚便之。
　　公曾祖考讳增，不仕。祖考讳元，赠亚中大夫、顺德路总管。考讳进，嘉议大夫、礼部尚书。曾祖妣某氏，祖妣夏氏，妣赵氏，俱封赵郡夫人。配某氏，赵郡夫人。子男衍，国子生，早逝；次庸，承务郎、大乐署令。维昔国家初定中土，一时豪杰往往起家试吏，以见诸用。其后公卿辅相，率由是选。公自诸生擢置宪府，位至天官尚书及部使者，材行赫然有闻，是宜论著，以图不朽焉。谨状。至元六年庚辰夏五月某甲子，通议大夫、吏部尚书苏天爵状。

　　○传 

　　贞孝先生传 
　　崔孝廉传 

　　△贞孝先生传 

　　贞孝先生王氏讳文渊，字巨卿。中山安喜人，由太原榆次徙焉。考府君德用，始倅中山杂造局使。先生幼失其父，能自树立，卓荦不羣。家贫，从府尹推择为吏，持法廉平。久之，喟然曰：「吾家世以清白称，吾虽不能克大其门，乌能趋赴承奉效刀笔吏所为乎！」即揖府尹，弃吏去，众稍异之。是时故国子司业滕公安上方家居教授，学者云集，先生折节往从焉。峩冠博衣，躬执弟子之礼。滕公嘉其志，告以古人为学之方，先生益自刻厉，尊闻行知，声闻日隆。滕公卒，即杜门不出，稽经订史，夜以继昼，下至老、庄、医、卜之书，靡不该览。于是母年高，先生奉之弥谨，甘旨无阙供。母亡，毁瘠骨立，丧葬如礼。与弟贞尽友爱，训子孙甚严，家庭之间肃如也。遇人则和平乐易，言必依于孝弟，乡人以此益亲之。喜作诗，纡余冲淡，得韦、柳体。当代公卿闻其名而重之，道出中山，或造其庐，听其言而察其心，不敢以其名荐，卒不仕终其身。延佑元年九月也。享年六十，葬唐城乡西翟原。乡人诔曰：贞孝先生墓。子男曰复、曰构，孙男秉钧、秉彝，俱世家学。
　　赞曰：古称燕、赵多奇士，岂节义出乎其性者哉。国家既都燕，而赵为辅部，名公达材由勋劳、吏业起家，仕至公卿将相者，几何人矣！当是时，独静修刘公隐居求志，高尚其事，俾一世之人企慕若弗可及，岂非风化之美者欤。而贞孝先生亦能读书不仕，修身事亲，则其志过常人远甚，廪廪然庶几隆古逸之遗风矣。

　　△崔孝廉传 

　　崔孝廉名显，字耀卿。有官君子也。不称其官而曰孝廉者，着其行也。着其行者，所以崇世教也。侯早丧父，独善养母。母年七十，乐居乡里。其兄千夫长昌戍齐安，不敢归。侯方随牒仕远州，独慨然曰：「吾年鼎盛，服官政之日长，奉亲日短，曷忍违吾亲乎！」遂弃官侍母。母年八十五方终，侯养志得其欢，居丧致乎哀，兄亡又走江淮迎其丧归，此侯孝弟之行着于家者也。
　　侯初佐官长熟，即以清谨见称。及尹建平，奉法而无所私，民之富者安之，贫者抚之，强者抑之，弱者植之，上下相亲，有如父子。崇仁版户四万，讼牒填委，侯识精明，片言折之，猾吏无文致之苛，田里绝追呼之扰。当天历旱荒之余，民被饥疫之苦，侯劝帅赈恤，众获休养。此侯廉平之政着于民者也。侯由门功入官，以养亲辞归，再调盐官州判官、广平邯郸县尹，皆不果上。母老终丧，乃调壶关县尹，又以兄丧，弗克终任。历尹建德之建平，抚州之崇仁，民皆攀恋涕泣，不忍代去。于时侯年已老，始迁长熟知州。部使者屡荐其材，侯未尝肯妄进取。践更五十余年，仅受八命，积阶奉政大夫，此侯历官之始终也。
　　当金季世，将兵千人归太师国王，复从大帅逐叛将武仙，克复真定，官至管军千户、真定同知权府事讳祥者，侯之祖也。佩金符、行军千户，戍邓缮治壁垒，夺宋将张贵饷船于襄阳，败江州都统军鄂之武矶，追宋溃师于丁家洲，获将士二百、战舰五十，转馈江淮数年不乏，官至怀远大将军、两浙江淮行都转运使、赠博陵郡侯、谥桓靖讳德彰者，侯之考也。北京行六部尚书赠太保、赵国康惠公秉直之孙，宣权五路万户天安之女，封博陵郡夫人史氏者，侯之妣也。中书左丞相赠太师、镇阳忠武王天泽之孙，同知澧州路总管府事梓之女，封元氏县君史氏者，侯之配也。自大宁之富庶，居真定之真定，侯先世迁徙之所由也。富庶之北韩砦，真定之冶头原，侯祖考窀穸之所归也。侯家世劳伐之旧，内外姻族之盛，曾不以富贵奢丽有所改易，而以孝弟廉平表其名称，此侯禀赋有以异于人也。谨缉其事着于篇。
　　赞曰：昔集贤宣城贡公奎居邻建平，每叹东南数十百县为令者侥幸苟且，求能慈祥恻怛如崔君者无有也。临川吴文正公归老于乡，尝言：「今所在郡邑困瘁极矣，得如崔耀卿之洁己爱人者治之，其少苏乎！」呜呼，考求二公之言，当国者可不思其故欤。然则孝廉贤矣哉。

　　●滋溪文稿卷第二十四 

　　制诏 
　　祝文 
　　表笺 
　　祭文 
　　策问 
　　书
  </div>
  <div class="pagination">
   <a href="滋溪文稿_page17.html">
    上一页
   </a>
   <span>
    ...
   </span>
   <a href="滋溪文稿_page13.html">
    13
   </a>
   <a href="滋溪文稿_page14.html">
    14
   </a>
   <a href="滋溪文稿_page15.html">
    15
   </a>
   <a href="滋溪文稿_page16.html">
    16
   </a>
   <a href="滋溪文稿_page17.html">
    17
   </a>
   <span class="current-page">
    18
   </span>
   <a href="滋溪文稿_page19.html">
    19
   </a>
   <a href="滋溪文稿_page20.html">
    20
   </a>
   <a href="滋溪文稿_page21.html">
    21
   </a>
   <a href="滋溪文稿_page22.html">
    22
   </a>
   <a href="滋溪文稿_page23.html">
    23
   </a>
   <span>
    ...
   </span>
   <a href="滋溪文稿_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
