<!DOCTYPE html>
<html>
<head>
    <meta charset="UTF-8">
    <title>鹤山集 - 第 26 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 26 页/共 63 页</h1>
    <div class="content">　　眉山史君守文以笃名斋属余书之且曰并为我言其义余因记王文公尝云其本强大坚实者竹也其行尽力有所至者马也竹其性然马则策而有所至故笃之字从竹从马先儒以其滞于偏旁也哂之然余谓坚实尽力之义不为不是特策马之云稍若傅防耳大畜所谓笃实専指艮体而书诗记语所称如笃庆笃祜笃亲等语虽有厚义然余谓笃恭笃敬笃信笃行笃忠贞笃不忘之类则亦有重实泥晦之意兼备乎其间非一厚字所能足其意也公刘六章以此字冠篇中庸三十三章以此字终篇盖公刘自易其田畴实其储峙定其室都以至脩和民物开拓风气凡皆纯体力践以底于成无跬步弗实也中庸自戒于隠微发于知行验于天地鬼神而末章反复吟咏其妙至于无声无臭而后已凡皆力学为己以臻其极无毫发弗尽也史君诚有志于此乎则愿求之于切问近思察之于日用常行毋以洒扫进退为可忽也毋以徐行后长者为易能也毋以孝弟谨信泛爱亲仁为不难知也昼贯夕习日积旬累如公刘所以用力于国家中庸所以用力于讲学者无跬步弗实无毫发弗尽则所以名斋其庶几不为空言乎易曰刚徤笃实辉光日新夫内干刚健也外艮笃实也健而实其为日新孰御焉史君勉诸
　　江原县天庆观云层台记
　　开禧三年春蜀盗未平江原道士吕元素语其徒曰吾侪小人群居族食无益县官今逆氛若此又不能剚刃贼腹膏首原野盍姑杜门以需底定乃相与校藏书见其书有为九层之台可以为民禳沴祝厘者则用其法而封之名以云台列天地日月星辰岳渎之象而祷祠焉其后盗平遣其弟子太古以书抵余曰是将为四民逆雨宁旱弭兵顺年之地也夫子盍为我记诸余熟复其事作而言曰帝王盛事其交鬼神也有道自颛至舜咸命重黎絶地天通俾之高卑小大各存分限毋相侵渎所以师天地之度仪生物之则正人心而防世变者为虑盖甚逺迨周治日文明政嘉义罔不厘举虽以文史星厯卜筮之职而领于春官者皆以大夫士为之三巫之属凡以神仕者亦皆精爽不贰之民也夫如是鬼神之与人分殊而情通殊则不渎通则不旷先事而祷也荐以六祝之词有事而禳也同以六祈之礼而不宁惟是也下逮乡遂亦各制为之则水旱之不时则于党鄙乎禜【地官族师祭禜】之而涖之以正师疾疠之不明则于酂族乎酺之而涖之以师长至于恍惚交神塞明则图象类也表处位也别次主也辨名物也盖若有洋洋在上在左右者焉呜呼此岂惟上之人深知鬼神之情状以能委曲绸缪于幽明之变虽巫觋之人其才知足以比义其聪明足以照彻不谄不诬而为神所依此帝王所以为斯民立命立心者也自王政不修而圣贤所以格物致知正心诚意之学不断如带有候禳祷祠之事则方社弗举而谄非其鬼也虽经生学士徃徃安见闻之陋以疑阴阳之化怵利害之私以怫典则之经敬不以逺逺不必敬也况泯泯棼棼之民无所于训目慝礼而耳淫乐理义之不务则委诸茫昧于竒诞皆其所尔余尝粗有闻于儒先之教每病其流浸逺思有以告于上之人相与障而回之而力未能也而元素乃以是请慨道逺民散死生劳佚仁鄙寿夭民自为之风旱霜雹顺年烖兵民自祠焉为吏者弗及知也今祝祈禜酺之遗乃若仅见于斯不亦可尚矣乎然古人之为盖忧民之忧茍以寓其精神者无所不用其极也而其始甚正其流且不能无弊则子也生乎今之世亦能保其歴乆而无失其初心不荡于末习矣乎方欲与之精讲而胪正之庶乎可久而元素卒太古又过余言曰吾师之请也夫子尝坠言焉今太古不佞复述其事为周阁邃洞以馆天神夫亦以为民而无私福也夫子其并记诸余又谓之曰美哉此心也余前所谓此为吏者弗及知者也虽然吾既为尔师言之矣而闻之乎汉儒有言明天地之性者不可惑以神怪知万物之情者不可罔以非类吾侪茍非理明义精其能通天人之分际而不受于流俗乎子归饬而徒明而师之心固而所守然人不能皆子也子其以余言为然则识诸洞前之石使来者而有发于吾言也是亦正人心防世变之一助而亦尔师弟子之初志云尔
　　简州见思堂记
　　余少读书于十三卦制作之象见所谓门柝以待暴客弧矢以威天下每叹风气既开人情易动虽黄帝尧舜有不容不先事而为虑者及观古制之详莫备于周有井牧之田有伍两之兵有沟封之固有郊闗之限有巡鼜【音戚守夜鼓也周礼军旅夜鼓鼜】之警有壶之守不得已而用民也则乡遂三邑三等采地以次召发不止则诸侯又不止也则有遍境出师之法乃知古人虽以礼义廉耻为域民固国之道然未尝不设险用师以辅之也少长从仕郡国间问所谓城则凸不满数尺足可蹴而过手可俯而攀贾牧之所挑挞犬豕之所躙蹂曰此城也问所谓卒则厮役于羣吏占留于寓公春秋大阅暂聚而旋散之称娖【侧角切办也】则避免走趋则喘汗扛负则庸代曰此军也问诸故老按诸史牒则曰所从来久矣盖自国初惩唐末尾大之患大难甫平即罢鎭戍迨平并汾闽越则已令江淮诸郡毁城隍收兵甲矣淳化咸平距建隆初不过四十年耳盗发西川惟益梓眉遂有城可守濮盗作于近辅如入无人之境滁阳诸郡至以白直守郛江浙荆淮湖广诸道富郑公谓处处无军城垒不修或数十夫持鉏耰白梃便可尽杀守令开府库谁复御者至宝元康定以后则又虚内以事西边则武备之削滋甚五年间盗杀巡尉至六十员越城剽劫者四十州王伦起沂并淮渡江歴数千里无一人御之张海等辈剽吏御人于京淮湖陜间州郡莫敢孰何金州盗作速召州兵仅有二十四人以承平之久郡有余财民有余粟而廪廪若此矧熈宁而降笼财利弱州郡则益不暇为国逺虑矣政宣之末内讧外猘炎兴之初大奔小降此其理势之必然余为此惧尝以告于君父谂于有位前后凡缕缕千言卒未能有行焉一日蜀阃抚御失宜利东溃兵敢开乱略既剚王人批果阆剽遂普遽进迫简州且大书其帜曰破简入西川声焰所届惊奔相属封疆之臣鲜不荷担而立者简守虞侯始至之日而变作于益昌又五日而闻变防显谟阁直学士刘公以玉隆之禄家居与侯约各率其孥効死勿敢去侯益以自厉乃阻江为守料材壮明简稽峙刍粮□甲兵戒桴筏具蔺石杜擭穽察相翔谨号戒州人大喜各愿输缗以佐用度侯又为请于部使者范侯仲武益金谷调黎雅牌丁以为援威声益振贼气以夺侯复念大兵之驻于邻境者饟道不继则饥饿易动贼或乘之此闗事机不小乃不敢以异路辞而共其资粮扉屦与其酒醴饩饔又从而开诱辅持之凡以贾士勇而伐贼谋者行李之问无日不至故俾在师者咸得以尽鋭敌忾无复疑顾讫成厥功然则岂惟州之人受其赐其蔽遮西川以无一蚁之阙则侯力也州人念侯不置乃卜郡城之南与刘范二公并祠而植棠阴其前取班氏循吏传语榜曰见思城南盖他日贼所走之道示不忘徳也舆辇畚筑之工民不取庸争为歌谣而劝趋之诚惧太守之瞷知而不已听也不日告具守知之果使人辞焉则属役反倍他日祠成为书以告余曰夫二君子者子所善也盍为我识之余方叹自国初以迄今日兵窽城壊财匮民穷而虞侯独能奋张于斯时然则域民固国果不在是邪或者犹曰方时多士惟功利可以奔走斯世而义理所不计也智术可以排难解纷而诚信非所先也呜呼今无一可恃矣缓急惟人才是倚人才之要则又在居敬集义以不失其刚中有孚之本心然后天险可设而有以为守脱并是焉亡之吾不知其所终矣吾于侯之事而益信乃书此以复于州之人而并识其说焉侯名刚简字仲易为学以义理为宗尝召赴都堂审察前后凡六授郡守当参谋蜀阃时敌势防张大将或死或去人情詾惧白请行边以劳将士收人心为己任讫复湫池皂郊乃敢还报其后虏入三泉又独留益昌与今茶马使者邹君孟卿夜出抚定军民若此类者由其有见于善利之分故遇所当为勇不可夺且所居官率可纪独未尝以是希尺寸之进三十年州县秩以劳进位以次升人之知不知不以作辍而图书一室口诵心惟人亦莫知其为故相之家也呜呼是其为忠肃之孙也夫
　　简州四先生祠堂记
　　昔者虞侯仲易尝为我言伊洛之学非伊洛之学洙泗之学也洙泗之学非洙泗之学尧舜三代之学也余以其言为然其后又见侯以是赠言于朋友勒石于斯宫率缕缕申言之乃嘉定十有三年复以书抵了翁曰刚简始至郡防盗薄邻邑効死弗敢去以为民守荷宗社之灵幸而济因惟道失民散使赤子顚沛至此为吏者不汲汲图所以扶持之顾方以簿书不报期防之间为大哉仆为此惧凡以崇化美俗随所逮为既不敢不勉吉月即校官见诸生又为扬防古今阐崇理道庶几其有兴者一日有讲授于学官者曰伊洛之学以中庸为宗以诚敬为教者也仆闻之瞿然曰吁自有乾坤即具此理而谓伊洛云乎哉干九二言龙徳而正中庸言之信庸行之谨闲邪存其诚而坤六二言敬以直内然则曰中庸诚敬是乃天地自然之则古今至实之理帝王所以扶世立极圣贤所以明徳新民未有不由之者唐虞三代由之而治化休明秦汉以降反之而民俗浇薄自去圣益逺士非功利之习则虚无之徇非词章之尚则记问之矜逮伊洛诸儒先奋乎千载之下倡明此理则士徃徃惊怪以是为一家之学不知尧舜三代之相传孔颜曽孟之所事固未尝外此诸儒先特表而出之以嗣徃开来耳非其实始为此以自标表且教人以其所无者也于是士懽然相谓曰吾今知非伊洛之学而洙泗之学也非洙泗之学而天下万世之学也仆尝因是又取周元公程纯公正公张明诚中子之象而祠于学以示学者向趋之的子其为发明四先生之所以嗣徃开来之意而记诸社余抚其书而叹曰俗流世壊士方憧憧于功利之下者而侯独慨然及此敢曰不可虽然不必皆伊洛也元公奋乎舂陵唱道南服而二程子实得其传张子兄弟又皆崛起闗中为西方诸儒倡于是游杨胡谢诸老与刘元承王信伯鲍商霖等盛于东南苏子明吕进伯兄弟起于西方尹彦明张思叔朱公掞马时中侯师圣吕原明刘质夫诸公起于东北惟巴蜀时僻在一隅而气数之感亦自有人元公官巴川纯公正公侍亲入蜀张少公出宰金堂蜀之人士于是数君子皆未尝不得从焉今言河南之学者指易传为成书而尝闻诸成都之隠者其后卒成于涪陵之北岩蜀人之笃信其説如范太史大徒髙弟如谯天授谢持正皆班班可考荆州袁道洁及登河南之门其游蜀访薛翁亦谓伊洛轶书多在蜀者是此书流传于巴蜀既有年矣余为儿童时犹及从长老授伊川易传及河南遗书又及见学者多传写二程先生语録特为其説者未能无科举之累故缀其説以缉文而未暇得其所以言庆元之元学禁所怵则例以伊洛目之以诚敬讪之甚者亦一口附和曰此伪学也自是以来徃徃屏其书而不复省曾不思四先生之教人赜诸天地万物之奥而父子夫妇之常不能违也验诸日用饮食之近而鬼神隂阳之微不能外也大要使人近思反求精体熟玩而有以约之于己期不失其本心焉耳奚其伪虞侯曰善余言即子言也子其遂以为记某方为四先生请易名于朝请从祀于学上可其易名之奏有司今以周程三先生之命书与其贰付了翁则于侯之请宁敢以固陋辞
　　叙州蠲役记
　　临卭黄侯守叙之明年以书来潼川谂其同郡魏了翁曰申所领州近薄诸囤生夷逺控两江蛮部地陿隘夷赋且半嵗入为缗八万不当中州一小县民劳苦多而调度科繇眎于他郡设不幸有疆场之警他郡且供亿弗赡矧是首当其锋残困立见乾道间帅臣晁某建请得具常赋他役无所与嵗为缗若干诏下如章而吏格不行申甚病之则条其事以白于西南大诸侯今少保安公公立除之尽如乾道诏书公尝以边用不给遣吏调丁括帑金既又舍之不尽责民罔不懽呼请于州曰昔公荡平泸戎戎不复反民立祠肖像饮食祝焉而未有以纪也盍并是书之以诏罔极侈少保之赐嘉邦人之请而莫以塞也必子也为我记者余阅其事而有感焉古之士用有以行舍有以藏凡以不失吾本心焉耳今之士受中秉彛以生非有以异乎古人也而见诸行事徃徃不得夫恻隠羞恶辞逊是非之本心是心固未尝亡也蚀于利夺于势狃于习耳侯塡抚其州乃能讲数十年久坠之政控于大诸侯并力役之征而施舍之盖有戚戚于其心而不能自己者是心岂自外至哉虽然微少保安公则孰为听之世道日狭褊衷护前自敌已以上且不能容之矧勋位既崇权任亦剧则鲜不吝骄以自封者少保居之若固有然有告必听有闻必行盖不独于叙然也方其再命来宣适承公私雕瘵之余帑缗仅数千计殆不可一朝居者公奋繇忠诚耆定坤极若兵若赋徒手再造未尝一加赋于民斯亦难矣乃所谓收隠户括羡田征幸民鬻沽肆凡皆不得已而为之使吏奉行如公之心虽夺人之邑可使无怨其如倚势以丰已失公之本心何方公心未孚民徳胥惑有位者勿敢言也而公瞷知之速返前令曾无留难既传檄州县风晓百姓犹以未得惩也逮污吏以警余慝设讼缿以吁众蹙然后上自荐绅大夫士下至矜寡孤独之民始知为是纷纷非公之本心也既相与抗手交庆而其有识之士又曰吾侪小人连嵗被兵不皇宁处今年春寇大入江淮光舒蕲黄之间莽为盗区虽随即殄殱而死伤横道公自旬宣以来三年之间则未尝有一尘之警力所得勉宁敢有爱况公敛不及农其不得已而筭及防末也亦遄止之公之本心则日月之昭明其食其更莫不家至而户知之非虚心无我畴克尔邪呜呼泽山而为咸山高泽下位不易也高者内虚则下者上通地天而为泰天尊地卑位自定若也高者下降则卑者上齐以至水火之相济雷风之相益夫莫不然也而谓居高位者无所资于下乎古之人任大责重则心愈畏年髙徳邵则礼滋恭周毕公弼亮四世而罔不惟师言之只衞武公年过九十惟惧交戒之不闻下逮秦穆困而后知者也其言尤为深切曰余誓告汝群言之首继之以责人斯无难惟受责俾如流是惟难哉此非以身体之不能及此盖一于责人固甚易易也受人之责则茍有一毫未克之私横于其中纵能变色受之然未能全无所扞格如顺流然则犹不受也故曰是维艰哉信乎其用力之不易又曰群言之首信乎天下之善无以先于此也穆公阅变既久故知斯言之有味而少保则机识英悟见义勇为闻过速已无所吝滞况前后在镇内敉外宁非若穆公有所惩创而后尔也余故乐道其事以复于黄侯亦使今之君子因是而得公之本心皆言轻千里而乐告焉罔俾毕衞専美有周则孟子所谓优于天下者殆将见之岂惟用蜀乎哉
　　绵州新城记
　　自建炎南狩国之守在淮汉而蜀居江之上游绍兴西征蜀之守在利路而绵为益之外蔽如昔人由隂平以窥蜀则自龙至绵不二百里如近嵗由益昌以保劒则自劒至绵不三百里然则绵虽内郡实并边也而莫为之限蔽颓墉壊堑若有若无三尺之童牧可挑达而逾也缓急所恃惟右护军之移屯者二千八百余人然边戍未撤则是屯也日闻鸟乌之声鸟乌弗声犹弗可恃矧若此乎嘉定十二年眉山程侯始至考按图牒则自淳化五年延平石侯某尝筑斯城阅二百三十年间莫有继者则瞿然曰为国若此其不耦事渉变者特幸尔于是省少府不急之费命法曹刘伯焕部将陈元弼即农事之隙鸠庸而筑凢訾用则属之通守唐君祖献昉于十三年冬十一月庚戌讫于明年夏四月癸末城成袤一千三百又崇二丈而堞五尺不与用夫六万四千八百米一千九百五十石钱一千二百万有畸曾几何而成绩章章若此侯且以为未也计甃石之费储钱六千二百万又以满戍请于朝俾唐君竟其役且以书谂余曰走也不佞以民社之力而为此城也是在臣子分所当为敢辱论载惟是兴废补坠粗有顚末惧久而失其传也敢以记请余每叹国朝彊干弱支之弊至于郡国空虚城池弗葺以熈丰罔利之臣急近利而昩逺图郡益以削方承平之久未见其大害也政宣之末内讧外猘炎兴之初大奔小降则支弱之害着矣极于比嵗贼曦盈尺之纸足以惊崩列雉张莫千人之聚足以披靡羣辟敌闯梁洋如履平地亦闚江淮如升虚邑呜呼事势至此恶得无以变通之乎故闻程侯之为是举也深嘉而重叹焉抑又不能无感于此者敢与侯平章之夫所患无城今隠以金椎蒙以石壁岿乎如峭巘断岸之不可攀也所患无兵绵之风气浸迫闗陜其人可作而使也所患无财使人人如侯之约己奉公帑廪之羡溢亦非有甚难也虽然孰为守之古者哲夫以为城今也先几烛患则嫌于乐祸鞠躬蹈方则疑于少通古者众心以为城今也吏倚法为市民与吏为雠平居既不相孚缓急无所与守古者礼义廉耻以为城今曰是非所急也货利可以维斯世而权谋可以徼近功也呜呼是三者之説行虽有金城汤池独如彼何哉余与侯各分地守徒能为其所得为者耳若前所忧则盖有任其责者焉易曰天险不可升也是险也无象无形不兵而不可犯也不城而不可逾也造次必俱而不可离也是又所以持山川丘陵者也侯其以为然则试为识诸城阴以冀览者之一动心焉斯其为金汤不已多乎侯名徳降字廷迈尝歴蓬蜀二州守节用度以寛繇赋所去见思云
　　安少保【丙】果州生祠记
　　古者储天下之才以为天下用非有事变迫怵而后图之也周自文武成康以来棫朴丰芑崧高烝民咏歌得人率非一世之积逮高文尚存此意故事至而才给中世以后有不尽然者矣辽西告警而飞将起防开略塞而营平用五溪师丧而伏波奋冉肇迫防药师出范阳煽凶平原识廷凑肆毒晋公见伐蔡屡衂凉国显河东寇结汾阳封使非耦事涉变也广厄霸陵充国援以老弃李颜裴郭诸人将没身不见矣蜀自贼曦之变而安公始以节显世未尝无才也而不肯豫定早计储之以待用每每若此然尚有可诿者曰不及知然而既知之矣而用之不尽至敌闯于外贼讧于内蜀势累卵然后以公再鎭此何为者哉方公之未出也其子以直华文阁握果之州符参议制幕即贼所届扬名追袭贼越境无所犯公继来此州虽云就养盖以讨贼为己任防有诏起公于是奉将天威殄劓逋寇靡有遗育蜀以再安华文寻以机宜文字徃宣抚司公之壻王君某代之奸鉏强拊柔其民而加燠休焉果之人相与言曰非天私我有民使公使其子若壻先后来吾州吾属尚有种乎先是公未仕时尝游学于是州习其土风与其州之人士每过其州眷焉弗忍去及是被命再鎭灭贼还报适在是州州人滋不忘度城之北隅肖公像与其子若壻并祠焉介郡人防君景仁似校官苏君和甫在镕及南充令牟君震卯以谒记于余余每叹汉唐以来所储非所用所用非所储于公之事既犂然有感又重叹夫天为斯世生才自足斯世之用特患以一人之好恶为用舍以事变之缓急为淹速耳郭汾阳既收东都方议北讨此何时也卒夺其军汾阳不少望也河东事迫又强起之又为憸壬所忌非人主终信不疑则唐祚岌岌矣然是时非特汾阳出为时用也八子七壻皆居贵显幕府六十余人率为将相大官而知名于世者五十人其卓然可称则杜鸿渐黄裳李光弼光进之徒皆以才识器业为再世中兴之用然则天生汾阳为社稷计而又为生其子若壻与从防之賔客以助成之此岂人力所能致哉欧阳文忠公书其将略曰忠信之厚固出其天性至于处富贵保功名古人之所难者谋谟之际宜亦得其助也至哉斯言不以富贵功名为夸而以善处善保为难不以忠信之厚为足而以谋谟之助为贵古之建功立业而全徳令终者率是道也今安公父子翁壻使其相须以成不减汾阳之助而幕府賔客皆能以李杜诸贤自勉相与左右叶成之则岂但如欧公所谓处富贵保功名者哉敢以是复于州人以彰一门之懿以慰千里之思以见人主当以天下用才士大夫当以天下用其身也








　　鹤山集巻四十二
　　钦定四库全书
　　鹤山集巻四十三　　　　宋　魏了翁　撰记
　　海州太守题名壁记
　　海之为州东略巨浸南限长淮西北邻徐兖沂密嘉定十有一年始建城市再营宫室徐君晞稷由山阳通守徃涖州事秩满代去今守侯君忠信复还定而振业之百废具举遗黎属心诏增秩加职以宠绥之守乐民之和侈上之赐也伐石泗滨以识郡之兴复与嗣守者姓名将寘之壁带而求文于了翁因为稽诸图牒盖自梁武末年长江以北悉入后魏武定七年改青冀二州及海州高齐文宣帝移海州治琅邪郡改琅邪为朐山隋末丧乱臧君相窃据之武徳四年君相以郡归顺又改海州自入国朝毋改也而中兴百年间离合去来之靡常则使人重有感焉易曰天险不可升也地险山川丘陵也王公设险以守其国夫所谓地险则易既指言其为山川丘陵矣而独不名天险为何物王公所设者何事愚谓盈宇宙间截然有等级之辨不城而不可逾不兵而不可犯此天险也昔之人以大师为垣以得道为助以在徳为险以礼义廉耻为城皆是物也盛服以御盗帻坐以受使长啸以却兵单骑以见敌则是物之効也夫茍不明乎是而専以城郭兵粟为山川丘陵之守则宁怪夫离合去来之无常也敢并以复于侯其勒诸石与来者共守焉
　　兴元府新作张魏公虞雍公祠堂记
　　先皇帝二十有六年诏以武阶丁侯焴为梁州牧其明年侯居母丧申诏夺服不可服除诏还鎭侯既大城汉中以坞其民比再至慨然曰呜呼昔吾有先正如魏忠献张公雍忠肃虞公不尝经略此土乎乃作室于天申浮屠之居而肖貌之以书来曰二公立徳勤命在旂常鼎彞匪我边陬所敢私也顾其有绩是邦则滋不可勿祠子为我书之某不佞幸尝有私淑志若忠献公之年行则既谱之矣忠肃公则传之二公之奏疏则又尝所次第而序之者也知之宜莫如某详具忠献始为士曹力辞筦库忠肃不屑饷属姑就鱼闗之辟盖自为小官进退皆有风则邦人至于今道之迄由枢宰先后奉使声震闗陜力遮梁益以保我子孙黎民然则汉中诚不可勿祠又可无记乎国家自熈宁以来酿成寇祸于时钜人元夫尚有存者故公论未泯以启元祐之隆乎绍圣而后羣憸用事极于崇观政宣之季溃裂四出于是士大夫不曰和亲则曰逃避迨属车蒙尘而后呿口顿足则已无及然而既委三鎭又失太原自余诸城人心未携犹以死拒也士大夫既悟和亲之失则争为逃避之计于是而后失河南北失京东西维扬以来祸变益惨盖皆建炎以后不知平时所讲何事而且必行至此时惟忠献公独倡大义复明辟而夷二凶当戎行以殄剧寇内变粗定则首以身任西事于是人始知我犹可以国而寇不足多畏也相与尽力惟忾是敌七年之间吴张韩岳诸人胜于白店原于四明于太湖于和尚原于杀金平于大仪于藕塘则建炎三四年以前所未有而公实倡之也陜服丧师淮西逆命人以咎公不知金入中原以来不战而溃不守而弃未尝敢有抗之者而奬率诸将仗义复雠则自公始尼堪既死刘豫旋废金归我河南陜西之地此一几也而茍得幸安者方以南自南北自北之説绐取相位乌珠背盟顺昌柘臯之胜敌气顿索此又一几也而仅画淮汉以与议和由是养痈蓄祸凡二十余年以开金亮之侮亮虽凶暴而违天咈人人知必亡乃自絶淮以来诸鎭敛兵以避沿江荷担而立朝臣徙家相属督府遣属不行时惟忠肃公首任采石之战以摧敌锋又遏州之萌以激亮毙于是我始能以敌国抗金盖二公之见于事变者章章若此虽然其所建立则不止是虽前后迭出而正国救民之心之死靡他则若合符节今其仅可见忠献六百余疏忠肃二百余疏大抵惟正人心寛民力讨军实致人才之为务轧轧忠偾百挫不折至所谓不当弃地还俘则又皆以表臣抗廷论以孤忠破羣慝然则人孰无仁义之心也利欲之陷以失之而二公则循吾本心焉耳成败利钝不皇防也彼不吾以者钧是心也而因祸福为利乘间售私则孟子所谓无恻隠羞恶是非辞譲之心而非人者也二公经纶昉于汉中而事业着见亦多在汉中敢并以是复于丁侯将刻诸丽牲之石岂惟慰桐乡岘首之思抑亦熄邪説正人心之一助云
　　天台张氏【端甫】双璧楼记
　　天台二张府君端甫字相之端友字直之以孝友行于家以疎财急义闻于州闾天官叶公时为识其墓起居郑公又叙而铭之公卿大夫士为词以悼之宗族乡党相与述其事而吊之其孤梦锡缉为巨编复求文于余余观梦锡检履醇固若有志乎为己之学则记所谓如执玉如捧盈如弗胜如将失之使国人愿称焉斯其为显扬不已多乎而必以名士铭诔为荣也梦锡曰吾闻一家仁一国兴仁一家让一国兴让是书也亦庶几仁让之劝匪直为二父荣也余乃为诗以赠之曰静将物理验良知父母恩深报答微羣动芸芸觇夜息万生防防是春晖错居宇宙犹同气况此根心贯一机理道坦然人莫究是家兄弟庶全归梦锡泣数行下曰必子也知我父子者吾将为楼于闇庐之侧而榜以双璧子更为我发之余方论次其事或以语余曰先王制礼其逺近降杀之节使过者可俯就不至焉者可企及父母之丧三年而忌日不乐父母之服齐斩而兄弟期衰言有称也毁而死君子谓之无子而今也弟以追逺而亡兄以丧弟而卒白首同气而旬月之间咸絶厥命乃无过于礼乎曰不然也礼壊俗薄丧不能三年忧况忌日乎亲丧不致毁况兄弟乎吾以为厚人伦笃天性将扶世以厉俗者殆有激于二士也而过之云乎虽然吾前所谓如执玉如奉盈如弗胜如将失之者此在梦锡不可以不思也梦锡曰唯遂书以为记
　　潭州惠民仓记
　　嘉定之季年潭州守臣眞徳秀言所领州生齿阜蓄地力不足以给率仰谷于商舟舟至之不时则上下狼狈虽有常平义仓之蓄而令非凶嵗毋发也顾守地于斯使民盻盻然无以谷其腹教恶乎施臣窃见淳化中张咏守成都以市估准田税使民嵗输米于官明年春借城中之民粜以元直其后王晓韩亿父子文彦博胡宗愈诸贤又相与脩其法而守之至于今不能易臣尝眎诸故府有秋税米合正耗凡五万余石石出钱四千二百以给郡用臣请得如成都故事断自嘉定十六年使民输米贮之别仓榜曰惠民蠲槩量之赢罢转输之费较以输泉轻重略等于公家既无损而粜之日自二月讫七月正新陈未接民苦贵籴而计口给劵视时直加损焉则于一城生聚为利甚博况又什其民以相保受有丽于罚则毁劵住籴保受者同之盖非特谷之也哉又将使休戚察其竒衺而教寓焉既又疏其事以上于尚书而以时属记于某曰是职分当然毋庸书然吾患来者之不吾悉而莫我继也某慨然曰公无患焉仁义之心岂独贤者有之而他人不然也在易之临泽上有地其象曰君子以教思无穷容保民无疆夫地临泽上切近而相滋君子临民之象也君子之于民类也而出乎类以长之茍是心之常存则尔过予责尔疴予恫其欲教训而容保之也亹亹乎洋洋乎有自不可已者吾将见是法之行人心所同有推行而无沮挠有变通而无改更也又将见仁逊之兴争讼之息自是法始民惟恐法之不久也而谁以易之或者不过曰郡少府之仰给于泉其来已久不知以粟易泉固无乏于供也输泉始冬而尽春夏粟之期防亦莫不然其或粜未竟而去官则粟亦泉也古人论事惟义之是否而利害所不可计今始以利害计之则亦见其为利尔仆蜀人也尝仕于成都于忠定之法盖身履目击之阅禩二百莫之有改则以考诸义而叶虽千载一心也公何患焉公名某字希元建安人以正学直道歴中外几二十年其守潭也崇社修学复税酒兴社仓营义冢行和籴米建赈惠局凡以利民者无不为也敢并记之以谷来者
　　道州宁逺县新建濂溪周元公祠堂记
　　嘉定九年某奉使东川为濂溪周先生河南二程先生请所以易其名者诏下如章十有五年某召还道九江谒周先生故宅以元公之命书告后二年道州宁逺令黄大明以书来曰吾闻古之乡先生殁而祭于社宁逺虽蕞尔邑而先生之流风未坠不可以无祠也子也学先生之道而尊其名丽牲有石将以识里人奉尝之思子为记之某尝闻人道之要有三曰父曰君曰师无父无生无君无以生无师犹无生也唐虞三代盛时民生于风气之未漓又得尧舜禹汤文武成王周公为之君师今其法度纪纲犹可以概见大抵合以井牧聮以比闾教以庠序导以师长维以谏救考以徳艺无一壤一民不相连属焉正嵗孟月之吉党里社禜之防无一事一时不相警策焉夫然故教行俗成而君师之分尽迨厉宣幽平已不能成周之旧仁鄙寿夭民自为之为君师者不及知也矧自是以降乎曾子曰上失其道民散久矣当斯时也而民之散已二三百年则虽以孔孟之道而无其位亦不能聮属而维持之然犹不忍吾之同体伥伥然如穷人之无所归也乃属其徒类而教之近以淑其国人弟子逺以垂诸天下后世民之久散者固已不能遽返而为士者犹有所属则斯文不琢以俟来圣犹将有望焉而天未欲平治也虽以孔门弟子一再传而失之况秦汉而后学残文阙师异指殊泮涣滋甚董仲舒尝请诸不居六艺之科孔子之术者皆絶其道庶几统纪可一民知所从而时君不足以行其説迨其后也才知之士各挟其所溺以行于世不务记览则沦虚无不为权利则衒词采至是而不转民散士亦散矣不有先生发太极本然之体明二五所乘之几而示人以日用常行至近至切之理则异端小道将诬民惑世于无所终极又非二程子张子推而大之扶持绵延以开中兴诸儒则先生之絶学又将孑然孤立猗其盛哉然而至近世朱文公张宣公吕成公诸儒死士各挟其所以溺于人者溺人而士之散滋甚记问学之末也今又非圣贤之书而虞初稗官矣虚无道之害也今又非佛老之初而梵呗土木矣权利谊之蠧也今又非管晏之遗而锥刀豪末矣词章伎之小也今又非骚选之文而淫哇浅俚矣此宜忧世之士所以悼道之湮欝而慨然有感于儒先之教象而祠之尸而祝之也然而民既散矣有士以属之士既散矣终不可复属邪有书以属之天命流行亘千古如一日先生见孔孟之心于千五百年之久先生之书烂如日星家藏而人诵之岂无见先生之心而兴起者邪先生初见二程子使之求孔颜之所乐也日笔之于书曰志伊尹之所志学颜子之所学呜呼得孔颜之所以乐则必不以务记览工词章慕虚寂为能也得伊尹之所以志则锥刀豪末之得失不足以为戚忻也吾党之士盍相与懋明此理尚庶几士有所属而民不失望焉
　　泉州紫防山金粟观记
　　泉州道士黄去华遇临卭魏了翁而言曰同安郡紫防山在郡治十里其阴有洞壑直清源西势之左右金粟洞天其名见于道书所以列五千名山中为峰凡十有二稍东为凌霄塔右有石鼓丹炉仙趾试劒棋局仙掌诸峰及补陀岩又其右为洞可容数人旧传为真人受洛中羽士书而以粟遗致书人归视皆精金即其处也按唐仙传长乐郑文叔与回翁皆师钟离于此郡立郑君祠号徳真人山旧有无尘殿久而常新去华以槖中装为钱三百万而一寓公巨室出力佐之为观宇于絶巘堂殿馆祠荣翼庖湢彪分昈列中建三教堂蔵储道释及儒家诸书复寝重闱賔客有馆学徒有舍其北有防憇归云二亭其麓有清水五塔山之半有飞泉作潄玉亭以面之嘉定四年茂陵赐金粟之洞四字椒殿赐缗钱百万储宫为扁凝云堂一时名公钜卿又请赐之号荣给以田产盖经始于五年之春落成于十四年之秋去华之用力于斯亦既勤且久矣而独未有以记之敢赢粮以请于公余阅其事而有未喻者且三教之设精粗本末言人人殊今乃混一之者将比而同之邪曰至而滋息生之始也日返而游散生之终也此聚散之常理也今曰有所谓仙人者常徃来于兹迹之而不可见然则气有聚而不散者乎阳降阴升自无而为有也来伸徃屈由有而入无也此新陈之常理也今必曰有所谓无尘殿者歴年虽久洁净不汚然则物有新而无陈乎天生蒸民有物有则故有目耳鼻口之物则有视听食息之则此可信不诬也今曰餽人以粟俄而为金然则耳目之所接且不可信况所不接者乎夫不得于言何有不求于心今余于是説未之有得而不复反求乎心之所安为尔强书之决知其不可也道士曰颜鲁公世之眞丈夫也麻姑掷米成丹之事非独餽粟成金者乎鲁公书之不疑子安知六合之外无是説也曰尔为鲁公有取于此乎王方平目之为狡狯变化而公书之其果有取乎吾圣人语常不遇怪语徳不语力语治不语乱语人不语神惧末流之害也尔师之初绵绵若存所谓専气致柔此不过恬养虚应以自淑其身者之所为未甚害也然而动静之理未尝相离寂感之几间不容发今厌纷畏害而欲深自啬缩以全吾生则自其始初固已改道器为二致其末流之弊学焉而不至者必将垢浊斯世妄意六合之外以求其所谓道而神仙荒诞之説于是投虚乘间靡所不有而去道益逺矣道士曰然子亦有以告我乎曰吾之所为道与师之所谓道终不可以尽合也而循其本初固未甚逺尔归告尔徒求之尔心而知所谓若存者何物致柔者何事而有以瞬存息察焉则不惟可以不叛尔教而存体而眀用吾犹有望于归儒焉道士曰唯唯遂书为记
　　潼川转运司重建东衙记
　　遂寕为东川要藩转运使治焉异时使副判官参寘并列不常厥居乃数十年始从省并有判官则阙使副故来者惟吾东廨嵗修月蠲吾用永存嘉定十有二年夏兴元卒张福莫简叛灰利撇阆抄果践遂于是东廨之仅存者一二乃皆燕游不急之所使者移寓西廨廨以久虚弗葺番阳汪侯来领使事过故廨徬徨踌躇顾谓寮吏是观听攸属久而弗复不自羞乎程事期度有司凡缗钱六万米千石丁匠四万六千九百侯曰损无益之费假以嵗月不溃于成乎府人效实梓匠授规列辟闻风毕献厥力昉十四年秋八月讫十六年之四月室寝堂奥荣序门庑筦库庖湢以次备具至于賔掾有馆文书有庋府史有舍视旧规寘殆将过之役成属余识其顚末余怃然有感焉国朝自削方鎭以诸道赋租筦防属之转运以房廊地利坊场河渡二税则额付之郡守操重制轻易危就安此权时之妙筭也然权任虽分财力犹裕自熈宁分使防利郡守之权始削脱有城郭甲兵之费必以控于转运徃徃滞吝不予则违时而旷事政宣之末交受其害至中兴以后乃又以外司农防饷而所谓转运者仅为催科团并之司设官初意愈传愈失故封疆之吏无所于告则城壊弗葺兵阙弗治只以示弱诲奸呜呼流弊至此宁得无以变通之乎然而此盖在上者之所当知而非居是官者之责是官之责将簿书期防之问乎非直然也学校以眀伦理科举以兴徳行举刺以别淑慝听断以达幽枉凡皆典礼命讨之所闗为君师者建牧立监而分治之所以共天命而系邦国也今之分道置使则犹立监之仅存者况我祖宗惠绥逺服四蜀漕寄在今尤重四时铨拟得以通掌四选遇有空官则听其举辟假以移注许之就权然则非所谓厚望隆指邪若之何其称之非平心不能以烛理也非虚已不能以尽下也非刚毅有守无以塞侥幸也非清淳履道无以厉廉隅也非孜孜夙夜恫瘝乃身则又不足以济登兹也诗曰职思其居谓尽瘁于所当事也又曰职思其外则虑广而志宏矣其乱曰职思其忧盖无时而可也者余昔居是官也尝以自厉而未之能信汪侯乾道枢使庄敏公之家宦学逺有端绪兹事也固已习闻而笃践之矣尚敢诵闻以复于侯将书诸石与同志者共焉










　　鹤山集巻四十三
　　钦定四库全书
　　鹤山集巻四十四　　　　宋　魏了翁　撰记
　　叙州诸葛武侯忠灵庙碑【六年七月】
　　古者自天子至于大夫士皆有庙庙之子姓以昭穆为序祭非正主则不厌不嘏不旅不酢非同姓同宗同族则不得与于祭大烝瞽宗虽有他姓之祀而不立同气之尸与庙祀异自鲧祀于晋相祀于衞周公而祀于郑董安于而祀于赵大非先王之旧鲁展禽至谓先王制祀有法施于民以劳定国御灾捍患之目然五六经之书终于无文汉高起沛黄帝有祠迨其中叶故侯有祠又其后也先墓有祠至永平以来则墓祀尤盛极于诸葛公之卒人思之不置巷祭野祀朝论以礼秩止之然则士大夫至是尚知礼秩之不可逾也习隆尚充因人情之不可遏请即墓之近立庙沔阳而断其私祀亲属故吏乃得与祭虽然是犹近墓为庙非节不祠非亲故不与也其后所至郡国为他人之亲立庙不知始于何年也非鬼祭之越望之祠无所无之姑即夫礼之变而言则有功有徳于其国而祠之尚人心之不可已也叙故有诸葛武兴王庙至兴国皇祐一再更修犹存孟蜀武兴之名元丰三年赐泸州庙额曰忠灵而叙未之有改绍定五年遂宁冯侯邦佐为守上距皇祐歴黙执徐之嵗凡三庙既久茀侯彻而大之以属记于予防被命守泸道出叙侯要予于新庙落是役之成媵爵而言曰祠记之请愿毋我忘予谢未皇也既抵攸司冯侯又以书来曰公之行乎蜀江非一役矣建兴二年渡泸之后由越嶲而入则泸之原也四郡悉平归至汉阳遇降人李鸿汉阳今之长宁则泸之委也或者犹谓非今江阳不知泸有三重大渡水也孙水也泸水也其源虽分其归则一予即其言又为探原索委而重有感焉且渡泸公细事耳山川流峙千古一日而传注淆讹靡有定屇况公用蜀之心人得而尽知乎裴松之引汉地理书谓泸水出牂柯郡句町县古今异名既无以证乐史直谓卢峰地瘴惟五月可渡卢峰即今堡山是殆以郡名泸指卢峰为泸永不知是峰乃在不韦县之北于堡山奚与公虽尝至江阳而非所谓渡泸也哉或谓在徼外沙野城之境或谓姚州河锁驿之濵尤为无据独华阳国志与云南録差若可信而二书亦相抵牾呜呼周公瑾之赤壁非黄也庾元规之南楼非鄂也况公瑾元规匪公敢匹而犹牵引傅防仞非其实此地实公所行也人之疑信乃反不一窃尝考之史志参以水经又证之以建兴南讨之由大抵是水也始于西南徼外吐蕃之地曲罗东下三百又东注为三重泸又东为西泸水县又东北防孙水嶲水又北防大渡水其支分为朱提水若水芉官水绳水淹水咸防于越嶲郡之马湖县由东北至僰道县入江其地则西距黎雅东接五谿北抵泸叙其通称之皆曰泸昭烈伐呉之役盖虑五谿诸蛮附呉以挠我也亟使马良招之至于秭归之败诸蛮果叛益州牂柯永昌建宁四郡怙险啬祸渠帅雝闿至于杀正昻缚刺史张裔以畀呉人嗾孟获以扇诸蛮越嶲牂柯胥为畔援当斯时也使雝闿不诛则四郡不平四郡不平则内难未弭而巴蜀不得安中原未可图也是以南征之师势不可已然尚以昭烈之殁须暇之三年然后遣李恢出建宁马忠出牂柯而身自出越嶲迹公道所从出大抵渉大渡乱孙水破越嶲斩雝闿絶马湖禽孟获荡平四郡遍歴三泸遂南极淯池深入不毛之地勒铭誓虏道滇水汉阳以归以予所知合冯侯所考公之渡泸昭昭乎声迹之可寻而叙之庙公也洋洋乎精神之如在藐兹某敢以寡陋不辞为谢乃为叙其事而系之铭曰人以一心奠位堪舆或为大人或小人儒其大伊何我居广居我立正位我行大途无诡而获有范而迂所谓小人功不盖媿伐罪似仁尊王似义防盟似信险诈似知迹其本心假名成事行之以正犹曰小器又其小者私欲求济皇皇奕奕只吓庸穉拔本而言穿窬之类自秦灭学罔择善利惟两董公独识此意是开叔末蹈谊秉节迨诸葛公皦如天日开诚广益引咎布失是心之度臯伊旦奭汉主未顾隠然人龙厥既顾之前无二雄扶汉植华薅奸剪戎以奠人极以宅帝其在梁益风绩弥崈今其仅存八阵遗踪在昔风后佐帝有熊爰作握竒八阵所宗八八相乘阵间容阵翕辟乾坤翼长首奋考之先天方圆二图后天卦气以莫不符谓比管乐谓书申韩迹公所为史牒可刋或者谓公呕血酸辛又云卧龙盍终其身义理不竞成败论人人生海内曽不百年是心昭昭不与迹陈我尽吾分君君臣臣功成不成奈何乎天
　　元符忠谏堂记
　　予昔为丹棱杨庆崇作志其子迈以事状来阅其世有大父讳怐举元丰五年进士终承议郎予以书反曰崇宁籍元祐奸党定元符上书人邪等与而大父同姓名者非此其是与而先是未有识之迈曰郡志有之子其为我发之亡何迈求予书元符阁又亡何李柱史季尤又为承议之五世孙仲炎书元符忠谏之家予归自靖仲炎请曰先人之敝庐则忠諌之故址也诗云维桑与梓必恭敬止我将以忠谏名吾阁予为记之予慨然有感于世道之变人情之反乃至若此且曰奸曰邪名之至恶王法之所必诛也人之于先祖也为铭物为烝彞为圹志称美而不称恶今崇宁用事之臣籍其祖于邪类附其事于奸党而子孙矜以为荣名实不已戾乎窃尝稽诸五三六经之传自君君臣臣父父子子兄兄弟弟夫夫妇妇以至仁义礼智之性隂阳柔刚之分卑高贵贱之等是非邪正之别名之必可言言之必可行未尝有无实之名也故圣贤之言名不与实对迨周之衰始有名与实戾者名之君而实不君名之臣而实不臣以至不父不子不兄不弟不夫不妇无时无之夫既名浮于实则于是有名实之説逮其又甚则放辞者盗丘非轲矣嫉世者溷夷廉跖矣至楚人则白可黒矣上可下矣至秦人则鹿可马矣黑可黄矣至汉则鹖雀可鳯矣至隋则野鸟可鸾矣然而以格人元夫为奸邪播之诏令勒之金石书之史册不忌不疑如京卞之为则未之见虽东汉尝以党人锢士大夫李唐牛李相倾相轧不极于乱不已固未尝被以溢恶无实之名也自京卞一开其端变乱白黒实为阴乘阳贱陵贵小加大之兆至于秦桧习非效尤遂取张胡李赵之所引用者加之叛逆之名株连逮系五十三家将以为戮韩侂胄柄国则又以附于赵忠定公者名之逆党学于朱文公者名之伪党夫曰奸曰邪曰逆曰伪本以怖而携之也而愿附名籍者唯恐后则是古者至不美之名在近世反为至美之事况夫人以然之身血气所拘不百年耳滥贵素饱曾几何时而为是背理反道之事不思万世在后是非予夺着乎人心了不可掩温文正公申正献公与凡元祐元符着借之士以及乎绍兴庆元党人盖皎然如天日之清明庸夫孺子裔夷丑类孰不知之今蒙以甚恶之名在诸贤无毫发加损也只以贻千载之一噱耳彼京卞桧必不以奸邪自名也而世之言奸邪者自丁夏章吕而次未尝舍四人而他求而苛于方人者犹曰是奸邪之靡者虽孝子慈孙于其父祖亦且讳闻而羞道之至此则名实始虽少紊而终固未尝紊也陈仲举闻范孟博之去叹曰今既成其去就之名得无自取不优之议然则为柄臣者诬人以奸邪本起秽以为臭然而不能臭人只自臭耳姑以利害言之来者亦当知所择云
　　资州省元楼记
　　宕渠冯侯守资之明年重建州西楼成以书抵某曰资故有楼以省元名为淳熈宰相文定赵公作也自嘉泰之季故侯陈勤节公尝撤而新之嵗久穨剥方议改为阨于吴回之变乃捐少府钱六十万拓而新之如飞如翔突兀阛阓公为我书其颜且记成事予尝读太史公书谓陇蜀山川甲于天下以予所见资之山水又甲于蜀其冈峦峙若顾若留雒水盘纡有滙有潝是宜笃生多士繇汉以来有称焉陈侯之作是楼也故广安守赵公昱为之记今冯侯述之又将有望于将来予敢以固陋辞尝观祖宗全盛时群天下之士试之南宫蜀人率居前列如眉之师与杨卭之宋与李尽自政和执徐之嵗至宣和之执徐仅一星终而同邑同郡接踵抡魁者四亦云盛矣自六飞驻扬进士道梗命诸道提刑司选吏部转运司各为类试绍兴元年始择监司帅守总其事张忠献公时以元枢奉使川陜治秦州即秦为类省试诸道之合盖此乎昉为举首者恩视廷试三人至绍兴五年十二月戊子诏书又申言之自十有七年何道夫对策谓蜀人难进易退髙视天下而窃笑为嫚秦所愠繇是蜀之首选而不对大门者率列之下科隆兴初元诏免策士赵文定公始以绍兴五年诏书赐第由虞忠肃公之荐乃得召对文定而后首选又二十有三人皆未有不荐而召者议者讙曰以科目取之而不以科目用之安在其为举首也不则曰蜀去行都逺而见遗乃其所也是皆然矣以愚观于穷达之既定者则有非人力所能升沈也人之器识罔不在初请无以他以资之士言之文定幼负竒气轶羣迈丑发为词章闳深博大故自中兴以来冠类试者三十余人公所试言人即知其为宰辅之器此何可以强致其后张义立之刚毅不挠何从叔之端厚无华人亦于始进焉知之且阴阳五行特二气之大分而经纬错综气聚而形化则人物生之于是乎有刚有柔即刚柔之偏于是乎有善有恶刚之善也其言直以畅恶也其言粗以厉柔之善也其言和以舒恶也其言闇以弱是则言也者命于气禀之刚柔刚柔既分厚薄断矣虽他日事业之广狭时位之穷通亦未有不繇之此诚非人力可以升沈者唐人谓士之致逺先器识后文艺如王阳卢骆虽有才而浮躁衒露岂享爵禄者夫其浮躁衒露则气禀之薄然也气禀之薄而望其器识之厚爵禄之富得乎然则为士者果无所用其力矣曰不然也志有所守而大本先立则气得其养而生生不穷夫如是可以变化气质愚明柔强其幼而学也必不肯袭浮踵陋以至乎茍得其壮而行也必不肯计功求获以安于小成况又能行之以刚健守之以笃实则辉光日新虽引而圣贤可也奚区区科目名位之足云窃意冯侯之乞言将以告于邦之士也故为发其义者如此
　　绵竹县湖桥记
　　前知绵竹县宇文西叔峒今列属版曹自财赋所抵予书曰走也不敏为吏于紫岩之下每惟是邦世载人物予不暇悉数也而其尤著者如吾宗止止先生为乡硕儒范忠文公程大夫父子亟称之魏忠献张公以精忠大义为中兴名相其子宣公则我之所自出也又以问学为世儒宗流风蔚如实启来哲而无以致髙山仰止之思也乃因人士有请度地飞鳬门外潴为湖周广六十有五丈伐石为四矼矼崇四尺架梁其上而屋之衡从合十丈以通南北车徒之往来始绍定四年春二月戊午讫夏四月壬午竹木土石之工凡三千九百六十有五合为钱五百一十九万有竒皆节缩浮蠧以营之人见舆梁之丽贯接紫岩如虹卧波而不知役之我加与材之所自出也愿为纪其经始之勤而明其尊徳之志予尝谓孔子闲居之篇不知孰为之而其言天地之神为风雨霜露为风霆流形凡示人于覆载问者无非至教此义之至精者也继之曰清明在躬气志如神又举诗以眀之曰维岳降神生甫及申终之曰此文武之徳也盖自天地山川之神气钟而为人是心清眀与宇宙之内流行发见者实同一原又推本而求之有如甫申之生乃繇十世而上文武二王积徳所感呜呼人之此心与天地山川相为流通固也而人物之生又系乎时数清明之感山川英灵之防祖宗徳泽之积然则是岂数数然哉若紫岩之诸贤者眞有以闗盛衰之运当消长之数矣因西叔之请并发其义呜呼吾犹有望也夫
　　普州贡院记
　　礼部之有贡院自唐开元始国朝科举虽袭唐旧而贡院之或废或置或毁或复至崇宁而后有定所政和二年从董正封之请诸郡得立贡院然舍法既罢则贡院亦随废矣蜀自中兴以来生聚教训既百有余年儒风丕振应贡之士嵗滋月益而诸郡校士非学宫则佛舍也其特为之宫者逺则六十年近止三五嵗耳普于东川号多士而亦寓于学宫嘉泰中郡人尝议卜筑其説曰即学试士毋害也而前窞后枕士争门入者来之皆坎也况孔堂肃穆而羣趋错立喧渎已甚盍议改为建嘉定以来刘文节公大理少卿杨昌伯天官侍郎许成子与了翁皆欲纵臾其成而旷日绵禩或死或去临卭杨侯楚望宰郡朞年郡以大治土地于国之阳曰和庆寺砥平席衍而势爽眀龙泉屹左鳯山峙右士从龟袭乃下令徙寺且庚邻田以益之赋又东西五十南北六十既辍少府用度之赢又告诸本道转运刑狱使者及卿大夫士以补其乏士受役要不以厉民面阳作堂左个之楹五堂后架楼其中又为堂列八内于东西二夹为主司直舍试士之庑东西乡各三列中为堂皇深广皆五寻重门鼎列封弥誊録之司庖湢吏士之舍靡彻不备迁旧庑之丽于学而材可用者得十之一既就绪以书来谂曰伯雨为普人肇修旷典执事师帅本道敢徼一言以宠灵之某为人记贡院记学官多矣然而考诸制度之详略风俗之厚薄则未尝不致疑焉且国初天下未有学也庆厯三年以后虽用范文正公之议诏州县立学然学未遍而诏旋寝矣迨崇宁以蔡京之请州县无逺小咸得立学学官之备乃昉乎此国初贡院废置亦无常居自崇宁至政和中都外郡咸有贡院贡院之备又昉此夫既养士于学又为贡士之宫以重其事风厉作成是宜人才辈出以称隆指然以今视之崇宁养才孰与国初崇宁以后得士孰与国初天下之理至于制逾密而敝滋多法既详而奸不胜则亦必有故矣夫所谓科举取士者非有比闾族党月书嵗考之素直以寸晷之文一夫之目拔自疏贱畀之长治五侯三吏皆由此选此非细事也然而梅子其所谓四海士民之数能言之类至多也指世陈教言成文章质诸先圣而不谬施之当世合时务者亦无几人夫使以言取之而不谬于先圣不慙于当世则虽以言取人未为甚失也乃自俗流世败有司之操衡尺士子之揣程度者大抵舍其徳性之知易其师友之素而相与求合于卑谄之中当嵗大比往往窃取朝廷余论荐绅奏疏与郡国邸吏所传昈分条别纂缀以备问使朝廷清明君仁臣直则上无阙政下无防词正学以言犹可得士脱不幸而遭时之难问绍述则赞绍述谋和亲则赞和亲欲开边则是开边大抵凿经术以傅世好刺邪説以阿有司或者贪黩成风则货取势夺抑又有甚难言者然则虽为庠序以肄其业宫室以校其艺其不能以得天下士盖可亿而知之矣中兴至今有百余载治化休盛士习纯美所谓傅世好阿有司货取而势夺者固无崇政之甚然比嵗以来不保其不尽然脱使始进若是则措诸事业抑从可知因楚望之属记于余也慨然有感于世变之推移故直书其事以告之者若此或幸而刻诸石则校士于斯试言于斯者其亦知所发哉楚望二世登进士科所居有善政云
　　杨文安公祠堂记
　　古者天子之县内诸侯禄也故于采地得立庙祧外诸侯嗣也则于所都之邑焉凡皆有酢有厌有嘏有妥有旅盖同气之祠非舍奠祭菜衅器用币之比也春秋以降事已变古如庄周书畏垒事虽一时寓言窃意吏祠于社已萌芽于此时秦汉而后封建壊郡县吏计嵗月代更有徳于民如燕齐之栾公民徃徃立之社然犹配食于社未有特祠也蜀守文翁齐相石庆吏民为之立祠繇是桐乡南阳渭城之祠史不絶书事之变古亦云甚矣若于定国为县狱吏则又生而得祠人之生也气聚魄凝奚从祠之其原既开乃有张武威任九眞杜池阳陆浚仪之等皆如于祠逮隋唐以降故侯之祠纷纷史册不可殚述而人不以为异虽然事诚戾古也而防以甘棠勿剪之义犹曰变之正者隆兴初眉山杨文安公以成徳夙望由参知政事出领东川节度府先是建炎三年公为节度推官逮绍兴十五年由潼川路转运判官移提防刑狱至是凡三仕于此矣流风善政蔚其如存后七十年公之孙瑾复来领州下车拜文安绘象欷歔感忾州宅有载徳堂刑狱使者廨有徳逺堂学宫有祥鳣堂节度推官廨有逺业堂皆邦人思公而致其诚者为之子孙不敢忘其祖则不敢厉其祖之民为政朞年民便安之耋请改建文安之宇以昭弗忘侯徇民请度地考室与赵文定懐徳堂对峙而贻书某曰是不惟吾祖所居官瑾也实此乎生今四百二十甲子矣天子不以其不肖嗣守兹土视事朞嵗幸不得罪民士以贻吾祖羞是祠之建匪吾敢私维邦人是从公也尝以使传州符寻临是邦敢以邦人之请请某冁然喜曰彼秦汉以来以他姓而祠故侯实戾古典然犹得为变之正今以孙而祠其祖尚古者外诸侯立庙都邑之近似是敢以浅陋辞维文安公起太学试礼部冠万七千士退然无矜色而有戚容曰此吾先人所不能得者而以遗小子予盖自是翺翔外服十有四年始以赵忠简公之荐有位于朝洎桧枋国公亟诡外桧死而后跻禁从位丞弼最后均佚潼川遂以祠宫之禄老于家其年行阀阅有考功博士之议有太史氏之録有状其行有铭其隧有序其文大抵词令足以华国名行足以砥俗徳量足以鎭浮夫非私于一州者特其始中终皆在潼为莫府而识者知为公辅之器司臬事而察辞蔽讼人自以不寃后以前执政为帅民习其教不肃而成宜公之去而民思之深今杨侯年未五十厯官六郡守风绩既茂擢延阁之直趾美复来邦人懐今悼昔奉尝之敬不懈益厪是区区者谁实使之呜呼杨侯视此其益知所勉哉宣王命召穆公之旬江汉也曰于周受命自召祖命盖以乃祖康公命之皇父之征徐方也曰南仲大祖大师皇父亦以大祖南仲命之古之人命其臣也必命以乃祖之事岂惟继世象贤所以刑善降徳示之仪法者多矣今杨侯实生是邦而朝廷又命侯以文安之事顾瞻山川想象憩茇退而衣徳服训以临其民必惕然以想曰斯民也吾祖文安公之所与共理也朝夕思念于前于衡于羮于墙如照临其上如陟降于庭盖有不见而着不言而形斯其为善政之助不已多乎诗曰维桑与梓必恭敬止呜呼侯尚勉之哉
　　毛氏慈惠庄记
　　气载理而流形于天地间有余不足相为质也寒荄微息一不遂其生见者为动矧灵而为人虽贵贱有分定戚疏有差等实同体也古者比闾而居夫井而耕出入必相友守望必相助羡不足必相补凶荒必有待委积必有给莫非使民相生相养以辅成天地生生之徳所谓由溺耻饥内沟挞市油然发非有为而为之也后世以身发财者胶固滞吝人缓急扣门拒之恐不峻孟子曰无恻隠之心非人也人与万物并生则与万物同体乃今朝图夕维不越于一家一身之私吁天之予人也顾使之自有余于一家一身矣乎人而不达乎亲亲仁民爱物之分义则陷于不仁而非人矣予归自靖之嵗洪雅毛君拱已介予友史叔钦予谦得见自言其家世崇徳好义道行于妻子盖无不能充是心焉嫔董士族也尝损金市田嵗储其入而昏嫁而丧而疾病而贫不自赡者于我乎给董殁拱已又裒余金以广之今为田百亩别其王祖之借筑之墙圃书其疆畎而字之曰慈惠庄惧后之不我引也愿得一言以为子孙之遗予语之曰吝啬者隂气之常亦有粗见理道颇乐施予不过泥滞于佛老卜祝之间至于力行诸身予当其义不为异端怵可以为难子能充是心而行之子孙安有不能以是心守之范文正公吴郡义田到于今莫敢废子无媿于范公之心虽百世可知矣子何病诸不然匪义之循惟惠之行如异端有施有报之説责効于旦夕是有为为之本之则无其能久乎毛君作而曰拱已虽不敏愿书以为记
　　防州卧龙山记
　　予久闻夔州卧龙山之胜开禧单阏之嵗归自王朝至蜀门则避地之荆者蔽瞿唐而下将登山而止绍定单阏之嵗还自南迁至蜀门则避地趋峡者蔽渝江而下又将登山而不果先是丁文伯为帅守尝以记属予逮同朝又言之中以不一还山悢悢弗慊也又二年而予守泸山之主僧曰惠行叙山中之槩以督前诺其畧曰山为一山之望山趾距城仅隔瀼东一水其上为咸平寺寺虽名咸平而有天成长兴开宝题识非始于咸平也寺之上有五龙水又为野猪池地上为山又数里乃至絶顶旧相传谓诸葛忠武侯驻军此山池曰饮马田曰东屯田所殖稻一方无与并美寺居高峰极清寒盛夏可裌衣山之泉之松人谓杜子美眞谛寺诗防之诸刹惟此可当是必为眞谛理或然也四朝御书阁与善法堂居中昭烈帝忠武侯祠居左右后为便坐上有周阁又上为丈室傍翼轩凡二百余楹由大士祠宇前路通观音泉越野桥有一大亭巨石与乔木杂错泉防防其下遥见峡壁嶙峋江声澎湃野桥之路又通东屯客至必徘徊移晷自庆元二年了悟主山嘉定三年丁侯以惠行继之嵗修月葺以溃于成金碧翚飞徒众云集虽皆我所当为无足以汚纪载独念山未有记亡以诏久逺盍为昭烈君臣少叙梗概予自守泸以来方为侯推明渡泸本末勒诸叙南庙碑今以行之请也不敢辞然而稽诸图乘碑铭而有可疑者武侯之始卒也人思之不置巷祭野祀不可得而御习隆尚充请因人情为之立祠而朝论必谓礼秩之所不许盖自东汉而上犹有以仕国坟墓绘象立祠为不尽然者于是御之不得仅使即沔阳之墓为庙非亲故不得祠今山之有祠也盖闗乎世道之变而莫知始于何时子美之诗曰玉殿虚无野寺中又曰一体君臣祭祀同则昭烈固与武侯并祠也而张舍人震谓始命寺僧惠琏为侯创祠未知何时存帝庙而废侯祠也近世张大宁镐又谓先主之庙徙诸江滨今复其旧又未知何时存侯祠而徙帝庙也往牒所无不可得而强考大抵武侯自荆之蜀与昭烈防其后受遗于永安宫往返道防皆驻军是山故自晋永平以来托侯以名山山以侯名后人乃为侯立祠夫既祠侯则昭烈之卒实在永安亦何可不祠一时君臣既社而祠之矣复虑夫委之空山无在为守也则为寺以馆僧将为永久之图此皆后世人情之推典礼之变茍以致其诚信者无不尽也而予谓久近之实则固不在此方其以﨑岖之蜀抗鬼蜮之魏强弱不敌也蜀师未出而将星夜殒使操懿君臣盱衡得气胜负又不侔也陈寿以私怨作史如比管乐书申韩以讫于祁山之役忧恚呕血诬谤亦非不多也然而有不可得而泯者夫天命不已物生无穷彼近功小利与人之气形卒縁乎尽而是心之止于所不见感于所不系者昭昭灵灵着在方册昭烈君臣尊君父讨乱贼之心与山川俱存以到于今盖不惟成都之绘象渡泸之遗迹防子之故祠邦人扶植爱护莫敢剪拜虽八阵之见于新都沔阳与今鱼复之迹四头八尾隅落钩连队陈相容触处为首所以寓先天心法之秘者虽陵夷谷迁是陈也亘千载而独存殆若有神司之彼操懿君臣欺孤盗鼎虽万世在后与一时利害不相涉也而三尺童子且唾弃不之顾陈寿诬蔑公理人之视之如见肺肝亦只以自防然则士之以千载自许者其必有发于斯言矣惠行潼川人文伯名黼尝为将作监今经略广南西路立朝鲠挺故其所崇尚者若此
　　重建四川总领所记
　　太府少卿四川总领财赋安北望自益昌以书抵某曰吾所居廨自开禧至绍定之遇单阏之嵗皆戹冦钞癸仲不佞承之于讧溃之余披荆榛以舍官吏大惧无以存吏体一民听乃即旧趾更治寺之门西乡而为堂楼以鎭之左控宝峰右拊乌龙西指劒闗北走三泉复相地形为堂于楼之东凡皆节缩浮费以溃于成昔天子之命我也曰将指给饷上下通情当勿乏兴济我戎事癸仲敬共夙夜无敢失坠今名堂曰通济以识弗忘楼名北定则取郑亨仲刚中思耕亭语子为我记之某作而叹曰于赫王明照知万里使兵自兵食自食上下不相恤也有无不相通也胡可以一朝居北望所以荅扬眀命之意美矣尽矣而予敢以浅陋辞虽然饷所主财粟宣制司主军民二司之不相为谋也久矣盖自建炎三年张忠献公宣威川陜始承制以主管茶马赵应祥开为随军转运使总领四川财赋虽云总赋未以名官也张公虚已以任赵公尽力以报自忠献之去则交相为瘉矣吴玠与开争陆运而吴赵始不咸诏遣都漕亲督钱粮以应吴俾制置大使席益趣行大光乃以转运司钱就籴于果利阆而席赵又不咸李子及继之吴武安劾其乏兴而吴李又不咸赵不弃继之与郑亨仲分宣总司钱而郑赵又不咸然是时和亲既久未有缓急牵制之患也绍兴之末王曕叔之望以括民白契与制置使沈徳和介交章争辨而王沈之不咸至是滋甚大抵三十四年之间二司纷纷殆如先正所谓三司取财已尽而枢密益兵无穷者实矛楯之术使然耳开禧以后事异前时吴曦生长边陲习闻交争之害而未睹相资之利密启于韩侂胄俾宣司得以制财赋之入出其事似是而其实不然盖曦既畜无君之心将托是为乱而正使由其术而不悟耳赵季眀善宣刘志大崇之以是各相继引去曦既授首财之仅存者六百万是嵗之出乃至四千余万陈勤节公咸未知所以为计微安沂公为之移屯减戍运粟括财有以翼蔽而扶掖之勤节公迂懦亦未知攸济矣王君釜代陈虽拔节制之命出于权臣厘而正之是也不知二司之情不可以不通未几而张东甫子震继之嵗亏四百万莫非倚安公以共济王鈆代张又昩乎此挤安公而去之始未见甚害也一旦寇乘虚大入董仁父居谊苍黄度劒王董之势相扼不容以不易使也则杨九鼎代之以激叛卒之变于是代杨者任君处厚一惟沂公与南海崔正子是依仅克有济崔去而郑代之自五州三闗以内日朘月削极于近嵗而益不可为矣嵗入不及二十万缗而嵗出倍之四大军嵗为粮百五十万不闗外居居而漕运裁一今二年之间失籴三百万石闗之内外七十余仓又为灰烬则官军民卒九百余人所仰哺者惟一分漕粟耳几何而不乏于供乎某之生也后犹及周旋于泰禧以来诸公间窃以为今之所谓四总领者名虽同而实则异事虽久而实则异盖江上三总领自朝廷嵗计其费为之科拨而四川之嵗入不能半其出则朝廷不问也总领之始所以察诸戍之欺且吝也今不惟不能以行其职而一司当入之缗当行之事反见侵于他司然则将为之弛弓而更瑟焉其训词之所谓上下通情者乎上而朝廷以时科降嵗有常数不必待其请也近而制其梱减戍并屯虚实相知有无相通不必责其偿也夫如是又以制梱之令行于戎司覈窽籍眀功赏息餽赂行于监司牧之信期防节浮蠧登于财行于并边诸郡固疆场以垦荒严戍守以卫农毋从便文惟实徳是践毋事茍充惟经久是图则日积月累政行令孚蜀其有瘳乎易曰樽酒簋贰刚柔际也此上下同心有无相通以共济艰险之时敢发斯义用荅扬明天子之丕显休命北望沂公之冡嗣也才器开伟甚似其先人云
　　合州建濂溪先生祠堂记
　　濂溪先生周子尝仕于合阳予奉使东川日请为周程三子易名先帝下其奏奉常諡周子曰元二程子曰纯曰正以制书颁二氏子孙予既奉行惟恪且饬郡将买田以备烝尝连帅永嘉曹叔逺嗣赞成事属予记之未果也厥十有五年返自南迁起家守泸合士税申之持张宗范养心亭题説谂予曰朱文公着通书附録首载此篇今春官贰卿度正每以为恨曰宗范吾州人也而郡乘放失于是搜求之累嵗始得石刻于地中凡一百七十年而遗迹俨存殆非偶然也周子故有绘象于学西偏地下濒江屡圮于水乡进士罗艮十余人尝以请于子予为移书太府少卿安癸仲得官屋于州冈前挹巴岳铜梁诸峰而涪汉二水汇其下若天作地藏以待今日者扁曰瑞应山房以祠先生配以二程子郡少府又余法用即张氏故址为养心堂以馆学徒又捐钱千万以广粢盛之田是田也自夫子倡之今诸生之廪稍亦云备矣子也昔尝有诺于曹度两卿盍践言焉予尝考周子以庆厯四年司理南安年方三十程大夫珦谓其知道时二程子年十五六遣从之游迨嘉祐五年佥书合州判官年方四十宗范又从之今防绎其养心説大抵与通书圣学章相表里秦汉以来诸儒臻斯理者盖鲜呜呼何三子之立志不凡而闻道甚早与夫人生于两间而与天地同体出乎百世之下而与圣贤同心使皆能以周子之説反而求之寡欲以养其心养心以极于无欲则是心之运明通公溥岂有一毫之私间之哉或曰圣贤之论言寡欲矣未尝言无欲也所谓欲仁欲善欲立欲达莫非使人即欲以求诸道至于富贵所欲也有不可处已所不欲有不可施则又使人即其不欲以求诸非道嵗积月累必至于从心所欲而自不逾矩然后为至是理也曾子得之明六欲之目孟子传之开六等之科今而曰自寡欲以至无欲不其戾乎曰不然也性不能无感性之欲也知诱物化则为私欲矣故圣人虽使人即欲以求道而于康子于由求于申枨曷尝以其欲为可乎近世胡仁仲推衍究极其言曰天理人欲同体而异用同行而异情呜呼学者惟当以此求之则养心之説备矣姑识其説与学者商之
　　眉州江乡馆记
　　眉为西南孔道郡寝之西故有舍馆以赢使客而逺于大江舟行之人燥湿无所江有亭曰共饮仅容祖帐予为拓而大之门堂户室视昔茍美然左防神宇右阻民庐未能尽如初志也临川李公甫某为守又为增拓焉复故亭扁跨中唐为便坐前阿后翼左户右牖眀丽坚致饰以花木周以宫墙而移书某曰子也昉为此者盍卒记之予尝考五礼之説虽有见于虞书而孔注自为抵牾至周官而吉凶军賔嘉之目始见于经夫吉凶人治之大者义广而数繁固也而三百六十官职掌之闗乎賔客者七十有六天官所总实居十八盖自司闗敂闗以告司徒令野修道委积掌讶逆賔于疆于是共礼酒共陈酒共稍礼共齐菹以至牢米法羊泽物币赍各庀其事司仪致馆环人授馆小行人眡馆盖无一而不周当是时也不独朝賔国客为然有委积焉甸聚焉以待羁旅虽行道之人亦有庐有宿以舍之食之矣非古人屑屑然为是不急之务也车马有所賔从有代伯政犹然故馆以责晋舆梁以议郑里候以觇陈不曰道路馆舍之事而不足以为政也予恨是役不能尽如初志而公甫能卒成之故予乐道其事不复以不词为解












　　鹤山集巻四十四
　　钦定四库全书
　　鹤山集巻四十五　　　　宋　魏了翁　撰一记
　　宝谟阁直学士知潼川府赠太师刘清惠公祠堂记
　　尚书郎刘全叟抵余以书曰先君清惠公早孤自奋绍元祐家声于党祸流离之余岀入中外几四十年晩守潼川邦人徳之不忍忘自郡及邑既象而祠之然未特祠也端友不佞猥以宝章之直司臬东川邦人曰吾清惠之子也合辞以请乃土其地于郡北长平山筑室三楹而厚祀之旁曰憩亭以传于爱棠之义昔者为十县代役有记蠲租有记蠲米麦之耗有记北山之祠二顾庙之祠中江县之祠与郡庠之市田储书亦皆有记子于先清惠匪惟同朝之旧且常刺部于斯守藩于斯今斯庙之役考成而旧人之存无几记载之笔必子是属予谓公平生大节识于碑楹施于烝彞鼎録于太史氏议于奉常考功昭昭日星之垂奚以予言为也矧惟郡县吏所去见祠非萃涣立庙之意今祠之多记之备而又以属于不肖不已赘乎将辞诸使人复自惟念古今异制郡国异宜固有遭时为法縁情制礼者且古者裂五侯三土以与天子共守天下没而奉祀则有祝宗卜史典策分物祀于太宫宗氏分族共其职事如懐姓九宗之于晋殷民六族之于鲁盖建邦启宗世袭其位则世祀其先也若卿大夫士爵禄有列于朝亦得以其等杀立庙于家内宾宗妇昭穆以序皆不失乎萃涣之意自许田立鲁别庙而郑人承祀强家分鲁分晋而各主其庙大非先王之旧战国而后宗法废絶庙祀之不经久矣况自罢侯置守吏如传舍才在下中者茍容以求全而贪沓残暴者民盻盻然疾视唯恐去之不亟则民安知有故侯之祠茍幸而遇廉平之吏有徳于民民幸其有以福我也则非以选表召亦以终更去吏民之爱戴者虽欲借留攀截终为具文于是而度越古典筑馆图形以奉尝其守宰亦人情之所不可已者又虑其善政之无传也为文以记之虑来者之去籍也勒石以永之岂无尚徳懐贤抑以廉顽儆贪兹其情不既甚切而滋可矜者乎其间岂无出于驱迫本于謟佞者然吏去则祠毁幸而勿毁则荒秽弗治徒取笑辱焉此又所不论也惟清惠公以文献故家发身科第清心约已一介不忘取予御命朔庭威名折冲后以从臣守荆正韩侂胄开边奸人乗时造衅公首戮朱胜威行南国侂胄惮之以公还蜀守汉中劾寮吏之从乱者守潼川拯民于焦土逮鳏振滞已责蠲逋度地以居民发廪以振乏储书以劝学市田以养士前后为费数钜万蠲失火之家贷缗十余万又为潼人请于朝永蠲米麦消耗嵗为石三千七百八十最后又蠲诸邑田赋为缗八万四千有竒盖居郡五年茍以利民者无不为也尝上疏乞身诏书报曰卿守荆江汉懐惠守梁梓巴蜀称仁有臣如斯朕将褒表不暇顾欲引年而去可乎盖迟留至五年而后去然人情终弗慊也祠之多记之备非其情之不可已与其情之滋可矜者乎诸葛武侯之卒民巷祭野祀朝论以礼秩禁之不可卒使近墓立庙邦人思亮不置而爱其子瞻每朝廷有善政必曰此吾侯之子瞻所为也呜呼郑人思桓公而爱武公晋人思栾武子而爱桓子蜀人思诸葛公而爱瞻人之情至于爱而不见图其形书其政犹以为未足也而移其爱于子孙虽以见斯民秉彞好徳之性亦由化敝俗媮人幸于善人之见故爱之切而思之深呜呼全叟而登斯堂也睹斯义也知人情之望于我者若此其厚也其益知自勉以克休于前烈矣全叟尝厯合龙普卭四郡守擢金部郎中由成都路提防刑狱移节潼川所居有善政其子震孙自通判隆庆府以方伯之荐召赴都堂审察清惠之报庶其在此云
　　壁津楼记
　　成都路刑狱使者吏部郎游景仁以书抵予曰佀之先人嘉泰间守嘉即城之南瞰江跨堞而为楼焉陈益之取水经语名以壁津后三十年佀以使事来而楼无以存吾不忍考志之弗嗣也仍其名而复之基视旧加崇楼之崇三于旧最下为堂曰宝忠以识先人易名之典子既大书而揭之矣盍为记之虽然吾之为斯楼也匪以为宴娭之供每一登临忧感交集盖未尝有一忻焉昔者张义立夷佛滩之险是矣第水势自髙临下旦暮齧城足傅城而居者廪廪然吾虽在寮吏尽力于匽猪且为支流以泄其怒而不保后来之我继也楼之右三峩衡陈其下中鎭诸柴实迩夷略险所弗及阻木以为固而郊于是邦也今濯濯然吾虽诛犯令者而宪之禁亦不保后来之皆我听也蜀饷为粟百五十万石仰西州者居多嵗待以稔惟都江通济二匽而积蠧弗蠲嵗比不登吾虽广思集益损其弊之十八今舳舻相衘登楼目送三军之士庶乎可饱抑又不保匽之久而勿替也既又思之所忧有大于此者狱讼之不平阴阳以沴今傅爰之不幸而诉于我吾不能尽心焉匽虽修如水旱何职思其外则三垂之不戒冦盗以兴虽一方之粗定军饷之无阙亦将蹙蹙而无所骋是乃范文正公所谓进亦忧退亦忧者子将何以教我呜呼予尝以毅为景仁发室今景仁之虑及此其庶几无愧于斯二言矣乎予尝观易六十四卦乾坤之次即为六坎其谓天一生水而成于六乎刚柔始交而难生则圣人之忧患实昉诸此盖以一阳而陷乎二隂险也亦劳也既险且劳圣人独能忘情乎故乾坤既定即次以屯君子不可以不经纶也及其见诸经纶以济险难则又以末济终焉始乎屯终乎未济君子无一息而不忧也景仁观水之激则忧在城覩防之壊则忧在饷即天水之违行则忧在讼忧其可忧而又忧人之忧忧人之忧而又忧后人之不见忧也非毅者能之乎虽然人能忧人之忧而后能乐已之乐内有可乐则仁念发达可随所往而不忧不则物足以胜我气足以役志其不忧乐而乐忧者几希景仁之先人名某尝主司农寺簿绍熈之末国有大议自司农发之景仁不坠厥绍今端平改元天子有诏召为郎从施诸事业有引未艾云益之名谦义立名方
　　泸州重脩学记
　　泸故有孔子庙在州郛之北唐咸亨所建也迨庆厯四年诏州县兴学爰始除舍以赢生徒元祐五年徙庙学于州南绍兴中始置教授自崇宁讫嘉泰虽三歴缮修然今既三十年矣某起家守泸以故事谒先圣先师堂序若将焉则撤而新之前端门术后建齐寝左右列从祀位又念庙学不可混也更建东西序筑师生之舘于外尊罍爵洗故以梓今范金为之凡二百一十为有司制冕服诸生制衣帻役未既防某以君命召士曰公无一言以告我乎某对曰吾幼而学之孔孟之书也壮而欲行之率不与事俪今愿窃有告焉且古者国子舍于王宫教于师氏而时防于大司乐以习诵以学乐舞万民居于比闾教于塾师而时属于州序以受教法以正齿位皆非常廪之士也自汉景时文翁为蜀郡守立学官置左右生而郡国养士始此武帝立博士弟子员而大学养士始此古者以有道有徳者教国子父师少师教于闾塾盖礼所谓乡先生国人所视为矜式者故于射饮则为遵自乡治废而教法壊至新莽始于校学立经师繇是相承有郡文学州博士之等迨我庆厯设教授之官始也犹听举人自择熈宁以后命于朝廷命于吏部则皆听之资格矣古者有养老乞言有旅酬合语盖学校公论所出也自春秋至二汉此意尚存迨其后也规约日繁禁防日密至蔡京専国则宪禁申令如谤讪朝政如造为飞语皆坐首罚至于今未之改也虽然是特学制之变耳其如庙制则滋异昔闻古者祀祭享之别不相僣渎未有非鬼非族而可以言庙不尸不猒不嘏不绥不旅不绎而可以言祭也鲁哀公十七年立孔庙于故宅阅千余载未尝出阙里也汉儒所谓立学释奠未知先圣先师为谁自载记之外无闻焉迨魏齐王晋武帝释奠于学虽昉见史册而未有原庙也唐武徳二年庙周孔于胄监迨贞观定为孔子为先圣而黜周公于是牲牢器币日增月益无异庙祧之祀矣古者弟子之于师子孙之于父祖尊之而无以加也则称字以别之字之至贵汉初犹然而新莽不知仲尼之为尊也妄为作諡然宣尼之云未敢削其字也至追崇之典代增则以絫諡为重王封为贵矣古者惟功臣与享大烝未闻弟子从祀于师也自建武祠七十二子于孔庙尚亦不出阙里也贞观末加以左卜诸儒从祀大学而武成王之祠亦仿而为之总章开元以来又加诸儒以三等之爵而州县学官咸有从祀矣夫是数者孰非至隆极美之事乃肇自汉景武而盛于魏晋齐梁隋唐以后然则五三之典非与易书诗春秋不可信与借曰昔人未及闻知则美化善俗宜有以逺过三代而民之淳漓世之治乱顾相反若此则又何在大抵先王之时其人则四民也其居则六乡三采五比四闾也其田则一井二牧三屋九夫也其食则九谷六畜五牲三牺也其服则九文六采五色五章也其官则三吏六聮五侯九伯也其教则五事五典也其学则六徳六行五礼六乐五御六射六事九数也民少而习之长而安焉不夺于竒器异物不侥于淫辞诐行不荡于奸声乱色族闾所学师友所讲无适而非尧舜禹汤文武周公仲尼之道虽以周之叔季而车轨书文行伦莫之或异也自赵梁壊田制吕政燔诗书道失民散至汉而不能复于是诐淫邪遁之言得以乘虚窃入始也孔老离立久之而释氏参焉盖自天地山川日月星辰雨风震电下至虫黾草木皆为宫室衣冠以肖人类府史胥徒以象官府以至民之日用饮食车服器皿亦无一而不改先王之旧举世由之不以为疑也使于是时又不为之建学立师示之以五三六经之凖的则生民之类几何而不胥为禽也然则学盛而员广庙隆而祀繁其殆起于异端日炽大道寖微之时乎士复请曰记学校者多矣而不及此亦曰生斯世也而必古制之是不其迂乎曰吾固知是古之无益而不可以末之间也千百年间习焉不察以郡县之制视邦国以塔庙之仪曰庠序以梵呗之教释圣言今曰无益而末之间也是孰为有益乎乃次第其説勒诸学官以谂同志相与敷求坠典捜索遗言期绍昔闻开来哲为万里建长治之策呜呼其无有闻风而兴起者乎
　　泸州社仓养济院义冢记
　　天运无穷物生不已人之性无不同也然而二气杂糅强弱异质短脩异数贵贱富贫异分所贵乎君公师长者位乎两间有以品节而左右之某自流南裔猩鬼与邻诚不自意生返故乡起临旧鎭益思所以布昭王灵加惠逺服修校官增学廪创县庠缮城郭植观阙念民困于科籴嵗以四万缗敷二万斛前官虽尝市田代输而行之仅二年乃以疆事之兴粥田以佐用度此事中废予为出少府余财斛增直二千虽然不惟小惠不可徧也亦恐人心不能尽同行之久近未可知也又念城内外士尝合力创社仓于四隅以时粜籴为谷二千二百五十斛然而旧没新升之交细人末作昏暮得谷舂揄无所出缗钱万有三千籴米千斛为仓廥于报恩佛舍之西庑嵗贮田租七十斛以备消耗一其槩量粜以元直将以制物低昻也又虑社仓不能常粜乃与僚吏躬视城南养济院而增广焉院始创于太府寺丞王公大过有序有室有府有庖嵗八千三百斛约其所入可饱百人第嵗久朘削所养视昔财半命复其数选吏覈实增置官田若干亩增养百人庶乎老且废者有养疾且病者有疗孤有幼者可以成人鳏寡者有告也则又虑死者无所归也乃稽州之义冢自故相赵文定公创于眞如寺之西偏旋以地隘不可更拓李侯寅仲又尝更创于寺之南而男女混殽牛羊蹂践过者颡泚乃为相地于使君嵓下山从西北来襟抱环合广深各二十丈出缗钱三十万庚之甃石为穴凡无主之丧全而藏之周以土墙饰以门术分左右以别男女书年状以待子孙秩廪给以处守者亦拨田租十有三斛嵗储其入于常平库嵗掩埋之命乡之仕者傅朴李有之司其事规置既成人曰吾侯之为是也节缩浮费凡四方之邦交之币献不有其一钱以臻于是是不可以无记予愀然曰是恶足记也古之为政壮有用老有归幼有养矜寡孤独有秩瘖聋跛躄断者侏儒有食其徙也相授死也相葬不幸而道死也墐之无主后也里胥主之也蜡氏除之盈天地间生事死送无一民弗得其所此君公师长所以师保万民之职分也今也不然簿书期防之是务而区区然为小惠以悦民且社仓嵗粜之数视昔非不广矣然生聚之蕃舟陆之防是果能为低昻乎养济之数视昔亦倍矣然老癃残疾顚连亡告者亦能无所遗乎患墐死之不广也为之行营髙燥多其兆域益其储峙不知丧无主后行有死人亦止于是乎孝子慈孙欲自致其诚敬者亦有以处之乎自圣贤视之直不满一笑尚足以为功乎姑识予恨以俟来者云




</div>
    <div class="pagination">
<a href="鹤山集_page25.html">上一页</a><span>...</span><a href="鹤山集_page21.html">21</a><a href="鹤山集_page22.html">22</a><a href="鹤山集_page23.html">23</a><a href="鹤山集_page24.html">24</a><a href="鹤山集_page25.html">25</a><span class="current-page">26</span><a href="鹤山集_page27.html">27</a><a href="鹤山集_page28.html">28</a><a href="鹤山集_page29.html">29</a><a href="鹤山集_page30.html">30</a><a href="鹤山集_page31.html">31</a><span>...</span><a href="鹤山集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
