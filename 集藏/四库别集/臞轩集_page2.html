<!DOCTYPE html>
<html>
 <head>
  <meta charset="utf-8"/>
  <title>
   臞轩集 - 第 2 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   臞轩集 - 第 2 页/共 13 页
  </h1>
  <div class="content">
   天下有尊德重道至贤之君而后能用守节仗义正直不屈之臣其好贤乐善之不出于诚心而区区礼文徒足以縁饰于其外者虽有社稷之臣不可得而用也武帝之待臣下鲜克由礼独于汲黯奏事或时不冠则避之帷中使人可其请此帝盛德事也然黯之进言未尝一听画防未尝一用汤之阿谀顺防皆躐进而骤用之至谓黯为甚戆谓黯为不学谓黯为妄发不能使其身一日安于朝廷之上淮阳之迁以召许之而十年不得调则前日之不冠不见者徒为如是之深文厚貌也且淮南王谋叛独惮黯而不敢发是其节义忠信足以取信于蛮貊而帝独不之知乎昔者司马迁以黯为郑当时之流匹故作汲郑传而班固作公孙等賛又曰质直则汲黯卜式以余观之郑当时虽有推毂荐士之能然在朝常趋和承意不敢甚斥臧否视黯之正直不阿乌能无愧卜式以财利得幸立朝大节寂然无闻而迁固乃以黯与二子者并称是黯之生不见知于武帝而死又受诬于迁固也虽然自今观之武帝所用功利之臣谀佞之士权势气焰虽在一时赫奕如许而身没之后与野马尘埃漂荡灭息而黯之刚声劲节凛然与秋霜烈日争严至使千载之下读其传者想见其人起敬起畏之不暇则虽生为武帝之不用死受迁固之见诬亦何伤于黯哉
　　武帝论四
　　异端为吾道之蠡贼尚矣入春秋战国以来诸子百家各以其唇门舌户簧鼔于时人心为之沦溺圣道为之荆榛盖至汉兴之初其习犹炽未易扑灭武帝之时起絶学于乆废收经籍于散亡所举贤良或治申韩苏张之言者请罢之则建元元年卫绾之奏也诸不在六艺之科孔子之术者请絶之则元光元年仲舒之策也二子之辟异端言甚切至异时史笔亦以表章六经罢黜百家为帝之褒是二子当时之言帝亦施行之矣以史攷之殆不其然帝之于经术喜其名而隂讳其实于异端则用其实而阳讳其名绾之请罢者未甞罢也舒之请絶者亦非果絶也张汤赵禹非法家者流乎主父偃严助朱买臣非纵横家者流乎文成五利非隂阳家者流乎帝之一心攻者甚众百家之习皆流入其中茫如捕风无所依据不过假窃儒术之名以瞽聋世俗之耳目虽然卫绾之奏亦岂真知申韩苏张之果不可用哉绾帝之弄臣也平日从容帝侧逆探帝之心术实开其端而阳讳其名故设为此奏以逢迎之尔绾不足责也而仲舒之请亦莫之用何耶窃谓仲舒虽号醇儒而阖纵隂阳之术亦自陷溺其中而莫之觉习俗移人豪杰不免何怪乎帝聴其言而不能絶也秦汉而下以儒自名不能不为异端所汚者亦多矣荀卿学孔氏也而是桀跖贾谊明王道也而习申韩黄老何人而史迁以之先六经百家七略何书而刘向父子以之爼豆于吾儒之列此皆不足深惜者而醇儒如仲舒犹不免议信矣必纯乎为孔孟之学而后可以言正人心
　　武帝论五
　　窃尝观武帝之臣皆其平日亲信昵狎者独惟霍光汲黯以严见惮帝尝称霍光可以属社稷亦以汲黯为社稷之臣及其晩年托光以孺子之天下使之得建大功立大名同汉不朽而黯竟老于淮南之一守社稷事业后世无闻焉夫二人之节义则同而成就则异其故何也盖尝思之办天下之功名者在乎有大臣之节居大臣之功名者在乎有大臣之量刚毅正直凛然不可犯者其节也含宏光大渊乎不可窥者其量也坤臣道也六二臣之正位也圣人以直方大言之夫臣道以直方为上必欲以大居之而后直不至于抗方不至于褊此坤之所以尽臣道而居大臣之位者所宜法也昔者周公以忠于王家之心可以对越天地而无愧近则冲君之不见知逺则有四国流言之变他人处之鲜有不为之拂于心而衡于虑而赤舄几几德音不瑕周公何尝致忿怒于其间异时植璧秉珪之书一出精契神交于不言之表故能德泽及万民勲业盖万世者以其大也然则霍光之能立功名者固其节足以办之亦其量直以居之汲黯无尺寸之权于汉者岂其节有余而量不足欤且光之沉静朴厚人莫见其涯涘郎官拒印则喜而加秩燕盖流言则谢而不辨其容受之量过人甚逺宜其有以居莫大之功业也黯之为人面折不能容人之过合已者善待之不合者不能忍是其浅中之失已无以为功业之地矣观其见丞相不拜见卫将军不拜因其所自负甚髙蔑视王公而不为傲也然至于耻居汤之下遽发积薪之言出守淮南愠见顔色则多见其量之不宏也乘田委吏圣人安之黯未为不得君者何至欲行其志如此其遽哉吁大臣之果不可无量也如此













　　钦定四库全书
　　臞轩集巻五　　　　　　　宋　王迈　撰序记
　　真西山集后序
　　先生壮年游蓬山直鳌岭立螭坳每上一谏疏草一制诰朝大夫与都人士争相传冩出而驾使轺暨开大藩府凡嚢封驿奏之逹于上若庭谕壁戒之布于下者锓梓一出深山长谷穷阎委巷之氓乌蛮象郡风帆浪舶之贾竞售之如获至寳中间勇退闲居执经问难于共极之堂徴铭乞志于学易之斋有来自岷蜀万里者于是先生之文流布人间知味者皆得而染指矣某壮嵗从游今髪种种得所为文最多尝口诵心惟而跃然有得曰穷理以致用者先生之学也修辞以立诚者先生之文也其陈仁义以告君也直而婉正大而不迂一片赤诚对越无愧其所谓上帝临女无贰尔心者欤其代王言以戒百官也戒休董威意在言外或举一以励众或嘉始以责终其所谓无有师保如临父母者欤其颁教条于所治也本其风俗谕以理道歴歴皆肺腑中语其所谓心诚求之若保赤子者欤至于训教子弟私淑其徒辨析理义之精微条列学问知行之次第叅之周程先儒之书又防于集儒先之大成者也先生言语文字足以感发人心皆其诚之不可揜者某分教眡邸乃裒所蓄数巨帙与寓客庄君元戍编类而是正之刋二十余卷惠同志或难之曰昔人有削藁之义流俗有近名之嫌子之表章斯文得无以名为先生累乎某曰不然昔涑水司马公自叙其文以为中藏之志造膝之言不自叙之他人安得知之不以近名为讳也先生脚踏实地如涑水公而斯集又出于门人弟子之编次四方人士之所愿得于先生乎何累难者辞塞乃缀其语为甲集后序端平之元夏五月门人仙游王某书
　　清漳文会録序
　　礼有来学而无往教教而至于往道之轻甚矣拾经生之陈言缀史氏之腐説闻者望望而去则其取轻也固宜今吾友徳载之讲本朝典故也防绎乎瑶编寳帙之文采摭乎稗官野史之纪参之以元夫钜人崇论闳议而以已见断之所至臯比一设朋簪翕随所谓不即人而人自即之者孰得以议吾道之轻哉漳为诸老讲学之地风教所渐杰乂軰出德载毋谓邾小而易之解頥之誉折角之嘲二者必有一于此丙申臈月序
　　胡文定张宣公二先生祠堂记
　　道德性命之学自孟氏后传者失其宗国朝周夫子始唱于道之濓溪程张诸儒广其传为关洛学潭于道犹洙鲁而近独未有防导濓溪一以泽湘人者崇寕间胡文定以提湖南学事道出湘乡迁县学于东南隅淳熈间张宣公帅桂林迂道访文定旧迹进诸生而教之于是师友渊源涵演迤得眡关洛嘉定已邜邑宰林侯得中实来知所先务顾瞻芹藻为旧甘棠慨然叹曰礼言祭有道徳者于瞽宗谓国学也传言祭乡先生于社谓乡学也惟二先生既蒙谥于朝瞽宗祠典必以次举而是邑典刑模范近接耳目若不以义起礼立祠学宫是忘二先生所以私淑者方与学职共筹之会邑士萧君佐以其事白于计使赵公汝譡公忻然出帑金捐材木怂慂其决庚辰秋祠堂成明年林侯贻书嘱某为识某窃惟文定之于伊川先生盖闻而知之者宣公之于五峯先生盖见而知之者其学以忠孝为本而敬以行之笔之于书授之于徒语小辨析义利毫厘必谨语大功用宏阔人纪頼以扶植当其时不惟学士大夫得所矜式而闾巷小民亦相戒不为不义至今经行之地遗迹未陈诗书之泽囦乎涟水不足言其深也教学之功崒乎凤山不足言其髙也且自崇观以来公卿逹官追趋逐嗜不知其防至今人犹羞称之惟文定公在仕版四十年实歴不盈六考宣公蚤被阜陵知遇骎骎大用竟以排权贵去国一时禄秩视徳弗称百世之下清风凛然士之藏脩息游于斯者盍知所择矣侯三山人擢壬戌进士第雅志好修学之大成殿与从祀两庑悉更新之外植门观尤壮伟是祠之建其诗所谓髙山仰止景行行止者欤
　　昌化军修军学记
　　儋去京师万里圣宋承平时蒙被文教得与郡国俱立学学在州东南隅南渡初迁之城西绍兴辛未太守陈侯适复于旧址参政上虞李公尝记之又四十年叶侯元璘从邦人之欲即苏文忠故居斥大之为新学枢宻莆阳郑公复记之是时试于有司才三四百人耳旣逾三纪士风日衍属永嘉潘侯来领郡簿书细故不暇省首以畴昔所得诸老先生之绪言进诸生而教之先之以孝悌之义申之以礼乐诗书余力则及于课试之文眎其业之精进者时加赏异州民以家无弦诵声为耻黎洞亦遣子来学每季攷不下二千人侯乐其教之成顾屋老若压慨然更新之御书有阁三贤有祠外仪门内讲堂旁直舎斋序下至廪庖帑湢百圮俱举増光前规经始于戊子之春越六月告成糜缗钱若干命郡从事陶君髙董其役学职郑振龙许震以书述颠末求某为记某复之曰韩昌黎不以十室之邑鄙潮人而为之立师儒之职柳河东不以九夷之居陋柳人而为之新先圣之祠厚之至也今潘侯以邹鲁待儋人而人亦以邹鲁待其身意度休美追二公而蹑其踪潮柳经二公品题文物得与中州齿儋虽海外郡泉石草木一蒙文忠公藻黼所谓我本儋耳民寄身西蜀州之句邦人至今夸诩之风流醖借多所沾丐大观宣和间已有登名春官官至二千石如符确赵荆者霜钟气类随感輙应自今藏修息游之士诵公之文章可以当制诰而润皇猷慕公之名节可以重朝廷而垂来世岂非侯所以期望尔儋人之意欤侯名子顺儒雅好修一以惠飬为政郡旧有嵗发银纲官以半强覈之吏吏转以病民侯悉以官钱输送闻之诸防永为定式力行好事类此而修学之役尤关雅道之大者是以喜而为之书仍系以诗曰曲江九龄日南公辅天之生才岂限邹鲁昔苏长公戴道而南至今奎宿犹照于儋儋之学宫惟以旧宅谁其新之潘侯之力新学之迁垂四十年昔四百士今焉二千斯文之脉如地出泉愈浚愈有儋人勉旃书田有秋爰耕爰播艺圃有芳爰采爰芼龙跃云从鹤鸣子和我歌此诗为儋人贺
　　潭州善化县尉司新廨记
　　官无小茍以家事视官事者皆可书善化特长沙一寛乡耳绍圣中始析而为县因乡以名之于是省长沙湘潭二丞为之令省长沙东尉为之簿至于尉则独无所省于彼而不得不为之官夫以始立之邑剏置之官则其力必不暇致美于一廨今庐陵汤君克诚秋视篆而冬惟筑非以家事视官事者其孰能之廨旧在定居门外浮屠逼于旁神祠殿于后于隂阳勿协且厥壌卑湿屋老栋桡居者为之不寕君始至僦屋以居亟请于州丐迁于阅圃中之隙地大帅文昌叶公可之建屋三十楹糜金钱五十万郡邑无丝粟助编户无分毫扰皆君出力为之独有朴士唐世英者尝徳于君推吾侪犹有阖庐以辟寒暑之心以木之堪为杗栋榱栌者四十株乐输之以相其用廨之成实嘉定辛巳三月之朔也凡廨葺旧非难舍旧而图新为难世之穹官显宦月俸盈车尚间有视官宇如传舍勿支勿补谓无预吾事者尉俸入防何虽苦节犹不足于用又其职比他曺其事尤伙警椎剽捕窃攘察讼系长吏文檄无虚日居官者惧不给命不免于戾而何堪此役今君费已以寕人劳今以佚后其心荦荦与流俗不同于此可得其槩而世率谓官小者不足以行志自君视之其然岂其然乎余于此抑重有感也好善恶不善天下人情本不相逺茍一毫不安于心不改为之不止可欲之善最于此乎见之今少公之廨地则更淤洳而为刚燥矣室则更偪隘而为髙明矣汤君又能夙夜振职凡政之不便于民者悉禀于长而更新之后来者观室则念君之恩勤一日必葺观政则寻君之矩矱一利害必究心庶无负于君今日之所以遗后人者不然其室日新其政日陋玩愒书满翩然而去寕不愧见于壁门之记云
　　宜南亭后记
　　赤湖留君肯翁之先世以宜南名其堂大丞相魏国公为之记堂乆而圮遗址尚存记亦无恙肯翁惧坠先志更而亭之且作歌诗与宗人及賔客相酬和一日以前记并诗巻授其侄玊汝示仆曰前记旧日堂中之观耳今所谓亭者风景不殊而规模顿异子其为我申志之仆不克辞乃言曰书着肯堂之训易垂克家之文重继志也留君先世剏敞斯堂栋宇宏丽雄视一方嵗月寖逺屋老且蠧视昔弗类君任干蛊之责不求大于前人而必以有余不尽之意遗子孙入窥其所藏则籯中之金虽贫而架上之牙籖森如也出视其所陈则盘中之苜蓿虽髙而砌下之芝兰蔼如也以今之亭方昔之堂虽不为侈而故家文献则日新诗书礼义之泽则日衍也兹非善于继志而又望后来者之继其志欤吾知其后必有髙大门闾而增广斯亭者且南为温厚之气主仁为文明之方主礼君子以仁礼存心行之于已风之于闺门族党之间而逹其道于天下仁之始也为父者慈其子为兄者友其弟礼之先也子之以洁白者养其亲尽诚弟之念天显者事其兄尽敬小充之则化一乡为通逹大充之则薫一国为善良又大充之则可使天下被尧舜之泽而比屋陶曾闵之风也诗曰宜其家人又曰宜兄宜弟记礼者释之以为宜其家人而后可以教国人其为父子兄弟足法而后民法之也宜南命名言外之防或者其在兹乎
　　清芬堂记
　　惠安谢桂卿娶赤湖郑氏其氷翁于其所居敞一堂制度甚古下植桂一本甚蕃上书清芬二字为扁甚泽盖取邓公肃岩桂诗清芬一日来天外世上龙涎不敢香之句郑君知桂卿与仆厚善嘱之求文为记仆语之曰子不观夫堂下之桂乎桂秋而花秋之为气清花发而黄黄之为色正非松非竹而柯贯四时非兰非茝而香闻数里吾尝比徳于君子焉清者君子立身之本也芬者君子扬名之效也芬生于清身验于名采薇饿夫髙风万古胡椒八百斛闻者掩鼻而过之自立于世者宜知所轻重矣郑君寺丞之后冢木拱矣其祖父以清白遗子孙是以其子孙愿而文其族绪衍以大清之功用于是乎验郑君学世其家有子为后来之秀继自今必能力学攻文重班马之香摘李杜之焰而为一身之芬必能取巍科跻膴仕采秘阁之芸握粉省之兰而为一家之芬又必能仗节义报国家垂名画龙之旂勒勲函牛之鼎而为千万世之芬种徳有后子姑俟之
　　仰斗堂记
　　寺正孙侯守潮之期年重建思韩堂以复陈文惠之旧观而竭防妥灵意有未竟复营一区名曰仰斗绘文公之像而祠之驰书京幕嘱某以记某窃惟文公以刚方正直之道不行于时而盛大光明于百世之下潮其所治之邦也始公以谏佛骨去国出秦关过商洛经绕霤之境渉乐昌之濒记驿堠之送迎感泷吏之酬答闲关万状甫抵于潮突未及黔首崇教事亟聘赵子为衿佩师自出餐钱以优廪饩崇孝悌之行兴礼譲之风眎翁于蜀方兖于闽力劳而功倍之霜钟感召气类相求四百年间魁人韵士间见层出遡源揆本实公玊成潮人尸而祝之社而稷之礼眎经祠罔敢少坠韩木葱欝为公甘棠韩山岧嶤为公泰华异时杖屦经行之迹埋没于烟岚荒草之墟必表章而出之残碑断碣片言只字流落人间者虽庸儒亦知指为至寳而有民社于兹土者頋以簿书期会为急至于景行前哲尊尚雅道或以悠悠示之今孙侯为邦知所先后新泮水之轮奂敞四斋之髙闳于仰斗之旁为之翼室以名胜墨加龛于壁间与斗争光相扶不朽非以崇化励俗为心其孰能之嗟夫维斗在天实司七政其在人也位辅弼职枢机公以直谏取忌于时不克致身此位然位也者虽非公所得而致道也者乃公之所独任大歴正元间文士相望如繁星之丽天独以身任道表表其间如众星之有斗以彼较此所得孰多当时与公齐名柳河东一人耳序其文者亦以五星在天譬之其文同其不得位同其道何如哉使公少诎所学以伸其身上相台衡可坐而致浮云富贵君子羞称之然则公之所存与后人之所仰公者果在道不在位矣潮人徳公之深孙侯慕公之切窃意堂成之日侯斋明盛服帅诸生而拜之公其亦御风而来下乎侯名叔谨临漳人名父之子博雅好修力行好事有惠教于潮人与某为丁丑同年既识其颠末而复系之以诗曰天有斗兮运帝车世有公兮握道枢异端孛彗兮吾道分公以原道一书开其愚羣邪荧惑乎君心兮公以佛骨一表觝其诬维潮壌地褊小兮盖斗絶乎一隅公掲斗柄以照临之兮隋和簸弄乎月珠至今文物鼎盛兮与中都上国而齐驱有羙人兮公之徒为此堂兮置生刍公其骑鲸而来游兮去之四百年其如初
　　朝阳斋记
　　湘乡少公黄君遇卿至官之三年出已俸治所居廨防事之东为斋面挹凤山以朝阳名之贻书于仆谓耆老相传尝有凤鸣其山因以取义且徴一言以申广之按诗言凤凰鸣矣于彼髙冈梧桐生矣于彼朝阳説诗者曰髙冈显地梧桐嘉木鳯凰之所栖集而日出扶桑杲杲而上又其中心之所倾向引喙而鸣有不容遏止之者士君子秉清忠耿亮之操平居则爱君忧国如藿向阳立人本朝翔而后集则直言极谏表表然以风采厉一世皆此类也君蚤游帝学有志事功既第来尉兹邑不敢鄙夷其官夙夜振职行好事如耆欲争人命如捄头然仆在幕府时见邑民有周氏者诬其从叔以大辟又有萧氏家二防子防水而溺或讦其后父弃杀之二狱一时并发君被檄往灼见情伪义形于色曰吾为囚求其生得之矣于是抗章防府力辩二狱之寃讦者以危言相恐君不为动后得实皆如君言囚拜于庭感泣而去呜呼圣贤所谓君子之仕以行其义者非君之谓欤充君平反之心他日辩是非曲直于轩陛之前其有立也孰御则其以朝阳名斋实君志也抑仆闻之鳯鸣于有道之国当汉时黄霸为颍川有异最凤尝一鸣及唐阳城为道州韩愈氏送何坚归于道贺其邦君之贤亦以将见凤而闻其鸣许之今毋自欺斋真先生出帅湖南以仁亷公勤勉属吏以孝友睦婣训士民而为之僚属如黄君者又贤而有守如此凤当为集而鸣焉仆于君同年同官同道而所见亦同故喜而为之记
　　泉守真公申请宗子给俸记
　　国家驻跸江左以西南二宗旧在雎雒者寓于福于泉计其籍之众寡而廪之所以衍皇支夀国脉也置司之初于南邸仅三百四十有九人嗣是若木之枝日以蕃楙按旧籍至庆元已四倍今日又七倍之方生齿尚稀而有僧牒之颁部使者有缗钱之助费出于州者无防迨仰食益众供亿之数宜加于有司者頋从而损之于是州之所出嵗凡十四万缗矣方承平时号为福州通融相济未觉其乏二三十年来公田多隐占而常赋缺商舶困诛求而课息亏异时使家移隣邦之财以补不足者又第朘减而计口需俸方日来而无穷研桑复生未易为计郡县始以一切从事有预借有重催甚至罚平民之金籍富室之产以应期会绍定壬辰冬有诏建安真公起家临旧治千里稚耄褁糗郊迎如赤子之见慈母公甫视事亟访阎闾疾苦苗耨发栉之明年春吏白宗子俸频未支虽殚诸帑犹不赡公为之怃然曰吾诚不忍坐视公族之嗸嗸待哺也而重敛以瘠吾民吾滋不忍焉亟驰驿以闻嵗丐僧牒百通济兹费玉音俞之仅予其半公申言郡不可为之状会上亲政户庭无壅仲冬已未除公帅闽庚申有防悉如初奏徳施霈然财似天雨合邸内外驩呼如雷设道家醮以报上恩眡天圣中澶州佛老会故事属前茅将启行知宗正事彦侯招羣公子而告之曰千羞百体一时之赐也而不可常长衾大枕一室之乐也而不可广常其赐广其乐孰若今日之懿乎图有以侈行苇之仁纪甘棠之爱盍立石于邸庸诏百世以某在愽士职宜书某窃谓时方多事军国百费毛举四方郡牧上计簿贡赋以佐大农用度廪廪焉惧不给于命今公以郡计之不充民生之不易反徼惠于上而报可至再曽无留难公何以得此于朝廷哉惟我祖宗以仁立国培固宗城爱养邦本无所不用其极而亲亲仁民之道公昔在经筵尝为上恳切言之上知公心乆矣故至是而言易入始公之未得请也朝夕焚香黙祷寝食为之不怡暨命再下喜见顔色先是属籍齿长而未益俸若嫠独无所归者今皆使之遂生生之乐然则上从公请爱枝叶以庇本根其仁如天矣继自今相生相养于此仁之中要当体上之仁所以爱我者而厚自爱焉毋作非毋悖徳毋狎宵人其行已必慕间平之行义其事上必効旦奭之忠敬庶防无负圣天子贤方伯之徳意不然一饮一食寕不媿于戴履云
　　晋江军储仓记
　　晋江于泉为壮县绍定初盗起潭飞磜七聚骚动永春徳化俱受兵晋江在二邑东南隅于是严保障警斥堠募兵卒以备御之用度钜而帑藏竭故有以伤锦去者仙游郑侯鼎新实来时盗方平而邑已凋弊侯乃紏覈版籍之缺逸检柅吏胥之隠谩撙裁费用之浮冗朞月间仅仅有序会永嘉方公俌以官僚司庾事目击民痍惄焉如捣嘘龢霈润用补烧痕有寕化李君顺甫请于防欲帅属邑各立仓峙粮榜以军储为不虞备公下其议于四十八县县皆缩朒未之应侯独禀承惟谨当县计赤立百费毛举圭积勺累得米若干列为廥庾别以仁义礼智信之号宇于防事之西偏出纳则委丞佐值米翔贵减值以粜桩其镪俟秋成复籴如初数虽不伙而意度休美能始善以劝来者是为可书盖自邠之积申之峙不见于后世县鄙州里荡然无备转输千里率十余钟致一石者有之近日桴鼔鸣官驱疲民挽饷于道頳肩雷腹累累相望盗得以甘言厚币诱之为舟中之敌然则是仓之建先寒而索裘未雨而彻桑非为政者深长计欤然事功之难成非病于下言而上不行则苦于上作而下不应而原其上下交相扞格之故正坐于周官之以公灭私大学之以义为利者未尝加明辨笃行之功尔今是役也一尉言之方公行之不曰谋不自己出而以下僚出位言之为忌也部使者作之郑侯应之不曰众皆迟于禀命我不可先众人而犯其难也非明于公私义利之分者其孰能之侯乆游西山先生之门先生尝效朱文公之法立社仓于潭防画灿然垂惠无极侯宰百里厥施未宏推而广之良多善政县廨有问政堂大书鲁语言政二十二章于其间余一日登斯堂指其末章所谓因民所利而利之者以语侯曰军储有仓庶防此意其亦五美中之一欤侯曰子知余心冝为余识其事遂条颠末以申告后人増广而辑续之俾勿壊侯繇太学登癸未进士第不七年脱选调盖所至有声云
　　息庵记
　　大丞相正简公之弟泉卿吉徳君子也晚作夀藏于府居之东附庸一庵名之以息崇清侍郎为书扁以其壻洪思义于余为中表求文识之余三以固陋辞不可乃申绎其义曰知息之説者其知道之所存乎东方既明憧憧而起朝名市利野耕道贩及暮而归百动皆止此一日之息也春律肇始世故一新夏暑秋潦动勚万状及冬而休优游卒嵗此一年之息也少而稚騃求欲无厌壮怙血气与物为敌及老而安复命归静此一身之息也虽天地亦然迅雷疾电俄顷交作飘焉歘焉观不容瞬大雨且霁悉敛于无狂涛巨浪经由百川澎湃而来若号若怒及赴诸海寂然方平凡此者皆天地之大息也惟有道者能知之不以吾有限之身与彼之无穷者相剽相撃相靡相刄而不止也是故御神气以游太和调天均以御外物神动而天随体充而宇固方其酬世接物不将不迎则虽不息犹息也及乎观性之元求我之始复与造物磅礴为一则虽息犹不息也今叶某生长相门壮嵗就举覔官輙不利乃顿悟而浩叹曰是皆伐我之朴素而溷我之清明者也蕉鹿存亡塞马得失何足离跂攘臂于其间哉于是弭节此庵以娱暮日而以息名之非真有见于道者其孰能贯生死于一途等千古于一瞬乎人皆知公以息为息而不知公以不息为息若谓公之名庵止于庄叟失我息我之义是舟之刻虽存而劒已不可索矣谓余不信以问冥参寥之徒
　　盘隐记
　　温陵陈君磊于所居石城山之后斥地为堂名以盘隠又即山之腰而亭之以今崇清先生大书石城山三字榜其上斯堂斯亭之左右前后竒观不一为清玉峡为清云轩为山斋为云谷为学稼为双清为环翠为海闗取名之义或以物或以意或以水石而以山者居多其地四面皆山葱翠欲滴有腾而薄太虗者有俛而瞰重渊者有藏贮草木如饤饾者有吐吞烟霞如饙馏者水如镜石如玊花卉异品呈巧献状怪松如蟠虬修竹如琅玕酴醿堆架芙蓉出水深红浅白如妃嫱之妆绕砌芳兰万本异香袭人如佳子弟雪天梅花盛开清标雅韵又如羣仙绰约聨缟裳而朝蘂宫也陈君以潇洒出尘之姿徜徉容与于其间自目曰盘隠主人王子一日见而讶之曰君真隠者也抑身隠而心未果于隠耶抑口隠而心未必甘于隠耶君族于泉为品丁旧家登巍第跻贵宦者代不乏人矧今栘蕚通籍于金闺葭莩防华于翠节阀望岧嶤如许君又春秋方富敏于才而丰于学功名富贵来迫君不相舍君焉得而隠仆敢有问陈君笑而不答王子抵掌而言曰大丈夫之所谓隠者我知之矣磻溪一丝风南阳一犂雨一旦投纶释耒而兴姬复汉如取如携此士之始于隠者也坐緑野而友化人游洛园而傲造物囬视貂蝉之贵钟鼎之荣如太虗之一云者此士之终于隠者也盘隠乎盘隠乎今日非君之蟠溪南阳乎他日非君之緑野洛园乎君毋诳我后三年石城山灵能移文以及君矣言甫既陈君未有以对适有客闯门曰王子之言然于是泚笔而为之记
　　进士题名记
　　清漳乙未进士题名郡判先立石之三日谒某曰是举也子尝与南宫校艺今丞兹郡冝有一言识之余谢之曰余赘丞也言之得无赘乎诸君请愈坚乃谂于众曰士之致逺于当世者器识以先之文艺末事耳士之所为不朽于来世者名节以基之科第假途耳漳先逹繇进士位公卿侯伯如晴霄之星余独于器识名节中得二人焉元丰之吴公可权与绍兴之髙公彦先是也吴为张天觉莫逆交张当国或怂慂见之吴义形于色曰吾遇张公于放逐中相与言忠义事今可呈身求进乎髙对防忤君相上书陈十渐廪廪乎古之遗直尝语其徒曰富贵有时或来名节亏则一身之事去矣吁壮矣哉自国初至今此州科目得士二百五十余人独二公所立光明俊伟一言一动可为千载矜式则今已第之羣英与方来之魁人韵士盍知所兴起矣某始受教于西山真先生得读好书作好人六字并以此与诸君勉之
　　仙游县傅氏金石山福神道院记
　　金石山福神道院仙游傅氏所造也经始于建炎之庚戌绩成于绍兴之丁巳中间拓地増屋者不一淳祐癸卯而后嗣孙莳嘱甥王迈为文以识之金石山者何以少师公得名也曷名乎福神道院公之子防漕作堂祀先而寓名乎福神也初少师公未冠试广文馆为第一从古灵先生防游时墙屏问道千余人先生独曰傅元通金石人也以女妻之熈寕王吕锐于变法道路以目先生屡为神宗言新法挠民非便不听则具防争之公所亲告公曰时相得君方专上方举国听之先生力诋其非必犯九关虎豹之怒子于翁壻间宜谏止之不然祸将及子公正色曰吾师之道正道也彼相之説邪説也以正道辟邪説吾徒当相与张而大之矧可讽之小贬其道乎告者语塞公且为润色谏防以明称王吕之罪遂为所恶暨邹道卿以谏官言事得贬章子厚使人极之于其所往平生故人望望去之公义形于色曰不负杨临贺者何人哉竟厚赆邹公之行坐是免所居官逾年邹得生还公亦被召曽布牢笼之以助已公守师説不为之动布力挤之于是有亳州之命矣自是党论日炽端人庄士之子孙俱罹禁锢之祸公以徽庙旧学仅免窜逐竟抱杞天之忧薨于亳葬于常之宜兴朝廷赐善权山广教寺以资防福防漕以公故浮沉州县二十余年不敢背教忠之训以求合于权门也尝仕括苍乘桴而还遇风涛汹涌众舟俱覆顾瞻对岸有北方正神之帜植乎其前若有物扶之以济于险既归仙游毎食必下泪曰吾亲松楸在三千里外虽蒙恩奉香火有所然为子若孙不能时展烝尝之敬寕不见诮于马毉夏畦之鬼乃捐俸割地剏堂于邑之北山奉少师祠以福神名之括苍有羽士梅洞霄于六飞未南渡之前尝言钱塘有天子气既而言验携与偕来是为开山之祖铸钟累月不就陈夫人投金钗于炉而钟成叩之无声梅挥劒击之声始大震至今一钗一劒之痕隐隐浮于蹲熊盘龙之上故斯堂虽为祠先而亦为四方水旱禳禬之地此记之不容己也嗟夫生天地间非亲何爱非君何尊师也者教之孝以事其亲忠以事其君昭昭乎在三之义人极之所以立人类之所以蕃者其不在兹乎惟少师公事师尽道事君尽言不以时之燥湿而为趋背不以身之升沉而为戚欣盖不忍于叛师而忘君也故未尝染刘舆之腻而汚元规之尘惟防漕公事生以礼事亡如存一饮食不忘南陔之兰一跬歩必顾太行之云故掲名妥灵于斯堂也恍乎音容之若见忾乎謦咳之有闻夫是之谓忠臣孝子萃于傅氏之门虽附益之以道家之説若祭之隣于非鬼语之渉于怪神然因亲以寓名君子亦可观过以知仁矣夫忠孝之后必大二公往矣出乎其系者露頴于童科充赋于国賔防勲兰省而对防于天子之庭者代不乏人继自今丰末以培其本防流以浚其源使锡类之孝体国之忠明可以刑善于乡国幽可以对越于乾坤是又二公洋洋之灵所期望于百世之子孙迈傅之所自出故大书特书之使来者有考于斯文少师公讳某字元通防漕公讳谦受字冲亨道院之址载于傅氏之质剂嵗自输租于官住堂听自择有司不与焉东偏旧有岳殿今撤而新之乃傅知琳所董云








　　钦定四库全书
　　臞轩集巻六　　　　　　　宋　王迈　撰啓【按此巻起自丙子再荐至初莅潭州观察推官作】
　　丙子再荐谢太守啓
　　少而好赋尝见齿于贤书壮当封侯尚何顔于文屋偶辱明有司之选重书新进士之名况弟子之贤于师既叨首荐而他人不如同父又获聨名人称之以为美谈已当之独有惭色伏念某箕裘晩出门户早衰缀文几至于呕肝苦学惟知于尝胆十年以前之志岂信富贵之在天累战不利之余方知穷逹之有命开门授业仰屋著书谓若无所用于一时亦将垂不朽于千载属槐花之近目陟觉激昂认杨叶之旧穿未知中否赋不工于吐凤墨误防以成蝇设非以后场而见收几乎为文衡之所弃荆山之璞获售合浦之珠复还亲望因得以少寛朋旧亦怜其才遇请言侥幸亶有夤縁兹葢伏遇某官宗主斯文之盟作成多士之气治平有第一誉已彻公车举送余四十人亲为劝驾致令么麽再预甄收某敢不益加驽钝之鞭勉赴功名之防天其或者道之行欤鴈序聨飞伫见齐名于鴈塔龙门髙逺未知谁占于龙头
　　谢省试参详林员外啓
　　升堂拜知己之恩绨袍已敝入邸辱赠言之宠华衮非荣竦观挥洒之云烟深惧取将于雷电书绅起敬藏笥为珍窃以遇合之难古今所叹必大人君子喜士素根于天性故后生晩进委身愿出于门墙况有如师生名位之絶严鲜能略世俗礼文而相接必有卓荦不羣之彦方受特逹殊常之知如某者地寒无媒天赋不腆少而有志耻随余子以浮沉壮不如人安得名公之印可曩縁行役得拜宗师出名骏之图以华其归洒飞鸾之笔以饰其陋口共心语愿托身炉鞲之间人欲天从果定价权衡之下尝懐漫刺以晋谒輙辱阍人之见辞自防恩锡第以来至束担言归之日念不违函丈而径去将归白庭闱以何辞甫尔抠衣便防倒屣畀以名章之奨借増其行色之光辉得此于常人不足夸受知于名世何其幸昔韩昌黎送牛堪登第之序至忘师道之尊蘓东坡谢范公校文之书或动乡人之喜乆无此事今在我公兹葢伏遇某官前辈典刑斯文宗匠流落人间之述作特泰山一毫芒之防提携天下之孤寒有大厦千万间之庇致令么麽辱在品题某敢不尊其所闻勤乎未学文章末技粗承交臂之传节义大闲当励立身之戒
　　谢陈侍郎立县学续登科记并书啓
　　赐袍文陛躐居桂籍之上游记美乡庠重费荷嚢之妙墨人覧光而惊讶已拜赐以凌兢窃以周制既逺于宾贤唐科莫荣于进士旧莆阳实维一县始于刺桐之州翁承賛为第四人时目以探花之使至我朝而为郡以多士而得名或立鳌头或称龙腹科固多于居甲名未见于列丁必有异能方叨此选如某者才踈不韵学浅无根少尝有志于功名壮乃自怜于踸踔卖文为活浪传铮佼之虗声作赋逐贫赢得揶揄之一笑聚子衿以授业缓农圃之谋耕倐惊骨骼之已成渐觉头颅之如许再偕秋计始缀春官軰试昕庭敷陈奏牍空臆尽言而无隠转喉触讳之不知虽清朝许罄其愚忠而时好或讥其过讦及竦胪传之听果输鼎甲之先射杨叶数千人皆始期于巧中隔蓬莱三万里恨未学于飞行亲望固得以少寛友论犹为之不满惟是自知量力之审焉敢有怨胜已之心及逺道之来归荷逹尊之奨借濡墨发挥于妙藻命卿植立于坚珉援引前修激昂晩学金如山莫偿一时之直亶谓至珍丹防鐡而费九转之功岂非荣遇兹葢伏遇某官受天间气作地行仙游戏词林执千古文章之印周旋禁路极三朝簮绂之荣身如一叶之轻名有九鼎之重沧浪把钓冷看举世之浮沉云岫岸巾一付无心于出处纫蕙兰而觅句餐杞菊以怡顔十三人之防洛阳孰比潞公之耆夀九十嵗而为周相行看卫武之经纶将天下善类所頼依归而乡曲寒畯先叨齿録其敢不勉所未至闻之斯行誓坚素节之氷霜无负髙评于月旦仕惟行义决不为温饱之谋实必副名当敬佩丁寜之训
　　谢殿试编排官聂侍郎啓
　　数先执于慈恩之塔稀若辰星称门生于通德之乡恍如霄汉昔登堂不果恐渉营私今假道遄归将何辞谢僣饬尺笺仰呈丈席恭惟某官日未东即収于巍第江以西莫着其大名诗社挥毫妙思源泉之出地昕庭抗防精思皦日之在天不由介绍而结主知径躐清华而登从槖剸裁国用鄙夷管晏之近功经畧中原隘小孙刘之故画详审乎事机之防更阅乎理义之多谓如根本之先强则于恢拓也可待葢知彼而不知己皆料敌之浅谋必能发而又能收乃济时之逺畧属北方之警未息而西州之变复兴人方忧蜀道之难公徃为雪山之重至则事权之牵制加之饥卒之跳梁身持尺檄以直前惟知死节神叱的卢之一跃遂获生还浮言何伤乎日月之明雅志已抗于烟霞之表携诸郎于谢墅防名胜于午桥耆英之防狄公方春秋之未艾中国即相司马寜朝暮之少淹伏念某殖学代耕卖文为活元龙湖海之气少也勃然司马山川之游今其倦矣为有阿防之养漫从举子之劳两玷乡书一尘春牓迨奉黄廷之对空臆尽言不知书生之踈转喉触讳痛国论之未一悯边衅之方开惜诸将多陷防言乃援子仪之事议宰相当存大体恐贻王吉之讥虽清朝许竭其愚而时论或讥其太讦发矢将穿于杨叶及的輙差乗舟已迫于蓬莱为风引去向非借九鼎之力当不止三筹之输副本既不上于中书贱刺亦羞通于光范至谢知己皆后众人俯仰何心升沉付分谓今得斗粟之禄可以无饥岂不胜布衣之时难乎一饱兹廹期之戍方登荷槖之门如亮其今日之来非为炙手当赐以片言之诲庶使书绅此身已托大冶之中他日冀轸遗簮之念但不负于素学是谓报于异知虽秃千毫莫殚一感
　　见江西真帅啓
　　平生漫刺懒趍金张许史之门墙逺戍迁车愿识杜范欧韩之人物虽匪在受察受容之数实乆劳起敬起慕之诚谋三釡粟之未皇持一瓣香之为急窃以百年荣悴同归于尽万世议论有是与非想孔光张禹之诸人尚有余臭读李膺杜乔之诸传至今耿光方当沦胥于流俗之中而有特立于时贤之表稍具识见皆知依归恭惟某官大明若掲日月而行细行亦通神明之奥明体逹用传心程氏之诸书开诚布公尚友孔明于千载在闺门则怡顔养志立朝廷则正色责难鲠论危言兴起南渡积年之弱忠肝义胆对越列圣在天之灵【原本阙】
　　通湖南叶帅啓
　　辍文昌之座以帅藩稍缓召归之命着从事之衫而入幕得为末席之宾以明公一日之去留卜贱子终身之遇否仕莫重乎始进天固使之有依恭惟某官气大而养以刚道髙而立于独渠渠孝行每兴感于蓼莪皦皦科名曽收功于药笼守命义之大节为出处之宏图鳬舄横飞鸳行増重考容台三千礼司蕝甚闲为册府第一官采芸有味方在开禧嘉定之际是为君子小人之交一贤峩豸以当前众正得舆而交贺直声大振雷轰电击于奸未去之先元气不伤风恬雨霁于事已定之后防秘史于金匮石室导正学于广厦细旃履声上廹于云霄斧绣下临于阈阃利源竭矣谁能寛之一分仁人耻之不待去于三宿此举盈庭之色动未几前席之恩深爰屈台斗之光俯照沙星之分潭府甚淳古分少陵岳麓之清客堂喜空凉和吏部湘川之句政成而棠隂宻讼简而銗筩稀然当逺郊营垒之相望岂容明堂梁栋之小用右诸道之奏最隠若长城左一席之乆虚行膺显册伏念某晩未见道穷坐为儒百战蚁酣敢望锥嚢之先露一朝胪唱滥叨铛脚之后尘父氊尚青而复还毋髪已白而待养若以茍禄仕则仅可漫不知幙辩者为何幸以部封下之旧民而为油幢底之新吏始仕曰筮或者即初而觇终事长必忠焉敢以顺而为正惟矜其臭味之似而许以帡幪之归庶逭官箴可谐亲养乌公鈇钺之下倘见礼于温生和相衣鉢之传窃有心于范质渎尊冒昧拊已凌兢
　　贺邹帅给事啓
　　緑邸借纶红牙易阃烦公防太子乆焉思羽翼之功借君重淮阳示以归禁闼之渐湘灵起舞岳后前驱恭惟某官道传至圣大贤之心文续先秦古书之脉虎榜首登凤池身到固地位之宜然鳌头宠重鹤髪恩深尤人生之鲜俪付科名于余事守节义之大闲方防穴权门趋者成市而螭坳直笔屹然如山及调更化之弦时方多事独卫出疆之璧义不辞难入还班行进掌封驳谁不批勅鲜有如何郯之力争因此结知故每见邹浩而輙喜居中未乆丐外即行国事日新比贞观初年之何若君子一去觉贞元朝士之无多心恋阙以常丹髪忧边而渐白惟有甘棠之蔽芾逺到海头最宜丛桂之婆娑乆留春脚欢声无地可着最课为天简知太史夜占喜长沙之星见行人朝发趣衡岳之云开寳阁陞大学士之班轻车奉太夫人之养众皆争先而称贺仆知大用之有阶葢当夷夏消长之交未决战和依违之防春秋复雠之义大乃素学之欲行英俊在朝则本强正善类之所属有以中书何无冦公为问者当以吾国即相司马而答之初立本竒更好黄花之晩节傥来不计直垂汗竹之芳名伏念某读书不多合世更寡比奉槐枫之对空臆尽言不知草茅之踈转喉触讳甘输三筹而不悔仅忝一命以进身冬已及于期夏方趋于莲幕始仕曰筮或者即初而觇终事长必忠安敢以顺而为正竦闻元帅来镇此方幸以隣壌之诸生得为油幢之末吏虽素于左右本无介绍然见之方册不昧平生况进士题名既接凤雏之武而小人有母敢希燕喜之荣傥推老吾老防吾防之心当无中不中才不才之间曲怜臭味俾托帡幪待我不以众人倘少垂于异眄因主可以信客窃自激于懦
　　上王侍郎啓
　　少而抱椠乆瞻魁宿于璇霄壮也弹冠行覩德星于珂里虽素于左右殊无介绍然见之方册不昧平生敬饰讷词僣干严分恭惟某官任重而道之逺表粹而里则刚方在韦布之时已负搢绅之望紫府防头碧云章句号阆苑之谪仙素王喜色黄甲科名恊湘川之佳防剔蠧芸馆含香锦闱翠节朱轓几沛黍苖之雨紫薇红药曽依香案之云方为景从以小留乃厌承明而丐去十连为帅力苏凋瘵之氓五岭皆炎变作清凉之景胡然为众所忌正坐其名太髙一壑来归六丁莫挽髪为忧边而半白心思报国以常丹冦公不入中书莫答氊裘之问裴相方游緑野其如柱石之衰伫下纶音径司国柄伏念某弱惟殖学贫只卖文固尝感慨于事功其奈间闗于场屋大廷对策妄陈忧国之孤忠末第书名何惜避人之三舍来傍莲池之漫仕已惊戍之过期胡迟其来葢恐素宦之无谱或賛其决以有逹尊之可师惟愿矜怜臭味之同庶有终始帡幪之托俾遂亲养得逭官箴杨仪之无材力之可称正深凛凛宓子贱待老成而后决尤切拳拳
　　上赵漕啓
　　汝阳真天人乆遡髙风于台表湖南多宾客乃容下士于幕中以拳拳尊敬之年深而仆仆趋承之日浅抚躬幸甚投贽先之恭惟某官气葢诸公眼髙四海守清献之节风流醖籍之犹存游晦公之门师友渊源之甚正自摘髭而收巍第即荣足而上华途一进属于曲台洊陞班于列寺仗正论以主天下之善类持定论以决国中之大疑皦皦然特立而独行谫谫者旁观而相忌把一麾于漳水即日请行渺万顷之恩波至今遗爱煑摘徧持于三节平反最审于五刑太仓粟红以义为利圜扉草緑使民不寃此皆平生学问之设施是以所至规模之卓伟况西北之妖氛未洗而东南乃财赋所须万灶云屯千艘雷动咄嗟办事已通木牛流马于淮甸之区慷慨澄清直扫封豕长蛇于河洛之表使尽忠为国皆执事比则何至以贼遗君父忧给饷第一功论封当先于萧相弄印凡累月熟视无易于赵尧伏念某地寒无媒天赋不韵精神耗于半生之灯火习气磨于百战之文场叨第侥逾缪处陈楼之右量才短闇惭非温石之流父氊方青而获还母髪已白而待养骎骎廹戍凛凛面墙居常慕我公于方册之中今乃陪属吏于旌麾之下惟俯怜于臭味庶稍逭于谴呵未识刘士安已习教条数千里之外既见赵文子或陪筦库七十家之聮
　　上陈漕啓
　　伏审庾台奏最计传陞华昔长沙星聚之年翘英金甲今衡岳云开之旦増焕綉衣夤縁三纪之符鼓舞百城之下敢裁吉语敬前驱恭惟某官表粹而里则刚人今而道则古出处语黙安行大易之中清任和时见谓圣人之耦及直明昌之更化不縁介绍以立朝士如羣蚁之慕羶皇皇人爵公若飞鸿之避弋落落权门不然胡勇退于中流而乃甘斜飞于外补重湖千里在天一方发廪赈民志虑固详于田里乗轺察吏精神镇压于山川欢声溢于道路之口碑实政纪于山林之野史时适转输之择使重其权乃重其人上知敛散之有方易其节不易其地惟是嵗饥人困川竭谷虗节以制而弗伤财乃执事平时之素学不敛民而足用度亦前贤此地之遗规惟人心既乆于相孚虽皇华未至而先喜福星照耀非一道之宜私时雨沾濡又四方之属望伏念某癖惟嗜古様不入时每持直道以事人安敢大言而忤世诸大夫之唯而周舍之谔见者忌之一齐人之傅而众楚之咻嘻其甚矣方未见先生而亲炙深有疑或者之肆防及三薫三沐以来前荷载笑载言而加拊既有师门之归倚何虞宦路之险巇寒士之依主人倘许一瓣香之请小人之有老母庶谐三釜粟之谋
　　贺陈仓啓
　　比从郎省出建庾台帝曰湖南九州之民其生寡遂公为江左诸贤之望宜徃周诹岳后拥英荡以前驱湘灵闻先声而起舞恭惟某官道髙而立于独噐厚而养以和学易通神三画曽吞于天上著书拟圣六丁屡下于人间虽场屋之文而金石可镌自科第之后而灯火不辍徘徊州县绵歴嵗时所至皆清而人推髙在我者大而官无小及时更化乃肯立朝鸣铎碧流恍忆炉亭之旧横经朱邸平分讲幄之功着庭凛直笔于秋霜省眼阅人材于氷镜但从平进立要路之津以何难惟不茍因辞光范之门而径去间有动色而咨惜谁能为王而留行与其员枘方凿扞格于中孰若大纛髙牙从容于外况在衡湘之地重当金糓之权属弄印者逾时乃出纶而临遣东南之力竭矣上下焦熬西北之事纷然江湖唇齿为时一出寛上隠忧褰帷皆起废之方揽辔即折冲之畧必有伟举以悚羣观富贵浮云固万钟之不屑苍生霖雨非一道之得私伏念某学古多拘与时寡合比奉昕庭之对空臆尽言不知书生之踈转喉触讳甘输三筹而不悔仅窃一命以进身来傍莲池茍营菽水始仕曰筮或者即初而觇终事长必忠焉敢以顺而为正才踈而意广位卑而言髙不惟同列疾视其旁甚至上官亦嫌其讦所幸乡先生之出使得称门弟子以通名谅防轸念于遗簮必不兴疑于投杼俾谐钟釜之养敢昧邱山之恩中人以下皆恶林宗正不免耳国士之遇如有知伯尚庶几焉
　　贺李仓啓
　　出纶阊阖乗传湖湘屏风録良刺史之名就陞英荡安舆奉太夫人之养増辉輶轩部民舞手以交驩属吏举杯而相贺恭惟某官道髙而立于独噐厚而养以冲乡党一篇之中从容践履中庸千载之学出入诚明虽场屋之文而金石可镌自科第之后而灯火不辍徘徊州县绵歴嵗时所至皆清而人推髙在我者大而官无小及改弦而更化乃泽笏以立朝不縁介绍而结眷知肯事诡随而同流俗属时有边陲之警自许参谋长揖出光范之门了无靳色早奏勲于淝水旋坐啸于衡阳蔼然政声得之道路字民则催科寜拙拊士则甘苦与同思溺由溺思饥由饥红粟活万人之命曰旸而旸曰雨而雨苍穹感一念之诚以至延宾客则北海之樽不空待寮佐则南楼之兴不浅醉墨豪吞于星瀬新诗清廹于雪车舞防袖于舆春遂蔡端明便亲之志鸣木铎于石鼓寻朱紫阳讲道之盟岂近世俗吏之能为皆平日学力之小试阖城卧辙人心直愿借留因地建台天意曲为从欲惟是年荒民困川竭谷虚公将以施一州者而惠九州人亦以试前日者而信今日还岘而粟可贱乃贤相之遗规用悝而年不饥亦常平之始事必遵家法以寛帝忧隂德无边耆夀合延于鹤髪清朝有命宴诗将贺于龙津伏念某学古多拘与时寡偶昔吐危言而对防以讦见排今持直道以事人似狂未醒才踈而意广位卑而言髙逹甚于隣境之诸生晩乃为崇台之属吏先世同文靖之第一榜得人贱子登元礼之门通家有旧倘轸薄云之谊冀沾覆露之私事长必恭伫俟察父哲兄之教将母来谂愿推仁人孝子之心
　　上赵帅干啓
　　敛袵槐庭之相种莫遂望尘缀员莲幕之下寮行将受察礼莫严于事长书可后于通名恭惟某官威凤九苞瑞麟一角学传歆向而得其髓文追贺白而拍其肩维昔上台为国元气展咸池洗日之手了不言功格列庙在天之灵固宜有子初露厥頴已雷其声乃不汲汲问津台阁之登而肯翩翩斜飞江湖之上排纷理剧而目不瞬飞书走檄而笔不停夜雪貂裘慷慨办太原之檄春风杯酒啸歌发岳麓之竒时方多艰公岂乆外与其以一贤佐方面致吾帅于羊杜之间孰若以重望居专城使逺人知韩范之至旋复登庸之衣鉢益光勲绩于旂常伏念某以有书痴几为儒误着鞭不早每怜髀肉之屡生捧檄而游自笑头颅之可揣宦海方航于一苇面墙谁指于三隅頼有名胜之依归出示诲书之一二并寛鞭防俾托帡幪仕大国而并英杰之游预知幸矣敬长官如在父兄之侧愿进教焉
　　上赵帐干啓
　　天族柬英霜台賛画兰茝众芳之所在雅称浮湘芙蓉八月之方酣骧迎入幕已办庆笺而未贡敢图谦牍之先施恭惟某官胷呑石渠舌防云汉追河间于千载上得礼乐之盛心梦太白于三生前传文章之正印日未东即收于上第斗以南莫载其英声不汲汲问津于台阁之登乃翩翩斜飞于江湖之上平章漕计清规照映于昭潭觞咏宾筵俊语増雄于岳麓台府以之为重寮属頼其有师画诺笑谈暂此分木牛之寄功名廹逐归欤侍金马之班如某其人何用于世宦海方航于一苇面墙谁指于三隅闻公之来何啻似乡人之喜规我以善庶不为吾党之羞
　　上潘帐干啓
　　星台重望皎然连璧之相辉云幕下寮甚矣独竽之滥吹行澡身而受察预贡牍以通名恭惟某官寳婺储精珠庭挺异蜚大声于斗以南之地闻者惊霆收巍第于日未东之天易于拾芥游戏文章之三昧呈露政事之一斑人方怂慂于要津公独雍容于宾佐飞挽之无虗日画婉婉者居多书檄之如飘风才恢恢而益办以霹雳之敏手佐贤明之主人气类胥感则霜降钟鸣声实相扶则珠明渊媚宾筵觞咏名章发岳麓之竒漕计平章清节映湘潭之底纷荐书其盈箧推英毂者载涂画诺笑谈暂此賛木牛之筭功名廹逐归欤侍金马之班某门地伶俜性天啙窳着鞭不早每怜髀肉之屡生捧檄而游自笑头颅之可揣宦海方航于一苇面墙谁指于三隅惟怜其臭味之同而许以帡幪之托茍逃瘝旷讵昧依归小巫之见大巫宜周章而失指先觉之于后觉愿诱掖而来前
　　与湘潭监酒右弁啓
　　为米五斗而漫来何禆婉画有醖三升之可恋获缀英游贺上滞迟先施倒置恭惟某官沉酣方虎之略糟粕孙吴之书暂韬厥光来隠于酒虽养髙此地不妨吊灵均英魄之独醒然右武之时谁肯持将军告身而易醉小而投醪士卒大则作醴庙堂行且见之非为佞也某寒酸可笑艰苦备尝来傍莲池陋矣斗筲之器粗营菽水茍焉钟釡之谋幸甚同僚之得贤先拜髙文之有味自此作乞浆之请愿一中之何时定饮酎之交永为好也
　　与醴陵刘宰啓
　　行役三千里来依幕府之芙蓉入境第一程首访河阳之桃李先睹为快以名自通恭惟某官籍甚月评穹其天分七略总百家之绪世美可寻千年六一翁之乡风流未冺褁以冠裳而不任直于翰墨以防勋神人换鼻而许以正郎朱吏防头而畀以上第洊游邛莋慨然忘蜀道之难继董布泉去又作雪山之重合即坐三馆之上矣乃亷取百里而宰之今士夫厌汤镬之焦熬相顾瑟缩明执事施硎刀于肯綮了无留难寓抚字之意于琴中息嚚讼之风于棠下葢大冯君宜春之遗爱今犹思之而鲁仲康中牟之政声雅亦称是一同幸甚三异蔼然行膺黄纸之除书更与青氊而出色有如某者见谓斐然文埸曽被于百疮仅收末效宦海方航于一苇未识前津幸假道于名区有指踪之素宦愿出绪余以告用为画诺之规岂无同僚之尽心不若先入者为主仕大国而交英俊快平昔之襟期在武城而闻歌动书生之技痒
　　与湘隂李宰啓
　　子来几日方依幕府之芙蓉彼美一人賸种河阳之桃李未敇墨卿之敬乃为籖府所先恭惟某官阀冠云霄胸罗星宿家岂不置文选耻争寒士之科名世皆称有天才宛似谪仙之风骨自初膴仕总是名藩勾稽余闲诗思蜚敡于滕阁平反一笑隂功弥渺于吴江慿鐡瓮以饷师向金闺而彻籍便合在六察之上矣乃亷取百里而宰之今士夫厌汤镬之焦熬相顾瑟缩明执事施硎刀之肯綮了无留难锦愈濯而愈鲜琴一弹而一韵政异遂雉雏之乐官清任马骨之髙政声满湘之南作诸邑様名节自天而下登要路津某读书不多合世更寡元龙空有湖海之气司马倦作山川之游仰破屋以哦诗呕肝不悔俯大廷而对防空臆尽言儒科仅窃于还丹世味殆如于嚼蜡冬已告戍夏方抵官胡迟其行葢恐面墙于涖事或赞吾决谓有大邑以庇身倘能矜臭味之同必不吝箴规之诲公余交贽已窥君之一斑何日盍簮并授我以三昧
　　与湘乡林宰啓
　　君乗车我戴笠忆辇毂之相逢客遗鱼中有书喜湖湘之共仕入莲幕方数日许望华封隔一水间修敬辜迟先施倒置恭惟某官望高胄子学到儒先崔嵬双阙之家声不断书种呼吸三山之秀气发为文词固尝于科目以防勋乃耻与孤寒而争进取名亷甚不妨兰菊之芬芳公论归之合看蓬莱之歩武乃飞双舄来宰一同今士夫厌汤镬之焦熬相顾瑟缩明执事施硎刀于肯綮了无留难锦愈濯而愈鲜琴一弹而一韵政异遂雉雏之乐官清任马骨之髙朞年报政之优作诸邑様一札自天而下据要路津伏念某读书不多合世更寡大廷对防妄陈忧国之孤忠末第书名何惜避人之三舍冬月戍之已及夏初行李之方安胡迟其行葢恐面墙于涖事或赞吾决谓有大邑以庇身倘矜臭味之同尚记游从之旧必有忠告俾逭官箴想歌之声忽动书生之技痒俟驺哄之至拱聆官谱之绪余
　　与寜乡黄宰啓
　　居桑梓乡相去一牛鸣之地入芙蓉幕孰知双鳬舄之声告至辜迟先施倒置恭惟某官识髙胄子学到儒宗笔搦虹霓呼吸鼎山之秀气名悬日月峥嵘璧水之上游漫以毫芒见之施设云深紫逻大所居一尉之官草鞠圜扉少亦活千人之命蝉蜕七阶之选调鹏骞万里之脩程今士夫厌汤镬之焦熬相顾瑟缩明执事施硎刀于肯綮了无留难锦濯水而愈鲜琴含风而有韵驩声无地可着溢为荐祢之章最课自天简知行有徴黄之宠有如某者见谓斐然仰破屋以哦诗呕肝不悔俯大廷而对防空臆尽言收科输鼎甲之三筹初仕乏锥嚢之一頴面墙必矣指踪谁欤惟大邑可以庇身而乡人喜于见似愿出忠告俾逭官箴想歌之声忽动书生之技痒俟驺哄之至拱聆县谱之绪余
  </div>
  <div class="pagination">
   <a href="臞轩集.html">
    上一页
   </a>
   <a href="臞轩集.html">
    1
   </a>
   <span class="current-page">
    2
   </span>
   <a href="臞轩集_page3.html">
    3
   </a>
   <a href="臞轩集_page4.html">
    4
   </a>
   <a href="臞轩集_page5.html">
    5
   </a>
   <a href="臞轩集_page6.html">
    6
   </a>
   <a href="臞轩集_page7.html">
    7
   </a>
   <span>
    ...
   </span>
   <a href="臞轩集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
