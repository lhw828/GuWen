<!DOCTYPE html>
<html>
<head>
    <meta charset="UTF-8">
    <title>施注苏诗 - 第 37 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 37 页/共 86 页</h1>
    <div class="content">　　赠钱道人
　　书生苦信书世事仍臆度不量力所负轻出千钧诺当时一快意事过有余怍不知几州铁铸此一大错我生渉忧患常恐长罪恶静观殊可喜脚浅犹容却而况钱夫子万事初不作相逢更何言无病亦无药
　　【汉季布传楚人曰得黄金百不如得季布诺杜子美诗人生快意多所辱北梦琐言唐罗绍威帅魏博疾牙军之骄以计杀之至八千家虽去其偪而渐为梁祖凌制乃谓亲吏曰聚六州四十三县铁铸一个错不成传灯录道吾和尚一鉢歌无可离无可着何处更求无病药药是病病是药到头两事须拈却亦无药亦无病正是真如灵觉性】
　　与秦太虚参寥防于松江而关彦长徐安中适至分韵得风字二首
　　吴越溪山兴未穷又扶衰病过垂虹浮天自古东南水送客今朝西北风絶境自忘千里逺胜游难复五人同舟师不防留连意拟看斜阳万顷红
　　【垂虹吴江长桥名郭氏中记天下之多者水焉浮天载地白乐天诗波红日斜没沙白月平铺】二子缘诗老更穷人间无处吐长虹平生睡足连江雨尽日舟横擘岸风人笑年来三黜惯天敎我辈一樽同知君欲写长相忆更送银盘尾鬛红
　　【南史江淹谓郭巩曰子咳唾成珠玉吐气作虹霓非碌碌俦比也卢仝月蚀诗今夜吐艳如长虹杜牧之诗一夜风吹竹连江雨送秋王注南中风吹舟拍岸谓之罨岸风吹舟离岸谓之开岸风擘岸乃开岸之义也】
　　次韵关令送鱼
　　举网惊呼得巨鱼馋涎不易忍流酥更烦赤脚长防老来听西风十幅蒲
　　【韩退之寄卢仝诗先生有意许降临更遣长须致双鲤杜荀鹤诗连天一水浸呉东十幅帆飞二月风国史补舟船之盛尽于西江编蒲为帆大者或数十幅自白沙沂流而上常待东北风谓之潮信风】
　　次韵秦太虚见戏耳聋
　　君不见诗人借车无可载畱得一钱何足頼晚年更似杜陵翁右臂虽存耳先瞆人将蚁动作牛鬬我觉风雷眞一噫闻尘扫尽根性空不须更枕清流大朴初散失浑沌六凿相攘更胜败眼花乱坠酒生风口业不停诗有债君知五蕴皆是贼人生一病今先差【瘥仝楚懈切】但恐此心终未了不见不闻还是碍今君疑我特佯聋故作嘲诗穷崄怪须防额痒出三耳莫放笔端风雨快【孟郊移居诗借车载家具家具少于车杜子美空囊诗囊空恐羞澁留得一钱看又清明诗此身漂泊苦西东右臂偏枮左耳聋晋殷仲堪传父忠尝患耳聦闻牀下蚁动云牛鬭圆觉经识清净故闻尘清净闻清净故耳根清净枕流用孙楚语屡见庄子应帝王儵与忽谋报浑沌之徳曰人皆有七窍此独无有尝试凿之日凿一窍七日而浑沌死内典五蕴色受想行识也传灯录寿州道树禅师云伊伎俩有穷吾不见不闻无尽楚辞九章荪佯聋而不闻张君房脞説隋董慎为冥府追为右曹仍辟常州秀才张审通管记慎令为判申天府有黄衫人持状去少顷复至云所申不当慎怒呼左右取方寸肉塞其一耳遂无所闻审通乞更为判后有天符来云甚允当慎喜谓审通曰非君不可正此狱命左右割去耳肉擘为耳安于额上曰塞君一耳与君三耳审通复活后数日觉额痒涌出一耳尤聪时人笑曰天有九头鸟地有三耳秀才亦呼为鸡冠秀才杜子美寄李白诗笔落惊风雨】
　　端午遍游诸寺得禅字
　　肩舆任所适遇胜辄畱连焚香引幽歩酌茗开净筵防雨止还作小牕幽更姸盆山不见日草木自苍然【公诗话自云非至呉越不见此景也】忽登最髙塔眼界穷大千卞峯照城郭震泽浮云天湥沉既可喜旷荡亦所便幽寻未云毕墟落生晚烟归来记所歴耿耿清不眠道人亦未寝孤灯同夜禅
　　【晋王献之传尝经呉郡闻顾辟疆有名园先不相识乗肩舆径入湖州圗经卞山极峻清秋爽月不见其顶尚书震泽底定孔安国云吴县南太湖名也吴郡续圗经太湖在吴县南禹贡为之震泽周官尔雅谓之具区史记国语谓之五湖其实一也吐吸江海包络丹阳义兴呉郡呉兴之境诗国风耿耿不寐】
　　送刘寺丞赴余姚
　　中和堂后石楠树与君对牀听夜雨玉笙哀怨不逢人但见香烟横碧缕讴吟思归出无计坐想蟋蟀空房语明朝开鏁放观潮豪气正与潮争怒银山动地君不看独爱清香生云【一作雪】雾别来聚散如宿昔城郭空存鹤飞去我老人闲万事休君亦洗心从佛祖手香新写法界观眼净不覻登伽女余姚古县亦何有龙井白泉甘胜乳千金买断顾渚春似与越人降日注
　　【白乐天招张司业诗能来同宿否听对牀眠王注风雨对牀事见与子由别于郑州诗注中和堂在杭州先生为倅日监秋试意刘寺丞为试官也风俗通汉章帝时零陵文学奚景于舜祠下得笙盖白玉管也乃知古以玉为笙后人易以竹耳白乐天待漏入閤诗碧缕炉香直红垂斾尾闲王注先生监试杭州时以八月十六日放榜故云明朝开锁放观潮前有监试呈诸试官又催试官考较戏作可攷也柳子厚答梦得诗耦耕若便遗身世黄髪相看万事休周易圣人以此洗心荘子山木篇愿君刳形去皮洗心去欲而游于无人之地法界观明华严品中法界大防注巳见楞严经摩登伽女以婆毗迦罗先梵天呪摄阿难入于媱室唐地理志越州余姚县武徳四年析故句章县置龙井余姚有龙泉寺在县西王荆公尝题诗云山腰石有千年润井眼泉无一日干杜子美太平寺泉眼诗香羙胜牛乳顾渚在湖州长兴县产茶刘禹锡试茶诗何况防山顾渚春白泥赤印走风尘日注在越州】












　　施注苏诗巻十六
　　钦定四库全书
　　施注苏诗巻十七
　　宋　苏轼　撰
　　施元之原注
　　武进邵长蘅删补
　　诗四十一首
　　【起元丰二年巳未守吴兴即以是年八月摄赴台狱十二月謪官黄州洎庚申春自京师赴黄作】
　　李公择过髙邮见施大夫与孙莘老赏花诗忆与仆去嵗会于彭门折花餽笋故事作诗二十四韵见戏依韵奉答亦以戏公择云
　　汝阳真天人绢帽着红槿纒头三百万不买一笑哂共夸青山峰曲尽花不陨当时谪仙人逸韵谢封畛诗成天一笑万象解寒窘惊开小桃杏不待雷发轸余波尚涓滴乞与居易稹尔来谁复见前辈风流尽寂寞两诗人残红对樱笋饥膓得一醉妙语传不冺君来恨不与【去】更复相牵引我老心已灰空烦扇余烬天游照六凿虚空扫充牣悬知色竟空那复嗜乌吻萧然一方丈居士老厐蕴散花从满裓不答天女问故人犹故目怨句写余恨疑我此心在遮防费栏楯应虞已毙虵折尾时一蠢仄闻孟光贤未学处仲忍【公自注开閤放出事见本传】寄招应已足左右侍云鬒何时花月夜羊酒谢不敏此生如幻耳戏语君勿愠应同亡是公一对子虚听
　　【杜子美八哀诗汝阳让帝子眉宇真天人又诗每防天一笑复似物皆春南京羯鼓録汝阳王璡宗钟爱之毎游幸倾刻不舍璡尝戴砑绢帽打曲上自摘红槿花一朶置帽上笪处二物皆滑久之方安遂奏舞山香一曲花不坠落上大笑赐璡金噐宋开府与宗论鼔事上曰头如青山峰手如白防即羯鼔之能事山峰取不动雨防取碎急互见七巻有羙堂暴雨诗注杨妃外传上羯鼔罢戏秦国请纒头对曰岂有大唐天子姨无钱用耶遂出三百万为一局上与妃子在沈香亭命乐工李年持金花牋召李白进清平调词白承诏防犹苦宿酲因援笔赋之上命年以歌妃笑领歌意尚书禹贡余波入于流沙左传僖二十三年晋公子重耳曰其波及晋国者君之余也唐白居易传初与元稹醻咏故号元白南史张融卒其从弟吊之曰阿兄风流顿尽王注两诗人指莘老施大夫也唐宰相有樱笋厨三月为最盛左传襄十三年郑石防曰使归而废其使怨其君以疾其大夫而相牵引也不犹愈乎庄子庚桑楚身若槁木之枝心若死灰若是者祸亦不至福亦不来左传成二年齐宾媚人请收合余烬背城借一六凿出荘子外物篇注已见史记苏秦传饥人饥而不食乌喙者为其愈充腹而与饿死同患也宋齐邱化书踯躅之酒乌喙之脯初噉之若芥再噉之若黍复啖之若丸又啖之若脯淮南子圣人处环堵之室髙诱注曰堵长一丈髙一丈靣环一堵为方丈传灯录居士厐蕴少悟尘劳志求真谛散花天女出维摩经详见十三卷坐上赋戴花诗注杜子美义鹘行白虵登其巢吞噬恣朝食又折尾时一掉饥肠皆巳穿晋王敦传字处仲王恺置酒敦与王导俱在坐有女妓吹笛小失声韵恺便殴杀一坐改容敦神色自若又恺使羙人行酒客饮不尽辄杀之酒至敦故不肎持羙人悲惧失色而敦慠然不顾导遂叹曰处仲若当世心懐刚忍非令终也又尝荒恣于色体为之弊左右谏之曰此甚易耳乃开后閤驱婢妾数十人放之毛诗鬒发如云古乐府有春江花月夜篇汉司马相如传亡是公亡是人也又亡是公听然而笑】
　　王巩清虚堂
　　清虚堂里王居士闭眼观身【一作心】如止水水中照见万象空敢问堂中谁隠几呉兴太守老且病堆案满前长渇睡愿君勿笑反自观梦幻去来殊未已长疑安石恐不免未信犀首终无事勿将一念住清虚居士与我盖同耳
　　【楞严经月光童子白佛言有佛出世名为水天敎诸菩萨修习水观我于是时室中安禅我有弟子闚牕观室惟见清水遍在室中庄子齐物论南郭子綦隠几而坐再见晋谢安传安石妻刘惔妹也见家门冨贵而安独静退乃曰丈夫不如此也安石掩鼻曰恐不免耳史记陈轸传谓犀首曰公何好饮也犀首曰无事也再见】
　　和孙同年卞山龙洞祷晴
　　呉兴连月雨釜甑生鱼蛙往问卞山龙曷不安厥家梯空尚巉絶俯视惊谽谺神井涌云盖隂崖垂藓花交流百道泉赴谷走羣蛇不知落何处隠隠如缫车我来叩石户飞防翻白鸦寄语洞中龙睡味岂不嘉雨师少弭节雷师亦停檛积水得反壑稲苖出泥沙农夫免菜色龙亦饱豚豭看君拥黄防髙卧放晚衙
　　【战国防知伯攻赵城水不没者三版臼灶生鼃人马相食晋成公绥隂霖赋沈灶生蛙中庭运舟釜鱼用范丹事已见李白诗仙防如白鸦仙经蝙蝠一名仙防千岁之后体白如雪栖则倒悬祢衡传注挝击鼓杖也礼记岁十二月土反其宅水归其壑白乐天诗暖阁谋宵宴寒庭放晚衙倦游录文潞公初知榆次县题诗于新衙鼓上云置向樵楼一任挝檛多檛少不知他如今幸有黄防被努出头来道放衙】
　　乘舟过贾收水阁收不在见其子三首【贾收字耘老呉兴人】
　　爱酒陶元亮能诗张志和青山来水槛白雨满渔簔泪垢添丁靣贫低举案蛾不知何所乐竟夕独酣歌【五桞先生传性嗜酒而家贫不能恒得亲旧知其如此或置酒招之造饮辄尽期在必醉唐书张志和金华人遁居江湖自称烟波钓徒亦号真子顔真卿刺湖为更易敝舟浮家泛宅往来苕霅闲尝撰渔歌兼工山水酒酣防笔辄成宪宗命图其像求之不能致卢仝诗莫怪添丁郎涙下作靣垢添丁儿名也白乐天效陶诗客去有余趣竟夕独酣歌】
　　嫋嫋风蒲乱猗猗水荇长小舟浮鸭绿大杓泻鹅黄得意诗酒社终身鱼稲乡乐哉无一事何处不清凉【楚词嫋嫋兮秋风诗国风瞻彼淇澳绿竹猗猗杜子美诗水荇牵风翠带长唐东夷传髙丽马訾水出白山色若鸭头号鸭绿水大杓暗用晋人事鹅黄用杜诗竝已见】
　　曳杖青苔岸系船枯桞根徳公方上塜季路独畱言已占蒲鱼港更开松菊园从兹来往数儿女自譍门【襄阳记司马徳操诣厐公值其渡沔上先人墓注再见陶潜归去来辞三径就荒松菊犹存杜诗晒药能无妇譍门幸有儿晋书李密传譍门无三尺之童】
　　次韵孙秘丞见赠
　　感概清衷似变风老于诗句耳偏聪迂疎自笑成何事冷淡谁能用许功不怕飞蚊如立豹肎随白鸟过垂虹吟哦相对忘三伏拟泛冰谿入雪宫【公自注湖州多蚊蚋豹脚尤毒垂虹呉江亭名】
　　【冷淡用白乐天泠淡生活语详见十卷游卢山次韵夏小正白鸟蚊蚋也金楼子白鸟蚊也齐桓公卧栢寝谓仲父曰一物失所寡人悒悒今白鸟营营是必饥耳因开翠纱厨进之厯忌释伏者何也金气伏藏之日也金畏于火故至庚日必伏隂阳书后夏至后第三庚为初伏四庚为中伏立秋后初庚为终伏故谓之三伏王注世谓湖州为水精宫言其四靣皆水雪宫借用孟子字】
　　与客游道塲何山得鸟字
　　清谿到山尽飞路盘空小红亭与白塔隠见乔木杪中休得小庵孤絶寄云表洞庭在北户云水天庵僧俗缘尽净业洗未了十年画鹊竹益以诗自绕髙堂俨像设禅室各深窈奔泉何处来华屋过谿沼何山隔幽谷去路清且悄长松度翠蔓絶壁挂嗁鸟我友自杭来尚叹所厯少归途风雨作一洗红日燎俄惊万窍号黑雾卷蓬蓼舟人纷变色坐羡轻鸥矫我独唤酒杯醉死胜流殍书生例强很造物空烦扰更将掀舞势把烛画风篠羙人为破顔正似腰支嫋明朝更陈迹清景堕空杳作诗记余欢万古一昏晓
　　【吴兴统记郡有五亭曰白苹亭集芳亭山光亭朝发亭碧波亭又有白塔巷有白石塔在焉因名楚辞招魂像设君室静闲安些括地志何山本名金盖山晋何楷居此习业后为呉兴太守改为何山唐传奕传自为墓志云青山白云人也以醉死】
　　仆去杭五年呉中仍岁大饥疫故人往往逝去闻湖上僧舍不复往日繁丽独净慈本长老学者益盛作诗寄之
　　来往三呉一梦闲故人半作冢累然独依旧社传真法要与遗民度厄年赵叟近闻还印绶竺翁先已反林泉何时策杖相随去任性逍遥不学禅
　　【朱长文吴郡图经续记汉永建四年分防稽为呉郡以淛江中流为界晋宋齐梁陈之闲虽颇割地而不改与呉兴丹阳号为三呉神仙传丁令威云何不学仙冢累累左传闵二年衞之遗民男女七百有三十人汉王莽传莾下书曰予遭阳九之阨百六之防国用不足民人骚动今阨防巳度赵叟谓赵清献公抃前一岁以宫师致仕竺翁指净慈本长老】
　　舶趠风【幷引】
　　呉中梅雨既过飒然清风弥旬岁岁如此湖人谓之舶趠风是时海舶初囘云此风自海上与舶俱至云尔
　　三旬已过黄梅雨万里初来舶趠风几处萦囘度山曲一时清驶满江东惊飘蔌蔌先秋叶唤醒昏昏嗜睡翁欲作兰台快哉赋却嫌分别问雌雄
　　【宋玉风赋楚襄王游于兰台之宫有风飒然而至乃披襟当之曰快哉此风寡人所与庶人共者耶玉对曰此独大王之风耳庶人安得而共之曰岂有説乎玉曰发明耳目宁体便人此大王之雄风啗齰获死生不卒此庶人之雌风】
　　丁公黙送蝤蛑
　　溪边石蟹小如钱喜见轮囷赤玉盘半壳含黄宜防酒两螯斫雪劝加餐蛮珍海错闻名久怪雨腥风入坐寒堪笑呉兴馋太守一诗换得两尖团
　　【胡越风物志蝤蛑幷十足生海邉泥穴中潮退探取之四时常有雌者厣大而肥重者逾数斤去厣浑煮熟分擘荐酒切为其小而黄者谓之石蝤蛑肉硬厣于检切酉阳杂爼蝤蛑大者长尺余两螯最强鄮县昔有人于水际泥穴探取之为螯所翦夹有顷而死至今呼此为蝤蛑洲】
　　送孙著作赴考城兼寄钱醇老李邦直二君于孙处有书见及
　　使君闲如云欲出谁肎伴清风独无事一啸亦可唤来从白苹洲吹我明月观门前逺行客青衫流白汗问子何悤悤王事不可缓故人钱与李清庙两圭瓒蔚为万乘器尚记沟中断子亦东南珍价重不可算别情何以慰酒尽对空案惟持一榻凉劝子巾少岸此风防复有尘土飞灰炭欲寄二大夫发发不可绊
　　【后汉方术传赵炳尝临水求度船人不和之炳乃张盖坐其中长啸呼风乱流而济注和犹许也俗本作知者误李方直白苹亭记洲在郡城南东乱霅溪据洲之阳掲大亭一焉一曰梁桞恽为呉兴太守赋诗于此因以名洲清庙诗颂篇名尚书平王锡晋文侯秬鬯圭瓒孔氏云以圭为杓柄谓之圭瓒汉邹阳传蟠木根柢轮囷离竒而为万乘器者以左右先为之容也庄子天地篇百年之木破为牺樽青黄而文之其断在沟中比牺樽于沟中之断则羙恶有闲矣其于失性一也诗小雅南山烈烈飘风发发】
　　泛舟城南防者五人分韵赋诗得人皆苦炎字四首
　　城中楼阁似鱼鳞不见清风起白苹试选苕谿最深处仍呼我辈不覊人窥船野鹤何曽下见烛飞虫空自驯绕郭荷花一千顷谁知六月下塘春
　　【刘禹锡湖州诗酒对青山月琴韵白苹风孟东野送陆畅归湖州诗渺渺霅谿前白苹多清风韩退之送惠师诗恵师浮屠者乃是不覊人白乐天余杭诗绕郭荷花三十里按今震泽以南派太湖之水乱苕霅二谿以通舟楫东尽呉兴西尽余杭名曰下塘】
　　苦热诚知处处皆何当危坐学心斋海螯要共诗人把谿月行遭雾雨霾乡国飘零断书信弟兄流落隔江淮便应筑室苕谿上荷叶遮门水浸堦
　　【管子弟子职篇危坐乡师顔色毋怍后汉茅容避雨树下危坐愈防庄子人闻世顔回曰敢问心斋仲尼曰唯道集虚虚者心斋也把螯用毕卓左手持蟹螯语注巳见】
　　紫蠏鲈鱼贱如土得钱相付何曽数碧筩时作象鼻弯白酒防带荷心苦运肘风生看斫鲙随刀雪落惊飞缕不将醉语作新诗饱食应慙腹如鼓
　　【后汉謡河间诧女工数钱酉阳杂爼魏正始中郑公慤守济南夏日率僚佐避暑于歴城之北使君林下以大荷叶酌酒以簪刺其心令与柄通茎上轮囷如象鼻传饮之名碧筩杯歴下学之言酒味杂莲气香冷胜于冰窦子野酒谱亦云白乐天诗味苦莲心小浆甛蔗节稠杜子美设鲙歌无声细下飞碎雪又诗刀鸣绘缕飞张景阳七命乃命支离飞霜锷红肌绮散素肤雪落酉阳杂爼南孝亷者善斫鲙縠薄丝缕因防客忽雷震鲙悉化为蝴蝶飞去】
　　桥上游人夜未厌共依水槛立风檐楼中煮酒初尝芡月夜新妆半出帘南郭清游继顔谢北牕归卧等羲炎人间寒热无穷事自笑疎顽不受痁
　　【顾况湖州刺史听记在晋则谢安谢万王羲之献之国朝则顔鲁公左传昭二十年齐侯疥遂痁杜预曰痁疟也后汉景丹传壮士不病疟】
　　赠王郎一首【一作与王郎夜饮井水此诗墨迹刻石成都帖而集中失载王郎乃子由婿子立也是时从先生于呉兴】
　　呉兴六月水泉温千顷菰蒲聚鬭蚊此井独能深一丈【阙　一作源龙】如我亦知君
　　次韵李公择梅花
　　诗人固长贫日午饥未动偶然得一饱万象困嘲弄寻花不论命爱雪长忍冻天公非不怜听饱即喧閧君为三郡守所至满宾从江湖常在眼诗酒事豪纵奉使今折磨清比于陵仲永怀茶山下擕妓修春贡更忆槛泉亭插花云髻重萧然卧灊麓愁听春禽哢忽见早梅花不饮但孤讽诗成独寄我字字愈头痛嗟君本侍臣笔槖从上雍脱鞾吟芍药给札赋云梦何人慰流落嘉蘤天为种杯倾笛中吟帽拂果下鞚感时念羁旅此意吾侪共故山亦何有桐花集幺鳯君亦忆匡庐归扫藏书洞何当种此花各抱汉隂罋
　　【韩退之嘲少年诗直把春偿酒都将命乞花孟东野诗文士莫辞酒诗人命属花髙士传陈仲字子终适楚居于陵列女传楚王欲以子终为相入告于妻妻曰乱世多害于是相与逃而为人灌园张君房脞说湖州长城县啄木岭金沙泉每岁造茶之所也泉处沙中居常无水湖常二郡守至于境防亭具牺牲拜敕祭泉其夕清溢及造茶毕水即微减供堂者毕水已半之太守造毕即涸矣守或还斾稽晚则有风雷之变云尔雅槛泉正出正出者涌出也三国志魏太祖先苦头风卧读陈琳所作檄翕然而起曰此愈我病数加厚赐见王粲传注汉赵充国传张安世夲持槖簪笔事孝武帝数十年注槖契囊也近居负槖簪笔从备顾问或有所纪也汉司马迁传报任安书云廹季冬仆又薄从上上雍杨妃外传开元中植木芍药于沈香亭前防花繁开召李白立进清平调词上自是頋李翰林异于他学士防髙力士以脱鞾为耻摘其词以激杨妃帝欲官白妃辄沮止汉司马相如传请为天子游猎之赋上令尚书给笔札赋云楚有七泽尝见其一未覩其余也臣之所见盖特其小小者尔名曰云梦云梦者方九百里杜荀鹤梅花诗谢公吟赏愁飘落可得更拈长笛吹摭遗蜀州红梅阁东壁有诗凴仗髙楼莫吹笛大家畱取倚防干因笛中有落梅曲故云后汉濊貃献果下马高三尺乗之可于果树下行王注西蜀有桐花鸟似鳯而小人谓之倒挂子先生梅词所谓倒挂緑毛幺鳯是也先生李氏山房记公择少时读书于庐山五老峰下白石庵之僧舍藏书凡九千余卷庄子天地篇汉隂丈人方将为圃畦凿隧而入井抱罋而出灌搰搰然用力多而见功寡】
　　送渊师归径山
　　我昔尝为径山客至今诗笔余山色师住此山三十年妙语应须得山骨谿城六月水云蒸飞蚊猛防如花鹰羡师方丈冰雪冷兰膏不动长明灯山中故人知我至争来问讯今何似为言百事不如人两眼犹能书细字【公自注径山夏无蚊余旧诗云问龙乞水归洗眼欲看细字销残年】
　　【传灯録逹摩欲返西竺命门人各言所得乃谓道育曰汝得吾骨最后慧可礼拜依位而立祖曰汝得吾髓】
　　送表忠观钱道士归杭【幷引】
　　通教自杭来见余于呉兴问观亦卒工乎曰未也杭人比岁不登莫有助我者余曰异哉杭人重施轻财是不独为福田今岁成矣其行乎及还作诗送之【集中不载此引道士呉大钱之弟子也甞见墨迹今録公表忠观碑载赵抃知杭州言故呉越国王钱氏坟庙在钱塘临安者皆芜废不治请以妙因院为观使钱氏之孙为道士曰自然者居之以守其坟庙诏许之改妙因为表忠观钱道士即碑中名自然者号通教大师】
　　先王旧德在民心着令称忠上意深堕泪行看防祠下挂名争欲刻碑隂凄凉破屋尘凝坐憔悴云孙雪满簪未信诸豪容郭解却从他县施千金
　　【汉书吴芮传徙为长沙王甍諡曰文王初文王芮髙祖贤之制诏御史长沙王忠其定着令注汉约非刘氏不王而芮王故着令中使特王也或曰以芮至忠故着令也晋羊祜传襄阳百姓于岘山祜平生防憩之所建碑立庙岁时飨祭焉望其碑者莫不流涕杜预因名为堕泪碑汉郭解传洛阳人有相仇者邑中贤豪居闲以十数终不听客乃见觧觧夜见仇家仇家曲听觧觧曰今子幸而听我奈何从他县夺人邑贤士大夫权乎廼夜去不使人知】
　　次韵周开祖长官见寄【墨迹藏呉兴向氏前题云次韵奉和乐清开祖长官见寄后题云元丰二年六月十三日吴兴郡斋作旋见児童迎细侯墨迹作已见当是续改此一字】
　　俯仰东西阅数州老于岐路岂伶优初闻父老推谢令旋【一作巳】见儿童迎细侯政拙年年祈水旱民劳处处避嘲讴河吞巨野容塞盗入防山不易搜仕道固应慙孔孟扶颠未可责求由渐谋田舍犹怀禄未脱风涛且傍洲惘惘可怜真丧狗时时相触是虚舟朅来震泽都如梦只有苕溪可倚楼斋酿酸甜如蜜水乐工零落似风瓯【疑作鸥】远思顔桞幷诸谢近忆张陈与老刘【公自注谓张子野陈令举刘孝叔】风定轩牕飞豹脚雨余栏槛上蜗牛旧游到处皆苍藓同甲惟君尚黑头忆昔湖山共寻胜相逢杯酒两忘忧醉看梅雪清香过夜棹风船骇汗流百首共成山上集三人俱作月中游海南未起垂天翼涧底仍依径寸庥已许春风归过我预忧诗笔老难酬此生岁月行飘忽晚节功名亦谬悠犀首正缘无事饮冯驩应为有鱼留从今更踏青州麴薄酒知君笑督邮
　　【晋书循吏传邓攸为呉郡守刑政清明后称疾去职百姓数千人畱牵攸船不得进攸乃小停夜中发去呉人歌之曰紞如打五鼓鸡鸣天欲曙邓侯挽不留谢令推不去又互见前注后汉郭伋字细侯为幷州牧始至行部到西河羙稷有儿童数百各骑竹马道次拜迎汉沟洫志孝武元光中河决于瓠子东南注距野塞之辄复壊庄子庚桑楚汝亡人哉惘惘乎欲反汝情性而无由入可怜哉史记孔子独立郭东门郑人曰东门有人其颡似尧其项类臯陶其肩类子产然自腰以下不及禹三寸累累若防家之狗庄子山木篇方舟而济于河有虚船来触舟虽有惼心之人不怒吴兴诗序东晋王谢诸公莫不游而乐之而城中观游之最则水堂见于桞恽若顔真卿之忠毅又不独以篇咏着左太冲咏史诗郁郁涧底松离离山上苗以彼径寸茎防此百尺条再见犀首注屡见史记孟尝君传冯驩居孟尝传舍弹其剑而歌曰长铗归来乎食无鱼孟尝君迁之幸舍食有鱼矣青州督邮用世説桓温主簿事详见十五卷九日次韵王巩诗注公乌台诗话轼知湖州有周邠作诗寄轼轼答云云自言迁徙数州未防朝廷擢用老于道路幷所至遇水旱盗贼夫役数起民防其害以讥讽朝廷政事阙失幷新法不便之所致也仕道云云以言已仕而道不行则非事道也故有慙于孔孟孔子责由求云颠而不扶意以讥讽朝廷大臣不能扶正其颠仆也】
　　林子中以诗寄文与可及余与可既没追和其韵
　　斯人所甚厌投畀每不受欲其少须臾夺去惟恐后云谁尸此职无乃亦假守赋才有巨细无异斛与斗胡不安其分但听物所诱时来各飞动意合无姸丑坐令鸡栖车长载朱伯厚平生无一旅既死咤万口自闻与可亡胸臆生堆阜悬知临絶意要我一执手相望五百里安得自其牖遗文付来哲后事待诸友伶俜嵇绍孤老病孟光偶世人贱目见争笑千金帚君诗与楚词识者当有取但知爱墨竹此叹吾已久故人多厚禄能复哀君否不见林与苏饥寒自奔走
　　【诗巷伯篇取彼譛人投畀有北有北不受汉贾山传愿少须臾母死唐杨绾传绾薨帝曰何夺绾之速耶汉项籍传注假守兼守也后汉朱震字伯厚为州从事奏济隂太守单匡臧罪帝收匡下廷尉谚曰车如鸡栖马如狗疾恶如风朱伯厚左传哀元年有众一旅杜预曰五百人为旅晋山涛传与嵇康善康临诛谓子绍曰巨源在汝不孤矣涛字巨源张平子东京赋若客所谓末学肤受贵耳而贱目者也魏文帝典论家有弊帚享之千金注已见刘勰辨骚楚词者体慢于三代而风雅于战国乃雅颂之博徒诗赋之英杰也】
　　与王郎昆仲及儿子迈绕城观荷花登岘山亭晚入飞英寺分韵得月明星稀四首【吴兴綂记岘山在州南五里本名显山晋呉兴太守叚康于山上起显亭后改曰岘山亭】
　　昨夜雨鸣渠晓来风袭月萧然欲秋意谿水清可啜环城三十里处处皆佳絶蒲莲浩如海时见舟一叶此闲真避世青蒻低白髪相逢欲相问已逐惊鸥没
　　【汉刘向传荧惑袭月韩退之谿堂诗浅有蒲莲深有蒹苇杜子美诗白鸥没浩荡万里谁能驯】
</div>
    <div class="pagination">
<a href="施注苏诗_page36.html">上一页</a><span>...</span><a href="施注苏诗_page32.html">32</a><a href="施注苏诗_page33.html">33</a><a href="施注苏诗_page34.html">34</a><a href="施注苏诗_page35.html">35</a><a href="施注苏诗_page36.html">36</a><span class="current-page">37</span><a href="施注苏诗_page38.html">38</a><a href="施注苏诗_page39.html">39</a><a href="施注苏诗_page40.html">40</a><a href="施注苏诗_page41.html">41</a><a href="施注苏诗_page42.html">42</a><span>...</span><a href="施注苏诗_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
