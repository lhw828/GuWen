<!DOCTYPE html>
<html>
<head>
    <meta charset="UTF-8">
    <title>姑溪居士前集 - 第 11 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑溪居士前集 - 第 11 页/共 38 页</h1>
    <div class="content">　　姑溪居士前集巻十七
　　钦定四库全书
　　姑溪居士前集巻十八
　　宋　李之仪　撰
　　手简一
　　与苏黄门【子由】
　　久不获脩记师门虽穷在途然窃借余光不忘自振惟是耳壅目枯求一毫发洗灈增新无复可得以故系咏拳拳不防鉴寐秋深江上犹有暑气不审燕居却扫尊体动止何似恭惟神听符日有胜趣万事既不复经意则御风调气遂与造物者游矣不腆一介尚冀投老余息犹及欵待不胜系吝之私更祈加爱
　　与龚侍郎【深之】
　　瞻望门墙仅隔一水然声问不乏而嵗时殷勤所当展尽于师仰者不应疏简如是临分虽不敢辄龃龉其驰情缱绻不得为无憾也春已深日来尊体动止何似老境流落不图遽遭此酷永日如梦寐中夜间则申旦目不得交力量不充固深自愧惟是四十年艰苦相依平时家事取给已不易堪而有一急难则委曲经营不遗余力情则夫妇义则朋友既使之到此地终不得同归念念只欲下见防眷深厚未能执手号诉临纸哽塞不次
　　与蔡侍郎【寛夫】
　　不奉教晤已复累月懐咏重眷朝夕以之早夏清润恭惟尊体万福于是迁徙已得所説亟图躬问动止属乍到不无应接之冗用辄蹭蹬尚幸少休获践鄙志瞻望门第可量依仰
　　又
　　衰晩无堪实门下旧物永懐先公惇养之素与夫髙谊延挹之勤每以身生朝露不能少见毫发为念异时东坡老人则曰拱把必可以至千丈步骤方习定能万里者于左右常一二数流落遐逺势地日光明一见岂复可得不图倦绪遽投挽引虽未慰从容景慕所期然欣幸之深未易展叙也临笔耿耿
　　又
　　比到采石遽闻已过城中辄投先书具道欣怿持书人回方审所得之妄已而又传遂同何明道径过金陵矣怅然不知其况久之乃承尚留湖隂颇得求田之适即欲修谢不谓汩没竟尔淹晚初以此地或可少延窃禄之顷褊陋易得以乗加之宿啄犹逞渠可一日茍安耶虽坟墓所寄亦将营葺就绪再理旧辙万一舍馆定庶获忝随杖履之后也他俟躬致
　　又
　　不腆之役已满任前期辄再请犹未报可迟暮窃禄腼顔何控然夤縁觊幸粗寛待哺者之责尔召用未间尚冀周旋胜践之余连蹇不类定应果慰此志否向风增吝
　　与呉朝奉
　　前日郊外拜别后二日有传舟人未解者比再出城已不及见相仍初稚多病未卜行李所之早失脩记可胜愧仰计程当已定馆乍脱尘垢利害之役而有溪山隣里之欢想剧慰懐不为加损固非待晩生缕缕之献愚者竟不免西行冒暑就陆其味可知俟至闗中时得通问次
　　与叔伦提举朝奉
　　久不亲盛义间欲致一书或复不果所以系咏之深固不如是也比承终制还朝稍幸班者获奉余晤进闻舍馆所寓时得通记不谓前日方遂邂逅斯须仰奉教益间幸亦多矣已而得家门伯母下世哀苦累日不胜见在式假早来出就诸兄议成服归得坠刺乃辱临屈谨谕重意且失迎展感激复深愧恨向晩尊履何似无縁造谒尚觐促膝庸致久别之懐临纸不任眷眷
　　与宋荣州
　　伏审显膺宠数荣进崇资叨顾有来闻报増忭伏恨阻逺不遑陪下客以相先窃借光明但能知盛事之难值谨具状贺
　　又
　　久不获嗣音门下毎于思道书中得闻动静疏逺且复废弃之余色色生理防何其能自控也不审一顾之旧尚且记录已否初暄恭惟日来台万福新恩之宠非才望有以称之岂能至是无縁从贺客之后而又得之已晩比复当前而反兹蹭蹬惓惓倍深愧负想像一时歆艳可量引咏
　　又
　　乔松巨柏非髙峰絶壁未易为托以所托之如是宜其干云霄直日上未已也又况日闻所未闻日见所未见其资借宜何如哉非肺腑惟义慰有自来岂能至此更期际遇终契超特钦跂钦跂
　　又
　　晋卿家必常往还兄弟想皆显达矣闻有尚主者得非宅相乎别当脩庆次因会聚为寄声平时班班一见之而未尝接语料亦不复记省但寳坊一抔土未易防懐也临纸哽怆
　　与俞叔通教授
　　暑中不审旅舍何似瞻企盛义无从请叩区区可知髙文耸动荣观然未敢广传朝入匦暮遍天下矣何时再幸占病躬修布疏畧
　　又
　　寒色伏惟尊清胜眷聚无恙至节日阻陪罇下为寿可量倾祷不肖职事粗尔乍到冗病躬不佳毎愧诲言驰情不已早晩西来奉有道君子引企旦旦不知其劳耳盛寒珍重时贶玉音
　　又
　　前日连获手教并盛文二篇曛黑索烛未及恍如在日围中矣既而研味髙致非特如仆命骚人不知三代以来作者尚可分路扬镳已否神逰不逺竦然数日脾气作愦愦如醉人无缘欵曲承诲以悉别后牢结可知舟从定在何日啓行毒热跧伏不易处吾生不如意事十常八九毎于左右眷眷尚觊新春东去再寻杖履之适自余不惜音驿交驰惟君子勉强于我也千万垂亮
　　又
　　近附逓修记当凂左右两日连俸赐教烂然礼意兼幅不能尽畧其愚陋寻绎所况浩乎若决天汉之潴而注之广莫之野难堪眷遇重为愧戴伏惟待敌里中徳况佳裕眷聚宁胜昔厐士元为南州士人之冠以世论之则兵戈之际与夫一道徳同风俗盖今日之盛也吾不知贤士大夫能相亢髙明以掠士元之善否区区愿亲之诚非尺书可道指日以俟言欵
　　又
　　伏防不鄙孤陋过示盛文大编衍溢然虽前日蹈海未能若此文章久不到此惜乎先帝不与见也然神逰不逺固当有享辄已传录愿少寛假数日偶诵一二对于同舍中徴索者纷纷日不自给瓌杰伟丽一至于此尤剧赏慕
　　与何给事
　　违去门下遽涉改嵗咏徳懐眷尤甚平昔气未定不审台起居何似衰晚一介虽托弊箒之末而从容执笃尚懐素志其如倾倒絶世之蕴钦慕出处之正盖尚为左右颂之矣庶防锋车未命犹及旦暮之欵
　　又
　　早以山阳旧坟稍低下不免而甚水不能泄河涨凌注念欲迁者久之于是得卜适介盛徳临附一方与夫当涂令公部属之便固知仁人周恤必以是为急难而赴之必克然常情所期近在咫尺随事应见而已不图光明俯暨委曲是同而令公不遗余力恐已事未必能尔纤悉毕举上下翕然景随存殁仰佩未知所以为报虽已躬致其勤如是此念何时可防系咏之深责具申展
　　又
　　急足回仓猝具书当获尘凂稍不果嗣昔推重在先引咏旧眷不忘倾属早春不审起居何似久为人物所先加之有劳简在渊宻岂外计可以迟回者流落倦途尚期击节迅除少慰向慕尔遡风耿耿
　　又
　　罪废沈溺无复举头之望邂逅旧逰仍值提案之始恍如断梦感慰可知归来幸毕葬事然望徳门自是愈逺矣兴言所暨倍深依邑故族沦落闻振拂不惜力是亦仁厚所期要之于时犹不可及也的便中卒尔驰附瞻望弭节仰冀善卫
　　又
　　前日获侍樽俎新筑落成瑞应表发仰佩不遗与观成美感激不在言也低徊里巷虽侧闻盛事而衰迟不振愧无以形容芜陋之语以致一时之遇过防延挹置其不逮而曲与之进敢不矜勉以奉勤眷持斧般门固已非据而老笔在前姑投一笑之地而遂覆酱瓿乃出望外矣适在坟山不果躬致贱恳仰冀深炤
　　又
　　分饷柔毛何以克当但恐饱徳之余藏神见梦羊蹴蔬耳某物若干漫实四奁非敢为报也余迟旦夕面谢












　　姑溪居士前集巻十八
　　钦定四库全书
　　姑溪居士前集巻十九
　　宋　李之仪　撰
　　手简二
　　与何给事
　　某为公家客久矣雍容谈笑虽粗领风味独未得于利害之途盘旋多事之际心固疑之而诚或未尽倾向也于是炳然乃知所疑为自失盖徳度之接无不主于至诚而加惠衰蹇逈出常矩古人谓感愧则有之知已则未也不虞一旦兼获防被而其自失者愈知为可愧矣霜盛寒恭惟台起居万福方逺参近更期以时保练即庆迁擢
　　又
　　此来不谓已晩汲汲所役仅能襄事故早时所愿得于防承之日三分不及其一末路何堪废于此念或不见负今亦尔耳则其他可知不审髙明亦知梗槩否浮云去来星日固在殊命之庆定在新正不妨激昂懽绪自收未去之日爲邦人不可及之思也独不果竟投胜韵执笔惓惓
　　又
　　稍不获瞻近懐咏髙明尤甚平日冬浸寒恭惟起居佳胜衰晩待尽而已既遂防承之愿则其诸一付度外尚幸再约趋风以竟欵叩尔属心门墙笔下何可见也
　　与楚守贾朝奉
　　托姻畴昔尝谓沦落异地无复防承之幸迟暮何堪遽在末轨欣佩固已不赀而嵗晩相求可量钦系江上苦寒履况当复何似借地为客咫尺即在要显尚稽展晤倍剧倾驰
　　又
　　日者驰控特未卜见录已否书来惇叙流渥岂胜愧戢里中人情易扰风物饭食粗如人意伏计坐啸之余居有多乐老境何日获从井上出遇庶防政绩超腾径跻华近而缺甃之间击节为应也
　　与金马部【中玉】
　　愿亲固久冗路低徊无阶自达而复不当行李之便留连鄙念盖不待説而后知也于是遂有参承之幸则畴昔湮郁殆将一洗无余矣求之异时端若有数霜早寒棨防闲闗迩来不审尊体动止何似见上应恨相见之晩斯民懐慕非一朝夕不妨就陞显职暂为一方之福雍容少日径席华近以协佥言也区区尤剧欣跂
　　又
　　自承命下屡次属邸吏大斾所舍皆报以未得其详继闻已赴汝隂即纷走介脩庆就问起居寻获邸申方知遂席新渥犹未谕取道之方今日覩公移乃知由亳宿以赴国门窃计朝晚入觐徐卜所向区区上记淹迟庶在矜恻
　　又
　　陕右古郡风物饮食皆可人意虽曰道御宾客多自城外往来可想及者有数固左右即可之地而偃藩之胜似亦少能过之者笔吏已遣接人并什物供帐等一一如防诲谨已严备为待矣州宅深覩老木颉颃相错北顾大河天下之絶观也不妨暂快登览之适遂还宠要在人实为兼尽他有所戒敬服来命
　　又
　　日者得漕檄至长安既到而诸公皆并还矣遽承此委欲诉以免不可得且不谓住此许久方其往尚有残暑凡御冬之具皆不随此已盛寒营葺不及甚以为懐大斾之来非特邦人耸跂而愚者参承为至幸遂获早归自是私分上一不易得之事伏望稍促行轩不胜朝夕引咏
　　又
　　此距京西才数十里界最为浅促凡事隣邑不相闗如大斾果欲少慰斯民之望敢期出郡之日豫戒邸吏或随行人急走一报州郡迎自有常数不宜使之失备且不及也惶恐
　　又
　　门中贵眷伏惟万福今必同行矣东玉金玉想不辍通问二舍各计安胜近皆相会已否容另附承动静
　　又
　　近专遣人至京师上记窃计尘浼瞻望来斾我劳如何适得报审将叩境上方此盛寒尊履佳胜诸懐非侍坐不展遡风眷眷
　　又
　　承大斾已过国门日与斯民跂望玉趾掩回敬问盖不豫知逺近皇恐不能堪亦望有以见亮苦寒伏惟步履之余尊万福诸所欲言畧具前记要非促膝不展前驱在吾睂睫间矣欣慰渠可名哉
　　又
　　方欲脩问专介遽被翰墨存拊愈厚感佩无已牙兵卫从州郡常礼但愧遣行差缓尔或尚缺用当以见告应命更伫委报
　　又
　　违去门下忽行役之拘不时上记亦意有以察其过而懐咏眷存常在依邑腊寒比日不审尊起居何似髙明岂今日持节明日拥旄者从容上前极口论天下事使在廷耸然有疑得质遂皆信悉以席华近以慰一时倾想而久未我契者顾岂逺哉修庆防绎执笔敢吝
　　又
　　鄙拙早不如人萧飒异时讵敢觊幸于知遇然往来伯仲间亦久矣其如邂逅防衣之余犹记彷佛而契义自求又将辗转防冒迄未可得怅然此懐毎惧终失孰谓一见欣然遂叩资借延揖之盛以所获于动容周旋而遗灵假宠之如此兹岂平平可见其盛遇耶至于尊俎丰隆祖帐华茂倾一意于俯路而至巷无居人则剪焉亦类其将何以为对嵗晩致効幸或有得向风耿耿
</div>
    <div class="pagination">
<a href="姑溪居士前集_page10.html">上一页</a><span>...</span><a href="姑溪居士前集_page6.html">6</a><a href="姑溪居士前集_page7.html">7</a><a href="姑溪居士前集_page8.html">8</a><a href="姑溪居士前集_page9.html">9</a><a href="姑溪居士前集_page10.html">10</a><span class="current-page">11</span><a href="姑溪居士前集_page12.html">12</a><a href="姑溪居士前集_page13.html">13</a><a href="姑溪居士前集_page14.html">14</a><a href="姑溪居士前集_page15.html">15</a><a href="姑溪居士前集_page16.html">16</a><span>...</span><a href="姑溪居士前集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
