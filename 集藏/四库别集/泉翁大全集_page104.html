<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 104 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 104 页/共 256 页</h1>
    <div class="content">　　维嘉靖五年，岁次丙戌，二月甲寅朔，越二十日癸酉，南京国子监祭酒湛若水谨寓牲醴束帛之奠，敢昭告於故赵母李太安人之灵曰：呜呼！安人之贤，水也亦既闻之素矣。自夫获交令子鸣也於江门，始闻柏舟之誓，既曰：「尽妇矣。」继聆合花之诗，则曰：「於是乎尽母矣！」母以子贤，子以母显，人道宜然也。子既迎养，母则不延，其人乎？天也。令子治澧，赈荒救菑，将兴礼崇教，守职可几矣，而谗人挠焉。及谗人遄死，王氓讼诬，抚巡上言，公论方昭矣，而贤母捐焉，其天乎？人也。呜呼！吾母於安人十年之长也，亦先后十年而皆往也。吾母旅丧於京师，方痛万里遥魂而不知归，今安人亦卒於澧兰之涯，是以感予怀之悲。然而体魄既返，魂亦无所不之也。况所幸者，其以母来。其不以母来，则病孰视药？而死孰敛哀？又震器先游，宁免终天之恨哉？水托令子之交，又及登堂之义，於令子视犹弟也，则於安人视犹母也。敬陈兹奠，告予哀愫。尚飨！ 
　　
　　奠杨仕鸣文 
　　
　　维嘉靖五年，岁次丙戌，六月壬子朔，越六日丁巳，南京国子监祭酒湛若水敬以牲醴之奠，告於近故乡荐士杨仕鸣之灵曰：於乎！仕鸣，而至於是邪！而止於是邪！孰主张是邪！今之学者，患无受道之器；有其器矣，患无必为之志；有其器有其志矣，所贵遵道而不贰；有器有志而不贰矣，彼任重道远者，必天假之遐龄而远乃可致。若夫不遵道而贰，致远恐泥，不假之遐龄，彼苍苍者将何意邪？於乎！昔者子也与仲骥也，承命伯氏，千里而来，同负笈笥。及再见於荷塘之庐，联举秋试，慨然圣学之并诣，岂非后生可畏邪！仕德北游，予居於樵之屺，讲合一之学於勿忘勿助之际。仕德乃来，予有砭剂，予顾谓子，尔辙勿异，是以有支离之说、易途之诫也。於乎！昔在夫子之门，称好学者，颜氏之子，终日如愚，独以默识，故曰：「万言万中，不如一默。」於乎！尔旧字少默，宜默不默，而乃以鸣易尔字邪？多言伤气，气以动志，往往以谈以歌，彻夜不寐。不寐固励志也，不能养其身以有为，人将指学为祸生之戒。夫然后知勿忘勿助者，绝无丝毫人力，乃为学之至也。於乎！海内同志者无几，得尔兄弟，又五六年相逐而逝，此夫子所以恸丧予之慨。岂天果无意於斯文也邪！岂天果无意於斯世也邪！於乎！子来观光，死於师友，命也，义也。魂无不之，返尔故里。哀哉！尚飨！ 
　　
　　太学祭门行井?仓库神文 
　　
　　维嘉靖五年，岁次丙戌，十二月己酉朔，越二十五日癸酉，南京国子监祭酒等官湛某等谨以洁牲粢盛醴齐之仪，敢昭告於司门、司行、司井、司?、司仓、司库之神曰：惟兹太学，贤关是职，义路礼门，颐乃口实。乃阖乃辟，乃践乃迹，乃储乃积，乃饮乃食，神各攸司，交赞明德。清酒洁牲，以报岁绩，惟神申相，其永不忒，俾我师徒，归於皇极，无作神羞。尚飨！ 
　　
　　奠沈隐君文 
　　
　　维嘉靖七年，岁次戊子，七月庚午朔，越二十三日辛卯，南京吏部右侍郎湛若水谨以洁牲束帛之仪，寓奠於故沈父隐君逸庵先生之灵。呜呼！斯道之不明，由圣学之不讲。非直世教之衰，有泥於上；乃亦人不爱成子弟，罪归於父母兄长也。父兄以举业望其子弟，子弟以举业而自障，惟利竞竞，惟名攘攘，人习其化，家习其尚。故子弟生则罔，生则罔，如虱处禈，如鱼在网，又焉能见天地四方之高广哉！予初教南雍，若子珠也，来应如响。轶天马於行空，脱驽骀之尘鞅，将一日而千里，合二业以兼修，焉得不动予之叹赏也！云胡自而有此子？非内之断机和丸，则外之异闻而中养也。夫然后知君之与，贤配，内外交成其义方，可以法乎族党，如焞母之尹，程父之，托其子而传者，其可量哉！其可量哉！我文奠君，用为时奖，君如有知，可无遗怅。尚飨！ 
　　
　　奠王阳明先生文 
　　
　　维嘉靖八年，岁在己丑，三月　　朔，越　　日甲子，友人南京吏部右侍郎湛若水谨以洁醴束帛之奠，寓告於故新建伯兵部尚书左都御史阳明王先生之灵。於乎！哀乎！戚乎！而遽至於是乎！而止於是乎！前有南来报兄病委，乃传二诗题我敝止。予曰小恙，未足为异。开岁以来，凶问叠至，予心惊怛，疑信未已。黄中绍兴，讣来的矣。於乎！戚乎！於乎！哀乎！而止於是乎！而遽至於是乎！谓天之生人，其有意耶？其无意耶？以为无意也，何以厚赋兄智若是？以为有意也，则能笃生是，曷不永成是？嗟惟往昔，岁在丙寅与兄邂逅，会意交神，同驱大道，期以终身。浑然一体，程称「识仁」，我则是崇，兄亦谓然。既以言去，龙场之滨，我赠九章，致我殷勤。聚首长安，辛壬之春，兄复吏曹，於吾卜邻。自公退食坐膳，相以存养心神，剖析疑义。我云圣学，体认天理。天理问何？曰廓然尔。兄时心领，不曰非是。言圣枝叶，老聃释氏。予曰同枝，必一根柢，同根得枝，伊尹、夷、惠。佛於我孔，根株咸二。奉使安南。我行兄止，兄迁大仆，我南於北。一晤滁阳，斯理究极，兄言迦聃，道德高博，焉与圣异，子言莫错？我谓高广，在圣范围，佛无我有，中庸精微。同体去根，大小公私，斁叙彝伦，一夏一夷。夜分就寝，晨兴兄嘻，夜谈子是，吾亦一疑。分手南北，我还京坼，遭母大故，扶柩南归。迓吊金陵，我戚兄悲。及踰岭南，兄抚?师，我病墓庐。方子来同，谓兄有言 学竟是空，求同讲异，责在今公。予曰岂敢不尽愚衷，莫空匪实，天理流行。兄不谓然，校勘仙佛，天理二字，岂由此出？予谓学者，莫先择术，孰生孰杀，须辩食物。我居西樵，格致辩析，兄不我答，遂尔成默。壬午暮春，予吊兄戚，云致良知，奚必故籍？如我之言，可行?役。乙丙南雍，遗我书尺，谓我训规，寔为圣则。兄抚两广，我书三役，兄则杳然，不还一墨。及得病状，我疑乃释。遥闻风旨，开讲穗石，但致良知，可造圣域。体认天理，乃谓义袭，勿忘勿助，言非学的。离合异同，抚怀今昔，切嗟长已，幽明永隔。於乎！凌高厉空之勇，疆立力胜之雄，武定文戢之才，与大化者同寂矣。使吾伥伥而无侣，欲语而默默，俯仰大道，畴与其适？安得不动予数千里之嗟恻，而望方恸哭，以哀以戚哉？既返其真，万有皆息，死而不亡，岂谢人力？兄其有知，可以默识。尚飨！ 
　　
　　奠陈母侯孺人文 
　　
　　呜呼！世固有理之常而不可以尽信者，善恶灾祥之谓也。是以君子恒吁欷而慨慷，是常者或不得其常，而天果或不可以信乎哉！若陈母侯孺人者，宜寿而康，获福善之报於久长，乃子之禄将及，而不少待而遽亡，且将有憾乎苍苍焉，何哉？孺人捆中之善，不可得而尽知也，而懿范淑仪於施及厥子者可知也。令子思诚比以才贡於大庭，屡试上游，首贤良之称，盖充其实以达其名。君子曰：「是可以副三途之选，获不次之升，而殊遇於皇明。由是观之，皆其亲之教肃而成。禄养方及而不逮焉，是天之道诚若不可征也。然而久而后定，厥子之立身行道，显亲扬名，愈大而昌，流庆弥远而无疆。夫然后君子始信天人不可量，有其基而斯有肯堂者也。呜呼！子以母贤，母以子荣，禄养虽不及，而善养之祯，则孺人之所以得诸天已多，而或啬诸人者，不足以遗憾於冥冥也。夫无心者，化也；不齐者，数也；有限者，天之分也；不可穷者，子之情也。子惟尽其在我不可穷之情，若夫无心之化，不齐之数，有限之分，天也，何惩焉！致奠陈词，庸告慈灵。呜呼！尚飨！甲午 
　　
　　奠河东运使王公济溱文 
　　
　　维嘉靖十有二年，岁次癸巳，六月壬申朔，越初十日辛巳，礼部左侍郎辱知湛若水谨以炷香束币之奠，昭告於近故河东运使王君公济之灵曰：呜呼！斯道久孤，孰翼孰传？子与德征，千里来闻。二子之资，一俊一迟，予乃有诰，佩之弦韦，因文知道，由举入德，豁而通之，二业合一。予曰斯义，孔门一贯。两贤卓然，始终不畔。豪杰之士，无文犹兴，有如贤辈，岂待予行？继奋贤科，学优而仕，为循为良，为直指使。讲求不倦，明伦有编，表章斯文，赖以传焉。帝择贤守，理兹平阳，下问谕俗，吕子灭明。身不屈道，道不屈时，宁行之窒，毋世之随。左调南康，求道益笃，仰瞻圣途，创开白鹿。乃磨穹崖，乃勒图箴心性图、四勿总箴也，以扶世教，以淑人心。一守不挠，百摧不折，钦遵圣制，膝不少屈。凡今之人，险庂倾崎，河东阳转，阴快其私。愤世嫉邪，叩关自直，逮狱山西，天定事白。期刊客气，讲蔽开明，胡为一疾，中道而倾。呜呼！以子之志，可与远诣，何与命违，卒至於是？以子之才，可以普施，时乎不合，竟止於斯！志而未成，才不究用，子也何悲，吾道之恸！嗟子长往，存者德征，离索幽明，有死有生。宇宙寥寥，几问津者，侧身独立，起予谁也？心之忧矣，不啻如焚，既忧而喜，死后有人。此为不死，死也犹生，一悲一喜，倍於常情。系官於朝，不及视墓，束帛瓣香，寓告衷素。呜呼哀哉！尚飨！ 
　　
　　奠唐府纪善周道通文 
　　
　　维嘉靖十二年癸巳，七月十三日甲寅，南京礼部尚书湛　敬以束帛炷香牲醴之仪，寓奠於故唐府纪善周君道通之灵曰而告之曰：於乎！道通，木之既隳，妄意一绳之可维，忘圣途之万里，伥独往而莫狐疑。幸诸君之予助，穷日暮而趋之，不自知其艰危。旷五载而不见，君独倏尔其焉归？於乎！道通，予宁不悲！君始歌鹿鸣而教万安也，惟阳明之学以为归依。及宰应城，慕上蔡风以立化基；求善闻过，设笱桶以受隐词。故下情旁达，事罔或遗。士丕变而民不欺，虽重听其何伤！而竟不免於真盲聋者，惟牝牡黄骊之是非，付铨司以改为。辛壬之岁，因兄道明，见予京师，矢言适道，有疾其驱。继而教授邵武，乃端厥范，乃指迷途，而一时诸生晓然如开聋瞶，咸知圣域之趋。载迁藩纪，曳裾王门，好善乐道，鱼水交欢。讲必正言，行必正事，有不如是，非吾素志。徐曰归哉！母龄暮矣。岂无兄弟，曷以代己？乃假使符，南望白云，岂无水菽，可以怡亲？予方司成考绩，言还自北。东君艳阳，召我游役，而君之兄弟从予二洞，行歌是适。我贰南铨，新泉涌庐，君来饮泉，卒业於兹。维时多士，如云来集，君领袖之，问辩是释，就予正焉。盖以笔代口，以目代耳，其好学不以病废，如是其急，此录之所由以辑也。至於会极有约，以燕以射；唐录有刊，以为乡士之劝激。而予两序其首册，衍敬一之洪谟，揭程氏之奥域，固君终身之所从事而不惑也。而君之灵，尚有知识耶？尚能记忆耶？逮予召贰春卿，瞻斗极而晨趋，君与古庵，并棹相追，酌甘泉，憩行窝，话别於维扬之墟。当是之时，沈、葛主之，子鸣、伯载、子礼、子朱，盖一时嘉会之盛，不期而翕如也。岂意此为永诀，生死幽明而顿殊乎？君之复任，予亦知之盖久矣。贤王之虚位以相徯，移文以相稽，而君岂亦自病水菽之莫资，复回辙於河南之涯乎？胡三载之淹留，竟一疾以不支，而母氏亦告终於庭闱，有讣而君不复能知也。於乎！其悲乎！於乎！其悲乎！予官於朝，临穴莫遂，而远寄哀忱於束帛，摅肝肺之微辞，惟不亡其常存，君通於道者，庶几其尚能鉴之。 
　　
　　奠安庆尹生唐文 
　　
　　於乎！尧臣，人莫不有生，而子之生，寔维不辰。思以操耿耿之志，立鼎鼎之身，而於於而来，见予於新泉也。寔因乎子京，庶斯道之有闻，以立乎己者立乎人，而解人之纷。彼昧夫痛痒者，反病子之为仁以为不仁，褫名与廪，维子之嗔。及其父而悟而复也。亦乌足以损益乎子之所得於天者之真哉？於乎！子尹之子，人莫不有死，而子之死，天胡为乎其惨一至於此？彼盗跖日杀无忌，脯人之胔而老死牖下，岂非所谓天之君子？若夫通都白昼，夺人益己，多窃爵禄以丰其妻子者，方将康强无灾，以延遐祉，亹亹而不已。子乃千里从师，负笈蹑履，长风大江，如蹈平地，舟楫颠危，达去如是。及乎舟陨身溺，立死不踬，使其终不泥滓，自非朝闻夕死可矣者，其曷能昼夜不贰如彼乎？然则子之死虽不得其所，而亦得其所止，视世之遐龄无耻，如醉如寐，活如蝼蚁，死如土块，以无闻於世，玷污清议者，亦何足以儗比耶！子之灵爽，昭昭而不昧，安於天命也，夫亦何悔！於乎！子尹子尧臣，庶其鉴之，如在如在。於乎！甲午六月十二日 
　　
　　奠黎氏女文 
　　
　　维年月日，父在南京礼部尚书之公署，寓饮食牲羞之奠於故黎氏女三娘之灵，而告之曰：吁嗟唏三娘！尔何以遽至斯耶！初闻尔之凶音也，惕焉！怛焉！而恸予怀之悲，继而曰：「其是耶？其非耶？」以为非也，则广人之来，胡为往往而传之？以为是也，则尔之夫子胡不以讣而见遗，及阅数月而讣音至矣，乃黎氏之子与吾家之书连讣，附於人者，来之迟迟也。使吾将信而将疑，隐伤於岁时也。吁嗟唏三娘！尔竟至於斯矣！尔之幼女弱儿，孰为之提携矣。初闻尔竭力助夫子以建楼居，恐尔劳伤而神疲，继闻尔之被盗也，举衣服首饰而尽之，恐尔失意伤神而莫之支。今尔方壮而乍病，一病而竟不可为，岂因是伤损於中者，非药石之可医耶？抑亦大数之有期耶？而不可以人力移耶？吁嗟唏！昔在丙子，吾年五十，哭尔姊大娘於墓扉。及乎己丑孟冬，吾年六十有奇，又哭尔母於京师。今吾年近於古稀，癸巳秋季之朔，又哭尔兄於德州之涯。不数月，又哭尔於兹。未老者、壮者、少者、母子、姊妹化去相随，则吾之老而且衰，将何为耶？欲归而未能遂归，将何须耶？不得归以临尔葬，南望涕洟，益以增予无穷之凄。其兹以哀悃酹告尔知，尔其歆之。甲午十月十六日 
　　
　　同年祭黄伯固文 
　　
　　维嘉靖元年，岁在壬午，九月甲辰朔，十有九日壬戌，同年生官某某等，谨以清酌庶羞之奠，昭告於故南京大理寺左寺丞后峰黄伯固先生之灵。嗟嗟伯固，而至於斯耶？其胡以得斯耶？其天使之至斯耶？其偶若斯耶？将非天笃其资，贞确而不可移耶？身若不胜其衣，口若不能举其词，至於临大难、处大危，以理自胜而不可欺。昔君之仕曹司也，恂恂偲偲，闇然自持，外若无能，不事骤驰。逮夫正德之末，帝将出狩於西，积威所怯，无不靡披，而君独率先排闼，逆鳞是批，若出只手，障狂流以东之，杖之百趍，死而弗疑。君之节可不谓奇乎！而天下之知与不知者，皆服君之智以藏用，勇以彰微，所谓「桃李不言，下自成蹊」者，君其以之。此非天之所赋，其何以得斯也？杖之百，濒死而不死。及乎际遇明时，宠丞棘寺，进嵩呼，觐天仪，一病不起，毙於京邸，其又何至於斯也耶？将天命致之耶？又胡为其俾之得斯耶？其俾之得斯耶？又胡为使之至斯耶？其天使之至斯耶，抑偶然其若斯耶？其使之得斯者，天之为也；其使之至斯者，天之为也；其偶然者，亦天之为也。天不可思，人孰不可知？彼昏昏而耄期，靡靡而光辉，君独止於如彼其年，而位不及其所施也。已而！已而！夫自古贤圣，莫不有兹，吾又胡为太息而嘘嘻，嘘嘻而涕洟也哉！盖生死者，二气之机，死而不亡者，性道之彝。慨朝闻而夕死，夫岂以修短而为盈亏也？凡若此者，将与兄共勉以同归，而兄之高袂长挥，与世永辞，曾不能少待而迟迟。然而乘彼白云，帝乡游嬉，生既不违，死又奚悲！尚飨！ 
　　
　　奠故安溪司训钟宗禹文 
　　
　　维嘉靖二年，岁次癸未，二月壬申朔，越三日，翰林院编修湛　谨以牲酒致奠於故安溪司训钟君宗禹之柩而告之曰：呜呼！大道之於人，具於心，根於性。穷通寿夭之於人也，系於物，原於命。根於性者，我固有之，我自求之，君子有定。原於命者，物有司之，卒不可以或幸。此吾於钟君宗禹之亡，实感慨而儆省也。夫系於造物，命之不可常，吾付之苍苍。心性而有求焉，在失若得，虽死不亡。钟君宗禹与吾同居乎甘泉之阳，早游泮庠，业踵前芳，何求之於外者而弗得。得岁荐而观光，大试於天子之堂。帝命分教安溪之乡，拜予赠言，以为为学之方。夫何一疾旅馆，遂□志而长行。呜呼！未得之，愿得之；既得之，而年不少稽。信乎系於命，求於外者之为无益。而大道之原於心性，切於人者，不可不早自修为也。已乎！已乎！死而有知，悔可追乎！众议焚尸，予曰「无之」，既有客殇之惨，又受炮烙之灾，吾不忍以彼遗体，而就粉虀。兹尔季子具是舟舆，宁君之神，返彼故庐。於於其归，宜乐且娱，告以牲酒，君行无迷。尚飨！ 
　　
　　祭封翰林编修应君文 
　　
　　维嘉靖四年，岁次乙酉，九月丁巳朔，越六日壬戌，南京国子监祭酒湛　谨寓洁牲束帛之奠，敢昭告於故封翰林院编修应先生之灵曰：呜呼！先生，古语有之：「举孝廉，浊如泥。」盖恒或得其名，而实则或违。若先生者，其古孝廉之遗耶？非耶？愚久获交於令子，闻先生之高行，而心慕之，恒欲一传其懿，而病莫能为也。盖公在家则笃夫孝思，在官则清介以自持，故能千里徒步以奔丧，而一钱曾不入於箧笥也。是宜笃生令子，忠信诣道，托愚於心，期忘己之聪明，而顾惟盲聋之是资。古之勇撤皋比者仅一人，而不图复於今焉见之，则公厚德之遗，乃发於兹。亦念高年，屡请弗俞，诤事叫阍，几阽於身危，遂假使事以归。使天假公阅月之数，则忠孝两全，其亦何亏？夫何天意人事，每若相睽耶？於乎其悲！於乎其悲！然而子为圣贤，太史是貤。生而全归，则没也亦何遗憾於斯耶！呜呼！尚飨！ 
　　
　　奠锦衣徐指挥母崔恭人文 
　　
　　维嘉靖七年，岁次戊子，八月庚子朔，越二十四日癸亥，南京吏部左侍郎湛　谨以牲醴庶羞之仪，致奠於故徐母崔大恭人之灵曰：於乎！夫人其贤乎！於乎！妇德其懿乎！夫妇德不出阃外，吾何以知夫人之德之贤之懿乎哉？吾於其子有所试矣。予始也讲学南雍，虽在官僚，纷纷或起非议，而令子礼也，以贵戚之家，折节恭己，首来从侍，知夫人之教以义也。夫人病痿，三年不起，礼也戚焉，行若不能正履，知夫人之慈之若出自己也。凡今之公子，锦贝文绮，骏马宝辔，驰逐华靡，以相标致；而礼也脱去绮纨，缟素自励，知夫人之仪范以俭德也。中山功勋，开国第一，世袭贵禄，不期骄侈；而礼也恂恂有若儒士，无介冑之气，知夫人之家训以谦卑也。夫慈俭谦义，是谓四美。嗟嗟夫人，众德咸备，求今士夫，亦或难矣，而矧闺阃之内，则吾安得不以为贤哉！则吾安得不以为懿哉！今归北邙，缙绅之士送者数百骑，不期而至，足以征夫人懿德之所致矣。敬兹一觞，以告世轨，尚飨！ 
　　
　　奠王太宜人侯氏文 
　　
　　维嘉靖十二年，岁在癸巳，秋九月初四日壬寅，南京礼部尚书湛　谨以香币之仪寓奠於故王母侯太宜人之灵曰：嗟！宜人之贤，毓德儒门，克媲厥美，克相厥良，克成厥嗣。以沐恩褒，以享荣养，以跻遐龄，以子显扬，不贤而能致之乎！曷谓毓德？吾闻在昔侯夫人者，宪臬余泽。曷谓媲美相良？吾尝面公於京，甲科刺沁，厥用靡征。曷谓成嗣？庆也能子，少及吾门，联第而起，而官地曹。言出祸及，投荒荐兴，及历藩臬，副宪山西。既归而出，以母扣天，诏可其乞，近起河南，安车是迎。进秩苑寺，道远莫征，再疏乞归，实为母慈。三公一日，吾孰从违，遂乾国宪，致政是谴。宁获我心，遑恤其贬？侍疾侍药，号泣於天，以身代母，母疾遂痊。若忠以孝，忠孝两全，以子观母，可不谓贤也乎！呜呼！生享荣寿，没有子孝，生顺没宁，何憾何慕！吾行清源，忽尔闻讣，束帛陈词，遥奠衷素。呜呼！尚飨！ 
　　
　　奠惟浚父母文 
　　
　　维嘉靖十有二年癸巳，十月庚午朔，越十三日壬午，南京礼部尚书湛若水谨以炷香束帛之奠，告於故封文林郎太常博士闲翁陈先生、封孺人吴氏夫人之灵曰：於乎！封君，宽弘以仁，以孝以友，以笃宗姻，亦弃短檠，亦弃三尺。赈邻教子，其报卒食。於乎！孺人，女中之贤，内赞德义，让其争田，亦操井臼，亦共祠馈，励妇训子，贞静慈惠，内教外教，内外夹持，遂以子贤，圣学是归。讲及燕越，言无不悦，遣来西樵，章贡小歇。自兹改元，一见於京，叩昔扺佛，答曰同能。子司南雍，未知子终，继以泣玉，一隶闽戎。徐以恩宥，归侍二亲，慈孝之感，岂谓不然！二旬之间，二亲轮逝，慎药慎终，匪教之致。惟兹大孝，乃子允蹈，显亲扬名，立身行道。我交令嗣，休戚同义，既铭且奠，窀穸以慰。呜呼！尚飨！ 
　　
　　南京礼部并内外守备等衙门祈雨告文 
　　
　　曰：今年自夏望秋，雨泽少降，间有欲降不降，若欲降责於我人然。然而原野焦赭，禾将尽槁，罔所收成，民心惶惶，控吁无地。仰祈神造，普施洪庥，及今大沛甘霖，沾被下土，乃尚可以转灾为祥，乃尚可以有秋，惠保天□□□□□庶官情有戾愆乃我庶官□□□□□□□□□焉。某等兹以庶官斋戒待罪，惟以泽天□□□□祈，不胜恳切之至。惟我有神，其默相之□□□□艰难惟□亦求有休德□告。甲午六月。 
　　
　　奠告小宗子大川文 
　　
　　维□□□□年十月二十五日，甘泉翁在南京礼部尚书之□以纻丝一束，香二束，寓奠於故从孙宗子大川之灵而告之曰：呜呼！尔为吾小宗宗子，夫为宗子者，宗人宗之，以上享祖宗，下系宗族，宗族之心归焉，以格祖宗，其道匪轻。道匪轻，故不可不自重，自重所以重祖宗、重宗族也。尔为宗子，何不自重，以轻辱尔身、丧尔躯、绝尔嗣，以上辱祖宗，下辱族人？尔有知，盍自悔乎？吾平素所以教尔，植尔，以礼义闲尔者何？谓尔忘之乎？尔不忘之乎？尔知之乎？不知之乎？呜呼！大川，其歆享予哀！ 
　　
　　诔故太仆少卿石泉姜君源甫文 
　　
　　甘泉子闻姜太仆卒於官，哀而诔之曰：於乎！已乎！石泉子姜子，其何以遽至此乎！天道其有知矣乎？其无知矣乎？其无知也，则福善祸淫之说，其欺矣乎？其有知也，则以子之善，而何以不受多祉也？行希伯夷，屡空[乎颜]氏，不皎皎以为洁，不泯泯以垢滓。畏权若懦夫，避利[若]浼己。择口而启，不妄苟訾；择地而履，不践一蚁。而乃□夺其齿，或如盗跖以高年，如蝮蛇之多子；而若彼善□□使之无寿无嗣也。天其有意乎？其无意乎？於乎！姜子！[吾]见其懿，未见其止。於乎！姜子！甲午十月三十日 
　　
　　祭黄门毛古庵先生文 
　　
　　维嘉靖十四年，岁次乙未，十一月戊午朔，十四日辛未，友生南京礼部尚书湛若水谨以牲醴庶羞束币之仪，寓奠於近故有道黄门毛古庵先生之灵，其词曰：於乎！吾丧吾友乎？吾友丧吾乎？自余之志於斯道也，倡天理之学於斯道衰微之余，一时在朋友之列者，同声相应，若和而随之，若翼而飞之，若或合而离之。终始无违者几何人斯？乃吾於金台得阳明王子焉，吾於金陵得[古庵]毛子焉。而余昔与阳明究此天理於长安之邸，阳明曰：「如是如是。」继余与古庵究此天理於新泉之涘，古庵曰：「唯唯！唯唯！」古庵固阳明礼闱之门弟也，遗阳明之书曰：「吾近得宗指焉，吾得於甘泉子之随处体认天理□□矣，至矣。」阳明曰：「良知哉！体认天理，吾犹惑乎其外□。」[古]庵曰：「天理外乎？心乎？体认之者，心乎？外乎？」益自信□□贰。於乎！□□吏之贰，吾哭阳明子於新泉[寝门]□ 所，今在南礼，吾又哭吾古庵於官署寝门之东位。於乎！世之悖道而受福利者，往往而是。嗟嗟古庵！生蹈仁义，不践一蚁，不及中寿而奄逝。天乎！何意而丧吾良友也。忆君在昔，留都再至，中和赠言，天路自跂。君其有知，其尚能记耶？吾岁在己，改贰北礼，君送於扬，群贤至止。及余南来，君之致书，往往言来，而不遂来。余曰：「何为？」今秋恭命，祭告於泗，致书告君：「余乃峻事，取道於扬，以图嘉会。」卧病书院，旬日而俟，君既不来，而使亦不至。余意君之衰乎？其病惫也？乃观华阳，勾曲福地。来使仓皇，及我涂次，徒使余之引领而嘘。噫！余既还京，两以书来，谓行且相诣，而久不至。余窃疑其必有以乎？何其濡滞也，於乎！岂意讵至此耶！俾余伥伥於天下，而畴与余唱而和之者谁耶？余振而翼之者谁耶？是吾良友之丧，丧吾也。於乎！令子以讣告，余怀悲悼，抚敛末由，奠兹衷愫。於乎！尚飨！ 
　　
　　泉翁大全卷之五十八 
　　
　　门人江都沈珠等校刊 
　　
　　祭文 
　　
　　南京礼部祭五祀文 
　　
　　维嘉靖十三年，岁在甲午，十二月癸巳朔，越二十九日辛酉，南京礼部尚书湛　谨以果酒三牲庶羞之仪，致祭於中溜之神、司户之神、司照灶之神、司门之神、司井之神，曰：大夫祭五祀，礼也。某阖家大小，居处於斯，饔飧於斯，饮瀹於斯，出入於斯，行由於斯，咸赖神明是佑是奠，是泽是养，是开是导，俾之不失其安宅，不困於饮食，不迷於行由。今兹岁除，礼宜修报。惟神其歆此诚意。尚飨！ 
　　
　　诔太学生潘君汝亨文 
　　
　　甘泉子乙未季春之廿三日，闻太学子潘子子嘉汝亨之讣而怛且惊，召诸生会哭於新泉精舍之东楹，乃寓奠於六安之灵，而诔之以文。其辞曰：呜乎！汝亨，天能尔生，而不能尔成，畀尔以不息之贞，而不能锡尔以遐龄，亦独何情哉！念昔岁在丙丁，尔来都城，分坐观光，以友天下之群英，则见尔质之纯诚，所谓刚毅木讷之近仁者，而一时之士，莫之与京。亦既闻之，逮事继母，得其欢心，乐就之养，而舍其所生。方年三十而失配，守义而不再偶者，历寒暑之十更。[早]廪六庠，亦既知名，弃如敝蓗，逃虚入冥。及乎高义，动於乡评，督学闻之，移文是征，州郡强起，贡乎天廷。不遑归宁，见予南京。一尝游於璧水，即又弃去，浩乎长往而不为之婴。从予新泉，切磋惟[精。立友约於]精舍，悬东壁之光荣，居数月而归省，念[弱孩]之咿嘤。家赀既窃於所亲，逻吏得之以来呈，则曰「我无是也」而还之，为亲者[讳]而恶其声。归阅月之几何，悼弱孩之已夭，罹二竖之为殃，亦既笃而舆疾。往兀兀於青山之阳，无何有之乡，[愔]默默而观化，端瞑目而不僵。於乎！汝亨，天其有意而生耶？其无意而生耶？以为无意而生也，则何以赋尔以刚方贞固之资，勇往直前之力，刚毅木讷之仁？以为有意而生也，则又何以既啬尔之禄，又夺尔后昆，又靳尔之天年，使尔有志而未就，可共学立而未可与权？昔夫子恸丧予之叹，未见其止於颜，天乎何意？使予欷歔气於悒而莫宣。然而汝亨美质所得於天者既完，抗志高节，笃行慎言，古有鄙宽薄敦，懦立顽廉，汝亨则有焉。夫继母就养，昭孝贤也；十载不偶，答不二天也；?廪谢监，尚志於物先也；窃物不有，让隐贤也；舆病青山，厥志不迁也；病革而默，神静渊也；坐化不僵，正终归全也。然则汝亨者，亦何负於天哉！亦[何]憾於天哉！ 
　　
　　会九卿祈雨告文 
　　
　　今年入夏以来，天久不雨，苗将尽(稿)[槁]，雷雨间兴，俄顷即霁，若神明示欲降不降之意然者，示欲降不降之昭谴於下臣也。不雨而禾则尽(稿)[槁]，降割於下民也。天子之下臣，不能上体天子之德意，肃恭神，则信有罪人，而天子之民何罪焉？民惟神明之意依庇，不蒙降割於下臣，而乃移怒於下民。下民罔攸庇庥，岂惟下臣之尤，亦为神明之羞。兹我庶官，惟卜日斋戒，待罪俟命。惟神鉴兹悃诚，亟沛甘雨，以惠此天子之民，庶几农乃尚亦有秋，明神亦求有显休。某等无任恳望之至。乙未五月十九日 
　　
　　过江浦祭庄定山先生文 
　　
　　维嘉靖十四年，岁次乙未，八月己丑朔，越十九日丁未，晚生南京礼部尚书湛　谨以束币炷香致祭於故定山庄先生之祠曰：於乎！先生，超然秉灵，类出群生，玩心高明，陟降帝庭，而物莫与撄。水也癸丑下第，掉臂南行，与夫六七子者，造谒先生於定山之庭。哲人云亡，高 山乔岳之望，冰清玉洁之姿，不折不屈之节，磊落不羁之才，特绝迈俗之文，精金千炼之诗，迥异无前之书，深造自得之学，今则不可复见矣。所幸见者，新江书院之祠、神容道貌之肖，犹得以彷佛瞻依其形仪，遶之三匝而歔欷。於乎！先生，性气之江湖，襟怀之风月，吟弄未了之莺花，上下察见之鸢鱼，登高追逐之云日，川上咏叹之逝水，则化而不化，穷天地而独存者，怳若揖先生於寥廓，而与下上其论，以酬夙昔未尽之请也。水也骏奔泗淮，路出阙里，矢心陈词，敬奠诚意。先生之灵，当鉴愚志。尚飨！ 
　　
</div>
    <div class="pagination">
<a href="泉翁大全集_page103.html">上一页</a><span>...</span><a href="泉翁大全集_page99.html">99</a><a href="泉翁大全集_page100.html">100</a><a href="泉翁大全集_page101.html">101</a><a href="泉翁大全集_page102.html">102</a><a href="泉翁大全集_page103.html">103</a><span class="current-page">104</span><a href="泉翁大全集_page105.html">105</a><a href="泉翁大全集_page106.html">106</a><a href="泉翁大全集_page107.html">107</a><a href="泉翁大全集_page108.html">108</a><a href="泉翁大全集_page109.html">109</a><span>...</span><a href="泉翁大全集_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
