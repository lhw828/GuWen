<!DOCTYPE html>
<html>
<head>
    <meta charset="UTF-8">
    <title>秋涧集 - 第 54 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 54 页/共 110 页</h1>
    <div class="content">　　忆昔过门得故人示予亭记思清新白头青竹题诗客一笑挥毫到野春
　　沙头干尽玊瓶双香冷牙筹刮锦囊长日闲庭有忙事青衫时课读书郎
　　四皓图
　　尺一招来四老翁冥防髙兴振孤风少微不是闲人像调防前星最有功
　　人欲横流不易攻留侯真是帝师雄笑将二老归周意翻作商顔羽翼翁
　　夜壑藏舟未厌深皎然松雪映髙林闲云终作从龙雨唯有留侯识此心
　　萧然亭
　　澄渊横壑东坡语窓竹惊秋太白辞解使六尘能此净不烦华构与新诗
　　坡仙信笔张园记冩尽豪家隐仕情出处两间无不可最怜婪入使商名
　　遂州张氏出家资修建学舎僧镇公来索诗因题其后
　　三闗控接阨边尘四十年来草棘眷不为两庠灯火事孜孜求义到斯人
　　太白独酌图
　　九重春色醉仙桃何佀江山照赐袍千丈气豪天不管青山矶上月轮髙
　　李太初元斋【时为濮阳主簿】
　　一气中含万善根夫何为善即吾仁不烦力剖藩篱破已觉轩中浩浩春
　　魏提学授【阙】　路胶水令
　　菁莪乐育为求贤十载京华柄学权今日一官沧海去春风千室听鸣弦
　　赠相士梅心
　　长嗟跃冶不祥金忽漫求名竟陆沉万事不如方寸好爱渠开口便论心
　　赠相士秋岩
　　乾坤清气满秋岩顾我行藏试一谈早晚得归林下去北山重扫读书龛
　　跋单检校吉甫所藏江孝卿手书真草二帖徴君讳绂曹南人
　　我初不识检校面见此可嘉平昔心光景片时争属目独怜遗翰是知音
　　有客临风惜壮图不从竒耦计荣枯因卿忆起江君事闲气销来一防无
　　读韩文外集
　　韩子为书有正传精详无出穆修编不应集外生浮诞三简诬公梦大颠
　　瑞鹤诗
　　方平家近鬰萧台视履推祥有自开拈出扈山交感説胎仙非止异香来
　　龙虎堂【甲午秋九月廿八日迎谒自怀来四过其下】
　　玊华行殿拂明开北狩南廵此往回长忆先皇重遗老玊堂今嵗几人来【一作长忆先皇恩治切天顔喜动老臣来】
　　百灵拱防走风雷万马云屯驻汉台今日鼎成弓劒逺西风吹泪不胜哀
　　观光
　　严森弓劒拱重围荡荡髙空日月辉先帝老臣今有几瞻依恒勅近天威
　　三秋迎驾走居庸一道青山返照红新店到都才九十坐车乗马两笼东
　　抱闗休讶去翩翩霜满征衣月满鞍只为冕旒初未拜至今眠食未能安
　　红云现处拜瑶亭皂盖归时午夜行半醉喜乗欢劝酒居庸闗下听鸡声
　　噶布拉川在上都西北七百里外董侯承防扈从北回遇于榆林酒间因及今秋大狝之盛书六絶以纪其事
　　络野笼山卷朔陲尽随汤祝慑天威客卿莫诧长杨赋听説今秋第一围
　　诗咏驺虞发五豵汉家围合万车同料应老上龙庭北谷静川空説儁功
　　千里阴山骑四周休夸西伯渭濵游今年较猎饶常嵗一色天狼四十头
　　万里宣威见令行君王耀徳岂观兵我诗拟配岐阳鼓要与周宣作颂声
　　今年大狝殢林秋青兕黄羊以万筹摇吻戍儿欣有语好云从此到南楼
　　今秋天饷住冬粮万穴空来杀气苍渴饮马酮饥食肉西风低草防牛羊
　　隆福行宫
　　诗里山河瞻象服女中尧舜宋宣仁从今隆福宫闱月圣夀辉煌一万春
　　四海坤仪自正家垂帘休独羡瑶华侧闻圣善如先后在昔天皇有懿夸
　　贱名猥被平章奏供奉词林旧老臣细酌金罍宣劝出一年三荷宠光新
　　题沙门宣公手卷后
　　海藏龙宫鬰紫烟逢辰曽到赤乌年白髦千丈渠能制何俟韩书重大颠











　　秋涧集卷三十二
　　钦定四库全书
　　秋涧集卷三十三
　　元　王恽　撰
　　七言絶句
　　野庄图【并序】
　　承防董公绘野庄图为求诸贤题咏中斋草序以同人致亨晦叔撰铭以儗伦溢美恐未尽公臆之所在若夫士君子出处固皆有命不可以迟速工拙为言然当得行道时静退之心何尝食顷而不在怀也以艰于自云必托物以表其志虽未能挂冠神武敛裳霄逝较之钟鸣漏尽不已行者犹贤乎已喜为赋诗初不计其不自量也其辞曰
　　午桥吟醉平淮后商岭鸿防定汉余正恐野庄归未遂九重思治望新书
　　老笔錬余诗律细事机谙久宦情疎辋川图上王摩诘静退为心是本初
　　宝珠换却杖头鸠空见秋忆故丘白首相防官舎底晚年心事转优游
　　辊马图
　　马蹄立论见天机四辊尘沙更适宜恰似解袍随意处小斋盘礴退朝时
　　题钱舜举画梨花
　　香飜玊笛真妃怨雨暗霓裳乐语凄不佀钱郎能驻马满庭风日醉如泥
　　水西千树閙春华莫把芳容帯雨夸防取一枝横絶处洗妆还是汉宫娃
　　题廏马图
　　前年扈从猎长杨偶杂髯驺宿野庄一撁玊华三百疋老人垂泪説先皇
　　三笑图
　　元圣开天一理融推心不外善为宗后人刚作无同论三子相逢笑杀侬
　　题刘道引卷末
　　传家素有延龄録手泽珍藏镜李辞吹就棘心亲不在每观凄断凯风诗
　　题朝元宫刘道人秋声图
　　紫极宫深景气秋翛翛牕竹发诗愁谪仙千古风流句输与欧公作巧偷
　　少年心事读书台凉入郊墟已快哉星汉在空人未寝一声犹忆树头来
　　寗戚叩角图
　　长夜漫漫志未伸单衣虽敝霸图新一匡已在夷吾佐激烈商歌惜自陈
　　觉山寺题示
　　贞元改号夏四月九日为勅建司徒巩公墓碑同朝贵来防需命间客有谈卢师当游者【阙】山【阙】道阻遂折而入觉山精舎观泉【阙】　景气潇爽不复留宿为恨山僧泚笔请留诗于壁偶书此以记来曽偕游者太一李宗师承防董野庄太学李内翰东平贾彦载秋涧老人王恽题
　　为树瑶镌未奠间杖藜寻胜一跻攀世间万事真难必来访卢师入觉山
　　谁削苍巅峻作崖碧澜直上妙髙台静功尽办瞿昙鉢石罅清泉送玊来
　　山因寺胜寺依泉云自无心景自闲懒陟上方穷逺目黄尘深处是人间
　　丙吉问牛图
　　休惊宣父才难叹两汉调元见是公后世几人能办此救时才得一姚崇
　　右军观鹅图
　　照眼双鶂引颈来胸中妙思与之偕寥寥尚友千年后只有涪翁识此怀
　　又跋问牛图
　　坐理论思一相功只今机务簿书丛后人刺口无轻议世事防来总不同
　　闽海道宪司书吏张禧事母以孝闻本道具辞上达得请乃以所居论秀坊为纯孝坊时禧母近百嵗健如五六十人诸人赋诗为庆
　　吏业传家説宁馨炎方享夀见徐庭婉容还忆相防处烛治官书在宪防
　　养亲致乐固多岐无重承顔志不违纯孝表门才两字四山和气动春晖
</div>
    <div class="pagination">
<a href="秋涧集_page53.html">上一页</a><span>...</span><a href="秋涧集_page49.html">49</a><a href="秋涧集_page50.html">50</a><a href="秋涧集_page51.html">51</a><a href="秋涧集_page52.html">52</a><a href="秋涧集_page53.html">53</a><span class="current-page">54</span><a href="秋涧集_page55.html">55</a><a href="秋涧集_page56.html">56</a><a href="秋涧集_page57.html">57</a><a href="秋涧集_page58.html">58</a><a href="秋涧集_page59.html">59</a><span>...</span><a href="秋涧集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
