<!DOCTYPE html>
<html>
<head>
    <meta charset="UTF-8">
    <title>见素集 - 第 9 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>见素集 - 第 9 页/共 27 页</h1>
    <div class="content">　　答杨邃庵
　　李亚防林廷元来两辱书惠兼审独乐緑野与造化为朋徒任降位极之劳别一神仙人界区区受用此几二十年间饭时方起私意仙亦未然疏食水饮无事分乐天一日当二日尚亚者第未得偕丁夘云庄之席以话畴昔缺陷世界也廷元道巾服犹未脱笥谨附见素巾小深衣奉上所少者小冠与绦此易办也适子记诵笔下似优其兄然不下着实功夫古文诗亦懒作幸为我痛斥之阿翁言不足渠信也族弟典有问学有古行三十五六年官借路费而来此与陈时周颇相类保无变也欠一进士人不知不具
　　答郑少谷
　　友声相逐云龙下上于山连水截之间何幸余年吾与也仰间价至长书雅调读且快且媿焉不谓误爱如许勿更道勿更道谱叙受役有爱哉储殖庵乃尊夀篇三十年不落笔何椒丘碑文抑缩十五年以久绳引梓人之前与所谓畏蜀如虎者非欤执事尤所畏也然当强副旧谱本附在渊友至覆视不敢落也不敢落也防城孟郡丞乃祖铭先世与子若孙名讳官糸欠详幸属并示克相岂城中同辈独少闽亦无之若天假馆职决平视篁墩圭峰而过幸道坚定适子承念感感疮未全脱去学亦落固精神不逮亦无志逺大然也寳惠反璧拙诗近山斋选数篇执事幸叙为重朔日城中水败数百家区区心力尽始祖邵州公忠烈祠去且半懐抱欠清河鱼坐苦书欠备情照
　　寄杨月湖
　　久不奉教言吾人例去形迹林居无害自晦执事亦尔疎防似未宜逹子书常道爱念亦岂懒笔研然耶近闻甚异伏枕呜邑对妻子不能言亦不敢言固知悟徃易若转丸及自有黙相显防之妙然亦忧坠之所过计也执事士夫之观慎重逹子幸教之穷理尽性养静力行镇雅而视官如无守义而视身如弃通圆巧宦吾道之所无取也百年流瞬养士收用庶在此余惟保爱万万
　　答王天宇
　　月之下旬二日一野人传致执事书者问之茫不能对啓缄知发自崇安归骖谅已决矣东巡台望耸聴而服深嫉吓腐之枭鸱遡髙翔之鸿鹄持是而往而荷重而敛之寂如鸟鸣春雷鸣夏防鸣秋冬而以风鸣无入不自得矣和杜心声兼到近毛汝砺寄至数十首亦良是来贤诚可畏矣古者任天下之重心为之主而学以副之区区窃是心者而学则不逮则固委吾分所当以毕吾志来谕谓不能忘世而亦不必用世此懐仁揆智大人君子之事非区区之所得当亦欲执事之所终副也事固有可为有不易为者自爱自爱母让母让时周荷勤绻吾道盛举然渠地所非人所居无独一草屋短陋已也力不能迁士夫羣强之且议助之卒不可竟之宗祊弗嗣后之者孤孱一脉再一误则若敖氏之鬼不食岂不哀哉僣为之处书附伍方伯想到矣即未然当附奉见吾人是心执事即发闽亦或有所终惠也杨李二司空白斋幸致意杨司冦未及致奠幸唁其子余惟吾道多爱万万
　　啓泉山翁
　　向嵗碧卿近徳卿希韶三姻契囘叠承诗帊异鱼及利瞻登科録盛惠兼审令孙炫亦省祖而至一门乐事谁及之首春道况清佳夫以望九之年应泛周旋礼意勤恳至简答题封亦自手出天厚元老精神福祉超絶一世黄职方巩又一时周乡国后贤可畏也学步数诗具别柬小帊为春官新还之贺余惟颐养天和为后学型冶是望
　　答刘徳夫提学
　　陈石峰乃弟玉光来承转致戴长夀白斋书且谓执事若有疑书问之简者区区山中人也在位率无书要地尤斩斩以絶间一致执事趣尚同也格当如此执事书来山中何嫌白斋传稿附上教正渠书幸属的当人寄上视到恐遗落也得囘书尤幸呉匏庵集罗圭峰全集有重本幸惠从学族弟与其侄守仁皆吾道中人可与者余不具
　　答二泉
　　忠烈碑铭已登石惜莆僻一隅无善书者刻者摹印者奉呈增愧容春堂集尽读快幸今而后知作家有人惜衰頽无鞭防处耳如命作序殊见卑弱覆瓿耳矣山斋所选拙诗逹子奉呈未未呈令郑文学为取上痛去而十一存之浦友来贤可畏爱借声意勤次小江赠蒲屦二诗奉笑不一一
　　寄毛汝砺
　　承大作弥巻既又累长逹子联舟备道养充学进风操愈以白宪节方重山立不移持是以往信暮霭朝岚销灭之世观惠赖例不作书贤者礼宜殊谨此布谢并附数诗陈时周已古人继之者黄伯固林汝敦林孚可皆一流人恐欲知余惟多爱不具
　　与蔡我斋
　　久不相见执事古道自处人急我缓人取我却固可窥其隠矣兹者拳拳旧典之复孰敢有非者然事壊易而救难革之道当革也必已日乃孚革而信又革而当其悔乃亡其固未易尔矣执事先求之我使上下相安俟时而革固相期以此运天下非独一学校礼节间也朔日决须一出冯公颇吾人气味居今求人以全难容面既不具
　　答孙徳成
　　承惠何文肃公碑书刻与材精絶加以亭使文肃自办计无逮此一事而大可该也幽明有余慰矣喜幸连日感感谢谢惜谫劣无足以发如盲绘天文肃无已之荣俊无已之愧也諡始得之乃孙之书今篆入碑首倘未具依此补之已具祗于空处细刻畧云公寻諡文肃碑巳制书阕谨补数语如何题名之委江藩多巡视后始专巡抚故僣易题额幸尊裁并拙文窜定碑石信州稍可然材与书与刻俱不逮苏刻完幸同文肃公碑致数本至祝
　　与冯行健
　　数进士来访谓执事慨然复坐讲甚善惟跪谓近时通行若在分名不在跪不跪重轻间也区区出学久废坐讲增府揖增跪礼均不知出何时数进士谓故不见跪礼方思源离学才二年则起自余为近白斋处学校过和不应起跪礼则有所求为近当其时僚友争之诸生贱恶之则可复为近执事古道自将诚不在跪不跪恐未有以余事告者未了了也且蔡郡博一泥古不通士然避要任散亦世所难是惟容之为上光武处一大以遂子陵之髙越石父请絶晏婴礼为上客范宣子让其下皆让成人固成已也谨用奉告幸示厚处万万
　　与席方伯
　　蔡宗兖乐道甘贫外物无足介其意璞玉浑金祥风瑞日将慕程伯子之和以藏叔子之介自闺门以至酬物无一不足人师莆士无福为异已所中当道误聴轻处之义在必去谁复能留其所以调斡迟滞使托校文为台察地也又深文绳之过矣过矣贤者为我而去已大不幸而前后所歴五月之俸仅支一月斋夫仅支四两诸生防补节仪分毫无干此在吾辈均之未能且家贫何恃能去而和粹从容有问即引过无纎毫尤人及不豫之色此非素养纯深其能至此哉以故人心益服敬之慕之得其题跋数字为荣村落小夫求识面以去例以一郡而天下后世之公可推归狱将有在矣闻疑士夫右之夫附要同情孰肯羣然右去位之一教且诸生属嵗监临独无思及此与执事名古意又首二司幸力调斡勿使惜今日如惜伪学时也区区首在疑列犹刺刺无避斯文扶衰不吾人谁耶且当道有世讲气定之悔将终身予徳不然将自幸与党籍之荣盖齿资俱长诸士先属将何谢耶列位同此山中无书缺不别具
　　与冯郡伯
　　今年痘疹甚惨豕祸亦大作臈月迅雷已乃雪春正月至十一月后多阴晦恒雨恒雷水溢田麦菜无望髙者亦甚欠熟雷二月发声臈月正月为失时为阳气不固恒为政治不一之象且雷阳也雪阴也既雷则不当雪皆失节之故恒雨为狂之罚与阴晦不解皆为阴盛侮阳下谋上余乱未解之证夫人心天地之心怒则震雷甚雨喜则和风丽日执事亷刚果防是为阳明之象僚属亦无甚疵政不谓之阴岂咎不在此在彼欤然不幸此地见之窃意行属修省以祈晴朗及间有如致旱陨霜之渐亦运斡其间人心悦则天意顺倘谦让无力幸托今大巡公救解则今日所运用之一郡者固一面之寄台省之峻烈也防中容面不具














　　见素集巻二十二
　　钦定四库全书
　　见素集巻二十三
　　明　林俊　撰
　　书
　　复潘孔修
　　得书始闻太夫人之讣居乡坐井诚是也悲恋之余缅想孝忱畏仰畏仰计时已襄事苫块割裂当过毁自裁执事有宗祊之责也某近幸得请食鸡弃肋已决昔年而生脱筒始谐初志酬元亮之乐而未已希文之心道然也香数炷致勤灵下不宣
　　复蔡介夫
　　承致先大夫祭文且读且泣肠裂心刺而魂丧以飞谨以宣之灵筵存没悲感过莆值执役荒塜又殒落之时言説不敢自将谅悉是状也晩节此退大是明白请同办居乡道理以毕余年晓夕祝老天祚宋而已不具
　　寄陈东所
　　柴桑谐往方幸接农谈侣渔话与风烟猿鸟为徒而宿疾载婴隠忧时作嗣是有先君子之丧天祸不相贷如此读礼孤庐纸笔无味云鸿便否无从知若自弃外罪愧罪愧承宠髙文伏读增愧求副之勤虽老犹有余念焉不具
　　与荅书
　　辱惠教言盈纸畴昔捧读悲感直房春饼转瞬二十有七年衰容败质复见不能无故我之疑握手出涕頽然复笑以倒也元枢大拜天下固将以君实伯起望公夫用特异者望特异宗社华夷将寄命于公天下士民将阴受其赐者钦贺钦贺某晩年诸疾尽指不能数先生知我独不为谋一骸骨地耶贼想旦夕平有此贼有此兵陜便不知若闽浙人虀粉矣斯亦谋国至幸不具【缺】
　　性甚怕冷又甚怕热医书谓之元气不足两年来尤苦夏月日午一衫不能容须静坐室中或荔阴之下此岂施之临人涉秋即重绵冬则敝裘大布至重不可举南方如是北方又何如且贱性直突易触祸故自四十五时已决归非独今老病时也闻有生擒不宜斩之议防保尚请兵自衞通巴诸城跃足可进趯之可倒也八万之贼屯隔一程寅防马而巳已至监禁则诲盗解之防城水行两月余陆行十七八日兵办贼犹乏里甲邑若空生野且不可仗解何人僻处山县押又何官深林险箐一雨则溪髙数丈候守数日不可济防又何术且四处从贼如归自是而贼气沮贼从散下著者心困苦也就中率多曲容某平生有薄事耶抚寻遂而雨久溪涨贼不得如期疑阻中变岂天固不欲容之耶大挫之后而又抚之谓罪固当诛杀非吾愿仁无不爱生诚吾心贼曰吾罪已深加之刼县无望生理然蓝五时以不聴抚怨羣辈曰林岂谎我辈的人今都应他话再何处朶渠亦自公论也
　　荅西涯翁
　　得报知又乞休又未蒙允元枢大老宗社生灵士夫一大命脉也容舍哉椒寝方馨前星立耀然范景仁娄寅亮之所谓大虑大计慰祖宗之灵以系属华夷之心者似或一道某俗樊再入以胶局絶通透之人而当此纷结不可解之任覆餗泛驾其所也两川题目想成文安宁左牧副宪盘粮无数题目皆复出效平生不识避事亦不识薄待人亦不敢私作事天上落来之祸无亦自有数耶辞疏未知得防否实病不堪非敢激也诗话捧读数遍愈愧某体裁痴重尝和曹廷辉诗托郑宪副岳转寄复书曰四夫擡去莫知所指一日来南畿问之曰非四夫安得动乃知诗重也然亦有天趣自然处题渔者曰地幽拙言词头白猥生理独树风正凉月出大溪水题海风观曰星影倒随天下上海波横打岸沉浮梦中赠东山曰心折正如东下水书成难寄北归鸿感事曰无多酌我防昏醉不可干人且静眠星铜澁铁不及时与化冶中孤此一生九死余恨也逹子稍能作老成语诗书篆亦稍知方但性懒莆大官子多无福不知可滥一録拜老师祖窃波余否也不具【缺】
　　日隠然泰和浑噩气象自古谋国不动声色而运用天下敦尚博大崇奬廉退开广忠益省刑薄敛以务悦人心使天下后世阴受其福国是定国势尊士习正民风淳夷狄敛袵而不敢南牧公负竒材膺显际伯纪入来方成朝廷者如此适见黜落之报途中所见不称人意者多在网中何神也防庵之起甚惬成大事须此老某只个拘局硬担事任怨的人储静夫邵国贤朱懋恭孙志同皆可储邵体弱只署南部以镇浮华国为宜终养御史陈茂烈曾奉荐本郡学官近固无例然天下恐无第二此端亮清苦人然必仍旧官则巡按二司易相处今人自俗也两川流贼甚苦移兵转漕势如旋磨隘可把而坠崖攀木猿联而鱼贯者不可防非若攻城拔寨有常处也荒陬僻邑居然生苗駈遣无一中节八日漕程月余不应饷将尽如之何哉是役也知府张敏何数十鬭追之陜两月余未还防政曹祥佥事李恕策应亦之陜去冬及春及今皆有竒绩某平生不知兵诸贤将士力也风足日甚痰久不愈遂归存没受徳不具西征每以不足副诿受为惧近想可毕事君相指纵之神为借手东归之地者也受知川岳乏报涓埃心者尽而力者不可以强支纵有差除奚福消受乞归诚本懐烦决裁处使不为再乞触祸则所以惠我而处我者至矣归后义难奉书惟周悉调防拔真才纾急政奠国是以迓续繁祉以垂有永望至幸
　　谢方石一代人豪与王介庵翁并峙南北记王司马不乞遗恩介庵为之请夫録死所以励生方希濶之举尤歆动之机某素慕此老然无一面非先容也诖误落官尚有人川云巡抚似不可缺兵备亦须有从容图之
　　荅黄伯固
　　衰力无所用迹孤简与然而平生向往名先辈与夫海内来进之士固有不交一臂通一问而自谓知已者数年来得闻吾子私幸吾道不孤乡一脉有所承受慰喜愧惧往来于懐也过京山继闻禔身临人大致重以慰以喜愧而无惧也方得书若文而三读之以慰以喜乡固竒士果可以无惧无疑也第所属意不如我之不孤重加愧焉两川未尽平旁郡诸边盗戢戢然起防手临局忧惧转深适幸有所闻为宗社生灵大贺否独蜀不可为蜀哉不具
　　与林泉山冡宰
　　匆匆为别岂胜驰恋苍松古栢孤特之操愈见之胶氷堕雪之间非若望秋蒲栁然深为世道灵光独幸公不得不为姻旧私怜也贼臣幸败观世者尚深忧谅是懐也川贼多不可言尽掣汉兵调土兵制之幸且尽乞本与防本偕上得允榕城当留三日为相乐丘秪蛎房一味相处也利瞻弟今始敢为谋居官惟清约畏谨而心主爱人严涖之川贼抚竟不终然每仇其党欲犯开宁其酋以不可负恩责其下固贼心者况人乎薄与奢均不可通亦误人但某过于独温润镇宻尊翁自璧容燕石求耶不具
　　寄杨石斋
　　蓝鄢逋诛曹凶突作在彼固难制在此凶横几若无前元日亲征是可知心绪矣方兵屯合山惧觇我江津之脆径吾虚驻僰溪以扼卒溃出城之路小仆请由舟笑曰不济死所耳仆惊夜病贼果出吾计赖此先发何家老营之焚奚异秦坑之惨然邻封逺聚効尤而旁睥者幸此大创也兹趋保顺办蓝天幸毕事如江津则纳节东下乞归初念与是出本懐须此以杜窃鈇之议六十病夫荣槿亦自有限到川不得一拜尊府老阁下先生床下纾通家宿好亦缺陷世界也惟自玉运斡元化至祝
　　慰西涯翁
　　隠闻令爱孔氏妺夫人谢世天地间之福不欲天地间之人得全我先生纯徳具美固造化所宜曲右者孔之贤淑不宜是以天然父元臣子复为元臣妇世未有平满若彼者付之无论也先生文章正传道通塞世兴衰运祚修促身任之固不得不自担荷而自诿者不得不自爱也曹冦自称曹王出世僣名号锋鋭不可当逺近俱震幸此大防本具继多就擒首漏仅方四亦蹑其迹追擒之矣蓝再办则防与乞本偕北某解而东病诚多且久官非久闲意受赏非再出意也刘谢似宜亟处以言落官者亦似宜复惟照在是幸
　　荅黄伯固
　　辱和二诗格律思致甚善何幸乡国后贤吾友也区区材识枯滞百凡费力久不能逮人执事一掷足便到固不可不自寳惜也二疏触犯忌讳思过无已有其心而无其识碎首甘心然有自衒之疑宜不若是甚也作文专看秦汉以上犹有宋人语当觉其然闻彭大治世契甚读书提学正大人宜是子不具
　　贺杨石斋
　　承致防録人至寅询仙郎茂应状头之选徳门盛事仅见之今而亦未前闻之古也杨世有盛者关西四世宰相四明兄弟三尚书建州孙子连第然未有萃一时如此者可尚也可贺也亦可畏也宋养士不负大科惟王曾宋庠冯京三人父子宰相仅吕许公韩魏公今所望于状元者固不止于是斯通家之好爱徳之私也痴突与时龃龉荷极力营救生死肉骨其恶敢忘然终惠于某者一放归足矣能一一曲庇之耶两川是役非老惫所宜势固衰止然亦鬼方之伐也人便谨奉空椷为贺不具
　　寄孙司徒
　　南畿时曾附数简想逹矣天佑我明逆贼受首党人敝政厘革而斥逐以尽执事防庵柴墟二泉东川并以起羣贤满朝盛矣哉前辈谓不务逐熈丰之旧人而务革熈丰之旧政激有后日纷纷之祸今宜无此也然士行如鬼使人厌恶不知自何时败壊至此固宜究心也蜀如溃隄不可填塞人心者固去也而调运频复重以祛之忧如焚惔而平生精力已尽宰物者胡困我迟暮之嵗如此也蓝鄢势已衰抚若可成则骸骨有地执事谓某有快活福否也日昃之离有明戒焉柴墟二泉恐未至不作书防中幸出不具
　　寄防庵
　　承佳章累纸若谓其稍就清脱者庸知川如崩澜层叠涌出使人骇心丧魂撑拄不暇悬命艰凶至不可排遣长嘘大哭重庆再入父老环观为我哽咽江津与贼隔江而阵既入空城烟火俱废尽日无一水一米入口方幸逾万大防容知川北又有冯宪副杰遇贼之事盖前哨已胜而冯截其归路正犯穷冦之追之条然志可嘉也若命值此何计得谢杨总戎辈流表颇为异好生议恐欲知
　　寄石斋
　　人囘传尊谕责过无书不胜惊悸平生疎懒涯翁仅荅一书厚翁同年最厚亦不通一书惟蜀以故里故谅属留念不揣数书私惧过渎而犹若为简公之系恋乡邦故人者如是天下可知矣贤相古有是耶某犹若形迹自拘过矣过矣迂腐非拨乱才三川麻沸左提右挈营救日不暇夜不交一睫者时数月方贼乌合二万余剽悍尤甚逺近揺扇仗赖君相发纵之力擒斩万余羣类散者禁追捕仅购其首数人与聚而逸而未散似有可得之机第麻六儿奔陜又盛川兵过陜攻之又奔川冯宪副杰孤兵遇之被害戎事垂成值此奈何每触事仰天长吁继之以泣边粮近有全征之议诉者纷然父老言重庆毛知府尝有是征几激变固全盛时也今日尤属可念公乡人容不为之所耶某精神愈衰惫望生入门是外百无所图公知已最旧容不为某所耶乞本濒封又沮冯故也照原万万
　　复孙九峰司徒
　　承书具审道况休裕慰慰蜀如漏船补塞不暇造物者胡贻我衰谢之年之苦如此也先是尚未敢杀官自轻浅举事是风遂长继穷冦加狠又有任其责者不得归苦苦涯翁出处尝私论之司马公之出国家甚幸在公独无幸也今人责人过详不为国家谋其逺且大坐镇雅俗与翕翕集事绩用自殊记治间有论王介翁不任上宰某曰代者谁其人语塞涯翁去固宜且晩抑代之必过之今似之者谁欤则固未宜遂其私者承论敢对其亦谓然以否不宣
　　复刘文焕
　　逺辱大制奬诩过情执事亭亭然物表入眉睫诚难者顾独误在爱中儗以非分陆范薛李古今几人哉不敢当不敢当危机距脱自信轻便然面望未尝収涕贼中动静幸时一附报欲释自惭尤欲为蜀人先贺也士风大壊监巡藩臬间亦失素守郡而下仅百一强人意甚之大非人情民安得不穷且盗执事氷清山立运用更化无难者近时趋奉过礼迎送至出界地甚费且扰夫简则肃肃则严沈思古一大人物恐欲知余惟古道自重不具
　　复杨志仁
　　承致尊甫文懿公诗集并教言皆山中渴欲得者感何如中丞荣转吾道私幸然执事资望已二十年前故物人固左之天固右而畀之文懿公宦迹同也而亟欲求去门第诚过盛抑直道有难合者其然耶记同曹仅吾二人家居亦少嵗月可久借耶第事防一日尽一日报荅涉龃龉则行意水石之间料理末一着局面区区质孱病早近尤不可支无出期矣书例不荅在执事末由自已也惟为道保爱万万
　　复段佥宪
　　榕城瞻拜承欵顾勤复按部又辱光临斯文情义加焉受赏致贺似于名义未安盖无可赏亦无可受而误恩再辱顔汗登拜岂容谬沾贤者之惠哉且公私贺仪一例辞却吾执事亷白自守美官二十余年未营一第家食不自谋自我稿若奚足为区区润哉领厚情还厚币心甚安之照在万万
　　慰杨月湖
　　某啓林居荒僻执事声迹久不闻向往意加焉前数日防汝华于建阳始知执事有尊大夫之丧柴瘠之甚噫此吾二人共遭也何夕何事亦何忍言哉执事为道之身万以礼无毁某是日择吉是日有金革之起义不敢辞而壮归晩出其心果欲其志果可行耶行止一事便自不可谋祸谓可免耶是由天落也已具疏另选精力预处地方容令照旧致仕不知遂否便中无惜惠教小奠附致几筵无任悲梗不具
　　寄邵二泉
　　恭闻起落朝论固自在然所以处先生者岂星凰欲与遐荒一覩寻収而入之耶蓝贼且尽曹已収戎旅凡劳视往日江之西十倍日悬命锋刃间闲福无力销受险难有此其如何归山再请未遂适触罪自实倘荷放废则兰陂云水又自故物恨二泉柴墟无一篝灯交臂时也不具
　　答张白斋郡伯
　　适枉郡驾暨二庠博士传姚英之之檄请先祖都宪敬斋公神主祀乡贤岂胜感幸先祖孝节亷重当在古人中教于乡门下有尹上宰诸人教于官门下有髙司徒诸人在蕲有生祠当道欲借邑令起之风宪力辞谢方荐提学以母老三疏乞归时望六时也岳防泉悯其贫恵之地颇居厚利峻却又强又连却周以棺具酬之直皆人所难者故没时蒙泉祭之文谓未老即归事育罔遂征此知学优游即乐盖心知语也然乡贤有艾轩复斋夹漈诸老进与同列恐非地下之愿矧生时尝未满犹人者必不欲自混某至愚极陋亦欲成先祖之美胡希仁程献之王存敬累有举皆辞义不敢今日受命吾人举事名教所关亦使乡之为人子孙者不轻进其父祖以袭頽俗为世告耳尚容亲谢不具
　　逹孙大防
　　嵗颇不收粮早赐明檄速以时输少迟则尽于私食虽百痛之无能为矣军食何计哉数时谷价一两无三石后可知矣滨海已三不熟民不聊生或生他患意谋之巡按公早委推官清理其地之尤贫者二月间将豫备谷一两四石五斗之价卖之人仅五钱毋容多买得过者冐买一石罚十石主买择义民大户有行检者具名于官人主二百石价令自收谷同防仓称发至成熟或依数或大熟作四担八斗买谷还官庶无吏之扰无妄冒之奸而穷民得受实恵此非林下宜闻者然人心汹汹亦不容不虑也漳泉或有赈济亦先移文以安其心盖岌岌矣不具
　　寄元老杨石齐
　　大号涣颁宿弊尽汰天生圣君天留贤相周宣之王化复行山甫之保躬补阙殆轶而过殷武丁傅説亦有不足为者矣某待尽陈人起落之盛岂不欲効候鸣以禆新政然诸老则可某则不可人之饮水冷暖固自知也某迹孤取忌去朝廷三十有八年年四十五长谢矣赖君相哀怜言官论列五叨召命受者再大义所迫非得已也而力短弗効委心就闲又十年于兹矣齿脱形羸风湿为梗精神慌惚步履跚语言颠错何以拜舞阙廷防国是逭吏议逃人责者哉抑固自处何如温公病犹留潞公老犹出崔清献则循分力辞为报某固愿学也七千里外再乞实难老马哀鸣一思皮骨之所非先生谁耶伏惟垂怜母致再乞万万
　　寄蒋敬所阁老
　　迩者伏读新诏及日报事目奉天之诏书开元之杂报退然其后矣日御经筵阅章疏坐三公以决政事侍午食则虞周之盛千载一时也惟贾生堂陛之论似或未讲圣固生知亦必待学意未有告也抑蛊与革与夬皆致慎重之词亦宜念也侍跸忧愤林野凄酸二诗备野史何时也今又何日也我天地祖宗固相之矣某自戊戍获接道容贮结有今时以不及话心愫领教言为恨然在匏庵木斋守溪诸老亦仅一面书去位始荅方石东所呉东湖无一面而诗篇往还地似也谬承起落义当趋赴第已七十致仕之年衰谢转深行能素薄何恃能起昔君实起景仁不起东湖九峰幸庵固君实者某无景仁之望而年过之容不知自处耶幸遂私乞立足素定再近矫三近凟执事忍使某矫且凟哉不胜至祝余惟为国加爱不具元老毛先生阕幸瞻仰不颛书幸道私臆
　　寄孙九峰
　　丘壑隠忧彼此如积不谓复际泰平今日也起落意外无任腼顔执事纯徳逺猷缀臯防以弼成熙皡众心共属幸毋让焉某内乏素抱外乏时宜既老既病班行无其迹者防四十年今七十致仕待尽期矣朝无年似之人无同时之旧至诸老亦无一识而礼仪久忘政理亦疎何恃能起且壮归老出亦悖甚矣某岂忍负圣明之主以自安箕颍者流执事白岩幸庵诸老自足任世道之重某亦择所自处以少禆难进之风均为报尔幸恵曲成万祝万祝嘉靖新诏逺过奉天而新政弛张开元分当北面天生圣君而辅以贤相复旧为新化否而泰生枯活涸霖雨八荒焉然易蛊与革皆有深戒谦吉无不利贾生堂陛之论亦关大礼此执事之素懐亦宻勿大老之所属意也不具
　　寄陈原习侍御
　　迩得亷古之望于呉清澹老格于滇序侍养録于二泉记生祠碑于小泉豫章镆鎁拥肿鈆钝其不同器也祠甚无谓在滇时且碑亟沮之不知何时又祠也读髙文重惭怍焉然亦见道味之似与浅而知深也嘉靖新政圣固天生然量用年进当受言之际毋亢取忤烦取厌髙取惮骤取轻急于求治老成弗为信而后谏古有成论焉幸择所必可行言之举大遗细毋用数数也执事养深而望久自爱自爱之幸同是祝诸老起落九峰白岩之浑谨幸庵之劲力宜也区区衰且病又值当谢之嵗义当力辞守溪翁不知何为处不具
</div>
    <div class="pagination">
<a href="见素集_page8.html">上一页</a><span>...</span><a href="见素集_page4.html">4</a><a href="见素集_page5.html">5</a><a href="见素集_page6.html">6</a><a href="见素集_page7.html">7</a><a href="见素集_page8.html">8</a><span class="current-page">9</span><a href="见素集_page10.html">10</a><a href="见素集_page11.html">11</a><a href="见素集_page12.html">12</a><a href="见素集_page13.html">13</a><a href="见素集_page14.html">14</a><span>...</span><a href="见素集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
