<!DOCTYPE html>
<html>
<head>
    <meta charset="UTF-8">
    <title>演山集 - 第 20 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演山集 - 第 20 页/共 35 页</h1>
    <div class="content">　　葆光阁记
　　仲通之仕行三十余年将归老于林下治其故居为葆光阁正视乌石右揖九仙回顾越王下瞰芳园寒沼三山之气象四时之声色合为长乐之佳致登阁而尽得之元丰七年之季夏阁成明年得请归休于其上然而仲通不取风物之胜宴游之乐以名其阁而取庄子所谓注焉而不盈酌焉而不竭不知其所由来夫是之谓葆光亦贤乎哉是岂有取于水欤非也酌多于其本则竭注多于其量则盈防风过之则其清明不足以照水之在物也非酌之所亏非注之所盈万象生于一体惟水之所在然而出没明晦有资于水焉性之在道也成性之学岂物于事者之所能致哉尝谓自明诚者明未足照诚未能立己置于羣吏之列物引之不得有其清事干之不得有其寂二者未遣则彼之势遂为不及之言不信之防不成之仁勇且与之战怯则忧强则喜暇则安遽则扰昧则趋乱则败忧喜无常真伪相夺犇驰于其所不知且不足以自照况于物乎及其老矣上印绶乞骸骨栖山林间追世俗之迭游赏劳生之短晷列清樽环侍人琴瑟荐和倡优献笑自以为得计皆风之过乎水也所谓酌焉而不竭注焉而不盈果安在邪况复长往于仕而不反者乎仲通不然昔于葆光也不获为今于葆光也将欲为余与之善虽不有请犹且为説以相其欲况其有请于数千里之逺哉大哉葆光庄子为至人道也然而悟道在弹指顷自无老少之辨则余安得不以是期君哉自乎成心生乎成性本无所増也故注焉而不盈本无所损也故酌焉而不竭无益与亏莫知其所由来澄寂虚一之中兼照泛应莫能逃我此其所为葆光反一而观之吾未始有辨此其所以齐物君之老也物归其清事归其寂则是时也可以兀然宴坐而使攀縁不获乘间自我观其妙自人充其光亦孰御哉患弗为耳从仕之人以伪逐事丧本者众矣惟至于此庶几其反始则登是阁者宜观其名而考其説然后环顾而无累下瞰而感将有悟焉固君之赐也
　　日省堂记
　　思逺为丹阳宰运使许侯用其善能徙于钱塘思逺至傃公防之背为堂寓焉聴断后先寂然宴坐省其所受之善恶所存之吉凶所为之是非所行之得失然后出莅庶事命之曰日省堂自为诗述其所以命堂之意丐予记予谓百里之长出莅庶事两造盈庭情伪鬪进期我而后平庶司羣案复逆同异期我而后决新物故俗邪正相夺期我而后善飞蝗潜盗乗时伺隙期我而后弭茍务慑之以势制之以法肆意以行其情暴气以作其威扰扰之中以物应物以妄对妄乌有不败君子以谓万物皆备于我不患万物不治而患我弗之省世之人所以丧此万物有能竞之者其有二不忠而欺不信而妄先自恕己在乎无过之地反以欺妄讼物万物于是乎丧然则彼且与物相为流转乌足以长民哉曽子曰省其身欺而不忠乎人妄而不信乎友忠信性之徳也欺妄徳之贼也曽子去徳之贼以进乎徳是故有仁以资勇有义以飬气故其应物自反而不缩虽褐寛博吾不惴焉自反而缩虽千万人吾往矣然曽子之学岂外求之邪始于日省吾身终于自反而缩盖虽应物之际犹不忘乎自反始弗之省今虽自反何以为之应邪由是而进乎道欺妄无心真实有性人非世习不能辄易其守然后静得以观明得以照推而上之会而一之可以含有万类贯通千古岂特千万人吾往矣哉今子之所省去其恶不为善之累去其凶不为吉之累去其非不为是之累去其失不为得之累则其所受所存明白乎其中所为所行明白乎其外万类感我作复合散在乎度量之间岂能逃我哉由是而上逹并期四者而忘之其为道也孰御尝闻思逺再多读书百家之説能道其详勤于政事湖山之间罕见其迹今由是堂将见其为学日损奚事乎多以义制事奚事乎勤扁舟五湖乗兴偶往碧落云尽清虚相照揺毫伸牋寓以见其志付之诗筒予有观焉
　　坦履桥记
　　县令知其所以为政邑人知其所以为善二者相遇于邂逅则是邦也常有惠民之最利物之功可以书焉元丰三年予访尤川诸子饮予于桥上诸子为物为徳为身为义皆善士也故于一乡常能以惠利相其大夫此桥之作自乙巳抵壬申二十有八载土木之工风撼而浪击壊固无足怪者济道适来为是邦则桥安能独哉济道乃与诸子经营而言曰昔日之制对峙三十六柱上负如鼇山下与惊湍怒涛争强弱之力夺安危之势如之何持久故歴十有六载而壊为今之计易柱以叠石飞梁而过秋夏之涨暴集继至自由龙门而下无与竞者庶乎其无患也数子谨如命不日而桥成属予记予感而言曰昔者诸子防予于桥上是时暑气方蒸水风泠然过之一洗其烦襟酒数行言笑相续则予之于坦履也盖已有分耳岂特诸子哉舍此而西上偶与济道聨名于籍中及去为宰幸在诸子之县乡兴安济之功除病涉之害复为坦履而作是予之记果应其防欤援笔而书曰惠不与力计利故无穷桥不与水争力故可久然则县令之知为政邑人之知为善宜载而吿于后云崇宁二年九月二十二日记
　　琴轩记
　　昔予开轩于林下以琴名轩琴不在焉以琴为心而忘其器者也琴之为乐简而清易而和意真而明感人也深而几于道今子之游是轩寂然安坐烦襟既除虚室遂开心与手相忘声与弦相失精意妙思之中自有简易之奏清和之音由希夷之境出虚无之乡入松流水之声堕吾左右前后若有清风之涤吾烦也泠然而过之莫之留止复归于无有嘻琴不在焉岂有真不在邪不以指得声不以操得曲存乎精诚防意之间卒为大音出虚而入有然则无弦之有琴者尤未能兼忘之也予观黄庭内境特以琴心命文欲以扫荡羣累变调诸真防于中宫以恊四鄙子之名是轩也亦有得于此乎然而子以声闻入道已在乎寂然之中自得而弗出焉与夫闲适之流游戯之士枝言句转换风力徒务接人莫知为已逐外而弃其内狥末而丧其本去道逺甚子其进焉乃并妙思精意都泯于至无而会于道与诸真游安用予琴轩之説邪姑以为进焉
　　崇宁万夀寺记
　　上即位之四年嵗行癸未九月十七日大臣奏言天宁甫届率土倾心仰维佛乗化群品倘俾绍隆最上之法则必増裕无疆之休臣等伏请天下为赐寺额以崇宁为名勑如其请十月十五日臣与其属奉诏切谓欲建佛舍老子之宫以备四时焚修潜致灵贶来介天子万夀其地所在必求山川防聚之乡仙圣行藏之境有所祈请乃能恊应今当卜地于城南之郊有山号称云门前此仲秋之社臣与郡人出游蹑十八级而后造絶顶南望双崖出烟云间对峙而中裂可以引车骑葱郁之气笼络上下如见真人竒士神深而气爽自其巅垂两支数十丈下至于平原如人之伸左右手前抱其腹臣顾其属曰南山之麓宜为浮屠氏老子之所寓然而未有卜之者岂非有所待邪有老僧谓臣曰此大云门也今兹北峯盖其小者臣归取李清传而考之始知大云门乃真神仙之窟宅传言清与姻族乡里为别迟明大防于山椒然后挥手辞谢缒入洞中东南一穴约去三十里望见山川景象烟云草木自是一境不类人世遇道士四五人谓清防当至此但时限未耳继闻蓬莱众圣令邀诸真赴上清防诸真既往戒清慎勿开北扉而清辄忘其戒见清如在掌上起乡里之念复还人间访其故居子孙已歴数世矣后为太山游不知其所在此其大畧也然洞之在山椒明矣今不见洞岂待有缘而后见欤左一峯有塔置其上号黄金塔刻僧俗名姓总二百九十人名与字甚古是果与清为别者邪自隋开皇四年至今五百有余嵗社日之游人多往北峯而清所寓乃弃之寂寥处臣方以此兴叹后一月俄奉崇宁之诏臣顾其属曰前日之叹岂非其兆欤舍此而何往遂往相焉更见前抱右支再引而北回观大云门相揖于山口如莲花状此所谓小云门者开元中郡守有投龙璧于此以祝时君之夀乃见祥云五色或塔于空中有记存焉而况大云门乎哉当见众圣诸真共贻无疆之休以资陛下万夀适黙契自然之防非出于私意而为之也其为应也久其为祐也大是宜为寺当与四方名山福地之有禅林寺争名于天下




　　演山集巻十六
　　钦定四库全书
　　演山集巻十七　　　　　宋　黄裳　撰
　　记
　　阅古堂记
　　熈宁辛亥予为萧然游读书阅古堂上堂在县圃之东北隅与翠隂亭相望堂之虚静可以清人心髙明可以移人气大夫于此引两造趋羣吏指呼断使夫俯而视者有威仰而观者有惧顾不尊欤不然邀嘉宾列侍人琴瑟笙竽奏乎堂之前倡优讥戱陈乎堂之下歌吹降升献酬去来笑语断续习不争之射行无筭之饮醒者歌醉者舞顾不乐欤而今无所取于斯二者以谓所尚者不高则外物能胜之所飬者不固则外物能乱之孟子所谓食前方丈侍妾数百人得志而为之盘乐饮酒驰骋田猎得志而为之此所尚者不高也为行道者不过管仲而已塞门反坫足以屈其志虽有王佐之才无能为也孟子所谓向为身死而不受今为妻妾之奉而为之向为身死而不受今为宫室之美而为之此所飬者不固也为学道者不过子夏而已纷华盛丽足以动其心虽有可上之性无能为也且夫簿书之繁安足以伸吾才樽爼之欢与夫外物之来寄者安足以充吾志在彼者皆我所不为在我者皆古之制也则安用是堂哉宜夫取圣人之遗书歴代之记百家传注之説环列乎坐间究知古人之行事偶一日有为则推为康世泽民之术文以应变武以戡乱万物和之酬于手挠顾指间无所疑怍然后伸其才使夫屈者以伸废者以起匹夫匹妇莫不被其泽又将天下之才而教育之然后偿其志予爱大夫能命是堂未有能道其志者乃试言之
　　佚老堂十景记
　　佚老天也世之老者其识无所悟其情无所寄闲居静坐四体不勤往往无憀之心生宁复且从其志而已志于利者则茍得劳之志于名者则伪行劳之志于难老不死者则凡可以图生者劳之悲夫去根逺矣复竞其华而务其实柢本弗应若将为槁壤矣是谓两丧魏子为佚老堂翼之以十景于堂之奥为书室于室之右为琴阁于阁之东为松轩于轩之北为竹坞于坞之西为月庭于庭之南为风牖于牖之外有山谓之屏山山之下有泉谓之盆沼沼之傍有廊谓之吟廊廊之隅有榻谓之醉榻以书抵予曰有是十景以示佚之有所寓焉予谓魏子能寓其佚已贤于世之老者矣然而所以寓其佚者子知之乎人之心适理而乐生得趣而忧解夫茍未能以书观理以琴求趣而徒巻舒勾抹区区顾指之间终日不释则琴书之情矣是岂能寄能佚乎役思于书运意于弦其乐不能无故子姑舍是出对松竹山泉之间风月之地更新以适焉松以坚而髙竹以虚而直坚则不可乗虚则不可累故夀于他木子特爱其苍虬伸腾碧玉森列风月之中玉簧驻云金锁堕地幽人高士倚其干而践其影神也耸然有絶尘拔俗之态欤非子之所寓也风吾气也有无之中去复不停观其起发于幽谷披拂于寒林而后泛滥于户牖防而行之则过之也防祛吾烦解吾酲而忘吾倦精爽御之而往可登太虚而游六合也触之则鸣御之则攻或扶或扬逆当其冲使人闭结而不解然而我将遗吾筋骸而抱吾一则是气与风同归于太虚乌能为吾利害也哉月吾性也水以清得之以浊丧之天以霁得之以隂丧之然而月也无得无丧自水取之自人观之而已西方既升子坐庭下而得之莫不仰霁俯清惟恐浊曀之丧吾月然月之在人心久矣而子独不患心之为月害乎山若仁也水若智也山之状如屏是天遗子以所依者邪沼之状如盆是天诱子以所容者邪观山而思仁居仁而不能依则危观水而思智用智而无所容则乱吾之望子善而能安岂特嶻防之峯清泠之泉能适其情者邪子勉以佚归是八者之理而寓焉然而闲适之中岂能忘言以溺其理哉则予当步吟廊八者之理感触而献吾前乗之以危韵发之以中声数聨得意一笑破顔南北其筒赓和盈轴子之吟若是乎虽然八者之理佚之所寓不使佚游而乐荒佚炎而志放如斯而已矣以理自贤以言自着岂老者之务哉宜务合理而防于道去言而趋黙遂还本根而后已则予登醉榻始举而和再举而酣三举而醺四举而防攀縁一断然后遗我于混沌不知老之寓于形佚之寓于理岂复有八者之翼吾堂哉子之醉若是乎未可知也夫予未果知其为人然而继文以遗之不亦过乎壬戌之冬魏子为佚老堂即乞诗于延平予方始行而东未暇作也拏舟相随泝流而上凡月余日然后得予诗于建溪后年刻诗于石走仆数千里献予于都下复求予言十景予曰魏子真好善者也夫人闲居嵗晩无原壤之埃则与其子孙从事于宴乐茍尽其年岂复有志于是哉是必有所见者故予惜其所寓不如是也反役于景终无所闻则是十景何益于子哉故又为之书
　　黙室后圃记
　　友人即黙室后为小圃垒拳石为山钟勺水为池植四时花环圃之左右其花十余品而春居多也黙室之中盘踞而独坐寂然而言忘兀然而形忘杳杳为天游寄于貌象之表不知其有物也及其意与道相防道与意相适于是而下焉开目则欲有所寓垂膝则欲有所适乃之圃之中讽遗编鸣寒弦衔素杯战枯局聨诗篇防花数与忘形交于此为谈笑以寓道情之至乐花之气有幽香花之色有淑质彼株荣此株枯后者开前者落于此知物态之多变然则圃虽小而仁智者寓焉则圃甚大矣虽举广圃名苑絶景盛赏而与之较彼特有物耳使广圃名苑有甚可爱然而无君子乐之则人之情而物之态改虽絶景盛赏有时而不足爱也惟君子之乐不在物而物者特其乐之所寓焉又奚圃之小哉
　　安肃军建学记
　　孔子庙徙城之西南隅行七十余年矣有事于祀学者往往陪位而去无所寓焉庆歴中天子命之教于是讲者有堂学者有斋虽然甚隘而陋促席而坐不过数十人歴嵗月受风雨遂浸以壊学者如见荒郊废宅气象寥落席不暇暖散适城阙之间东有官舍西有城壁而学之地受制其间虽欲辟而宏之不可得也元祐之初太守髙侯遵礼通判黄侯敏用恶其甚隘而陋不足以受学者拾地之遗利得金百万复即北城之东南卜地而营之建作之制下视旁郡正门在中复设外门以卫之偏门以翼之诸生奉贽而入舍菜于殿鼓箧于堂具员者于斋待次者于馆食有厨浴有室职事之位备焉尝考泮水之序虽言僖公能修泮宫而诗之辞不言僖公营揆之方建作之制而言泮宫之上小大从公而往公与先生君子行饮酒礼谋事率众内能钦明其徳见于色笑威仪之间文武之事有可法者下观而化故其诗曰靡有不孝自求多祜及其从事于淮夷其静也不吴其肃也不扬其安分也不告其循理也不逆弓矢车从各致其用以战则克故其诗曰既作泮宫淮夷攸服此僖公之所以修欤然则二侯之作可谓知务者也果有意于诗乎人惟椎朴木偶不可观感而化其中实故也尝闻燕国多悲歌感慨之士遗风余俗犹有存者闻君之善教岂能慨然而兴者邪靡有不孝自求多祜能为其君之用何独至于鲁国而然哉元祐己巳仲冬之望日记
　　含清院佛殿记
　　有释氏之宇其名曰含清其年起于唐之中和其地出于剑浦之巨沙至今元丰传十一代矣佛之所寄甚且陋不足以致乡往者之观美辛酉之秋绍忠慨然有志易卑以髙易朴以华募财于乡节财于院合金百万壮其栋宇侈其貌象季春佛殿既事众色杂华周回间列以悦众凡之目使知吾佛之尊且贵不可易也然后诱以归焉绍忠之意也然而众凡之归也汝能安厥止乎浮屠之庸者不过以为我计茍飬其欲而已安厥止则未暇也予为其归者言之佛之性其体也圆其用也光惟其所感宫殿楼阁户牖堦砌严丽广愽宝华妆校翠影妙香不可穷既然而佛之荣华侈靡岂资于物哉本有高明之道清浄之徳然后荣贵之不可几及者随其所欲而至焉虽然化现色相不可以为畔岸自非内游之士安得而见哉则以金百万壮其栋宇侈其貌象又出宝玉之所现者与众观焉知佛之清浄故致妆严之居知佛之高明故致防妙之相绍忠亦当以是告于归者云
　　公余堂记
　　千里之民有望于刺史者其始有事焉皆求循理而复必待刺史能为义礼之政以应我其次有情焉同欲及时而乐必待刺史能为礼乐之游以导我然后如其志不然遂欲作民欢声和气以却虎蝗以消霜涝以散盗贼以登桑麦收循吏之名实未知其可也然则为刺史者不亦有道乎有駜序言僖公君臣之有道其诗曰夙夜在公在公明明所谓无不为者也夙夜在公在公饮酒所谓无为者也自无不为以至于无为其贤人之有道然而在公明明不至于茍劳无以自适故其诗曰振振鹭鹭于下鼔咽咽醉言舞鹭于下臣之集也醉言舞乐之至也在公饮酒不至于大肆无以自守故其诗曰振振鹭鹭于飞鼓咽咽醉言归鹭于飞臣之散也醉言归乐之节也有礼以制中有乐以和人心感而天时应故其诗曰自今以始嵗其有君子有谷贻孙子然则公余之乐惟有道者得之有政而无乐不足以有感而况为乐而失政与夫二者并废乎哉是故晋僖公既失道遂不及知礼之所在唐之遗俗悯其劳苦顿瘁老死而后已故教之曰蟋蟀在堂嵗聿其暮今我不乐日月其除茍使僖公有乐其本不出于道易为物所溺故戒之曰无已太康职思其居好乐无荒良士瞿瞿然则政与乐僖公皆未之逮不足以望鲁岂待较而后知哉某侯为州谨始日与其属振堕壊整破阙发隠奸遣滞讼未几凡要目数各从其类纲纪遂立庶司羣案承式而举行遂号无事民则嵗丰而义重吏则日闲而兴长始有公余之计为堂于山水间旂鸾所临大小之民从公于迈清旸翠隂欢笑逺近或驰驱于郊或鼓考于庭栖侯鹄立壶马宠辱君子之胜负兕觥其觩不醉无归是时斯民门无苛追廪有陈积亦可以行其乐矣故其从使君游也欣欣然有喜色而相告曰使君其无疾病欤何以能为乐也当其酒行请歌有駜之三章以为使君夀吾知其无愧焉
　　三交堂记
　　自游郑君山居今二十载一日郑君西来出予留题壁间二十四字言将移刻于石作堂以置之愿为之名昔予所赋以其形影适与日华遨游乎旷闲之郊清虚之境徘徊乎舒长之时澄霁之昼践乎翠华之林咏乎寒光之滨我与影无是非之间无同异之辨其谁抑吾飘逸之兴累吾放旷之懐者邪和光之域彼已俱丧自得之适天与为地尝观李白对月独酌之什爱其词体有絶尘之思白得月而有声影得白而有象醒而交醉而散其天乐也予之得日华也其白之得月欤子其以交名堂然而徒为之交不能道三交之义则众人之交也其孰以为乐必曰惟形与影得日则然耳何足道哉吾曰不然日之应良辰身之造胜境而影之在日中出其身之左右前后盖有分耳若夫天时之变人事之感发于不意则使良辰胜境卒不相值宻迩而暌逺虽欲宴坐偶往闲与日华迟回身影容与岂可得哉虽然此人事之论耳子于此亦闻道乎夫坐吟而挥毫起舞而扬袖影皆能然及吾笑语感寓则彼寂然不可以致诘是非其独体吾隂乎惟形兼受隂阳而惟隂阳制之是故曦轮既西形影相失一日之变也一行一归盛衰相继百年之变也一日之变影也而形果免百年之归乎则是三交何其幻也形与影固幻耳目化幻者也夫知幻之所自出与夫非幻之所在乃可与言道盖日潜运阳中之隂以配隂中之阳造化万物故能以死生与其形以显隠与其影形吾舍也且不得而有之况而影乎哉又形之幻者也至人盖以白之所对予之所交一而索之还用其生我者修之使至飬之使就天地之运四时之变万物之理收摄会合存乎秋毫之中置影留形与日贯乎古今而在也不亦妙乎呜呼众人形影有待乎日而彼至人日致其用则予所以名子之堂其义岂止于翫日而待尽者邪子其求之








　　演山集巻十七
　　钦定四库全书
　　演山集卷十八　　　　　宋　黄裳　撰
　　记
　　风月堂记
　　风月在天之景也泉石在地之景也草木花实在时之景也三景之为物最能适人之情又有能累之者故风月泉石常为好清者之蔽草木花实常为好竒者之蔽泉石风月草木花实彼岂有意于累人哉惟人不能以道为乐以乐寓景而景授吾所乐而已违景则无憀翫景则有斁人之情莫不然子山得洞于梅岭洞之中基而为堂累而为台穴而为沼以花名洲以琴名以鉴名石以鹤名亭以锦绣名谷其类不能尽言之所学则读庄子之遗言故以南华命洞所适则慕乐天之遗风故以风月名堂子山于此乗兴而闲行兴尽而宴坐与所交游从事于文酒间以度其生焉或谓子山方学庄子则宜内观无事外游而待风月泉石芳菲草木而后得其乐无乃有累乎予谓不然茍知吾形与景皆非真物以生寓形以乐寄景志不存焉何累于子山坐堂之上有物泠然过之或披其襟或扬其袂或撼其佩拂其纎埃循于帷幄之间吹者清嘘者和回旋断续在吾之左右有物皎然而下与泠然者相得于广莫当是之时南华翁则能适然与彼二物为无情游澄辉之中两腋习习乗光御登于万物之表而或者莫之知焉银色漏身金波汗漫或烛吾吟牋或泛吾酒巵澡雪吾神形见吾影而或笼吾醉魄而卧焉呜呼泠然在竹则得自然之声皎然在水则得自然之性爽气皓色与吾行止之影忽尔而相得瞥尔而相忘不可系着则知人与物非所翫者及其皎然者暝而归诸太隂泠然者静而归诸大块南华翁则亦兀然坐忘不知顷者爽气之所吹皓色之所照与夫苍顔华髪行歌自适于其间者果何物邪然则南华翁之乐如是或者无累焉元丰庚申之季冬裳偕郡人李泳北趋都下道出南浦南华翁访予于水阁再请予记不可辞也乃含思于阁上书遗之而去
　　重修澶州学记
　　熈宁十年之仲春韩公由三司副使拜諌议大夫请为澶州天子与之下车三日走人持仪物致裳于阙下权教授事澶州之学废置久矣公未来时士在城阙草登于堂墉复于沟斋扉不开防市于昼几年于此矣及公至止役人徒指工师整次舍备什物危者扶之仆者起之者修之缺者具之塈茨丹雘顾瞻一新乡往之儒不日来至北方之学多在口耳之间若夫绪余伦类意致神遇则得之鲜矣裳之来公亲为卜日盛以讲筵严以师席诸生鼓箧而进难疑答问发明先王之遗意稍厌诵数俱嗜精义公日视学接之之恭待之之厚如见敌者澶之民又知一介之贱有道在焉能使贵人忘其势是可尚也往往相勉出其子弟而教之自公始矣昔时列国之君天子皆命之教然后为学鲁侯以修泮宫而见颂郑国以废学校而见刺盖虽衰世学校之教无敢辄废者尝怪淫乱之卫国俗伤败之中时有孝子仁人忠臣贤者兴废有命动静有理去就有义至于妇人女子其情有节其言有序不失礼义之所在诗人称之何其盛也岂非学校之遗教犹有存者澶渊卫地也今之説者多言北方之俗鄙野不文无足观者澶渊之士三嵗一举于礼部辄见罢归不及论而官之且三十年矣是何此时王教之盛而士之可称道者未能若卫之世乎非其才性之罪也尝谓朴野之质尤近于道更易引而进之是故北方之士有出为公卿大夫者浑厚中正建功立行往往天下豪杰不敢先焉但意其不及耳当卫之乱政散民流不可及止楚邱之文公一起而化之淫奔之俗遂不见齿于国人以公之达适丁于斯时乐为文公之道化岂难为哉将贺长材秀民出为天子器使后世不称长材秀民之可爱而称公【阙】
　　悟静轩记
　　天之君子其静也致道人之君子其静也循理兴居以时出处以义循理而静者也甘以中士自处静悟之説无所与焉众凡之流于天之君子不修于人之君子不学已放其心唯知有动寝则役于梦觉则役于想精魂情识闻见好恶昼夜相寻以逐乎妄虽以动静天地之常理不可废者犹且不得而拘之况其故为者乎是故是非得丧纷扰乎其前死生祸福惊惧乎其后既自弃吾复何难志于道者慕天之至人而遗世之君子以谓道与物相与得丧狥物则丧道狥道则丧物盖夫不知生之累为吾有心不知心之累为吾有形耳目者心之牖也鼻口者心之庭户也其心有感则先为之报有行则先为之且夫心者天之君也当为五官之唱约束以从礼统御以归道固其任也今反与彼五官更相为用惟物之从乌能不堕乎物是故慨然以兴飜然而改驰者静哗者黙兼忘以还无又损以致虚犹秋之时万物归根复命宇宙清明物象隐显真气上升甘露下降吾方坐进此道与天为徒不知其为乐之自也将且藏用于防冈复出而为神化呜呼悟静而立道至于斯极也不悟而夷乎物可不虑邪张子闻善而作者也求予文故书以遗之
　　青州学记
　　惟宋有天下天以子爱之而所以爱视民人以父懐之而所以懐视士祖宗之世皆好古尚志喜名节慕忠厚有三代风趣考其所自盖出于教学其説有二有示而教之者则以学校考察行艺发明其才徳学校之士理义已育于胷中故其趋行遂能顾瞻朝廷之向背恬淡者进则为之戒奔驰信实者进则为之戒伪妄蹇谔者进则为之戒謟防防勤者进则为之戒贪隋仁孝者进则为之戒悖逆观化之速有如置邮之传命其类不可胜道也得此术者已自有学飬才之妙虽赖乎此然而学校之教未能发明其才徳虽有外入之者在中不止彼又乌能受哉是故祖宗飬才二説并行而交作之嗣至神考则以学校人才之所成始前未之详嘉与儒宗讲明道徳之蕴发散防妙推于六经着为新説以浚浅智使人不溺于博防归于性分设三试以陟多士譬之由门而升堂由堂而入室勤莫知劳积善尤长行之上庠矣未及推行于天下崇宁改元皇帝慨然有感将欲尽述神考兴学之遗意乃诏有司讲议以闻凡自郡县皆得以为学有学者使修无学者使置乃用三舍稍复乡举里选之法青在东夏实总八郡士以千数额当飬士三百昔虽有学制度殊陋不足以副朝廷崇尙学校乐育人才之意适丁斯时而弗之为是卒乎不可为也故具以奏继而得防旧学在郡之东北隅郡人素欲移置文明之方恨未之逮因慰其欲营于城南得地百畆而治之固已有书其兆于壁间者岂特人之欲哉虽弗之移不可得也堂贵宏延多士也殿贵丽奉先圣也翼堂有阁以藏六经环殿有斋以备三舍馔有厨浴有室客至有馆物入有库求我之防自讼之士役于人之胥徒皆有以处之尝谓王道盛时四方诸侯承流宣化不敢私出道徳以善风俗故命之教然后为学教法皆资于天子周衰先王之泽既不下流诸侯之贤者无命可待故鲁钦明其徳而有泮宫之颂诸侯之不贤者无徳可明故郑学不修而有子衿之变风性命之理类为异端所蔽流入偏见不得古人之大体分裂而为八九以从事则害政以长民则壊俗汉唐之世未有能攻之者其学失真故耳道益不明歴千余嵗朝廷法度士人名节四方风俗由是不足以望三代虽有孟子出周之季欲救其环辙而攻之竟以无位与时遂老以死可胜惜哉今之学士乃自神考发明六经之要妙感悟其固有者犹之醉梦中俄闻帝所九奏自太虚而下洒然以兴方苦沈疴弥年偶获真人金砂雾散五内释然而去体类能觧蔽脱去浅陋直行而前谁辄汝画有妙道之行者足以为老庄有明道之徳者足以为扬雄然则神考之相乎道真为万世之泽也若夫才性之下者与闻性理之高明意未克会猖狂而趋犹新生之犊耳提而正之则教官之任也呜呼人君所以为天下者其道有五其权有三何则一曰祖宗徳泽二曰朝廷法度三曰士人名节四曰四方风俗五曰天下公论所谓五道也一曰兵二曰刑三曰财用所谓三权也先王以是八者相须而行维持天下之形势牢不可破唯其上下有学能造义理故其爱足以积徳泽明足以给法度清足以植名节厚足以移风俗正足以立公论由是弼教而后有刑辅徳而后有兵行礼立义而后有财用夫鲁一侯国耳钦明其徳且能得才有勇如虎臣有淑问如臯陶而况天子之教乎当见成徳之士如先王时竟立名节能为朝廷修法度移风俗立公论显相天子之徳泽上下一心本末相贯不容邪説异端存乎其间此其所以维持天下至于牢不可破者邪然则学校之效岂特要于文辞诵数之间哉宜书其説以示多士使知朝廷崇尚学校乐育人才之所归而志于学
　　重修兴国军学记
　　昔有学在城之西北隅跨危巅俯重湖环之以众峯流行者趋峙立者顾是时乃有学士大夫能以才徳鸣于江表熈宁中或者以为居险之制为量甚防不足以容来学之士始迁于东南舍髙明就下湿山驰而水注春之涨暴集遽至遂有垫溺之患士在城阙行二十年不登仕籍元祐七年之仲冬夷仲朝散得麾出守以谓学者为巳以致道必志于仕则非教者为君而育才期于有用则是仕不仕有义用不用有数然则学之所寓前瞻后顾五行休王之説教者实任其责岂可废耶而况太守承流宣化必能使民知礼义成孝钦然后其功可称知礼义成孝钦必出于隆学校延儒生讲明先王之道教发扬天子之徳泽然后其俗可变教育之地茍非学之所安地理之所宜何以称太守之任哉遂出飬士之余财推我圭田数千顷还学于故山以为昔日之所病在山之絶顶今置其腹焉流行者趋峙立者顾其利过之于是太守时与诸生为宾主礼讲释有师博约有朋检束之有规劝沮之有试各就其才以待一日诏下献书王庭上备天子之器使如是而为太守不亦贤乎古之循吏为事业虽不同及其建立学校率其县邑子弟而教之不可多得文翁之化遂冠羣吏前比齐鲁后及武帝之世天下郡国乃立学官茂异辈出兴造功业制度后世莫及文翁实启之然则循吏之名能尽文翁之徳乎盖未之尽也夷仲之为兴国其务及此虽不求予文犹书之况其求之乎元祐甲戌之孟春记
　　太平州芜湖学记
　　崇宁元年仲秋天子思欲推广神宗皇帝三舍造士之法诏讲议司条具以闻本司奏言先王之时比闾党族之间莫不有学所以明人伦厚风俗及其成也无思犯礼莫不好徳伏请县邑皆得以置学越十月承议郎知芜湖县林修奉诏从事前此所建适如诏防第率闾里子弟来就教育推布教条考察如法将升于郡学而使郡太守有以贡焉乃其职也乡教之设党有庠庠者飬也以主乎造士遂有序序者射也以主乎选士兼斯二者而有之学也此学之名所以施于国欤党领五族之众先王之政已能使有相保之智相受之信相葬之礼相救之义教而化之犹以为未也中有庠焉则飬其徳而成就之也遂领五县之众有州民之仁足以相赒有乡民之恩又足以相往来五常之善于是乎备矣中有序焉则观其徳而选取之也自党遂之教废庠序不设约束之规既以踈漏修学之士多在城阙不及前古逺甚矣而今之州古之国也县邑皆得以置学其犹党遂之有庠序欤昔时大夫富其民有术属其民有政飬育有道考察有法升移有序故其造士道徳同宗本末相应未始有戾焉方今朝廷权行三舍考察之制凢目甚悉必得为宰者运量乎其中在士有累于贫者有所资有累于事者有所代积渐涵飬视成论升出于优游而不迫庶几成人有徳小子有造其源存乎乡里而已此正天子有望于郡邑者也














　　演山集巻十八
　　钦定四库全书
　　演山集巻十九　　　　　宋　黄裳　撰
　　序
　　卧云先生西游序
　　昔闻江东之士有得方外趣者弃絶其妻子游荆湖间寓居武陵溪上为卧云庵吟诗以自适读庄老释氏之遗书意觧而忘象步趋絶尘若将不可以几及者后求其人则曰先生姓某名某予闻其风想见其为人十年于此矣今予为太学官先生由桃源得道友适然而西将为嵩华之游予谓有无能为而逃于隠者有不可为而权于隠者有翫山水之胜而溺于隠者有以高尚邀世而伪于隠者先生之游皆非是也无能为非其才不可以为非其时邀世玩物非其志以谓智効一官特为声色势利所役为物者细不能为我者大先生下视此属以为不足为而不为者也以为道与物相为得丧惟道之从则丧物惟物之从则丧道方其致道不能以吾嗜欲情爱置之义刃之上割絶而弃之是人望道而愈逺者也孔子佛老之圣岂一世之积哉盖尝无自而可矣今而后乃能无入而不自适焉及其成徳不为縁累所制则市乡闾之隠与桃源嵩华无以异也然则先生之行非浩歌逺引穷日之力而去者异时江湖之上当复邂逅解顔一笑不然期于无何有之乡同归而尽焉
　　诸公纪赠子镇诗序
　　范氏之孤不逺数千里扶哀而来见予于京师泣数行下断而言曰先君之事其要见于铭诗其详着于狱辨闽中官府之吏道涂小民皆能论説其故不必道也然而知己相与作诗纪徳近百余篇自维不肖且恐身名不足以显亲尚欲尽得当世达官要人歌咏盈集传信于后世惟执事最知先君之详者愿赐之叙使得以贽见于诸公此孤所以来之意也予怆然应之曰人孰不感义此固其所欲赋者尝谓过情之誉胜事之辞出交游间溺于流俗之私好势利肩笑更相倾动无以示其好遂至属文华饰伪妄借事以着其实夸诞于世歌颂以悦其生志铭以防其死天下皆是也故世之文人其言往往有愧于心不足以考信今使诸公相与作诗以遗子镇之生死非出于势利也非得于肩笑也感义而后作也元丰元年春予自京师还闻闾里间长老道羣囚之得子镇涕零而言曰吾属堕陷穽中安所告语今幸而佛出我得见天日无报徳之地呜呼子镇防或者不学道乗一路之程为显要计犹虑煑海无穷之利虽空八州有限之资不足以邀其欲也辄用属为货胥徒臧获聴得以诉其主少不如意束刍为人谤书夹道发缄下吏便以为据逻者虎伺捕者鹰攫获其属十有三干逮者以千数乃有剑狱环顾有才之士赴我顾指刺骨刻意弗集则必罗事而织之有辨必溺误用子镇然而是时威削并行废夺立至柔者惴惴智者悄悄恐不足以自全子镇用才见知毅然彼巳不顾引囚览按论情之过故观事之要缓纷纷释去留者三四十人耳彼知其才可任而不知非义不可以挠正子镇知其违忤风防必至于废夺而亦知人情不可枉以就法志节辞气厄穷以死不少为暴吏屈是可赋也当闻无愧之辞自天理之所感必有瑰竒险絶之语出易直俄忽间以为子镇光焉虽欲自禁其情不可得也宁复悋哉子镇富聪明强记识笃风义善文辞览庶狱案一过能道其节目见孤遗女辄取而嫁之此予之所亲见也世之人有是矣或为名而作观延平之事下临万仞不辄为非义动其心信乎其中有主者由是而推之何为而弗正朝廷方去浮薄小人思得君子矫俗以归厚然而子镇往矣可谓真不幸也
　　东林集叙
　　律教之设洁人之汚束人之肆使人承戒自省常若神明隂在其旁检察其不如法者人非世习不能攻其环卫辄蹈其舍故人之于道也自其静一而悟入未能刼于瞬息一言顷而得之或为嗜欲中败而或老死于勤苦无所见者盖其进之也久则乗之者得间焉佛以是未之至也复为禅教引物而感悟之开堂升坐随问而应迅机激电妙谈齧镞而或寓之形容之间声气之表示人莫穷壁立万仭而学人者岂易得哉当如饥鹰伺肉游鱼见饵俄而取之已吞而潜已拏而举或者犹求饵肉之所在禅之为教不亦至乎自非人我两丧而防于道形骨俱融纎毫不染不能随感而应随应而悟焉性空之中少为形物蚀其明而玷其莹则遂留滞落着其机不足以发其枢不足以运其锋不足以断则问者乌能取应者乌能用哉盖世人之于道有见而知之者有闻而知之者未必皆有受道之质行道之志是知而已此尤不可以多得或者非实有所见闻窃佛之言而驾之以敏速欺罔后学此又其末流也然而学者果欲知之乎以其利害探其所飬以其死生观其所操则其情伪见矣照觉禅师予同郡人从黄龙游嗣第十四代升堂演法有临济慈明之遗风门人録其语以序属予予与师未及相见得其语録而读之所谓迅机激电妙谈齧镞人我两丧而防于道者也不知学者有如饥鹰伺肉游鱼见饵俄顷而取之者乎观文王公以为东南道法之冠岂虚言哉始游宝峯起应东林之命恵逺法师常言七百年后当有肉身大士更吾道场东林始以律居盖自逺公而后其教废矣防今天子诏改禅寺而师适来为第一代演法以逺之所望而考其人以逺之所期而推其数皆无戾者然则师之作其天人之防欤始者诸公迎师于泐潭避命而逃之走五百余里而后得师于清江山谷是岂得已而求为之者邪其言盖为应物而设推吾为佛之余以遗其类者也呜呼世之观是録者能以耳视而目聴之庶几有逮焉
　　送黄教授序
　　闽中山水之聚水甘而山秀居民之域旗剑排空人天在鉴能使过者皆欲寓焉气象之中含蓄竒秀堙郁而未发者不知其几千嵗盖自唐徳宗以前未常举进士其后虽有欧阳詹徐寅辈相次而出特以文辞稍闻于天下未有华显者又二百余嵗矣虽然岂人力所能为哉盛衰之数然也自有宋闽中之士始大振发温陵建安先有将相出佐真主方怪莆田有山圆鋭而中峙居民四望而向之号称壶公昔有异人之防以为水环其山当有通显之儒下副人望今未之见何也未几果闻应防者盖虽温陵建安莫之比也莆田之俊实吾宗人适丁斯时例当随数出而有为于世然则有为亦有道乎其究吾与万物同出于一宗惟物各执其末吾知万物之理皆其一宗之所固有者分定久矣惟反一者出用成理为之长而已附之则忧骈割之则怨亏夫惟中徳之士无意于功名然后能为之长万物有不得已而起者吾以不得已而应之然则应数而仕应理而有为天之君子也太平之佐也子其志之
　　答大觉道果诗序
　　道家所谓还丹释氏所谓道果皆明大道之所寓道且强名而丹与果亦假以明道大觉见示道果长韵因以和之予自辛丑之季冬由杭而之广陵偶于天宁寺得御笔手诏以为冲虚无为真空不二本自不殊隆此而废彼岂朕之志哉天下始知三教皆本于一道冲虚真空丹果之全体岂有异邪裳因言坐忘之中和合有无以为神丹之婴儿防如一黍以游诸天坐禅之中收摄色空以为圣胎之法身细如一芥以藏须弥同谓之珠其大包含乎二仪其妙贯通乎三界故曰大道一而已矣无为之修不知之证出于自然吾无与焉见而体之也非谈道之也裳谓太上之后其传丹説着矣不必论也适以诏防縁佛之徒而言之因继大觉所赋为之开发其心要世之释氏子以斋戒持律以宗防説教以日用谈禅以性见演法执是四事欲进而为佛善士则务为福不过劳苦以持行智士则务为道不过安静以守性然而此特教中之事向上一路干圣不传自在教外别有秘宻之防必得可以出世之士而后传焉达摩之得二祖是也其传已竟遂行而或隠前此四事乃推其绪余且以行教正如古今之隠者邂逅方外得道之士大者出入三界其次飞举蜕解然而三教所以立道其本则一学者莫之知焉惟其谈禅一教本末相贯谈禅者其末也见于外者也作佛者其本也存乎内者也先圣之于学者姑以説佛接引之入候知其详足以出世乃知收摄八用有所付焉奈何后世之士类蔽于性见自以为如此足矣更复何学大觉与之语稍契独知其妙有本及其至也非内非外故答大觉长韵以示其徒使见其本无以异于道焉观予序语则思过半矣
　　言意文集序
　　道本于心以性为体以情为用志者存于心而行者也意者思于心而作者也言者发于心而应者也著述之士虽累千百万言反本而求之则贯乎一而已言意之为书识性为之根蒂才性为之文饰记性为之证据合是三性而本于心禀其可否着为羣言犹之读书万巻歴歴可引其文义胷间洞然曽无一防实乎其中善观夫言意亦如是而已彼我之心一也有道则通乎一愚不肖不敢以为有道观者考焉
　　顺兴讲庄子序
　　杨墨之于道其迹近其心逺老庄之于道其体同其用异圣人为我之心有仁以充其类则异乎杨兼爱之心有义以制节则异乎墨君子之应物可逺者迹不可逺者心杨墨以心逺于圣人此孟子所以得讼其非而禽兽之尝怪荀卿之罪诸子辄引老庄与彼墨翟慎宋之徒同为无见者老庄所以致用之异不及知焉予甚惜之岂有老庄之髙明不及时变必立区区之説投为一曲之士哉仁义之失至周而极焉周之所以救其失者主于礼耳一兴一居莫不有法一动一植莫不有政其仪三千其职三百六十形色名声与事变争无穷其行出于元徳其义出于妙道随人材分而应之犹水之应物也方圆之形小大之器如法而归焉及其也王者之泽竭学士大夫不得其传或为形数所因世习所迁偏见小闻有如仲子之介杨朱之鄙墨翟之泛子莫之执中告子之外义者天下皆是也士之学去本逾逺犹木之升然华盛于末乌有不失其根者邪然则庄子之髙其言与时盈虚与数损益以矫一时之不及耳岂私意哉尝谓孟子之约言者荀子详之孔子之罕言者庄子详之荀子之于圣人其尤赘欤庄子之详则异于是虽然老庄之矫絶仁弃义为太甚者岂以矫其天下者必以过髙之言而后可救欤孔子以质之过者救文之极固其意也然而老庄之言不可非也亦不可以为典要孟子所以无一言以及之汉唐之学溺于传注之説形数之中不自奋发流为污下盖已久矣适丁斯时有能谈其书者因见圣人之妙道其言新美散在传注之间学者得之醉者以醒寐者以觉如在饥渴之时偶得醇酒异馔而嗜之久而不能厌也然而老庄之书复显于今日其亦时与数之所感欤学道之士尝患不知其本果知其本发为文章立为行实皆余事耳有问者曰圣人罕言者得其一言而悟何俟老庄之书而后致哉予应之曰六经之书主明礼法而应万世者也非救一时而已立礼也详论道也畧得其一言而悟焉岂非豪杰之士哉尝怪今之士大夫置巳而求佛置圣人之书而诵其教夫由佛而知孔子者且不可以多得况能自悟于一言之间哉方此之时老庄之不可废也明矣然而乐老庄者切究其流而为申韩之惨毒嵇阮之放逸得其高明而求六经焉斯善学者也
　　余青字长生序
　　一气之为五色惟青去本未逺四时之初也为物之少也柰何相推之理不得以常存当与四色相为盛衰代谢期于老死而后还子见夫人乎其顔色华而悴之者潜改其发方翠而斑之者俄至造化宻移浸以黄落草木之四时与人一生无以异而子乃欲以长生不亦妄乎然而知道之异乎物而从之故不妄知真之异乎幻而守之故不死今子知夫顺五行而出则生人逆五行而入则生身者乎试用是説以究余子而子能悉具以告盖尝闻之矣然则子以用名以体字学为化者也果可以长生惟其长生不死故至于不生不死呜呼其妙至于斯极也子其自信自将以副之









　　演山集巻十九
</div>
    <div class="pagination">
<a href="演山集_page19.html">上一页</a><span>...</span><a href="演山集_page15.html">15</a><a href="演山集_page16.html">16</a><a href="演山集_page17.html">17</a><a href="演山集_page18.html">18</a><a href="演山集_page19.html">19</a><span class="current-page">20</span><a href="演山集_page21.html">21</a><a href="演山集_page22.html">22</a><a href="演山集_page23.html">23</a><a href="演山集_page24.html">24</a><a href="演山集_page25.html">25</a><span>...</span><a href="演山集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
