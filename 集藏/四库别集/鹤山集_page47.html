<!DOCTYPE html>
<html>
<head>
    <meta charset="UTF-8">
    <title>鹤山集 - 第 47 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 47 页/共 63 页</h1>
    <div class="content">　　临卭魏某读易至艮会庐陵左行之东归书以赠之易中光明多为艮发盖人心迁于物则蔽闇止其所则光明是以大象之文曰君子以思不出其位曰所曰位人心之本体所以官天地而命万物也止非其所思出其位则志为气役物欲外迁而光明内蚀矣呜呼行之尚敬之哉




　　鹤山集巻九十二
　　钦定四库全书
　　鹤山集巻九十三　　　　宋　魏了翁　撰策
　　武学兵机策一道
　　世率谓汉初军制徇秦凡命将出师率多疎畧不若中叶之后选用之详然尝取其一代制度而参考之则有不然者高帝知人善任量才授职诛秦蹷项所向摧拉者其将非特英卢韩彭等辈也主闲廐也而名廐将主辎重也而名重将将如林之师而名林将将筑城之兵而名城将弩则有弩将射则有楼烦将骑则有郎骑将以至谨畏则谓之谨将勇特则谓之特将随才而任之使得各尽其用焉不特此也并两骑为军翼而谓之骈邻卫军行之止舎而谓之税卫掌军门则有门尉掌旗帜则有帜志掌蔽遮则有寨路执矛执盾各有其职车司马骑司马之各効其用长队将二队将三队将之各因其才而游击将军以游击为事长钲都尉以长钲为职盖虽一技一能未尝不兼收并録也此等名号随时建置而初无定制邪或秦楚间固有是名也然皆见之于楚汉未决之时而海内既定如前所谓诸将之号乃不多见何邪当时如木罂击豹嚢沙诳龙与夫雎败泜胜汉亦屡阵于水矣而独无掌舟楫之将何邪魏赵齐楚折北相继而此等诸将乃未尝有显然可见之功以垂史册何邪岂又量才授职职有所拘而不得逞邪或贵乎择人而不必徒泥乎名或所重者在主将而其余皆无益于成败也反覆汉初任将之制而有疑焉试与诸君商订之
　　策问一道
　　问古今治乱得失之变未尝不自下情之通塞始工箴瞽诗道谤市议此风降三代而无闻焉不谓汉而仅存遗意也自高帝十二年立吴王始诏诸侯王议而议之见于史者始此自后刘吕并王之议昭灵尊号之议稍稍见于史然不过及于二三大臣而止也文帝至代邸丞相上言与列侯宗室大臣吏二千石议其议几若广于前矣而即位未几收帑之议止于平勃肉刑之议止于苍敬列侯九卿而下胡为而不得以预谘访之末邪然贾谊为博士每诏令议下先诸老先生而为之对而后元之诏亦曰令吏二千石博士议则是比六百石亦得以预议焉又若初无定制何邪逮武昭宣元而后筑朔方之议及于中大夫挟弓矢之议及于光禄大夫侯史高之议及于博士罢郡国庙之议见于议郎议出于小臣而可行则罢珠厓之议违二府而从待诏贾捐之呼韩邪保塞之议违有司而从郎中侯应虏使欲降之议违公卿而从光禄大夫谷永朱博得罪不以将军二千石而废谏大夫胜等之议王嘉得罪不以骠骑将军御史而弃少府猛等之议初不嫌于以卑抗尊也议出于大臣而可行则入粟屯田之议皆大臣辩论而不决者魏相一言而罢行如响初不嫌于以尊而抑卑也不茍同不挟和不顺指而天子临决可否亦未尝以大小为嫌几若有公天下之意较之高文诸君议不及于小臣似若有广狭之不侔何邪然言路浸广而治日益降岂其徒为具文而未必若髙文之诚于听纳邪抑大臣失权而在廷竞进之士更相论难其议未必出于公邪反覆一代之制而有惑焉试与诸君共商之
　　类省别试所防问第一道
　　问是是非非人之良心也不以职分之分合而有异同不以时论之向背而为语嘿古先帝王钦承后帝顾享率吁羣献布列有位越小大谋猷罔有攸伏将以使人罔不自尽昭事厥辟暨我国朝列圣相承屈已稽众尤足以尽羣下之情不特分建三省以钦谨出令也中书密院分职授任各班奏事事有大者始得同进故有中书进拟有密院进拟有三省进拟有三省密院同进拟其别盖如此赵明与西人战郭达修堡栅二府不嫌于异议唐淑问除左司谏陆佃等罢侍讲而侍御史谓非西府所当同进副枢欲取中书防案而傅尧俞持之李清臣为吏部尚书而王岩叟辩之宰相欲用韩缜镇北门而韩忠彦争之自今观之二府同列未始不相亲也至于国事则公尔忘私凛不可夺抑不知是非太明亦有伤于同寅协恭之义否乎不特经由外省许其封驳也闗移台谏先事究图设有奏陈曾无嫌虑故台臣论陈执中而谏官不以为然谏官论蔡确而台臣以不言罢去至于王汾为谏议李常为中司杨畏为察官台谏亦互有抨击自今观之台谏同列宜无所矛楯也而于先朝旧制不相往来虽以长官亦无闗白遇有当言空臆无隠抑不知善恶太明亦有扬已取名之嫌否乎然犹以为未也侍从之臣职亲地近论思献纳惟既厥心盖不惟转对可以尽言也或不时宣诏以备顾问不惟经筵可以进对也国家有大议如濮园新法河防邉奏从臣皆得以昌言之熈寜诏书谓言善而不用朕有厥咎道之而弗言尔为不恭所以望于从臣者若此司马光辞副枢亦曰臣未受恩命犹是侍从之臣于朝廷阙失无不可言者然则副枢虽尊返不若从臣之无不可言乎自今观之所谓从臣分曹列局各有攸司谓于朝廷阙失无不可言抑不知论建太广亦有越职言事之嫌否乎窃又有疑言祖宗盛时二府合之时少而分之日多以分者为是邪如韩缜以中书独进拟而私姻戚曾布以宥府独奏事而挤宰臣则分者得为是乎以合者为是邪如元祐回河之役二府之议适同而迄于贻患则合者得为是乎惟台谏亦然以异者为是邪始元祐四年以谏官之请而尽罢丞杂以下则得毋太甚以同者为是耶如元祐初虽台谏各与长官同对而当时已不谓然矣惟侍从亦然以有言者为是邪有如溱襄奎绛以议论不阿悉从外补则若将不可以有言矣以不言者为是邪有如范纯仁所谓侍从之臣优游养望退有后言则若又将有瘝官之讥矣尝三复旧典于其分合而观士气之屈信因其同异而察治道之进否盖有感于中而不能嘿者诗曰不懈于位民之攸塈惓惓之诚愿与诸君切磋究之
　　又一道
　　善为天下者敌之强不足畏敌之弱不敢忽顾吾所以自治之道何如耳玁狁孔炽我是用急此以弱敌强也而侯谁在矣张仲孝友则敌虽强而不足畏蠢尔蛮荆大邦为雠此以强御弱也而方叔元老克壮其犹则敌虽弱而不敢忽故凡忽弱而畏强者皆事外忘内者之为也尝攷诸北国之始盖自山戎玁狁至于冒顿而其地始大东抵朝鲜南距长城西接乌孙北穷瀚海匈奴既弱鲜卑嗣兴蠕蠕浸衰突厥踵盛回纥仅破契丹崛起女真垂弱鞑靼骤强虽其种族不一兴替无常而迭相更代长为北邉之患其间惟秦皇汉武长驱深入汉和唐太亦事穷征而卒莫能殄其遗育岂天地间固不可有阳而无隂邪契丹之始至不足道也自入后魏其名始见于中国爰暨五年稍儗位号间扰疆场太宗既平河东声势响撼取幽蓟如振槁耳然亦不过旋师于幽迨其主少国危而复伐之乃以名将锐卒衂于歧沟此何为者哉敌席新胜之余防刘我邉垂荡摇我镇定至于咸平景徳以来势益猖獗而乘舆既驾彼折北不支委命下吏求成而退夫太平雍熈以我全盛之力而不能乘彼衰弱之机咸平景徳以我晏安之久乃能抗彼方张之势岂胜负果不可以人力计邪萧英刘六符之来既厌所欲萧禧再至又决弃地之议故治平熈寜以后敌势益骄我师西征未皇北顾元祐以来复主和亲迁延至政宣以后则辽已为女真所残不能国矣二虎交毙我疑若可以分功者是以有燕云之师以一时宿将悉闗陜骄锐之兵当契丹垂亡之余而不能胜乃返以夹攻背约重女真之忿其故何耶契丹既亡女真孔炽航江桴海迫我未巳敌之强盖若此而士气国威反振于昔西有和尚原杀金坪之胜南有大仪李家湾之胜有顺昌柘臯之胜数年之间彼救死扶伤不暇至于金亮之暴而采石瓜洲之胜卒使自毙以强弱之势论之其相反乃若此岂吾所谓善为天下者敌之弱不敢忽敌之强不足畏惟内脩政事外固封守将无不可为之时邪自昔为国鸱张虎视未有乆而不衰者其范晔所谓叛服去来固自有数者邪抑亦不可委诸数而怠其事也诸君自此仕矣其素讲预定以需世用
　　家塾试策问一道
　　问阙今试士于有司其有先于疆事乎外国相攻中国之福昔人有是言矣其于今也福乎祸乎或曰建炎以来百年之一时不可失也或曰绍兴以来屡和之成効固可恃也或曰开禧以来轻举之当鉴不可再也或曰按甲毋动缓币毋遣以委之于事势之所趋而沽名以守斯可矣或曰残寇垂亡新防角立决非可和之时或曰纵彼未亡而以和欵我亦有宣靖以来之事可鉴或曰寓战于守也或曰欵敌以和也或曰姑安之以待羣防之自相吞噬也是数说者恶乎长朝廷分道置帅使一切假以遂事之权则万一付予非人寜无误事必从中覆亦有不及事之忧若使节制司緫领所得以分其权则又不无掣肘之虑今当以何道处之王旅壊于刻剥禁旅堕于不素教民兵阻于有功而不见知士马物故而不补则不给于用补之则力有不赡忠义人有志于事功而不用则反而雠我用之则费无所出今当以何策救之将之粗可用者或多骄恣而妄庸之夫或习为诞谩沉勇之偏禆或见抑于猜忌轻俊之诸校或志在于贪功今当以何术御之青徐雍豫密接吾境残寇之虚实诸防之盛衰此可立知也邉臣以谍报来上亦皆可信乎朝廷以饷兵之计尽付之四总领予之以诸郡之财赋而益之以盐酒山泽之利十年生聚为不少矣脱有风尘之警则科调哗然是亦可常乎中原俶扰徯后之望未遂而欵塞之众浸多受之则贻后忧拒之则失人心聴其自去自来则卒为我患其间流徙之民或曰计口授田予以牛种或曰散处诸郡给以衣食不惟游手末作有不愿耕之人又虑无以赡其后将驱之出境与恐非所以慰遗黎之望山东西河南北之间固多豪杰隠沦屠贩今岂无人招而徕之徒啓诞妄寘之邉郡又恐不靖将聴其销磨与恐非所以收豪杰之心和籴劝籴私籴何者可从兵运募运防运其计安出截留合拨纲运以给用度或恐乏公上之供亿理已蠲窠名以救目前或恐觖齐民之望是亦所当精讲者也而皆未有一定之论诸君为我一一言之毋徒陈已然之病而不及治疗之方
　　家塾再试策问一道
　　国朝之兵自太祖初定海内不过十有二万至太宗以后日增月益极于章圣而西有灵夏之患北有契丹之难然且不过五十余万且所用皆正兵至康定庆厯而后正兵增至百万乃又有河北河东忠义陜西保防河北弓箭社畿内及诸路保甲河东陜西强壮是正军之外创募民兵乃给于用何承平无事之日反不若经始多故之日邪非素拊循士大夫也而驱之锋镝之下果皆可用乎南渡以来速于弭变自三衙禁旅御前诸军及州县兵之外民兵之目益繁有荆鄂义勇有洋汉等四郡义士有淮南万弩手有御前万弩营有沿邉土丁有施黔勇敢义兵有福建枪杖手有诸路忠义社此皆民自为守而不以靡廪粟者此外又有因其来归而资为乡导生长邉方而愿为我用者率谓之忠义人自绍兴以来颇亦赖其用然御失其道则凭怙其众以敌我师然则尚得谓之忠义乎将帅既不能孰何聴其所如则往往生事于境外稍加遏截则谇曰我捐躯以徇国仗义以复雠也而胡为我沮至反戈以疾视则其势不得不厚资以招集也然茍得所欲则幡然而去愿为我用则仰给县官民力既屈岂能胜此横费将于何而给之邪此其为势决不能乆来者必图所以更张之也万一袭是迹而动殃祸之变寜有已耶韩忠献公以义勇刺正兵刘忠肃公亦欲以保甲优等人刺正兵二公自谓得因变制宜之道矣而司马公论义勇之害直谓教之挽射击刺乃他日为盗之资苏文定论保甲之害亦谓一年不罢则广胜之事可立而待然则今日以忠义分隶正兵其果可恃以为安乎反覆其事未有税驾之期也诸君其为我筹之
　　家塾策问一道
　　自翠华南狩舆地之登于职方者东薄明粤南至琼厓西尽岷嶓北极淮汉盖仅当舜十二州之三汉十二部之四晋十九州之七为国若此亦廪廪矣而说者曰雠耻所当雪也分义所当明也然而以强弱利害言则动必有悔其信然乎陆有重闗水有长江自江以北又为淮若汉皆天所以限南北也今释是不守而与羣防角逐于两河之间则胜负未可知古今论事亦专以地利言乎比年以来敌尝越我濠梁践我江北窥我汉南又尝夺我西和成鳯梁洋大安之险矣尚地利之足恃乎九十年间生聚教训亦岂不防和亲之利今使币之不通久矣脱又继好寜不示弱于他防取轻于残敌乎于其垂亡而犹与之和果可以纾目前之急乎无已则有战耳出淮蔡可以晲陈出海道可以捣青齐出襄陜可以袭许出汝可以通洛出嵩虢可以震河东出商于秦鳯可以图陜西此虽武夫小人亦能按图言之然中兴以来固尝得河南而复失矣得陜西十三州而旋弃之矣举唐邓海泗而授人矣自淮入泗自泗入宿绍兴开禧凡再至而再衂矣休兵息民之乆取之而不能得得之而不能守而谓今可为乎沿邉之民习见其尔今复我信乎或曰资山东忠义可以平取青徐结约夏人可以夹攻闗陜抚纳宕昌十八蕃族可以援西和阶文然非我族类亦可保信乎我未有以致人之服从而赤手空拳以御狙诈得乎譬彼舟流莫知所届愿与诸君切磋究之
　　宗子取应策问一道
　　宗子取应之制务从寛易凡以厚同姓厚亲亲也虽然酌以古制窃有惑焉古之教者必由小学自幼仪简谅方甲书名礼乐射御具有次第盖将陶镕气质涵养性端以为知类格物之基非以劳之也经传所载小学大学之年虽互有不同然大要自成人以至强仕自有二十余年讲学之功今敎养之序浅而禄仕之意多毋乃强之以学问乎取之以科举之文自其童习固已劝趋利禄寜不为德性之害乎或曰所谓强仕者疑以用之乡人及异姓也不然何其无别乎然古者王子羣后之太子与乡人偕齿于学自造士以上官爵位禄未尝有贵贱戚疏之别也今自行都以及郡国皆有学校科举而王族之子弟曾不得与寒畯齿将以厚之也毋乃只以为薄乎中兴以来冠进士擢词学举童子者往往出于宗英寜可谓无人乎或又曰前所疑皆商制也周之宗盟其若是乎周制大抵仍商而升用之次又加严焉诸子攷其德行道艺而进退之盖有已入太学而复退之者宿卫者号故士其新升试士未得正爵者号新士盖有已升诸司马而未遽爵者贵游子弟杜子春谓虽贵犹学盖有已贵而犹在学者三等采地王子母弟之邑也而郑氏释中庸乃曰尊重其禄所以贵之而不授官守然则又有已禄而不授以官守者今务从寛易以广宗英视商周孰为然邪诸君其深惟古义参酌今制相与切磋究之










　　鹤山集巻九十三
　　钦定四库全书
　　鹤山集巻九十四　　　　宋　魏了翁　撰长短句
　　和孙蒲江【阙】　　上元词
　　又见王正班五瑞霁月光风恰与元宵际横玉一声天似水阳春到处皆生意　十载奔驰今我里昔元非未信今皆是风月惺惺人自醉却将醉眼看荣悴
　　虞永康【刚简】所筑美功堂于城南以端午落成唐涪州赋水调歌即席次韵
　　江水自石纽灌口怒腾辉便如黑水北出迤逦到三危百尺长虹天矫两岸苍龙偃蹇翠碧互因依古树百尺长脩竹万竿旗　畵堂开风与月巧相随使君领客行乐旌纛立披披慨想二江遗迹更起三闾忠愤此日最为宜推本美功意禹甸六章诗
　　张茶马【阙】　生日【六月十八日】
　　轻露瀹残暑蟾影插高寒团团只似前夕持向老莱看九袠元开父算六甲更逢儿换梧竹拥檀栾都把方寸地散作万云烟　锦邉城云间戍雪中山风流老监在此忧顾赖渠寛天上玉顔合笑堂上酡顔如酒家国两平安又恐玉川子茗椀送飞翰
　　杨崇庆【熹】生日
　　风露浸秋色烟雨媚湖旌旗十里小队拟约醮坛僊身在黄旗朱邸名在玉皇香案底事个人传正恐未免耳惊搅日髙眠　虎分符龙握节鹿衘轓于君本亦余事所乐不存焉一防春风和气无限蓝田种子玉生烟富贵谁不有借问此何缘
　　赵运判【师防】生日
　　万里蜀山险难似上青天谁知得有人心之险甚山川赖得皇华星使满载春风和气来自鉴湖邉要识方寸地四十万云烟　佩珑璁冠昱爚组蝉联眼前富贵余事所乐不存焉闻道汉家子政博攷兰台载籍胷次着千年会有太一老同结海山縁
　　广汉士民送别用韩推官韵为谢
　　万人遮道拨不防争挽房湖逐客臣罪既应九死全荷君王矜恻况是当年曾将愚技十字街头立恩波浩荡孤忠未报涓滴　世事应若穿杨一不到前发皆虚的自判此生元有分不管筮违龟食靴帽丛中渔樵席上无入非吾得倚湖一笑夜深羣动皆息
　　杜安人生日
　　九十秋光三十八新居初度称觞青衫防服列郎娘孙枝无处着犹欠两东牀　尽是当年亲手种如今满院芬芳只凭方寸答苍苍个中无尽藏谁弱又谁彊
　　送嘉甫弟赴眉山
　　细雨斜风驱晓瘴绰开坦坦长途膏车秣马问程初梅梢迎骑鴈影度平芜　行已不论官小大穷探不间精粗只从厚处作【去声】规模简编迂事业屋漏拙功夫
　　和阎广安【阙】　感皇恩韵
　　三峡打头风吹回荆歩坎止流行谩随遇须臾风静重踏西来旧武世间忧喜地分明觑　喜事虽新忧端依旧徒为岷峩且懽舞隂云掩映天末扣阍无路一鞭归去也鸥为侣
　　登白鹤山借前韵呈同游诸丈
　　防风长雨连宵昨朝晴色随轩骤松声花气江烟浦树如相迎山送青来僧随麦去山为吾友更携笻直上薜萝深处云垂幄藓成甃　未至相如独后对山尊劝醻多又记曾犯雪重来已是緑肥红瘦好语时闻忧端未歇倚风搔首谩持觞自慰冰山安在此山如旧【去冬来时僧无恙也】
　　次韵西叔兄咏兰
　　玉质金相长自守闲庭闇室对黄昏月冷朦胧雾浥知我者希常我贵于人不即而人即彼云云谩自怨灵均伤兰植【屈平子建愤世之不见知离骚常以兰自况而子建亦谓秋兰可喻桂树冬荣】　鶗鴂乱春芳寂络纬呌池英摘惟国香耐乆素秋同徳既向静中观性分偏于发处知生色待到头声臭两无时真闻识
　　呉制置【猎】生日
　　世界要扶助人物载耆英茫茫四海谁识今代有厐臣万顷青湖佳气一片紫岩心事天付与斯人耸耸铁冠吏表表白云卿　海沮漳城汉郢宅峨岷规摹妙处胷次纳纳几沧瀛未说令公二纪先看武公百嵗年与学俱新星弁百僚准天宇四时春
　　和黄侍郎【畴若】见贻生日韵
　　万里载浮名忆昔从容下帝京冉冉七年如昨梦分明赢得存存夜气清　谁使滥専城有罪当诛尚薄刑细数当时同省士皆卿落落韶阳独九龄
　　张致政【阙】　生日
　　冬至子之半玉筦罅微阳壶中别有天地转觉日增长一样金章紫服一样朱顔緑发翁季俨相望翁是修何行未已且方将　玉生烟兰竞秀防成行翁无他智只把一念答苍苍今日列城桃李他日八荒雨露都是乃翁荘要数义方训不说窦家郎
　　杨子有【徳辅】母夫人生日
　　尚忆去年称寿日防衣犹带天香今年还见鴈成行两头娘子拜笑领伯仁觞　知是几年培植底如今满院芬芳只凭方寸答苍苍春风来不防防缀艶阳妆妇生朝李倅【阙】同其女载酒为寿用韵谢之
　　曾向君王说臣愿守嘉州风流别乗初届元在越王楼湖上龟鱼何事桥上鴈犀谁使争挽海山舟便遣旧姻娅邂逅作斯游　晚风清初暑涨暮云収公堂髙防恍疑僊女下罗浮好是中郎有女况是使君有妇同对藕花洲拟把鹤山月换却鉴湖秋
　　张卬州【师夔】生日
　　腰着万钉犀玉带肘垂斗大金章非闗性分总寻常要知真乐处防服鬓毛苍　浩荡春风生玉树蒸成满院芬芳斗城无处着韶光会归天上去长捧伯仁觞
　　赵运判【师防】生日【四月十一日】
　　有斐碧岩使满腹鉴湖秋不居上界官府来作散仙游长佩高冠人伟组练锦袍官贵清献旧风流杓柄长多少洗尽蜀民愁　鵕防冠貂尾案鹭鸶辀时来正恐不免留滞剑南州帘卷西州风雨庭竚百城歌鼔桃李翠云稠谁谓蜀山逺只在殿山头
　　张总领【阙】生日
　　家住峩山趾暑风轻双泉潄玉五坡攒翠坡上主人归无计梦泛沧波清泚曾拜奏前旒十二愿上皇华将亲去及翁年未老相扶曵乗欵叚过闾里　玺书未报人相谓倚西风战尘涨野隠忧如猬就似东门贤父子只恐荣亲犹未待洗尽岷峨憔悴便把手中长杓柄为八荒更作无邉施却上表乞归侍
　　管待李眉州劝酒
　　十载交盟可重寻賸于棠茇细论心云遮晚日供秋思风逓荷香作晩隂　纡胜引豁尘襟未须紫马去骎骎玻瓈无计留君住但乞天公三日霖
　　管待李参政【璧】劝酒
　　落日下平楚秋色到方塘人间袢暑难耐独有此清凉龙巻八荒霖雨鹤閟十州风露回薄水云乡欲识千里润记取玉流芳　石兰衣江蓠佩芰荷裳个中自有服媚何必锦名堂吸取玻瓈清涨唤取逍遥旧梦人物俨相望矫首望归路三十六虚皇
　　管待杨伯昌【子谟】劝酒
　　独立西风里无尘银河挂斗碧天如洗鳷鹊楼前迎风处吹堕乗槎星使弄札札机中巧思织就天孙云锦段尚轻阴未阁留纎翳亲为挽天潢水　等闲富贵浮云似须存留几分清论防持元气曾把古今兴亡事奏向前旒十二虽去国言犹在耳念我独兮谁与共谩凝思一日如三嵗夜耿耿不皇寐
　　李提刑冲佑【塈】生日
　　漙露侵秋色零雨濯湖做成特地风月管领老臞仙鴈落村间柸影鱼识桥邉柱杖虑淡境长偏只恐未免耳惊搅日髙眠　龙握节貂插案鹿防轓于公元只余事所乐不存焉手植蓝田种子无数堦庭成树郁郁紫生烟富贵姑勿道借问此何縁
　　王总领【阙】　生日【八月六日】
　　轻露瀹残暑哉魄拟初天台万八千丈中有紫霞仙止理中枢旧武却忆邻环昨梦重上蜀青天只守伯禽法駉野万云烟　锦川星郎位宿又移躔为无结辈十数踏遍蜀山川人识绍兴奉使家有显谟科约慧命得公传从此造朝去两地一青氊
　　利路杨宪【熹】生日
　　嵗嵗为公寿着语不能新自公持节北去我亦有遐征坐我碧瑶洞府被我石楠嘉防冰柱向人清待屈西风指王事有期程　我尝闻由汉水达河津痴牛騃女会处应有泛槎人便向汉川东畔直透银河左界去上白云京袖有传婿研我欲丐余芬
　　送张总领
　　知年来几番拜疏但言归去归去问归有底匆忙事得恁陈情良苦天未许将花绶藻衣为插仪庭羽掉头不顾念白发翁儿本来天分不是折腰具　从头数多少汉庭簮组滔滔车马成雾争如祖帐东门外父子缥缥髙举峩眉下有几许湖山无着春风处留君不住但逺景楼前追陪杖屦莫忘却别时语
　　和赵黎州【阙】　陪李参政【璧】游醴泉西园
　　沙堤除道火成城换得午桥清寒色般添酒令野芳抵当铏　松馨花气岸容山意浦思溪情谁记一时胜引坐中喜得闲平
　　李参政【璧】生日【十一月二十四日】
　　曾记武林日嵗上徳星堂相君襟度夷雅容我少年狂辇路升平风月禁陌清时钟鼓嗺【子虽反撮口也】送紫霞觞回首十年事邂逅衮衣乡　古今梦元一辙谩千场纷纷间较目睫谁解识方将霜落南山秋实风巻比邻夜燎世事正怱忙天意那可问只愿善人昌
　　送袁黎州【补】
　　晓色织葱云日澹绰开坦坦长途西寜太守问程初梅梢迎骑栁树困平芜　九折卭峡浑可事不妨叱驭先驱平平岂是策真无抚摩迂事业细宻钝功夫
　　安大使【丙】生日
　　人物正寥濶有美万夫望七年填拊方面帷幄自金汤千尺玉龙防诏六尺寳靮照路载绩满旂常富贵姑勿道难得此芬芳　尝试看今古梦几千塲人情但较目睫谁解识方将霜落南山秋实风巻比邻夜燎世事正怱忙海内知公者只愿寿而臧
　　上元放灯约束妓筵灯火
　　悭见江乡文物地轻豪争逐春妍银花斜亸紫金鞭千灯浑是泪一笑不论钱　今嵗遨头穷相眼繁华不学常年只余底事索人怜诗书真气味农扈老风烟次韵史少弼致政赋李防政【璧】西园海棠
　　日日春风满范围海棠又发去年枝月笼火树更深后露滴燕支晓起时　看不足醉为期宵征寜问角巾欹一春好处无多子不分西园掇取归
　　同日李提刑【塈】亦有词因次韵
</div>
    <div class="pagination">
<a href="鹤山集_page46.html">上一页</a><span>...</span><a href="鹤山集_page42.html">42</a><a href="鹤山集_page43.html">43</a><a href="鹤山集_page44.html">44</a><a href="鹤山集_page45.html">45</a><a href="鹤山集_page46.html">46</a><span class="current-page">47</span><a href="鹤山集_page48.html">48</a><a href="鹤山集_page49.html">49</a><a href="鹤山集_page50.html">50</a><a href="鹤山集_page51.html">51</a><a href="鹤山集_page52.html">52</a><span>...</span><a href="鹤山集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
