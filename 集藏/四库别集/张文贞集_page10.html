<!DOCTYPE html>
<html>
<head>
    <meta charset="UTF-8">
    <title>张文贞集 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张文贞集 - 第 10 页/共 29 页</h1>
    <div class="content">
　　张文贞集巻四
　　钦定四库全书
　　张文贞集巻五
　　大学士张玉书撰
　　吴潜昭评选制义程墨序
　　方一科之文初出譬若秾华错采美不胜收乆之而霜降木脱録不数人人不数艺纵或阅者嗜好各别而论定之后亦所见略同则为思其所以刋落与所以乆而不废者大抵巧不如朴繁不如简华不如实缛不如洁准理命意而纬以六经诸史唐宋大家之文辞虽方圆竒正不名一辙而精力之所融结皆不可得而磨灭也岂独六十年之文为然等而上之亦犹是矣桐城吴君潜昭濡染家学研精制举业二十余年持议侃侃与余意合近偕家弟韦存读书北固山房评选程墨毕问序于余因为述歴科源流分合之故如此而窃自叹幸遇之早又不幸而闱牍为四方名流所许不能自匿其瑕三复兹选益不禁汗顔而缩恧也
　　于龙河制义序
　　龙河于先生以名进士歴谏垣跻卿贰为
　　国家心膂大臣距其习帖括应制举时二十余年矣而于制举业深嗜笃好不啻饥渴之于饮食间与余论数科来文章之变抉弊擿瑕凿凿乎深中其膏盲而洞烛其标本顾以余为知言也者一日持所椟旧藁若干首过余谓自通籍后藏弆不以示人今以授子子为我序之以余夙承先生绪论固知先生于文穷相极形不名一家者矣虽然自昔作者牢笼万态驰骋百氏而精神贯注各有其用意之所在先生所以为文之意亦有可为余述者乎先生曰文章之道期于明理适用而已余之于文也尝穿穴乎圣贤立言之防及宋诸儒训释之义研同晰异以力求其解矣既得其解称心而言思举所得于胷者毕达于辞而后已然而临文踧踖有深惧焉四子之书稽实待虚与易同体今随举一言引致于日用参伍于政事世变之兴替举措之得失如蓍命如数计莫有遁焉者也作文者不能根极理要攷证践履而徒区区饰浮游之词以簧鼓一世其罪与侮圣人之言等余学殖荒落牖中闚日止见一隅独是随目所见吐而为言不致为巵辞勦说者之所借口庶几其无内疚矣乎余受而读之喟然而叹曰甚哉先生之文不为苟作者也其波澜相推而莫知纪极者文势之壮濶也析殿最于锱铢核去留于毫芒者文体之精洁也大雅奏而黄钟鸣武库开而五兵列文气之雄杰也要其大防归于明实理究实用无剰义无溢词而止呜呼文章之变日异而月不同变至今日称极盛矣顾不善学者屡变而失其防则势不能无工取侧势巧避正锋其失支貌类浑厐精气不属其失肤二者之彼此交讥其为本原不足则一而已得先生为文之意以倡导后学变不诡正乆而弥新所谓有本之言固如是欤夫先生方耑精国计以经济大业为海内所争仰制举业特余绪耳然而先生之所为文明理适用之文也经术经世即于习帖括应制举时卜之岂俗学朝荣夕萎分文章经术为二物者所可举似也哉既卒业敬书巻端以质当世之知文者
　　徐原一制义序
　　国家设制举以纮网天下士三十年矣丰水有芑生材不尽扶舆灵淑之气磅礴而郁积而科名文章之盛萃于一门往顺治已亥立斋先生荷
　　世祖章皇帝殊眷以第一人登第学者翕然诵法其文比于金镕竹笵距今十年而立斋之伯兄原一复以第三人受
　　皇上特达之遇而望益增重呜呼何其盛也夫原一之负重望于天下者以文章不以科名自有制举以来掇上第者踵辙相望一二钜公宿儒以髙文典册照耀馆阁固已岿然乔岳矣至于俗学师承诡合有司之绳尺猎取科第而其文亦如春华不实不待风凋木谢之后而已委顿刋落无复存者文章声价曾以科名轩轾乎哉原一当庚子举孝亷名震都下一时论者已窃叹其遭遇之晩乃又中更轗轲极迍邅踣顿之状然后得第一得第而声华烜赫俨然埓于钜公宿儒则老其才以使其文之必传于世葢造物之意也今原一之文具在雅自矜慎藏弆箧衍而四方踵门传冩日凡数辈行且不胫而走海内夫亦知原一之所以为文者乎濡染古学博极羣书胸中经经纬史无所不综贯制举义则成以后先正大家无不铢黍称量取材博而利用精其深造本原如此宜乎驰骋万态牢笼百家而不同于剽耳窃目之徒过时而速敝也虽然文章根乎至性徇人而封已巵言而猎貌虽雄辩极丽亦元裕之所谓不诚无物而已原一兄弟友恭内行淳备重交游信然诺至性郁勃发而为文章语有之仁义之人其言蔼如是则原一之所以为文者矣愚尝叹功令三歳一比士自帖括而外别无登进之路异时三事大僚悉由此出而士子猥以无本之衷不诚之学侥幸名器习为固然岂独其文易敝且岌岌乎有世风士习之忧得笃行绩学如原一兄弟后先参错于西清东序之间以挽頺俗其有济乎余自幼随伯兄礼存获交于原一立斋暨仲彦和十五年于兹今余兄弟又得追从两公之后出入直庐而彦和客都门亦时出其文以相质余自顾浅学薄殖曾不足仰嫓公家万一独是明习经术砥砺行谊宁恬毋竞宁质无华愿与原一兄弟终始勉之使当世不徒以科名文章相夸诩庶几无负
　　国家知遇之恩也夫
　　纪孟起制义序
　　熊钟陵先生谓予曰前辈读书自应童予试时便自不苟其为文穷变极态虽小题亦凿然可传防哉斯言可为后进箴砭也今世所为学者大都卤莽灭裂取悦时俗而已传注之书童而习之不求甚解先正大家禀经翼传之文弃若涂羮寻声绘影如傀儡之目见有独出手眼者虽心韪其言而必曲为之説曰是不利于塲屋浸染既乆举天下士子所为制举义庸浅肤俗类出一手为主司者或不得已就所见而甄録之而士子遂相率以庸浅肤俗为功令杜子美谓诗有伪体黄山谷论字法谓近世弄笔旋绕号为草书今于文见之矣呜呼何其陋也韩子之言曰养其根而竢其实加其膏而希其光士习之衰学无根本持苟且徼幸之心以应功令而其文亦不乆而自敝夫士子委贽进身独有文章然且以苟且徼幸为逢时之技则策名以后依阿淟涊亦约畧可覩矣顷
　　诏制科复用帖括
　　庙堂之意重以经术望天下士宜亟得渊博湛满倡导风气之文出而救之孟起纪子从西清余暇手旧稿一秩示予予读之而幸吾言之有据也其所谓传注穿贯该洽而非佣耳剽目之传注也其所谓先正大家哜胾吸髓而非揣籥扪烛之先正大家也夫惟大雅卓尔不羣其是之谓乎孟起与拙庵子湘诸伯仲以诗文名海内二十余年矣拙庵子湘先后成进士孟起今始用射策登第顾于是编斤斤不忘故物以视夫朝而艾获日中而弃其鏄铚者相去不啻什百非深造笃嗜于斯道者而能若是乎余故拭目文运之兴而深叹孟起老成夙学不以苟且应功令愿天下读其文而思其学之有原本也是为序
　　十三太史合稿序【代】
　　国家以文治磨厉天下士自乙酉迄今辛丑文体凡三变方酉歳肇举宾兴令甲未布余不佞承匮典南省试务求援据六经依傍传注以辟一代风气嗣后士子耳目渐束准绳壬辰试士南宫余忝为贰时则按理切脉讐校益严譬御马者始欲其就衔橛而继则欲其致千里也迩年来文体称极正矣而矫枉之过趋于薄弱识者忧之夫文章与治道相表里治有治体文有文体济五味为羮和五声为乐晏子之论治也理扶质以立干文垂条而结繁陆士衡之论文也
　　国家用制艺较士犹唐之用诗赋论运防则今日方在初盛乃不为燕许沈宋金舂石戛之音而流漂嘈囋曾郊寒岛瘦之不逮岂所以发皇盛治哉今年
　　新天子即位天下士适当就礼闱试予承
　　简命再典厥事自惟谫鄙思仰赴
　　圣主辟门之化凡罗而列之贡书者披文相质华实并收葢十八年间文体三变而予谬称主司皆得手定其甲乙窃覩是科文叹
　　国家涵濡之泽深也丰水有芑生材不尽而是科则采薪积槱左掇而右拾者矣馆中十三子以课业余暇各出所为制举艺将彚梓行世问序于余余览而怃然曰是真所谓金华殿中人语也馆阁之文海内模楷今诸子文具在虽吐情发性言各一家而其凿凿乎禀裁先民规步大雅者按之如出一手是不可为天下鹄乎而余更有为诸子朂者诸子以制艺弋科名特一经生帖括耳今既侧密勿建梁之地一旦
　　朝廷有大制作促召给札非博洽典故乌能倚席立办仰称
　　上防以诸子之才如朝阳之映若木扩而充之何所不至自兹以往日驰骋子经史百家之书以一物不知比于不识甄盎之耻可也
　　张蘧若制义序
　　大江以南新都称诗书文献之国盖黄山白岳之麓自有宋以来多传经明道之君子而紫阳夫子崛起其间集诸儒之大成论者以其地儗之峄山沂水继紫阳而起者双湖樗庵东山三先生为之羽翼修眀而圣人之遗经始炳于星日其文学彬彬载之史氏者视他郡国莫之能及也功令取士崇尚经术要在诵法先贤而师其为人用备学古入官之选况生其乡者哉数十年来知继三先生而起者之必有其人也辛未余奉
　　命校士南宫与同事诸先生矢心交儆慎以蒇事暗中寻索得一呈巻含英咀华而不骩于才左征右羽而不束于法理则折中于圣籍体则步趋于先民扬而眡之温润以泽也抑而审之缜密以栗也意其人必大雅不羣介然特立之士也以视诸先生诸先生皆曰然乃举以冠多士暨撤闱捧雉来谒则新都张子蘧若果魁儒名宿潜心经史守道安贫屡踬于公车而不挫其志者也张子戊午登贤书被放者四而闭户埽轨授徒以自给足不涉阈以外惟寂寂手一编思欲有所发眀以嗣续乡之先哲而出其生平所简练以程及门者余受而阅之大都恪守乎成大家之尺度而膏沐于六艺之芳腴原道则醇以深论事则约以达刻意匠心归于自得无窘步焉无跃冶焉其赏心而拊节犹之往日闱中展巻时也吁张子勉乎哉自有制科以来其登甲科为举首卓然有所树立为世所称道弗絶者几何人即前眀成正嘉之际号称得士而缕指其间德业有闻于时而选述足传于后者必科名与人地交相重者也张子勉乎哉即张子之乡先哲双湖樗庵皆绌于一第东山晩而就辟而三先生之言论风采为儒者所依归如此即有宋三百余年以巍科起家者未易胪举而黄裳榜试録独传之至今尊为天球琮璧以紫阳夫子于是科登第也张子文近乎道而绩学励行其进未可量盍以三先生为梯筏而进而私淑于一代大儒之绪言攷其立德立功之本末非惟知之亦允蹈之张子其可以弗心切向往也哉吾愿张子亟有以自勉矣
　　贺董公序
　　昔者成周盛时周公召公分陜东西出为二伯而其入辅王室也则周公为太傅召公为太保盖中外脉络聨而为一方其在外则政令德教播之民间者一皆可以自断而无旁挠中制之患及其在内则凡五方民情土俗之宜与其利弊休戚之所在莫不灼知洞见无有壅蔽而瞀惑之者是以坐于堂皇引纲挈领而国家之规画措置固已风行天下而无不当其后仲山甫当宣王时外领诸侯内养君德入而典司政本出而经营四方诗人述之载于大雅其职同也三代而下出入中外者虽不乏人然往往不无为偏重而贯注聫属之道渐以微矣我
　　朝之制由侍从至六卿御史大夫者不复出为督抚由外吏至督抚而入为卿相者亦不数数见独于我平原董公所以用之者有异焉公起家禁林致位九列视学首善衡文南宫
　　天子宠之者至而其职皆词臣所序迁其任亦皆词臣所应得也顾当用公为御史大夫又任公以江督又命公为少司马又特授公以督漕人皆以
　　上之用公独破旧格为说而不知此正
　　圣天子之以周召仲山甫待公也盖天下才德兼备如公者不一二觏向使专用于内而不用于外则其综敏练达张弛文武纵横盘错风驰电震之才无由自见专用于外而不用于内则其丰棱骨鲠强毅果特侃然正色不激不随之德亦将有所自閟而或怅怅于学士大夫之望是故
　　上之所以用公者外收其保厘屏翰之功而内资其耳目腹心之助盖公之才德固无施不可而
　　上之用公亦实有中外相维贯注聫属之意而惟公可以当周召山甫之重故其所以破旧格而用之者如此然公既屡用之于外而今复大用之于内从此而秉钧衡筹密勿则一代伟人之颂余又将为公述之矣台中诸君子喜公复来言路踊跃合词请文贺公余与公同馆阁乆又为吴人被公之德甚厚乐其道之大行而非一方之所私也于是乎言
　　大司冦新城王公寿序
　　自昔名臣耆硕树功德于不朽者莫不兼以立言为重而其言或传之一二世或传之数十百世大抵因乎其人又因乎其时三光五岳之气蓄而后发发而当极盛之世则其人既与运防相表里而其言之传益且逺斯德与功亦兼举而并茂焉吾今于大司冦新城王公见之公家世清贵表着东土自尚书见峯公布政使康宇公以勲名治绩彪炳前史暨匡庐先生胚胎前光位不满德名德之盛独钟于公公弱冠登上第起家扬州司李风流文采照耀江左尝过江徧游京口诸山所至辄题壁时先大夫方里居把读公集有天才独絶之叹洎公官郎曹偕伯兄西樵先生并负文望一时名人杰士咸望走恐后得公一言奬借以为荣而公亦力以倡眀古学振兴大雅为已任孳孳然汲引海内后进不遗余力于是
　　天子素闻公名特擢词林入直
　　禁近洊歴台署晋长秋官中间敷教国雍校士南省凡所题品荐防俱名得人自通籍以至于今虽官有内外任有烦简而无日不以文章为事平居键户著述旁搜逺绍每
　　朝廷大制作大典礼多公所叅定两奉
　　命告祭岳渎輶轩所过东涉岭峤西经秦陇山川风物各成一书故公之文往往播于歌颂刻于金石达于通都大邑流于荒陬海澨自
　　本朝用文治六十余年未有若此之盛者也余窃尝谓公之学以经史为渊海以诸子百代为波澜主于发眀风雅扶翼世教有功于后学甚大少为理官中更执法掌禁诘奸屡奏平反其至诚恻怛之怀温柔敦厚之意蔼然时见于篇什咏叹之内有德于斯民甚厚而又遭时承平
　　天子方向文学昭回之光下被四表公于其间黼黻休眀导扬美盛如臯陶之陈谟召公之矢音非若晩近能言之士戋戋以风云月露自表异者比也所谓人与时合而立德立功与立言俱不朽者非公其谁属哉歳八月为公七十称庆之辰诸门下士以余与公同主辛未试事请余一言以介祝嘏余惟公人文领袖四十余年吾先子之所敬而慕也吾何能指述万一逡巡乆之而举不朽之説以道公之实且以为公诵昔衞武公年九十有五犹自作懿戒之诗公今年正未艾则其立言之既且逺者亦正未有已也诗曰如川之方至以莫不增惟公似之矣谨序大学士泽州陈公七十寿序
　　国家乆道化成太和翔洽六十余年间宗工巨僚以大耋闻者史不胜纪然大都功成致政享优防岩壑之适者居多惟近歳寳坻益都钱塘汉阳真定宛平诸公身秉钧轴而寿逾耆年后先
　　圣世协气之所萃川岳神灵之所钟天人交应乃克乗时挺生非一朝夕所能致也今于大师相泽州陈公复见之公弱冠登朝即以文章受知于
　　世祖皇帝洎躬亲大政开
　　今上讲筵直禁幄由侍从洊歴卿贰两掌邦宪四登尚书挈持纲维表率寮宷遂进叅化权弼亮左右自通籍五十年以来白首一节终始无间
　　上之所以眷倚公者乆而益深而公之所以勤劳事上者亦乆而未艾君臣相得昔人谓之千载一时夫岂易事欤惟公以清挺不防之操独立不挠之槩益以纯眀光大之气达魁杰之才敭歴诸曹所至多有兴革比入政府百司庶务无不穿贯其源流而该举其得失则更事之熟也公政之暇博极羣书经经纬史期于适用为文根极理要一时大著作类出公手诗陶铸百家牢笼万有而一以少陵为归
　　上每览公篇什深加激赏尝
　　特赐御制诗一章以示褒美比年词馆诸臣奉诏编校典籍
　　上念非公莫可捴其成者故既叅机务仍以直内廷为专职焉诗有之维岳降神生甫及申孔子说诗比之天降时雨山川出云曰此文武之德也书曰天寿平格言天无私寿惟平格者寿之平者坦然无私之谓也
　　皇上寿考作人大启无疆之厯服而公秉坦然无私之性茂树保乂之功以助流时雨之泽天其相之矣公今年跻七十视听不衰神明益王而又长君以词林出佐边郡次君以学士同侍直庐诚所谓身其康强子孙其逢吉者继自今番番黄发备既醉之五福而佐
　　望天子万年之休以视前数公功名茀禄不更有过之者欤余随公回翔史馆四十余载又得与公后先居政地顷者两偕扈从南歴江浙曾奉
　　特防赐防湖山留连竟日于时道傍观者咸指目为二老而余自愧须眉衰白不逮公逺甚兹因公门下士之请为述公之事业本于学问寿考笃于性情而推极于川岳之钟灵协气之萃应以眀元老受福之有自者如此亦庶合于大雅诗人之意也夫是为序
　　大司农徐公六十寿序
　　丙戌秋八月户部尚书徐公督修河工告成自江南归京师复
　　命趋赴
　　行在所
　　天子深嘉劳之锡赉逾等先是
　　上五巡江淮指授方畧河工已即叙矣至是复出睿谋开濬髙堰三埧河以工务重大
　　特命公往监督公于是相形势程土物议逺迩料盈缩赋职任役人乐趋事自经始至讫功凡百有十余日堤之长以丈计之凡一万六千六百有竒河之长以丈计之凡一万二千六百有竒共节省帑金二十余万两河流汤汤万世永赖自古成功之速且易未有及此者公之为功于河而德于淮民也大矣公之在淮也防翰林掌院学士阙员
　　上以公文章经术冠絶当代遂
　　命公以本官兼院事
　　廷推教习庶吉士乆之难其人
　　上度无出公右者复仍以属公户部主天下财赋盈
　　虚出纳关
　　国家之大计而翰林育材成德以储公辅之器尤政理之根本公以一人兼之非公政事文学实有足以追配古人者亦安能致
　　上之眷注笃而信任专如此也初公以庶常授捡讨上试诸词臣于
　　内廷擢公文为第一后连七试皆第一一时警动朝
　　野旋充
　　讲席与睢州汤公同职
　　上已深器公骎骎向用矣有忌而尼之者乆之乃侍讲筵列坊局
　　上愈欲试公以政事遂晋秩卿贰歴副都御史工部
　　刑部侍郎奉
　　命巡抚河南公持宪执法平刑掌土皆有治绩可传道而河南之政为尤着河南地大物博吏多不自修饬公至一严苞苴餽遗之禁以身为倡召诸属吏于庭询其地之所出旧例官之所入与其家一歳之所需几何裁濶狭与相准度俯仰足以自给而已外此取民间一丝粟者以白简从事无所贷吏惴惴奉法不敢欺绐又感公之恩而幸廉之可不至于贫也于是百城之吏无有以贿败者因是爬梳利病锄奸苏良劝农桑兴学校辑军旅生聚教训三年有成民用大和河南士大夫至于小民交口以为
　　本朝数十年来巡抚未有如公者也忆辛巳冬玉书
　　被
　　命召入谒
　　上
　　上问江南民风吏治甚悉遂问河南巡抚徐某居官
　　如何具以实对
　　上曰然朕亦闻之徐某起家词林居官如此不负朕
　　所委任矣嗣后玉书每侍
　　上称羣臣之贤者必曰徐某徐某云盖公以和平正大之气精敏练达之识敦裕博厚之体清而不激严而不苛察而能容温而能断故能周知物情洞悉人隐使人畏威怀德而乐趋之上以副
　　一人倚毗之盛心而下以造斯民无穷之厚利然则
　　公之所以受知于
　　上与
　　上之所以知公者诚三代以下所罕觏而千载之后犹有余慕者也初公以己未分校防试甲子典江南试皆称得人甲戌防试公为主考官所録皆瓌玮博达之士列于台省馆阁者是科为多今公复
　　命而归值公六十诞降之辰其门下士等乞余一言以介寿余与公同朝乆知公最深而余之子则又为公所録士也故不敢以不文辞诗有之召伯有成王心则宁又曰吉甫燕喜既多受祉公之告成而归与召伯同而
　　上之宠锡公者即吉甫之所以受祉者也继自今天寿平格黄发台背公之功名方且炽昌盛大佐
　　天子锡福兆民余更请歌南山万寿之诗颂公矣
　　大司冦健庵徐公六十寿序
　　大司冦健庵徐先生以今年仲冬二日称六十寿时先生方予假还昆山用宋司马文正故事以书局自随里居编辑于是乡之士大夫谋所以寿先生者先生固辞诸君子乃寓书京师属寄亭太史乞文于余且曰司冦自通籍以来二十年矣其在翰林黻太平润色鸿业天下望之如景星庆云鸾翔而鳯翽及总风纪长秋官与立斋先生左提右挈协心力以赞邦治功名之盛莫与比俪而先生尤以文章受
　　天子知遇凡朝廷有大著作必属撰定洎展祀得请
　　犹
　　召入内廷谕以史事陛辞之日复
</div>
    <div class="pagination">
<a href="张文贞集_page9.html">上一页</a><span>...</span><a href="张文贞集_page5.html">5</a><a href="张文贞集_page6.html">6</a><a href="张文贞集_page7.html">7</a><a href="张文贞集_page8.html">8</a><a href="张文贞集_page9.html">9</a><span class="current-page">10</span><a href="张文贞集_page11.html">11</a><a href="张文贞集_page12.html">12</a><a href="张文贞集_page13.html">13</a><a href="张文贞集_page14.html">14</a><a href="张文贞集_page15.html">15</a><span>...</span><a href="张文贞集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
