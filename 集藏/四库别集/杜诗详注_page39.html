<!DOCTYPE html>
<html>
<head>
    <meta charset="UTF-8">
    <title>杜诗详注 - 第 39 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 39 页/共 48 页</h1>
    <div class="content">　　客从南溟来遗【去声】我泉客珠珠中有隠字欲辨不成书缄之箧笥久以俟公家须开视化为血哀今征敛【去声】无【此诗为当时民困征敛而作通首寓言末句露意　师氏曰此寓意公家苛敛而索其无有之物诗云俾出童羖是也　赵注必用泉客珠言其珠从眼泣所出　杜臆珠中隠字比民隠莫知上之所征皆小民之血今并无之痛不忍言矣　古诗客从南方来遗我双鲤鱼南潩见庄子　愽物志南海外有鲛人水居如鱼不废织绩其眼能泣珠述异记鲛人即泉先也又名泉客吴都赋刘渊林注俗传鲛人从水中出曾寄寓人家积日卖绡临去从主人索器泣而出珠满盘以与主人　酉阳杂俎摩尼珠中有金字偈】
　　【卢世防曰留花门塞芦子三吏三别二叹暨客从南潩来白马东北来纡虑老谋补偏救其情酸味厚歌短泣长而一唱三叹蕴借优柔三百篇十九首苏李曹植陶潜上下同流先后一揆矣】
　　蚕谷行【大厯三年商州兵马使刘洽反幽州兵马使朱希彩反四年广州人冯崇道桂州人来济时反又连年吐蕃入冦所谓无有一城无甲兵也今依朱氏编在四年为是】
　　天下郡国向万城无有一城无甲兵焉【于防切】得铸甲作农器一寸荒田牛得耕牛尽耕【一有田字】蚕亦成不劳烈士泪滂沱男谷女丝行复【扶又切】歌【当时赋役繁而农桑废此蚕谷行所为作也然必销兵之后民始复业末云烈士见当时征戍之士即农民耳　杜臆上言甲兵下文变铸兵为铸甲此用字错综处题兼蚕谷篇中只带言蚕亦成此序事详畧法黄庭经寸田尺宅可治生　刘庭芝诗荒田古迳多】白鳬行【此诗黄鹤编在大厯二年防州作以诗言终日忍饥西复东谓自瀼西迁东屯也其説西东固泥且是秋方有收获安得云忍饥今按诗云天寒嵗暮波涛中应是四年潭州作若三年秋冬尚在公安山馆也从朱氏编次为是尔雅释鳬水鸟也李巡曰野曰鳬家曰鹜】
　　君不见黄鹄髙于五尺童化为白鳬似【一作象】老翁故畦遗穗已荡尽天寒嵗【一作日】暮波涛中鳞介腥膻素不食终日忍饥西复【扶又切】东鲁门鶢鶋亦蹭蹬闻道【去声】于【一作如】今犹避风【白鳬行自伤迟暮漂流也　黄童化为老叟此黄鹄白鳬之喻也遗穗荡尽陆无粮矣腥膻不食水又饥矣此自蜀至楚之喻鶢鶋避风伤北归亦无安身之地也　国语海鸟曰鶢鶋止于鲁东门之外三日展禽曰今兹海其有灾乎夫广川之鸟兽常知而避其灾也是嵗海多大风】
　　【董斯张曰屈原卜居将泛泛若水中之鳬乎将与黄鹤比翼乎公借以自况言作赋摩空犹昔之黄鹄也今且行踪飘荡泛泛若鳬而素心了不为变任其波涛嵗暮腥膻者终不可以食我也落句鲁门爰居隠然有不飨太牢不乐钟鼔之态此老倔强百折不囘矣】
　　朱凤行【朱氏编在大厯四年潭州作今玩此诗词意与白鳬行相似葢同时之作无疑】
　　君不见潇湘之山衡山髙山巅【一作岩】朱凤声【一作鸣】嗷嗷侧身长顾求其曹【从英华一作羣】翅垂口噤心劳劳【一作甚劳】下愍百鸟在罗网黄雀最小犹难逃愿分竹实及蝼蚁尽【尽音尽一作忍】使鸱枭相怒号【平声　朱鳯行自伤孤栖失志也师氏曰凤喻君子公困于荆衡不得其志欲引同志以进泽及下民恐为小人所疾也朱凤求曹呼引同志也翅垂口噤欲言不敢也百鸟罗网民困诛求也黄雀难逃无一得所也愿分蝼蚁爱物之意无穷鸱枭怒号欲去小人之为害者　乐府飞鹄行吾欲衔汝去口噤不能言】
　　【朱鹤龄曰刘桢诗凤凰集南岳徘徊孤竹根岂不长勤苦羞与黄雀羣公诗似取其意而反之羞羣黄雀者鳯采之髙翔下愍黄雀者鳯徳之广覆也所食竹宾愿分之以及蝼蚁而鸱鸮则一听其怒号此即驱出六合枭鸾分意也诗防包蕴甚广黄鹤云为衡州刺史阳济讨臧玠而作以侧身求曹为连合三州刺史谬矣】
　　追酬故髙蜀州人日见寄【并序】
　　开文书帙中检所遗防因得故髙常侍适往居在成都时高任蜀州刺史人日相忆见寄诗泪洒行【音杭】间读终篇末自枉诗巳十余年莫记存没又六七年矣老病懐旧生意可知今海内忘形故人独汉中王【樊作郡王】瑀与昭州敬使【去声】君超先在爱而不见情见乎辞大厯五年正月二十一日却追酬髙公此作因寄王及敬弟【旧唐书昭州乐平郡属岭南道以昭冈潭为名】
　　自防【一作枉】蜀州人日作不意清诗久零落今晨防帙眼忽开【一作明】迸泪幽吟事如昨【首记开帙得诗　谢灵运诗防帙问所知　搜神记独坐愁苦两泪迸洒又骆宾王诗迸泪下双流　何逊诗念别犹如昨】呜呼壮士多慷慨合防髙明动寥廓叹我凄凄求友篇感君郁郁匡时【他本作君】略【此叙蜀州生前　多慷慨素负气节动寥廓名震天壤求友篇公向以诗寄髙匡时畧适尝防永王无成及上疏论三城戍皆是君我二字起下一段　贾谊旱云赋遂积聚而合沓兮相纷薄而慷慨　楚辞上寥廓而无天　诗相彼鸟矣犹求友声　唐太宗诗提剑郁匡时】锦里春光空烂熳瑶墀侍臣已防寞潇湘水国傍【去声】鼋鼍鄠【音扈】杜秋天失雕鹗【此忆蜀州亡后　适寄诗在草堂故云锦里后入为常侍故曰侍臣潇湘公泊潭州鄠杜髙殒长安　杜臆鄠杜二县相连在长安城南适好直言故方之雕鹗公前诗尝云苍隼出风尘　列子周宣王牧正有役人梁鸯者能养野禽兽虽虎狼雕鹗之类无不驯柔者】东西南北更谁【一作堪】论【平声】白首扁舟病独存遥【一作犹】拱北辰纒冦盗欲倾东海洗乾坤邉塞西羗【一作犹】最充斥衣冠南渡多崩奔【此追酬髙诗而兼慨身世　髙诗东西南北一语公衍为四句以该当时乱离之事冦盗指叛将外夷西羌谓羌戎吐蕃衣冠南渡虽用晋元帝渡江事然唐书谓至徳之后中原多故襄邓百姓两京衣冠尽投江湖荆南井邑十倍于初亦指实事言矣　东西南北四语本楚辞招魂章法　晋王濬传兵纒不解　左传冦盗充斥　晋书时海内大乱独江东差安中国士民避乱者多南渡　谢灵运诗珢岸屡崩奔此言避乱渉险经山崩水奔之处也】皷瑟至今悲帝子曳裾何处覔王门文章曹植波澜濶服食刘安徳业尊长笛隣家【一作谁能】乱愁思【去声】昭州词翰与招魂【末寄汉中王及敬使君也　悲帝子身在湘潭觅王门与王逺隔曹植刘安皆借帝胃以比之又言已之思蜀州如向秀之思嵇绍今欲得敬使君诗以招蜀州如宋玉之招屈原也　此章前三叚各四句后二叚各六句　楚辞使湘灵皷瑟兮令海若舞冯夷　魏志曹植传出言为论下笔成章杨修称其操笔造作若成诵在心借书于手　古今注淮南子服食求仙遍礼方士　乐府淮南王篇淮南王自言尊　向秀思旧赋序邻人有吹笛者发声寥亮追思曩昔逰宴之好感音而叹故作赋云　王俭褚渊碑萋萋辞翰　与招魂言与之同招魂也】
　　【洪容斋随笔曰古人酬和诗非若今人为次韵所局也髙诗云愧尔东西南北人杜则云东西南北更堪论适前诗又云草今已毕此外更何言杜则云草吾岂敢赋或似相如钟磬在簴叩之则应徃来反覆有余味】人日寄杜二拾遗【附髙适诗　赵注肃宗时适为李辅国所短下除太子詹事未几蜀乱出为彭州刺史又迁蜀州鹤注上元元年人日杜公未有草堂殆是二年人日所寄也】
　　人日题诗寄草堂遥怜故人思故乡栁条弄色不忍见梅花满枝堪【一作空】断肠身在南【一作逺】蕃无所预心懐百忧复【扶又切】千虑今年人日空相忆明年此【一作人】日知何处一卧东山三【一作二】十春岂知书剑老【一作与】风尘龙钟还【一作逺】忝二千石愧尔东西南北人【首二总提次四思故乡下六怜故人梅柳人日之景南蕃蜀在西南忧虑长安经乱卧东山以谢安比杜二千石髙时为刺史也　七八意转而】
　　【韵不转九十韵转而意不转杜集多用此法髙诗亦然董勋问礼俗正月七日为人日　梁元帝诗故人怀故乡　燕歌行柳条拂地数千条　蔡琰胡笳不得相随兮空断肠　晋藤并表握戎马之要委南蕃之重诗逢此百忧　史记广武君曰智者千虑　萧子显诗谁能对此空相忆　晋书谢安髙卧东山　史记项籍纪学书不成去学劒　刘孝标论亭亭髙竦不杂风尘新序孙卿曰触之者陇种而退耳　汉书百官表郡守秦官秩二千石扬雄解嘲起家至二千石　汉昭帝诗愧尔嘉祥　记孔子曰丘也东西南北之人也杜尝自言甫也东西南北人】
　　送重【平声】表侄王砅【力制切一作珠】评事使【去声】南海【据旧书李勉传其为岭南节度在四年则评事之南海应在次年之春　朱注编在五年为是　重表葢有两重表亲也　慈水姜氏曰南北朝最重表亲卢懐仁撰中表实録二十巻髙谅造表亲谱録四十巻此风至唐犹存　杨徳周曰水深至心曰砅即诗深则厉厉字也】
　　我之曾老【一作祖】姑尔之髙祖母尔祖未显时归为尚书妇【此诗前后各十九韵前叙王氏渊源后叙评事亲谊首四溯两家重表之由未显记其前尚书要其后钟惺曰此志传序事体入诗奇作起语尤奇　新书王珪为礼部尚书兼魏王泰师在贞观十一年旧注谓十七年者误十三年珪已卒矣】隋朝【音潮】大业末房杜俱交友长【子两切】者来在门荒年自糊口家贫无供给客位但箕箒俄顷羞颇珍【一作颇羞珍】寂寥人散后入怪鬓发空吁嗟为之久自陈剪髻鬟市鬻充杯【一作沽】酒【此叙君臣遇合之缘　复斋漫录房杜旧不与太宗相识太宗起兵龄仗防谒军门乃荐如晦珪则建成亡后始得见召以史传参考诗为误也　自髙祖起兵至代宗大厯五年共一百六十余年公祖审言仕武后中宗之世其曾祖姑应生于太宗季年不应生于隋文之代以年数世次考之则杜为珪妻尚疑太平此条记事防属差误　唐书珪母李尝语珪曰而必贵但不知所与游者何如人而试与偕来防龄如晦过其家李窥大惊敕具酒食欢尽日喜曰二客公辅才汝贵不疑珪隠居时与房龄杜如晦善　大业十三年隋亡左传糊其口于四方　沈约集结樆以纡箕箒　晋书陶侃传侃早孤贫为县吏鄱阳孝亷范逵尝过侃侃时仓卒无以待宾其母乃截发得双发以易酒肴乐饮极欢虽仆従亦过所望　按范逵偶遇故侃母可截发以供酒食若太原公子及房杜并至岂剪发所能供客乎此特借用恐非实事】上云天下乱宜与英俊厚向窃窥数公经纶亦俱有次问最少【去声】年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑【此记夫人先见之明　上良相识真主建功业只在此数言决之　太宗虬髯恐非十八九嵗所有此亦传讹也　上云下云本古诗上言下言　后汉冯异传今英俊云集　唐书太宗起义兵时年十八　王褒传虎啸而风生龙兴而致云】秦王时在坐真气惊户牖及乎贞观【去声】初尚【平声】书践台斗夫人常肩舆上【上声】殿称万夀六宫师柔顺法则化妃后至尊均嫂叔盛事垂不朽【此记朝廷恩眷之隆杜臆秦王在座两语乃上文最少年注脚　马援传始知帝王自有真也　许彦周曰太宗相工见之谓其】
　　【龙凤之姿天日之表此云真气惊户牖可谓工而尽矣真气谓真人气象庾信诗朱陵真气来　唐书贞观四年二月珪以黄门侍郎迁侍中参预朝政　洙曰夫人以命妇预朝防也鹤注唐命妇之制文武官一品国公母妻为国夫人三品以上妻为郡夫人王珪贞观中为侍中正二品则其妻为郡夫人也　唐防要命妇谒并不得乗担子其尊属年髙特敕赐担子者不在此例周礼王后以隂礼教六宫　前一后五五者后一宫三夫人一宫九嫔一官二十七世妇一宫八十一御妾一宫凡百三十人　晋中宫歌金章体柔顺率礼蹈谦祗鹤注唐因隋制皇后之下有贵妃淑妃徳妃贤妃　记嫂叔不通问】凤雏无凡毛五色
　　非尔曹往者胡作逆乾坤沸嗷嗷吾客左【一作在】冯【音凭】翊尔家同遁逃争夺至徒步块独委蓬蒿逗留热尔肠十里却呼号【平声】自下【去声】所骑马右持腰间刀左牵紫逰缰飞走使我髙茍活到今日寸心铭佩牢【此评事患难相顾之情　鳯雏二句从髙母说至砅身乃全篇转捩处　米注冯翊同州也天寳末公避冦至同州　杜臆避乱逃生而舍巳之马以活四世表叔且前走十里乃退却而呼号之尤为难事王砅髙行固应拈出　南史帝谓谢庄曰超宗殊有鳯毛　山海经南禺之山有鳯凰鹓雏又云丹穴之山有鸟五色而文名曰鳯　非尔曹言鳯种非尔軰而谁　作逆谓禄山陷京　楚辞块独守此无泽兮古诗为焦仲卿妻左手持刀尺右手执绂罗　邺中堂謡青青御路杨白马紫逰缰　髙字指韵或疑句稚不知此正写真处公方徒步蓬蒿欲行不前忽飞马髙骑可以脱险故不胜喜幸】乱离又聚散宿昔恨滔滔水花笑白首春草随青袍廷评近要津节制收英髦北驱汉阳传【去声】南泛上【上声】泷【郑音双】舠【音刀】家声肯坠地利器当秋毫番【铺官切】禺【元俱切】亲贤领筹运神功操大夫出卢宋【樊作宗非】寳贝休脂膏洞主降【户江切】接武海胡舶千艘【此评事往使南海之事　又聚散方遇旋别也白首自谓青袍谓王廷评节制王李并提北驱四句言王砅承上廷评畨禺六句言李勉承上节制自汉阳上泷评事自北而南也李勉乃宗室故曰亲贤前以京兆尹兼御史大夫故曰大夫　接武言洞蛮】
　　【频降千艘言海估凑集　古诗青袍似眷草　赵注汉宣帝地节三年初于廷尉置左右评员四人后汉光武省右评惟有左评　唐天寳中缘边御冦之地置八节度使得以专制军事节制之名始此朱注节制谓广南节度使　汉书乘传诣洛阳顔注古者以车谓之传车其后置马谓之驿骑　水经注武溪水又南入重山谓之泷中悬湍囘注崩浪震天谓之泷水泷水又南出峡谓之泷口又南经曲江县东韩昌黎泷吏诗南行逾六旬始下昌乐泷　释名船三百斛曰舠　太史公书李陵既生降頽其家声家声承王珪　后汉虞诩曰不逢错节盘根何以别利器　当秋毫言能应机立断　如淳汉书注畨禺尉佗所都顔师古曰即今之广州旧唐书南海县即汉畨禺县地以番山禺山得名　汉书运筹帷幄之中　出卢宋言出于其上旧书自开元四十年广府节度使清白者四裴伷先李朝隠宋璟卢奂又曰奂为南海太守南海利兼水陆瓌寳山积刘巨鳞彭杲相继为太守五府节度皆坐赃死乃授奂任贪吏敛迹人用安之　海赋积太巅之寳贝　东观汉记孔奋守姑臧七年治有絶迹或嘲其处脂膏中不能自润而奋不改其操　广南有溪洞蛮其长曰洞主　记堂上接武　舶大船也艘总数　国史补南国舶外国船也每嵗至安南广州师子国舶最大梯而上下皆积寳贝有蕃长为主领市船缘刘向曰舶深五十余肘西域以肘为度】我欲就丹砂跋涉觉身劳安能陷粪土有志乗鲸鼇或骖鸾腾天聊【樊作不】作鹤鸣臯【此公有志南海之逰也　丹砂交广所出不能乗鼇骖鸾但作呜鹤以吐意耳　此章四句起六句收前二段各十二句后二段各十六句中段十句相间司马迁书隠忍茍活函粪土之中　别赋驾鹤上汉骖鸾腾天　诗鹤鸣于九臯声闻于天杜臆鸣臯谓赠诗】
　　【洪迈容斋随笔曰蔡绦诗话引唐列女传珪母卢氏识房杜必贵质之此诗则珪母乃杜氏也洞江诗话不特不姓卢乃珪之妻非母也子按唐列女传元无此事珪传末只云始隠居时与房龄杜如晦善三人过其家母李窥之知其必贵蔡说妄云有传又误以李为卢皆不足辩但唐髙祖在位日太子建成与秦王不睦以权相倾珪为太子中允说建成曰秦王功葢天下中外归心殿下但以长年位居东宫无大功以镇服海内今刘黑闼散亡之余宜自收之以取功名建成乃请行其后杨文干之事起髙祖责以兄弟不睦归罪珪等而流之太宗即位乃召用之一日宴近臣于丹霄殿长孙无忌曰王珪魏征昔为仇讐不谓今日得同此宴上曰珪征尽心所事吾故用之然则珪与太宗非素交明矣唐书载李氏事亦采之小说恐未必然而杜公称其祖姑事不应不实且太宗时宰相别无姓王者真不可晓也　葛常之曰诗云尔祖未显时归为尚书妇珪尝为礼部尚书则尚书妇乃珪之妻非珪母也诗又云及乎贞观初尚书践台斗夫人尝肩舆上殿称万夀皆谓珪妻也人徒见诗中用剪髻事有同陶母故谓珪母耳审尔岂不与尚书妇句相抵牾哉　今按此诗所载事迹明与唐书纪传不合蔡氏欲据此以为诗史未免信杜太过矣大抵人情好为夸大每有子孙而自诬其祖宗者此诗亦据王氏传闻之说一时沿讹失考耳钟惺曰前段不过叙中表戚耳忽具一部开国大掌故自往者以下只是乱离相依饮食仆马细故却无端委转折可寻胸中潦倒笔下淋漓非独诗法之奇即作一篇极奇文字看亦可　申涵光曰此诗似传似记声律中有此奇观更足空人眼界】
　　【黄生曰送行诗前半篇寛叙一大段似乎头重但因题中重表侄二字追叙其由且以一妇人具如许眼力尘埃中辨出天子宰相古今所罕特借此诗传之意中实以此事为主送行之意反轻所以章法如此今按此防州以后之诗挥洒任意而出之者如寂寥人散后入怪鬓发空乃隔句呼应右持腰间刀左】
　　【牵紫逰缰乃隔聮斜对与秦蜀诸诗谨严融洽者固不同也】
　　清明【鹤注诗言长沙及湘西寺当是大厯五年春在潭州作】
　　着【涉畧切】处繁华【一作花】矜【从正异一作务】是日长沙千人万人出渡头翠柳艶明眉争道朱蹄骄齧膝此都好【去声】逰湘西寺诸将【去声】亦【一作遽一作方】自军中至马援征行在眼前葛强亲近同心事【此记节日逰人之盛而讽诸将之逍遥者柳映眉指逰女马齧膝指逰人所谓繁华也　杜臆亦自军中至见其不应至也诸将出征在迩正宜同心戮力乃佚逰如此不以军国为念矣马援比大将葛强比部将　曹植诗繁华将茂秋霜瘁之梁元帝诗柳叶生眉上珠珰摇鬓垂唐太宗柳诗半翠几睂开　霍光传后两家奴争道　庄子乘驳马而偏朱蹄注偏者一蹄偏赤也　王褒颂及至驾齧膝骖乘旦应劭曰马怒有余气常齧膝而行也孟康曰良马低头口至膝故曰齧膝张晏曰齧膝乗旦皆良马名此诗以朱蹄齧膝并言正谓骏马各争道也　湘西寺即岳麓道林二寺　史记髙帝纪诸将过此者多　魏志曹真每征行与士卒同劳苦　葛强山简爱将】金镫【都磴切】下【去声】山红日【蔡云一作粉非】晚牙樯捩【音列】柁青楼逺古时丧【去声】乱皆可知人世悲欢暂相遣弟侄虽存不得书干戈未息苦离【一作难】居逢迎少【去声】壮非吾道况乃今朝更祓除【此记逰人晚归之景而慨身世之乱离也逰者从寺下山向青楼而逺去因叹古来防乱其故可知皆因人臣以国事为戯耳若人世欢娱暂遣悲愁】
　　【一过而凄凉如故矣上句应诸将下句应繁华今弟侄飘零干戈阻絶此皆防乱所致而老非少壮时际祓除又未免悲欢错出矣　少壮指当日同逰之辈祓除不祥非可行乐也　此章二段各八句　镫马鞁踏广韵鞍镫也　樯在舟前柁在舟后埤苍云樯帆柱也樯尾锐如牙师氏曰转施曰捩　青楼乃祓除之处齐书武帝兴光楼上施青漆谓之青楼古乐府大路起青楼周礼女巫掌嵗时祓除盥浴郑注如今三月三日上已往水上之类韩诗外传郑国上巳于溱洧二水上祓除不祥晋书武帝尝问挚虞三日曲水之义虞对曰汉章帝时平原徐肇以三月初生三女至三日俱亡村人为怪乃招携之水滨洗祓遂因水以泛觞其义起此帝曰必如所谈便非好事晳进曰虞小臣不足以知昔周公城洛邑因流水以泛酒故逸诗云羽觞随波又秦昭王以三日置酒河曲见金人奉水心之剑曰令君制有西夏乃霸诸侯因此立为曲水二汉相缘皆为盛集杜臆此诗主挚虞之说而不取束晳赵曰以唐史气朔考之大厯五年三月三日清明则清明正值上巳故有今朝是祓除句】
　　风雨看舟前落花戏为新句【鹤注公在潭只船居观苏涣肩舆忽访老夫舟檝语可验其看舟前落花乃是大厯五年潭州作】
　　江上人家桃树【一作李】枝春寒【郭作风】细雨出疎篱影遭碧水潜勾引风妬红花却倒吹【此诗依韵分为三段首咏风雨落花　杜臆春寒细雨出疎篱便是画景　常理薄命篇艳花勾引落】吹花困懒【一作癫】傍【去声】舟楫水光风力俱相怯赤憎轻薄遮【之奢切】入【一作人】懐珍重分明不来接【一作折　次看舟前落花　傍舟委落有似憎平日之轻薄遮怀而珍重不肯近人者此摹泻困懒情态也　公诗曾以留连属细草怅望属残花知赤憎珍重亦当就花说　江淹诗阶前水光裂　庄子风之积也不厚则其负大翼也无力淮南子风力壮猛鹤注公尝云生憎柳絮白于绵赤憎犹云生憎皆方言也　梁武帝春歌阶上香入懐　薛宣传得为公分明之】湿久飞迟半欲【一作日】髙萦沙惹草细于毛蜜蜂蝴蝶生情性【一作住】偷眼蜻蜓避伯劳【末对落花而有感　蜂蝶素恋花香今见堕于沙草则性情顿觉生疎蜻蜓偶过花间有似偷眼旁观者一遇伯劳却又仓卒避去以见花当零落之余终为物情所弃此举目前所见而词寓感慨　此章三段各四句　生情性乃生熟之生谢朓诗逺树暧芊芊生烟纷汉汉谢灵运撰征赋披宿莽以迷径覩生烟而知墟此可互证　尔雅鵙伯劳也物理论伯劳恶鸟故众鸟畏之性好独杜臆伯劳即鶗鳺鸣则众芳歇王嗣奭曰此诗摸写物情一一从舟中静看得之都是虚景都是设懋都是巧语本大家所不屑为者故云戏为新句而纤浓绮丽遂为后来词曲之祖　按此诗戏为新句皆从无情中看出有情诗思之幻当与昌黎毛颖传叅观】
　　【卢世防曰句不新则诗朽句徒新则诗亡茍非有日新之学问日新之识见而惟务新其皮肤反致面目青黄此又与于陈腐之甚者题中下一戏字有无限防闲在　杨徳周曰杜云石出倒听枫叶下包何云波影倒江风杜云黄门飞鞚不动尘而东坡云走马来看不动尘杜云影遭碧水潜勾引而孟郊云南浦花飞亚水红得诸家阐明益见杜诗之妙】
　　奉赠萧十二使【去声】君【鹤注当是大厯五年春作诗云回雁五湖春可见　玩诗意萧葢先为郎官后出为县令在严武幕中复为郎官后在湖南又为刺史矣】
　　昔在严公幕俱为蜀使【去声】臣艰危参大府前后间【去声】清尘起草呜先路乗槎动要津王鳬聊暂出萧雉只相驯【首忆幕府往事　严武两鎭蜀必萧先在幕而公继入是前后相间也起草应幕府乗槎应使臣王鳬用县令事萧雉用郎官事萧葢先为郎而后贬为令也　朱注次公引唐志凡诏令皆舎人起草固是然此诗所云起草则以郎官言之　卢谌赠刘琨诗自奉清尘于今五载】终始任【平声】安义荒芜孟母隣聨翩匍匐礼意气死生亲张老存家事嵇康有故人食恩慙卤莽镂骨抱酸辛【此记萧君古谊　任安比使君孟母比严母聨翩匍匐谓经纪两丧意气死生谓存亡一视张老之于赵武嵇康之托山涛称萧能保家而恤孤食恩二句公自谦不如也　原注严公既没老母在堂使君温凊之间甘脆之礼名数若巳之庭闱马及太夫人顷逝丧事又首诸孙主典抚孤之情不减骨肉则胶漆之契可知矣　汉书霍去病为骠骑将军禄秩与大将军卫青等青故人门下多去事去病辄得官爵唯任安不去　诗凡民有丧匍匐救之　蔡邕陈留太守碑意气精朗　翟公云一死一生乃见女情　晋语赵文子冠见张老而语之张老晋大夫张孟　左传楚子问赵孟曰范武子之徳何如对曰夫子之家事治　嵇康故人注见本巻前　阮嗣宗诗凄怆抱酸辛　镂骨犹言刺骨】巢许山林志防龙廊庙珍鹏图仍矫翼熊轼且移轮磊落衣冠地苍茫土木身【记彼此出处之殊　防龙谓萧能济世起下鹦图熊轼巢许谓已终隠遯起下苍茫土木　书防典乐龙纳言　庄子北溟有鱼化而为鸟其名曰鹦海运则将徙于南溟　赵注萧为大守故凭熊轼以移轮晋书嵇康土木形骸】埙箎鸣自合金石莹【去声】逾新重【平声】忆罗江外同游锦水滨结欢随过隙懐旧益霑巾【记彼此文契之久　埙箎言声气初投起下罗江锦水金石言信义益坚起下结欢懐旧　诗伯氏吹埙仲氏吹箎广絶交论志婉恋于埙箎　阮籍诗如何金石友一旦更离伤　旧书罗江县属绵州　任昉诗结欢三十载生死一交情　庄子人生一世如白驹过隙　潘岳懐旧赋涕泣流而霑巾】旷絶含香舍稽留伏枕辰停骖双阙早回雁五湖春不达长【子两切】卿病从来原宪贫监【平声】河受贷粟一起辙中鳞【末乃自叙有望于萧也停骖尚早承旷絶回雁当春承稽留四句写出贫病之状使君倘能贷粟穷途庶□鳞得以顿起也　不达谓萧君未之知耳注家谓因不显达而致病对下句不合此章前后三段各八句中二段各六句　含香伏枕注皆别见　谢朓诗停骖我怅望　庄子庄周家贫往贷粟于监河侯曰昨周来有中道而呼者顾视车辙中有鲋鱼马周问之曰我东海之波臣也君岂有升斗之水而活我哉】
　　【王嗣奭曰此诗以排律叙事融化古今条达流利所谓不烦绳削而自合者】
　　奉送二十三舅録事【崔伟】之摄柳【丑森切】州【鹤注当是大厯五年春作　邵注唐制诸州设録事参军掌正违失莅符印郴州今湖广道】
　　贤良归盛族吾舅尽知名徐庶髙交【当作交髙】友刘牢出外甥泥涂岂珠玉环堵但柴荆衰老悲人世驱驰厌甲兵【此称舅氏而兼自伤　尽知名崔族多才出外甥感恩在舅下四叹穷老乱离陈诉甚悲　周礼以三徳教国子二曰友行以尊贤良　旧注徐庶字元直其所交者诸葛孔明厐士元司马徳操诸公蜀志徐庶与崔州平友善　晋书桓曰何无忌刘牢之之甥酷似其舅世说王武子卫玠之舅见玠辄叹曰珠玉在侧觉我形秽　记儒有环堵之室】气春江上别泪血渭阳情丹【一作舟】鹢排风影林乌反哺声永嘉多北至勾漏且南征必见公侯复终闻盗贼平【此因送别而作慰辞　江上指相江排风谓风帆乌反哺崔有母也北至南征记其行迹公侯必复言当终贵盗贼指岭南之冦旧注误云臧玠之乱春时玠尚未反也　谢朓诗江上徒离忧东晳补亡诗嗷嗷林乌受哺于子　晋书永嘉之乱元帝渡江衣冠多自北至　勾漏引葛洪相方　楚辞洎吾南征　左传公侯之子孙必复其始】郴州颇凉冷橘井尚凄清从事【一作】何蛮貊居官志在行【此徃摄郴州勉其尽职也　逺注橘井不特切郴州兼切奉母同行之意　此章前二段各八句后段四句收　神仙传苏耽于山下凿井种橘救乡里之疾病者橘井在郴州城东苏耽之故宅今为观希曰井水每酌则有金星云丹影如是尝在郴州目覩其实　论语虽蛮貊之邦行矣左传当官而行何强之有通鉴晋司校尉李喜元志在公当官而行可谓邦之司直】
　　送魏二十四司直充岭南掌选崔郎中判官兼寄韦韶州【鹤注前韦迢湘潭寄杜员外诗云湘潭一叶黄葢大厯四年秋矣此诗云为报韶州牧新诗时寄将葢是五年春作　唐书高宗上元三年以岭南五管黔中都督府得任工人而官或非才乃选郎中御史为选补使谓之南选唐防要开元八年八月移岭南选补使于桂州】
　　选【去声】曹分五岭使【去声】者厯三湘才美膺推荐君行佐纪纲佳声斯【一作期】共【樊作不】逺雅节在周防明白山涛鉴嫌疑陆贾装【魏往岭南称其才品　选曹使者谓崔郎中才美纪纲谓魏判官山涛鉴承佳声颂崔也陆贾装豕雅节规魏也　北史周宇文深传深在选曹颇有时誉　五岭注见前　寰宇记湘潭湘乡湘源是为三湘顔延之诗三湘沦洞庭　左传纪纲之仆　杜预左传序周身之防　晋书山涛典选十余年甄拔人物各为题目时称山公启事　记决嫌疑　汉书髙祖使陆贾赐尉佗印为南越王佗赐贾槖中装直千金他送亦千金】故人湖外少春日岭南长凭报韶州牧新诗昨寄【一作夜】将【此送魏而兼寄韦也　此章上八句下四句　将送也诗逺于将之】
　　送赵十七明府之县【诗有南翁句故黄鹤编在大厯五年湖南诗内】
　　连城为寳重茂宰得才新山雉迎舟楫江花报邑人论【平声】交翻恨晚卧病却愁春惠爱南翁恱余波及老身【上四送赵之县下四叙述交情　史记赵惠王得楚和氏璧秦昭王请以十五城易之是重在寳也此借赵事以方赵令卢谌诗连城既伪往荆玉亦虚还　谢朓和伏武昌诗雄图怅若兹茂宰深遐睠　汉鲁恭为中牟令童子化之雉有雏不忍捕　晋潘岳为河阳令植桃李花人号曰河阳一县花　朱注赵必官衡潭间故有落句】同豆卢峯贻主客李员外贤子棐知字韵【旧次在大厯五年潭州作逺注豆卢峯有贻李员外子诗公和之而作同和也　唐书世系表豆卢姓慕容氏北人谓归义为豆卢因赐为氏居昌黎棘城　唐志主客郎中员外郎各一人掌二王后诸藩朝见之事属礼部】
　　炼【一作链】金欧冶子喷玉大宛【平声】儿符彩髙无敌聪明达所为梦兰他日应折桂早年知烂熳通经术光芒刷羽仪【此称美员外父子　链金喷玉唯员外能有此子符彩聪明言棐负才智梦兰折桂言生质不凡经术羽仪言学堪用世　吴越春秋干将与欧冶子采五山之精合六金之英链而为剑　杜定功曰穆天子东游黄泽使官乐謡曰黄之泽其马喷王皇人寿谷歕喷同大宛儿大宛马驹即汗血马也　曹植七启符采照烛符采犹云光彩左思蜀都赋符采彪炳傅舆马赋符采横发　左传郑文公有贱妾曰燕姞梦天使与已兰既而文公见之与之兰而御之辞曰妾不才幸而有子将不信敢征兰乎公曰诺生穆公名之曰籣　晋郗诜学博多才武帝问曰郷才何如对曰犹桂林一枝昆山片玉　沈约诗刷羽同揺漾易鸿渐于陆其羽可用为仪吉】谢庭瞻不逺潘省防于斯唱和【去声】将雏曲田翁号鹿皮【此结出和诗宾主四人俱见　吴论谢庭指李员外潘省指豆卢家倡和峯作诗而公和之将雏谓员外携子而来鹿皮公自比遯世老人　此章上八句下四句　玉树生于庭除引谢语详见二巻　潘岳秋兴赋序余以太尉掾寓直于散骑之省　晋书乐志吴歌杂曲一名鳯将雏朱注此曲自汉至梁有歌今不传鹿皮翁注见二十巻】
　　归雁二首【鹤注当是大厯五年潭州作】
　　万里衡阳雁今年又北归双双瞻客上【上声】一一背【音佩】人飞云里相呼疾沙边自宿稀系【音计】书元【俗本作无】浪语愁寂【一作絶】故山薇【首章见归雁而切故乡之思　衡雁又归在潭两春矣雁去既不能留而系书又不可得所以有故山之慨　黄希曰公在南而雁北归故曰背人　蔡曰衡阳有回雁峯雁至此不过遇春而回应防诗言我塞门来将就衡阳栖　防稽典録虞国少有孝行为日南太守尝有双雁宿止听上每出行县辄飞逐车　江淹横吹赋河中之雁一一而学飞　李少卿诗双鳬相背飞　顾注苏武传匈奴诈言武死常惠教汉使者诡言汉天子射雁上林得武帛书乃归武则雁足系书后人承讹袭谬耳　谢灵运诗故山日巳逺风波岂还时】
　　欲雪违胡地先花别楚云却过清渭影髙起洞庭羣塞北春隂暮江南日色熏【从杜臆旧作曛】伤弓流落羽行【户刚切】断不堪闻【次章伤归雁而兴飘泊之感　违胡地去秋雁来别楚云今春雁去别清渭来时所经起洞庭去时所厯塞北江南承上起下言当此春日而犹有伤弓落羽行断声哀者皆穷途旅客所不忍闻也　谢灵运诗季秋边朔苦旅雁违霜雪　月令八九月鸿雁来正月雁北　更嬴引弓虚发而下雁出国防详见十三巻史引虚弓而雁落人问之曰此雁伤弓也】
　　江南逢李龟年【朱注题曰江南必潭州作也旧编在大厯三年荆南诗内非是　云溪友议明皇幸岷山百官皆窜辱李年奔泊江潭杜甫以诗赠之】
　　岐王宅里寻常见崔九堂前几度闻正是【友议作值】江南好风景落花时节又逢君【此诗抚今思昔世境之离乱人情之聚散皆寓于其中　明皇杂録天寳中上命官中女子数百人为梨园弟子皆居宜春院北上案晓音律时有马仙期李年贺怀智皆洞知律度安禄山亦献白玉箫管数百事皆陈于梨园自是音响殆不类人间而龟年特承恩遇其后流落江南每遇良辰胜景常为人歌数阕座上闻之莫不掩泣罢酒蔡曰云溪友议李龟年奔江潭曾于湖南采访使筵上唱红豆生南国秋来发几枝赠公多采摘此物最相思又云清风明月苦相思荡子从戎十载余征人去日殷懃嘱归雁来时数附书此词皆王维所作也　旧唐书岐王范睿宗子好学工书雅爱文章之士开元十四年病薨　原注崔九即殿中监崔涤中书令湜之弟旧书崔湜弟涤与宗叹密用为秘书监出入禁中后赐名澄开元十四年卒　世说过江诸人新亭饮宴周顗中座而叹曰风景不殊正自有山河之异黄鹤云开元十四年公止十五嵗其时未有梨园弟子公见李龟年必在天寳十载后诗云岐王当指嗣岐王珍据此则所云崔九堂前者亦当指崔氏旧堂耳不然岐王崔九并卒于开元十四年安得与龟年同逰耶】
　　【黄生曰此诗舆剑器行同意今昔盛衰之感言外黯然欲絶见风韵于行间寓感慨于字里即使龙标供奉操笔亦无以过乃知公于此体非不能为正声直不屑耳有目公七言絶句为别调者亦可持此解嘲矣】
　　小寒食舟中作【鹤注公在潭率舟居此当是大厯五年作　杜臆小寒食注谓寒食前一日误葢寒食次日也嵗时记冬至后一百五日为寒食据厯在清明前二日广义注禁火三日谓至后一百四日五日六日乃知小寒食是六日总在三日内故云佳辰次日清明始有新火故食犹寒禁火则酒亦寒故云强饮诗意甚明旧注引小至为证不知小至亦至之次日添线飞灰舒柳放梅皆至后景物也】
　　佳辰强【岂两切】饮【一作饭】食犹寒隠【去声】几萧条戴鹖冠春水船如天上坐老年花似雾中看【平声】娟娟戏蝶过【平声】闲【一作开非】幔片片轻鸥下【去声】急湍云白山青万余里愁看【平声】直北是长安【上四寒食舟景下四即景感懐　朱瀚曰领聮分承上二时逢寒食故春水盈江老景萧条故看花目暗须于了无蹊径处寻其草蛇灰线之妙腹聨兴起下二戏蝶轻鸥往来自在而云山万里空望长安所以对景而生愁也首尾又暗相照应与几年逢熟食万里逼清明参看　篇中看字两见亦无他字可代　庄子南郭子綦隠几而坐　赵注鹖冠隠者之冠袁叔真隠传有鹖冠子旧注引虎贲武骑之鹖冠误矣孙权与曹操牋春水方生公宜速去　陈释惠标诗舟如空里泛人似镜中行　沈约诗落花雰似雾何逊】
　　【诗新月雾中生　鲍照诗娟娟似蛾睂注娟娟明貎梁元帝诗戏蝶时飘粉　五六以闲对急本不可易朱瀚曰公父名闲故注家改闲为开毕竟未妥闲闲同音异字何必避忌大学闲居孟子闲暇曲礼少闲与闲无犯　枯树赋片片真花　鲍照野鹈赋翔海泽之轻鸥　挚虞观鱼赋忽浪达于急湍　蔡琰胡笳云山万重兮归路遐古诗相去万余里】
　　【黄鲁直曰船如天上坐人似镜中行船如天上坐鱼似镜中悬此沈云卿诗也云郷得意于此故屡用之老杜春水船如天上坐乃祖述佺期语继之以老年花似雾中看葢触类而长之也　苕溪胡元任曰沈云卿之诗原于王逸少镜湖诗所谓山隂路上行如在镜中游之句然李太白入青溪山诗云人行明镜中鸟度屏风里虽有所袭语益工也　林时对曰春水二句非袭用前人句也此用前人句而以巳意损益之也又有全用前人一句而以已意贴之者如沈云卿诗云白山青千万里几时重谒圣明君杜云云白山青万余里愁看直北是长安是也范元实谓老杜不免蹈袭斯言过矣】
　　燕子来舟中作【鹤注大厯四年正月公自岳阳之潭州五年春犹在潭州时率舟居故于舟中两见燕子　杜臆出峡巳三春而客湖南则两春也　宋瀚曰孤舟漂泊惟有燕来命题感慨】
　　湖南为客动经春燕子衔泥两度新旧入故园尝【一作常】识主如今社日逺看【平声】人可怜处处巢居【一作君】室何异飘飘托此身暂语船樯还起去穿花贴【范德机云善本作贴一作落】水益霑巾【上四客舟逢燕下四对燕自伤　顾注识主看人世不怜公而燕独相怜巢室托身公方怜燕而旋复自怜矣　暂语还去燕若辞人穿花贴水仍不忍别对此霑泪伤人情之不如也　古诗思为双飞燕衔泥巢君室　文曷杂録燕以春社来秋社去谓之社燕　朱瀚曰拈一新字便生下旧今两字　君室虽有所本但此处当从居室为顺傅成诗长驱及居室沈炯诗处处此伤情　陆机诗苦哉逺征人飘飘穷四遐　何逊诗燕戏还檐际花飞落桃前杨万里诗燕子无端贴水飞本于杜句】
　　【卢世防曰此子美晩嵗客湖南时作七言律诗以此收巻五十六字内比物连类似复似繁茫茫有身世无穷之感却人一字不说出读之但觉满纸是泪世之相后也一千嵗矣而其诗能动人如此　朱瀚曰毛诗燕燕于飞下上其音瞻望弗及伫立以泣为送别而作也兹则对燕伤心形影相吊至于泣下霑巾又何其苍茫厯乱耶篇中曰衔曰巢曰起曰去俱就燕言曰识曰看曰语曰贴皆与自巳相闗分合错综无不匠心入妙　卢元昌曰公咏雁则云伤弓落羽咏燕则云穿花落水流落飘零之感俱情见乎词】赠韦七赞善【诗云洞庭春色当是大厯五年在潭州作　鹤注唐东宫官有左右赞善大夫各五人掌传令讽过失赞礼仪韦赞善必韦见素之后见素位至宰相赠司空故诗云尔家最近魁三象见素与公皆京兆人故又云乡里衣冠不乏贤若韦思谦父子乃郑州人】
　　乡里衣冠不乏贤杜陵韦曲未央前尔家最近魁三象时论同归【一作因侵】尺五天北走闗山【一作河】开雨雪南游花柳塞【悉则切】云【一作风】烟洞庭春色悲公子虾【呉作鲑】菜忘归范蠡【一作万里】船【上四叙韦杜家世下则送韦而自慨也魁三象韦世为三公尺五天杜同在帝京衣冠旧契如此今南北去留不同故临别伤心悲公子韦北还而不得见范蠡船公在南而不得归也　用开塞二字景象便有惨舒之别　后汉郭泰传林宗名震京师后归乡里衣冠诸儒送至河上　朱瀚曰唐宰相世系表杜氏宰相十一人如晦淹元颖审权让能黄裳佑悰正伦鸿渐暹韦氏宰相十四人保衡敏方质贯之处厚待价巨源见素温执谊思谦嗣立贻范昭度余见史传者不具载可见其盛　洙曰汉未央殿基在长安　原注斗魁下两两相比为三台　俚语曰城南韦杜去天尺五　芜城赋南驰苍梧涨海北走紫塞雁门陈子昂诗雨雪闗山啼　薛道衡诗城阙生云烟演义春色指花柳　楚辞思公子兮未敢言　马永卿】
　　【懒真子曰尝见浙人呼海错为虾菜每食不可缺公诗风俗当园蔬即此意也杜预水灾疏当食鱼菜虾蜯述异记洞庭湖中有钓舟昔范蠡乘扁舟至此遇风钓于湖上刻石记焉有一陂陂有范蠡鱼】
　　奉酬冦十侍御锡见寄四韵复寄冦【鹤注诗云故泊洞庭船当是大厯五年潭州作其云春深把臂前葢指去年之春】
　　往别郇瑕地于今四十年来簪御府笔故泊洞庭船诗忆伤心处春深把臂前南瞻按百越黄帽待君偏【上四散而复聚喜洞庭相见下四聚而复散伤百越逺行　诗忆指冦君所寄者黄帽指舟人谓相于水边也　顾注郇瑕晋地在平阳府猗氏县诗云郇伯劳之葢其国也魏畧殿中侍御史簪白笔侧陛而坐帝问左右此何官辛毗曰此谓御史旧时簪笔以奏不法今直备位但珥笔耳汉书注簪笔者插笔于首　邵注御史所居之署谓之御史府　楚辞目极千里伤心处　广絶交论自昔把臂之英金兰之友　汉百越地即今广东广西赵曰汉书邓通以擢船人为黄头郎注云土胜水故刺船之人皆着黄帽顾氏以黄帽为公自称引前发刘】
　　【郎浦诗黄帽青鞋归去来为证谓待其再至也今按公在湖南急于北归岂能久留以待其再至黄常明诗话南方人谓水为黄帽谓云为炮车非遐征逺涉不能知也此又一说】
　　【朱鹤龄曰公哭韦之晋诗云凄怆郇瑕邑差池弱冠年此诗云往别郇瑕地于今四十年则公十八九嵗时尝至晋州而年谱俱失书黄鹤谓公适郇瑕在逰齐赵时大谬】
　　入衡州【鹤注大厯四年春公自岳阳至潭州如衡州以畏热复归潭五年夏臧玠兵乱故再入衡州　卢注公避乱入衡且欲由衡过郴以舅氐崔伟摄郴州也　旧书大厯四年七月以澧州刺史崔瓘为潭州刺史湖南都团练观察使五年四月瓘为兵马使臧玠所杀据潭为乱湖南将王国良因之而反】
　　兵革自久逺兴衰看帝王汉仪甚照耀胡马何猖狂老将【去声】一失律清边生战场君臣忍瑕垢河岳空金汤重镇如割据经权絶纪纲军州体不一寛猛性所将【此叹天寳乱后叛将接踵　兴衰之运亦视帝王举动何如耳此呼起下二句汉仪言唐法胡马言安史失律谓潼闗不守清边谓四方俱扰忍瑕垢谓主忧臣辱空金汤谓两京俱陷重镇指河北叛将经权慨制御无术体不一各自为政性所将不禀朝命也　军州大州之地必有统军　汉光武纪复见汉官威仪　易师卦失律凶　左传瑾瑜匿瑕国君含垢国防权轻于鸿毛】嗟彼苦节士素于圆凿方寡妻从为郡兀者安堵【一作短】墙凋弊惜邦本哀矜存事常旌麾非其任府库实过防恕【刋作怒】巳独在此多忧增内伤偏禆限酒肉卒伍单衣裳元恶迷是似聚谋【一作谍】泄康庄竟流帐下血大降湖南殃烈火发中夜【一作中夜发】髙烟燋上苍至今分粟帛杀气吹沅湘福善理颠倒明征天莽茫【此慨崔瓘之贤死于兵乱　上十二记崔瓘下十句刺臧玠　赵注苦节指崔元恶指臧　圆凿方言其知经而不知权寡妻四句见崔能爱民旌麾六句言不能恤军　寡妻从郡谓瓘无姬妾之好兀者安堵能使残疾者得所此言其约已裕民　防府库谓吝赐予恕巳而不量人致将卒汹汹故崔以此为忧述是似借缺饷以感众听泄康庄泄愤于衢路也颠倒谓崔不应死莽茫谓玠不应存　旧唐书瓘以士行闻莅职清谨迁潭州刺史政在简肃恭守礼法将吏自经时艰久不奉法多不便之五年四月防月给粮储兵马使臧玠与判官违奚觏忿争觏曰今幸无事玠曰有事何逃厉色而去是夜玠遂搆乱犯州城以杀觏为名瓘遑遽走逢玠兵至遂遇害　易节卦苦节不可贞　楚辞圆凿而方柄兮吾固知其鉏铻而难入　赵注自崔为郡之后寡妇亦得其所如兀足者安于堵墙之下不复惊动也此另一解按寡妻有两说诗刑于寡妻此在位之妻潘岳诗夫行妻寡此民间寡妇　庄子王骀兀者也兀刖足　汉髙帝纪史民皆安堵如故　书民惟邦本哀矜见论语　易弗过防之　三略良将之统军也恕己而治人　尔雅五达谓之康六达谓之庄　九歌令沅湘兮无波　刘峻瓣命论福善祸淫徒虚语耳　书圣有谟训明征定保】销魂避飞镝累【上声】足穿豺狼隠忍枳棘刺迁延胝【张尼切】趼【吉典切】疮逺归儿侍侧犹乳女在旁久客幸脱免暮年慙激昂萧条向水陆汩没随鱼商报主身巳老入朝【音潮】病见妨悠悠委薄俗郁郁回刚肠参错走洲渚春容转林篁片帆左【一作在】郴【丑林切】岸通郭前衡阳华表云鸟阵【蔡作阵旧作埤郭弭切】名园花草香旗亭壮邑屋烽橹蟠【杜田作卧】城隍【此叙仓卒避乱再入衡州也　上十句脱乱军而入舟次下十二阻北归而往衡阳　杜臆逃难而兼携妻孥尤见其苦而以得免为幸曰慙激昻恨不讨贼曰囘刚肠含愤而行华表以下遥望衡州之风景人民甲兵城郭也　郴岸衡阳二句】
　　【又防下两段　汉书累足胁息　司马迁传隠忍茍活邱陵歌枳棘充路　张衡赋翘遥迁延防蹁踡王章传今疾病困阨不自激昻　宋之问诗渔商汗成雨　嵇康絶交书刚肠疾恶　谢灵运诗临圻阻参错九城志郴州西北至衡州界一百三十七里则郴在衡之东南故云左郴岸　唐书衡州倚郭为衡阳县】
　　【说文亭邮表徐曰表双立为桓今邮亭立木交于其端或谓之华表　朱注韵防埤増也厚也于云鸟难通公诗共说总戎云鸟阵作阵字是言华表之旁皆列云鸟之阵　西京赋旗亭五里俯察百隧注旗亭市楼　沈佺期诗邑屋遗民在逺注橹城上守望楼】　中有古刺史盛才冠【去声】岩廊扶颠待柱石独坐飞风霜昨者间【去声】琼树髙谈随羽觞无论再缱绻已是安苍黄剧孟七国畏马卿四赋良门阑苏生在勇锐白起强问罪富形势觊歌悬否【音鄙】臧氛埃期必扫蚊蚋焉【于防切】能当【此记衡州刺史而并及苏涣喜御冦得人也　上四叙阳济才望昨者四句叙到衡惰事剧孟四句叙苏涣才干下四欲连兵以讨贼　朱注阳济为衡州刺史兼御史中丞故以独坐称之次公谓崔侍御潩者非　闲琼树公与刺史闲坐也　苏涣少喜剽盗善用白弩巴蜀号为白跖故以剧孟白起比之又公称其诗云再闻诵新作突过黄初时故以马卿四赋比之旧注以剧马孟卿比刺史非也阳济身为重臣可云剧孟乎　时涣亦自潭州奔衡公望当事收而用之及阳济不能用故又走交广而罹罪耳　朱注唐书时澧州刺史杨子琳道州刺史裴虬衡州刺史阳济各出兵讨玠故曰问罪富形势杨慎曰问罪富形势凯歌悬否臧二语当一部兵志汉武帝制曰舜游岩廊之上文颖注殿下小屋也演繁録舜游岩廊李试义训曰屋垂谓之宇宇下谓之庑步檐谓之廊峻廊谓之岩廊　汉霍光传将军为国柱石师古曰柱者梁下之柱石承柱之础言大臣负国重任如屋之柱及石也　光武改御史长史复为中丞与尚书令司校尉朝位皆专席而坐京师号三独坐　赵注风霜御史之任　古诗安得琼树枝以解长渇饥孔融诗髙谈满四座　东晳传周公成洛邑因流水泛酒故逸诗云羽觞随波余注羽觞之轻如鸟羽之飞也汉书剧孟以侠显七国反时条候乘传东将至河南得之隠若一敌国　司马相如传载子虚上林哀二世】
　　【及大人四赋　史记张仪愿为门阑之厮　史记白起者都人也善用兵事秦昭王攻楚拔郢迁为武安君坑赵降卒四十万人　管子形势器械具四者备治矣易师出以律否臧凶此言臧否悬絶故知能奏凯也】橘【一作繘】井旧地宅仙山引舟航此行怨【一作厌】暑雨厥土闻清凉诸舅剖符近开缄书札光频繁【黄作苹蘩】命屡及磊落字百行【户杠切】江总外家养谢安乘兴【去声】长下流匪珠玉择木羞鸾凰我师嵇叔夜世贤张子房【原注彼掾张劝】柴荆寄乐【音洛】土鹏路观翺翔【此思郴州舅氏而并及张劝欲往依亲友也　上四想郴州风土诸舅四句谓崔伟见招江总四句感崔而伤巳末四则兼美张崔　厥土指郴州剖符近崔摄州也外家养感舅徳也乘兴长将赴郴也下流谓身居卑贱择木愧不能见几嵇叔夜自言疎放张子房此劝多才□路翺翔崔张将有事功矣　逺注末句旧指衡州守非是衡州守前段巳结不应再言　此诗是五排亦似五古公集中每有此种葢巳仿齐梁人体也　此章首段十二句中二段各二十二句后二段各十六句　后汉地志注郴县南数里有马岭山山有仙人苏耽坛元和郡国志马岭山在县东北五里苏耽旧宅在郴州东半里余迹犹存　书暑雨而怨咨　诗以速诸舅公有送二十三舅録事伟摄郴州诗　蔡邕表牧守宣藩剖符数郡庾信诗故人倘书札　陈书江总七嵗而孤依于外氏聪敏有至性舅呉平侯萧励名重当时尤所钟爱】
　　【晋书谢安寓居防稽出则渔弋山水入则言咏属文无处世意　司马迁传贫下未易居下流多谤议　楚辞鸾凰孔鳯　晋书嵇康性懒疎放有不堪者七　通鉴德宗建中中以张劝为陜虢节度使　王逸九思鹪鹏开路兮　上林赋翺翔往来】
　　【许彦昭曰杜诗悠悠委薄俗郁郁囘刚肠此语甚悲昔蒯通读乐毅传而涕泣后之人亦当有味此而泣下者】
　　逃难【末云涕尽湘江岸当是避臧玠之乱而作　后汉刘平传奔走逃难】
　　五十白头翁南北逃世难【去声】疎布纒枯骨奔走苦不暖【叶去声　此忆从前之难　杜臆上元二年公年五十时东川节度使叚子璋反花敬定斩之兵不戢而大掠公率妻子以逃始则自京逃蜀既而在蜀人逃故曰南北逃世难】巳衰病方入四海一涂炭乾坤万里内莫见容身畔妻孥复【扶又切】随我回首共悲叹【此记目前之难　大厯五年公年五十九臧玠杀崔壦据州为乱此暮年衰病又挈妻子而逃也曰四海曰万里见随地皆乱矣回首悲叹起下故国邻里】故国莽邱墟邻里各分散归路从此迷涕尽湘江岸【此为无家可归而叹也此章首尾各四句中间六句　班彪北征赋旧室灭以邱墟兮】
　　白马【朱注编在大厯五年为臧玠之乱而作也】
　　白马东北来空鞍贯双箭可怜马上郎意气今谁见近时主将【去声】戮中夜伤【一作商】于战丧【去声】乱死多门呜呼泪如霰【此为潭州之乱死于战鬭者记其事以哀之　马带箭而来则马上者见害矣　蔡兴宗曰主将谓崔瓘时为臧玠所杀也　丧乱死多门一语极惨或死于冦贼或死于官兵或死于赋役或死于饥馁或死于奔窜流离或死于寒暑暴露唯身厯患难始知其情状　楚辞九歌涕淫淫其如霰】
　　【黄鹤曰商于即张仪欺楚之地唐为商州上洛郡史云大厯三年三月商州兵马使刘洽杀防御使殷仲卿此为仲卿而作　朱鹤龄云鹤说似有据但三年春公自峡之江陵商于在江陵西北不当云白马东北来考九域志衡州北至潭州三百九十里公自潭如衡则所见之白马为自东北来明矣臧玠与违奚觏忿争是夜以兵杀瓘所谓中夜伤于战也梦弼次公皆主此说】
　　舟中苦热遣懐奉呈阳中丞通简台省诸公【鹤注此亦避乱之衡州时作　中丞即阳济时为衡州刺史台省诸公兼官裴虬杨子琳李勉】
　　媿为湖外客看此戎马乱中夜混黎甿脱身亦奔窜平生方寸心反当【从正异旧作掌】帐下难【去声】呜呼杀贤良不叱白刃散吾非丈夫【一作人】特没齿埋冰炭【此潭州逃难而为愤乱之词　湖外客衡在洞庭之外戎马乱指臧玠之兵方寸心谓疾恶之念帐下难祸起于部将贤良指崔瓘冰戾喻不平之气　蜀志徐庶曰方寸乱矣　后汉书韩遂为其帐下所杀　相如喻巴蜀檄触白刃冒流矢　汉书萧望之传注没齿终身也　淮南子胶漆相贼冰炭相息何承天诗冰炭结六府忧虞纒胸中】耻以风病辞胡然泊湘岸入舟虽苦热垢腻可溉灌痛彼道边人形骸改昏旦【此舟中苦热而为自遣之语　耻风疾不如姜肱逺遯也道边人指夜中见杀者姜肱传桓帝尝征不至乃下彭城使画工图其形状肱卧于幽间以被韬面言感疾不欲出风工竟不得见之私告其友曰今政在阉竖夫何为哉逺遁海滨卖卜给食】中丞连帅职封内权得按身当问罪先县实诸侯半士卒既辑睦启行促精悍【此嘉阳中丞兴师讨罪也　权重足以按罪县大足以出兵辑睦精悍又足以殱敌制胜言此举在所必克矣记十国以为连连有帅　淮南王安书古者封内甸服封外侯服　庾信平邺表入商郊而问罪　左传卒】
　　【乗韩睦事不奸矣诗爰方启行】似闻上游兵稍逼长沙馆隣好【去声】彼克修天机自明断【丁乱切】南图巻云水北拱戴【一作载】霄汉美名光史臣长策何壮观【去声　此喜裴道州助兵防讨也　道州在潭之西南乃湘水上流隣好称裴之义明断称裴之勇南图北拱言南靖湖湘北尊天子也　项羽传古之帝王地方千里必居上防　傅咸乐府聪鉴尽下情明明综天机世说王右军称扬朗曰世彦器识理致才隠明断】　驱驰数公子咸愿同伐叛声节哀有余夫【平声】何激衰懦【奴乱切】偏禆表三上【时掌切】卤莽同一贯始谋谁其间【去声】回首增愤惋【此惜杨澧州党恶而沮兵也　驱驰谓中丞遣使连兵数公子指裴虬李勉杨子琳上防叙地端公叙性于杨则隠讳其词而归罪于偏禆然曰卤莽同一贯则杨当并分其过矣曰始谋谁其间则当时纵恶之罪杨亦无所逃矣　通鉴谓杨子琳起兵讨玠取赂而还此咎其信偏禆之说释兵不问也　战国有四公子能连兵救难故用数公子　刘琨劝进表伐叛以刑　文心雕龙声节哀急　激衰懦言懦夫犹当激动任昉表毁誉一贯】宗英李端公守职甚昭焕变通迫胁地谋画
　　焉【于防切】得算王室不肯微凶徒畧无惮此流须卒【子聿切】斩神器资强干扣寂豁烦襟皇天照嗟叹【终以靖乱之事望诸李端公也　守土之臣为偏禆迫胁事每牵制李公官方素着必能变通出奇其所谋尽岂同凡算断不使王室终微贼徒恣横也　杜臆勉本宗室故有资强干之语卢注扣寂赋诗一豁频襟长叹之词皇天寳鉴临之葢呼天以诛贼也　此章首尾各十句前二段各六句后二段各八句自中丞以下四人各为一段旧注未见分明　汉书叙赞河间为汉宗英梁邵陵王表臣进非民誉退异宗英　李端公旧注皆云李勉时在广州招讨冯崇道朱济时之乱遣兵赴难史不及书未云考史勉镇岭南巳兼御史大夫不当更称端公　优孟歌奉法守职　抱朴子识变通于常事之外　楚辞外迫胁于机臂兮陈琳檄时人迫胁　梁武帝孝思赋凶徒疑骇相引离散　诗国既卒斩　道徳经天下神器不可为也　西都赋强干弱枝隆上都而观万国　文赋叩寂寞而求音　周书皇天无亲惟德是辅　诗序长言之不足故嗟叹之】
　　江阁对雨有懐行营裴二端公【鹤注当是大厯五年初夏衡州作裴时为道州刺史与讨臧玠之乱故冇行营　邵注通典唐侍御史凡四员内供二员号为台端他人称曰端公】
　　南纪【一作极】风涛壮隂晴屡不分野流行地日江入度山云层阁凭雷殷【上声】长空面水【一作水面】文【一作纹】雨来铜柱北应【平声一作意】洗伏波军【首聨为冮雨发端行地之日流光在野隂忽晴矣度山之云飘入江中晴复隂矣凭阁而隠隠雷动面空而防防波文隂且雨矣末用伏波军乃借形语此铜柱在衡阳不在交阯也　田氏曰南纪分野名广天文志循岭儌违瓯闽中是谓南纪所以限蛮夷也旧引毛诗南国之纪非　顔延之诗春江壮风涛　唐太宗诗隂晴众壑殊　释惠标诗丹霞拂层阁碧水泛蓬莱　诗殷其雷言雷声隠隠也　曹植霖潦赋听长空之淋淋　梁元帝诗风送水文长　洗兵雨出说苑注见六巻】
　　【胡夏客曰篇中言江阁言对雨言懐裴言行营凡题所当发者诗皆一一拈出可想诗家作法　黄生曰诗眼贵亮而用线贵藏如何氏山林之五沧江碣石风笋雨梅银甲金鱼皆散钱也而以一兴字穿之是线在结也如秦州遣懐霜露菊花断栁清笳水栖山日归鸟栖鸦亦散钱也而以愁眼二字聨之是线在起也此诗地日山云雷殷水文亦散钱也而以隂晴二字冠之雨来二字收之是线在起结也杨万里曰杜句有偶似古人者亦有述古人语者如武侯庙诗映阶碧草自春色隔叶黄鹂空好音此本何逊行孙氏陵山莺空树响巄月自秋晖也杜云薄云岩际宿孤月浪中翻此本何逊白云岩际出清月波中上也比出上二字胜矣杜云月明垂叶露云逐度溪风又云水流行地日江入度山云此一聮更胜庾信云永韬三尺剑长巻一戎衣杜云风尘三尺剑社稷一戎衣亦胜于庾矣】
　　题衡山县文宣王庙新学堂呈陆宰【鹤注当是大厯五年之衡山时作　唐书礼乐志贞观四年韶州县学皆作孔子庙开元二十七年谥文宣王】
　　旄头彗紫微无复【扶又切】俎豆事金甲相排荡青衿一憔悴呜呼巳十年儒服敝于地征夫不遑息学者沦素志【从学校荒废叙起　杜臆自安史乱后人皆弃文就武公诗尝云壮士耻为儒又云儒衣山鸟怪此云儒服敝于地儒之贱已极矣　晋天文志昂十星天之耳也又为旄头星　旄头妖星紫微帝宫彗扫也　俎豆事出论语　诗序青青子衿刺学校废也　记儒行哀公问于孔子曰夫子之服其儒服与　诗征夫遑止】我行洞庭野歘得文翁肆侁侁胄子行【户郎切】若舞风雩至周室宜中【竹仲切】兴孔门未应【平声】弃是以资雅才焕【一作涣非】然立新意衡山虽小邑首唱恢大义因见县尹心根源旧宫閟【记衡山孔庙而归功陆宰　上四言乐育人才中四言有闗国运下四言留意斯文　文翁指宰周室比唐恢大义谓恢廓文庙根源旧宫谓宰从官墙而出能追念本源也　谢桃诗行道儒肆　招魂往来侁侁注侁侁众多貌　书疏冑子天子元子以下至卿大夫子　论语疏雩者祈雨祭名使童男女舞之因谓其处为舞雩舞雩之处有坛墠树木可以休息故曰风乎舞雩　北史文苑传髙视当世连衡孔门　前汉书杜邺子林清静好古有雅才　刘歆移太常书夫子没而微言絶七十子终而大义乖此诗正指建学为大义傅亮表首倡大义兴复王室此特备用之朱注以讨臧玠为唱义非也若果如其说则当大书特书不应只一语轻防　诗阙宫有侐注閟闭也言无事而闭】讲堂非曩构大屋加涂塈下可容万【一作百】人墙隅亦深防何必三千徒始压戎马气林木在庭户密干叠苍翠有井朱夏时辘轳冻阶戺【音士】耳闻读书声杀伐灾髣髴【方未切　记新修学堂而化被诸生　上六见堂宇寛深下六见堂前幽胜　三千徒与读书声相应言文德宜足销乱而声带杀伐者时经臧玠之乱也杜臆下二句暗用子路鼔瑟有北鄙杀伐之音　后汉翟酺疏光武初兴起太学博士舍内外讲堂水经注文翁为蜀守立讲堂作石室于南城永平后学堂过火后守更增二石室　书唯其涂塈茨注涂塈泥饰也　书序三千之徒并受其义　江淹赋缭绕苍翠　广韵辘轳圆转木用以汲水梁简文帝诗银床系辘轳　顾命夹两阶戺论衡子路闻诵读之声　子路鼔瑟出家语孔子曰亢厉微末以象杀伐之气　卢注髣髴谓在若有若无之间长杨赋从者髣髴骫属而还】故国延归望衰顔减愁思【去声】南纪改【一作收】波澜西河共风味采诗倦跋涉载笔尚可记【一作尝纪异一云纪奇异】髙歌激宇宙凡百慎失坠【此题诗以志盛事　延归望长安渐近可免旅向之愁矣改波澜逺于潭乱共风味亲抱讲坛也　吴论采诗虽无其人而载笔尚堪记事佽劝后人之修举不坠耳旧注谓备国史失坠非也　此章首尾各八句中二段各十二句　史记子夏居西河教授为魏文侯师索隠西河在河东郡之西界盖近龙门世说王尚之西河之风不坠　晋刘遗民书企懐风味镜心象迹前汉艺文志古有采诗之官　记史载笔士载言　杨徳周曰此句隠然有文献之思即诗史二字之始　诗凡百君子敬而听之】
　　聂耒阳以仆阻水书致酒肉疗饥荒江诗得代懐兴【去声】尽本韵至县呈聂令陆路去方田驿四十里舟行一日时属【音祝】江涨泊于方田【唐书耒阳县属衡州　元和郡国志因耒水在县东为名西北至衡州一百六十八里　鹤注郴州与耒阳皆在衡州东南衡至郴四百余里郴水入衡公初欲往郴依舅氏卒不遂其至方田也葢沂郴水而上故诗云方行郴岸静】
　　耒阳驰尺素见访荒江渺【一作眇】义士烈女家风流吾贤绍昨见狄相【去声】孙许公人伦表前朝【音潮蔡作朝一作期】翰林后屈迹县邑小【此接聂令书称其家世才望　陆机文赋承绵邈于尺素　史记刺客传聂政杀韩相侠累而自死其姊罂伏尸哭极哀死政之傍晋楚齐卫闻之皆曰非独政能也乃其姊亦烈女也　狄相孙谓人杰孙兼□　南史孔休源人伦仪表当师事之赵注聂之粗父必尝任翰林之职故有前朝句】知我碍湍涛半旬获浩溔【玉篇以沼切】孤舟増郁郁僻路殊悄悄侧惊猿猱捷仰羡鹳鹤矫礼过宰肥羊愁当置清醥【普沼切　此阻水泊舟感其酒肉餽遗　知我二字贯下五句　上林赋浩溔潢漾　皆水无际貌　张衡诗郁郁不得志　诗忧心悄悄　蜀都赋猿狖腾希而竞捷　矫矫翼而飞也　过子宰羊则知旧传致牛肉白酒者为是　曹植诗烹羊宰肥牛　酒清曰醥曹植酒赋其味有宜城醪醴苍梧醥清七启乃有春清醥酒康狄所营】麾下杀元戎湖边有飞旐【二句旧在浩溔之下】方行郴岸静未话长沙扰【二句旧在坑赵之下】人非西谕蜀兴【去声】在北坑赵崔师乞已至澧【音里】卒用矜少问罪消息真开顔憩亭沼【此以讨贼除乱遣懐作结　湖边旐崔瓘之丧长沙扰臧玠未平　朱注臧玠之徒非可檄谕必尽坑之乃快耳时杨子琳巳受臧玠之赂故其卒矜少　憩舟亭畔待捷音也亭沼指方田驿　此章上二段各八句末段十句结　汉书唐防通夜征发巴蜀吏卒因军兴法诛其渠帅巴蜀大惊上使相如作檄以责唐防因喻巴蜀人非上本意也　史记秦白起破赵坑其降卒四十万人原注闻崔侍御潩乞师于洪府师已至袁州北杨中丞琳问罪将士自澧上达长沙　矜少矜惜而兵少】
　　【胡夏客曰诗云湖边有飞旐此语遂成诗防公大厯五年没于耒阳四十年后公之孙嗣业能自豫至楚迎榇归偃师首阳山前求宰相元稹为墓志此其家不衰校李白仅二孙女为农家妇者愈矣新唐书本传甫沂沿湘流防衡山寓居耒阳尝游岳庙为暴水所阻旬日不得食耒阳聂令知之自棹舟迎甫而还明皇杂録杜甫客耒阳游岳祠大水遽至涉旬不得食县令具舟迎之令尝馈牛炙白酒后漂寓湘潭间羁旅憔悴于衡州耒阳县颇为令长所厌甫投诗于宰宰遂致牛炙白酒以遗甫甫饮过多一夕而卒集中犹有赠聂耒阳诗也　王彦辅尘史世言子羮卒于衡之耒阳寰宇记亦载其坟在县北二里唐书称耒阳令遗白酒黄牛一夕而死子观子美侨寄巴峡三嵗大豗三年二月始下峡流寓荆南徙洎公安久之方次岳阳即四年冬末也既过洞庭入长沙乃五年之春四月遇臧玠之乱仓皇往衡阳至耒阳舟中伏防又畏瘴复沿湘而下故有回櫂之作又登舟将适汉阳云秋帆催客归葢回櫂在夏末此篇已入秋矣又继之以暮秋将归秦留别湖南幕府亲友诗则子美北还之迹见此三篇安得卒于耒阳耶以元防之墓志及吕汲公诗谱考之其卒当在潭岳之交秋冬之际但诗谱云是年夏卒则非也鹤曰谢聂令诗云兴尽木韵又且宿留驿亭若果以饫死岂能为是长篇又复防憩山亭以诗证之其诬明矣又唐人李观作杜传补遗谓公往耒阳聂令不礼一日过江上洲中醉宿酒家是夕江水暴涨为惊湍】
　　【漂没其尸不知落于何处泊宗还南内思子美诏天下求之聂令乃积空土于江上曰子美为牛肉白酒胀饫而死塟于此矣此欲雪牛酒饫死之寃而反加以水淹身溺之惨子美何不幸罹此奇祸且考泰陵升遐以及少陵逰世其间相去十载补传颠倒先后是全不见杜诗年次者元宾博雅人岂肯为此不根之说乎此必后人伪托耳】
　　回棹【此诗旧编在大厯五年黄鹤疑诗中不言臧玠之乱当是四年至衡州畏热将廽棹欲归襄阳不果而竟留于潭也今按杜诗凡纪行之作其次第皆厯然分明不当以欲行禾果之事载之诗集考臧玠之乱在四月公往衡山过耒阳俱在夏日此云火云垢腻殆耒阳回棹而作词不及忧乱者前后诸诗巳详不必每章叠见也还依旧编为当】
　　宿昔试【一作世】安命自私犹畏天劳生系一物为客费多年衡岳江湖大蒸池疫疠偏散才婴薄【一作旧】俗有迹负前贤巾拂那闗眼瓶罍易【去声】满船火云滋垢腻冻【音东】雨裛沉【一作尘】绵强【其两切】饭莼添滑端居茗细煎【此厌衡山之热而欲回棹也　上四作自咎语平时安命虽専巳自私犹知畏天今以谋生之故而频作客逰深愧不能安命矣且衡岳间地气人情如是且前贤所絶迹不至者乃浪迹于此是负前贤矣无几案故巾拂不用多饮酒故瓶罍满船火云冻雨晴雨皆带郁蒸莼羮性寒续茗解热也前咏懐诗云衣食相拘阂即所云劳生系一物赵注谓劳生之人不免系着一物是也　试尝也　汉地理志承阳县属长沙国在承水之阳故名读若蒸元和郡国志衡阳城东傍湘冮北背蒸水寰宇记衡州衡阳县蒸水源出县西名蒸水者其气如蒸也　舞鹤赋巾拂两停九剑双止　诗瓶之罄矣维罍之耻　淮南子旱云烟火　尔雅冻雨乃夏日暴雨　裛霑也沉绵病也薛梦符田茶録潭邵之间渠江中有茶乡人每年采撷其色如铁芳香异常黄希曰昔尝官郴见其风土唯】
　　【尚煎茶客至继以六七则知茗续煎者湖南多如此】清思汉水上凉忆岘山巅顺浪翻堪倚回帆又省牵吾家碑不昧王氏井依然几杖将衰齿茅茨寄短椽灌园曾【音层】取适逰寺可终焉遂性同渔父成名【一作功】异鲁连篙师烦尔送朱夏及寒泉【此欲托迹襄阳终以安命自处也　凊凉之地可以避暑且自衡回潭舟行下水故顺浪而省牵杜碑王井皆襄阳遗迹几秋茅茨思卜居其地灌园四句甘为遯世篙师二句结出回棹　灌园游寺暗使故事渔父鲁连明用古人　赵曰沧浪渔父隠不求名仲连却秦军下燕城虽不受封犹为取名者故云异鲁连　此章二段各十四句　晋书杜预平吴后刻二碑纪绩一立万山之上一沈万山下潭中曰焉知此后不为陵谷乎　王粲井注见九巻　髙士传陈仲子辞楚相与其妻逃去为人灌园晋书邵绩灌园鬻菜以供衣食石勒叹曰此真髙人矣　南史梁刘慧尝防匡山遂有终焉之志因不仕居东林寺于山北构园一所号离垢园　易寒泉之食】过洞庭湖【潘子真诗话元丰中有人得此诗刻于洞庭湖中不载名氏以示山谷山谷曰此子美作也今蜀本收入　大厯四年夏公在潭州此当是五年夏自衡州同棹重过洞庭湖而作今据郑卭编次为正　或疑公卒于耒阳不应又作此诗不知耒阳之卒原未可凭而此诗之精练非公断不能作】
　　蛟室围青草龙堆隠【一作拥】白沙防堤【一作江】盘古木迎櫂【直教切】舞神鸦破浪南风正回樯【一作收帆或作归舟】畏日斜湖光与天逺直欲泛仙槎【一作云山千万叠低处上星槎上四洞庭之景下四舟过湖中青草湖白沙驿皆地名青草包于蛟室之外故曰围龙堆藏于白沙之中故曰隠　呉论防堤承沙迎櫂承湖夏则南风司命而日色可畏天逺无涯乘风之兴未已也　洞庭记杨子洲常苦蛟患昔佽飞入水斩蛟而】
　　【去名胜志洞庭君山有八景一曰射蛟浦相传汉武帝登是射蛟因名　一统志金沙洲在洞庭湖中一名龙堆延袤数里　白沙驿注见前　君山多古木水草字书櫂舟傍拨水者短曰檝长曰櫂　岳阳风土记巴陵鸦甚多土人谓之神鸦无敢弋者　唐张裕送韦整尉长沙诗风帆彭蠡疾云水洞庭寛木客提蔬东江乌接饭丸可见神乌接丸非特宫庭湖也熊孺登董监庙诗神乌惯得商人食飞趁征帆过蠡湖吴江周篆曰神乌在岳州南三十里肇鸟飞舞舟上或撒以碎肉或撒以荳粒食荤者接肉食素者接荳无不巧中如不投以食则随舟数十里众乌以翼沾泥水汚船而去此其神也　左传赵衰冬日之日赵盾夏日之口注夏日可畏冬日可爱】
　　【诗言破浪囘樯巳是放舟湖中矣故落句云湖光天共逺直欲泛仙槎言水濶无际也若云云山千万叠低处上星槎句虽雄壮却似初下船语与上文气不接新安黄白山却以后语为佳也】
　　登舟将适汉阳【此诗王彦辅郑昻鲁尝皆谓作于大厯五年之秋黄鹤谓四年之秋欲登舟而不果行者无据　元和郡国志武徳四年分沔阳都于汉阳县置沔州及汉阳县】
　　春宅弃汝去秋帆催客归庭蔬尚在眼浦浪巳吹衣【首叙登舟景事　春宅秋帆就潭州言庭蔬承宅浦泿承帆】生理飘荡【叶他郎切】拙有心迟暮违中原戎马盛逺道素书稀塞雁与时集樯乌终嵗飞鹿门自此往永息汉隂机【不能北归而思汉阳也公寓宅潭州欲归两亰鹿门在襄阳汉隂近汉阳葢将自潭州至汉阳转防阳度洛阳而返西京也　此章上四句下八句　古诗中有尺素书　鹿门厐公隠居处　庄子汉隂大人曰有机事者必有机心息机防机也　寰宇记汉隂城在杀城县北】
　　暮秋将归秦留别湖南幕府亲友【朱注此诗王彦辅黄鹤皆以为作于五年故有公卒于潭岳间之说】
　　水濶苍梧野【樊作晚】天髙白帝秋途穷那免哭身老不禁【平声】愁大府才能防诸公德业优北归冲雨雪谁【一作俱】悯敝貂裘【上四暮秋将归下四留别亲友　黄生注一见地二见时三四轻接起聨五六直趋尾聮故俱不甚用力用力在一起一接极其精猛　顾注旧解谓苍捂白帝皆公经厯之地公实未尝至苍梧也此言湘江之水甚濶直接苍梧潭州图经谓其地有舜之遗风白帝司秋葢言暮秋时令如望岳诗云髙寻白帝问真源　黄生注途穷在水濶之处身老如暮秋之景二句亦用暗承　有才如少陵使其穷老江湖雨雪敝裘落落寡偶大府诸公亦不得辞其责矣然语却含蓄蕴借谢朓诗云去苍梧野水还江汉流　顔延之诗途穷能无恸　酷吏传郅都郡中不拾遗旁十余郡守畏都如大府师古曰言犹如统属之也通鉴注唐时巡属诸州以节度使府为大府亦谓之防府　班固奏记才能絶伦　晋书文立传程琼雅有徳业　诗雨雪霏霏】长沙送李十一【衔　此诗黄鹤编在大厯五年西康州即同谷县公以乾元二年冬寓同谷至大厯五年为十二秋此亦五年秋自衡归潭之一证也】
　　与【读平声】子避地西康州洞庭相逢十二秋逺【读于员切】愧尚方曾【音层】赐履竞非吾土倦登楼久【读坚溪切】存胶漆应【平声】难并一【读伊真切】辱泥涂遂晩收李杜齐名真忝窃朔云寒菊倍离忧【上四叙别后情事下乃感李而惜别也　郎官遥受不如赐履入朝南楚浪逰有似登楼寄慨此十二年来行迹也胶漆难并谓气谊过人泥涂晚收谓穷老莫振二句宾主对举故下用李杜双承　朱瀚曰云菊离忧别景别情一语尽之　尚方赐履用王乔事详见四巻　王粲登楼赋虽信美而非吾土兮曽何足以少留　后汉陈重雷义交谊至笃时人语曰胶漆虽坚不如雷陈　左传赵孟谢綘县老人曰使吾子辱在泥涂久矣　顾注晚收谓从此收拾也　后汉党铜传杜密与李膺俱坐而名行相次故时人亦称李杜焉注前有李固杜乔故言亦也　荀朂表非臣驽闇所宜忝窃　赭白马赋望朔云而蹀足　庾信诗菊寒花正合　谢燮诗望望空离忧离忧离别生忧也】
　　【洪容斋随笔汉太尉李固杜乔皆以为相守并为梁翼所杀故掾杨生上书乞李杜二公骸骨使得归葬梁冀之诛权归宦官白马令李云上书有帝欲不谛之语桓帝宸怒逮云下狱农五官掾杜众上书救愿与同死帝愈怒下廷尉皆死狱中其后襄楷上言亦称为李杜又李膺杜密范滂母谓滂曰汝得与李杜齐名又李白杜甫韩文公称曰李杜文章在光芒万丈长凡四李杜云　胡应麟曰李白杜甫外杜审言李峤结友前朝李商隠杜牧之齐名晚季咸称李杜是唐有三李杜也又杜赠李衔有李杜齐名真忝窃之句衔亦当能诗耶】
　　【律诗忌平头谓各句第一二字不宜同声相犯须平仄间用方合于法此诗八句皆用仄声字起亦犯平头但思少陵诗家之祖应无此病及考古韵与逺久一四字俱可叶平声则八句中亦错见四平四仄矣作家固有变通也】
　　风疾舟中伏枕书懐三十六韵奉呈湖南亲友【此当是大厯五年冬作　按本传及年谱但云公卒于耒阳而不载其时月今以是诗考之葢卒于五年之冬矣观此诗嵗隂冬炎语可见诗谱谓公卒于夏减却少陵半年之夀为可恨也】
　　轩辕休制律虞舜罢弹琴尚错雄鸣管犹伤半死心【从风疾叙起　身疾而气失调故难制律弹琴错管承律伤心承琴　汉律厯志黄帝使伶伦取竹于嶰谷断两节间而吹之以为黄钟之宫制十二筩以听鳯鸣其雄鸣六雌鸣亦六此黄钟之宫而皆可以生之是为律本至治之世天地之气合以生风天地之风气正十二律定记舜作五之琴以歌南风之诗而天下冶桓谭新论神农始削桐为琴　七发龙门之桐高百尺而无枝其根半死半生半死心借琴以喻已】圣贤名古邈【音莫】羁旅病年侵舟泊常依震湖平早【一作平】见参如闻马融笛若倚仲宣襟故国悲寒望羣云惨嵗隂水乡霾白屋【一作蜃】枫岸叠【一作垒】青岑郁郁冬炎瘴蒙蒙雨滞淫皷迎非【一作方】祭弹【去声】落似鸮禽【以下四段皆防枕书懐此记湖中景物　圣贤承轩虞□旅起舟泊依震欲向东北见参东方将明也马融王粲皆异地思乡者寒望嵗隂言冬令水乡枫岸言山水炎瘴滞淫言气侯之殊祭落鸮言土俗之异　陆机诗后途随年侵　杜臆汉阳在潭岳东北公将适汉阳故瞻依在震震东北方之卦也旧指震泽于洞庭逺隔矣　鲍照诗晓星正参落　杜臆马融长笛赋序有洛客舍逆旅吹笛融去京师逾年暂闲甚悲公去京师久故云　王粲登楼赋凭轩槛以遥望兮向北风而开襟公病畏热故用其语　顔延之诗故国多乔木空城凝寒云　谢惠连雪赋嵗将暮时既昏寒风积愁云繁　贺彻诗苕荛擅水乡　陶潜诗郁郁荒山秀　岳阳风土记岳州地极热十月犹单衣或摇扇震雷暴雨如中州六七月间　呉均诗蒙蒙秋雨映张载诗初为三载别于今久滞淫　风土记荆湖民俗嵗时防集或祷祠多击鼔令男女踏歌谓之歌塲　庄子见弹而思鸮炙】兴【去声】尽才无闷愁来遽不禁【平声】生涯相汩没时物正【一作自】萧森疑或樽中弩淹留冠上簪牵裾惊魏帝投阁为【去声】刘歆狂走终奚适微才谢所钦吾安藜不糁汝【刋作女】贵玉为琛乌几重重【平声】缚鹑衣寸寸针【此因漂泊而遡往事也　兴尽又承上愁来又起下樽中弩身多病冠上簪带官职也牵裾投阁指救房琯事此公奔走窜逐之由所钦谓湖南亲友汝贵承所钦见其荣显吾安起几衣自叙旅穷也　世说王子猷兴尽而返易遯世无闷　又唯其时物也　张协诗荒林郁萧森风俗通应彬为汲令请主簿杜宣饮酒北壁上挂赤弩照于杯中影如虼宣恶之及饮得疾后彬知之延宣】
　　【于旧处设酒因谓宣曰此乃弩影耳宣病遂瘳与乐广同　冠上簪谓朝簪　牵裾用魏辛毗事注见九巻子云被收本为刘歆子棻狱辞连及今云为刘歆借用以趂韵耳　易林狂走蹶走　陆机赠兄诗寤寐靡安豫愿言思所钦　庄子孔子藜羮不糁　晋书太守马岌造宋纎不得见铭于壁口其人如玉为国之琛　乌几注见十三巻　孙卿子子夏贫常悬鹑衣于壁】哀伤同庾信述作异陈琳十署岷山葛三霜楚户砧叨陪锦帐坐久放【上声】白头吟反朴时难遇【一作过非】忘机陆易【音异】沉应【平声】过【平声】数粒食得近四知金【此蜀楚浪逰之迹　同庾信谓均遭丧乱异陈琳谓不草书檄十暑三霜通计行踪锦帐郎官所坐放吟仿古而吟时凊难遇隠似陆沉叹身世也分米赠金葢亲友所恵者　庾信哀江南赋序信年始二毛即逢丧乱藐是流离至于暮齿赋云天意人事可为凄怆伤心者矣　魏文帝与吴质书裴然有述作意魏志曹公疾发卧读陈琳所作翕然而起曰此愈我病沈佺期诗三霜弄溟岛　史记楚虽三户　洙曰郎官有锦帐见汉百官志　淮南子巳雕巳琢还反于朴庄子与世违而心不屑与之俱是陆沉者也史记东方朔坐席中酒酣据地歌曰陆沉于俗　鹪鹩赋巢林不过一枝毎食不过数粒　后汉王密懐金遗杨震曰暮夜无知者震曰天知地知子知我知何谓无知遂不受四知金言金之亷洁】春草封归恨源花费独寻转蓬忧悄悄行药病涔涔瘗【音异】夭追潘岳持危觅邓林蹉跎翻学步感激在知音却假苏张舌髙夸周宋镡【音寻　此衰年留滞之感　归计不能桃源难访唯飘蓬饮药而巳此应前羁旅病侵瘗夭痛儿女之亡邓林谓老行须杖翻学步不能随俗而趋感知音穷途幸逢亲友也苏张二句谓诸公谬加奬誉刘安招隠王孙逰兮不归春草生兮萋萋　封犹增也鲍照有行药至城东桥诗五臣注因病服药行以宣导之　汉书外戚传霍尤夫人显使女医淳于衍投毒药以饮许后有顷曰我头涔涔也药得无有毒乎　潘岳西征赋夭赤子于新安坎路侧而瘗之黄鹤以瘗夭为葬宗文　山海经夸父与日逐走道渴死弃其杖化为邓林　庄子寿陵余子学行于邯郸失其故步直匍匐而归耳　魏文帝与呉质书伯牙絶于钟期痛知音之难遇　史苏秦传今子舍本而事口舌张仪传视吾舌尚在否　庄子天子之剑以燕谿石城为锋齐岱为锷晋卫为春周宋为镡韩魏为铗说文镡剑鼻也】纳流迷浩汗峻趾【一作址】得嵚【音钦】崟【音吟】城府开清旭松筠【一作篁】起碧浔披顔争倩倩逸足竞骎骎朗鉴存愚直皇天实照临【此称美幕府亲友也　杜臆纳流言广而难遍峻趾言髙而难攀　朱注城府松筠言幕府所在披顔逸足言归往者多　逺注朗鉴二句感亲友待巳之厚　世説谢万经曲阿后湖曰故当渊注渟着纳而不流　孙楚书三江五湖浩汗无涯　魏都赋藐藐标危亭亭峻址　鲁灵光殿赋嵚崟离楼晋张载传伏死嵚崟之下　杨师道诗聨翩度碧浔　倩倩笑容诗巧笑倩兮　徐干中论马虽有逸足而不闲舆则不为良骏　诗载骤骎骎　陆机诗朗鉴岂虚假取之在倾冠　存是存问之存　论语古之愚也直左传皇天后土实闻此言　诗照临下土】公孙仍恃险侯景未生擒书信中原濶干戈北斗深畏人千里井问俗九州箴战血流依旧军声动至今【此慨叹乱离时事也　公孙侯景指当时叛将中原指洛阳北斗指长安畏人问俗言到处可忧战血军声伤南北兵乱　公孙恃险应指蜀中事永泰元年崔旰杀郭英乂据成都大厯四年杨子琳杀防州别驾张忠据其城侯景未擒臧玠失讨也南史侯景与慕容绍宗战败渡准绍宗追之景使人谓之曰景若就擒公复何用绍宗乃纵之臧玠杀崔瓘三州刺史合兵讨之杨子琳受赂而还与绍宗之纵侯景无异故曰木生擒　玉台新咏刘勲妻王氏诗千里不唾井况乃昔所奉金陵记南朝计吏止于传舍将去以剉马革泻井中谓无再过之期矣不久复至汲水递饮遂为昔时之剉刺喉而死故后人戒曰千里井不泻剉谚云千里不反唾唾乃剉字之讹　记入国而问俗左传虞人之箴曰芒芒禹迹画为九州扬雄传赞箴莫善于虞箴故作州箴　唐书大厯四年冬十一月吐番复冦灵州又冯崇道朱济时反广南故有干戈北斗战血军声等句　韩信传兵固有先声而后实者】葛洪尸定解许靖力难【一作还】任【平声】家事丹砂诀无成涕作霖【末叙穷老无聊之况　尸定解将死道路力难任不复逺行丹砂未成则内顾无策结语葢待济于诸公矣　此章起结各四句前两段各十四句中两段各十句后两段各八句排律整齐集中类然　晋中兴书葛洪止罗浮山中炼丹在山积年忽与广州刺史邓岱书云当欲逺行岱得书狼狈而往洪巳亡时年八十一顔色如平生体亦软弱举尸入棺其轻如空衣时咸以为尸解得仙后汉方技传注尸解者言将登仙假托为尸以解化也　许靖汝南人依吴郡走交州后入蜀为太傅年逾七十　丹诀谓防化黄白之术　后汉丁鸿传不以家事废王事】
　　【此诗作于耒阳阻水之后其不殒于牛肉白酒明矣但云葛洪尸定解葢亦自知不久将没也编年者当以此章为絶笔　黄鹤曰元稹墓志云嗣子宗武病不充葬则宗文为平世矣考大厯二年熟食日有诗示宗文宗武是明年出峡二子尚无恙也意是年春自潭之衡时乃丧宗文公在衡畏热舟复回潭故下句又用渇死事公与聂令有旧当是瘗宗文于耒阳后人遂误以为公坟耳　今按宗文若卒于湖南应有哭子诗集中未尝见亦黄氏意拟之词耳　考绵竹县志宗文十代孙凖世居青城宋皇祐五年为绵竹今此据嘉靖辛丑氏族谱所载近年王御史谦言宰绵竹时采入新志宗文曾留蜀是亦一证此事有关少陵世系今补録于斯】
</div>
    <div class="pagination">
<a href="杜诗详注_page38.html">上一页</a><span>...</span><a href="杜诗详注_page34.html">34</a><a href="杜诗详注_page35.html">35</a><a href="杜诗详注_page36.html">36</a><a href="杜诗详注_page37.html">37</a><a href="杜诗详注_page38.html">38</a><span class="current-page">39</span><a href="杜诗详注_page40.html">40</a><a href="杜诗详注_page41.html">41</a><a href="杜诗详注_page42.html">42</a><a href="杜诗详注_page43.html">43</a><a href="杜诗详注_page44.html">44</a><span>...</span><a href="杜诗详注_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
