<!DOCTYPE html>
<html>
<head>
    <meta charset="UTF-8">
    <title>净德集 - 第 9 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净德集 - 第 9 页/共 19 页</h1>
    <div class="content">　　虑边论三
　　自周而下外裔之势稍稍抗于中国而朝廷时有遣将用师之役其见于载籍可得而拟议者在诗则有采薇出车杕杜六月采芑江汉常武之类分列二雅而咏歌之至于齐桓以大国之资起为盟主而卫王室其于外攘最号有功春秋实予之而孔子又称其一匡天下大概皆务攘除驱逐而不使之有损于中国亦不以为难制汉氏初兴大乱甫定外患屡起故其计议杂出于一时之不得已而以和亲为说于是中外之分始交而失其别及乎积久而国家旦夕常有边鄙之忧是以才谋智识之士探穷原本而务为经逺之策志在力平边鄙之难而不欲使之一日輙犯于中国其思虑精密而规模恢广虽时异事变亦可仿而用焉夫欲特设以官以主其事使吾日理而彼日危然后施三表五饵而系其颈令千家为一国而处之塞外此贾谊之术也夫欲徙民实边使逺方无屯戍之劳塞下之民父子相保而无系累之患则与东方戍卒不习地劳而心畏匈奴者功相万矣此鼂错之议也夫欲度人故田及民所未垦愿罢兵分屯要害赋以农事益积蓄省大费以待寇之自敝此赵充国之计也夫欲令陇西以北安定以西八郡之民罪非不赦者皆得输粟于公以赎其过且广边备而为守战之具此张敞之言也今二鄙之衅中国以为大患而百官不尸其责疆埸之谋日劳于吾君吾相之念虑而未闻成功天下之务或委废而不暇修讲则孰若特建一官以专其任使之广询博聴端其智力而办之哉此贾谊之术可于于今日也二边之地严于扞敌一夕不敢忘备而土兵无几聚四方凶悍不逞之徒坐食塞下如寄于逆旅之中而督以殄寇则孰若募近塞愿徙之民及以罪而迁者一切寛假而命之久安于彼以为御卫哉此鼂错之议可施于今日也一方少警则四海有馈饷之劳嵗掊月敛竭耗民力以养不耕不战之卒而势不可已则孰若募人为屯以垦塞下之闲田而助足兵足食之利哉此赵充国之计可施于今日也不惜国家之公利召富商入谷而给之倍价以官职易民之钱刀假浮屠法以度非类而为馈边之备则孰若贷民之轻罪而命之以粟赎过且有纾于急馈哉此张敞之言可施于今日也臣窃惟方今之弊盖危而后为之谋及乎暂安则置而不议皆苟于一时之利而不若古人经营之久以圗其功于永世故也惟吾君吾相深思极虑参求古今之宜而慎其施设则四子之策孰云无补于朝廷乎勿谓其区区既往之陈迹而不之攷也
　　说
　　吕希述字说
　　治心正已为天下国家莫不由之曰道与天地相始终圣人相先后穷幽而神极明而化体要功用不可得而言乎盖自书契以来发抉秘奥示人以象继之勲华扩为典谟三代之隆制作完矣覃衍方策焕乎昭哉万世有传焉六经者圣人述道而传之者也是故叙书以述政则可以知号令之兴作删诗以述风则可以酌淳漓之代变定礼以述辨则可以程事物之分义正乐以述和则可以通徳教之端本赞易以述神则可以尽化育之理修春秋以述法则可以适经变之务保民济世之具其详如此而曰述而不作者葢能训范于后世而不能兼善于当时云尔周衰敎敝异端诸子之学不极不根散漫四出天下随流四溃孟子惧斯道之失其传也于是力持纲常以起废坠故其书一出仁义而防之王道嗣孟子之业者荀杨王韩也四子之言虽所蓄有醇疵所骋有详畧要其归皆祖述六经之趣而得其传君之名义取于斯矣予以传叟字之者以明学之宗尚以见君之志也夫百家异变众说殊指交攻竞骛而不知所以折衷君子沈潜而深思力本而笃信非孔孟四子之道吾安能述而传焉










　　净徳集巻十九
　　钦定四库全书
　　净德集巻二十
　　宋　吕陶　撰
　　防
　　究治上
　　臣伏思国家享有天下百余年矣吾君吾相同心合德日夜孜孜营治之勤过于前古而太平未见其实者弊果安在哉好静而恶动喜无事惮有爲而然也夫静出于动无事本于有爲天地之生万物其先莫不旋斡运变周流不息以极其神而后乃收功于静圣人之经纶斯世其始必刬除荡涤无所不施以平天下之多难而终乃底于无事此物化之先后治道之始终其致一也今恶动而惮有爲则所谓静与无事者终不可得而犹好之喜之不亦异乎世俗之论曰动不若静循仍易而兴作难是不究利害之深浅理势之宜如何也是执一隅之说不知适变之道也是苟一朝之乐不议千日之忧也夫人之受疾有轻重故医之爲术有速缓或一寒一暑之侵烁发于肤腠此其浅而易去也则治之之术不过安神静气而自固可计日以起至于腹心难治之疴则不然彼其所感者深故所苦者甚异既将邻于悴亡而吾犹使之自养以待抑亦迁矣是必力攻急逐于死生之际而决其一胜何瞑之足惜哉大厦之居莫不欲便安而重创建藩篱缺漏补葺之可也榱桷敝坏完治之可也若乃基构頽圮梁腐栋桡一大风雨防有摧覆之患则又岂补葺完治之可救哉势至于此而犹重创建之劳则无以享便安之逸矣天下之事固有不可已者而已之非所以振起治功而恢明国体也方今之弊岂非天下有不可已之事而朝廷有不欲爲之心乎持不欲爲之心当不可已之事则取适目前而未暇于长乆之计臣恐国家之政日苟一日歳苟一歳而可忧之渐有甚于此时者矣夫二敌盛彊窥侮王室兄弟之好既结于北而王爵之封已加于西歳出金缯数十万分命赐与以爲固盟之具可谓厚矣诸边要地夙昔经意城守攻战非无傋矣介使屡至谩书数上出无厌之语启难塞之求以摇动吾君吾相之听亦已乆矣此朝廷之公患而天下之深不平也然犹以劳民爲说以好战爲戒未尝一议诛伐之防而与之正中外之分惟黙然贷忍百计应接而幸其不爲南牧之举臣窃以爲未安也大河爲患歳歳决溢朔方诸郡冲溃不常生民之死于垫溺者爲不少幸得保其余生而力困于河者亦多矣蒸薪之积隄防之劳无时而已也大扺壅之于东则奔于南障之于西则注于北而不见其素所谓河者果安在也洪流之害可谓极矣此朝廷之所共忧而天下之所熟闻也然犹以开疏爲功以遏塞爲利募富人度释子以给其费欲息寻丈之奔冲乃致千里之漂溃而未闻建定大议观水所向徙民避患而徐爲之谋臣虽甚愚亦不敢有取也举今之务莫大于此两端皆其势之不可已者犹已而不爲推此而下则庶政之苟简臣不得而悉数矣是以天下之人激昂奋厉之气少偷且怠惰之心多事劳而治功不立政发而王道不隆由此其故也惟吾君吾相深穷利害之本而权之以时乘圣贤之防而相与讲磨淬濯于庙堂之上不惑于一偏之说而断之以力行善动而不懈大有爲而无所惮以起天下柔弱不振之态而完其坚壮全盛之体可也古所谓日中必熭操刀必割则机防之至其可失乎
　　究治下
　　臣闻人主欲有爲于天下而无所惮则天下之事不足爲也然而名实之辨不可不察也举天下之事而皆可以爲则天下莫不知其善治也后世莫不称其难能也天下之事举皆爲之者实也莫不知其善治称其难能者名也事有本末名实有先后本近于实末近于名实居其先而名处其后也好实则所务者本也无意于名而名随之好名则所逐者末也未必有其实也此名实之辨也昔之圣人施爲于天下者盖非有求于名而行之及其成功事立而名自传舜举十六相诛四凶所以去天下之害而兴其利也然后有进善黜恶之名禹举四载决九川导九河驱洪流而放之海所以保斯民之命而粒其生也然后有捍灾御患之名三代君天下耕以井田税以什一教以学校罚以肉刑所以援斯人而纳之仁寿也然后有至治之名然则名者岂在好而求之哉王政之弊莫大于好名而不爲其实好名而不爲其实则事失本始而所逐者末也后世不知圣人有得名之实徒见其名之甚美窃好而欲求之乃猎取其近似者而行焉及索其实盖阙如也今日之弊信有类此矣国家尝诏司农条三歳之出纳命执政议其入计者岂非古所谓冢宰以通法制用于歳杪乎然而取之过艺极而横敛数下积之非有余而浮费无穷不可量入以爲出也耕三年者未有一年之畜也旱干水溢则多菜色之民也又尝诏羣吏勉修厥职毋以簿书期会毕事者岂非古所谓兴教化以厚风俗乎然而朝廷所拟议制令所布告者类多赋役狱讼米盐货币之情乃俗吏之为而未见其可使天下回心向道之具也又尝诏中外臣属以密封论时政者岂非古所谓明主好道而求谏百官箴王阙乎然而公车不召对尚书不问言未闻燕见防绎而览章引咎也凡为此者得非先名而后实欤诚能均节财用寛裕黎元矣可以命计司制国之经费也诚能导民以德动民以行矣可以责羣吏于薄书之外也诚能求善无厌改过不吝矣可以来天下之上封论政也凡为此者为先实而后名也天下方患名之浮而不见朝廷勤治之效苟人主一旦奋然揭其实而示之以耸动天下之耳目则德日起而大有功若雷霆之震日月之临照威声光耀穷极天地之表而着见万世矣所得之名岂若向之近似者哉臣敢遂道前世有为之君殊勲懿烈已验于徃者以取必于睿断昔汉宣帝励精亲政综核真伪信必刑赏枢机周密品式傋具上下无苟且之意于是生民安业而单于慕义来享议者以为效优于孝文而德侔于商周之贤主唐宪宗决防定议明抗国威以平数十百年方镇僭叛之势则乱阶逆本诛削防尽而唐之纪律复振齐威王小国之诸侯也委政不治彊邻交侵及其封即墨大夫烹阿大夫发兵四出则赵魏卫之君请和国人震惧无敢饰非者此皆为之有其实也况以国家大定乆安之势究其实而不夺于名则何施而不可何为而不立岂特汉唐之比耶惟陛下留神攷察
　　明任上
　　古之圣人制为君臣以立于朝廷者岂独辨上下之体全人主之尊而已乎其势必相须其义必相济将以辨天下之事也然而君臣之际常患乎责之非其任待之失其心无相与之情以固相须之势无相信之实以伸相济之义是以贤智才能之士不获自尽于上而治道有未至焉此其故非他盖人主以细务为先而不留神于天下之大计以猜疑为术而不思忧患之谁与处也夫天下之事固有大小矣治乱安危之机政教威福之具所谓大者也举而责之大臣则当矣大臣之责既重而天子待之又深不以崇髙富贵自处而薄其顾遇之礼不以盈成闲暇为足恃而与之计及存亡休戚之外相接以情相交以道上无疑贰之隙而下无猜嫌之端则固能竭忠致力尽其得为之分而天下之事不足办矣此易所谓泰而刘向以为通而治也永惟尧舜之盛九官分职礼乐刑政任得其人而朝廷之上咨嗟都俞君有以谕于臣而臣有以告于君其言皆出于恳诚而其道各务于训戒昌明之化基于此欤汉髙帝唐太宗皆以英豪盖世之才经营天下竒谋密计则责之萧张典章礼乐则求之房杜其君臣之间相与论议则丁宁反覆切究事情密如朋友此圣君贤主善任大臣而能尽其心以崇王道之大畧也二府者所谓经邦论道之官与天子维持天下而图安危者其智虑之所存其才业之所及岂止于除吏断狱之间而不出金谷律令之外乎生民未乂必有以安也四方未宁必有以御也教化未至必有以导也纪纲未傋必有以完也朝廷之所责者其重如此则所待宜何如哉昔我祖宗皆深明大臣之任而明职任以待当时之辅相可谓至矣或谕以抚中外和隂阳为效或戒以进贤退不肖为职或命以簿书之外极言时务或赐以诏防问扞圉之防或给以笔札俾疏陈利病其于君臣之义岂不笃哉此真忠大节之所以感奋而嘉猷至计之所以不可黙也天下之务不患其不能尽矣今埀拱坐朝迩英召对奏白之余清闲燕处其亦暇及于此乎其未暇及乎臣实疎贱莫得而知也及于此矣则圣贤之交万政毕举天下之大福也若犹未也则上下之情疎而君臣之义有未至朝廷庶务失于讲之无素重贻他日之悔矣固非臣之私忧过计也然好议者窃谓陛下嗣政之始天威赫然睿畧雄断如髙明之不可窥而度左右大臣虽有逺谋竒策可以尽天下之利害犹深思极虑而不敢輙发则亦非朝廷之光懿伏惟明主以社稷生民为心敦厚恩义八大臣耳方其天下无事朝廷清明刑讼衰少财用富积礼乐大傋兵戈不试则大臣无与彼事而享成功可也若乃法令不一而刑罚滥国费不给而民力困礼荒乐滛而教化流弊军旅不足用而四方未宁则安可无与其施为兴作之间哉今天下号为治安然非无事之时也元勲旧德谋议庙堂非无致君援世之术也而天下之人有未喻者三臣是以不敢黙也夫是非异论成败异势则处之以与夺乃可以成天下之利然而功过随之行有得失政有可否则补之以献替乃可以全人主之美然而荣辱继之贤不肖混淆升黜谬戾则辨之以进退乃可以用天下之君子然而毁誉应之不处以与夺则不能息天下之谤而何以成其利不补以献替则不能救人主之失而何以全其美不辨以进退则不能除天下之小人而何以用其君子是故大臣之于君必息天下之谤而不计其功过必救人主之失而不虑其荣辱必除天下之小人而不恤其毁誉此所以成其利全其美而用其君子也汉欲击匃奴右地魏相以为不可报怨于逺夷愿罢其兵既而三世称藩无敢入寇于君臣之际示之以至诚结之以不隐降意垂听从容终日以咨访询求于二府之臣使之言当世大务而与之图其取舍则处无遗防举无过事治道日隆而盛德新矣
　　明任下
　　天子待大臣以不疑则上下之情相通此治化之所由起也而大臣之报于天子岂可少愧于心三公之官不以一职而名者盖天下之事靡所不统而未尝专于一也是故与天子论道于朝廷而参六官之政与六卿之教焉且论道经邦而六官六卿之政教皆有所与则天下之事安有不责于已乎然而理势有本末体用有大小务其本不务其末为其大不为其小此所以持其宏纲听其治要而不若百官之琐屑也古谓宰相不亲小事者如此而已后世惑陈平一时之言而为之説曰决狱以廷尉治财以司农礼乐有奉常军旅有将帅宰相者任人授职享其成功而已至于施为兴作皆莫得而与也为是説者知末务而不知本可袭常而未可应变矣何则天子容保四海临制万事而与之其政者乃七唐欲赦呉元济以恱方镇裴度谓不与贼俱全请自督诸将以讨乃能平蔡之乱此处以与夺者也今天下之事或急于边或切于国或未宜于民而羣臣有以更张废置之议闻于庙堂则少为之裁决而多委之有司且要以不可有失上指者何也王嘉在位数务諌诤陈蕃杨震疏佞邪列灾异语皆切直魏徴指陈善否多至数十万言此补以献替者也今朝廷之政未必无失或系于睿德或関于圣教或动于天变惟諌官御史敢语其端而未闻谋猷入告弥缝衮阙者何也傅迁讦政则孔光勇于罢黜杨肜在朝则王商为之奏免此辨以进退者也今天下之士上自朝廷之吏而下至山林之匹夫修洁操行苟有所立则大臣尝收其器而用之矣至于宿恶巨愆足以残民黩化幸而未投于罪罟则未闻显白其状而废放之以激清下流而感起昏俗而犹使之贪爵冐位以居人上者何也凡为此者岂非以人君之权不敢侵而功名贵其全欤惟明主深察夫为臣之难与得君之不易既待之不疑以通其情又亮其不侵以责所报则庶乎能释天下之所未喻矣
　　议官上
　　天下承平既乆任官之弊极于今日矣仕路益寛纷纭坌塞而朝多幸位也吏员愈众国费益广而生民困穷也郡县之重牧以匪人而徳泽不宣也日月为劳职业不厉而万事堕废也人人竞进茍觊禄利而亷耻销亡也积数十年之弊而欲一朝革之不穷其源而决之于横法未见其可以澄清也弊固有源矣入仕之法不精用人之制不愼也臣不敢逺摭古训立为迂疏之论以取髙于众惟列述祖宗成宪参以近事愿朝廷揆酌其宜而用焉可也贡举之数杂流之选昔歳议之熟矣独任子之恩虽加裁节而犹或疏焉臣故曰入仕之法不精也建隆之制歳补有定员而重以试覆试不如奏书坐之也祥符之诏入学习经限年课试对于廷而授之职公卿子弟有以术业不明而罢归也夫定员入学之制固未易复于今而习经试覆可少仿而行矣臣愚以为凡廕奏书可着借而未命诏以一艺为能若经史若兵刑惟习之听严其科格而覈其能否能者官之而未能者使之退而复习要其成而复命之则上有考实之功下无増年之诈恩补之数颇损于旧而不患于滥矣夫州县之吏为攷六七举者一二人则亦可以治县治县者攷六七举者五六人则可以为京秩而治京县门资而京秩者攷六七举者一二人则亦可以治京县治京县者六歳举者又二人则可以为治中为治中者五歳举者又三人则可以为郡守以国家敛才旌善之深术使人乐为之用而不已也然而法制一定循袭既乆泥不知变则进退在下而与夺不出于上反为用人之大弊甚可叹也且天子之尊人皆畏信而不敢慢者惟取舍在我而不狥于众人也今责攷其任如此限其举者又如此苟有合于式度则选吏而上至郡守皆可计日而得是下有必取之势而上无必不与之理安敢议其贤愚而进退哉所谓人主之威柄者犹不得而持之也夫不议贤愚而惟式度之从则黒白杂糅而官政壊不足怪矣臣故曰用人之制不慎也臣闻祖宗之时州县之吏陛见而改秩其陞黜可否一出于人主之意而无必得者也凡以私弊被坐于决狱而失于深故者屡对而不迁矣自择能吏分治方州而责以秦彭之效矣选治中以佐武人之为牧者也録外官功过而阅于禁中矣以名召对而旌擢者二十四人矣凡此者皆以明威断而示奨劝也今陛见之吏未尝不迁向之不迁者惟増歳攷而益荐员也郡守治中之举歳无常数而塞诏者众惟有司第具先后而授之也外官之功过天子未尝尽知也召对而旌擢者未见其人也为法如此而求任使之当将可得乎臣愚以为凡吏有陞见而改秩者莫若就按故事差次功过而特可否之増攷益荐之令輙废而不用凡京秩而上素所谓举而升者自今以徃悉宜罢去时召大臣部使者二千石慎择良吏而荐如近日尤异之比歳不过几人命有司与左右之臣详攷行能仿用资格如比歳政府除选之类任以守宰郡承之职明主周询广采而宠荣其卓然者则与夺在式度之外而进退出于威柄天下之吏孰不淬濯奋厉而求闻于朝廷哉其衰懦猥闇自知不能有立于斯世者必亦退避缩藏而不敢觊幸矣任官之大弊庶防可以革也
　　议官中
　　救弊之术如治水既澄其源而不防其流以就洁清则必散漫四出渐溃污浊之地而复为向时之患臣前所论者宜为之先可以澄其源矣继而有洁流之议则安敢黙哉夫精其入仕慎其用人者所以进天下之贤而退不肖也以一日之法制施于十万人之间而救数十年之弊则天下之贤岂能尽进而不肖者岂能尽退耶盖亦大为之防而徐导之磨以嵗月而期于成也夫天下之吏非尽贤而亦非皆不肖其势相杂而未一则导之之术莫若明趣尚严责任使天下之人晓然知君子小人之分不可少乱而朝廷惩劝之道详审别白则贤者安其势而不肖者易其非何弊之不可去哉今日之患盖趣尚不明责任不严君子小人之分乱而所导非所劝故也趣尚者义利之辨责任者勤怠之分也厉之趋义而不诱之以就利所以明趣尚也而趋义者多矣督之勤劳而不开之以怠惰所以严责任也而怠惰者少矣趋义则亷就利则贪勤劳则称职怠惰则废事此人情之所同而天下之所共知也朝廷之于百官贵其亷而贱其贪者欲天下之吏皆亷也而或诱之以就利则安能劝天下之亷乎乐其称职而恶其废事者欲天下之吏皆称职也而或开之以怠惰则安能劝天下之称职乎且仕而受田者所以旌圭洁之行而养之非计其歳入之丰而设为髙爵重位也守以长千里丞以佐郡而令以治县名器之辨在此而不在彼也今圭田之任皆躐而授之不复议名器而为歳入之辨守或俛而为丞丞或诎而为令矣为之者岂皆妄庸而无知哉世所谓善人能吏者徃徃流入其中而无甚愧之色谓法令许我以然也趣尚之不明如此则仕者何利而不就乎此贪冒之风所以起也夫张官置吏而分以职者欲举吾事也事而不举则职废虽罪之亦无憾矣生民之疾苦未蠲赋税之事轻未壹监司守宰之过也可责之矣朝廷尝欲恤其疾苦均其重轻而不贵于可责之官乃特遣吏以办之臣不知髙爵厚禄而素养之命曰与我共理者将安用耶责任之不严如此则居官者何事而不怠乎此废弛之患所以成也二者非独吏之不肖皆朝廷有以导之而不劝矣臣故曰所导非所劝也嗟夫圭田之躐授足以起天下之贪冒矣况奸赃有复用而无永黜哉祖宗之禁不如是之疎开寳以来有弃世者也恤民均税之特遣吏臣以容天下之废弛矣况不职闻于上而无失旧物者哉祖宗之恩不如是之滥淳化中有处以州佐者哉臣故曰莫若明趣尚严责任趣尚明责任严则吏劝而政举也
　　议官下
　　夫古之循吏布宣徳泽设为条教使民宜之深而信之笃所居称治所去见思风迹炳然垂休千载而后世莫能及之者何也非古之人皆贤而后世之吏多不肖也非风俗之醇漓代变而治体不可复也意者朝廷之于君子待之不适其分用之不尽其材而遂有所不为乎尊贤而退不肖者人伦之大别也尊贤所以劝不肖退不肖所以任贤此乃使天下之士求为之用而务有所立也今智愚混乱而失其别用舍重轻惟式度之听是故虽有卓然之才杂处其中而无所辨异则其心必亦自惰而不欲有为矣此所谓待之不适其分也法令者禁非防过之具为小人而设也君子不幸而过犹议贤能而释之则用之于君子可疎而不可密也可疎而不可密者使才胜于法而足以适用不使法胜于才而无能施也举今之法盖密于君子而使之不能施其才矣科条详悉网罗傋具大至于生杀与夺之间小及于出入起居之际一不可离于法是故虽有杰然之士愿发所存以尽行已之道回环四顾而皆为法之所防则其心愤懑沮法而不敢复议安肯触罪冒禁以求惊世骇俗之名乎是以其勤劳止于簿书刀笔其思虑不出于规矩防墨矣此所谓用之不尽其材也夫君子始仕则未尝不以济时及物为先务安有不欲不甘之心哉及乎既从事于其间观其势之如此而与志愿相违也于是抑而不振晦而不彰滀而不流藏而不试惟明主思致天下之力而辅成治道岂不惜于此乎昔之贤君待循吏者可见矣拜刺史守相輙亲问观其所由不数变易使民服从教化有治效者勉以玺书赐金増秩公卿缺则以次选用今皆不可得而有也民政之重宜莫如守宰一官而共之者三人羣趋于有司阅籍而听命计以歳月輙复代去虽百职旷惰而未至于受任则澄按所不及其治尤无状则碌碌罢退而合为一又羣趋而听命矣其所得之分则分毫无损益也昔之贤臣为循吏者亦可见矣使邮亭乡官养鳏寡贫穷而又为之制丧祭之具也擅发仓廪以赈余县流民而得全活也减少府用度赍刀布遣诸生诣学京师也以守相赋敛违法而遽解印绶也以孝妇寃狱不理而谢病求去也今皆不可得而有也于法无有而人不可以行也一郡之广坐斯民民将毙而不能輙济者朝廷有未报也一邑之大熟察斯民之所劳而不能輙革者州郡有未从也不虑乎此而遽为之则姗笑其近名贬駮其兴事甚者至于罪废而不録也昔之人恢闳旷阔多出于防检之外以望其成功今之吏委曲逊避以趋于法禁之中而求其无过也嗟夫上之所任者既如彼之轻下之所畏者又如此之重则尤异之效循良之政何时而及于古哉待之有别而使进退出于威柄则臣尝议其略于前矣嘉祐之诏有察守宰治行而命以乆安者何中道而止也惟明主既先之以择才授任而不取必于式度又继之以循率先宪而戒其屡易褒赏其不欲之节而使之磨砺凡天下之吏有以宜民便国而抵罪可特议其过而时亦宥之勿拘深文遂至废斥以振动不敢之气而使之驰骋则贤者无自惰而有所施古之循吏出矣昔汉臣有言二千石部刺史三辅县令有财任职者人情不能不过差宜可阔略俾尽力者有所劝可为今日道也
　　防问
　　问卦者时也爻者适时之变也观其时穷其变赜之以吉凶推之以进退天道人事其相参乎何以周公履而不处仲尼需而不进明夷之六五利箕子之贞既济之九三见髙宗之伐文王之徳居升之四仲尼之志当革之初索求义象而质以圣贤之迹兹有望于彊博也问六月宣王北伐之诗也歴序小雅废缺为变之始则厉王之诗不列于小雅明矣十月之交雨无正小旻小宛皆刺幽王郑康成以为刺厉王之诗学者惑焉夫康成之于诗造其蕴奥也其説非妄也诸君宜辩之问三代之政各有所尚故忠质文循环为用以求其弊推其损益而百世可知矣然则圣王之垂统御极必鉴观物理参验势数量揆叙以建治体使元元之生归于中和之域而后已也岂可泥于循仍而昧于适变哉国家刬五季乱本造四海大业百余年间号安平矣教化所渐摩法度所处治其所尚者何也逺稽三王之道近抚当世之务则所损益者又宜何如而可以济于时耶诸儒固尝极虑于此也敢问其略无让焉
　　问经者所以载道而道者适治之路也士之穷经探道而有志于从政者岂区区章句而已乎必能推明圣奥而适于用也且礼有九经书有八政皆治道之要务施之于今无不可也请条其目而陈其效焉
　　问尧汤水旱必推之数也洪范休咎必归之数也推之数则灾异生于自然也归之数则精祲兆于有象也国家仁厚之化防被动植太和之气充塞方外然而水旱有时而作岂数之然耶抑体咎亦有其象也却众沴而来诸福得无术乎昔董仲舒刘向父子夏侯胜谷永李寻之徒皆以经术推隂阳为儒宗今之经明行修者岂宜自谢古人而不言也
　　问四裔为中国患难三代之盛亦所不免故御外傋边之策兴焉议者必曰重任将勤训兵厚其储蓄此其大畧也然则将以何道而任使之必胜兵以何术而训使之不骄储蓄以何法而积使之不困于民愿毕其説可也

　　净德集巻二十
　　钦定四库全书
　　净徳集巻二十一
　　宋　吕陶　撰
　　墓志铭
　　枢密刘公墓志铭
　　元祐元年三月某日枢密学士朝议大夫充泾原路经畧安抚使马歩军都总管兼知渭州军州管内劝农使彭城郡开国候食邑若干戸食实封若干戸刘公以疾薨于位驿奏至朝廷悼之道内侍护防以归赐赠加等凡所以赈卹其家者甚厚诏赠太中大夫越明年七月某日乃葬于頴城府某县某里循礼攷吉务其称也公讳庠字希道世为彭城人其先盖汉楚元王交之后曽祖讳某祖讳某皆恬于隐晦爵禄不及考讳某博学知道为世大儒有器业可巨用不幸仕龃龉终青州观察推官门人考其徳义諡明道先生累赠银青光禄大夫妣李氏生显家有贤行治家教子如古烈妇以公责累封某郡太公公少孤八嵗能诗为石曼卿所器年十四以文谒明道先生之友蔡文忠公公竒而婿之以文忠遗奏试将作监主簿调宋城县主簿用程文公荐改陈州司戸参军移郑州郑县令治塘水溉民田数千顷嘉祐二年擢进士第六年迁著作佐郎知河南府伊阳县遇英宗践阼迁秘书丞修奉昭陵百货之须动趣千万公治之有序邑人不告病而官亦足用转太常博士充髙密广平两县教授是时诏两制举御史知制诰蔡杭荐公可任防英宗以灾求言公即上书论世务十余条英宗嘉叹以书示宰相韩忠献公且问所以韩以不识对上益重之遣内侍宣防有甚知才美之语遂用杭荐除监察御史里行及对英宗曰欲用卿乆矣有大臣言卿与蔡杭亲朕答以内举不避虽亲何害搢绅士大夫咸以为用公之当九月壬子朔日有食之未数日陈张幄具后苑以待宴幸公言去日食太近非畏天之威恐惧修省也乃为罢宴防圣宫创仁宗神御殿宏丽过制费钜万公谓天子之孝不在宫庙之奢靡在继先志隆大业今营建甚盛非所以昭先帝俭徳英宗为损其制襄阳郡王允良郊祀不陪祠乆罢朝谒公陈其桀傲慢上帝无人臣礼奉宸库失盗公劾巨阉领皇城司职事者以严宫城之禁愿陛下不以近习挠天下法英宗曰法令之设内外一体翌日都知以下皆论罪李珣犯销金开封府以中防輙释公累言乞正国典请对又陈之英宗曰朕岂私一李珣耶乃仁宗外家若行之天下谓朕如何更不须言公知上意如此方已其论又尝言命令失名器滥则知制诰还词头门下封駮愿申饬臣子举职如故事谏官御史皆所以补阙失柅违谬宜増其员吕诲等既去位公累疏乞留又求对奏诲等忠正敢言意在爱君陛下奈何轻斥之以累盛徳上曰朕本不贬诲自是诲等不肯留尔公恳请召还词不少屈时论韪之英宗不豫公力陈日食星变宜崇俭纳諌布泽以解天意则转灾为祥圣体当享无彊之休乆之朝政多自中出皇嗣未立人心尤不安公独拜疏谓太子天下本汉文帝唐太宗皆于即位元年预建太子为宗社无穷计頴王长且贤愿陛下亟立为皇太子上感悟大位遂定又请頴王侍禁中阅天下奏报降付如平时俟康复乃罢则圣躬便于颐养而机务不壅宰臣韩琦枢密使文彦博宜夜直以安人心英宗崩百官临福宁殿大宫给肉食公谓先帝弃四海臣子岂知肉味请给素食庻近礼州郡遣子弟纳贡贺即位恩补过幸宜罢去事虽不行识者以为是以神宗登极恩补主客员外郎殿中侍御史里行未几迁右司諌兼提举国子监一日神宗语及汉武事公对曰王者当上法尧舜之徳下迹成康文景之治汉武不足为陛下道神宗恱其忠时边臣有邀功致冦者本非朝廷意公疏其奸谋请寘于法以谢天下及下二府大臣措置边事之宜定以公罪庻几不苟简误国事又陈中国御外之体守信为上武帝深入为下防昔寳元时元昊叛五来五背天下为之困敝今莫若崇大信舍近功为国家长利古者冢宰制国用量入以出请诏二府议大计京师乆不雨蝗害稼公引王弼京房説以为隂不能固阳故不雨臣安禄兹谓贪厥灾虫请黜臣下不胜任安禄无徳蔽恶为孽者则以时降蝗不为灾又乞贳孙琪留马黙以来直言优容王陶以全恩旧公之啓沃献替正纪纲紏奸佞着闻于人者如此其秘词切论未尝语于私者则莫得而知也是年秋奉使大辽故事两朝国忌不相避公将还度以正月八日至白沟宴用乐然是日英宗小祥也公具以告愿于涿州插宴则八日达雄州且行杳得遂臣子之志辽主叹美从公言使还除集贤殿修撰充河东转运使盖公论议刚果权贵忌之而利其去也时晋地旱饥军费日广公计一道之产惟铁利为饶请复旧冶鼓铸通隰州温泉盐博易以济用又请募民入粟塞下预为足食计悉听之俄迁起居舍人除天章阁侍制改河北都转运使契丹人侵覇州土场为已地集兵疑我河东亦奏契丹徙帐西京朝廷为之动诏公验状公曰云朔去嵗饥荒孰便于屯聚今徃西京者不过集部族数万人西胁秉常南疑中国尔安肯舍定州平易之涂趋并晋险阨之地而入宼乎又以五说料其必不能有为宜安静持重以待可遂无事后果如公言二股河之役兴兵无余力边城遂不完公谓城垒之设俯瞰敌境势不在河防后请辍二股役兵傋覇州等城以严守御黄河起春天御河继之凡十七万九千人期以朞月罢公谓今年河始东流其南北岸创隄防千余里以夫役争土功力不足用虽责以速成未见实益愿减半先治其急而徐其他则无枉费劳民之患诏约二股北流口以防水势公言河方东流而遽遏其北则澶滑以下将有溃溢之虞傥以歳月分杀其势渐议闭塞乃得治河之防宦者程昉乞益兵助御河之役欲以奏功公谓督工于盛夏则暍死者众乃奏缓之又请销开塘口泄水势外示设险之方而内不失蒲苇樵蘓之利朝廷皆信其说青苗令始下公谓不可行奏愿罢之歳余差知成都府以亲年髙不拜得知真定府属并晋用兵之后民疲不生上以安辑之防谕公又除河东都转运使至则寛力役蠲逋负赈流散以称上意凡三阅月乃召还知开封府前此议者置厢官分治府事凡轻罪听决遣公谓京师多豪右厢官体轻人不畏或縁而寛纵有罪且政出多门非所以肃清浩穰之术昔赵广汉尝患二辅乱其治犹欲兼之况厢事之末乎请罢蔡确沈振愿殚力公事以报万一是时宰相王安石用事与公异论确主于安石见公不庭参公谓朝廷之仪安可以私废上防辨之由是上失宰相意神宗亦尝谕之曰卿柰何不与一二大臣协心济治乎公对曰臣子于君父各伸其志臣知事陛下不知附王安石不数月除龙图阁学士知太原府充河东路经畧安抚使盖朝廷以二鄙为虑谓公深知西北事故以阃制付之也前帅尝建惹凌议不足示威武公奏罢之夏国降羌数千人公虑其为患请遣诣境上召其防归之有不去者乃留外以示大体内以消奸萌两得则防事未报果有谋归者中防亟令徙内郡公谓降羌迁则生变宜假宴犒渐移徙至太原并边既无虞比次区析于华人之中乆则吾民矣从之塞外以寜累请复宪州以重形势还置寜肃定神木三堡以傋应援又请募兵民子弟之彊劲者为勇敢以壮军声如汉谪民戍边故事下流非巨蠧积奸者择少壮贳罪徙河外以实边徼皆可其奏契丹议侵彊谍者谓有称兵意朝廷问公以为未必然岢岚雁门求济师皆不应契丹主驻云州遣数骑渉吾境逻者得之契丹驰檄纷辩不已公奏曰契丹意在彊场持此为端尔臣刺知云州无兵朔应艰食愿朝廷缓荅而峻拒之方盛夏兵未必至惟以有傋待非常乃得计愿遗刘忱等至境上姑以理论臣俾将佐饬兵观衅而动此事机也时朝廷以契丹使言顺礼防及持敦睦和好之说乃录契丹主书付公谕以地界且通啇公复奏曰臣窃疑契丹此举非本心盖见朝廷尚未克复河湟不得不为唇齿之计故以此尝我尔今欲争辨积年已定之彊界曲固不在中国而在彼则泛使之来礼宜偃蹇而反恭顺辞宜髙抗而反卑逊臣窃恐其意别有所在也敌意无厌朝得寸暮求尺必又有侥幸之请宜直以拒或与以不当得之地既杜其奸未必不疑中国有谋用此以饵之者若妄意于我背盟伺隙恐非嵗月可解也公争之既不能得防遭太夫人防去位后竟以黄嵬山分水岭地与之公常以为恨士大夫为国逺虑者至今惜焉郡邑酒戸月以课入供河外逺或至千里公请以季易月麟府州汉戸之单丁与蕃族之内附而遇歉者檄有司蠲其役且着为令晋俗尚焚骸贫不克葬者遂委不视为竁四穴以藏之公在晋二年治兵与民皆得其心以静制寇不劳而服父老至今犹能称道感叹之不巳防既除又差知成都府蜀乆安无事朝廷以徳抚之官吏或纵情忘分守公一切齐以法度上下宜之细民竞利以髙直占坊场破产不能偿相继棰死或自杀公请蠲所负以逺人乞推之诸路天子可其奏获免者凡数十万计文州蕃族有复雠者当以蕃法论朝廷欲加诛请赦之以寜边圉縁罪徙内郡者愿复之以示恩信西山六州与汉人为防姻者请禁之以防后患悉从公奏至于治石室黉舍増置学官广朝廷教育之意又新乖崖张公祠为书韩忠献公碑立祠下慰蜀人之思皆有助于治体也迁礼部郎中知泰州充秦凤经畧安抚使以失举降秩一等改虢州及朞知江寜府官制行易朝廷大夫未逾年又坐失举降秩知滁州雨三月特起知青州充京东东路安抚使又徙知永兴军时征西戎无功调发恟骇关右骚然天子震怒大臣无敢议也公过阙赐对言虚内事外恐动摇根本边隅之患特手足之疥圣徳宜涵容置之度外天下幸甚上嘉纳焉陜右保甲行团教法州邑扰动公奏曰军旅之后年饥人劳正当完养其力宜权罢教俾之少休乃得罢一年税租苗役之逋荐饥不能偿请倚阁以纾其乏流徙汉南者请依富弼青州赈济术俾京西安集之移税徃他州民不堪其劳请寛下戸诏皆纳可南山逃卒仅百人依聚山谷时出剽近县或杀官吏厚遗山民为耳目因保甲团教掠兵器驱村落马骡乘以遁捕者虽勇鋭终莫能遏长安大恐公于是徙山中居民入保奏罢并山团教令厰外马悉归州县乃发兵驱之未防贼势自蹙遂歼凶渠而支党亦溃矣是年十二月拜枢密直学士旋除知渭州时转运使办军储非其术按版籍强民以供公揭榜罢之増物价而民来愿输者众廪计大实边吏请发防春兵公谓彊圉无事遂不遣卒无他虞弓箭手屡以戍废耕公下番休之令凡旬有五日而罢边戸便之朝廷方与民休息有懐柔四裔之意公亦以绥边弭寇为先务不幸在镇三月而卒故宏规逺略未施一二也初公感疾有大星陨于正寝人咸异之及其没也华人羌族皆恸哭讣至京师太皇太后嗟悼之深且谓如刘庠辈不过数人方将召用而命不少假搢绅士大夫识与不识莫不伤之呜呼公刚方直谅学造本统通古今治乱安危之变积深而蓄厚亲达睿明被遇隆眷发为爱君忧国之谋惟为泽民恤物之利贤者事业盖无愧负惟屡忤懽贵不忍一俯已狥合悠然四方遂至终老此可悲也太皇太后为宗社万世计保祐嗣皇裁决大政图倚旧徳共防治安而公不及见焉此重可悲也公娶蔡氏封安康郡君男六人端夫凤翔府观察判官先公五年卒次三人早亡次敦夫承奉郎次寛夫承务郎女一人适定州北平县主簿朱师略孙男二人沔假承务郎浩早夭女一人尚幼公享年六十四有文集二十巻奏议三十卷藏于家雅不喜治生禄廪所入均以赡族人使契丹得金币则以葬宗党之贫者凡二十余防兄之子互以恩补故捐舘之日寛夫犹未仕此人所难能也储宫之议公尤晦密终神宗一朝无知者此又难能也视古君子何愧耶蜀茶之初禁某知彭州輙条其害以闻朝廷委公与部使审议公以某言为然某既罪废公又累疏辨之知我可谓厚矣后八年见公于渭从容语议慨然有忧天下之心至明年而亡矣其徳业始终大慨某可得而知也重以诸孤之勤请敢哭而铭曰彭城之刘实继楚元奕世有显又生公贤惟公之贤以刚济忠献告二后靡言不从治平之未独建大议天人合符传以神器始终一朝公晦不言方之古人孰为后先公忠自将义不附防天子倚信用公于外公之在外十有八年威扬浃卒老于边离明坤载恊徳而济黄发在廷惟公已矣生有大节没有重名敢告无穷勒之斯铭
　　太中大夫武昌程公墓志铭
　　通义郡西醴泉山之阳有巨冡焉山隆而磐水悠而澄松槚丛郁以深门阙崇广以严乃有宋太中大夫武昌程公葬于此也维程氏为眉大姓世有令徳曽祖讳沼祖讳仁霸值时季乱爵禄不及考讳文应以公故累封大理寺丞赠官光禄大夫妣宋氏封长安县君公讳濬字治之天禀方厚少有大志力学举进士时辈推其才天圣五年赐同学防出身选河中府猗氏县尉戎州司戸参军凤翔府节度推官用荐者言受大理寺丞再举进士中乙科通判彭州迁殿中丞又通判梓嘉二州改太常博士赐五品服歴屯田都官员外郎遭长安君洎光禄公忧服除知开封府太康县迁职知归州移遂州为屯田都官职方郎中提防荆湖南路刑狱除太常少卿赐三品服徙防州路转运使熈宁三年年七十乃谢事公儒者读书知名教大防鉴古今治乱之迹其取舍进退未尝违道以徇所欲其治事通果敏密先体要济以忠厚其庇民恤物所至可纪在凤翔有盗五人者法皆宜死防公至自外邑吏抱案请书之守丞以为不疑见促甚遽公审情阅法谓四人不当死指以示吏吏惊且拜公曰吾岂乘人不逮少觊劳奬第虑杀之误尔卒如其说一府大服又有诬执盗者所司考验无得欲以藏禁物处罪公力争不可乃以状议且曰始则信其厚诬既非实状终则求其别坐率寘严科古之浮刑无甚于此众不能夺遂勿论然为守者自尔忌公而欲踈之未防出权岐山转运使叚公少连一见谓曰军兴事剧小邑非君所处即日移公长安是时正献杜祁公以徳望临镇开府待士贤俊鳞集得公甚恱防万年令谢病去请公暂治仍檄他官将代之公听决有方嘉声翕然一日祁公见而言曰依稀似曲无易君矣盖喜公之政务修举有渐故引古诗以相褒誉于是委公领治如故而知遇深矣诏下籍民为乡兵羣情震恐多走南山以避上之人欲遮道止之公曰民方如骇兽遏之适足激也大不可乃指他事集里胥条其乡之丁壮且开以籍而为兵之意亦无足避虽遁将安归宜以某日与为兵者至民素信服闻公言无他忧如期而集遂籍之不浃旬事定议者叹其神速陜西治军器以牛革数十万须于郡县期防尤急民多屠杀以输公谓转运使蜀之筋革积于荆渚数不胜计傥由襄邓致于陜雍不阅月可足用行之乃免暴赋旧制蜀人官近乡止再任公既通判彭梓以亲髙年乞便官朝廷推异恩俞其请又通判嘉州僚友称其孝乡闾荣其归或板舆迎养或持檄还省始终十余年庭闱欢然得尽人子之心太康畿甸民素骄横官政尚姑息幸无事以去至有击尉弓手掩不问者防豪子纵奴殴平民深窜逺匿公搜擿必得之痛防以法自是彊猾戢畏境内大治朝廷议弛六路茶禁择良吏徃究利病公当诣二浙三司承风防以定论谕诸君公独不从乃逡巡白中书曰朝廷所以遣官者欲察利害尔今既付之成法则虽有可否安敢陈恐非遣官之本意愿饬不徃遂以罗拯代焉由六路者后多显用则公之守道难进可知矣梓防两道兵为钤辖者素専其事遂州虽兼总之实则无所与夺至公不然凡军政边防必议而后定淯井监有言云南鬼主将请道来贡人皆疑其与侬贼入冦専其事者请移兵严备部使亦以为忧公曰云南于中国道路梗絶之乆彼自卫巢穴不暇安能逺来吾属当慎所举以宁人心兵乃不移冦亦不至遂人頼公镇重以鐡塔号之仁皇帝遏密时潭州巡检与客饮酒輙讴歌卒有告者仍以贸易为说究其实贸易不当坐公欲惩卒之妄而他不复责转运使谓非忠臣孝子所为必论以法公曰彼武人尔逢敌值冦不用命报国乃非忠孝至于醉饱不思之过何足深咎况自下告上安可启其端遂无异论乃释之衡韶二州间有凶党七八百人纵火掠黄干坑戸一道骇然公巡部抚遏不张贼势以希功赏下令捕首恶论诱胁者使溃去民得安堵事讫以闻朝廷嘉之道州有父子欧人至死子当伏诛以尸壊狱疑为请委公审覆处之公询察情状子愿死无他辞犹疑不忍决奏得免死湖外二税率经五六嵗敛入不已胥吏縁为奸窭弱重困公请量戸众寡毎嵗缓以期限毕则州为钩攷有逋负督于邑吏从之着为令民甚被茶陵县擅増役戸七十有八循仍乆之公按劾罢去颇纾众力卲州嵗运淮塩凡六十舟舟万斤自潭之益阳泝险而上风涛屡溺主吏二十有四徃徃耗产兵三百多还粮于官终身不能巳公请置仓于永之祁阳去卲才六舍以所役兵九铺运致如旧简费蠲害游效甚白言虽不报识者服其是忠州临江县塩井五以吏十四人与居民主之彊弱势不一汲讼日起吏苦剧役民亦罹敝公奏専委之民两获其利至今不能易渝州李光吉辈三族旁夷落慿阻逞暴纳亡命聚边杂杀掳剽夺郡县不能禁公请出师治其罪训兵蓄粮事将举而代去来者用其谋荡平之以功迁官至贵仕公不言劳赏亦不及时论惜焉荐属官无虑二百人或以过将得罪未尝陈其不当荐亦未尝有累之者匪惟能知人抑可以敦流运尤恶滛祀力禁之彭人有为灌口神娶妇者潭人有祭张太保神者皆讹作乱俗一惩以法邪风为之变既得谢而归即其居为林下轩日防宾侣以诗酒自适而气韵清壮笑谈髙爽俯视俗罟有超然不可慕之势凡如此者又十三年以子登朝封光禄卿迁秘书监易中大夫元丰三年天子祀明堂又当进秩于时方议官制留恩未下五年十一月戊子无疾而卒春秋八十有二明年四月始防太中大夫诰娶宋氏封长寿县君雅有贤行先公十六年卒公以六年十一月庚申葬同长寿君之茔礼也子男五人之才朝奉尝为司农寺丞歴梓利防三路转运判官泸蛮犯边王师西伐朝廷頼其才复还梓州路之元奉议尝从使者治淯井叛夷遂知泸州江安县以功通判本州又从辟渝南平冦有异效除防州路转运判官嵗满请便郡得知嘉州之卲奉议郎尝为三司磨勘官辟勾当公事又从使者按视江广盐防还对如防除广南东路转运判官之祥宜徳郎之仪未仕女二人适通直郎句洙承奉史敏孙男十人庾成都府郫县尉庚早卒度廊序防唐庑亷廙皆廪训不怠孙女十四人适前进士史厚简州司理参军李葵太庙斋郎黎傃进士史器孙宗彛余未嫁公之康宁也子以才能出使孙以进士中第出使者盖三人中第者巳三世上林景慕宜矣初仲兄湜有气节善治产光禄分财置第与之使自滋殖湜亡其妻又能嗣守资计益丰光禄公尝许以其所积为之分巳而诸侄议将均之公曰士人所以异于编氓者盖有孝义亷耻也治命在耳慎勿言嫂之积秋毫不可觊未数年湜之子纵侈无頼荡去生业反讼财之不均公自引咎惟有司是听而犹子有获嫂氏所自具资产之数乃向日禀于光禄公而许以为分者盖倍于众人所有也官得之信讼于是息人皆服公之义又尝念仲弟沿亡而嗣未禄乃以一子恩荐其子之竒故终公之身之仪犹未仕族属贫者聚而衣食养孤女寡妇而嫁之者凡六人此皆乡党所矜法也平生所为诗醇深闲易有唐人风凡五百余篇藏于家笃信庄老造达理致其将终也神气凝静视死生如寤寐非有得孰能至此然传者谓公之初生羣乌大集其第三日乃去朞复然里人以为佳祥洎将终之二日集噪如昔又三日乃去其祥不可得而知某亦不敢略也铭曰
　　允矣程公实材之良起仕于朝克循大方乃牧千里孚以霶乃使一道其为典常归有林泉锡之寿康韬我器业以咏以觞徳乆则茂庆流而长既获于菑亦构于堂令猷不陨奕世用光铭以传永故书其详








　　净德集巻二十一
　　钦定四库全书
　　浄徳集巻二十二
　　宋　吕陶　撰
　　墓志铭
　　朝请大夫知卭州常君墓志铭
　　元丰七年七月初六日朝请大夫知卭州事常君卒于官享年六十一其孤卜以元祐二年某月葬于华阳县某乡某里以君之行状来求铭予与君同郡而家世徃还最旧自庆厯中天下兴学君为石室生予亦肄业其间始与君相从及宦游四方多与君接今四十年知君可谓详矣敢不铭按君之先居长安六代祖有任唐安椽者卒葬江原子孙寓焉曽祖延昱以气节自任所与游皆一时豪侠然于财未尝苟得也方是时宣徽使雷公入蜀平寇思得竒特不羁之士以傋其用得见甚喜凡捍御术畧多从之谋既而雷公守成都以书招致遂为成都人祖思齐性孝友能竭力事亲虽乱离不失其乐考禧好事喜儒善择师友以教子故君起家入仕生有荣养没有宠贲赠至中大夫封母袁氏华阳县太君卒成其志也君讳珙字君璧性颖悟初就学诵书虽数百言一阅遂记稍长泛观羣籍好周官戴氏礼凡先儒注释异同微显错出互见悉能通之尤精于名数制度以至圭币冦服车符乐舞牢鼎齐尊之类用于礼者其规范之巨狭容色之丹黝先后之序繁简之差皆能条别指数听其言如视诸图作为声律曲折中度庆厯六年南宫试进士孙文懿公梦得与今少保张公安道实司文柄以狝日祀祊为题君之辞章详实华润攷为第一二公于是勉君以逺到士人始知君力学而文既擢第调合州军事官徙华州节度掌书记用荐言者改秘书省著作佐郎知江陵府公安县迁秘书丞移福州之闽以亲年髙乞便官得洋州之西乡未行丁中大夫忧服除转太常博士知三泉县歴尚书屯田都官职方员外郎赐五品服通判忻州遭太夫人防终制又通判汉遂二州为屯田都官郎中移知资州官至行易朝散大夫知果州又迁朝请知卭州君敏于吏治济以彊力事不择巨细必究极防里然后行之人多以为宜在公安承废紊之政民苦无凡赋徭讼诉处决以平遂号无事防嵗歉释圭田之租以赈流殍三泉邑陋俗野初不知学君治之有余裕乃作庠序择吏民子弟可教者躬为课试人用向儒君之力也懐安军三江堰以侵竞致讼歴四十年不能已君时在汉州两蜀使者委之按治君钩索本末得其情归所侵田而复其堰溉润之利凡四千顷果州濒嘉陵嵗嵗水患君审视形势为长堤捍其冲民得不鱼至今頼之君襟度踈简不竞矜式见善必褒爱作意引汲见不善輙暴扬挫折若仇怨然交游视此或少之徐就其中无他也呜呼君少励学博览彊记为文字就科举一试礼部遂能先众人声华翕然苟有攀援慿借将之縁饰则仕可以显巳而汲汲吏检老于郡不失为良二千石盖无愧也娶孟氏封永安县君子三人景修宣徳郎景仁昌州大足县尉景儒举进士三女适懐州武陟县主簿刘舜臣管勾成都路帐司文字袁平简州阳安县尉何宗师孙男六人女三人铭曰
　　少也务学求以发身壮而从政思以与民六品之位其志亦伸三郡之治有显厥闻墓崇于冈铭坚于珉告其子孙敢忘其亲
　　中大夫致仕石公墓志铭
　　有宋名卿蜀之纯徳君子中大夫致仕石公享年九十言三以元祐六年十月某日终于眉州私第之正寝八年十月某日葬于眉山县懐徳乡先茔之次礼也维石氏出万石君之后唐有仲览者仕至兵部郎又六世曰藏用大厯中为羽林大将军善星纬之学当朱泚未乱时已告老尝谓家人曰天下将有变惟蜀稍安乃擕孥而西依其亲眉州刺史李滈遂家焉至公七世矣曽祖瑭隐居守道爵禄不及祖昌龄累赠屯田员外郎考待举赠至开府仪同三司公讳洵直字居正幼有志操彊学力文为辞章清赡尚理举进士声称翕然中景祐元年甲科释褐知泾州保定县又知并之祁县通判遂并二州守鳯归成陵彭五郡分司南京遂谢事自秘书省校书郎五转至太常博士又八迁为光禄卿官制行易中大夫累封开国侯积勲上柱国以三品服终此出处之大槩也始蜀人去五代乱俗未向儒屯田君即其居搆层台以储书以经术教子弟里人化之诵日闻号书台石家有子待闻卒其业咸平中及进士第又登贤良方正科志大言髙与世多忤仕竟不显终检校水部员外郎乃公之季父也公以性质之美家法之良深滀厚养完就徳器刚不于容貎柔不混于履趣平居恂恂然即之甚温及其遇事决可否则贲育其亢其勇在成州时寛恤民力之诏下部使遣官行郡有杨士元者持檄而至作气势事求索重为民病公以状白转运使即召之还李元瑜者天资憸刻人也知彭州永昌县为公属吏忽就领常平事輙依法逞其私傲上凌下无愧耻锐意戕剥公以理解譬使之驯伏卒无所施一郡不被其毒陵之医挟其技犯分抵禁诈为疾幸恩霈以免公一日引而榜之彭之巫诈于郡僚搆淫祠诓俗以祸福公収而置之法其敏决举类此识者畏其勇力其少时能安贫重义不求苟得既贵益坚如故在我者约故于物不扰秭归漆林之饶官史多为髤器以广资用耗地产夺民利上下习以成俗公一切罢去邦人防其殿中御吏张唐英因撰漆民语刻石纪之陵阳圭田之入素号优腆不问嵗美恶倚办较吏务登其嬴公尽革之后人遵以为常君子服其亷夫勇则识者畏廉则君子服然皆公之小者近者其大且逺者盖未尝发也窃尝论之公少而博学举进士为天下第六风度清懿从政知治体苟少露余蕴以示众或有资地可凭藉则推志及物利泽滋广功名将赫然岂特数郡而巳惟其信道甚笃处已甚重待外物甚轻安晦静黙宝其所有以为高世所谓进取荣利者未尝萌于心出于口是故人无知者卒不巨用亦未尝有毫髪不满之意其高标令节足以立懦夫敦薄俗乡党赖以主风教多士仰以为师式其顾视悖义丧耻以侥幸锱铢之进者如粪土也公既退休终日闭门泊然无所营不与俗子交即城南旧圃为亭沼植名花异卉毎乗舆往游其间以诗酒为娯其诗尤平畅闲澹无一语及荣辱时大中大夫程公濬吏公瑜亦已引年厐睂鹤髪安车相还往燕喜赓唱里人敬之号三卿凡如此者二十年此又非世俗之所能享也与夫驰骋于名利之场一絓世纲终身不复出回首故乡如逆旅心欲奋飞而迹不能者楚乐盖异矣所得孰为轻重哉进退岂不裕哉公娶苏氏累封仁夀郡君先率几年子二人长景修宣义即知嘉州洪雅县次咏嘉州军事推官监蜀州陶坝镇皆亡女一人适朝奉郎郭子臯孙三人顺之承务郎延之太庙斋郎元之尚幼孙女六人长适进士程舆次适蜀州永康县尉苏其余木字水部有三子伯与季皆早世公既贵各官其一子田畴室庐均而畀之尤见其雍睦也元祐初某为諌官议事及权贵得请补外公之从孙朝奉君嗣庆其以本未告公公曰士之所养有素动而得一善足矣安俟其余斯言其知我哉及公将葬朝奉君状公平生行业求志其墓其敢辞乎铭曰
　　十寻之木或植于荒所立不高视以为常我固不竞谁其度量不剖而尊彜不削而栋梁不弊于刻剜不罹子斧斨根坚干老惟日之长彼自曰胜此庸何塲所贵在徳久而不忘
　　朝议大夫黎公墓志
　　春秋事出于吏而法与义生于笔削虽游夏不敢措辞其间及夫微言寂絶大防畔散传注解诂之象坌并而起各持其说以夸异骋髙于人盖自左邱明而下五传殊归歴汉晋及唐之盛而秘府所藏至六十余家千余巻嗟乎春秋之难知而学者之难论亦巳甚矣渠江黎希声専经而信道常谓春秋縁旧史之文假圣师之笔行王者之事其文坦易其法简严思之不必太深求之不必太过则有得乃探索蕴奥敷畅厥旨着春秋经解十巻大率以经为主不泊于异家曲说之纷纭传诸士林信之深从之众熙宁初丞相韩魏公上其书于朝谓可置文馆翰林王禹玉軰援之甚力防贡举更制春秋不为科议乃寝公亦浩然有归意遂老于蜀今天子向儒重道谓一经不可輙废为置博士用以取人则公之亡久矣呜呼道之明也有至是乎狥一时之好恶而经术用舍系焉亦儒者之不幸矣此所以古之人著书立说或藏之山岩屋壁或投之煨炉而不欲传于后世盖有谓也按黎氏之先出北正其后子孙散处四方建隆中有曰嵩者初自云安徙居潼川今为广安人嵩生元祐元祐生徳頴乃公考也累赠金紫光禄大夫妣王氏赠太原郡夫人公讳淳字希声幼务学既冠与仲兄洵游京师当时儒宗石守道孙明复皆美其才韩忠献公召置门下誉望益显第庆厯六年进士调利州节度推官以父忧罢终制除成徳军观察推官监延州折博务转大理寺丞改殿中丞知防州南部县以母丧去职服除监在京铸防务迁太常博士屯田员外郎欧阳文忠公呉长文荐为学官得国子监直讲是时大学士凡千数诸博士讲解先日撰口义升座徐读而退无复辨析防要公独不然置经于前按文释义聴者乐闻其说咸宗向之公凡守雅蜀睂简四郡皆先徳后刑务存治体不汲汲簿书期防君子喜其劝小人畏其惩有古循吏之风在唐安乘嵗饥募民完堤堰两得其利不浮而稔此治状尤炳然者元丰七年以朝请大夫致仕哲宗即位加朝议元祐八年五月二十九日卒享年七十九天圣四年十二月十日塟于渠江县敦义乡书台里书台山下公娶安氏再娶周氏封仙居夀安皆县君一男傃太庙斋郎早卒女四人长适朝议大夫蒲宗闵次适朝奉大夫杨次早夭次又适宗闵孙男二人暹升皆郊杜斋郎公善学知原本穷经立言虽皓首不倦六卿荐于朝将用已而弃不録然能以教于乡其临政必重民所至有可纪舒而廓之岂特沾渗四郡乎世所谓乡先生良二千石公无愧也铭曰
　　言可以垂世屈伸存乎时或布于廊庙雍泮震发斯文之光辉或委之重岩余烬来者莫得而知志可以泽物广狭系乎用或弥塞海宇鼓舞万灵之动或踧踖遐陋敝□米盐之司名在彼孰先义在我孰重欲识公懐铭于高冡
　　朝奉大夫知洋州杨府君墓志铭
　　汉太尉扬震以忠义刚方之节扶危持顚王室倚之虽乱不忘功徳及四海深且大矣天与令善子孙盛多厯九百九十年爵禄犹不絶间有贤者出焉盖二十四世生汉公在唐宣宗时领宣武天平二节度君靖恭里光显一时又二世生珂任金堂县令生国子祭酒担因葬金堂于緜作遂为绵竹人祭酒生頴仕孟蜀为汉州别驾别驾生曮懐道自悔不愿仕族党尊为隐君祥符天禧间大臣表论行义授国子监主簿隐君有二子长曰至为尚书郎故累赠太常少卿次曰塾乃君考也趣识超迈有君子长者称乡人之善者皆师式其行赠朝请郎君讳忠字敦夫孩提时己庄谨不妄笑言既长能学以干禄擢嘉祐八年进士第初授眉州司法以亲嫌徙陵州视条格有未安辄论奏徃徃如请着为令迁遂州青石令改著作佐郎知緜州巴西县是时苖役之令初下逺方郡邑行之或过与不及独君能体法意推广以序民得不扰使者请君赍奏而上谓可迁进君以亲年高辞不行就辟监成都商税前此有司幸赏征敛无名求溢常课多至迁二官君能汰甚者羡入遂寡畴其劳惟可减歳进秩丁母忧去未服除改秘书丞君居防逢郊霈未封其亲乃叙前劳于朝丐一命以及父部使亦为之皆不报君自是不复语减歳之赏朝请公公既没终防逾年顾松槚不忍去殆无仕进意亲友强之久而后行今天子即位诏天下实封言事君献十议一任宰相二选将帅三省冗官四薄赋敛五愼名噐六安边鄙七广言路八重法令九节浮费十议科举其言有补于治赏通判衡州嵗大水民饥且溺郡守坐视不防君尽假官舟以济发廪贷之然后白使者全活甚众湖南郡县凡追集吏以文书鬻于皂頴谓之卖帖得者借以敛贿公肆掊扰上下不为怪民甚病之君严治之立禁条以上闻朝廷因作法颁天下又赏知洋州为幼学文谕郡人朔望率诸生释菜于先圣退而环坐执经讲论课试能否于是旧俗一变学者数倍争讼为之衰息绍圣元年十二月十二日卒于官既阅月朝奉大人命始下享年五十六某年某月某日葬于某乡先莹之次母张氏封广徳王氏封靖安皆县太君妻黎氏寿安县君子六人綝细纁絿綨綝泸州司戸叅军缃早卒余皆力学求举女三人长适宇文纲次适李际季适奉议郎张及君孝友亷静贵义而贱利事亲能养志惟恐一毫违其欲爱人惜物甚勤不汲汲于荣禄朝请公长女既适朝散郎宇文昭度爱之留于家与君共居三十年内外无间言泊析产为二君乃占瘠土故伏腊冠婚之费有不给而终身犹贫亲党无以葬与孤女不能嫁则出力资之壬申嵗緜竹水灾君率里人瘗溺戸几千数其在官亦以为功务元祐中大臣有喜君者欲援以进君不趋合乃已或勉之则曰用舍在道通塞在命求无益也平居不倦学有文集二十巻晚读释老书常戒杀间不茹荤旬至四五日非宾客尽昼黙坐将捐馆之数日呼綝读司马承祯坐忘论既而叹曰人之处世要在如是于物我始终之理其有得乎及其亡也亲友或谓君常苦脾疾蔬食损气以及大故盖惜君不幸而云尔有王从古者持术攷数或以竒中尝告君曰异时有同祖考名者位己之上宜虑以避祸君既在洋防朝奉郎张塾为利州路转运通判适与朝请公同讳未几君乃卒呜呼天下之不可致诘岂一端者元丰初年予始识君一日与客偕至客诧其亲侈纵声色以自奉眞得富贵之乐君愀然顾予曰审如是何以示子孙子尝研味此语爱君之清识云铭曰
　　其质也良其守也方外舒其华中敛其光富兮非吾乐嗟悖义而多藏贵兮非我好敢枉己以自戕予迹孰从防然不竞之场予心安归漠然无何有之乡令名不忘终焉允臧








　　净徳集巻二十二
　　钦定四库全书
　　净徳集巻二十三
　　宋　吕陶　撰
　　墓志铭
　　朝散大夫致仕陈公墓志铭
　　某先妣乐夀县君陈夫人本眉州眉山之巨姓其再从侄仕至都官郎中以行义闻于乡事业见于时者乃公也讳习字传正曾祖讳徳念祖讳赞值时季乱爵禄不及考讳位有器识读书知世务以气节自任重义好施急人患难如不及乡闾推为豪杰累赠工部侍郎妣杨氏早卒赠华阳县太君公少鞠于外氏能抗志从学为辞章举进士声名赫然中庆厯二年甲科调武昌军节度推官掌永兴军书记改著作佐郎勾当开封府检校库转秘书丞遭工部公忧服除授太常博士通判庆州永康军厯尚书屯田都官职方三员外郎为屯田郎中监齐州新孙耿镇盐酒税知处州不赴改渝州迁都官郎中嵗满还朝年六十有五遂告老元丰初官制行易朝散大夫公刚简静重气守完固博学通古今治已虑务正而不苟虽贵权豪势不能少屈故相刘公沆守鄂州政任彊果凡所可否宾佐不复议有未安者公与之辨则从尝谓之曰异时立朝宜不迁此志今北都留守冯公亦尝移书称公在武昌时论议操守古有道君子也翰林侍读杨公察治长安幕中皆名辈蕃总之务悉以委公深加礼敬期以远到神宗初即位诏百官转对公以十事闻其大者谓裴度有大勲徳为李逢吉元稹辈毁沮得韦处厚论奏时君警悟今宰相韩琦于嘉祐中乞立先帝为皇嗣定策两朝功施社稷不可置散地愿陛下一阅裴度传乃见情伪是非又谓自陶谷失对参知政事遂下宰相一等不敢当笔可否事非朝廷任用辅弼意愿陛下谕赵抃唐介政有未便宜指陈得失又谓自古人君昵信宦官盗弄威柄多致败乱始东汉距唐简策厯厯可鉴愿陛下深以为戒又谓自昔乘丧乱据有坤维僭名号者自公孙述至孟知祥皆非西南人今承平百余年海字混一【案此下有脱文】虑囚得免王吉之死王吉者扶沟民吉妻之侄贫无依为吉所养夜闻吉语其妻以发冢事乃以告邻父捕系具狱吉罪当死公叹曰同财共居于律听容隠妻之侄素养于吉而冐法讦告乃同凡人岂近情哉逐以疑请故贷焉【案此下有脱文】至于比嵗以来西南士大夫得守邻郡小官亦不困逺适法禁稍畧乃公之助襄阳山水最佳处公因卜居为老焉之地既得谢愈放意自适游山中诸佛刹往往弥月不返元丰元年二月十二日疾终于家享年七十有六娶杨氏封仁夀县君先公二十六年卒二子长曰续太平録事参军次曰绶鼎州司法皆只慎自立一女嫁渝州巴县尉唐子昻孙男四人曰沛曰渔曰潜曰渊方从学求举以元祐二年十二月二十七日葬公于襄州襄阳县望楚山之东原有集三十巻其文如其为人尤好为诗有古作者体某童丱时数闻先妣称道公志苦力学虽甚寒暑或达旦不寤每以相训饬心窃慕之既长而仕则又仰公器业之宏远惜乎不能尽发其胷中也敢序实而铭曰
　　行义之域君子务适公造之安屡而不息势利之途小人争趋公望之畏却而不驱位则不克志则不遂夀则不啬名则不坠山有岘首水有汉川虽百千年犹知公贤
　　朝请郎新知嘉州家府君墓志铭
　　眉阳士人之盛甲两蜀盖耆儒宿学能以徳行道义励风俗训子孙使人人有所宗仰而趋于善故其后裔晚生循率风范求为君子以至承家从仕誉望有立者众家氏之族乃其一也自周衰大夫家父之后迁于晋至唐徳宗时有为职方员外郎者从乘舆幸山南因入蜀游青衣访故人路眉爱乐风土遂居眉山今十一世矣曾祖光不仕祖正赠大理评事考某隠居乡里有善人长者称累赠左朝议大夫母杨氏累封长夀县太君君讳定国字退藏六嵗知声律朝议君尝与客饮客以对句试之曰笙歌陪酒圣即应之曰桃李从花王客大惊闻者以为竒童子方冠举进士声华翕然庆厯中诏天下兴学时欧阳文忠公友人张公应之为治中课试羣士善君词业纯茂与俱来京师既擢第除雅州名山尉居朝议忧执防不违礼将葬舍墓次昼夜哭不己有甘露之祥见者以为孝报服除调永康军司法韩康公帅蜀欲治西山道至威茂建玉垒关君谓蜀近夷惟恃险以安昔唐中衰吐蕃三入冦一出汶川今凿石平堑为坦涂将贻蜀之忧康公信其言捐工役之半再调沣州司理提防刑狱贾宜言囚部吏饶瑄欲诬以巨罪君不从贾怒屡摭以事卒莫能得识者嘉其持守迁秘书省著作佐郎知嘉州洪雅县嵗大旱诏减民赋转运使韩璹好裒聚官属畏之不敢告以实君曰嵗凶民甚病朝廷以为忧而使者不防郡县又相附会诚何心哉苟不负于民虽得罪无憾是嵗独洪雅田赋十减七八就差佥书蜀州判官事二川田税旧有折变丝绵者估才十之一监司犹欲加以耗君谓既变而敛则与正税异岂复有耗耶乃以辨析得免又尝增损卭蜀水平之制均二渠水利鬭讼止息人至今以为宜嵗满通判泸州夷罗狗村责言于寨王马仲通与之战既败夷人将执而归吏以急告君遽往晓譬招抚给牌示信有降附者矣议者议讨之朝廷遣韩存实经制夷事君具以本末白转运经制司请戒于军凡降而给牌者勿妄杀以为功虽行之终莫如其言也乌蛮乞弟先使其弟一毛遗江安令马既不纳遣去又隂谕罗个牟村夷袭杀之乞弟怒甚藏怨未发间辄以兵往来境上一日率众次江安声言将不利于令人情大恐郡将欲挈牙兵以御君曰彼众我寡而从以兵是速冦也乃止遂以檄君即驰至纳溪俾招安将以利害镌告乞弟亦从命归所掠赀畜而去防转运判官许安世欲以弭兵怀逺为事遣介与议打誓移文泸州行之元丰三年泸守乔叙及乞弟盟于纳溪既而报怨罗个牟大纵攻掠路分都监王宣战死朝廷谓乞弟降不以诚兄议誓与行之者皆得罪君方知渠州亦罢归久之知怀安军其政皆有惠爱长夀君既去世君年已六十哀慕殆不能胜终丧还朝气貎减平昔得知嘉州未行时大疫从弟朴在太学病甚君迁置于家朝夕视药食不少避及其死哭之恸因感疾不起绍圣元年五月朔也享年六十四二年之二月二十二日甲申葬于眉山县徳义乡积玉山娶杨氏封仙源县君一子彬奉议郎太学博士有学行为士林所高女三人长嫁武昌程卞次未嫁而卒次适故左承议郎监在京绫锦院王君卿孙男二人余庆昌祖孙女四人长适庐江何恂次适承务郎范洪余尚幼君姿韵恭粹务自修适燕处无惰容纵谈无谑语慎于事勉于政论交接物未尝少忤尤工于诗古律凡三十巻杂文十巻体格清懿如其为人苏公子由尝送以诗曰鹄鹭性本静芝兰深自馨知者以为纪实初君欲葬先茔之右尝植木志其穴及将葬以地理验而果得之吉皆如其言死生之分岂偶然哉呜呼泸夷作祸盖小人鋭进行险以觊万一勇夫乘其后急功趋死凶焰既不可扑御经制颠紊远方为之骚然朝廷再遣将刬荡巢穴乃班师厯三四年然后定君始终其间与事居多平江安之变则无功行纳溪之议则有罪时无为君言者君亦不言亦古人之不伐欤铭曰
　　有行在躬静恪而文有政在物和简而仁泸夷复仇贻忧尔民往谕以言亦懐而宾既盟则渝有功莫伸隠徳显报期于后人
　　承事王府君墓志铭
　　王氏出姬姓其先居太原自唐僖宗幸蜀有从而西者遂为华阳人至先生五世矣曾祖某祖某考某皆乐隠晦不仕进先生讳某字仲符性笃孝事亲能养志读书务穷大指不溺章句学文章纯明简重一与道合尤好为诗每遇事感物辄赋咏以自适有唐人格趋与人交推本诚慤终身不失其欢或即之谋必曲折详尽以告急其患难若已有居乡恂恂然无少长疎戚接之皆以礼家窘于赀不恤生事客至如归士有贫而就学者衣食而教焉尝举进士与计皆一试未第遂归岷山之下安退自若后二十五年诏许赴礼部将恩其遗滞则不复起识者高之赵清献公镇成都最加厚遇即其居与之田以资隠计先生乐道人善耻言过缺至于断否臧明利害则勇不可夺有永康军守郡某者淫刑刻深转运使彭公思永将按劾之见先生问其详乃以官吏能否非士子所与闻为对彭公叹其长者导江令呉太元刚亷少与小人忌之部使不能察欲绳以罪先生于是移书清献公谓太元履尚坚正不当以小过废且曰某受田于公每思所以报公苟以某言为是辨太元而荐之非独免今日过抑可为他日用则其报公之责塞矣清献信其然待太元益厚小人不能胜太元竟为朝廷所擢先生所娶李氏封长安县君先卒男四人长曰彀尝贡于乡次日毂亦善辞业皆早亡次曰任有志操好学力文熙宁六年上策试进士能以经对抜为天下第二累迁奉议郎成都教授季曰价克勉家学女二人长适某人早卒次适某人孙男几人女几人先生有岷编凡十巻元祐三年正月某日衣冠燕坐与族人饮酒而教饬之若将诀别然其夕遂终即以某月某日葬于某县某乡某里举长安君之丧以祔焉初先生从学于舅氏端明殿学士蜀郡范公故其行与文得为君子进趋禄仕声名翕然人皆期其显矣已而止塞不进终遯丘园则又能委已顺命不露欣戚及其嗣子果以器业奋起承家而光大之今天子祀明堂乃以承事郎封先生其道徳之报欤铭曰
　　公有隠居岷山之阳山间之云巻舒何常或畜不雨或需以霶有如公怀惟行与藏温温未试自韬其光有子克家积之博彊起践亨辙坦如康庄乃公绪余而能显扬公其无憾宁止崇冈
　　知渝州王叔重墓志铭
　　元祐戊辰嵗予尝铭王君承事仲符之墓述其性质之粹履尚之安问学之正惜乎不幸而不践高位以充行其志不享遐龄以崇养其徳幸而有良子曰任克承厥家博学多文早自振起士林推先天下共仰意谓必能展布余蕴为朝廷用庶几仲符之幽光垂耀不朽后十三年则亦卒矣嗟夫善恶报施之际祸福始终之迹竟何如哉或可索而质其是非乎或不可得而知一归于偶然乎或合一舛二参差不齐徒滋惑于人乎此圣贤所以有幸不幸之説而古今莫能废也君字叔重承事之次子弱不好弄励志在学读书务究大防得治已及物之原本不汲汲于章句为文雅健纯赡先体用后华采熙宁六年神宗以驭吏务农训兵之要策进士君条析治道傅经义以对擢为天下第二方唱第之初有司误赞其名君亦不辩少顷上讶无应者觉其误始正之君乃徐进焉在廷识者伏君安重有远量调卭州军事判官迁宣义郎知汉州什邡县用荐格充成都教授遭二亲忧去位洎终丧中丞苏公辙辟主台簿苏公既登用郑公雍李公之纯相继执法皆荐君材得太学博士李公谓为下迁即复疏论之遂除秘书省正字又改校书郎防朝廷还日厯于省乃以著作佐郎典修之凡五年为朝奉郎知渝州君闻道而笃信守已甚重视外物甚轻语黙出处惟义命是安要之无怍而已既以高文陟上第跬步可贵显而一切晦静如不居之迁宣义时诣审官求为乡邑安公焘方主此选谓君曰故事凡巍科皆不次用奈何俛首就选乎将以君请于朝姑少待之君辞以亲老在蜀不可官京师安公不能强益重君所守吕公着亦尝讽君自陈可得美官君退谓范醇夫曰较文场屋縁一日之长得上第又以媒进亷耻丧矣日厯之还省也权臣欲私其亲旧以君等可修者三人上之其二则所欲私者也哲宗以君素少援遂命之儒馆上下公议翕然谓君不求而得可以抑躁进警流薄君在省五年冲淡自养终日读书为乐不与外事如林栖谷隠之深公卿大臣之门或累月不造倘知之则不趋合以求悦不知则愈密不露言色未尝辄愠然竟为异趋者所疾故有渝南之行初君读书知治身及物之用虽以文藻光辉人世而涖官从政不敢少忽苟可济物勇而力行盖尝恳部使永罢什邡之市易众安其业请增成都学田以养士诏可之达州断狱谓县令李传失入夺官传以寃告事下御史府君为辩直竟无累在渝州不夷陋其俗葺乡校集诸生躬自课试以补不学少儒之弊置医生审方剂督察诊疗以救尚鬼不药之死议七郡贫瘠非蜀他地比愿弛荼禁卒如其説峡人深徳之其明逹不挠率类此元祐绍圣间天下之事再变士大夫奔溺势利视时可否从而离合虽姻戚僚友间辄向背甚者至自相鱼肉以取宠邀遇苟得毫髪则悻悻市权有厌饱充满之色不啻商侩然君于是时独立坦履了无避就凡十余年完洁而去亦明哲保身之效欤彼从而离合者闻君之风宜少愧矣今天子嗣位推原本末讲修治具别忠邪而进退之海宇生聚濡渗厚徳如脱隂霾覩白日如出险窞步通衢公卿大夫非罪废逐者悉与之涤荡且召用焉盖所以承天心而又皇业也惜乎君不及见岂非重不幸者哉窃尝论之天下之治乱生于风俗之厚薄风俗之厚薄系于士大夫之出处若夫弃维常逞利欲觊幸朝夕之得一唱百和竞为喧閧积习逾久散漫四出一旦如洪流决溃无以御塞则将有不胜忧者仁人志士其可不远谋极虑而慎所取舍乎如君之气守志尚可谓能慎取舍也君娶李氏封夀光县君子五人曰鏄曰铎曰铉曰铨曰梁鏄前开封府扶搆县主簿铎尝预乡贡铉铨梁早卒一女未嫁君有文集三十巻享年五十某年某月某日卒于渝州之正寝某年某月某日葬于某处予表其墓而铭曰
　　士于周秦生质何殊或重而千钧或轻而锱铢乃曰贵贱縁其所趋乃曰否泰出由此涂智者见防详研疾徐违险从夷诫哉覆车君有良守明晦弗渝君有宏业终巻莫舒遐望古人并轸齐驱摭实以书斯铭不诬
</div>
    <div class="pagination">
<a href="净德集_page8.html">上一页</a><span>...</span><a href="净德集_page4.html">4</a><a href="净德集_page5.html">5</a><a href="净德集_page6.html">6</a><a href="净德集_page7.html">7</a><a href="净德集_page8.html">8</a><span class="current-page">9</span><a href="净德集_page10.html">10</a><a href="净德集_page11.html">11</a><a href="净德集_page12.html">12</a><a href="净德集_page13.html">13</a><a href="净德集_page14.html">14</a><span>...</span><a href="净德集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
