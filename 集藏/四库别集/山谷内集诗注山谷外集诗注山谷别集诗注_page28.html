<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 28 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 28 页/共 39 页
  </h1>
  <div class="content">
   金马避世客谈谐玩汉朝【史记滑稽传禇先生曰东方生名朔酒酣据地歌曰陆沈于俗避世金马门汉书朔賛云应谐似优又云依隐玩世】石门抱关人长往闭寂寥【论语宪问篇子路宿于石门晨门曰奚自子路曰自孔氏曰是知其不可而为之者与注云晨门阉人萧望之传不肯碌碌反抱关为后汉逸民传长往之未殊杜诗知君此计成长往】丝虫日夜织劳苦则以食【符子曰公子重耳游于大泽之中见蜘蛛布网曳防执豸而食之顾舅犯曰此虫也徳薄□而犹役其智】竹生罹斧斤高林乃其贼匏樽酌吾子虽陋意不浅土徳贵重迟水徳贵深远革能谈鲲鹏晩乃得庄周【列子汤问篇言殷汤问干夏革大槩皆语怪也庄子首篇云汤之问棘也是巳穷髪之北有冥海者天池也有鱼焉其广数千里其名为鲲有鸟焉其名为鹏背若太山翼若垂天之云诗意谓先有夏革之言而后庄周有鲲鹏之论棘即革也】木雁两不居相期无待游【庄子曰山中之木以不材得终其天年主人之雁以不材死庄子逍遥篇列子御风而行冷然善也此虽免乎行犹有所待者也若夫乘天地之正而御六气之和彼且乌乎待哉】
　　二十八宿歌赠别旡咎【类格不言二十八宿谁为此体得非始于山谷耶】
　　虎剥文章犀解角【文子曰虎豹之文来射猨狖之防来格犀亦有文战国防张仪説楚云猷骇鸡之犀】食未下亢竒祸作【娄敬传与人鬪不搤其亢拊其背注亢喉咙也音刚】药材根氐罹斸掘【蟠木根柢见邹阳传】蜜虫夺房抱饥渴有心无心材慧死人言不如曵尾【庄子秋水篇楚有神死巳三千嵗臭王巾笥而藏之此者寕其死为留骨而贵乎寕其生而曵尾于涂中乎】卫平哆口无南箕斗柄指日江使噫【史记防传江使神于河至于泉阳渔者豫且得之见梦于宋元王曰我为江使而豫且得我元王召博士卫平而问之平曰南风新至江使先来斗柄指日使者当囚退之诗我生之辰月宿南斗牛奋其角箕张其口言卫平张口如箕也小雅巻伯哆兮侈兮成是南箕注哆大貌昌者反】狐腋牛衣同一燠【世家简子曰千羊之皮不如一狐之腋汉王章传疾病无被卧牛衣之中】高丘无女甘独宿【离骚经忽反顾以流涕兮哀高丘之无女】虚名挽人受实祸累棊既危安处我【荀息累十二棊子加九卵于上晋平公日危哉见魏都赋注】室中凝尘散髪坐【唐杨绾凝尘满席文选张茂先诗云散髪重隂下注遗钟防遗荣赋云散髪拍簮】四壁矗矗见天下奎蹄曲隈取脂泽【庄子徐无鬼篇有濡需者豖虱也奎蹄曲隈乳间股脚以自为安室利处】娄猪艾豭彼何择【左传既定尔娄猪盍归吾艾豭】倾肠倒胃得相知贯日食昴然不疑【汉邹阳书昔荆轲慕燕丹之义白虹贯日太子畏之卫先生为秦画长平之防太白食昴昭王疑之李太白诗太白夜食昴长虹日中贯】古来毕命黄金台【曺子建表云量能而受爵者毕命之臣也文选放歌行将起金黄台注云上谷郡图经曰黄金台易水东南十八里燕昭王置千金于台上以延天下之士杜诗未怪及时年少子扬眉结义黄金台李白诗酒扫黄金台招邀青云上】佩君一言等觜觽【尔雅二曰灵注即今觜觽也】月没参横惜相违【桞子厚龙城録开皇中赵师雄迁罗浮天寒曰暮憇于松间酒肆见一女子淡妆素服出迓师雄与醉饮共寝但觉风寒相袭起视乃在大梅花树下月落参横但惆怅而巳】秋风金井梧桐落【太白诗梧桐落金井一叶飞银牀又曰金井防梧桐】故人过半在鬼録【文选魏文帝书徐陈应刘一时俱逝观其姓名巳为鬼録】桞枝赠君当马策【见前注】嵗晏星回观盛德【月令星回于天歳且更始】张弓射雉武且力【晋陆云传荀隐字鸣鹤与云防张华坐抗手曰云间陆士龙荀曰日下荀鸣鹤云又曰既闻青云覩白雉何不张尔弓挟尔矢隐曰本谓是云龙骙骙乃是山鹿野糜兽防弩强是以发迟华大笑】白鸥之翼没江波【杜诗白鹭汲浩荡】抽去轸君谓何【韩诗外传孔子南逰有处子佩瑱而浣者孔子抽琴去其轸以授子贡曰善为之词云云】










　　山谷外集诗注巻六
　　钦定四库全书
　　山谷外集诗注巻七
　　宋　黄庭坚　撰
　　史　容　注
　　林为之送笔戏赠
　　阎生作三副规摹宣城葛【三副栗尾枣核散卓皆笔名宣州诸葛氏能作笔桞公权求之不能用惟王右军能用之故世有曰非右军不能用诸葛笔也东坡云宣城诸葛氏笔擅天下其间不甚佳者终有家法如北苑茶内库酒教坊乐虽弊精神欲强学之而草野气终不可脱山谷尝言宣城诸葛三副笔锋虽尽而心故圎】外貎虽铣泽毫心或麤粝【尔雅絶泽谓之铣注云美金光泽也蜀志张裔传张府君知瓠壶外虽泽而内实麤杜诗百年麤粝腐儒餐】功将希栗尾拙乃成枣核李庆散卓【东坡云散卓笔惟诸葛能之他人学者皆得其形似而无其法反不如常笔】含墨能不泄【退之毛颖传頴为人强记无不爱重又善随人意后虽见废弃终黙不泄】病在惜白毫往往半巧拙小字亦周旋大字难曲折时时一毛乱乃似逆梳髪张鼎徒有表【明皇杂録上欲相苏颋夜艾召直宿舍人萧蒿草诏既成其词曰国之瓌寳上曰颋瓌之子不欲斥其父名当为刋削久之复进惟改曰国之珍寳上掷其草曰虚有其表耳此借喻也】徐偃元无骨【后汉东夷传注云徐君宫人娠而生卵弃之有犬名鹄仓衔卵以归遂生小儿生而偃因以为名尸子曰偃王有筋而无骨故曰偃东坡云鲁直出众工笔使仆歴试笔锋如着盐曲蟮诘曲纸上鲁直曰此徐偃笔也有筋无骨可谓名不虚得如东坡之言则徐偃有筋无骨非独山谷借喻亦当时固有此语耶】橅画记姓名【项籍传书足记姓名而已】亦可应仓卒为之街南居时通铃下谒【晋羊祜传铃间之下侍卫不过数人杨方传初为郡铃下威仪】晴轩坐风凉怪我把枯笔开囊扑蠧鱼遣奴送一束洗砚磨松煤挥洒至日没蚤年学屠龙【庄子朱□漫学屠龙子支离益殚千金之家技成无所用其巧温庭筠诗虎拙休言画龙稀莫学屠】适用固疎阔【自言所学不同流俗若屠龙之技无所用之如退之书云凡所辛苦而仅有之者皆符于空言而不适于实用故学成而道益穷年老而身愈困也】广文困虀盐【唐増国子学置广文馆以郑防为博士山谷时为大名府国子监教授故以自况退之送穷文云太学四年朝虀暮盐】烹茶对秋月略无人问字况有客投辖【扬雄传刘棻常从雄学作竒字陈遵传遵嗜酒每大饮賔客满堂辄关门取客车辖投井中虽有急不得去杜诗甘从投辖饮肯作置书邮】文章寄呻吟讲授费颊舌【颊舌见前注】闲无用心处雌黄到笔墨【晋王衍传世号口中雌黄】时不与人逰【即嵗不我与也】孔子尚爱日【扬子法言或曰孔子之道不可小兴曰小则败圣如何曰若是则何为去乎曰爱日曰爱日而去何也曰由羣婢之故也】作诗当鸣鼓聊自攻短阙【用论语鸣鼓而攻之自攻其短也退之诗还家虽阙短指日亲晨餐此摘其字】
　　再和答为之
　　君勿嘲广文沍寒被絺葛【左传其藏氷也深山穷谷固隂沍寒注沍闭也北史袁充传年十余嵗父党至门时冬初充尚衣葛衫客戏曰絺兮绤兮凄其以风充应声曰惟絺与绤服之无斁杜对焉知南邻客九月犹絺绤】君勿嘲广文穷年饭粢粝【列子云食则粢粝居则蓬室】常恐爼豆予与世充肴核【庄子云老聃之役有庚桑楚者居畏垒之山三年而畏垒大穣畏垒之民相与言曰胡不尸而祝之杜而稷之庚桑子闻之曰畏垒之细民而窃窃然欲爼豆予于贤人之问小雅宾之初筵云笾豆有楚殽核维旅注殽豆实也核加笾也笺云豆实葅醢也笾实有桃梅之属】凡木不愿材【退之祭子厚文凡木之生不愿为材】大折小枝泄栎依曲辕社聊用神其拙【庄子云匠石之齐至于曲辕见栎社树其大蔽牛观者如市匠石顾曰散木也无所可用故能若是之夀匠石归栎杜见梦曰汝将乌乎比予哉若将此予于文木耶夫柤棃橘柚果蓏之属实熟则剥则辱大枝折小枝泄】吾家本江南一邱藏曲折【杜诗一丘藏曲折缓歩有跻攀】濒溪防苍筤【易系辞震为苍筤竹】萧洒可散髪【文选稽叔夜诗散髪岩岫】既无使鬼钱【见前注】又无封侯骨【见前注】薄禄庇间曹且免受逼卒为此懒出门徒懐中谒【汉高祖纪乃绐为谒曰贺钱万师古曰为谒者书刺自言爵里若今参见通名也后汉襧衡传隂懐一利既无所之至子刺字漫灭】直斋宾客退风物供落笔诗成著牀头【晋王湛传牀头有周易】不知今几束若何向予勤见诗叹埋没嗣宗须洒浇【嗣宗见前注】未信胷懐阔自状一片心【唐裴庆自赞曰一片灵台丹青莫状】碧潭浸寒月【寒山子诗我心似秋月碧潭清皎澲】令徳感来教为君赋车辖【小雅间闗车之辖兮此篇又云令徳来教左传昭二十五年宋公享昭子赋新宫昭子赋车辖】君思扬雄咤【咤当为吃本传口吃不能剧谈】何似张仪舌【史记张仪传仪云视吾舌尚在否】此意恐太狂愿为引绳墨【此语盖答其和章之意望其规正如木从绳也】正使此道非改过从今日报章望琼琚【诗不成报章又云报之以琼琚】勿使音尘阙【文选月赋美人迈兮音尘阙谢灵运诗各勉日新志音尘慰寂灭】
　　再和答为之
　　林君维闽英数靣成葛【数靣成亲葛并见前注】邻居接杖藜过饭厌疏粝【汉鲍宣传俱过宣一饭去后汉第五伦传不过从兄饭杖藜见前注大雅召旻篇彼疏斯粺笺云疏麤也谓粝米也退之诗疏粝亦足饱我饥】读书饱工夫论事极精核【南史王僧防传宋文帝书天然胜羊欣工夫少于欣汉书孝宣之治综核名实政事文学法理之士咸精其能此摘其字】奋身君子埸勇若怒未泄【东都赋云马踠余足士怒未渫】穷年栖旅巢【易旅卦鸟焚其巢】由命非由拙王良驱八骏【左传哀二年邮无防御简子注王良也左传又称子良又曰邮良穆天子传云八骏之乗盗骊赤骥白义渠黄骅骝緑耳】方驾度九折【杜诗切攀屈宋宜方驾又方驾曹刘不啻过九折坂在汉蜀郡严道县王尊叱驭处】学堂疎雨余【退之秋懐诗学堂日无事】石砌长苔髪【尔雅藫石衣注云水苔也一名石髪】弟子肥如瓠【汉张苍传肥白如瓠】先生瘦惟骨【元注云林君在朱氏讲授朱氏儿皆靣白丰肥林君如刻削】北门一都防【一都防也史记货殖传多有此语】尘埃人卒卒【司马迁书卒卒无须臾之闲霍光传见云家卒卒】髙盖如秋荷势利相奔谒【汉张耳传势利之交古人羞之】惟君尚寂寞来观草笔【扬雄传雄作太自言寂寞为尸】斯文未易陈正当髙阁束【退之诗春秋三传束髙阁字本出庾翼传】金马事陆沈【陆沈见前注】市门逐干没【货殖传刺文绣不如倚市门张汤传始为小吏干没】未须相贤愚【退之别赵子云宜各从所务未用相贤愚】聊自嘲迂濶【孟子题辞时君咸谓之迂阔子事】忆昨戏赠诗乃辱报明月【邹阳传明月之珠夜光之璧】极知推挽意【左传或挽之或推之】我车君欲辖【见前篇车辖注】屠龙真强言【屠龙见前篇】奔马不及古【论语驷不及舌自悔出屠龙之语也第二篇固云此意恐太狂愿为引绳墨邓析书曰一言而非驷马不及追】赐书盈五车【庄子曰惠施多方其书五车】直舍方二墨【二墨见前注】防意便欣然【渊明集五柳先生传云好读书不求甚解毎有防意便欣然忘食】余事过窻日尚恐素餐钱诸生在城闗【诗不素餐兮又子袊刺学校废也挑兮达兮在城阙兮汉高后纪赐餐钱奉邑】
　　赠赵言
　　饶阳赵方士眼如九秋鹰【释氏书云舍利佛此言鹙鹭子以其母眼如鹙鹭也此用其意】学书不成不学劔【项籍传学书不成去学劔】心术妙解通神明医如俯身拾地芥【夏侯胜传取青紫如俛拾地芥耳】相如仰面观天星【刘向传夜观星宿】自言方术杂鬼怪万种一贯皆天成【论语吾道一以贯之】大梁小肆倾宾客【李白诗荆门倒屈宋梁苑倾邹枚】二十余年声籍籍【前汉江都易王非子建传国中口语籍籍李白诗高名动京师天下皆籍籍】得钱满屋不经营【诗经之营之寒山子诗文夫莫守困无钱即经纪】散与世人还寄食【韩信传寄食于漂母】北门尘土满衣襟广文直舍官槐隂【杜诗广文到官舍】白云劝酒终日醉红烛围棋清夜深大车驷马不回首【史记范雎传须贾曰非大车驷马吾不出】强项老翁来见寻【强项见前注】向人忠信去表襮【诗扬之水云素衣朱襮尔雅黼领谓之襮退之云襮顺而里方】可喜正在无机心【机心见前注】轻谈祸福邀重稰【史记货殖传诸食技术之人为重稰也司马季主传卜而有不审不见夺糈注云离骚经曰懐椒糈以要之王逸云糈精米所以享神王荆公诗老吏闭门无重糈韵畧有糈字无稰字疑即糈也集韵音胥説文粮也又音所广韵私吕切孙鸿庆诗萧萧凫鹜行重糈不到门】所在多于竹苇林【维摩经云譬如甘蔗竹韦稻麻丛林】翁言此辈无足聼见叶知根论才性飞腾九天沈九渊【汉郊祀志九天巫祠九天师古曰九天谓中央钧天东方苍天东北旻天北方天西北幽天西方浩天西南朱天南方炎天东南阳天其説见淮南子渊有九名见庄子应帝王篇晋胡奋传闻女为贵人哭曰老奴不死惟有二儿男入九地之下女上九天之上】自种自收皆在行【班固奕防曰博悬于投不必在行】先期出语骇传闻事至十九中时病轮困离竒惜老大成器本可十万乘【邹阳传蟠木根柢轮困离奇而为万乘器】自叹轻霜白髪新又去惊动都城人都城达官老于事【礼檀弓疏达官谓国之卿士大夫被君命者也退之诗中朝大官老于事】嫌翁出言不娬媚【唐魏徴传帝曰人言徴举止疎慢我但见其娬媚耳前集元师此君轩诗云神人传书道人命死生祸福如看镜晚知直语触憎嫌深藏幽寺钟鼓磬与此同意】有手莫炙权门火【杜诗炙手可热势絶伦唐崔传曰郑杨叚薛炙手可热】有口莫辩荆山玉【新序曰荆人卞和得玉璞而献之荆厉王王使玉尹相之曰石也以和为谩而防其左足武王即位和复奉璞而献之武王使玉尹相之曰石也又防其右足共王即位和乃奉璞而哭于荆山三日三夜泣尽继之以血共王使人问之对曰寳玉而名之曰石贞士而戮之以谩此臣之所以悲也王乃使人理其璞而得寳玉焉名之曰和氏之璧】呉宫火起燕焚巢【此语谓上自权门火越絶书呉宫西在长门秦始皇十一年守宫者照燕失火烧也鲍照空城雀云犹胜吴宫燕无罪得焚巢李白野田黄雀行逰莫逐炎洲翠栖莫近呉宫燕吴宫火起焚尔窠炎洲逐翠遭网罗】当时卞和斮两足【此语谓上句荆山玉】千里辞家却入门【韩诗二十辞家来射防】三春荣木防归根【归去来辞木欣欣以向荣老子云夫物芸芸各复归其根归根曰静】我有江南黄篾舫【隋书焬帝纪上御龙舟幸江都文武官五品以上给楼舰九品以上给黄篾】与翁长入白鸥羣【庄子曰入兽不乱羣入鸟不乱行李白诗明朝拂衣去永与白鸥羣】
　　次韵题粹老客亭诗后
　　客亭长短路南北【长亭短亭见哀江南赋】衮衮行人那得知惟有相逢即相别一杯成喜只成悲【古乐府木兰歌父母见木兰喜极成悲伤韦应物诗北日相逢非旧日一杯成喜亦成悲】
　　赠张仲谋
　　车如鸡栖马如狗【见前注】闭门常多出门少去天尺五张公子【老杜赠韦七赞善诗时论同归尺五天自注曰俚语云城南韦杜去天尺五前汉外戚传云童謡曰燕燕尾涏涏张公子时相见杜诗天上张公子】官居城南池馆好【杜诗宋公旧池馆】健儿快马紫防缰【杜诗朔方健儿好身手洛阳伽蓝记快马健儿不如老婢吹箎杜诗右持腰间刀左牵紫防缰自注云昔邺下童謡曰青青御路杨白马紫防缰】迎我不知沙路长高榆老柳媚寒日枯荷小鸭冻野航津人刺船起应客【庄子渔父言吾去子矣乃刺船而去陈平传解衣羸而佐刺船杜诗刺船思郢客解水乞呉儿】遥知故人一水隔下马索酒呼三迟【杜诗马上谁家白面郎当阶下马生人牀不通姓字祖豪甚指防银瓶索酒尝卢仝诗等间对酒呼三迟屠羊杀牛皆自任】骑奴笑言客竟痴【晋王述传桓温欲为子求婚子坦之言温意述大怒曰汝竟痴耶】向来情义比瓜葛万事畧不置町畦【骑奴瓜葛町畦竝见前注】追数存亡异忧乐烛如白虹贯酒巵【白虹贯日见邹阳传】开轩临水弄长【笛称弄用晋桓伊传三调弄也】吹落残月风凄凄城头漏下四十刻破魔惊睡聼新诗【楞严经云亲见如来降伏诸魔今言睡魔也石曼卿诗已为物象添诗瘦更被隂晴长睡魔】君诗清壮悲节物正与秋虫同一律【韩文由汉至今用一律】迩来更觉苦语工思妇霜碪寒月【曹子建七哀诗曰明月照高楼流光正徘徊上有愁思妇悲叹有余哀沈休文云高楼切思妇葢用子建语也谢朓有衣诗白乐天诗谁家思妇秋捣帛月苦风凄碪杵悲】朱顔緑髪深误人【孟郊诗酒人皆倚春髪緑病叟独藏秋髪白】不似草木长青春【文选潘尼诗予渉素秋子登青春泣云素秋谓老青春谓少】洁身好贤君自有今日相看进于旧以兹敢倾一杯酒为太夫人千万夀【张翰日使我有身后名不如即时一杯酒后汉岑彭传以朔望问太夫人起居注云汉法列侯之母方称太夫人】
　　乞猫【山谷手书此诗题云从随主簿乞猫】
　　秋来鼠辈欺猫死【魏志曹公曰忧天下无此鼠辈耶退之诗立召贼曹与五伯尽取鼠辈尸诸市】窥瓮翻盘搅夜眠闻道貍奴将数子【传灯録僧曰貍奴白牯为什麽却有知南史何承天云凤皇将九子此摘其字】买鱼穿柳聘衔蝉【衔蝉用俗语也后山诗话云乞猫诗虽滑稽而可喜千嵗之下读者如新】
　　谢周文之送猫儿
　　养得狸奴【见前注】立战功将军细柳有家风【用周亚夫细柳营事】一箪未厌鱼餐薄四壁当令鼠穴空
　　谢张泰伯惠黄雀鲊
　　去家十二年黄雀悭下筯【晋何曽传日食万钱犹曰无下筯处】笑开张侯盘汤饼始有助【东晢餠赋云汤饼为最】蜀王煎藙法醢以羊彘兔【自注云俗谓亥卯未馄饨内则曰三牲用藙注云藙煎茱萸也正义曰贺氏云今蜀郡作之三牲谓牛羊豕】麦饼薄于纸含浆和咸酢秋霜落场谷【诗云食我塲谷】一一挟茧絮【东坡诗披绵黄雀漫多脂】飞飞蒿艾间入网辄万数烹煎宜老稚罂缶烦爱防南包解京师【老杜北征诗粉黛亦解包】至尊所珍御【文选西京赋侈靡逾乎至尊退之李花诗冰盘夏荐碧实脆斥去不御慙其花此御字之意】玉盘登百十睥睨轻桂蠧【汉陆贾传尉佗献挂蠧二器注桂蠧桂树蠧虫师古曰此虫食桂故味辛而渍之以蜜食之也】五侯哕豢豹【西汉娄防合五侯开奇膳以为鲭世穪五侯鲭见西京杂记文选枚叔七发云山梁之餐豢豹之胎退之南山诗思想甚含哕】见谓美无度【美无度见前注】濒河饭食浆葅巳佳茹【汉食货志菜如有畦】谁言风沙中乡味入供具【汉荆王刘泽传请张卿临亲修具注曰具供具也又叙传云迎延满堂日为供具】坐令亲馔甘更使客得与【郭林宗传茅容杀鸡为馔林宗谓为巳设既而以供其母自以草蔬与客同饭山谷用此意而反其词】蒲隂虽穷僻【蒲隂齐州所治县也张泰伯官于此】勉作三年住愿公且安乐分寄尚能屡【诗云将安将乐】
　　赠答晁次膺
　　次膺豪健如霜鹘空拳误挂田犬牙【汉李陵博士张空拳拳音絭杜诗霜鹘不空拳山谷用少陵语当音权汉文纪地形如犬牙】果输司空城旦作【汉辕固传太后怒曰安得司空城旦书乎按刑法志云完为成旦春文选任彦升防秀才文睚眦有违论输左校注输役也】付与步兵厨人家【晋阮籍传籍闻歩兵厨营人善酿酒】野马横郊作凝水【庄子野马也尘埃也文选连珠沈寒凝水不能结风】牵牛引竹上寒花无酒醉公不甚惜诵公五字使人嗟【东坡诗乐天长短三千首却爱韦郎五字诗乐天尝云韦应物为苏州牧诗甚多有郡宴诗兵卫森画防燕寝凝清香最为警防诗意叹次膺挂吏议而左迁酒官】
　　杨朴墓
　　三尺孤坟一布衣人言无复似当时千秋万嵗还来此【千秋万嵗见前注】月笛烟莎世不知【元注云杨朴喜吹笛尝作莎诗极工按范文正公诗话云杨朴字契郑州人善为诗不仕少与毕相同学毕荐之太宗召见面赋莎衣诗云狂脱酒家春醉后乱堆渔舍晚晴时除官不受聼归山以其子从政为长水尉东坡云昔年过洛见李公简言真宗东封访天下隐者闻郑人杨朴能为诗召对自言不能上问临行有人作诗送行否朴曰惟臣妻有一首云更休落魄眈杯酒且莫猖狂爱咏诗今日捉将官里去这回防送老头皮上大笑放回山】
　　次韵孔四著作早行
　　弃置锄犂就车马【选诗弃置勿重陈退之诗起身自犂锄】从来计出古人下【退之诗之罘别我去计出柏马下】尘埃好在三尺桐不疑万世期子野【白乐天诗家池动作经年别松竹禽鱼好在无琴操曰琴长三尺六寸六分象三百六十六日左传昭八年石言于晋魏榆晋问于师旷对曰云云叔向曰子野之言君子哉注云子野师旷字晋成公绥琴赋云伯牙弹而驷马仰秣子野挥而鹤翔鸣】明经使者著书郎风乘驲忘夙夜【左传昭五年楚子以驲至于罗汭注驲传也】回车过门问无恙【退之书云问无恙外不暇出一言】何意深巷勤长者【陈平传家乃负郭穷巷以席为门然门外多长者车辙】圣师之后盖多贤【左传昭七年吾闻将有逹者曰孔邱圣人之后也又云圣人有明徳者若不当世其后必有达人其在孔丘乎】领畧世故有余暇【选诗领畧归一致又云世故尚未夷】白而长身虽不见好古发愤尚类也【韩文孔戣墓志曰孔世三十八吾见其孙白而长身寡笑与言其尚类也论语子曰述而不作信而好古窃比于我老彭叶公问孔子于子路子路不对子曰女奚不曰其为人也发愤忘食乐以忘忧东坡和孔君亮诗固知严胜风流在又在长身十世孙孔戣字君严孔戡字君胜今君亮四十八世】自然身如警露鹤【周处风土记白鹤性警至八月露降于草木滴滴有声则鸣骆宾王登王司马楼宴序鹤鸣在隂上中天而警露李义山诗鹤应闻露警蜂亦为花忙】每先鸣鸡整初驾【晋书赵至传鸡鸣戒旦则飘尔晨征又选诗整驾肃时命】北行河决所至郡【此诗先言明经使者又言北行河决盖比之汉平当也平当传云以明经为博士又云以明经禹贡使行河行下更反】肃肃王命哀鳏寡【诗肃肃王命仲山甫将之又曰不侮鳏寡】力排滹沱避城郭【后汉王霸传光武南驰至下曲阳传闻王郎兵在后及至滹沱河令霸往视之霸诡曰氷坚可渡下曲阳汉属钜鹿郡今入祁州鼓城县滹沱所在于此可见】深泽疲民且田舍贾生三防藏胷中【汉沟洫志贾譲奏言治河有上中下防】羿矢百中不虚舍【羿射官也南宫适云羿善射孟子云逢防学射于羿此尧以前羿也寒浞虞羿于田杀而烹之此有穷后羿也诗云舍矢如破周纪养由基去柳叶百步而射之百发而百中】行归定拜关内侯但赐黄金恐非价【平当传又云至丞相以冬月赐爵关内侯注云以冬月非封时且先赐爵也非价谓功大赏轻如市物之不当价也】
　　次韵孔四著作北行滹沱
　　驼褐防风霜【殴阳文忠诗轻寒漠漠侵驼褐左传范宣子曰防荆棘注防胃也】鸡声墟里【渊明诗暧暧逺人村依依墟里烟】青灯进豆粥【后汉冯异传光武自蓟东南驰时天寒异上豆粥因复渡滹沱李啇隐诗语罢休邉角青灯鬓丝】落月踏氷水平生不药才可卫十指持比干戸封谁能优劣此【庄子逍遥篇宋人有善为不手之药者世世以洴澼絖为事客闻之买其方百金以説呉王呉王使之将冬与越人水战大败越人裂地而封之能不手一也或以封或不免于洴澼絖则所用之异也】
　　和陈君仪读太真外传五首
　　朝廷无事君臣乐花柳多情殿阁春【柳公权聨句薰风自南来殿阁生微凉】不觉胡雏心暗动【一作付与山河买忠义李白猛虎行胡雏緑眼吹玉笛】绮罗飜作坠楼人【外传云初禄山于上前应对杂以谐谑而妃常在坐禄山心动及闻马嵬之死数日叹惋晋石崇传崇有妓緑珠孙秀求之不与秀劝赵王伦诛崇介士到门緑珠自投于楼下而死杜牧之诗可怜金谷坠楼人】
　　扶风乔木夏隂合斜谷铃声秋夜深【外传云上至斜谷霖雨渉旬栈道雨中闻铃因采其声为雨霖铃曲攷之史及诸书明皇自陈仓入散闗出河池初不由斜谷今梓潼有上亭驿古今诗刻皆以为明皇闻铃之地当不妄也】人到愁来无处防不闗情处总伤心【太白诗何许最闗情】
　　梁州一曲当时事【当时事一作开元梦按开元传信记西凉州献新曲曰凉州寜王闻之以为恐有播越之祸乐府诗集凉州歌序亦称凉州曲云云初无区别】记得曽拈玉笛吹【外传云妃子窃寕王玉吹故张祜诗云金舆逺幸无人见偷把寕王小管吹】端正楼空春昼永小桃犹学淡燕支【华清宫有端正楼贵妃梳洗之所杜诗林花着雨燕脂落】
　　髙丽条脱雕红玉【条脱钏也髙丽所贵真诰蕚緑华降羊权家遗以金条脱一李义山诗羊权虽得金条脱温峤终虚玉镜台】逻逤琵琶撚緑丝【一作一双条脱玻瓈玉三尺琵琶緑蠒丝妃子琵琶逻逤檀也寺人白秀真使蜀还献木润如玉光可鉴有金缕红文蹙成双鳯乃末诃弥罗国所贡緑水蚕丝也】蛛网屋煤昏故物【昏故物一作脂泽歇】此生惟有梦来时
　　上皇曽御昭仪传镜里观形只眼前【上覧汉成帝内传见飞燕身轻欲不胜风帝为制七寳避风台上曰尔则任吹多少妃曰霓裳一曲可掩千古杜诗聴説开元事分明在目前退之诗聴説两京事分明皆眼前】养得禄儿倾四海【禄山防遇最深上及贵妃皆呼以为儿】千秋更有一伶【赵飞燕外传汉江东尉伶所撰也伶自叙云伶字子于歴刺守州郡为淮南相哀帝时老休买妾樊通徳有才色知书能言飞燕姊弟事通徳曰斯人俱灰灭矣当时疲精力驰骛蛊惑寕知终归荒田野草乎通徳顾视烛影以手拥髻凄然泣下于是撰赵后别传诗意谓以古为鉴兴坏在日前而明皇不之戒为可叹也】
　　读曹公传【并序】
　　曹公自以勲高宰衡文对西伯【汉礼乐志及王莽为宰衡欲燿众庶西伯谓周文王也】蝉蜕揖让之中【史记屈原传蝉蜕于浊秽】而用汉室于家巷【离骚经云五子用失乎家巷后汉延笃传笃以病免归教授家巷】更党锢之灾义士忠臣耘除畧尽献灵之间北面朝者拱而观变汉魏何择焉彼见宗庙社稷之无与也执太阿而用其颖【梅福传倒持太阿授楚其柄】以司一世之命左右无不得意引后宫于鈇钺如刈蒲茅【后汉献帝伏皇后纪政在曹操操求董贵人杀之帝以贵人有姙累为请不得后懐惧与父书言操残逼状令密国之事露曹逼帝废后令华歆勒兵入宫收后后闭戸藏壁中歆就牵后出时帝在后殿后被髪徒跣行泣过诀曰不能复相活耶帝曰我亦不知命在何时遂将后下暴室以忧崩】夫匹妇婢使罪家人犹为谢过之而亲北面受命之君自以为未知死所呜呼疠怜王其谁曰过言【战国防楚语云或説春申君曰孙子天下贤人也君何辞之春申君于是使人请孙子于赵孙子为书谢曰疠人怜王此不恭之语也虽然不可不审察也此为刧杀死亡之主言也夫人主年少而矜材无法术以知奸则大臣主防楚王子围以冠缨绞王杀之因自立也齐崔杼攻庄公射中其股遂杀之近代李兑用赵饿主父于沙邱淖齿用齐擢闵王之筋县于其庙梁夫疠虽癕肿胞疾上比前世未至绞缨射股下比近代未至擢筋而饿死也由此观之疠虽怜王可也注云续韩非子谚曰疠怜王】虽然终巳恭让腹毒而色取仁任丕以易汉姓者何也汉之末造虽得罪于社稷骨鲠之臣而犹不得罪于民故犹相与爱其名耳余闻曰道揆以上惠不足而明有右不在社稷而数有功粢盛殆其不继哉感之作曹公诗一章
　　南征北伐报功频刘氏亲为魏国宾【书微子篇作宾于王家】毕竟以丕成霸业岂能于汉作纯臣【献帝纪建安二十五年正月庚子魏王曹操薨三月改元延康冬十月乙卯皇帝逊位魏王丕称天子奉帝为山阳公奏事不称臣左传君子曰颍考叔纯孝也注曰纯犹笃也传又云君子曰石碏纯臣也】两都秋色皆乔木二祖恩波在细民【班固两都赋序曰有西都宾问东都主人云云孟子曰所谓故国者非谓有乔木之谓也二祖谓高祖世祖杜诗莫怪恩波隔又云恩波锦帕舒】驾驭英雄虽有术【杜诗君王自神武驾驭必英雄又云君王无所惜驾驭英雄材】力扶宗社可无人
　　杂诗
　　古风萧索不言归贫贱交情富贵非【下邽翟公为廷尉宾客填门及废门外可设爵罗后复为廷尉客欲往翟公大书其门曰一死一生乃知交情一贫一富乃知交态一贵一贱交情乃见见郑当时传后】世祖本无天下量子陵何慕钓鱼矶【后汉严光传光字子陵与光武同逰学及光武即位变姓名隐身不见帝令以物色求之后齐国上言有一男子披羊裘钓泽中帝疑其光乃备安车聘之三反而后至竟不屈子陵高抗皆世祖之量有以容之也若世祖有贫富交情之异则严光岂慕此哉此语必有为而发】
　　卫南【卫南属澶州与北京为邻】
　　今年畚锸弃春耕折苇枯荷绕壊城【杜诗菱荷枯折随风涛陆防防防诗不似间楼折苇秋】白鸟自多人自少【尝闻东坡知登州有一主簿白事不巳公颇倦漫云晚可见过主簿不渊其意至晚独入公强出见之因阅杜诗问云江湖多白鸟天地足青蝇白鸟鸥鹭之属耶主簿曰白鸟乃蚊蚋以况赃吏江湖之间距朝廷逺多赃吏耳天地之间君子少而小人多公即改观厚待之夏小正曰八月丹鸟羞白鸟说曰丹鸟谓丹良也白鸟谓闽蚋也闽音文又金楼子云白鸟蚊也齐桓公卧栢寝谓仲父曰一物失所寡人悒悒今白鸟营营是必饥耳人少字用杜诗萧条四海内人少豺虎多】汚泥终浊水终清【杜诗浊河终不汚清济退之诗清沟映汚渠】沙场旗鼓千人集渔戸风烟一笛横惟有鸣鸱古祠柏对人犹是向时情
　　酒
　　江形圜似阮家盆【世説阮仲容至宗人间共集以大盆盛酒】山势岑如北海樽【孔融传樽中酒不空】戸有浮蛆春盎盎【周礼五齐三曰盎齐山谷尝有玉醴颂醖玉醴拨浮蛆春盎盎想可】双松一路醉乡门【唐王绩有醉乡记楞严经颂云十方薄伽梵一路湼槃门】
　　次韵答柳通叟问舍求田之诗
　　少日心期转谬悠【文选任彦升诗中道遇心期庄子末篇以谬悠之説荒唐之言】蛾眉见妒且障羞【离骚经众女嫉余之蛾眉兮谣诼谓余以善淫李白诗由来紫宫女共妒青蛾眉南史刘穆之曽孙祥齐建元中为正员郎司徒褚彦回入朝以腰扇障靣祥从侧过曰作如此举止羞见人面扇障何益玉台新咏云举扇且障羞李义山美人赋枕有光而照泪屏无影而障羞】但令有妇如康子【列女传鲁黔娄先生之妻先生死曽子往吊之曰何以为諡其妻曰以康为諡曽子曰先生食不充口衣不盖体何乐于此而諡为康乎妻曰昔君尝欲以为国相辞而不为是有余贵也君尝赐之粟三十钟辞而不受是有余富也甘天下之淡味安天下之卑位求仁而得仁求义而得义其諡为康不亦宜乎曽子曰唯】安用生儿似仲谋【吴志孙权字仲谋曹公叹曰生子当如孙仲谋刘景升儿子若防犬耳】横笛牛羊归晚径【杜诗牛羊归径险鸟雀聚枝深】巻帘瓜芋熟西畴【蜀都赋云瓜畴芋区归去来辞云将有事于西畴】功名可致犹回首何况功名不可求
　　书扇
　　鲁公笔法屋漏未减右军锥画沙可惜团团新月面故教零乱黑云遮【法书苑云顔鲁公与懐素学草书于鄥兵曹或问曰张长史见公孙大娘舞劒得低昂回翔之状兵曹有之乎懐素以古钗脚为对鲁公曰何如屋漏防怀素曰老贼得之矣书诀墨薮载顔鲁公记张长史笔法云长史曰闻于褚河南云用笔当如印印泥锥画沙初不言出于王右军也当考】次韵答叔原防寂照房呈稚川【按山谷石刻次韵王稚川客舍题云王欲稚川元丰初调官京师前后集数篇皆同时作时山谷入京改官盖元丰庚申嵗】
　　客愁非一种歴乱如蜜房【杜诗天寒割蜜房】食甘念慈母衣绽怀孟光【内则曰衣裳绽裂纫箴请补缀孟光乃后汉梁鸿妻】我家犹北门【时解北京教授至京师其家犹在北京母夫人无恙初在北京丧偶殡于北京者十一年】王子渺湖湘寄书无鴈来衰草漫寒塘故人哀王孙【哀王孙而进食见韩信传】交味耐久长【唐魏同与裴炎缔交能保始终号耐久朋】置酒相暖热【元稹苦乐相倚曲犹得半年佯暖热王荆公次程公辟韵云清月若覩兰亭月暖热应忘蕙帐秋】惬于冬饮汤【孟子云公都子曰冬日则饮汤夏日则饮水】吾侪痴絶处不减顾长康【顾恺之痴絶见前注】得闲枯木坐【长沙石霜山释庆诸众议延请诸闻之更入深山无人之下长坐不卧屹若枯株天下谓之石霜枯木见僧北山宝传】泠日下牛羊【诗云日之夕矣羊牛下来】坐有稻田衲【北山録臼稻畦为衣陶土为器稻畦袈裟也陶土瓦鉢也僧道学妙高堂诗何时卷此稻畦衲慰我弥年归意勤】颇薫知见香【释氏书有解脱知见香】胜谈初亹亹【晋阮脩传王衍谈易有所未了敦曰阮宣子可与言衍曰未知其亹亹之处定何如耳又谢安传安弱冠诣王蒙清言良乆既去蒙子脩曰向客何如大人蒙曰此客亹亹为来逼人】脩绠汲银牀【用退之汲舌得脩绠之意古诗后园凿井银作牀金缾素绠汲寒浆杜诗露井冻银牀太白诗梧桐落金井一叶飞银牀】声名九鼎重【见前注】冠葢万夫望【易系辞君子知微知彰知柔知刚万夫之望汉文诏使者冠葢相望韩诗冠葢相望催入相】老禅不挂眼【退之诗余事不挂眼】看蜗书屋梁【酉阳杂爼云睿宗为冀王时寝斋璧上蜗迹成天字上遽扫之经数日如初及即位铸金为蜗分寘道释像前杜诗鸟喙催寒木蜗涎蠧画梁】韵与境俱胜【文选头陀寺碑道胜之韵虚往实归】意将言两忘【易系辞子曰书不尽言言不尽意庄子云不若両忘而化其道】出门事衮衮斗柄莫昂昂月色丽双阙【三辅黄图古歌词云长安城西有双阙】雪云浮建章【文选谢朓诗金波丽鳷鹊玉绳低建章】苦寒无处避惟欲酒中藏【李白诗青莲居士谪仙人酒肆藏名三十春】
　　同王稚川晏叔原饭寂照房得房字
　　高人住寳坊【杜诗虚白高人静华严论云安立寳坊集诗人天】重客欵斋房【汉高帝纪豪杰闻令有重客又礼乐志有斋房之歌元封二年芝生甘泉斋房作此借用其字】市声犹在耳【左传言犹在耳】静虚生白光【庄子虚室生白】幽子遗淡墨【退之别赵子诗海中诸山中幽子颇不无】窻间见潇湘蒹葭落鳬鴈【诗蒹葭苍苍】秋色媚横塘博山沈水烟淡与人意长【西京杂记有五层金博山炉古诗云博山炉中百和香】自鹰爪芽来试鱼眼汤【鹰爪鱼眼见前注】寒浴得温湢【内则曰外内不共井不共湢浴释音彼力切注湢浴堂也】体净心凯康【宋玉神女赋心凯康以乐尔雅释诂云恺康乐也】盘餐取近市【杜诗盘餐市逺无兼味】厌饫谢羶羊【庄子羊肉不慕蚁蚁慕羊肉羊肉羶也】裂饼羞豚脍【晋何曽蒸饼上不裂作十字则不食老杜诗浮供老病裂饼常所爱】包鱼芰荷香平生所懐人【诗巻耳嗟我懐人寘彼周行】忽言共榻牀常恐风散【白乐天诗风或消散江山回旋刘禹锡诗故人云雨散满目山川多】千里郁相望斯防岂易得渊对妙濠梁【庄子与惠子防子濠梁之上详见前注】雅雅王稚川【晋刘惔传洛中雅雅有三嘏】易亲复难忘【古乐府君家甚易知易知复难忘】晏子与人交【论语晏平仲善与人交】风义盛激昂两公盛才力宫锦丽文章鄙夫得秀句【杜诗最传秀句寰区满】成诵更懐藏【文选杨脩答曹植笺云有所造作若成诵在心余见前注】
　　次韵叔原防寂照房得照字
　　风思齐诗【齐国风风思君子也乱世则思君子不改其度焉风凄凄鸡鸣喈喈】草木怨楚调【宋玉悲秋词草木摇落而色衰渊明有怨诗楚调一篇】本无心击排【贾谊疏云屠牛坦一朝解十二牛而芒刃不顿者所排击剥割皆众理解也】胜日用歌啸【胜日见前注】僧窻茶烟底【杜牧诗今日鬓丝禅榻畔茶烟轻飏落花风】清絶对二妙【晋卫罐传一台二妙南史伏曼客与袁餐时论以为一台二妙以此叔原稚川】俱含万里情【杜诗中原有兄弟万里正含情】雪梅开岭徼【谓大庾岭头梅花】我慙风味浅砌莎慕松茑【诗頍弁云茑与女萝施于松柏】中朝盛人物【退之诗云国朝盛文章】谁与开顔笑二公老谙事【退之诗朝中大官老于事】似解寂寞钓【退之答崔立之书耕于寛间之野钓于寂寞之滨】对之空叹嗟楼阁重晚照【杜诗上方重阁晚百里见秋毫又云连山晚照红】
　　次韵稚川得寂字
　　平生万里兴敛退着寸尺【退之诗敛退就新懦趋营悼前猛】向来类窃鈇【列子曰人有亡鈇者意其邻之子视其行歩窃鈇也顔色窃鈇也言语窃鈇也动作态度无为而不窃鈇也俄而抇其谷而得其鈇他日复见其邻人之子动作态度无似窃鈇也鈇音斧】少日巳争席【见前注】曩过招提饭【老杜逰奉先寺诗巳从招提逰更宿招提境按僧辉记云招提者梵言拓鬬提奢唐言四方僧物后人传写之误以拓为招又省去鬬奢二字止称招提则今十方住持寺院也湼槃经云造僧招提则生不动国】惬当易为适【杜诗惬当久忘筌葢用渊明诗人亦有言称心易足也又云称心固为好】食鲑如举士【食鲑见前注】名下无遗索【阎立本见张僧繇画曰名下定无虚士】谈余天雨花【楞严经云即时天雨百寳莲花间错纷糅】茶罢风生腋【卢仝谢孟谏议寄新茶诗云七椀吃不得也惟觉两腋习习清风生】谁言尘土中有此坐上客【吕布顾谓刘备曰徳卿为坐上客谢安传安既出桓温问左右颇尝见我有此客否】言前倾许可【后汉宣秉等传语曰同言而信则信在言前稽康与山巨源书曰足下旁观多可注多可言多有许可也】胷次开堛塞【退之南山诗堛塞生怐愗】同是蠧鱼痴【退之诗岂殊蠧书虫生死文字间痴谓书痴】还归理编册长安千门雪【借长安以见汴京可见此四诗自北京解官至京师作】蟹黄熊有白更约载酒行无为守岑寂都下喜见八叔父【八叔父讳亷字夷仲为集贤校理判尚书刑部元丰三年除河东提刑正山谷入京之时诗中有一别七冬夏之句当是熙寕间山谷在北京时夷仲体量河北东路灾伤经由相见今七年矣夷仲终于给事中相见盖元丰庚申也】
　　一别七冬夏【山谷官北京留守文潞公留再任遂跨七年故前诗云我坐广文舍七年读书灯又云七年身屡到鬰鬰防檐瓦杜诗云一别五秋萤】防书通置邮【孟子徳之流行速于置邮而传命】冥鸿难借问江鲤多沉浮【用苏武传上林射鴈得鴈足系帛书事及古乐府呼童烹鲤鱼中有尺素书兼用晋殷羡事所致书皆投水中曰沉者自沉浮者自浮殷洪乔不作致书邮杜诗从投辖饮肯作置书邽】心因梦相去迹为山川留叔趋丹鳯阙身向卧龙洲【诗意谓叔先入京而身徃南阳已乃防都下也关中记云建章宫圆阙临北道鳯在上故曰鳯阙也卧龙洲在南阳见前注】邂逅入关马【诗邂逅相遇】同时解辔秋【考工记必犹其牛后注关东谓纣为緧緧亦作秋】别后事万端【后汉呉汉传帝责汉曰比敕公千条万端】向来身百忧【诗逢此百忧】咨嗟旧田园【归去来辞田园将芜】恸哭新松楸【退之诗毕命依松秋】稍询耆旧间大半归山丘【秦收大半之赋】小儿妇子【诗同我妇子】襁褓皆裹头【汉卫青传臣子在襁褓中杜诗去时里正与裹头】青灯照逆旅【左传令虢为不道保于逆旅】呼酒濯乱愁破啼为笑语【文选刘越石答卢谌诗并序曰相与举觞对膝破啼为笑李白送侄序申悲道旧破涕为笑】霜夜尽更筹【杜诗城暗更筹急】嵗寒叔旧节况又高春秋【汉蘓武传陛下春秋高】老松心梗槩【张平子东京赋粗为言其梗概】緑竹气和柔【霍去病传去病以和柔自媚子上张释之传焉赖和柔】言如不出口体若不胜裘【檀弓云赵文子其中退然如不胜衣其言呐呐然如不出诸其口】徳音润九里【河润九里本出庄子后汉郭伋传帝劳之曰河润九里冀京师并防福也】政事无全牛【庄子云庖丁为文惠君解牛文惠君曰技葢至此乎庖丁曰始臣之解牛之时所见无非全牛者三年之后未尝见全牛也】诗成戏笔墨清甚韦苏州【唐韦应物为苏州刺史有诗集】篆籀有志气当于古人求【汉艺文志史籀十五篇注云周宣王太史作大篆十五篇晋王戎传当从古人中求耳杜诗似君须向古人求】自悲闻道晩渉世如虚舟虽无触物意傥亦遭骂防【庄子云方舟而济于河有虚船来解舟虽有扁心之人不怒孟子众楚人咻之】稍窥性命学未穷言行尤【论语言寡尤行寡悔】息心待自信如大河流隄防小不密一决败数州【此言防心之难也传灯録有僧亡名息心铭山谷常手写】安得心服礼【左传僖三十三年服于有礼社稷之卫也】不见为疮疣【退之随事生疮疣】荆鸡变化材鹄卵滞隂幽【庄子曰奔蜂不能化藿蠋越鸡不能伏鹄卵吾才小不足以化子】愿因啄抱力浩荡碧云游【退之诗鹤翎不天生变化在啄抱杜诗白鸥没浩荡万黒谁能驯】次韵叔父夷仲送夏君玉赴零陵主簿
　　田窦堂上酒未醉已变态【太白诗田窦相倾夺宾客互盈亏窦婴田蚡事见汉书本传子虚赋覧将帅之变态又云殚覩众物之变态】何如东陵瓜子母相钩带【阮嗣宗诗已见前注】富贵席未暖【班固宾戏孔席不暖】珠玉作灾怪【孟子寳珠玉者殃必及身文选阮嗣宗诗多财为患害】茅茨虽长贫终有懿亲在【左传封建亲戚以藩屏周不废懿亲也】丈人困州县短髪余防撮【庄子曰支离疏者颐隐于齐肩高于顶防撮指天防古外反撮于外反诗言髪脱仅余髻耳】居然枳棘栖【后汉仇覧传一名香考城令王涣署为主簿谢遣曰枳棘非鸾凤所栖】坐阅嵗月代青云已迷津【太白诗迷津觉路失托势随风翻又赠友人诗斯人无良朋岂有青云望】浊酒未割爱【杜诗割爱酒如渑自注云平生所爱消渴止乏】簿领能无休饤饾唤鱼菜【退之云呼奴具盘餐饤饾鱼菜赡】羇旅苦地偏【渊明诗心逺地自偏】江湖见天大万里一帆樯长风可倚赖【乐府诗云象牙作帆樯南史宗慤云愿乘长风破万里浪】因行访幽禅头陀烟外【文选头陀寺碑文注斗擞烦恼故曰头陀李白诗头陀云外多僧气王立之诗话云山谷有送零陵主夏君玉诗本云因行访幽禅头陀陀烟雨外葢君玉头甚大故以此戯之梵语头陀此言斗擞斗擞烦恼也】
　　病起次韵和稚川进叔倡酬之什
　　池塘夜雨聼鸣蛙老境侵寻【见前注】每忆家白髪生来惊客髪黄梁炊熟又春华【见前注】百年不负胶投漆【后汉陈重雷义同郡为友乡里为之语曰胶漆自谓坚不如陈与雷白乐天诗百年胶漆初心在万里烟霄中路分】万事相依葛与瓜【见前注】胜日主人始有酒犹堪扶病见鸎花【杜诗莺花围世界卢仝诗莺花烂漫君不来】
　　稚川约晚过进叔次前韵赠稚川并呈进叔
　　人骑一马钝如蛙【晋祖纳传幽冀之士钝如椎】行向城东小隐家【文选王康琚诗小隐隐陵薮大隐隐朝市李白诗小隐慕安石逺游学子平】道上风埃迷皂白【皂白见前注】堂前水竹湛清华【文选谢叔源诗水木湛清华】春归河曲定寒食公到江南应削瓜【礼记为天子削瓜者副之】樽酒光阴俱可惜端须连夜发园花【明朝游后苑火急报春知花须连夜发莫待晓风吹武后语也见唐人小説】
　　汴岸置酒赠黄十七【与后篇晓放汴舟同时作黄名几复】
　　吾宗端居丛百忧长歌劝之肯出游【一作百丈暮卷篙人休侵星争前犹几舟】黄流不解涴明月【孟郊寓言谁言浊路泥不污明月色】碧树为我生凉秋【杜诗寒蝉碧树秋】初平羣羊置莫问叔度千顷醉即休【一作诗吟吾党夜来作酒置田翁社后篘葛洪神仙传云皇初平年十五家使牧羊有道士将至金华山四十余年其兄初起求得之问羊何在初平言叱叱羊起于是白石皆起成羊数万头后汉黄宪字叔度郭林宗曰叔度汪汪若千顷波皇初平亦作黄山谷多用此事按杨文公谈苑金华山乃皇初平化石之地有石如羊形者人争求以为玩好有内侍掌市征于婺州辍已俸募人求得耳角尾足皆具如真羊者数枚归阙献之太祖曰此墓田中物也杖其内侍神仙之説固多渺茫而皇初平事信而有证此其彰彰者也】谁倚柁楼吹玉笛【用晋王廙柁楼长啸事玉笛见前注】斗杓寒挂屋山头【屋山见前注又王荆公诗落木回颷动屋山王立之诗话山谷谓洪父云甥爱老舅何等篇父举蜂房各开戸牖蚁穴或梦封侯王及其黄流不解涴明月碧树为我生凉秋深类老杜山谷云得之矣】

　　山谷外集诗注巻七
　　钦定四库全书
　　山谷外集诗注巻八
　　宋　黄庭坚　撰
　　史　容　注
　　晓放汴舟【山谷罢北京教授入京改京官得知吉州太和县其秋自汴京归江南寔元豊三年】
　　秋声满山河行李在梁宋【梁即汴京宋即南京】川涂事鸡鸣【渊明诗目倦川涂异心念山泽居文选谢灵运诗岂伊川涂路注云周礼两山之间必有川焉大川之间必有涂焉】身亦逐羣动【渊明诗云日入羣动息归鸟趋林鸣李白诗灭见羣动息】霜清鱼下流橘柚入包贡【禹贡掦州厥包橘柚锡贡】又持三十口去作江南梦【杜诗两京三十口虽在命如丝】
　　次盱眙同前韵【盱眙泗州所治县也绍兴十四年升盱眙为军以天长招信属焉】
　　去此二十年持家西过宋起予者白鸥【论语起予者商也】归兴岌飞动宫殿明寳坊【华严合论云安立寳坊集诸天人】山川开禹贡破浪一帆风更占梦中梦【南史宗慤传愿乘长风破万里浪庄子齐物篇方其梦也不知其梦也梦之中又占梦焉】
　　外舅孙莘老守苏州留诗斗野亭庚申十月庭坚和【庚申元豊三年也】
　　谢公所筑埭未叹曲池平【晋谢安传至新城筑埭于城北后人追思之名为召伯埭在今掦州广陵县雍门周以琴见孟尝君曰君百歳之后高台既巳倾曲池又巳平文选沈休文诗贵贱犹如此况乃曲池平】苏州来赋诗句与秋气清僧构擅空阔浮光飞栋甍【杜诗江阔浮高栋】维斗天司南【庄子维斗得之终古不汉天文志斗为帝车古有司南车也】其下百渎倾贝宫产明月含泽遍诸生槃礴淮海间【解衣槃礴见庄子】风烟侵十城【屈原九歌云紫贝阙兮珠宫明月谓明月之珠也沈存中笔谈云嘉祐中掦州有一珠甚大天晦多见初出于天长县波泽中后转入甓社湖后又在新开湖中九十余年常常见之又文昌杂録云孙莘老庄居在高邮新开湖邉一夕庄客报湖中珠见因至水际光明如月忽见蚌蛤如芦席大一殻浮水上一殻如张帆状其疾如风飞小艇逐之不可反今以珠比莘老也元祐三年莘老丐祠得请山谷赠诗亦以珠为喻云甓社湖中有明月淮南草木借光辉】籁箫吹木末【通典乐门凡箫一名籁杜诗我仆犹木末】浪波沸庖烹【退之诗还冢敕妻儿具此煎庖烹此摘其字】我来杪摇落霜清见鱼行白鸥逺飞来得我若眼明【杜诗二月六夜春水生门前小滩浑欲平鸬鹚鸂鶒莫漫喜吾与汝曹俱眼明】佳人归何时解衣绕厢荣【上林赋偓佺之伦暴于南荣注云屋南檐也集韵云屋梠之两头起者为荣佳人谓莘老也莘老在熙豊间以言事屡黜自苏州徙福州徐州时犹未召还也归何时者望其归故里也】
　　十月十三日泊舟白沙江口【元注云真州唐永正县之白沙镇也】
　　岸江倚帆樯【见前注】巳专北风权飞霜挟月下【西京杂记淮南王着鸿烈自云字中皆挟风霜】百笮直如【后汉末谣言云直如死道邉摘其字以言引竹索揽船如直退之聨句云浮桥交万笮】緑水去清夜黄芦摇白烟篙人持更柝【易重门击柝】相语闻并船平生濯缨心【沧浪之水清兮可以濯我缨沧浪之水浊兮可以濯我足见于孟子离娄篇又见于文选屈原所作渔父篇】鸥鸟共忘年【言与鸥鸟为忘年之友也南史江总传张缵等雅相推重为忘年交】风吹落尘网歳星奔回旋【歳星十二歳一周天】险艰自得力【左传晋文公险阻艰难其备尝之矣此其所以覇也故云得力孟子所谓生于忧患死于安乐也】细故可弃捐【汉文帝与匈奴书朕与单于皆捐细故俱蹈大道】至今梦汹汹呼禹济广川【元注云河出昆仑墟色白所渠并千七百一川色黄见尔雅释水】
　　发白沙口次长芦
　　篙师救首尾【孙子善用兵者如常山之蛇击其首则尾至击其尾则首至击其中则首尾俱至】我为制中权【左传宣十二年中权后劲】挂席满风力【杜诗挂席穷海岛】如椎强弩晓放白沙口长芦见炊烟一叶托秋沧江百尺船反观世风波谁家保长年【杜诗冉冉征涂间谁是长年者】念昔声利区【鲍明逺诗三川养声利】与世阙周旋大道甚闲暇【老子云大道甚夷而民好径】百物不废捐【易系辞下云其道甚大百物不废惧以终始其要无咎此之谓易之道也】谁知目力净改观旧山川【维摩经目浄修广如青莲孟郊诗亲賔改旧观】
　　阻风入长芦寺【长芦寺属眞州】
　　福公开百室【周颂公以开百室按续灯録真州长芦崇福禅院祖印禅师讳智福江州人四处住持胜縁毕集三十年间众盈五百】不借邻国权法筵森龙象【传灯録逹磨传云波罗提法中龙象智度论曰龙象言力大龙水中行力大象陆中行力大负荷大法者比之龙象】天乐下管【老杜道林岳麓二寺诗云六时天乐朝香烟】我来花地【楞严经云即时天百寳莲花青黄赤白间错纷糅李白诗漫漫花落嘈嘈天乐鸣】依旧薫炉烟金碧动江水【子虚赋其土则锡碧金银注云碧谓玉之青白色者也杜诗云润聚金碧气蜀都赋连珠玉碧之岩】钟鱼到客船茗椀洗昏着【退之诗茗椀纎纎捧】经行数徂年歳寒风落山故乡喜言旋【左传昭元年风落山谓之蛊小雅黄鸟云言旋言归】林回负赤子白璧乃可捐【见前注】侍亲如履冰【意取孝经第三章云如临深渊如履薄冰】风淼暗川
　　次韵伯氏长芦寺下
　　风从落帆休天与大江平僧房昼亦静钟磬寒逾清淹留属暇日植杖数连甍【归去来词云或植杖而耘耔字本出论语】颇与幽子逢【退之诗幽子颇不无】煮茗当酒倾【杜诗毎过得酒倾李白诗愁多酒虽少酒倾愁不来乐天诗聊将茶代酒】携手霜木末朱栏见潮生樯移永正县【见泊舟白沙江口题下柱】鸟度建康城薪者得树鸡【退之有答道士寄树鸡诗云软湿青黄状可猜欲烹还唤木盘廻烦君自入华阳洞直割乖龙左耳来东坡和陶诗黄菘养土羔老楮生树鸡未忍便烹煮绕观日百回】羮盂味南烹【退之初南食诗自宜味南烹】香秔炊白玉【杜诗白玉定晨炊退之聫句庖霜脍鲫白玉炊香粳】饱饭愧闲行丛祠思归乐吟弄夕阳眀思归诚独乐薇蕨渐春荣【汉陈胜传注丛祠谓草木岑蔚者元稹谪江陵有思归乐诗云山中思归乐尽作思归鸣应縁此山路自古离人征云云白居易和云山中不栖鸟夜半声嘤嘤似道东归乐行人掩泣聴陶岳零陵记云思归乐状如鸠而惨色三月则鸣其音云不如归去】金陵【今建康府也治上元江寜二县本楚邑楚威王以其地有王气埋金以镇之故曰金陵秦改曰秣陵吴改建康】
　　豪士阻江海分域中权【战国防赵语云乘赵之而分之唐书分河北地鲍照芜城赋竟剖而豆分注其土地如之割肌老子域中有四大】真人开闗梁曽不费一【开寳七年十月诏曹彬潘美等伐江南所至克防十一月以龙船数千艘为浮梁自采石矶以济大军八年十一月攻防升州擒唐国主李煜江南平】六朝妙人物【吴都秣陵晋元帝渡江复都焉宋齐梁陈皆因之】蔓草萦寒烟至今哀江南【后周书庾信冇哀江南赋一首宋玉招魂篇末云魂兮归来哀江南庾信盖取诸此】咏歌在渔船穷山虎豹穴磨衲拥髙年【谓法秀也按僧寳传秀在法云寺神宗遣中使赐香并磨衲】青天行日月坐看磨蚁旋【苏子美诗卧看青天行白云晋天文志日月实东行而天牵之以西没如蚁行磨石之上磨左旋而蚁西行】身将时共晚道与世相捐【庄子缮性篇世丧道矣道丧世矣世与道交相防也】犹能揽壮观【史记封禅书云皇皇哉斯事天下之壮观】巨浸朝百川【元注云时秀禅师在钟山寺○秀乃圆通禅师法秀也吕汲公铭其塔云元丰二年王荆公居金陵以礼邀师居钟山之兴国寺兴国者公捐私财以治者也寺之事一聴于公而后行师至之日告于众曰以财管寺则宜归王氏以寺聴命则宜归老僧一日公以所着佛书解义示师师曰文章之妙所不敢议然不可以智知殆非义学所能尽也公滋不悦师遂弃去按元丰二年嵗己未而山谷此行盖三年庚申嵗时秀师正在金陵荘子大浸稽天而不溺元祐间和东坡送李方叔诗又用此语云君看巨浸朝百川】
　　赠别李端叔【李之仪宇端叔姑孰人举进士元祐中为枢密院编修官东坡帅定武辟置幕下】
  </div>
  <div class="pagination">
   <a href="山谷内集诗注山谷外集诗注山谷别集诗注_page27.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page23.html">
    23
   </a>
   <a href="山谷内集诗注山谷外集诗注山谷别集诗注_page24.html">
    24
   </a>
   <a href="山谷内集诗注山谷外集诗注山谷别集诗注_page25.html">
    25
   </a>
   <a href="山谷内集诗注山谷外集诗注山谷别集诗注_page26.html">
    26
   </a>
   <a href="山谷内集诗注山谷外集诗注山谷别集诗注_page27.html">
    27
   </a>
   <span class="current-page">
    28
   </span>
   <a href="山谷内集诗注山谷外集诗注山谷别集诗注_page29.html">
    29
   </a>
   <a href="山谷内集诗注山谷外集诗注山谷别集诗注_page30.html">
    30
   </a>
   <a href="山谷内集诗注山谷外集诗注山谷别集诗注_page31.html">
    31
   </a>
   <a href="山谷内集诗注山谷外集诗注山谷别集诗注_page32.html">
    32
   </a>
   <a href="山谷内集诗注山谷外集诗注山谷别集诗注_page33.html">
    33
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
