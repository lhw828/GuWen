<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 102 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 102 页/共 103 页
  </h1>
  <div class="content">
   祭文　行状
　　祭文　　　　　　　　　韩忠献王琦
　　维熙宁五年嵗次壬子某月某日具官某谨遣三班奉职随行指使李珪以清酌庶羞之奠致祭于少师永叔之灵惟公之生粹禀【一作禀粹】元精偶圣而出逢辰以亨厯事三朝翼登太平大名既遂大功既成年未及老【一作耆】深虞满盈连章得谢颍第来宁神当畀以福禄天宜锡之寿龄胡不憖遗遽尔摧倾此冥理莫得致诘而天下为之失声呜呼哀哉公之文章独步当世子长退之伟赡闳肆旷无拟伦逮公始继自唐之衰文弱无气降及五代愈极頽敝唯公振之坐还醇粹复古之功在时莫二公虽云亡其传益贵譬如天衢森布列纬海内瞻仰日髙而伟公之谏诤务倾大忠在庆厯初职司帝聪顔有必犯阙无不缝正路斯辟奸萌辄攻气劲忘忤行孤少同于穆仁庙诚推至公孰好孰恶是焉则从善得尽纳治随以隆人畏清议知时不容各砺名节恬乎处躬二十年间由公变风公之功业其大可记屡殿藩垣所至懐惠尝尹京邑沛有余地早践西掖晚当内制凡厥代言典谟之懿凡厥出令风雷其势三代炳焉公辞无媿枢幄猷为台衡弼贰抚御四方兵戈不试整齐百度官师咸治服劳一心定策二帝中外以安神人胥慰不校谗言恳求去位公之进退逺迈前贤合既不苟髙惟戒颠身虽公辅志则林泉七十致政乃先五年上惜其去公祈益坚卒遂其请始终克全呜呼哀哉余早接公道同气类出处虽殊趣向何异既忝宰司日亲髙谊可否明白襟懐坦易事贵穷理言无饰伪或不知公因罹谤忌青蝇好防白璧奚累呜呼哀哉自公还事心慕神驰徒凭翰墨莫挹姿仪公尝顾我惠以新诗虽亟詶答奈苦衰疲欲复为问动巳逾时忽承讣音且骇且悲哀诚孰诉肝胆几堕公之逝矣世鲜余知不如从公焉用生为遐修薄荐奠公一巵魂兮有灵其来监兹尚飨
　　同前　　　　　　　　王荆文公安石
　　夫事有人力之可致犹不可期况乎天理之寞又安可得而推惟公生有闻于当时死有传于后世苟能如此足矣而亦又何悲如公器质之深厚智识之髙逺而辅以学术之精防故形于文章见于议论豪健俊伟怪巧瑰琦其积于中者浩如江河之停蓄其发于外者烂如日星之光辉其清音幽韵凄如飘风急雨之骤至其雄辞闳辩快如轻车骏马之奔驰世之学者无问乎识与不识而读其文则其人可知呜呼自公仕宦四十年上下往返感世路之岖﨑虽屯邅困踬窜斥流离而终不可掩者以其有公议之是非既压复起遂显于世果敢之气刚正之节至晩而不衰方仁宗皇帝临朝之末年顾念后事谓如公者可寄以社禝之安危及夫发谋决防从容指顾立定大计谓千载而一时功名成就不居而去其出处进退又庶乎英魄灵气不随异物腐散而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能防情者念公之不可复见而其谁与归
　　同前　　　　　　　　　　曽舍人巩
　　维公学为儒宗材不世出文章逸发醇深炳蔚体备韩马思兼庄屈垂光简编焯若星日絶去刀尺浑然天质辞穷巻尽含意未卒读者心醒开防愈疾当代一人顾无俦匹谏垣抗议气震回遹鼔行无前防防非恤世伪难胜孤坚竟窒紫防玉堂独当大笔二典三谟生明藏室顿挫弥厉诚纯志壹斟酌损益论思得失经体虑萌【一作明】沃心造膝帝曰汝贤引登辅弼公在庙堂尊明道术清浄简易仁民爱物敛不烦苛令无廹猝栖置木索里安戸逸椟敛兵革天清地谧日进昌言从容宻勿开建国本情忠力悉夘未之嵗龙驾飚歘再拯大艰垂绅秉笏乾坤正位上下有秩功被社稷等夷召毕公在庙堂总持纪律一用公直两忘猜昵不挟朋比不虞讪嫉独立不回其刚仡仡爱养人材奬成诱掖甄防寒素振兴滞屈以为巳任无有废咈维公平生恺悌忠实内外洞彻初终若一年始六十恳辞冕黻连章累嵗乃俞所乞放意丘樊脱遗羁馽沉浸图史左右琴瑟志气浩然不陋蓬荜意谓百龄重休累吉还斡鼎轴賛防计宻云胡倾殂憖遗则弗闻讣失声眦泪横溢戆防不敏早防振袚言繇公诲行繇公率戴徳不酬懐情独郁西望轜车莫持纼綍维公荦荦徳义譔述为后世法终天不没托辞叙心曷能髣髴呜呼哀哉尚飨
　　同前　　　　　　　　范蜀忠文公镇
　　惟公平生谅直骨鲠文章在世炜炜炳炳老释之辟贲育之猛拒塞邪説尊崇元圣天下四方学子甫定迩来此风勃焉而盛如醒复醉如愈再病粤醒与病有幸不幸幸不见排不幸不正嗟余空疎敢处季孟公讣之来泪下縻绠闻公卜宅许洛之境余居在焉倘得同井异时往来或接光影薄酒一樽菲肴数皿逺不得前寄此耿耿
　　同前　　　　　　　　　苏文忠公轼【通判杭州日】
　　呜呼哀哉公之生于世六十有六年民有父母国有蓍斯文有传学者有师君子有所恃而不恐小人有所畏而不为譬如大川乔岳虽不见其运动而功利之及于物者葢不可以数计而周知今公之没也赤子无所仰庇朝廷无所稽疑斯文化为异端学者至于他歧君子以为无与为善而小人沛然自以为得时譬如深山大泽龙亡而虎逝则变怪杂出舞防鱓而号狐狸昔公之未用也天下以为病而其既用也则又以为迟及其释位而去也莫不冀其复用至其请老而归也莫不怅然失望而犹庶几于万一者幸公之未衰孰谓公无复有意于斯世也奄一去而莫予追岂厌世溷浊洁身而逝乎将民之无禄而天莫之遗昔我先君懐寳遁世非公则莫能致而不肖无状因縁出入受敎于门下者十有六年于兹闻公之丧义当匍匐往救而懐禄不去愧古人以忸怩缄词千里以寓一哀而巳矣盖上以为天下恸而下以哭吾私呜呼哀哉
　　同前【知颍州日】
　　维元祐六年嵗次辛未九月丙戌朔从表侄具位苏轼谨以清酌肴果之奠昭告于故太师兖国文忠公安康郡夫人之灵呜呼轼自龆齓以学为嬉童子何知谓公我师昼诵其文夜梦见之十有五年乃克见公公为拊掌欢笑改容此我辈人余子莫羣我老将休付子斯文再拜稽首过矣公言虽知其过不敢不勉契阔艰难见公汝隂多士方哗而我独南公曰子来实获我心我所谓文必与道俱见利而迁则非我徒又拜稽首有死无易公虽云亡言如皎日元祐之初起自南迁叔季在朝如见公顔入拜夫人罗列诸孙敢以中子请婚叔氏夫人曰然师友之义凡二十年再升公堂深衣庙门垂涕失声白髪苍顔复见颍人颍人思公曰此门生虽无以报不辱其门清颍洋洋东注于淮我懐先生岂有涯哉尚飨
　　同前　　　　　　　　苏文定公辙
　　维年月日具官苏辙谨以清酌庶羞之奠致祭于故观文少师赠太师九丈之灵呜呼嘉祐之初公在翰林维时先君处于西南世所莫知隠居之深作书号公曰是知予公应嗟然我明子心吾于天下交游如林有如斯文见所未曾先君来东实始识公倾盖之欢故旧莫隆遍出所为叹息改容厯告在位莫此蔽防报国以士古人之忠公不妄言其重鼎钟厥声四驰靡然向风嗟维此时文律頽毁竒邪谲怪不可告止剽剥珠贝缀饰耳鼻调和椒姜毒病唇齿咀嚼荆棘斥弃羮胾号兹古文不自愧耻公为宗伯思复正始狂词怪论见者投弃踽踽元昆与辙皆来皆试于庭羽翼病摧有鍳在上无所事媒驰词数千适当公懐擢之众中羣疑相豗公恬不惊众惑徐开滔滔狂澜中道而回匪公之明化为诙俳公徳日隆厯蹈二府辙方在艰抚视逾素纳铭幽宅徳逮存故终丧而还公以劳去公年未衰屡告迟暮自亳徂青迄蔡而许来归汝隂啸傲环堵辙官在陈于颍则隣拜公门下笑言欢欣杯酒相属图史纷纭辨论不衰志气益振有如斯人而止斯耶书来告衰情懐酸辛报不及至凶讣遄臻呜呼公之于文云汉之光昭回洞逹无有采章学者所仰以克向方知者不惑昧者不狂公之在朝以直自遂排斥奸回罔有剧易后来相承敢陨故事虽庸无知亦或勉励此风之行逾三十年朝廷尊严庶士多贤伊谁云从公导其先自公之归忽焉变迁又谁使然要归诸天天之生物各维其时朝旸薫风春夏是宜冻雨急雪匪寒不施时去不返虽彊莫违矧惟斯人而不有时时既往矣公亦逝矣老成云亡邦国瘁矣无为为善善者废矣时实使然我谁怼矣哭公于堂维其悲矣呜呼尚飨
　　行状　　　　　　　　　呉正宪公充
　　故推诚保徳崇仁翊戴功臣观文殿学士特进太子少师致仕上柱国乐安郡开国公食邑四千三百户食实封一千二百户赠太子太师欧阳公行状
　　曽祖郴累赠金紫光禄大夫太师中书令
　　祖偃累赠金紫光禄大夫太师中书令兼尚书令父观皇任泰州军事判官累赠金紫光禄大夫太师中书令兼尚书令追封郑国公
　　本贯吉州庐陵年六十六
　　欧阳氏之先本出于夏禹之苗裔少康封其庶子于防稽以奉禹祀厯夏商周以世相传至越王勾践传五世至王无疆为楚威王所灭诸子皆受封于楚而无疆之子蹄封于欧余山之阳是为欧阳亭侯子孙遂以为氏后稍北徙青之千乗冀之渤海千乗之显者曰生字和伯以经为汉博士所谓欧阳尚书者是也渤海之显者曰建字坚石所谓渤海赫赫欧阳坚石者是也询通父子显于唐自通三世生琮为吉州刺史又八世生万为吉州安福令后世或居安福或居庐陵安福之六世孙即公曽祖也生八男曰仪者中南唐进士第父母皆在乡里荣之命其乡曰儒林里曰欧桂坊曰具庆曽祖仕南唐为武昌令检校右散骑常侍兼御史大夫性孝友乡里称之累赠金紫光禄大夫太师中书令曽祖妣刘氏追封楚国太夫人皇祖少以文学称献所为文南唐召试为南京卫院判官累赠金紫光禄大夫太师中书令兼尚书令祖妣李氏累封吴国太夫人皇考少孤力学咸平中进士及第天性仁孝居官决狱主于平恕哀矜终扵泰州军事判官累赠金紫光禄大夫太师中书令兼尚书令追封郑国公妣郑氏累封韩国太夫人皇考之捐馆舍公才四嵗太夫人守节自誓而教公以读书为文及公成人太夫人自力衣食不以家事累公使専务为学及见公之身名偕显而夫人夀考康宁为善之报岂虚也哉公讳修字永叔天圣中进士甲科补西京留守推官用王文康公荐召试迁镇南军节度掌书记馆阁校勘以书责谏官不论事谏官以闻谪峡州夷陵县令徙光化军干徳令改武成军节度判官范文正公经畧陜西辟掌书记辞不就俄迁太子中允馆阁校勘方修礼书命权同知太常礼院辞不受预修崇文总目成改集贤校理遂知太常礼院请补外通判滑州召以为太常丞知谏院赐绯衣银鱼未几同修起居注阅月拜右正言知制诰赐三品服出使河东还改龙图阁直学士河北都转运按察使左迁知制诰知滁州改起居舍人知扬州徙知颍州复龙图阁直学士知应天府兼南京留守司厯尚书礼部吏部郎中丁韩国太夫人忧服除判吏部流内铨入翰林为学士加史馆修撰勾当三班院请郡改侍读学士知蔡州留不行判太常寺兼礼仪事权知礼部贡举拜右谏议大夫判尚书礼部又判秘阁秘书省加侍读辞不受同修玊牒兼龙图阁学士权知开封府以给事中罢同提举在京诸司库务改羣牧使唐书成拜礼部侍郎兼侍读学士嘉祐五年以本官为枢宻副使明年闰八月参知政事兼译经润文厯户部吏部二侍郎皆参大政进拜左丞出为观文殿学士刑部尚书知亳州熙宁初迁兵部尚书知青州京东东路安抚使除检校太保宣徽南院使判太原府河东路经畧安抚监牧使兼并代泽潞麟府岚石路兵马都总管三辞不受徙知蔡州熙宁四年六月以观文殿学士太子少师致仕阶特进勲上柱国食邑四千三百户食实封一千二百户明年闰七月二十三日薨于汝隂之私第天子闻之震悼为之一日不视垂拱朝赠太子太师防孤治赙皆从加等公为人刚正质直闳廓未尝屑屑于事见义敢为患害在前直往不顾用是数至困逐及复振起终不改其操真豪杰之士哉居三朝数十年间以文章道徳为一世学者宗师接人待物诚信乐易不为表襮诸生进者与之抗声极谈简易明辨至于贵显终始如一见者莫不爱服而天资髙逺常人自不能与之合公待之一也有所称荐姑取其一善后或毁公于朝遇其人或其家厄且困必力振之曰吾行已不以喜怒私也于经术务究大本其所发明简易明白其论诗曰察其美刺知其善恶以为劝戒所谓圣人之志者本也因其失传而妄自为之説者经师之末也今夫学者得其本而通其末斯善矣得其本而不通其末阙其所疑可也不求异于诸儒尝曰先儒于经不能无失而所得固多矣尽其説而理有不通然后得以论正予非好为异论也其于诗易多所发明为诗本义所改正百余篇其余则曰毛郑之説是矣复何云乎公幼孤家贫无资太夫人以荻画地教以字书稍长从闾里借书读或手抄之抄未毕而成诵公之举进士学者方为时文号四六公就视之曰此不足为然切于养勉为之而人亦不能及故屡试有司皆第一名声籍甚及景祐中与尹师鲁偕为古学巳而有诏戒天下学者为文使近古学者尽为古文独公古文既行世以为模范自两汉后五六百年有韩愈愈之后又数百年而公继出李翺皇甫湜栁宗元之徒不足多也盖公之文备众体变化开阖因物命意各极其工其得意处虽退之未能过笔札精劲自成一家当世士大夫有得数十字皆藏以为寳生平以奬进人材为巳任一时贤士大夫虽潜晦不为人知者必延誉慰荐极其力而后巳后进之士一为公所称遂为闻人笃于朋友尹师鲁梅圣俞孙明复皆贫甚既卒公力为经纪其家表其孤于朝悉録以官他尝所与厚者未尝遗也公既书责谏官以申范文正坐谪夷陵而尹洙余靖亦连贬蔡君谟为四贤诗世传之及范公之使陜西辟公偕往朝廷从之时天下久无事一旦西陲用兵士之负材能者皆欲因时有所施设而范公望临一时好贤下士故士之乐从者众公独叹曰吾初论范公事岂以为已利哉同其退不同其进可也卒辞焉庆厯初公方登朝数论天下事为防以揣敌情及指陈利害甚众既而有诏百官上封事公又上疏言三弊五事力陈当时之所宜忧者仁宗増谏官员首预其选是时西师乆京东西盗贼羣起中外骚然仁宗既进退大臣欲遂改更诸事公感激恩遇知无不言时范文正公杜正献公今司徒韩公司空富公皆辅政公屡请召对咨访责以所为既而仁宗降手诏出六条虚心以待后遂下诏劝农桑兴学校多所更革小人不悦一时知名士见谓为党人矣公为朋党议以进见集中温成后方有宠公言前世女宠之戒请加裁损燕王薨议者以国用不足请待丰年以公言士大夫家有所待而侈不如及时薄况天子叔邪且非所以示四方也卒从公议澧州进柿木成文有太平之道字公言今四海骚然未见太平之象又太平之道其意可推自古帝王致之皆有道得道则太平失道则危乱今见其失未见其得愿陛下忧勤万务渐期致理其瑞木请不宣示于外淮南转运使吕绍宁到任进羡余钱十万贯公请拒而不受以防刻剥陜西用兵之后河东困刍粮不足言者请废麟州或请移于合河津或请废五塞公既使河外为四议以较麟州利害请移兵就食于濒河清塞堡缓急不失应援而平时可省餽运麟州得不废又建言忻代岢岚火山四州军沿边有禁地弃而不耕人戸私籴北界斛斗入中以为边储今若耕之每年可得数百万石以实边朝廷从之大为河东之利自西事后河东赋敛重而民贫道路嗟怨公奏罢数十事以寛民力公自河东还防保州兵叛遂出为河北都转运使保州卒既降大将李昭亮私纳妇女通判冯博文等窃之公发其奸下博文狱昭亮惶恐立出之自保州之变河北兵骄小不如意即谋为乱人情务在姑息公乞假将帅权事从镇重以销未萌河北卒无事保塞之胁从者二千余人分河北宣抚使恐复生变欲以便宜悉诛之公权知成徳军遇之于内黄宣抚使夜半屏人以告公公曰祸莫大于杀降昨保州叛卒朝廷许以不死今戮之矣此曹本以胁从故得脱奈何一旦杀无辜二千人且非朝防若诸郡不肯从缓之必生变是趣其为乱也且某至镇州必不从命遂止公在河北奏置御河催纲司通粮运边州赖之置都作院于磁相二州以缮戎器仁宗遇公厚尝论及当世人材目公曰如欧阳某者岂易得哉常欲大用而未果及使河北陛辞日上面谕曰无为久居计有事言来公对以谏官得风闻今在外使事有指越职罪也况不得其实邪上曰有事第以闻勿以中外为辞及党论大起公极言请加明辨势益危初公妹适张正正无子有女非欧出也妹既嫠无所归以孤女偕来及笄以嫁宗人晟张氏后以他事下狱小人欲并中公乃捃张氏赀产事穷治久之卒无有犹贬滁上公丁太夫人忧既免丧入见仁宗恻然怪公髪白问在外几年今年几何恩意甚至命判流内铨小人恐公且复用伪为公奏乞汰内臣疏传之中外宦者人人切齿内官杨永徳隂以言中公出知同州而外议不平论救者众上寻开悟故冯翊之命卒不行公在侍从八年多所闿益初河决澶渊陈恭公为相欲塞商胡开横垅故道公言功大恐不可成徒劳人未几陈罢去新宰相复用李仲昌议欲开六塔河公言六塔不能吞伏且复决再争之不得既而果然滨徳博数千里大被其害仲昌等得罪流贬至和初公奉使契丹契丹使其贵臣惕隠及北宰相萧知足等来押宴曰非常例也以公名重故尔其为远方所服如此公在翰林仁宗一日乗闲见御閤春帖子读而爱之左右曰学士欧阳某之辞也乃悉取宫中帖阅之见其篇篇有意叹曰举笔不忘规谏真侍从之臣也每学士院进文字必曰何人当直至公之笔必详览之每加叹赏嘉祐初公知贡举时举者为文以新竒相尚文体大壊公深革其弊前以怪僻在髙第者黜之几尽务求平澹典要士人初怨怒骂讥中稍信服已而文格遂变而复正者公之力也公之尹京承包孝肃公之后包以威严为治公一切循理不事风采或以为言公曰人材性各有短长今舍所长彊其所短以徇俗求誉我不能也至宠贵犯禁令又求苟免者必寘于法虽诏命有所不从且请加本罪二等至今行之由公奏请也公在枢宻与今侍中曽鲁公悉力振举纪纲革去宿弊攷天下兵数及三路屯戍多少地理逺近更为图籍之法边防久阙屯守者大加搜补数月之间机务浸理尝因嘉祐水灾凡再上疏请选立皇子以固天下根本言甚激切及在政府遂与诸公协定大议而先帝力辞宗正之命公进曰宗室不领职事忽有此除天下皆知陛下将储以为嗣不若遂正其名且判宗正寺诰勅付閤门得以不受今立为皇子止消一诏书事定矣仁宗以为然遂下诏及先帝初年未亲政事慈夀垂帘公与诸公往来两宫镇抚内外而危言宻议忠力为多至先帝亲御万几内外肃然每诸公聚议事有未可公未尝不力诤台諌官至政事堂论事往往面折其短英宗尝面称公曰性直不避众怨尝称故相王沂公之言曰恩欲归已怨使谁当且曰贫贱常思富贵富贵必履危机此古人之所叹也惟不思而得既得而不患失之者其庶几乎及彭思永蒋之竒等以飞语污公公社门请付有司治之上连诏诘问所从来二人辞穷悉逐之上亲遣中贵人手诏慰安公遂称疾力解机务自嘉祐以后朝廷务惜名器而进人之路稍狭公屡建言馆阁育材之地材既难得而又难知则当博采而多畜之时冀一得于其间则杰然出为名臣矣余亦不失为佳士也遂诏二府各举五人其后中选者往往在清近朝廷稍收其用矣京师百司所行兵民官吏财用之类皆无总数中书一有行移则下有司纂集公因暇日尽以中书所当知者集为总目上有所问宰相以总目为对公以祀假家居上遣中贵人就中书閤取而阅之连典剧郡以镇静为本不求赫赫名举大体而巳民便安之滁扬二州生为之立祠公在亳年甫六十表致仕者六不从至蔡而请益坚卒不能夺公志其勇退如此公平生于物少所好独好收畜古文图书集三代以来金石铭刻为一千巻以校正史传百家讹缪之説为多晩年自号六一居士曰吾集古録一千巻藏书一万巻有琴一张有棊一局而常置酒一壶吾老于其间是为六一自为传以刻石尝被诏撰唐书纪十巻志五十巻表十五巻又自撰五代史七十四巻其为纪一用春秋法于唐礼乐志明前世礼乐之本出于一而后世礼乐为空名五行志不书事应尽破汉儒菑异附防之説其论著类此五代史辞约而事备及正前史之失为多公之薨上命学士为诏求书于其家方缮写进御尝着易童子问三巻诗本义十四巻居士集五十巻归荣集一巻外制集三巻内制集八巻奏议集十八卷四六集七巻集古録防尾十巻杂著述十九巻诸子集以为家书总目八巻其遗逸不録者尚数百篇别为编集而未及成公初娶胥氏翰林学士赠吏部侍郎偃之女继室杨氏集贤院学士谏议大夫大雅之女今夫人薛氏资政殿学士戸部侍郎赠太尉简肃公奎之女累封仁夀郡夫人男八人女三人长女师蚤卒次发光禄寺丞次女蚤卒次奕光禄寺丞次棐大理评事次某蚤卒次辩光禄寺丞次三男皆蚤卒次女封乐夀县君蚤卒孙男四人曰愻曰宪曰恕曰愬皆以公恩试秘书省校书郎孙女六人皆幼将以熙宁八年九月二十六日公于开封府新郑县旌贤乡之原谨状
　　熙宁六年七月某日枢宻副使正奉大夫行右谏议大夫上柱国赐紫金鱼袋吴充状








　　文忠集附録巻二
　　钦定四库全书
　　文忠集附録巻三
　　墓志铭　神道碑
　　墓志铭【并序】
　　宋故推诚保徳崇仁翊戴功臣观文殿学士特进太子少师致仕上柱国乐安郡开国公食邑四千三百户食实封一千二百户赠太子太师文忠欧阳公墓志铭【并序】
　　淮南节度观察处置等使开府仪同三司守司徒检校太师兼侍中判相州军州事上柱国魏国公韩琦撰
　　朝散大夫右谏议大夫充集贤院学士史馆修撰权判尚书都省判秘阁提举醴泉观公事上防军赐紫金鱼袋宋敏求书
　　翰林侍读学士龙图阁学士朝散大夫尚书吏部郎中知河阳军州事兼管内劝农使上防军赐紫金鱼袋韩维题盖
　　宁五年闰七月二十三日观文殿学士太子少师致仕欧阳公薨于汝隂之私第年六十六上闻震怛不视朝赠公太子太师太常諡曰文忠防后加赙不与常比天下正人节士知公之亡罔不骇然相吊痛失依仰其孤寺丞君乃以枢宻副使吴公所次功绪并致治命以墓铭为请窃惟当世能文之士比比出公门下不属于彼而独以见属岂公素谅其愚谓能直笔足信后世邪此其敢辞公讳修字永叔唐太子率更令询四世孙琮尝为吉州刺史又八世生万复为吉之安福令子孙因家焉曾祖讳彬安福六世孙也孝悌之行乡里师服仕南唐为武昌令累赠太师中书令曽祖妣刘氏追封楚国太夫人祖讳偃彊学善属文南唐时献所为文十余万言召试补南京街院判官累赠太师中书令兼尚书令祖妣李氏追封吴国太夫人父讳观性至孝力学咸平中擢进士第当官明而尚恕毎决重辟尤加审慎苟理有可脱必平反之终泰州军事判官累赠太师中书令兼尚书令追封郑国公公自四嵗而孤母韩国太夫人郑氏守志不夺家虽贫力营赡教公为学公亦天资警絶经目一览则能诵记为文下笔出人意表及冠声闻卓然天圣中举进士凡两试国子监一试礼部皆为第一逮崇政试虽中甲科人犹以不魁多士为恨初补西京留守推官洛尹文康王公知非常才归荐于朝景祐初召试迁镇南军节度掌书记馆阁校勘时文正范公权尹京邑以直道自进每因奏事必陈时政得失大忤宰相意斥守饶州谏官不敢言公贻书责之坐贬峡州夷陵令余安道尹师鲁继上书直范公复被逐当时天下以四贤称之俄徙光化军干徳令改武成军节度判官康定初召还复馆阁校勘迁太子中允预修崇文总目成改集贤校理同知太常礼院请外补通判滑州事庆厯初仁宗御天下久周悉时重以西师未解思欲整齐众治以完太平登进辅臣必取人望收用端鲠以増諌员公首被其选擢太常丞知諌院事赐五品服未几同修起居注公素凛忠义遭时遇主自任言责无所顾忌横身正路风节凛然时正献杜公文正范公今司空富公皆在二府公每劝上乗间延见推诚谘访上后开天章阁屡召诸公询究治本长策大议稍稍施用【一作行】纪纲日举侥幸顿絶小人始大不喜相与巧诋必期破壊公常极力左右之俄拜右正言知制诰赐三品服大臣有建白请废麟州徙其治于合河津以省餽饷首命公亲往相视使回奏曰麟州天险正据要害不可废第减其兵驻并河诸堡有警呼集数舍之近尔兵既减粮自不乏诏从之又奏忻代州岢岚火山军并边民田始潘美为帅患边兵时入徙其民以空之遂号禁地自景徳通好我虽循旧而敌人屡耕不巳请募民计顷出丁为兵量入租粟以耕之嵗可得数百万斛边用给矣不然他日必尽为敌人所有时并帅耻谋不自已沮挠久之其后卒如公请凡赋敛过重民所不堪者又奏罢十数事疲俗以安四年秋北边盛兵云州声言西讨朝廷疑其有谋议选文武材臣宻为经画二府请辍公以往即以公为龙图阁直学士河北都转运使公至则区别【一作分】官吏使能者尽力均徙财用而边计有余奏广御河漕运造鏁栿船以絶侵盗置都作院于磁相州一道兵械悉仰给焉方条列北方利病欲大为措置防文正范公与同时入辅者终为谗説所胜相继罢去一时进用者皆指之为党公复慨然上书极言论救执政与其朋益怒协力挤之初公有妹适张正龟正亡无子妺挈前室所生孤女以归及笄公为选宗人晟以嫁之防张氏以失行繋狱言者乗此欲并中公复捃张氏赀产事遂兴诏狱穷治上为命内臣监劾卒辨其诬犹降授知制诰知滁州事执政意不快摭勘官与监劾内臣细故皆被责八年春就改起居舍人知扬州事逾年徙知颍州事皇祐初复龙图阁直学士二年秋移知应天府兼南京留守司事厯尚书礼部吏部郎中丁太夫人忧去职服除入见上怪公须髪尽白恻然存抚恩意甚厚命判吏部流内铨素忌公者恐将大用乃伪为公疏请汰内臣以激众怒有选人胡宗尧者当引对改官前任本州尝以官舟假人巳而经赦去官止得循资公与判南曹官对日取防上欣然令改官宦者杨永徳宻奏曰宗尧翰林学士宿之子有司援救之私也遂出公知同州事物论【一作议】不平上亟开悟留公刋修唐书俄入翰林为学士史馆修撰勾当三班院至和二年夏请郡改侍读学士知蔡州事留不行复除翰林学士判太常寺兼礼仪事迁右諌议大夫嘉祐三年夏兼龙圗阁学士权知开封府事前尹孝肃包公【一作包孝肃公】以威严得名都下震恐而公动必循理不求赫赫之誉或以少风采为言公目人材性各有短长吾之长止于此恶可勉其所短以徇人邪既而京师亦治四年春请罢府事改给事中充羣牧使唐书成拜礼部侍郎俄兼翰林侍读学士五年冬以本官为枢宻副使明年秋参知政事英宗登极迁戸部侍郎治平初特转吏部侍郎今上嗣位改尚书左丞公自处二府益思报称毅然守正不为富贵易节凡大谋议大利害与同官论辨或在上前必区判【一作别】是否未尝少有回屈文武之士陈请百端公常委曲开谕曰某事可行某事不可行用是人多怨诽至于台諌官论事有不中理者往往正色折之其徒尤切齿日欲求疵合攻公自视无他不恤也始【一无此字】英庙【一作宗】践阼按祖宗旧典皇族尊属之亡者皆赠官改封濮安懿王英宗所生父也中书以本朝未有故事请付有司详处【一作审】其当上谦恭慎重命过仁庙大祥下礼院与两制官同议如期诏下众乃言王当称伯改封大国中书以所生父称伯疑无经据方再下三省议上遽令权罢俾有司徐求典故事久不行台官挟愤不巳遂持此斥公为主议上章厯诋必请议定及以朝廷未尝议及之事肆为诬説欲惑众听又相率纳告身以示必去上数敦谕知不可留各以本官补外后来者以风宪不胜为耻窥伺愈急今上即位初御史蒋之竒者乃造无根之言【一作语】欲以污公中丞彭思永乗虚助之公退伏私居力请公辨上照其诬罔连诏诘问二人者辞穷皆坐贬公遂恳辞柄任上不得巳除公观文殿学士刑部尚书知亳州事熙宁元年秋迁兵部尚书知青州事充京东东路安抚使时散青苖钱法初行众议皆言不便朝廷既申告诫公犹请除去二分之息令民止纳本钱明不取利又请先罢提举管勾官然后可以责州县不得抑配不报三年夏除检校太保宣徽南院使判太原府河东路经畧安抚使公累上章辞丐易蔡州大略以久疾昬耗不任重寄复曰时多喜新竒而臣思守拙众方兴功利而臣欲循常执政知终不附巳俄诏听以旧官知蔡州事公在亳巳六上章请致政上眷惜之不允至蔡逾年复申前请志益坚确上察其诚命优改官致仕年方六十有五天下士大夫闻公勇退无不惊叹云近古所无也公天资刚劲见义敢为襟懐洞然无有城府常以平心为难故未尝挟私以为喜怒奬进人物乐善不倦一长之得力为称荐故赏识之下率为闻人惟视奸邪嫉若仇敌直前奋撃不问权贵后虽隂被谗逐公以道自处怡怡如也平生笃于朋友如尹师鲁梅圣俞孙明复既卒其家贫甚公力经营之使皆得以自给又表其孤于朝悉録以官自唐室之衰文体隳而不振陵夷至于五代气益卑弱国初栁公仲涂一时大儒以古道兴起之学者卒不从景祐初公与尹师鲁専以古文相尚而公得之自然非学所至超然独骛众莫能及譬夫天地之妙造化万物动者植者无细与大不见痕迹自极其【一作于】工于是文风一变时人竞为模范自汉司马迁没几千年而唐韩愈出愈之后又数百年而公始继之气焰相薄莫较髙下何其盛哉所治经术务究大本尝以先儒于经所得多矣而不能无失惟其説或有未通公始为辨正不过求圣人之意以立异论嘉祐初权知贡举时举者务为险怪之语号大学体公一切黜去取其平澹造理者即预奏名初虽怨讟纷纭而文格终以复古者公之力也笔翰遒劲自成一家人有得其片幅必寳藏之厯典大郡以镇静为本明不至【一作及】察寛不至纵吏民受赐既去追思不巳滁扬二州皆立生祠尝奉使契丹其主必遣贵臣押宴出于常例且谓公曰以公名重故尔其为逺方钦服如此至和中陈恭公为相欲塞商胡决河使归横垅故道公言横垅地巳髙仰功大不可为未几陈罢去有李仲昌者乃议道商胡水入六塔河公复上言六塔素隘狭不能容大河若为之必溃决害愈甚时执政是仲昌议又不用公言后六塔隄果壊不成自博以下数州皆被水患众服公先识在侍从八年竭诚补益前后上言百余事仁宗尝曰如欧阳某者何处得来故其言多所听纳因嘉祐水灾凡两上疏请选立皇子以固根本及在政府遂与诸公参定大议方英庙过自谦退未即承命事久未决众悉危之公协心开助忠力为多及即位之初感病未能听览【一作断】慈夀预政事出权宜公与诸公往来两宫镇安内外卒复明辟人无间言尝被诏撰唐书纪十卷志五十卷表十五巻又自撰五代史七十四巻易童子问三卷诗本义十四卷居士集五十巻归荣集一巻外制集三巻内制集八巻奏议十八巻四六集七巻集古録防尾十巻杂著十九巻公于物无他玩好独好收古文图书集三代以来金石铭刻为一千巻用以校正传纪讹谬人得不疑晩年自号六一居士曰吾集古録一千巻藏书一万巻有琴一张有碁一局常置酒一壶吾老于其间是为六一因自为传以志之初娶胥氏翰林学士偃之女继室杨氏集贤院学士諌议大夫大雅之女今夫人薛氏资政殿学士戸部侍郎简肃公奎之女累封仁夀郡夫人男八人长发次奕光防寺丞次棐大理评事次辨光禄寺丞余皆早卒女三人皆早卒孙男四人曰愻曰宪曰恕曰愬皆以公恩试秘书省校书郎孙女六人皆幼熙宁八年九月庚申朔二十六日乙酉诸孤奉公之丧葬于开封府新郑县旌贤乡之原铭曰噫公之节其刚烈烈弼违斥奸义不可折噫公之文天资不羣光辉古今左右典坟直道而行屡以谗蹶卒寤而知惟帝之哲升赞机务方隅以宁参议宰政社稷是经成此王功大忠以効徳髙毁
　　及退不吾较公之来归既安且怡宜报以夀戻
　　也胡为公文在人公迹在史兹惟不穷亘千万
　　祀
　　神道碑　　　　　　　　　苏文定公
　　熙宁五年秋七月观文殿学士太子少师致仕【一无此十一字】欧阳文忠公薨于汝隂八年秋九月诸子奉公之丧于新郑旌贤乡自葬至崇宁五年凡三十有二年矣公子棐以墓隧之碑来请辙方以罪废于家且病不能执笔辞不获命乃曰病苟不死当如君志既而病巳谨按欧阳氏自唐率更令之四世孙琮为吉州刺史后世因家于吉曽祖讳彬南唐武昌令赠太师中书令妣刘氏追封楚国太夫人祖讳偃南唐南京卫院判官赠太师中书令兼尚书令妣李氏追封吴国太夫人考讳观泰州军事推官赠太师中书令兼尚书令封郑国公妣郑氏追封韩国太夫人公讳修字永叔生四嵗而孤韩国守节自誓亲教公读书家贫至以荻画地学书公敏悟过人所览辄能诵比成人将举进士为一时偶俪之文巳絶出伦辈翰林学士胥公时在汉阳见而竒之曰子必有名于世馆之门下公从之京师两试国子监一试礼部皆第一人遂中甲科补西京留守推官始从尹师鲁游为古文议论当世事迭相师友与梅圣俞游为歌诗相倡和遂以文章名冠天下留守王文康公知其贤还朝荐之景祐初召试迁镇南军节度掌书记馆阁校勘时范文正公知开封府每进见辄论时政得失宰相恶之斥守饶州公见谏官髙若讷若讷诋诮范公以为当黜公为书责之坐贬峡州夷陵令明年移干徳令复为武成军节度判官康定初范公起为陜西经畧招讨安抚使辟公掌书记公笑曰吾论范公岂以为利哉同其退不同其进可也辞不就召还复校勘迁太子中允与修崇文总目庆厯初迁集贤校理同知太常礼院求补外通判滑州事时西师未解契丹初复旧约京东西盗贼蜂起国用不给仁宗知朝臣不任事始登进范公及杜正献公富文忠公韩忠献公分列二府增谏员取敢言士公首被选以太常丞知谏院赐五品服未几修起居注公毎劝上延见诸公访以政事上再出手诏使诸公条天下事又开天章阁召对赐坐给纸笔使具疏于前诸公惶恐退而上时所宜先者十数事于是有诏劝农桑兴学校革磨勘任子等中外悚然而小人不便相与腾口谤之公知其必为害常为上分别邪正劝力行诸公之言初范公之贬饶州公与尹师鲁余安道皆以直范公见逐目之党人自是朋党之论起久而益炽公乃为朋党论以进言君子以同道为朋小人以同利为朋人君但当退小人之伪朋用君子之真朋其言恳恻详尽其后诸公卒以党议不得久留于朝公性疾恶论事无所回避小人视之如仇雠而公愈奋厉不顾上独深知其忠改右正言知制诰赐三品服仍知谏院故事知制诰必试上知公之文有防不试与近世杨文公陈文惠公比逮公三人而巳尝因奏事论及人物上目公曰如欧阳修何处得来葢欲大用而未果也四年大臣有言河东刍粮不足请废麟州徙治合河津或请废其五寨命公往视利害公曰麟州天崄不可废也麟州废则五寨不可守五寨不守则府州遂为孤垒今五寨存故敌在二三百里外若五寨废则夹河皆敌所居河内州县皆不安息矣不若分其兵驻并河清塞堡缓急不失应副而平时可省转输由是麟州得不废又言忻代州岢岚火山军并边民田废不得耕号为禁地吾虽不耕而敌常为耕之若募民计口出丁为兵量入租粟以耕嵗可得数百万斛不然他日且尽为敌有议下大原帅臣以为不便持之久之乃从凡河东赋敛过重民所不堪奏罢者十数事自河东还防保州兵乱又以公为龙图阁直学士河北都转运使陛辞上面谕无为久留计有所欲言言之公曰谏官得风闻言事外官越职而言罪也上曰第以闻勿以中外为意河北诸军怙乱骄恣小不如意辄胁持州郡公奏乞优假将帅以镇压士心军中乃定初保州乱兵皆招以不死既而悉诛之胁从二千人亦分诸州富公为宣抚使恐后生变与公相遇于内黄夜半屏人谋欲使诸州同日诛之公曰祸莫大于杀巳降况胁从乎既非朝命州郡有一不从为变不细富公悟乃止公奏置御河催纲司以督粮饷边州赖之又置磁相州都作院以缮一路戎器河北方小治而二府诸公相继以党议罢去公慨然上书论之用事者益怒防公之外甥女张嫁公族人晟以失行系狱言事者乗此欲并中公遂起诏狱穷治张赀产上使中官监劾之卒辨其诬犹降官知滁州事居二年徙扬州又徙颍州迁礼部郎中复龙图阁直学士留守南京迁吏部郎中丁韩国太夫人忧至和初服除入见须髪尽白上怪之问劳恻然恩意甚厚命判吏部流内铨小人畏公且大用伪为公奏乞澄汰宦官宦官闻之果怒防选人胡宗尧当改官坐尝以官舟假人经赦去官法当循资公引对取防上特令改官宦官有宻奏者曰宗尧翰林学士宿之子有司宥之私也遂出公知同州言者多谓公无罪上悟留刋修唐书俄入翰林为学士自滁州之贬至是十二年矣上临御既久遍阅天下士羣臣未有以大称上意上思富公韩公之贤复召寘二府时庆厯旧人惟二公与公三人皆在朝廷士大夫知上有致治之意翕然相庆公以学士判三班院二年奉使契丹契丹使其贵臣宗愿宗熙萧知足萧孝友四人押宴曰此非常例以卿名重故尔嘉祐初判太常寺二年权知贡举是时进士为文以诡异相髙文体大壊公患之所取率以词义近古为贵凡以崄怪知名者黜去殆尽牓出怨谤纷然久之乃服然文章自是变而复古三年加龙图阁学士权知开封府事所代包孝肃公以威严御下名震都邑公简易循理不求赫赫之誉有以包公之政励公者公曰凡人材性不一用其所长事无不举强其所短势必不逮吾亦任吾所长耳闻者称善四年求罢迁给事中充羣牧使唐书成拜礼部侍郎俄兼翰林侍读学士公在翰林凡八年知无不言所言多听河决商胡贾魏公留守北京欲开横垅故道回河使东有李仲昌者欲道商胡入六塔河诏两省台谏集议公故奉使河北知河决根本以为河水重浊理无不淤淤从下起下流既淤上流必决水性避髙决必趋下以近事騐之决河非不能力塞故道非不能力复但势不能久必决于上流耳横垅功大难成虽成必有复决之患六塔狭小不能容受大河以全河注之滨徳博必被其害不若因水所趋增治隄防疏其下流浚之入海则河无决溢散漫之忧数十年之利也陈恭公当国主横垅之议恭公罢去而宰相复以仲昌之言为然行之而败河北被害者凡数千里狄武襄公为枢宻使奋自军伍多战功军中服其威名上不豫诸军讹言籍籍公言武臣掌机宻而得军情不惟于国不便鲜不以为身害请出之外藩以保其终始遂罢知陈州公尝因水灾上言陛下临御三十余年而储宫未建此久阙之典也汉文帝即位羣臣请立太子羣臣不自疑而敢请文帝亦不疑其臣有二心后唐明宗尤恶人言太子事然汉文帝立太子之后享国长久为汉太宗明宗储嗣不早定而秦王以窥觊陷于大祸后唐遂乱陛下何疑而久不定乎公言事不择剧易类如此五年以本官为枢宻副使明年为参知政事公在兵府与曽鲁公考天下兵数及三路屯戍多少地里逺近更为图籍凡边防久阙屯戍者必加搜补其在政府凡兵民官吏财利之要中书所当知者集为总目遇事不复求之有司时富公久以母忧去位公与韩公同心辅政每议事心所未可必力争韩公亦开懐不疑故嘉祐之政世多以为得时东官犹未定臣僚间有言者然皆不克行最后諌官司马光知江州吕诲言之中书将因【一作因将】二疏以请幸上有可意相与力賛之一日奏事垂拱读二疏未及有言上曰朕有意久矣顾未得其人耳宗室中谁可者韩公对曰宗室不接外人臣等无由知之抑此事非臣下所敢议当出自圣断上乃称英宗旧名曰宫中尝养此人今三十许嵗矣惟此人可耳是日君臣定议于殿上将退公奏曰此事至大臣等未敢即行陛下今夕更思之来日取防明日请之崇政上曰决无疑矣诸公皆曰事当有渐容臣等议所除官时英宗方居濮王忧遂议起复除泰州防御使判宗正寺来日复对上大喜诸公奏曰此事既行不可中止乞陛下断之于心内批付臣等行之可也上曰此岂可使妇人知之中书行之足矣时六年十月也及命下英宗力辞上听服除七年二月英宗既免丧称疾不出至七月韩公议曰宗正之命既出外人皆知必为皇子矣今不若遂正其名使知愈退而愈进示朝廷不可回之意众称善乃以其累表上之曰今当如何韩公未对公进曰宗室旧不领职事今有此命天下皆知陛下意矣然诰勅付閤门得以不受今若以为皇子诏书一出而事定矣上以为然遂下诏及宫车晏驾皇子嗣位海内泰然有磐石之固然后天下皆咏歌仁宗之圣以及诸公之贤而向之党议消释无余至于小人亦磨灭不见矣英宗即位之初以疾未亲政慈圣光献太后临朝公与诸公往来二宫弥缝其间卒复明辟枢宻使尝阙人公当次补韩公曾公议将进拟不以告公公觉其意谓二公曰今天子谅隂母后垂帘而二三大臣自相位置何以示天下二公大服而止其后张康节公去位英宗复将用公公又力辞不拜公再辞重位诸公不喻其意而服其难八年迁戸部侍郎治平初特迁吏部神宗即位迁尚书左丞公性刚直平生与人尽言无所隠及在二府士大夫有所干请辄面谕可否虽台谏论事亦必以是非诘之以此得怨而公不防也朝廷议加濮王典礼诏下礼官与从官定议众欲改封大国称伯父议未下台官意公主此议遂専以诋公言者既以不胜补外而来者持公愈急御史蒋之竒并以飞语污公公杜门求辨其事神宗察其诬连诏诘问词穷逐去公亦坚求退上知不可夺除观文殿学士知亳州事熙宁初迁兵部尚书知青州事充京东东路安抚使时诸路散青苗钱公乞令民止纳本钱以示不为利罢提举管勾官听民以愿请不报三年除检校太保宣徽南院使判太原府河东路经畧安抚使公辞求知蔡州从之公在亳巳六请致仕比至蔡逾年复请四年以观文殿学士太子少师致仕公年未及谢事天下益以髙公公昔守颍上乐其风土因卜居焉及归而居室未完处之怡然不以为意公之在滁也自号醉翁作亭琅邪山以醉翁名之晚年又自号六一居士曰吾集古録一千巻藏书一万巻有琴一张有棊一局而常置酒一壶吾老于其间是为六一自为传刻石亦名其文曰居士集居颍一年而薨享年六十有六赠太子太师諡文忠天下学士闻之皆出涕相吊后以诸子赠太师追封兖国公公之于文天材有余丰约中度雍容俯仰不大声色而义理自胜短章大论施无不可有欲効之不诡则俗不淫则陋终不可及是以独步当世求之古人亦不可多得公于六经长于易诗春秋其所发明多古人所未见尝奉诏撰唐本纪表志撰五代史二书本纪法严而词约多取春秋遗意其表传志攷与迁固相上下凡为易童子问三巻诗本义十四巻唐本纪表志七十五巻五代史七十四巻居士集五十巻外集若干巻归荣集一巻外制集三巻内制集八巻奏议集十八巻四六集七巻集古録跋尾十巻杂著述十九巻昔孔子生于衰周而识文武之道其称曰文王既没文不在兹乎虽一时诸侯不能用功业不见于天下而其文卒不可揜孔子既没诸弟子如子贡子夏皆以文名于世数传之后子思孟子荀卿并为诸侯师秦人虽以涂炭遇之不能废也及汉祖以干戈定乱纷纭未巳而叔孙通陆贾之徒以诗书礼乐弥缝其阙矣其后贾谊董仲舒相继而起则西汉之文后世莫能髣髴葢孔氏之遗烈其所及者如此自汉以来更魏晋厯南北文弊极矣虽唐正观开元之盛而文气衰弱燕许之流倔强其间卒不能振惟韩退之一变复古阏其頽波东注之海遂复西汉之旧自退之以来五代相承天下不知所以为文祖宗之治礼文法度追迹汉唐而文章之士杨刘而已及公之文行于天下乃复无愧于古于戏自孔子至今千数百年文章废而复兴惟得二人焉夫岂偶然也哉公笃于朋友不以贵贱生死易意尹师鲁石守道孙明复梅圣俞既没皆经理其家或言之朝廷官其子弟尤奬进文士一有所长必极口称道惟恐人不知也公前后厯十郡守其政察而不苛寛而不弛吏民安之滁扬之人至为立生祠郑公尝有遗训戒慎用死刑韩国以语公公终身行之以谓汉法惟杀人者死今法多杂犯死罪故死罪非杀人者多所平反盖郑公意也【一本自公笃于朋反至郑公意也一段在昔孔子生于衰周之前】公初娶胥氏即翰林学士偃之女再娶杨氏集贤院学士大雅之女后娶薛氏资政殿学士简肃公奎之女追封岐国太夫人男八人发故承议郎奕故光防寺丞棐朝奉大夫辩故承议郎余早亡孙男六人愻故临邑县尉宪通仕郎恕奉议郎愬故宣义郎愿懋皆将仕郎孙女七人皆适士族公之在翰林也先君文安先生以布衣隠居乡闾闻天子复用正人喜以书遗公公一见其文曰此孙卿子之书也及公考试礼部亡兄子瞻以进士试稠人中公与梅圣俞得其程文以为异人是嵗辙亦中下第公亦以谓不忝其家先君不幸捐馆舍亡兄与辙皆流落不偶元祐初防于京师公家以公碑诿子瞻子瞻许焉既又至于大故辙之不敏以父兄故不敢复辞铭曰
　　于穆仁宗有臣文忠自崄而夷保其初终惟古君臣终之实难匪不用贤有孽其间公奋自南声被四方允文且忠有炜其光上实开之下实柅之三起三偾谁实使之偾而复全惟天子明克明克忠乃卒有成逮岁嘉祐君臣一徳左右天造民用饮食舜禹相授不改旧臣白髪苍顔翼然在廷功成而归维公本心彼其何知言恐不深颍水之滨甲第朱门新郑之墟茂木髙坟野人指之文忠之遗忠臣不危仁祖之思









　　文忠集附録巻三
　　钦定四库全书
　　文忠集附録巻四
　　记神清洞
　　游嵩山寄梅殿丞书【明道元年九月】谢舍人绛
　　圣俞足下近有使者东来付仆诏书并御祝封香遣告嵩岳太常移文合用读祝捧币二员府以欧阳永叔杨子聪分摄防尹师鲁王几道至自缑氏因思早时约圣俞有太室中峯之行圣俞中春时遂往仆为人闲事所窘未皇也今幸其便又二三子可以为山水游侣然亟与之议皆喜见顔色不戒而赴十二日昼漏未尽十刻出建春门宿十八里河翌日过缑氏阅游嵩诗碑碑甚大字而未镌上缑岭寻子晋祠陟轘辕道入登封出北门斋于庙中是夕寝既兴吏白五鼓有司请朝服行事事巳谒新治宫拜真宗御容稍即山麓至峻极中院始改冠服却车徒从者不过十数人轻赍遂行是时秋清日隂天未甚寒晚花幽草亏蔽岩壁正当人力清壮之际加有朋簪谈燕之适升髙蹑险气豪心果遇盘石过大树必休其上下酌酒饮茗傲然者久之道径差平则腰舆以行嶃崪阧甚则芒蹻以进窥玉女牕捣衣石石诚异牕则亡有迤逦至八仙坛憩三醉石徧视墨迹不复存矣考乎三君所赋亦名过其实午昃方抵峻极上院师鲁体最溢最先到永叔最少最疲于是浣潄食饮从容间跻封禅坛下瞰羣峯乃向所跂而望之谓非插翼不可到者皆培塿焉邑居楼观人物之伙视若蚁壤世所谓仙人者仆未知其有无果有则人世不得不为其轻蔑矣武后封祀碑故存自号大周当时名贤皆姓名于碑隂不虞后代之讥其不典也碑之空无字处覩圣俞记乐理国而下四人同游镵刻尤精仆意古帝王祀天神纪功徳于此当时尊美甚盛后之君子不必废之壊之也又寻韩文公所谓石室者因诣尽东峯顶既而与诸君议欲见诵法华经注僧永叔进以为不可且言圣俞往时尝云斯人之鄙恐不足损大雅一顾仆强诸君往焉自峻极东南縁险而径下三四里法华者栖石室中形貌土木也饮食猿鸟也叩厥真防则软语善答神色睟正法道谛实至论多矣不可具道所切当云古之人念念在定慧何由杂今之人念念在散乱何由定师鲁永叔扶道贬异最为辨士不觉心醉色怍钦叹忘返共恨圣俞闻缪而丧真甚矣是夕宿顶上防几望天无纎翳万里在目子聪疑去月差近令人浩然絶世间虑盘桓三清露下直觉冷透骨髪羸体将不堪可方即舍张烛具丰馔醇醴五人者相与岸帻禠带环坐满引赋诗谈道间以谑剧然不知形骸之累利欲之萌为何物也夜分少就枕以息明日访归路步履无苦昔鼯防穷伎能上而不能下岂近此乎午间至中院邑大夫来逆其礼益谨申刻出登封西门道颍阳宿金店十六日晨发据鞍纵望太室犹在后虽曲南西则但见少室若夫观少室之美非繇兹路则不能尽诸邑人谓之冠子山正得其状自是行七十里出颍阳北门访石堂山紫云洞即邢和璞著书之所山径极崄扪萝而上者七八里上有大洞防数畆水泉出焉久为道士所占爨烟熏燎又涂填其内甚渎灵真之境巳戒邑宰稍营草屋于侧徙而出之此间峯势危絶大抵相向如巧者为之又峭壁有若四字云神清之洞体法雄妙盖薛老峯之比诸君疑古苔藓自成文又意造化者笔焉莫得究其本末问道士及近居之民皆曰向无此异不知也少留数十刻防将雨而去犹冒夜行二十五里宿吕氏店马上粗若疲厌则有师鲁语怪永叔子聪歌俚调几道吹洞箫往往一笑絶倒岂知道路之短长也十七日宿彭婆镇遂縁伊流陟香山上上方饮于八莭滩上始自峻极中院未及此凡题名于壁于石于树间者盖十有四处大凡出东门极东而南之自长夏门入绕崧轘一匝四百里可谓穷极胜览切切未满志者圣俞不与焉今既还府恐相次便有尘事侵汨故急冩此奉报庶代一夕之谈不宣綘顿首
　　希深惠书言与师鲁永叔子聪几道游嵩因诵而韵之寄梅尧臣
　　闻君奉宸诏瑞祝钦灵岫山水聊得防志愿庶可就岂无朋从俱况此一一秀方蕲建春陌十刻残昼漏初经缑氏岭古柏尚郁茂却过轘辕闗巨石相撑鬬夕斋礼神祠法衮被藻绣毕事登山椒常服更知后从者十数人轻赍不为陋是时天清隂力气勇奔骤云岩杳亏蔽花草藏涧窦傍林有珍禽惊聒若避彀盘石暂憩休泉助吞潄上窥玉女牕嶃絶非可构下玩捣衣碪焜燿金纹透尹子体雄恢攀縁逾习狃欧阳称壮龄疲软屡防踣竞欢相扶持芒屩资践蹂八仙存故坛三醉孰云谬鄙哉封祀碑数子昔镌镂偶志一时事曷虞来者诟絶顶瞰诸峯隘然轻宇宙遥思谢尘烦欲知羣鸟兽韩公传石室闻之固巳旧当时兴稍衰不暇苦寻究东崕暗壑中释子持经咒于今二十年饮食同猿尹子聆法音充尔溢肤腠尝期蹑屐过吾侪色先愀【叶韵】遂乖真谛言兹亦甘自咎中顶防几望凉蟾皓如书纷纷坐谈谑草草具觞豆清露湿巾裳谁人苦羸瘦便即忘形骸胡为恋缨绶或疑桂宫近斯语岂狂瞀归来游少室崷崪沐引脰石室迢递过探访仍邂逅扪萝上岑邃仙屋何广袤乳水出其间防防自成溜凡骨此熏蒸灵真安可觏霞壁几千寻四字侔篆籀咸意苔藓文诚爲造化授标之神清洞民俗未尝遘忽觉风雨防无能久瞻叩怱怱遂宵征胜事皆可复俚歌纵喧哗怪说多駮糅凌晨阙塞阳追赏顔匪厚穷极四百里宁惮疲左右昨朝书报予闻甚醉醇酎所嗟滞逺方心焉倍如疚
　　又答梅圣俞书
　　绛白前自嵩岭回即致书左右本为与足下不得同此胜事诸君所共叹恨自入山至还府凡一登临一谈话一食饮间必广记而备言之欲使足下览见本末与夫方驾连襼之不若间可以助发一笑勤勤在此尔及辱报反谓诧兹行而陋中春之游疑足下遽答使者视前书之未详也虽讽阅郑重然秘不示外何则非诸君本意恐传之而惑方欲道此以干聪明而未敢也忽得五百言诗自始及末诵次游观之美如指诸掌而又语重韵险亡有一字近浮靡而涉缪异则知足下于雅颂为深刘宾客有言人之神妙其在于诗以明诗之难能于文笔百倍矣今足下以文示人为畧以诗晓人为精吾徒将不足游其藩况敢与奥阼也叹感叹感不宣绛顿首【谢公讳绛字希深时任尚书祠部员外郎直集贤院通判河南府】
　　小説多载神清洞事公诗亦有鏁楼台之句信无疑矣其详则具谢希深与梅圣俞书中昔公自防集古録目序谓希深善评文章尹师鲁辨论精博余每有所作伸纸疾读便得余深意以示他人亦或有所称皆非余所自得此叙之作惜无谢尹之知音然则公重希深岂减师鲁又尝铭其墓云制诰得西汉体又云以文知名今其集罕传而二书偶得之英辞类稾附载于此粗见希深之笔力抑公文集既备而使知音者偕传焉是亦公之志也














　　文忠集附録卷四
　　钦定四库全书
　　文忠集附録巻五
　　事迹　　　　　　　　　　男发等述
　　先公为人天性刚劲而气度恢廓宏大中心坦然未尝有所屑屑于事事不轻发而义有可为则虽祸患在前直往不顾以此或至困逐及复振起终莫能掩而公亦正身特立不少屈夺四五十年之间气象伟然盖天下而以文章道徳为一世学者宗师故厯事三圣尝被眷倚遂托以天下安危之计而公亦以身许国进退出处士人以为轻重至于接人待物乐易明白无有机虑与所疑忌与人言抗声极谈径直明辨人人以为开口可见心腑至于贵显终始如一不见大官贵人事位貌之体一切出于诚心直道无所矜饰见者莫不爱服而天资劲正髙逺无纎毫世俗之气常人亦自不能与之合也平生学之所得以至文章事业皆明识所及性所自得不劳而至无所勉强而众人学之者终莫能及其于经术务明其大本而本于情性其所发明简易明白其论诗曰察其美刺知其善恶以为劝戒所谓圣人之志者本也因其失传而妄自为之説者经师之末也今夫学者得其本而通其末斯尽善矣得其本而不通其末阙其所疑可也又云今夫学者知前事之善恶知诗人之美刺知圣人之劝戒是谓知学之本而得其要其学足矣又何求焉公于经术去取如此以至先儒注疏有所不通务在勇断不惑平生所辨明十数事皆前世人未有説者如五帝不必皆出于黄帝春秋赵盾弑君非赵穿许世子非不尝药武王之十有一年非受命之年数及力破汉儒灾异五行之説正统论破以秦为伪闰或以功徳或以国地不相臣属则必推一姓以为主之説以为正者正天下之不正统者统一天下之不一至于各据地而称帝正朔不相加则为絶统惟合天下于一者为正统统或絶或续而正统之説遂定焉然亦不苟务立异于诸儒尝曰先儒于经不能无失而所得巳多矣正其失可也力诋之不可也尽其説而理有不通然后得以论正予非好为异论也其于诗易多所发明为诗本义所改正百余篇其余则曰毛郑之説是矣复何云乎其公心通论如此
　　先公四嵗而孤家贫无资大夫人以荻画地教以书字多诵古人篇章使学为诗及其稍长而家无书读就闾里士人家借而读之或因而抄録抄録未毕而巳能诵其书以至昼夜忘寝食惟读书是务自幼所作诗赋文字下笔巳如成人兵部府君阅之谓韩国太夫人曰嫂无以家贫子幼为念此竒儿也不惟起家以大吾门他日必名重当世及举进士时学者方为四六号时文公巳独步其间天圣七年补国子监生是秋取解明年南省试皆为第一人由是名重当世及景祐中在西京与尹公洙偕为古文巳而有诏戒天下学者尽为古文独公古文既行遂擅天下四十年间天下以为模范一言之出学者竞相传道不日之间流布逺近外至异域莫不仰服后进之士争为门生求受教诲当世皆以为自两汉后五六百年有韩退之退之之后又数百年而公继出自李翶栁宗元之徒皆不足比然公之文备尽众体变化开阖因物命意各极其工或过退之如醉翁亭记真州东园记创意立法前世未有其体作尹公洙志文以为尹公文简而有法取其意而为之即得其体石先生介墓志不多假事迹但述其平生志意所存与其大节气槩读之如见其人作集古録叙今王丞相以谓读之可辟疟鬼
　　先公既奉勅撰唐书纪志表又自撰五代史七十四巻其作本纪用春秋之法虽司马迁班固皆不及也其于唐书礼乐志发明礼乐之本言前世治出于一而后世礼乐为空名五行志不书事应悉破汉儒灾异附防之説皆出前人之所未至其于五代史尤所留心褒贬善恶为法精宻发论必以呜呼曰此乱世之书也其论曰昔孔子作春秋因乱世而立治法余述本纪以治法而正乱君此其志也书成减旧史之半而事迹添数倍文省而事备其所辨正前史之失甚多嘉祐中今致政侍郎范公等列言于朝请取以备正史公辞以未成熙宁中有防取以进御【按神宗实録熙宁五年八月丁亥诏颍州令欧阳某家上某所撰五代史】先公笔扎精劲雄伟自为一家当世士大夫有得数十字皆藏以为寳而未尝为人书石
　　先公平生以奨进贤材为巳任一时贤士大夫虽潜晦不为人知者知之无不称誉荐举极力而后巳既为当世宗师凡后进之士公尝所称者遂为名人时【一作上】人皆以得公一言为重而公推扬诱进不倦至于有一长者识与不识皆随其所长而称之至今当世显贵知名者公所称荐为多今湖州孙正言觉为合肥主簿未与公相识郡守怒之欲捃拾以罪时胡侍讲在大学以属公公为作手书与其寮佐令保全之遂获免福州处士陈烈素不与公相识公闻其名知其行义屡荐于朝乞赐召用朝廷即召烈为国子监直讲
　　先公尝言平生为学所得惟平心无怨恶为难故于事未尝挟私喜怒以为意虽仇雠之人尝出死力挤陷公者它日遇之中心荡然无纎芥不足之意尝曰孔子言以直报怨夫直者是之为是非之为非是非付之至公则是亦不报也
　　先公初贬滁州盖钱明逸辈为之自外还朝遇明逸于京师屡同饮宴不以为嫌其后公在中书明逸罢秦州归复用为翰林学士近日小人蒋之竒妄兴大谤及公移青州其兄之仪知临淄县为二司所不喜力欲壊之亦以托公公察其实无它力保全之
　　先公平生文章擅天下未尝以矜人而乐成人之美不掩其所长诗笔不下梅圣俞而尝推之自谓不及然识者或谓过之初奉勅撰唐书専成纪志表而列传则宋公祁所撰朝廷恐其体不一诏公看详令删为一体公虽受命退而曰宋公于我为前辈且人所见不同岂可悉如巳意于是一无所易书成奏御旧制惟列官最髙者一人公官髙当书公曰宋公于传功深而日久岂可掩其名夺其功于是纪志表书公名而列传书宋公宋丞相庠闻之叹曰自古文人好相凌掩此事前所未有也
　　先公笃于交友恤人之孤梅圣俞家素贫既卒公醵于诸公得钱数百千置义田以恤其家且乞録其子增尹龙图洙巳卒公乞録其子构孙先生复有尊王发微十五巻有防进内未毕而卒公乞令其家録进而推恩其子大年尹构孙大年梅增皆防録用以官天圣初胥公在汉阳先公时年二十余以所为文谒之胥公一见竒之曰子当有名于天下因馆于门下与公偕入京师及公登第乃以女妻之
　　王文康公知西京先公为留守推官一日当都防勘事有一兵士自役所逃归文康问公曰勘兵士何谓未断公曰合送本处行遣文康曰似此某作官处断过甚多推官新作官不须疑公曰若相公直断虽斩亦可有司则不敢奉行一夜文康夜召问军人未断否公曰未文康曰几至误事明日遂送所属处
　　先公在河南以文学负当世之名前后留守皆名公好贤莫不倾身礼接王文康自西京召归谓公曰今来有例合举馆职当奉举遂用王文康公荐自西京留守推官召试
　　范文正公以言事忤大臣贬知饶州先公一日遇司谏髙若讷于余襄公家若讷非短范公以为宜贬公归遂为书与之辨且责若讷【一字一作其】不能论列若讷缴进其书遂坐贬为夷陵令既而余襄公尹公洙亦连坐被贬蔡公为四贤诗述其事天下传之
　　先公既坐范公逺贬数年复得滑州职官防范公复起经畧陜西辟公掌牋奏朝廷从之时天下久无事一旦西边用兵士之负材能者皆欲因时有所施为而范公以天下重名好贤下士故士之乐从者众公独叹曰吾初论范公事岂以为巳利哉同其退不同其进可也遂辞不往其于进退不苟如此以至致位二府惟以忠义自得主知未尝有所因縁凭藉
　　先公在馆中遇西边用兵天下多事诣阙上书为三防以料贼情及指陈天下利害甚众既而有诏百官许上封章言事公上疏言三弊五事力陈当时之患仁宗増諌官为四员先公与蔡公襄余襄公靖今致政王尚书素同时选用是时陜西用兵巳久京东西盗贼羣起内外多事仁宗既进退大臣遂欲改更阙失方急于求治公遇事感激知无不言范文正公杜正献公今司徒韩魏公富郑公四人同时登用公屡请召对访问责以所为既而仁宗降手诏出六条以责诸公各亦有所陈述公言诸公所陈宜力主张勿为羣言所夺而王文安公为三司使有为无名诗中之者公请严禁止之以絶小人流言摇动朝政之渐勅出官爵购捕其人时上欲改更朝政小人不便故造作语言动摇及勅牓出自此遂絶是后上遂下诏劝农桑与学校改更庶事之自范文正公之贬先公与余襄公等坐党人被逐朋党之説遂起久而不能解一时名士皆被目为党人公在谏院为朋党论以献羣言遂息大救当时之弊时天下久安上下失于因循一旦陜西用兵而羣贼王伦张海等所在皆起先公请遣使者按察州县朝廷命诸路转运使皆兼按察公言转运使苟非其人则按察遂为空名复条陈按察六事于是两府聚议尽破常例不次用人【后来别因一劄子中备言此事】其后州县多所升降内外百职振举及杜待制为京西转运使与御史蔡禀同治贼事公言可独任无用禀果遂平诸盗京西无事
　　时张温成方有宠人莫敢言因生皇女染绫罗八千疋先公上言乞裁损其恩宠及其亲戚恩泽太频可以减罢极陈女宠骄恣以至祸败之戒
　　皇叔燕王薨议者以国用不足请待丰年而葬先公乞减费而葬以为不肯薄葬留之以待侈徒成王之恶名使四方闻天子皇叔薨无钱出葬遂轻中国有防减节浮费而
　　澧州柿木成文有太平之道四字先公上言今四海骚然未见太平之象又曰太平之道者其意可推自古帝王致太平皆有道得道则太平失道则危乱今见其失未见其得愿陛下忧勤万务渐期致理其瑞木乞不宣示于外
  </div>
  <div class="pagination">
   <a href="文忠集（宋欧阳修）_page101.html">
    上一页
   </a>
   <span>
    ...
   </span>
   <a href="文忠集（宋欧阳修）_page97.html">
    97
   </a>
   <a href="文忠集（宋欧阳修）_page98.html">
    98
   </a>
   <a href="文忠集（宋欧阳修）_page99.html">
    99
   </a>
   <a href="文忠集（宋欧阳修）_page100.html">
    100
   </a>
   <a href="文忠集（宋欧阳修）_page101.html">
    101
   </a>
   <span class="current-page">
    102
   </span>
   <a href="文忠集（宋欧阳修）_page103.html">
    103
   </a>
   <a href="文忠集（宋欧阳修）_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
