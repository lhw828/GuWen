<!DOCTYPE html>
<html>
<head>
    <meta charset="UTF-8">
    <title>北山集（宋程俱） - 第 4 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋程俱） - 第 4 页/共 29 页</h1>
    <div class="content">　　数诗述怀【庚辰】
　　一生共悠悠今者曷不乐二十起东山误为防官缚三年瞬眸耳邮传那久托四壁自萧然青编束髙阁五更霜钟动起视星错落六律聿其周忽忽更岁籥七哀哦幽韵感念惊独鹤八极岂不广衰怀了无托九原叹多贤死者那可作十里望烟村天随去寥廓
　　读陶靖节诗
　　吾观靖节诗三叹有遗音卧看起咏之愔愔澹多心【卢鸿草堂歌白玉徽兮流水音听之愔愔澹多心】欲学靖节诗慎勿忘其语心源如古井衡气光发宇言无出言意妙语自天与譬如清泠渊月湛不可取嵚崎阨惊湍乃若震雷鼓斯言可深味往往弃如土
　　八音歌赠别赵子雍防之二首
　　金鑛具奇质百链出其刚石中含结绿追彼蒲谷章丝也谈有余于道乃易方竹林醉黄垆诞放非古狂匏固非伦顺俗岂所望出门谢恶友要若拒獠羌革枉表斯正渟滓水乃清木贵就绳矩愿言赠子行
　　金张珥汉貂况乃出天派石渠重儒冠武弁聊复戴丝麻宜自任麤使有管蒯竹简书汗青髙吟当人籁匏虽贵中虚植固须本大土耕戒莽卤道耕恶疵累革带勿佩韦赠子弦作佩木强虽过中宁师伯夷隘
　　冩怀
　　宇宙一火宅我身寓其间灵台真逆旅忧喜更往还其来不可却倐去不可攀冥然闭六凿暂使逆旅闲中虚本无住夜半移舟山身随事物化鬓与寒暑斑奈此业累深始知定力悭况兹尘沫聚岂比金石顽顾影忽自笑吾心定何顔
　　和杨秀才友防三首
　　天地有肃杀好生本无伤阳施待秋成相济如宫商芸芸共欣荣众叶薿薿光囘头失故林萧条弄微阳独有岁寒姿掀髯尚低昻流膏亦归根晬如养中黄大哉一气中人心自炎凉安知晞春露不异腓草霜【秋日】
　　谁谓方寸地并包无故新长宵不能寐万绪愁攻人展转计后有攀缘及前身苦恨隙驹疾囘嗟秽涂辛披衣问何居梦觉两不真白鸟固已空青灯聊可亲念此纸上迹皆为窖中尘投巻嘿忘我栖鸡已鸣辰【秋夜】
　　三吴足秔稌狼戾及宋梁故为胥门隐未办耕南阳岂无如云稼竭泽归富强收成一过眼胼胝念黔苍绵绵太平区阡陌尽八荒愿从鼓腹游自放逍遥埸贵贱均饱暖藜羮等膏粱那令力田夫一饭不可望【秋郊】
　　同余杭尉江仲嘉褒道人陈祖徳良孙游洞霄宫
　　太湖隐吏迂且顽手扳柱颊看西山笔床茶灶向何许往来洞庭林屋间旧闻西门彻悬霤故整烟艇寻苕川却惊天柱矗云表势与太华争擎天幅巾跨马及晓鼓逸思自觉奔春泉其谁从者二妙士金庭老客南昌仙齐驱共语失长道但见平阪连桑田篮舆后继独不语鼻息栩栩山耸肩岗囘涧曲若无路万叠老翠漫秋烟三山对起鎻诘屈仅容蹄辙通人寰羊肠移险在平地九疑山色荒聨绵穿松酌水寻二洞低隐岩腹髙山巅山巅石室如列厦接肘可置千賔筵最怜西洞隔凡处凝【去】乳络壁留空圆我将拂袖去不返戏击雷鼓挥神鞭三华寳衣立可致九赤班符何足传只将尻与驾神马岂顾家火烧凡铅又疑灵物之所宅卵孕变化蟠蜿蜒金龙玉简投不满恐复下与东溟连我嗟何地非圣处火聚正坐青云軿目前阊阖昼自启电顷巳超天地先正缘一念重山岳障硋何啻重城坚就令信脚到仙宇凡骨至死色腥羶胶胶世网浪自纒防当去之如蜕蝉谁能白衣傍金马且复锦袍乘钓舩金庭客南昌仙他年与我乘八景举手少别三十年
　　灌竹
　　户枢不容蠧展转夕与朝死水不赴壑浅于杯所胶人生戒甚逸起我少自劳呼僮续长绠落落鸣桔橰携瓢傍脩竹灌洒绕百遭念此十二君【竹十二竿手种】离羣自江臯移栽一年余巳长数尺梢斋前雨霜丛岁久根巳交交根纒箨龙巻叶不复揺聊苏夏日畏未谢春雨膏萧萧便生凉霍若云雾消却坐井边石清泉濯双骹官闲但数数听以老圃嘲岂敢运甓比漫欲滋枯焦
　　送江仲嘉褒东还家山方将从赤松子游为作仙游之诗以相步虚云
　　空山月出栖鸟惊溅溅暗溜山间鸣桂阴羃歴夜香冷有人步虚闻紫青翩然骑麟下青防君非逺游定方平云軿冉冉风袂举左右玉立花娉婷手摩我顶一笑粲别来弹指三千龄至言不烦去畦町齿下端有真长生忽然纵身浮太廷却笑炼砂飞八琼采芝方壶濯南溟秦姬吹箫缑氏笙茫茫齐州九窖尘人间可哀胡不闻【武夷君有人间可哀之曲】
　　到官两旬四走山野作诗以自劳云
　　上山偃伸如望天下山伛仆如深泉胡为持此不赀寳来试万丈悬崖巅前人见踵后见顶反足鸟道相攀牵欻然置我章贡上水激石罅奔靁填荒塍曲涧无逺近渺不见墟中烟土冈凿路狭如隧苏壁藤薜蛟虵纒寒风飕飗失白日上有万木苍阴航溪之深掲其浅碎石齧足声号川茗山发我一长喟彼有吴市人中僊飞琼练玉存故处祗有井灶无霜铅我今正坐五斗米悔不辟粒从期佺向来吴松厌羇旅三岁半逐防夷船故教筦库着疎嬾坐守兀兀聊穷年安知求逸得犇走岂异避挺防戈鋋咄嗟万事无必计努力唯有归园田【按图经茗山有梅福链丹灶故有飞琼之句】
　　吴正仲提举至防堂
　　妙喜寄鍼颖大空浮海沤翛然一环堵安住有至游内观如寒无缚浪自囚外游如渇鹿逐焰无时休安知至游处不止亦不流广文来东南持节十四州江海见函丈云林入衣裘平生山水国不满一转眸髙堂坐隐几笑遣车下牛虚檐白日静顾眄九极周是中有至乐可以忘春秋却来观世梦聊复忧人忧
　　和林徳祖惠山诗一首
　　好山如幽士胜絶不可攀往者天姥梦长謡愁谪仙兹山出平野秀特无株连招提倚云锦森然见林峦幽寻无十里正处闲忙间入门心目静世累若可捐灵泉出土脉汨汨无流难茶神瀹浮乳方士沉余丹我生猿鹤姿颇有山水縁何时共清赏杖屦穷崖巅
　　用徳祖韵送毛彦时二首【庚寅】
　　往者玉楼客栖迟感秋蓬龙钟江海士屑屑悲穷冬【孟郊有暮天寒风悲屑屑之句】今我亦羇旅号寒思祝融故乡邈千里胡马长嘶风平生饮最少亦复贤圣中其谁共谈笑无乃志所同泮宫备文质楩楠饰雕栊毛子亦好古摛辞丽旾工飘然适我愿一舸来自东明时猎英奇备问罗臯龙逢辰若公等附凤云从龙遥知赋伐木相望有梁鸿【梁鸿东游思其友髙恢作诗曰鸟嘤嘤兮友之期】
　　断港氷未泮海风起蓬蓬君行亦良苦浮家秋复冬故人一相遇醉觉心形融道旧有深乐班荆余古风何当度杨子起视东井中未应迫期防促步佐一同况当万灯燃流光暖疎栊胡为即言别系书凭鸟工空令千里月团团出天东解舟动栖禽破晓啼怱怱酒阑城西道已失衔烛龙振衣一囘首瞥去如惊鸿
　　为宜兴郑主簿赋寓轩一首
　　物生太空中巨细同一寓机缄固有待舟壑本无住二仪立毛尘万化失朝暮要之傥来寄正自堕形数滔滔人间世俯仰若泡露浮游皆适然蚊睫漫来去着身方丈室聊作槁梧据了覩诸幻境内外絶欣恶须知五蕴山今我聊托附囘头主人翁妙住了无处
　　君明出留题吴江诗次韵【辛卯】
　　包山水脉通西垠森然林屋开东晨飞仙下视三万顷岂异滴水陶家轮时时余浸被吴楚赤子哀漂沦松江一支东入海海道今者皆扬尘遂令洪波洄不吐禹迹不辨伪与真滔滔利往桥下水省照黄绶孤吟身月轮行空万籁息尚记此境清无伦当时苦恨无好句空负岁月临江津得公新诗玅入理羊酪敢方千里莼公言慎勿作境防取舍过咎由来均
　　题滕司户虚舟庵和韵
　　万族同一海至人乘桴浮狂风鼓溟壑安问蜃与防扰扰堕浊水蚩蚩守藏舟其谁善游者动寂两不侔纷纶万境前了了转处幽爱君虚舟句勿逐虚舟求徜徉曹掾中聊作虚舟留长维五蕴山亦泳爱水流飘揺度夷险不喜亦不忧我乃蹇浅人褊心屡招尤君心果空旷永矣从君游
　　同江赵潘集以钟监博山炉黟砚石屏为题予得钟监分韵得金字钟监盖响板也形制如钟背作云雷纹面可监我曹创为之铭曰癸巳作钟监子子孙孙永保用张有篆甚奇古
　　帝轩工鳬和九金童丁炎铄成妇壬戏驱丰隆发凝阴雷轰列缺光下临飞精入范天机深四规阏明追蠡瘖厥声铿宏中黄林隐如霜降丰山岑岂唯正衣冠佩簮对之烱烱生肃心应而不藏无古今监之无穷叩逾音至人之心我所钦盘盂不须铭且箴
　　再分题得易分韵得醉字一首
　　吾观空刼初妙蕴固无示谁令南北海七窍凿元气灵出洪河六画乃其寄庖牺觑天巧创物发奇秘太虚本无边小大随汝视穷之得几深见者自仁智或从链丹砂或用资卜筮终然有神防囘禄翻引避絶编固氷释覆瓿正心醉却懐投阁生寂寞发长喟
　　雨霁同仲嘉小酌久之云开月出光照席上颇发清兴戏作此诗【癸巳】
　　初月脱氛翳微云递疎光徘徊照庭户皎皎涵清觞牢愁不可排磊块如髙冈烦君着酒浇身世得暂忘举觞潄明月似觉幽桂香拟吹三江水浣此九转肠中宵起四顾河汉生防凉飘然想风驭梦寄无何乡
　　过吴兴城北超覧堂
　　佛子固多幻开轩纳羣山平畴展摩衲囘塘萦玉环新荷丽朝日一一发清妍引簟北牕下云岚揖髙寒超然醉司马寄傲羲皇前座有道士长謡九华丹张翁老篆癖势逼之罘镌濡毫记姓名夭矫龙腾渊日没羣动息城阴静娟娟长林有归翼吾驾亦言还【道士谓刘贫子是日张有以篆字题名壁间】
　　奉陪知府内翰至卞山有诗五首【甲午】
　　玉徳泉
　　卞维吴兴镇杰出众山外晴朝自生辉韫玉见奇态新阡表南阳独据山水防青松三万本已复出蓬艾灵泉发道左天遣资灌溉初无一线溜泛滥欲浮芥披榛伫方空余浸忽可浍清逾金沙甘此中泠朝涵卞峰云暮作霅溪濑岂惟供百须旱岁亦多赖殷勤五大夫随喜奉防盖【有松出偃其上】尝闻瑜瑾姿徳与君子配兹泉为人出固是神所介当令玉徳名相与流千载
　　庵居
　　幽亭名思洛寒潭俯澄虚囘头三百年胜地成荒墟公今草堂址无乃昔所居环之碧玉峰带以清冷渠流泉响琴筑松竹皆箫竽妙哉无尽藏一一为我娱东冈作兰若钟梵隣樵渔亦有桑柘村旁开蔬菓区何烦引三径故自与世疎主人去霄汉夜直承明庐斯游入清梦倘寄空中书
　　朱氏山居
　　嵚崎寳山麓乱石如鬭兽云根尽中空嘘吸弄昏昼兹山颇似之无乃共灵构如何在人境有此泉石囿深岩隐荟翳竹树两森秀坡陁接烟磴足力恣所究恍然天地开逺目千嶂骤中营五亩宅何必封石窌【朱公死其妻与诸子守之】桑麻无外求茶果供日富夭条列僮奴花草更黼绣生生所应有取足谢奔走嗟余四方志老大无一就对此寸心惊无因托圭窦
　　西庵
　　是公固麟凤入兽不乱羣吴侬欲争席但见一幅巾篮舆从【去】逋客上下寂寞濵却行共谈笑愧此礼意亲行行得西庵杉竹含清薰解衣静盘礴虚牕蕙烟纷濡毫散玑珠咳唾不自珍曳屣转山足长林蔽浮云旁连众迤逦上有髙嶙峋穹窿见深洞划如敞重闉往者玉京子翔空驾飚轮于今蜕骨在坚重逾苍珉颇欲穷其源燃犀问蛇神钩穿忽无间信有仙凡分却寻招提路松风亦随人潺潺石桥水洗尽荆吴尘胡床兴不浅已觉千山曛
　　夜归
　　日入三籁息羣山郁苍苍巾湿烟雾宛转度涧冈涓涓暗泉鸣冉冉松筠香林梢吐纎月露月琐碎光归来叩禅扉幽灯对绳牀相羊有余适笑咏白雪章【翰林是日有诗数首】
　　同游道场何山二首
　　道场山
　　何年堵波独立妙峯顶憧憧五湖舟黑月仰光影千章列云构灵液走甘冷隆楼絶清空横侧见峯岭下窥三州聚尘末集毫颍振衣薄云汉万刼弹指顷辽辽天宇大出没笑蛙井堂中老比邱奋迅颇精猛拟分数椽地饱饭卧清境何必少陵翁闻钟始深省
　　何山
　　谢公沧海士眷眷在林壑飞舆下层峦及此日未落翩然何山麓古涧谢疏凿方桥跨清泠郁宻交翠幄通幽更穷深木末见楹桷琅珰鸣老屋拉攞相倚薄庄严布金地藤蔓土花剥当年轩裳客小隐事铅削能令此山名谷口振京洛如何给园居胜士久不作岂惟雪山轻顾恐泉水浊周行一泛览怀古叹冥漠安知千载人不作来游鹤【化鹤来游事见图经】
　　同游胜林亭次韵
　　会意不在逺巢枝良有余居然胜林境鱼鸟皆欣娱危城俯囘溪归航数风蒲幽蹊接遐观褰裳欲凌虚却顾容膝地清阴绕扶疎念此晨日长言旋更踟蹰翰林留新句体骨超黄初深藏恐飞去照夜空江湖
　　同叶翰林游虎丘分韵得丘字
　　四顾平野孤撑见林丘常疑涌地出傥复海所浮上有千人台灵踪想前脩无情肯深义顽石亦防头下有百尺渊神光干斗牛阴崖不见日草木皆先秋两晋多达士东亭抑其流结庐逺车马寄此山之幽一朝施白足弃去如毛輶矧伊桑下宿肯作贾胡留
　　同叶内翰游南峰窃观壬辰旧题诗谨次严韵
　　道林弥天辨妙誉倾斗南山阴有余赏禹穴或巳探晚岁折笻杖兹焉寄伽蓝呼鹰阅神骏对客手自谈却顾夸夺子心兵战方酣当时蹇驴辈蹴踏岂所堪斯人不可见荒径昔已谙青鞵踏松月幽灯照禅龛尔来十五年身世犹朝三羇游了无蔕飞蓬转毗岚愧此石窟人坚持证那含【石庵间有道者坐禅】如公世所挽明堂要樟柟徘徊弭玉节聊酌需泉甘老乃涧底松霜枝郁毵毵尚有蠧书癖囊中宻如蚕中年锢泉石此外无余耽从公恣幽讨形疲意犹贪安得五亩园旁营二空庵心游万物表旷若巨海涵恨无买山具抚境思髯叅【郗超毎闻髙隐者輙倾财资之】叶翰林有徐熙桃竹方尺许索诗輙赋一首
　　寒禽抱幽丛意得窥绿浄夭华媚霜筠惨澹若春暝胡僧手幻药纳此方池境重重涉入妙悟付毛颖仲嘉录示新斋聨句用韵书怀奉寄一首
　　我歌无庸归礼意固有属渠侬方不顾欲问何拘曲乃知交际难不若逃空谷忧端浩无穷日饮思枕麴文求世人笑字异山鬼哭龙鸾阅斯氷剑弩对鹞鹄鴈门既呼卿司武或见梏闭闗固自好青简得三复谁后足趦趄堕彼手翻覆汨泥无防辔絶迹慕前躅故人有新诗逺寄资賸馥鸣嘤倡复和流征断还续华如三女粲学陋一防足【谓防一足】吟余冩幽怀蹇思慙刻烛
　　夜寒大风汹汹不能寐用前韵作一首
　　朔风如长兵犀兕贯七属寥寥挟霜露浩浩入空曲羇禽无安巢冻兽吼冰谷枯摧卵压山石走尘飞麴终朝恣飘鼓众窍如歌哭客怀正无聊黙念叹鸿鹄穷愁巧相寻夜气恐将梏羲娥不我待始姤今已复黄昏歌苦寒达旦几翻覆悲蛩尚啾喧饿鼠时踯躅青编置牀头芸竹有余馥枯肠浪自苦无食安能续平生仅识字无地寄双足呼僮屏书眠传记真举烛
　　迁居城北蜗庐
　　有舍仅容膝有门不容车寰中孰非寄是岂真吾庐不作大耳儿闭闗种园蔬茅薝接环堵无地可灌锄不作下榻翁一室谢扫除平生四海志投老河鱼枯愿从素心人不减南村居萧然氷炭外傲晲万物初坐视蛮触战兼忘糟粕书聊呼赤松子伴我肠虚






　　北山集巻三
　　钦定四库全书
　　北山集巻四　　　　　　　宋　程俱　撰古诗四
　　蔡州叶翰林寄示近诗次韵八首
　　浚治西池
　　世间潢潦生蝌斗闻说西池岁时久不应朝满夕巳除秋至先衰等蒲栁知公旁观久技痒聊试他年膏苖手泥涂不忍海波臣畚锸故烦牛马走尝闻汝水行地底出没川原无不有溅溅忽作冩盘珠盎盎俄承注牀酒清涵荇更姿媚明烛须眉见妍丑巢莲永无曳尾雨花定有鱼颁首使君佳政尽如此说尹遥知不容口何由步屧逐春风作社慇慇就田叟
　　诸葛莱
　　三防未辨谁朱紫秪有群狙聊作使卧龙偃蹇正躬耕一饱但知藜藿美平生习气故难尽品芜菁传锦里投醪饮河真有味置薤留根何足比要知茹草可终身肯作染羮摇食指公今笑诺坐堂上方丈盈前宁少此戱持微草调诸伧笔势滔滔下南纪云亭漫吏食不足防欲送穷烦鬰垒防毛蒸瓠当家鹜潄石枕流徒厉齿因公始识武侯鲭盖地何当似芣苢【芣苢车前也退之诗榆荚车前盖地皮】
　　九日雨中对菊忽忽块坐用雨中对花韵三首
　　胸中有天游一室未为迫永怀东篱翁那复有此客重隂败佳辰长雨不为泽堆豗对黄华菜色被臧获黄华亦萧条伴我霜鬓白犹能相呴嚅嫩叶供小摘
　　去年蛾眉山痛饮真得计新蟾继秋阳明洁谢防缀今年坐蜗庐檐溜落空砌花开信多雨防少苦分袂茫茫大块间游子况无蔕百年能几何行复惊改岁
　　危心如危未断先凛凛风庭忽知秋中夜不安枕力行无远涂积缕成重锦男儿未盖棺雅志安得寝荣衰非所念身世固巳审亦复羡久生聊为老籛饮【魏与钟繇书云屈平悲冉冉之将老思飡秋菊之落英辅体延年莫斯之贵谨奉一束以资彭祖之术】
　　卞山信至三首
　　公昔奉阡陇二毛不胜簮扶杖事耘植咿唔杂呻吟耿耿霜露感遑遑蓼莪心浮云为愁容鸟兽亦哀音徘徊动行路下比元与任宿草今巳长新松鬰森森尚有五芝秀荧荧烂如金为公赋南陔凯风吹我襟【公庐墓芝生墓次道旁故有五芝之句】
　　行云本无心虚舟但乘流主人非逋客不使芳杜羞鸣驺入山谷黾勉赴所求明知廊庙具岂为猿鹤留朝来尺素书聨翩自岩丘平安喜筠柏宁论橘千头岂无木石居吾非若人俦既与世同乐那容不同忧
　　徃客霅溪上舒娥几亏盈深穷卞山境胜槩不可名柴车逐公游登臯复临清夜投阿兰若松窓待朝明济胜剧许掾评时陋钟嵘灵滋初可抔龙箨忽已萌斯游今几时坐想飞泉鸣尚应几杖间隠隠金石声【金石见杜子美寄声事蘓大侍御书诗】
　　题叶翰林阅骏图
　　叶公龙友天下才当年麒麟天上来儒童抱送太一况下游阊阖观琼台高摽故自赏神骏肯使余恨遗蒿莱帝闲食粟几千斗盛气勃鬰驰天街穏衔金勒立仗下俯视冀北皆驽骀骊黄不来八龙远尚有冩照埋氛埃短屏高障久零落意象崪峍求其侪收罗絶足共一处引素便觉风沙开伟哉十马尽殊相神物变化湏风雷腾骧振迅各有态岂顾短脰空徘徊持缰顿辔者谁子无复堕泪鸣声哀刷燕秣越安足道防逐衔烛西山頺其中一骥屹不动尾垂青丝蹄卓锥安知万里志未已但见寂寞如寒灰龙眠老笔不再得幻化百亿纷骊騧郑生晚出擅圗貌盛名欲与曹韩偕肉身飞入九天去清都楼观金崔嵬玉花照夜不论价想见火齐珊瑚堆只今此画巳难致肯戱秃笔霑残煤千金市骨意不浅对此慷慨伤虺尵
　　元夕块坐因用叶翰林去年见寄元夕诗韵写懐
　　儿童逐遨戱先春祷春晴心如飘风快目若冰壶明宁为惜日计所愿佳节并老来见纷丽如干闼婆城流光不可挽譬彼空中声那知节物佳翛然谢将迎幽灯对简编歴歴记所更斯湏闭闗卧鼻息惊雷鸣寤言北山北田家巳催耕胡为异乡乆空寒猿鹤盟
　　短日良易暗凝隂有时晴何人劝之照烛燎皆争明今年春苦寒寒威剧幽并连绵积三白云埋阖庐城深泥浃新雨行路无人声藜灯不来下箕卜岂复迎朝来日照梁天气忽已更稍闻桥市间箫鼓逺近鸣吴人尚游乐急如赴旾耕唯有穷巷士守穷如守盟
　　西安谒陆防者老大夫观著述之富戱用防老新体作
　　丈人意何长纵目文史足琅然五行草洞视不再读作书兼逺焚众妙探竺【公作庄颂般若颂数百篇】时时歌四始笑捧五经腹高堂发新稾重复罗籖轴观之类窥管讽味得膏馥【防老号为连韵如云风捧讽馥】
　　白头书生黑头翁长安时花幽涧松远飞近啄虽异志天命厚薄无雌雄钩深采博燥防吻守此一畆蓬蒿宫杜门不出交二仲木隂涧曲遥相通紫囊贝叶资艺苑欵闗一见逾三冬亭亭漫吏多所歴干死书萤心似漆王门宾阁不留行赭顔趼足捜泉石茅檐正欲结云根竹叶榴花荐余沥当从元亮赋言归木茹麻衣永投笔【防老号为合离药名如当归木笔】
</div>
    <div class="pagination">
<a href="北山集（宋程俱）_page3.html">上一页</a><a href="北山集（宋程俱）.html">1</a><a href="北山集（宋程俱）_page2.html">2</a><a href="北山集（宋程俱）_page3.html">3</a><span class="current-page">4</span><a href="北山集（宋程俱）_page5.html">5</a><a href="北山集（宋程俱）_page6.html">6</a><a href="北山集（宋程俱）_page7.html">7</a><a href="北山集（宋程俱）_page8.html">8</a><a href="北山集（宋程俱）_page9.html">9</a><span>...</span><a href="北山集（宋程俱）_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
