<!DOCTYPE html>
<html>
<head>
    <meta charset="UTF-8">
    <title>韩愈集 - 第 22 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩愈集 - 第 22 页/共 30 页</h1>
    <div class="content">　　太支十三，曹于弟季。（弟或作第。）或亡或微，曹始就事。（微或作征，二或字，并作既，或无下一句。曹始封于贞观二十一年，时太宗十三子：三早卒，二贬死，泰与亦皆迁降也。）曹之祖王，畏塞绝迁。（曹，方作明。宋景文云：“岂有为人作铭，而名其祖者？当作曹。”方云：“明坐太子贤事，降零陵王，徙黔州，都督谢佑逼杀之。”今按：铭文四字，未详其义。疑“畏”如“畏厌溺”之“畏”。“塞”如“其行塞”之“塞”。言见杀于闭塞之中，而封绝于迁谪之时也。方说近是。而别图云：“明徙黔州都督”，则不知明但徙黔州，而为都督所杀，遂误以“都督”属上句也。）零王黎公，不闻仅存。（按：《新史》：明子俊嗣王，杰黎国公，皆为武后所杀。）子父易封，三王守名。（按史：中宗神龙初，以杰子胤为嗣曹王，后明少子备自南还，诏停胤而封备，备薨，复封胤，所谓“子父易封”也。胤薨，子戢嗣，自备至戢，所谓三王守名也。）延延百载，以有成王。成王之作，一自其躬。文被明章，武荐功。苏枯弱强，龈其奸猖。（苏枯弱强，或作“吹枯苏僵。”《广韵》云：“龈，也，音恳。）以报于宗，以昭于王。（或无此一句。）王亦有子。（或云：语下脱一句。按：公为铭，不必尽偶句用韵，《刘昌裔》、《王仲舒碑》可见。今按：刘碑脱句，前已论之，不可为法。王碑虽可为例，然彼文从韵协，无可疑者，而此篇下文，亦不可晓，不知其果然否耳。）处王之所，唯旧之视。蹶蹶陛陛，（蹶，居卫切。《诗》：“良士蹶蹶。”下陛字，方作升。云：陛升，犹阶而升也。今按：方说无理。作陛陛则韵协。故且从之。然其义亦不可晓，大抵此篇多不可晓，今姑阙之。）实取实似。刻诗其碑，为示无止。   
　　【息国夫人墓志铭】   
　　（其曰“葬河南河阳”，“以其事乞铭于其邻韩愈”，则李栾实河南人耳。栾无传。）   
　　贞元十五年，灵州节度使御史大夫李公讳栾，（贞元九年十二月，灵州节度使杜希全卒。十年正月，以本军行军司马李栾为留后。十一年五月，以栾为节度使。）守边有劳，诏曰：“栾妻何氏，可封息国夫人。”元和二年，李公入为户部尚书，薨，夫人遂专家政。公之男五人，女二人；而何氏出者，二男一女。夫人教养嫁娶如一，虽门内亲戚，不觉有纤毫薄厚。御僮使，（僮下或有仆字，非是。）治居第生产，皆有条序。居卑尊间，（卑尊或作尊卑。）无不顺适。命服在躬，承祀孔时，年若干，元和七年甲子日南至，以疾卒。明年八月庚寅，葬河南河阳。夫人曾祖某，绥州刺史；祖某，潞州别驾；父某，晋州录事参军。二男，戡，左威卫仓曹参军；（仓或作胄。）成，左清道率府录事参军。戡强以肃，成敏以和。（或无戡下八字。）女子嫁兴元参军郑博古。将葬，戡与成以其事乞铭于其邻韩愈。愈乃为铭曰：   
　　男主外事，治不为易；（主或作女，非是。）施于其家，难甚吏治。（难甚或作甚难。非是。）又况公侯，族大而贵；夫人是专，厥声惟懿。昔在贞元，有锡自天；（锡或作息，方云：盖以国封言之，非也。）启封备服，以畴时勋。（时或作以。）婉婉夫人，有籍宫门；克承其后，以嫁以婚。随葬东上，在河之阳；遥望公坟，而不同藏。   
　　【试大理评事王君墓志铭】   
　　（王荆公云：退之善为铭，如王适、张彻《铭》尤奇也。）   
　　君讳适，姓王氏。好读书，怀奇负气，不肯随人后举选。见功业有道路可指取，有名节可以戾契致，（取下有字或作而，或本无之。戾，力结切。契，诘结切，字本作[B105]《通俗文》曰：“[B105]多节目，谓之[B105]々。”《方言》作“[B105]诟”。《贾谊传》：[B105]诟亡节。今按：取下有字，当属上句，言功业可指取而有之，名节可以戾契而致之也。不然，则当作而。）困于无资地，不能自出。乃以干诸公贵人，借助声势。诸公贵人既志得，皆乐熟软媚耳目者，不喜闻生语，一见，辄戒门以绝。（门下或无以字。）上初即位，（谓宪宗。）以四科募天下士。（元和元年四月，试博通坟典达于教化科、才识兼茂明于体用科、达于吏理可使从政科、军谋宏远堪任将帅科。）君笑曰：“此非吾时邪！”即提所作书，缘道歌吟，趋直言试。既至，对语惊人，不中第，益困。久之，闻金吾李将军，年少喜士，可撼。（李惟简，宪宗时为金吾卫大将军。年少，上或有惟简字，或无年字，士或作事。）乃门告曰：（或作踏。）“天下奇男子王适，愿见将军白事。”一见，语合意，往来门下。卢从史既节度昭义军，张甚，（张去声。）奴视法度士，欲闻无顾忌大语，有以君生平告者，即遣客钩致。君曰：“狂子不足以共事。”立谢客。李将军由是待益厚，奏为其卫胄曹参军，充引驾仗判官，尽用其言。将军迁帅凤翔，（元和六年五月，以惟简为凤翔陇州节度使。）君随往，改试大理评事，摄监察御史、观察判官。栉垢爬痒，民获苏醒。居岁余，如有所不乐，一旦载妻子入阌乡南山不顾。（弘农湖县有阌乡，汝南西平有阌亭。《前汉》以湖阌乡邪里聚为戾园。注云：阌字本从，其后转讹，误作门中受耳。阌音闻。）中书舍人王涯、独孤郁，吏部郎中张惟素，比部郎中韩愈，（比上或有太史字。）日发书问讯，顾不可强起，不即荐。明年九月，疾病，舆医京师。（或无疾字。）其月某日卒，年四十四。十一月某日，即葬京城西南长安县界中。曾祖爽，洪州武宁令；祖微，右卫骑曹参军；父嵩，苏州昆山丞。妻上谷侯氏处士高女。（或无“高女”二字，非是。今按：侯高事，见《李翱文集》。）   
　　高固奇士，自方阿衡、太师，世莫能用吾言，再试吏，再怒去，发狂投江水。初，处士将嫁其女，征曰：“吾以龃龉穷，（下或有一瘁字。）一女，怜之，必嫁官人，不以与凡子。”君曰：“吾求妇氏久矣，唯此翁可人意，且闻其女贤，不可以失。”即谩谓媒妪：“吾明经及第，且选，即官人。侯翁女幸嫁，若能令翁许我，请进百金为妪谢。”诺许，白翁。（诺许或作许诺。）翁曰：“诚官人邪？取文书来。”君计穷吐实，妪曰：“无苦，翁大人不疑人欺。（大或作丈。）我得一卷书，粗若告身者，我袖以往，翁见未必取视，幸而听我。”行其谋。（行或作施。）翁望见文书衔袖，（或作轴。）果信不疑，曰：“足矣。”以女与王氏。生三子，一男二女。男三岁夭死；长女嫁亳州永城尉姚挺，其季始十岁。铭曰：   
　　鼎也不可以柱车，马也不可使守闾。（《淮南子》：“柱不可以摘齿，筐不可以持屋，马不可以服重，牛不可以追速。”公取此意。）佩玉长裾，（长或作曳。）不利走趋。只系其逢，不系巧愚。不谐其须，（或作愿，非是。）有衔不祛。钻石埋辞，以列幽墟。   
　　【扶风郡夫人墓志铭】   
　　（夫人，马畅之妻。）   
　　夫人姓卢氏，范阳人，亳州城父丞序之孙，吉州刺史彻之女。嫁扶风马氏，为司徒侍中庄武公之冢妇，（马遂字洵美，贞元三年，拜司徒侍中；十一年薨，赠太傅，谥庄武。）少府监西平郡王赠工部尚书之夫人。（遂二子，汇、畅。畅，元和五年终少府监，赠工部尚书。）   
　　初，司徒与其配陈国夫人元氏，惟宗庙之尊重，继序之不易，（序或作绪。）贤其子之才，求妇之可与齐者，内外亲咸曰：（亲下或有戚字。）“卢某旧门承守，不失其初，其子女闻教训，有幽闲之德，为公子择妇，宜莫如卢氏。”媒者曰：“然。”卜者曰：“祥。”夫人适年若干，（或作十四。）入门而媪御皆喜，既馈，而公姑交贺。克受成福，母有多子；为妇为母，莫不法式；天资仁恕，左右媵侍，常蒙假与颜色，人人莫不自在；仗婢使数，未尝过二三，虽有不怿，（虽下或无有字。）未尝见声气。   
　　元和五年，尚书薨，夫人哭泣成疾。后二年亦薨，年四十有六。九年正月癸酉，于其夫之封。长子殿中丞继祖，孝友以类。（子下诸本有敖字，或作，或作[QDXD]。晁本作“长子继祖殿中丞孝友嗣类。”本或“孝友”上有“承考”二字。方云：“此碑谓少府监者，马畅也。畅子继祖，公尝志其墓。《新旧传》，畅只有此一子。《世系表》：燧之子汇、畅，汇子赦<易文>，畅子亦只有继祖。岂继祖先名敖邪，或敖字当删。今按：《马少监墓志》云：“君讳继祖”，则方说得之。仍当更从晁本，删敖字，但以其兄弟连名考之，则又疑作敖为是。而其下或有“承考”二字者，乃言敖能继北平承少傅，而孝友似之也。《少监志》云：讳继祖，或是反用此志误本补足，而《世系表》又承集误，然不可考，姑从晁本，而并著其所疑如此云。）葬有日，言曰：“吾父友惟韩丈人视诸孤，其往乞铭。”以其状来，愈读，曰：“尝闻乃公言然，吾宜铭。”铭曰：   
　　阴幽坤从，维德之恒；（胡登切，）出为辨强，乃匪妇能。淑哉夫人，夙有多誉；来嫔大家，不介母父。（或作父母。）有事宾祭，酒食祗饬；协于尊章，畏我侍侧。（章或作卑，《汉·广川王传》：“背尊章。”颜注：“犹言舅姑也。”作卑非是。畏我侍侧，此句未详。畏我或作我之，亦未安。或疑畏当作慰。）及嗣内事，亦莫有施；齐其躬心，小大顺之。夫先其归，其室有丘；（“夫先其归”，或作“不失其归”，或作“夫其先归”。今按：下文有合葬字，作“夫先”为是。其室或作有室。）合葬有铭，壶彝是收。（壶，苦本切，宫中道。《诗》：“室家之壶。”）   
　　【殿中侍御史李君墓志铭】   
　　殿中侍御史李君，名虚中，字常容。其十一世祖冲，贵显拓拔世。（旧注云：据《元和姓纂》，虚中乃冲八世孙。）父恽，河南温县尉，娶陈留太守薛江童女，生六子，君最后生，爱于其父母。年少长，（少或作以，或无少字。）喜学，学无所不通，最深于五行书。（今世有《李虚中命书》。）以人之始生年月日所直日辰支干，相生胜衰死王相，（或作相王，并去声读。）斟酌推人寿夭贵贱利不利，辄先处其年时，百不失一二。其说汪洋奥美，（或作义。）关节开解，万端千绪，参错重出。学者就传其法，初若可取，卒然失之。（卒，千忽切。）星官历翁，莫能与其校得失。进士及第，（贞元十一年，虚中登第。）试书判入等，补秘书正字，（秘书下或有省字。）母丧去官。卒丧，压太子校书。河南尹奏疏授伊阙尉，佐水陆运事。（贞元十六年九月，以张式为河南尹、水陆转运使，奏虚中为佐。）故宰相郑公余庆，继尹河南，以公为运佐如初。（元和元年十一月，以故相郑余庆代式。）宰相武公元衡之出剑南，（元和二年十月，以宰相武元衡为西川节度使。）奏夺为观察推官，授监察御史。（今《诸葛武侯碑》阴，元和四年二月二十九日题名，有“观察使推官监察御史里行李虚中”在焉。其碑裴度时，为元衡书记所作。）未几，御史台疏，言行能高，不宜用外府，即诏为真御史。半岁，分部东都台，迁殿中侍御史。元和八年四月，诏征，既至，宰相欲白以为起居舍人。经一月，疽发背，六月乙酉卒，年五十二。其年十月戊申，葬河南洛阳县，距其祖渑池令府君侨墓十里。（渑池，县名。《史记》：秦王与赵王饮于渑池。渑音泯。）   
　　昆弟六人，先君而殁者四人。其一人尝为郑之荥泽尉，（尝或作常，非是。）信道士长生不死之说，既去官，绝不营人事。故四门之寡妻孤孩，与荥泽之妻子，衣食百须，皆由君出。自初为伊阙尉，佐河南水陆运使，换两使，经七年不去，所以为供给教养者。及由蜀来，辈类御史皆乐在朝廷进取，君独念寡稚，求分司东出。呜呼，其仁哉！   
　　君亦好道士说，于蜀得秘方，能以水银为黄金，服之冀果不死。将疾，谓其友卫中行大受、韩愈退之（谓或作为，非是。）曰：“吾梦大山裂，流出赤黄物如金。左人曰，是所请大还者，今三矣。”（三下或有年字。）君既殁，愈追占其梦曰：“山者艮，艮为背，裂而流赤黄，疽象也。大还者，大归也。其告之矣。”   
　　妻范阳卢氏，郑滑节度使兼御史大夫群之女。（群字戴初，范阳人。贞元十六年四月，为义成节度使。）与君合德，亲戚无退一言。（退一或作一退，疑无字在退下。）男三人，长曰初，协律；（或无协字，或疑律下有郎字。）次曰彪；其幼曰还，适三岁。女子九人。铭曰：   
　　不赢其躬，以尚其后人。（赢或作羸。《独孤郁墓铭》曰：“年再不赢，惟后之成。”义同此也。）   　    　          　    　 
●卷二十九·碑志六 
【唐故朝散大夫商州刺史除名徙封州董府君墓志铭】 
　　（董溪，即晋之子也。史附《晋传》，谓讨王承宗，为行营粮料使，坐盗军资，流封州，至长沙，赐死，《志》不详其事，止曰死湘中，讳之也。公诗有《送董溪婿陆畅》云：“我实门下士，力薄蚋与蚊。受恩不即报，永负湘中坟。”谓溪流封州，死湘中也。公尝佐董晋幕中，观其铭辞，意在言外，既微而显，诚太史氏之笔哉。）   
　　公讳溪，字惟深，丞相赠太师陇西恭惠公第二子。（陇西公，董晋也。生四子：全道、全全素、全铭。溪，即全也。）十九岁明两经，获第有司。沈厚精敏，未尝有子弟之过。宾接门下，推举人士，侍侧无虚口；退而见其人，淡若与之无情者。太师贤而爱之，父子间自为知己，诸子虽贤，莫敢望之。太师累践大官，（大或作久，非是。）臻宰相，致平治，终始以礼，号称名臣，晨昏之助，盖有赖云。太师之平汴州，（师下或无之字。）年考益高，挈持维纲，锄削荒，（，丝节。《淮南子》：“明月之珠，不能无。”音耒，或作顽。）纳之大和而已。其囊箧细碎无遗漏，ム公之功。上介尚书左仆射陆公长源，（长源字泳之，是岁八月，自前汝州刺史为宣武行军司马。）齿差太师，标望绝人，闻其所为，每称以戒其子。杨凝、孟叔度，以材德显名朝廷，（或作于朝。）及来佐幕府，（佐或作往。凝自左司郎中为检校吏部郎中、观察判官；叔度自殿中侍御史为检校金部员外郎度支判官。）诣门请交，屏所挟为。（或作屏弃所挟。）   
　　太师薨，（贞元十五年二月，晋卒。）始以秘书郎盐军京兆府法曹。（选或作迁。）日伏阶下，与大尹争是非，大尹屡黜己见。（大或并作太。）岁中奏为司录参军，与一府政。（与音预。）以能拜尚书度支员外郎，迁仓部郎中、万年令。兵诛恒州，（成德军也。）改度支郎中，摄御史中丞，为粮料使。（元和四年十月，以神策军中尉吐突承璀为镇州行营招讨处置使，征王承宗。以溪及于皋谟为东道行营粮料使。）兵罢，（元和五年七月，赦承宗。）迁商州刺史。粮料吏有忿争相牵告者，事及于公，因征下御史狱。（因，方作显，云：《汉·韩安国传》：“由此显结于汉。”当用此义。今按：此召对狱耳。与方所引者不类，当只作因。）公不与吏辨，一皆引伏，受垢除名，徙封州。元和六年五月十二日，死湘中，年四十九。（州下方本无年月日，但于湘中下云：年若干，今以晁本定。按《唐书》“元和七年，立遂王为太子”，亦与下文相应。二月，粮料吏有忿争相告言。五月，溪、皋谟皆坐赃数千缗。敕贷死，流皋谟春州，溪封州，行至潭州，并遣中使赐死。《权德舆传》亦云：“董溪、于皋谟以运粮使盗军资，流岭南。宪宗悔其轻，诏中使半道杀之。”）明年，立皇太子，有赦令，许归葬。（元和七年七月，立遂王宥为太子，大赦天下。）其子居中，始奉丧归。元和八年十一月甲寅，葬于河南河南县万安山下太师墓左，夫人郑氏。   
　　公凡再娶，皆郑氏女。生六子：四男，二女。长曰全正，惠而早死；次曰居中，好学，善为诗，张籍称之；次曰从直，（下或有次字。）曰居敬，尚小。长女嫁吴郡陆畅；其季女后夫人之子。公之母弟全素，孝慈友弟，公坐事，弃同官令归，公殁比葬三年，哭泣如始丧者。大臣高其行，白为太子舍人。将葬，（将葬下，方有中字。云：“以上文考之，无者为是。然《世系表》，全素，太子中书舍人。《通典》：中舍，一云中书舍人。又安知全素不自舍人迁中舍邪？”今按：中字有，则前后皆当有，无则皆当无，不应前无而后有也。审如方说，此《志》亦必是未迁时作，况它本自有无中字者。今姑从之。不必曲为之说也。）舍人与其季弟，问铭于太史氏韩愈。（元和八年正月，公为比部郎中、史馆修撰。）愈则为之铭。辞曰：   
　　物以久弊，或以轹毁。（轹音枥。）考致要归，孰有彼此。由我者吾，不我者天。斯而以然，其谁使然？   
　　【贞曜先生墓志铭】   
　　（先生，孟郊也。湖州武康人，以诗名。唐人谓“孟诗韩笔”，故公志及铭，皆以诗称之。）   
　　唐元和九年，岁在甲午八月己亥，（己或作乙，考唐历是月无乙亥也。）贞曜先生孟氏卒。无子，其配郑氏以告，愈走位哭，（走或作赴。位或作泣。）且召张籍会哭。明日，使以钱如东都供葬事。诸尝与往来者，咸来哭吊。（尝或作常。）韩氏遂以书告兴元尹故相余庆。（元和元年三月，以故相郑余庆为山南西道节度使。）闰月，（是岁闰八月。）樊宗师使来吊，告葬期，（时宗师自太子舍人，持母丧在东都。）征铭。（下或有于愈字。）愈哭曰：“呜呼，吾尚忍铭吾友也夫！”兴元人以币如孟氏赙，（人或作尹。）且来商家事。（家事，谓孟郊家事。公集有《与郑余庆书》云：“再奉示问，皆缘孟家事。”又云：“樊宗师在东都，经营孟家事，不啻如已。”其言大抵与此志合。）樊子使来速铭，曰：“不则无以掩诸幽！”乃序而铭之。   
　　先生讳郊，字东野。父庭玢，（音彬。）娶裴氏女，而选为昆山尉，生先生及二季酆、郢而卒。先生生六七年，（天宝十载，郊生。）端序则见，长而愈蹇，（则见或作有法。）涵而揉之，（或作足。）内外完好，色夷气清，可畏而亲。及其为诗，刿目钅术心，（刿，利伤也，《荀子·不苟篇》：“廉而不刿。”钅术，长针也。《说文》：綦针也。刿，居卫切。钅术，时橘切。）刃迎缕解，（刃或作物。）钅句章棘句，掏擢胃肾，（胃肾或作皆尽。掏音滔，掏，扌官也。《广韵》引《周书》“师乃掏扌官”。）神施鬼设，间见层出。唯其大玩于词，而与世抹杀，（或作采掇，从阁杭南唐本云：《字林》：“抹杀，扫灭也。”《汉·谷永传》：“末杀灾异。”）人皆劫劫，我独有余。有以后时开先生者，曰：（开或作闻。）“吾既挤而与之矣。（挤或作侪。）其犹足存邪！”   
　　年几五十，始以尊夫人之命，来集京师，从进士试，既得，即去。（贞元十二年，吕渭知举，郊登第，年五十四。）间四年，又命来，选为溧阳尉，（又下或有以字。溧音栗。）迎侍溧上。（溧阳有投金濑、平陵城，林薄蒙翳，下有积水，郊闲往坐水旁，裴回赋诗，而曹务多废。令白府，以假尉代之，分其半俸。）去尉二年，而故相郑公尹河南，奏为水陆运从事，（陆下或有转字。元和元年十一月，以郑余庆为河南尹、水陆转运使。李翱分司洛中，与郊善，荐之余庆，以为判官。）试协律郎。亲拜其母于门内。（或无内字。）母卒五年，而郑公以节领兴元军，（元和九年三月，以余庆为兴元尹。）奏为其军参谋，试大理评事。   
　　挈其妻行之兴元，（或无之兴元字。）次于阌乡，（阌音闻。详见前卷《大理评事王君墓志》。）暴疾卒，年六十四。买棺以敛，以二人舆归。酆、郢皆在江南。（酆、郢家湖州武康县，湖属江南。）十月庚申，樊子合凡赠赙，而葬之洛阳东其先人墓左，（樊子，樊宗师。）以余财附其家而供祀。（或无“而供祀”字，有“以俟”字；或无“供祀”字，有“俟”字。）将葬，张籍曰：“先生揭德振华，于古有光，（或“古无有光”字。）贤者故事有易名，况士哉！（杭本无“贤者”下十字。）如曰‘贞曜先生’，则姓名字行有载，不待讲说而明。”（待或作从，非是。）皆曰“然”。遂用之。   
　　初，先生所与俱学同姓简，（简字几道。）于世次为叔父，由给事中观察浙东，（元和九年九月，简自给事中为浙东观察使。）曰：“生吾不能举，死吾知恤其家。”铭曰：   
　　於戏贞曜！维执不猗，维出不訾，（或无戏字。执或作持。或无“维执不猗”一句，或此句在“维出不訾”之下。訾凡数义，《集韵》云：思也，毁也，思不称意也。惟《前汉书》訾读与赀同。颜师古注：“多财也。”若曰不赀，则贫也。猗亦二义，《诗·那》云猗欤，叹辞也。《节南山》云：“有实其猗。”郑氏注：倚也。若曰不猗，则无所倚也。东野以贫出仕，而中立不倚，卒至于无所施为，止用昌其诗，铭意如是而已。）维卒不施，以昌其诗。（苏子瞻尝举此以问王定国：当昌其身耶，昌其诗也？来诗下语不契，作诗答之。有云：“昌身如饱腹，饱尽还腹饥；昌诗如膏面，为人作容姿。不如昌其气，郁郁老不衰；虽云老不衰，却怀安所之。不如昌其志，志一气自随。养之塞天地，孟轲不吾欺。”公谓东野“昌其诗”，而东坡乃云“不如昌其志”，盖苏尝读东野诗，有“未足当韩豪”之句，不为所取也。   
　　【唐故秘书少监赠绛州刺史独孤府君墓志铭】   
　　（独孤郁有传，事多出此志。）   
　　君讳郁，字古风，河南人。（河南洛阳人。）常州刺史赠礼部侍郎宪公讳及之第二子。（及，字至之，代宗时，官常州刺史，二子：郎、郁。）宪公躬孝践行，笃实而辨于文，劝饬指诲，以进后生，（《旧史·公传》：大历、贞元间，文士多尚古学，效扬雄、董仲舒之述作，而独孤及、梁肃最称渊奥。愈从其徒游，锐意钻仰，欲自振于一代。）名声垂延，绍德惟克。君生之年，宪公殁世，（大历十二年四月二十九日卒，年五十三，时郁始二岁。）与其兄朗，（郎即用晦。）畜于伯父氏。（郁始生而孤，与朗育于伯父汜。）始微有知，则好学问，咨禀教饬，不烦提谕，月开日益，卓然早成。年二十四，登进士第。（贞元十二年，郁与朗同来举进士，时郁年二十二。十四年，郁登第。）时故相太常权公掌出诏文，（时权德舆为中书舍人，知制诰。望临一时，（望或作迎。）登君于门，归以其子，（归或作妻。）选授奉礼郎。杨於陵为华州，署君镇国军判官，奏授协律郎；（晁本无“奉礼”至“奏授”十八字。）朋游益附，华问弥大。元和元年，对诏策，拜右拾遗。（元和元年四月，应材识兼茂明于体用科，中第三，辛酉为右拾遗。）二年，兼职史馆。（兼史馆修撰。）四年，迁右补阙。诏中贵人承璀，（七罪切。）将兵诛王承宗河北，君奏疏谏，召见问状，有言动听。其后上将有所相，不可于众，君与起居舍人李约交章指摘，事以不行。五年，迁起居郎，为翰林学士，愈被亲信，有所补助。权公既相，君以嫌自列，（元和五年九月，德舆同平章事，郁以嫌自列，守本官起居郎。）改尚书考功员外郎，复史馆职。（郁以德舆故，辞翰苑，宪宗曰：“德舆乃有此佳婿！”因诏宰相高选世族，故族，故杜琮尚岐阳公主，然帝犹谓不如德舆之得郁也，因拜为考功员外郎，充史馆修撰，判院事。）七年，以考功知制诰，入谢，因赐五品服。八年，迁驾部郎中，职如初。权公去相，复入翰林。（元和八年，德舆罢相。一月，复以郁为翰林学士。）九年，以疾罢，寻迁秘书少监，（元和九年，以疾辞内职。十月，改秘书少监。）即闲于郊。（谓屏居县。闲下或有居字。）十年正月，病遂殆；甲午，舆归，卒于其家。赠绛州刺史。（晁本有上五字，本或系于年四十下，方并无。）年四十。   
　　男子二人，长曰某，早死；次曰天官，始十岁，（《传》云：“子庠，字贤府，丧父始十岁。”此云天官，岂小字耶？）有至性，闻呼父官，与闻吊客至，辄号泣以绝。女子一人。夫人天水权氏，赠太子太保、贞孝公皋之承孙，（承孙字未详。）故相今太常德舆之女。胤庆配良，是似是宜。（是似，方作是以。今按：“是似是宜”承上句，言胤庆而似，配良而宜也。方似作以，非是。）四月己酉，其兄右拾遗朗，以丧东葬河南寿安之甘泉乡家茔宪公墓侧。（家或作冢。）将以五月壬申窆，（彼验切。）谓愈曰：“子知吾弟久，（知或作与。久或作友。）敢属以铭。”铭曰：   
　　于古风，衤暴顺而里方。（《诗》“绣衣朱衤暴”，谓衣领之在外者。于下或有乎字。今按：上篇四言，不应首句为三字，此乃杂言。或有此三字句也。衤暴，布谷切，又音博。）不耀其章，其刚不伤。戴美世令，（戴或作载，令或作命。今按：此言戴前人之美，而世其令德也。）而年再不赢。惟后之成。   
　　【唐故虞部员外郎张府君墓志铭】   
　　（张府君卒葬之年月日《志》皆不书。以公《祭文》考之，公时在京师，以考功郎知制诰，季友归葬长安，公于是乎祭之，且志其墓。时元和十年也。）   
　　尚书虞部员外郎安定张君讳季友，字孝权，年五十四，病卒东都。明年，（明下或无年字，或作月。）兄子涂与其弟庾等，（庾，或作庚揆。）护柩归葬长安县马额原、夫人北海唐氏之封。前事，涂进韩氏门，伏哭庭下，曰：（或无曰字。）“叔父且死，几于不能言矣，张目而言曰：（张目，方从杭本无目字，云：《后汉·严光传》“良久张目熟示”，然此恐当从杭本为正。今按：方知古有张目字，而必以杭本为正，殊不可晓。今从诸本。）‘吾不可无告韩君别，藏而不得韩君记，犹不葬也。涂为书致吾意。’已而自署其末与封，敢告以请。”愈既与为礼，发书云云，其末有复语“千万永诀”八字。（或无末有字。）名日月与封，（日月一作月日。）皆孝权迹。   
　　孝权与余同年进士，（贞元八年，中进士第八，与公同年。）其上世有者，当宇文时，为车骑大将军、城太守，卒葬河北，谥曰忠公，至孝权，间五世矣。孝权大父讳孝先，（或作奉先。）太子通事舍人。父讳庭光，赠绥州刺史。绥州之卒，（杭本史下无“绥州”字，非是。）孝权盖尚小。母曰太原县君。卒，（卒上或有复出“县君”字。）既葬，孝权守墓，树松柏，三年而后归，选为河南府文学。（或无府字。）去官，徐州使拜章请为判官，（贞元十六年六月，以张建封之子为徐州团练使。）授协律郎。孝权始不痛绝，诏下，大悔，即诈称疾，不言三年。元和初，徐使死，（元和元年十一月卒。）孝权疾即日已。试判入高等，授县尉。（，胡古切。）   
　　明年，故相赵宗儒镇荆南，以孝权为判官，拜监察御史。经二年，拜真御史。明年，分司东台，转殿中。（转殿中侍御史。）按皇甫氏子，母病不侍，走京师求试职。宰相怒曰：“吾故皇甫氏，御史助所善相戏法侮我，皇甫媪何疾！”（媪，母老称也。《汉书》：“常从王媪负贳酒”。媪音袄。）衔未决，皇甫母病果死，得解，迁留司虞部员外郎。（谓分司东都也。）孝权为人孝谨，与人语，恐伤之，而时嶷嶷有立。（嶷，鱼力切。）与孝权游者极众，而独以其死累余，可尚也已！是为铭。（此下或注“铭亡”二字，或注“疑阙铭词”字。）   
　　【唐故检校尚书左仆射右龙武军统军刘公墓志铭】   
　　（一本“检校”上有“金紫光禄大夫”字，“仆射”下有“兼御史大夫”字，“统军”下有“知军事上柱国彭城郡开国公食邑二千户潞州大都督”字。公既为刘统军作此志，又为作铭碑。铭碑见前二十七卷。）   
　　公讳昌裔，字光后，本彭城人。曾大父讳承庆，朔州刺史；大父巨敖，好读老子、庄周书，为太原晋阳令。再世宦北方，（宦或作官。）乐其土俗，遂著籍太原之阳曲，曰：“自我为此邑人可也，何必彭城？”父讼，（或作诵。今按：名讼无理，疑避讳而改。）赠右散骑常侍。   
　　公少好学问，始为儿时，重迟不戏，（迟音稚。）恒有所思念计画。及壮自试，以《开吐蕃说》干边将，不售。入三蜀，从道士游。久之，蜀人苦杨琳寇掠，公单船往说，琳感欷，虽不即降，约其徒不得为虐。（《唐史·昌裔传》云：“入蜀，杨惠琳反，昌裔说之。”惠琳之乱在夏州，岁月相远。惠琳事详见《崔宁传》。）琳降，公常随琳不去。琳死，脱身亡，沈浮河朔之间。建中中，曲环招起之，（按：《新传》，曲环方攻濮州，表为判官。）为环檄李纳，（建中二年六月，平卢淄青节度使李正已卒，子纳自称留后。）指摘切刻。纳悔恐动心，恒魏皆疑惑气懈。（恒谓成德节度使李惟岳，魏谓魏博节度使田悦。）环封奏其本，德宗称焉。环之会下濮州，战白塔，救宁陵、襄邑，（二县并属宋州。）击李希烈陈州城下。（兴元元年闰十月，李希烈遣将翟崇晖，悉众围陈州。宋亳节度使刘洽，遣陇右幽州节度使曲环将兵二万救之。十一月，败崇晖于州西，擒之以献。）公常在军间，环领陈许军，公因为陈许从事，以前后功劳，累迁检校兵部郎中、御史中丞、营田副使。   
　　吴少诚乘环丧，引兵叩城，留后上官说，咨公以城守，（说或作氵兑，与《旧史》合。）所以能擒诛叛将，（擒或作检。今按：此谓安国宁谋以城降贼，昌裔密计斩之。当作擒。）为抗拒，令敌人不得其便。围解，拜陈州刺史。韩全义败，引军走陈州，求入保。公自城上揖谢全义曰：“公受命诣蔡，何为来陈？公无恐，贼必不敢至我城下。”明日，领骑步十余，抵全义营。全义惊喜，迎拜叹息，殊不敢以不见舍望公。改授陈许军司马。   
　　上官说死，拜金紫光禄大夫，检校工部尚书，代说为节度使。命界上吏，不得犯蔡州人，曰：“俱天子人，奚为相伤？”少诚吏有来犯者，捕得缚送，曰：“妄称彼人，公宜自治之。”少诚惭其军，（公志李并阝亦曰：“尹惭其庭中人。”汉袁盎为吴相，告归，道逢丞相申屠嘉，下车拜谒，丞相从车下谢，盎还，愧其吏。公所谓“惭其军”，“惭其庭中人”，语出此耳。）亦禁界上暴者，两界耕桑交迹，吏不何问。（何或作呵。《汉·贾谊传》：“大谴大何。”《卫绾传》：“不孰何。”颜曰：“何即问也。”何上或有可字，亦非是。今按：《过秦论》云：“陈利兵而谁何。”颜注云：“问之曰，此为谁人，何人也？”亦此义。）封彭城郡开国公，就拜尚书右仆射。   
　　元和七年，得疾，视政不时。八年五月，涌水出他界，过其地，防穿不补，没邑屋，流杀居人，拜疏请去职即罪，诏还京师。（始昌裔代说为节度也，宪宗恶其自立。欲召之，而重生变。宰相李吉甫曰：“陛下乘人心愁苦，可召也。”遂以韩皋代之。至长乐驿，知帝意，因称风眩卧第，岁中卒。史与《志》少异，《志》为之讳耶。）即其日与使者俱西，大热，旦暮驰不息，疾大发。左右手辔止之，公不肯，曰：“吾恐不得生谢天子。”上益遣使者劳问，敕无亟行。至则不得朝矣。天子以为恭，即其家拜检校左仆射、右龙武军统军知军事。十一月某甲子薨，年六十二。（某下或有日字，下同。）上为之一日不视朝，赠潞州大都督，命郎吊其家。（郎下或有中字。）明年某月甲子，葬河南某县、某乡、某原。   
　　公不好音声，不大为居宅，于诸帅中独然。夫人，国夫人武功苏氏。子四人：嗣子光禄主簿纵，学于樊宗师，士大夫多称之；长子元一，朴直忠厚，便弓马，（便或作使，非是。）为淮南军衙门将；次子景阳、景长，皆举进士。葬得日，相与选使者，哭拜阶上，使来乞铭。铭曰：   
　　提将之符，尸我一方；配古侯公，维德不爽。（《楚辞》：“厉而不爽些。”注：“楚人谓羹败曰爽。”爽，平声。）我铭不亡，后人之庆。（庆读若羌。《离骚》云：“庆夭悴而丧荣。”沈存中云：古人谐声，如庆字多与章字协韵。“孝孙有庆，万寿无疆”；“黍稷稻粱，农夫之庆，”是也。《集韵》并入平声。）   　    　          　    　 
●卷三十·碑志七 
【唐故监察御史卫府君墓志铭】 
　　（其弟中行，字大受，贞元九年第进士，至是为兵部郎中，元和十年也。公此志，自“与其弟中行别”，下至“可饵以不死”，造语雄奇，所谓“唯陈言之务去”者也。）   
　　君讳某，字某，（或作“讳之玄，字造微”。）中书舍人御史中丞讳某之子，（某或作晏。）赠太子洗马讳某之孙。（某或作。按《元和姓纂》，晏三子：长子玄，次中立，次中行。汪彦章云：“王仲信本谓此卫中立墓志，中立字退之，非之玄也。”）家世习儒，学词章。昆弟三人，俱传父祖业，从进士举，君独不与俗为事。（不下或有兴字，云：读去声。非是。或疑此与字当作以，更详此。）乐弛置自便。（弛或作施。）   
　　父中丞薨，既三年，与其弟中行别，曰：“若既克自敬勤，及先人存，趾美进士，（贞元九年，中行登第。）续闻成宗，唯服任遂功，为孝子在不怠。我恨已不及，假令今得，不足自贳。（或作贵，作贯。贳，音射，又音世。）我闻南方多水银、丹砂，杂他奇药，キ为黄金，（キ，於刀切。）可饵以不死。今于若丐我，我即去。”遂逾岭厄，（厄，於革切，塞也，一作厄。）南出，药贵不可得，以干容帅。（贞元二十一年五月，以房启为容管经略使。）帅且曰：“若能从事于我，可一日具。”许之，得药，试如方，不效，曰：“方良是，我治之未至耳。”留三年，药终不能为黄金，而佐帅政府，以功再迁监察御史。帅迁于桂，（元和八年四月，以启为桂管观察使。）从之。帅坐事免，（是岁七月，启以罪降为太仆少卿。）君摄其治，历三时，夷人称便。新帅将奏功，君舍去，南海马大夫使谓君曰：（十二月，以马总为岭南节度使。）“幸尚可成，两济其利。”君虽益厌，然不能无万一冀，至南海，未几竟死，年五十三。   
　　子曰某。（某或作景微。）元和十年十二月某日，归葬河南某县、某乡、某村，先茔。（某县某乡某村，诸本作“伊阙县伊国乡高都村”。）于时中行为尚书兵部郎，（或无于子，郎下或有中字。）号名人，而与余善，请铭。铭曰：   
　　嗟惟君，笃所信。（信音新，汉武《悼李夫人赋》“申以信兮”。班固《通幽赋》云：“苟无实，其孰信。”）要无有，弊精神。以弃余，贾于人。（贾音古。）脱外累，自贵珍。讯来世，述墓文。   
　　【唐故河南令张君墓志铭】   
　　（贞元十九年，公与张君同自监察御史以言事黜。张为郴州临武，公为连州阳山。二年俱徙江陵。至是张卒，公既志其墓，又文以祭，且及铭墓之意。可谓厚矣。）   
　　君讳署，字某，河间人。大父利贞，有名玄宗世。为御史中丞，举弹无所避，由是出为陈留守，（本郑所并陈之留邑。秦并天下，以宋亦有留，故加陈以别之。）领河南道采访处置使，（开元二十二年十一月，初置十道采访处置使。）数岁卒官。皇考讳郇，以儒学进，官至侍御史。（郇或作询。）   
　　君方质有气，形貌魁硕，长于文词，以进士举博学宏词，为校书郎。（署，贞元二年进士第。）自京兆武功尉拜监察御史。为幸臣所谗，（幸臣，李实也。）与同辈韩愈、李方叔三人俱为县令南方。（时三人俱为监察御史。贞元十九年冬，三人皆以言事得罪，贬为县令，详见题注下。）二年，逢恩俱徙掾江陵。（贞元二十一年正月，顺宗即位，大赦，张与公俱量移江陵。）半岁，邕管奏君为判官，（贞元二十一年八月，路恕为容管经略使，表署判官，）改殿中侍御史，不行。拜京兆府司录。（贞元二十一年十月，李（为京兆尹，表署为府司录参军。）诸曹白事，不敢平面视；共食公堂，抑首促促，就哺ヱ，揖起趋去，无敢阑语。（促促或作旦旦，促如龊龊之促，本或作足足。阑或作闲。）县令丞尉，畏如严京兆，事以办治。（办或作干。）京兆改凤翔尹，以节镇京西，（元和二年二月，以为凤翔尹，凤翔陇右节度使，表署为判官。）请与君俱，改礼部员外郎，为观察使判官。帅他迁，（元和四年三月，以为江东节度使。）君不乐久去京师，谢归，用前能，拜三原令。岁余，迁尚书刑部员外郎。守法争议，棘棘不阿。（诸本无“议”字及下“棘”字。而云晁本校增此二字。阿或作挠。今按：欧公尝疑此上有脱字，不知晁氏以何本校也。详其文理，当有此字，故从之。）   
　　改虔州刺史。民俗相朋党，不诉杀牛，（或无不诉字。）牛以大耗；又多捕生鸟雀鱼鳖，可食与不可食相买卖；时节脱放，期为福祥。君视事，一皆禁督立绝。（祥下或有事字，或无“视事”二字，或但有事字。）使通经吏与诸生之旁大郡，（吏或作史。）学乡饮酒丧婚礼，张施讲说，民吏观听从化，大喜。度支符州，折民户租。岁征绵六千屯，比郡承命惶怖，立期日，唯恐不及事被罪。君独疏言：“治迫岭下，民不识蚕桑。”月余，免符下，民相扶携，守门叫欢为贺。   
　　改沣州刺史。民税出杂产物与钱，尚书有经数，观察使牒州征民钱倍经。君曰：“刺史可为法，（疑必有脱误，或为字当作守。）不可贪官害民。”留噤不肯从，竟以代罢。观察使使剧吏案簿书，（吏或作史。）十日不得毫毛罪。改河南令，而河南尹适君平生所不好者，君年且老，当日日拜走，仰望阶下，不得已就官。数月，大不适，即以病辞免。   
　　公卿欲其一至京师，君以再不得意于守令，恨曰：“义不可更辱，又奚为于京师间。”竟闭门死，年六十。（或无“闭门”二字。）君娶河东柳氏女。二子：升奴、胡师。将以某年某月某日葬某所。   
　　其兄将作少监昔请铭于右庶子韩愈。（昔或作者。李逊《赴襄阳送行诗》有“著作郎张昔”。）愈前与君为御史被谗，俱为县令南方者也，最为知君。铭曰：   
　　谁之不如，而不公卿！奚养之违，以不久生！（以，一作而。）唯其颉颃，以世阙声。   
　　【凤翔陇州节度使李公墓志铭】   
　　（一本上有“唐故”字。“度”下有“观察使开府仪同三司检校户部尚书赠尚书左仆射”字。李惟简父宝臣，见《藩镇传》，志所载多与传合。）   
　　公讳惟简，（或作某。）字某，司空平章事赠太傅之子。（太傅李宝臣，本范阳内属奚族。）太傅初姓张氏，（故范阳张锁高畜之为假子，遂冒姓张。名忠志。）肃宗时，举恒赵深冀易定六州战卒五万人，马五千匹，以归听命，天子嘉之，赐姓曰“李”，更其名“宝臣”，（名下或有曰字。）立其军，号之曰“成德”，由是姓李氏。（宝应元年十一月，忠志以伪恒阳节度使，挈其所管五州，降于河东节度使辛云京。以忠志为成德军节度使，仍统其所管州，赐姓李，名宝臣。）   
　　太傅薨，（建中二年正月，宝臣卒，赠太傅。）公兄弟让嗣。（宝臣三子：惟诚、惟岳、惟简。）公竟弃其家，自归京师。及兄死家覆，有司设防守。（惟岳叛，惟简以家僮票士百余，奉母郑归京。建中三年闰正月，成德兵马使王武俊杀惟岳，传首京师，德宗拘惟简于客省，防伺甚峻。）德宗如奉天，守卒出公，即驰归，与母韩国夫人郑氏拜诀，属家徒随走所幸，道与贼遇，七斗乃至。（建中四年十月，德宗幸奉天，惟简将赴难，谋于郑。郑曰：“尔父立功河朔，位宰相，身未尝至京师。兄死于人手，尔入朝，未识天子，不能效忠，吾不子汝矣。”督其行，曰：“儿能死王事，吾不朽矣。”乃斩关出，道更七战，得及行在。）有功，迁太子谕德，加御史中丞。（帝见惟简，厚抚之，拜太子谕德，累迁禁军将军，从浑率师讨贼，频战屡捷，加御史中丞。）从幸梁州，天黑失道，识焦中人声，得见德宗于西。（，雍县名，属凤翔。音，音窒，义见二十五卷《兴元少尹墓志铭》。）上曰：“卿有母，可随我耶？”（可或作何。）曰：“臣以死从卫。”及幸还，录功，封武安郡王。（或作公，考之史，当作王。）号“元从功臣”。（四月，诏奉天随从将士，并赐号“元从功臣”。）图其形御阁，而以神威将军居北军卫。（迁左神威卫大将军。居或作为，卫或作御。）久乃加御史大夫。丁韩国忧去官，累迁神威大将军，加工、刑二曹尚书，天威统军；又改户部尚书，金吾大将军。（元和初，检校户部尚书，改为左金吾卫大将军，充街使。）有长上万国俊者，（上或作尚，《新史》蜀本作上。今按：长上，盖卫卒之号，犹今言长入也，当从蜀本。）以军势夺兴平人地，吏惮莫敢治。及公为金吾，兴平人曰：“久闻李将军为人公平，庶能直吾屈。”即赍县牒来见。公发视，立杖国俊，废之，以地还兴平人。闻者莫不称叹。   
　　于是天子以公材果可任用，治人将兵，无所不宜。元和六年，即以公为凤翔陇州节度使、户部尚书，兼凤翔尹。（五月，以惟简为凤翔尹，凤翔陇州节度使。）陇州地与吐蕃接，旧常朝夕相伺，更入攻抄，人吏不得息。公以为国家于夷狄，当用长算。边将当承上旨，谨条教。（或作务，非是。）蓄财谷，完吏农力以俟；不宜规小利，起事盗恩；禁不得妄入其地，益市耕牛，铸钐Θ，（《诗》：“┖乃钱。”注：“田器也。”钐，大钅兼也。，大锄也。音博。钐，山监切，又所鉴切。Θ，陟初切，又仕菹切。，陟玉切。）以给农之不能自具者；丁壮兴励，（与或作愈。）岁增田数十万亩。连八岁，五种俱熟，公私有余。贩者负入褒斜，（《梁州记》：“万石城沂汉上七里，有褒谷，南口曰褒，北口曰斜。”《选》：“右界褒斜。”斜，余遮切。）船循渭而下，首尾相继不绝。十三年，公与忠武军节度使司空光颜，（李光颜。）宁节度使尚书钊（郭钊。）俱来朝，上为之燕三殿，（唐麟德殿有三面，故曰三殿。）张百戏，公卿侍臣咸与。（音预。）既事敕还，公因进曰：“臣幸得宿卫四十余年，（或无得字。）今年老斥外任，（斥或作许，或作诉。）不胜慕恋，愿得死辇下。”天子加慰遣焉。还镇告疾，其夏五月戊子薨，年五十五。讣到，上悼怆罢朝，遣郎中临吊，赠尚书左仆射。以其年十一月景申，（丙申作景申，避唐讳也。）葬万年凤栖原。（万年下或有县字。）   
　　夫人博陵郡崔氏，河阳尉镐之孙，大理评事可观之女，贤有法度。（贤下或有而字。）公有四子：长曰元孙，三原尉；次曰元质，彭之蒙阳尉；曰元立，兴平尉；曰元本，河南参军，皆愿敏好善。元立、元本皆崔氏出。葬得日，嗣子元立，与其昆弟四人，请铭于韩氏，曰：“先人尝有托于夫子也。”愈曰：“太傅功在史氏，记仆射以孤童囚羁京师，（或无记字，童下或有子字。今按：《翟方进传》，无者为是。）卒能以忠为节自显，取爵位，立名绩，使天下拭目观，父母与荣焉。既忠又孝，法宜铭。”（或无法字。）铭曰：   
　　太傅之显，自其躬兴；仆射童羁，孰与之朋？遭国之难，以节自发；致其勤艰，以复考烈。孝由忠立，爵名随之；铭此玄石，维昧之诒。   
　　【唐故中散大夫少府监胡良公墓神道碑】   
　　（此篇从方氏石本，疑者别出。蜀本注：“牛僧孺撰《墓志》，陈鸿撰《谥》，张籍撰《行状》。”欧阳公《集古录》有《胡良公碑跋》云：“良者，韩之门人，张籍妻父也。”今按：方本无“中散大夫”、“良”五字。又它神道碑不著“墓”字，唯此有之，亦变例也。）   
　　少府监胡公者，讳向，字润博，年七十九，以官卒。明年八月十四日，葬京兆奉先。（八月或作七月，无十四日字。）夫人天水赵氏焉。其子逞、<辶西>、巡、遇、述、迁、造，（或无<辶西>字，或无巡字。）与公婿广文博士吴郡张籍，以公之族出行治、历官、寿年为书，（出下或有“处文”二字，非是。）使人自京师南走八千里，至闽南两越之界上，请为公铭，刻之墓碑，于潮州刺史韩愈，曰：   
　　胡姓本出安定，后徙清河，于今为宗城，属贝州。（河下或有复出清河字。宗城县名，武德九年属贝州。）大父讳秀，武后时，以文材征为麟台正字。（垂拱元年二月，改秘书省为麟台。）父宰臣，用进士，卒官平阳冀氏令，（或无官字。）赠潭州大都督。公早孤，能自劝学，立节概，（劝或作勤。）非其身力，不以衣食。凡一试进士，二即吏部选，皆以文章占上第。乐为俭勤，自刻削，不干人，以矫时弊。及为富平尉，一府称其断决。建中四年，侍郎赵赞为度支使，（建中三年五月，以中书舍人赵赞为户部侍郎判度支。）荐公为监察御史，主馈给渭桥以东军，洗手奉职，不以一钱假人。贼平，有司考核群吏，多坐贬死。（考核一作核考。或无贬字。或无死字。）独公以清苦能检饬，无漏失，迁河南仓曹。魏公贾耽以节郑滑，（贞元二年九月，以贾耽为郑滑节度使，辟向（佐其府。）以公佐观察事，检校尚书工部员外郎。以刚直龃龉不阿忤权贵，除献陵令。（献陵，高祖陵。）居陵下七年，市置田宅，务种树为业以自给，教授子弟。（业下或无以字。杭并无以自给字。子弟或作弟子。）贞元十一年，吏部大选，以公考选人艺学，以劳迁奉先令，以治办迁尚书膳部郎中，改坊州刺史。州经乱，无孔子庙；公至，则命筑宫，造祭器，率博士生讲读以时，（生下或有徒字。）如法以祠，人吏聚观叹息。迁舒州刺史。州岁大热，麦一茎两穗，闾里歌舞之。（或无舞字。）考功以闻，迁尚书驾部郎中。数以事犯尚书李巽。（事上或有公字。）巽时主盐铁事，富骄恃势，以语丞相，（丞或作宰。）由是退公为凤翔少尹。巽死，迁少大理，改少詹事。元和十二年，朝廷以公年老，能自祗力，事职不懈，可嘉，拜少府监，兼知内中尚。（《百官志》：少府监，从三品，掌百工技艺之政，总中尚、左尚、右尚。）明年，以病卒。（或无病字，非是。）   
　　公始以进士孤身旅长安，致官九卿为大家。七子皆有学守。女嫁名人。年几八十，坚悍不衰，事可传载，可谓成德。（谓或作为，非是。）铭曰：   
　　胡公，（，丘蝎切。）既果以方；挟艺射科，每发如望。（平声。）人求于人，我已为之；自始讫终，不降色辞。因官立事，随有可载；发迹馈军，（或作运。）遭谗府界。去居陵下，为吏为隐；坊舒之政，于兹有靳。（或作叹。）守官驾部，名升已屈；（升或作升，已或作民。）跻于少府，甚宜秩物。不配其有，君子耻之；少府古卿，公优止之。刻文碑石，以显公行；维公后人，（维公或作维彼。）无怠嗣庆。   
　　【唐故相权公墓碑】   
　　（权德舆，宪宗朝拜同平章事，《新旧史》有传，所载加详于《志》云。）   
　　上之元和五年，其相曰权公，讳德舆，字载之。（元和五年九月，以德舆同中书门下平章事。）其本出自殷帝武丁，武丁之子，降封于权。权，江汉间国也。（权故城在南郡当阳县。）周衰，入楚为权氏。（《唐韵》云：权始出天水，本颛顼之后，楚武王使斗缗尹权，后因氏焉。）楚灭，徙秦而居天水略阳。苻秦之王中国，其臣有安丘公翼者，（翼字子良，略阳人。与太原王赞，俱为苻坚谋主，坚即伪位，拜给事中，后为右仆射，封安丘公。）有大臣之言。（坚伐晋，翼力谏不从，坚遂大败。）后六世，至平凉公文诞，（翼子宣褒事姚秦，为黄门侍郎。宣褒四世之孙荣，隋开府仪同三司城郡公，荣子文诞。）为唐上庸太守，荆州大都督长史，焯有声烈。（焯或作绰。）平凉曾孙讳亻垂，（文诞子崇本，匡成令。崇本子无待，成都尉。无待子亻垂。亻垂音垂。）赠尚书礼部郎中，以艺学与苏源明相善，（源明，京兆武功人，初名预，字弱夫，肃宗时终秘书少监。）卒官羽林军录事参军，于公为王父。郎中生赠太子太保讳皋，以忠孝致大名，（皋字士繇，天宝末，安禄山为河北按察使，表皋为从事，察禄山有异志，诈死，奉其母南去。及渡江，禄山已反。由是名闻天下。）去官，累以官征不起，（代宗征皋为起居舍人，以疾辞。李季卿黜陟江淮，奏皋节行，改著作郎，复不起。）追谥贞孝。（大历二年四月十四日，皋卒于润州，年四十六。元和中谥贞孝。）是实生公。   
　　公在相位三年，（元和五年九月相，八年五月罢。）其后以吏部尚书授节镇山南，（元和十一年十月，以德舆检校吏部尚书，充山南西道节度使。）年六十以薨，赠尚书左仆射，谥文公。（元和十三年八月，以病乞还，卒于道。以薨，以或作六。考《旧史》，当作以。）   
　　公生三岁，知变四声；（知或作能。）四岁能为诗；七岁而贞孝公卒，来吊哭者，见其颜色声容，皆相谓“权氏世有其人”。及长，好学，孝敬祥顺。贞元八年，以前江西府监察御史，征拜博士。（贞元初，江西观察使李兼，表德舆为判官，再迁监察御史。府罢，八年正月，除太常博士。）朝士以得人相庆，改左补阙，章奏不绝，讥排奸亻幸，（贞元八年八月，司农大卿裴延龄以巧诈除户部侍郎判度支，德舆上疏论其奸，不省。）与阳城为助。转起居舍人，（贞元十年四月迁。）遂知制诰，凡撰命词九年，以类集为五十卷，天下称其能。十八年，以中书舍人典贡士，拜尚书礼部侍郎。（贞元十七年冬，以本官知礼部贡举。十八年，真拜礼部侍郎。）荐士于公者，其言可信，不以其人布衣不用；即不可信，虽大官势人交言，一不以缀意奏。广岁所取进士明经，在得人，不以员拘。转户、兵、吏三曹侍郎、太子宾客，（贞元二十一年六月，转户部侍郎。元和初，历兵部、吏部侍郎。后坐郎吏，误用官缺，改太子宾客。）复为兵部，迁太常卿。（元和四年五月迁。）天下愈推为钜人长德。   
　　时天子以为宰相，宜参用道德人，因拜礼部书、同中书门下平章事。（元和五年，宰相裴洎寝疾。九月，德舆同平章事。）公既谢辞不许，其所设张举措，必本于宽大；以几教化，多所助与，（或作为，或无此一字。今按：助与，如后救于ν事之类是也。作为，非是。）维匡调娱，不失其正；中于和节，不为声章；因善与贤，不矜主己。（矜或作务。）以吏部尚书留守东都。（元和八年正月罢相，守本官。七月，以检校吏部尚书为东都留守。）东方诸帅，有利不能自请者，公常与疏陈，不以露布。（不以或无不字。露布或作布露。）复拜太常，（元和九年十月除。）转刑部尚书，考定新旧令式，为三十编，举可长用。（或无长字。先是诏许孟容、蒋等，删定格敕，成三十卷，表上，留中不出。德舆请下刑部，与侍郎刘伯刍代考定，复为三十卷。十年十月，奏请行用，从之。）其在山南、河南，勤于选付，治以和简，人以甯便。   
　　以疾求还，十三年某月甲子，道薨于洋之白草。奏至，天子<疒同>伤，（<疒同>或作痛。）为之不御朝，郎官致赠锡；官居野处，上下吊哭，皆曰：“善人死矣。”其年某月日，（月下或有某字。）葬河南北山，在贞孝东五里。   
　　公由陪属升列，年除岁迁，以至公宰，人皆喜闻，若己与有，无忌嫉者。于ν坐子杀人，失位自囚，亲戚莫敢过门省顾，朝莫敢言者。（ν音迪。顾下或有者字。朝上或有在字。）公将留守东都，（公下或有时字。）为上言曰：（下或有于字。）“ν之罪既贳不竟，宜因赐宽诏。”上曰：“然，公为吾行谕之。”ν以不忧死。（元和七年正月，司空同平章事于ν，使其子太常丞敏，重赂梁正言，求出镇。正言诈渐露，敏索其赂不得，诱其奴支解之，弃溷中。事觉，ν率其子殿中少监孝友等，素服诣建福门请罪，ν左迁恩王傅，仍绝朝谒；敏流雷州；孝友等皆贬官。八年七月，德舆将留守东都，为言之。）前后考第进士，及庭所策试士，踵相蹑为宰相达官，与公相先后；其余布处台阁外府，凡百余人。自始学至疾，未病未尝一日去书不观。（或无“未病”二字。）公既以能为文辞擅声于朝，（或无能字。）多铭卿大夫功德；然其为家，不视簿书。（视或作亲。）未尝问有亡，费不亻待余。（问下或有其字。诸本亻待作待，或作储。）   
　　公娶清河崔氏女，其父造，尝相德宗，号为名臣。（德宗贞元元年正月，以崔造平章事，至十二月罢。德或作代，考《宰相表》云：当作德。）既葬，其子监察御史璩，累然服丧来有请。（德舆二子：璩字大圭，瑶字大玉。服丧或作丧服。或无来字。）乃作铭文。（或无铭字。）曰：   
　　权在商周，世无不存。（无或作次。）灭楚徙秦，嬴刘之间。甘泉始侯，以及安丘；诋诃浮屠，（苻坚尝游东苑，命沙门道安同辇。翼谏曰：“臣闻天子法驾，侍中陪乘，清道而行，进止有度，道安毁形贱士，不宜参秽神舆。”）皇极之扶。贞孝之生，凤鸟不至；（或作至世。）爵位岂多，半涂以税；（以或作已。）寿考岂多，四十而逝。惟其不有，以惠厥后；是生相君，为朝德首。行世祖之，文世师之。（祖或作师。师或作推，或作祖。）流连六官，（谓吏、户、礼、兵、刑、工。）出入屏毗。无党无雠，举世莫疵。人所惮为，（或作焉。）公勇为之；其所竞驰，公绝不窥。（其或作人。竞作共。绝作有。今按：作绝，乃与上文勇字相应。）孰克知之。（克或作先。）德将在斯。刻诗墓碑，以永厥垂。   
　　【平淮西碑】   
　　（并序　据《旧史》，元和十二年八月，宰臣裴度为淮西宣慰处置使，兼彰义军节度使，请公为行军司马。淮蔡平，十二月，随度还朝，以功授刑部侍郎，仍诏撰《平淮西碑》，其词多叙裴度事。时先入蔡州擒吴元济，李功第一，不平之。妻唐安公主也，出入禁中，因诉碑辞不实。诏令磨公文，命段文昌重撰。史所载如此。原公之意，大抵以度能固帝意，故诸将不敢首鼠，遂能平蔡，意多归功于指纵者也。帝亦重失武臣心，故诏文昌。然史臣之赞裴度，必取公之铭曰：“凡此蔡功，惟断乃成。”则世固自有公论也。文昌文见姚铉《文粹》。李商隐有《惜韩碑》诗长篇，甚美，有“公之斯文不示后，曷与三五相攀追”之句。东坡有《临江驿》小诗云：“淮西功业冠吾唐，吏部文章日月光；千载断碑人脍炙，不知世有段文昌。”则二公之文，不待较而明矣。陈无己曰：龙图孙学士觉，喜论文，谓退之《淮西碑》，叙如《书》，铭如《诗》。又云：少游谓《元和圣德诗》，于韩文为下，与《淮西碑》，如出两手，盖其少作也。李商隐《读韩碑诗》：“元和天子神武姿，彼何人哉轩与羲；誓将上雪列圣耻，坐法宫中朝四夷。淮西有贼五十载，封狼生ァァ生罴；不据山河据平地，长戈利矛日可麾。帝得圣相相曰度，贼斫不死神扶持；腰悬相印作都统，阴风惨淡天王旗。武古通作爪牙，仪曹外郎载笔随；行军司马智且勇，十四万众犹虎貔。入蔡缚贼献太庙，功无与比恩不訾；帝曰汝度功第一，汝从事愈宜为辞。愈拜稽首蹈且舞，金石刻画臣能为；古今世称大手笔，此事不系于职司。当仁自古有不避，言讫屡颔天子颐。公退斋戒坐小阁，濡染大笔何淋漓；点窜《尧典》、《舜典》字，涂改《清庙》、《生民》诗。文成破体书在纸，清晨再拜铺丹墀；表曰臣愈昧死上，咏神圣功书之碑。碑高三丈字如手，负以灵龟蟠以螭；句奇语重喻者少，谗之天子言其私。长绳百尺曳碑倒，粗砂大石相磨治；公之斯文若元气，先时已入人肝脾。汤盘孔鼎有述作，今无其器存其辞；呜呼圣皇及圣相，相与ピ赫流淳熙。公之斯文不示后，曷与三五相攀追。愿书万本颂万过，口角流沫右手胝。传之七十有三代，以为封禅玉检明堂基。”）   
　　天以唐克肖其德，圣子神孙，继继承承，于千万年，敬戒不怠，全付所覆，四海九州，罔有内外，悉主悉臣。高祖太宗，既除既治；高宗中睿，休养生息；至于玄宗，受报收功，极炽而丰，物众地大，孽牙其间；肃宗代宗，德祖顺考，以勤以容，大慝适去。稂莠不薅，（《诗》：“以薅荼蓼。”薅，奴豆切，除田草也。）相臣将臣，文恬武嬉，习熟见闻，以为当然。   
　　睿圣文武皇帝，（下或有“陛下”字，非是。元和三年正月，受尊号。）既受群臣朝，乃考图数贡，（或无乃字。数，色阻切。）曰：“呜呼！天既全付予有家，今传次在予，予不能事事，其何以见于郊庙？”群臣震慑，奔走率职。（或无奔、率二字。）明年，平夏；（永贞元年八月，夏绥银节度留后杨惠琳叛。元和元年三月，兵马使张承全讨斩之。）又明年，平蜀；（永贞元八月，剑南节度使韦皋卒，行军司马刘辟自称留后。元和元年九月，东川节度使高崇文擒辟以献。蜀下方有“西川”字，云：“刘辟求都统三川，方围梓州而败，乱固不及他郡也。”今按：既围梓州，则乱已及东川矣。方说非是。）又明年，平江东；（元和二年十月，镇海军节度使李反，大将张子良执以献。）又明年，平泽潞；遂定易定，（元和五年十月，义成节度使张茂昭以易定二州归于有司。）致魏、博、贝、卫、澶、相，（元和七年十月，魏博节度使田弘正以所管六州归于有司。澶，澶渊也。《说文》：“澶渊水在宋。”《左氏》：“盟于澶渊。”澶音蝉。）无不从志。皇帝曰：“不可究武，（究或作穷。）予其少息。”   
　　九年，蔡将死。蔡人立其子元济以请，不许。（元和九年闰八月，彰义节度使吴少阳卒，其子元济摄蔡州刺史，匿丧以病闻，自领军务，表请主兵，上不许。）遂烧舞阳，犯叶、襄城；（城上或有等字，洪云：此谓叶与襄城耳，等字非是。）以动东都，放兵四劫。皇帝历问于朝，一二臣外，（或作外臣，杭、《苑》无外字。今按：此句若作“外臣”，则当时朝臣自以伐蔡为不可，非独外臣也。若作“一二臣”，则当时举朝之臣，皆以伐蔡为不可，又非独一二人也。考之下文所谓“一二臣同，不为无助”者，又正指武元衡、裴度一二人赞伐蔡之谋者而言，则此乃谓唯一二臣以为可，而其外群臣皆以为不可耳。诸本作“外臣”，及无“外”字，皆非是。唯作“臣外”者得之。）皆曰：“蔡帅之不廷授，于今五十年，（帅或作师。于或作於。）传三姓四将；（广德元年十月，以李忠臣为淮西节度使也。贞元二年四月，以陈奇；十月，以吴少诚为之。是为三姓。大历十四年三月，忠臣为其将李希烈所逐，自为节度。忠臣、希烈、少诚、少阳，是为四将。）其树本坚，兵利卒顽，不与他等。因抚而有，顺且无事。”大官臆决唱声，万口和附，并为一谈，（并或作亻并。）牢不可破。   
</div>
    <div class="pagination">
<a href="韩愈集_page21.html">上一页</a><span>...</span><a href="韩愈集_page17.html">17</a><a href="韩愈集_page18.html">18</a><a href="韩愈集_page19.html">19</a><a href="韩愈集_page20.html">20</a><a href="韩愈集_page21.html">21</a><span class="current-page">22</span><a href="韩愈集_page23.html">23</a><a href="韩愈集_page24.html">24</a><a href="韩愈集_page25.html">25</a><a href="韩愈集_page26.html">26</a><a href="韩愈集_page27.html">27</a><span>...</span><a href="韩愈集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
