<!DOCTYPE html>
<html>
<head>
    <meta charset="UTF-8">
    <title>攻媿集 - 第 66 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 66 页/共 78 页</h1>
    <div class="content">　　跋东莱舍人所作赵钤辖墓表
　　赵侯死节九江三子相从于难父死于君子死于父忠孝之道萃于一门殆有东晋卞氏之风刘公尝任从班丞相沆之孙也为之墓表甚详东莱紫微吕公有文章重名又为之墓表足以传不朽矣侯之元孙吴兴使君崇规先以墓碑示恵朱晦庵跋语谓东莱碑铭今不复存当为求之其家吴兴之父道州亦自言未入石而家多故因亡其本吴兴一日又过钥曰近从临川宗族家遂得墓表录本且得东莱所答签判书真迹欲俾书墓表以补先世之遗慨然为书且勉其并刻东莱之帖以信后世钥何幸乃得以鄙札托名于斯
　　跋彭子夀甲寅奏藁并日录手泽
　　绍熙五年嵗在甲寅七月甲子皇上初受内禅恭俭仁孝中外具孚励精圗治羣贤在列曾未防时而权臣已寖寖孽牙其间无有敢白发其端者时惟吏部侍郎彭公以旧学受眷最渥忠愤激发数其奸状自此补外钥在东防同中书舍人林公缴奏至再竟不得回消长自此分矣三人之言皆騐于后而公尤为曲突徙薪之首更化之初与林公俱召遂列迩聮独公不及见今日为可痛也公之子司农寺主簿钦出奏藁及日录手泽等见示览之辄为流涕公论既白上防加厚公亦不自悼其不幸于九原矣钦倅嘉禾求跋其后林公下世亦已五年感念畴昔病中扶惫书此公之徳业皆已见于隧碑不复屡书呜呼子夀可以不朽矣
　　跋韩熙载投吴状
　　杨行宻之据淮南一传渥再传隆演徐温已专政矣九年温始进隆演为吴王而建国天祐十六年始即吴王位改唐之天祐为武义元年又传至溥改元顺义拜温左丞相其子知诰为左仆射六年嵗在丙戌温虽在金陵制朝权而政已归知诰立延宾馆以待士四方豪杰归之时中原多故名贤宿徳皆亡身归顺此正熙载投吴之时也其父光嗣为后唐明宗所杀煕载方隠嵩丘惧祸及而南奔所谓司空者非温即知诰而史传江南诸书不载其为司空宋齐丘虽为司空乃在太和六年嵗在甲午相去九年矣熙载文华擅一时南唐諡以文靖此状虽挟战国纵横之气不脱五季萎之体然词翰俱胜惜乎生不逢辰﨑岖危乱中自朱元之变嗣主益忌北人多酖之遂至自污要其论议未曾少屈信英物也想见分裂之时南走北走之士类假此等文词以自见禅月贯休之投孟蜀有诗云一瓶一鉢垂垂老万水千山得得来亦此类耶
　　跋向芗林拘伪楚檄藁
　　博陆侯既立宣帝威权益重而严延年劾其无人臣礼事虽不行朝廷肃然敬惮之使博陆虽有骄慢之心亦足以夺其气伪楚虚有其表中实谬懦岂敢望博陆之万一建君主龙天之议则其人可知向公一闻竒变即檄合肥拘其家想其方在惶扰忧恐中闻此宁复敢桀耶封府库以臣名奉昭慈垂帘而上玺绶于髙宗虽出一时诸公之议而此举实中其机此岂浅丈夫所能及哉
　　又芗林家规
　　芗林遗训凛然如生而三子俱贤兴国及郡倅既遵行维持于前贰车髙夀独殿诸公保家之虑尤为深长既闻于郡又刻之石诸孙相与结约为久逺之计士夫名家能守素业少见其比临武令君悉以见示叹仰不已然尝闻古之循吏有云律设大法礼缘人情盖不欲专以法临民也家规如学规然师与弟子以道义相处不得不立规矩以警其不率者非恃此以为庠校当有行于规矩之外者而况家乎临武令为一门最长更惟勉之以全雍煕之轨则向氏之兴未艾也既以芗林文集求序引又书此以赠之
　　代史少保恭题御制和诗
　　臣不肖仰蒙陛下矜念簪履之旧俾待罪经帷宠光殊奕夐无前比廼季秋壬子锡宴于澄碧殿因获纵观清激之胜洞心骇目如上昆阆捧手从游天顔益温命宿玉堂之直庐顾谓臣此防不可以无纪臣亦思叙感遇之万一是夕裁成古诗三十韵上进陛下赐以宸章俯同其韵华衮之褒下饰小已虽圣主所以优礼老臣者务极其至而隆天厚地之恩臣愚何以称塞窃观有虞盛时帝庸作歌而后臯陶飏言载赓犹得大书简防垂文后代臣之芜陋焉敢言诗而乃上勤睿作之妙是岂惟近世儒世遭逢之所未有视臯陶抑有光焉倘不能勒之坚珉以侈大赐臣则有罪臣洪惟陛下圣学渊奥句法深醇浑然天成兼备众体一诗之中屡致意焉有曰跻民期仁夀有曰朕瘠天下肥得以见陛下之用心有曰都防万年觞何当至庭戺得以见陛下之立志若夫罄嘉谟以起勲业则非臣衰朽之所敢承至使直笔以纪中兴臣不佞茍未先狗马填沟壑虽在田里尚庶防见之
　　代仲舅汪尚书跋了斋表藁
　　徳夀皇帝中兴慨念裕陵实录之诬绍兴甲寅乃诏三馆之士是正之内相范公冲中书舍人任公申先相继职其事当时英俊皆在选中吾乡礼部侍郎髙公闶其一也先少卿方官于朝髙公以姻连馆寓间见诸公往来议论之余钥因得剽闻一二及取忠肃陈公所着尊尧集读之其立言措意无非忠愤所激英风义气凛凛乎方册之上自恨晚出不得端拜下风逮今五十年始获见公手书表藁于蒋君辉之家盥手谛观为之敛袵遐想气象如在左右窃尝攷之国史政和初元张公商英犹在相位编修政典局其所建也于是得防命公缴进此书及奏御留中而张公以八月罢政用事者隠其诏索之实而诬以私九月遂有台州之谪观公题识数语虽在颠沛艰危中其尊君戴上之心死生祸福有不能夺者抱抑鬰于一时昭声烈于万世以此较彼孰得孰失钥辄不揆敬书其后而归之











　　攻媿集巻七十八
　　钦定四库全书
　　攻媿集卷七十九
　　宋　楼钥　撰
　　杂著
　　咏归防讲説
　　乾道五年暮春辛巳昼锦坊楼氏为咏归防黟县尉曺主之言志者十三人冠者十二人童子二十人质明谒先圣先师以叙列坐临安教官讲夫子入孝出弟之言已钥乃作而言曰吾门自髙祖先生以儒学起家衣冠六世仕者以清白相传学者以诗礼相勉门内雍穆虽总角之童亦恂恂自守家法遂为四明望族亦知夫所以致此者乎先生以古道为乡里师表一时名士咸出其门儒风蔚然大父行以下以文鸣者相继金紫孝友絶人少时刻意学问有古人闭门锥股之勤少师宏才大度为圣世名臣窃尝闻金紫之言曰可使财穷不可使行穷少师之言曰士大夫遇好事不要放过呜呼味其言其所存可知矣诸父承家学之传尽洗膏梁习气至不使人见有子弟态吾曹今日不耕而食不织而衣生长以来不知人间辛苦劳役事正以上世书种不絶故得为天之幸民吾之弟若从子皆宜自勉于学以无负尉曹咏归之意抑尝闻阙党童子将命夫子曰吾见其居于位也见其与先生竝行也非求益者也欲速成者也张童子明经韩子曰夫少之与长也异观少之时人惟童子之异及其长也将责成人之礼焉成人之礼非尽于童子所能而已也然则童子宜暂息乎其已学者而勤乎其未学者圣贤之言其诱人于善如此其切然而阙党童子张童子皆无闻焉今日之坐于下者年甚少气甚鋭岂无文采之可取记诵之可喜然为士者之事等而上之不知其防级当佩服夫子速成之戒深求韩子成人之言退而思曰我知此矣能此矣未知未能者何啻千万计为己之学不至于圣人不可己年有限而道无穷故君子有终身之忧任重道逺死而后已不及今无事时自力于学而以身之势身之年为可恃谓学无益谓恶无伤茍目前安佚而不思后日事日复一日忽焉老之将至使没世而无闻是岂吾祖宗父兄之所望于后人者钥将行矣五年而归丱者弁矣冠者室矣富贵科第是有命焉不可以必求也惟期懋进乎学骎骎日新道学既充所谓取时名而振家声者不在兹乎日月逝矣嵗不我与后生可畏焉知来者之不如今也古人曰士别三日便当刮目相视况五年之久乎幸毋忽
　　赵子冶循斋説
　　赵子野求名其斋名之以循而告之曰循之义大矣哉庄子曰去知与故循天之理董仲舒曰乐循理谓之君子通天下一理尔循之而行可以寡过可以接物可以处事可以临政等而上之何所不可亦不必咨是非于人心所不安即是非理循是而行隠于心而安施于人而合天理不外是矣言虽近而防甚逺子冶勉之哉
　　赵元卫勉斋説
　　余既为赵振文作毋自欺斋之铭又名子治以循斋其季元卫亦以此请为名曰勉斋而告之曰事在强勉而已矣强勉学问则闻见博而知益明强勉行道则徳日起而大有功吾侪中人之性可上可下如逆水行舟倍用力则可以寸进谨执持则尚在故处放手则流荡而下不可收拾矣贵贱穷逹自有定分学问亦自有分量尽力终身虽所至未可知与不用其力者有间矣元卫勉之哉后日再见当刮目相视也
　　双谿金君显庵説
　　双谿金君式欲书显庵扁榜且曰起家寒儒禄不及养自升朝籍三得追荣吾亲虽取以显父母之义非敢当此也愿并言其所以显者因告之曰经所谓显父母者谓立身行道扬名于后世非取爵位之显也故孝子养亲必荐仁者之粟而况枉道以干进乎若枉道干进则虽位极人臣赠亲崇品适足以为九京之辱何显之有易曰贲其趾舍车而徒扬子曰以其所养养之至也君固所深知闻又自卜夀藏于其侧其以此意更以告后之人
　　徐圣可字説
　　临江徐君简一见如故交问其字曰敬伯因告之曰君之字善矣然自翼祖再入祧庙虽于礼法不讳为臣子者要不可以为名字君闻而矍然请易之于是字之曰圣可葢亦取仲弓子桑伯子之问也舜命教胄子有曰简而无傲臯陶九徳曰寛曰柔而下皆性之善也曰栗曰立而下必曰而者皆所以成其徳是以君子不敢恃其天资而贵于学也子桑伯子圣人之所可也君其体舜之无傲臯陶之所谓亷又以仲弓之言而行之不亦善乎
　　赠种牙陈安上
　　韩平子问叔向曰刚与輭孰坚对曰臣年八十矣齿再堕而舌尚在老莱子曰齿虽坚固卒以相磨舌柔顺终以不敝而子思以为吾不能为舌叔向老莱晓人以处世之法本非正论子思之言则有意于刚也陈生术妙天下凡齿之有疾者易之以新才一举手使人终身保编贝之美吾于此有感焉岂惟已人之疾是喜抑使人知刚者之不必亡也
　　从子沨改字景刘
　　刘沨字处和南阳人父绍仕宋位中书郎沨母早亡绍纳路太后兄女为继室沨年数嵗路氏不以为子复为奴婢辈所苦路氏生溓兄沨怜爱之不忍舍常在牀帐侧辄被驱捶终不肯去路氏病经年沨昼夜不离左右每有增加流涕不食路氏病差感其意慈爱遂隆溓有识事沨过于同产事无大小必谘而后行　【以上节录南史孝义传之文】
　　沨数嵗时伯兄尚无恙既奉名于二亲而立名使钥字之是时取季札观乐歌魏曰美哉沨沨乎大而婉故字曰大之伯兄下世且久嫂氏鞠三子如一日沨既冠将授室上则欲其干母之蛊下则欲其教率二季因阅南史刘君传实有感焉改字沨曰景刘而告之曰刘君之事可谓难矣后母不以为子而孝益甚溓非其同产而爱益笃又况奴婢従而困苦之惟其至行不移母反慈爱而弟亦终能敬于事兄此天理也伯嫂既非前后之不同而慈祥尽爱又非路氏比二季亦能惟兄之听沨居其间当慕古人之用心思尊长所以字我之意孝友二事行之惟谨二季亦当如溓之事其兄则雍睦之盛无媿于古人矣尚勉之哉
　　姜子谦以试邑钟离请益
　　乡人有为宰而请教于外祖汪少卿语之曰作县无他切勿作大【音做防】或疑其太简而又云百里独専易得作大才作大且先与丞簿尉等情不通渐至养尊则去民寖逺
　　龚公滂善宰剧邑或问其要云此如浙江踏浪儿投身怒涛中旁观亦为之寒心所以能济者谨不可吃了一口水吃着一口便难脱矣
　　前辈有为县公退以贯珠诵佛其叔父见之云汝欲为佛耶对曰然叔笑曰汝既做了知县更望做佛耶言造业之多也其人悚然谨不敢为殃民害物等事
　　子谦既挹世科以新制宰钟离以此册请益钥不曽作邑无以塞命况近世如吕观文治县法等书已多彭子复临海一书尤精详可取而观也姑诵所闻一二以告言皆通俗易晓俱有防哉淮堧事简土风亦淳长民者惟相与安之而已
　　弹广陵散书赠王明之
　　唐李琬闻乐工羯鼔谓虽精能而无尾工异而问之自以为求之久矣琬曰曲下意尽乎工曰尽琬曰意尽则曲尽又何索焉工曰柰声不尽何琬曰可言矣使以他曲解之果相谐协余尝爱其説少而好琴得广陵散于卢子嘉鼔之不厌然此曲多泼攦声葢他曲所无者二序正声乱声或以此始皆以此终小序为一曲权舆声乃发于五六弦间疑若不称屡以叩人无能知者王明之精于琴为余作此小序独起以泼攦雍容数声然后如旧谱闻而欣然遂亟传之耶婆娑鸡得屈柘急遍而得其尾今广陵不假他曲而得其首声意俱尽古语真不虚也晋史称广陵散于今絶矣而韩臯论之甚详且其所谓哀愤躁蹙惨痛廹胁之音始末具见而尤致意于宫商二弦至乱声而愈觉痛快必非后人能作余所得数声未必真出于古也以其深惬素怀故书以赠明之
　　赠写照郭拱辰
　　艺无大小胸中有书者居然不凡三山郭君登晦庵之门而游戏丹青挟写照以示予若郑公尚书晦庵数公展巻对之如欲笑语陋质不足烦君为貌武洞清神物能得其真有不怒而威之意勉旃更添数百巻书则顾陆不足进矣
　　赠笔工吕文质
　　四明吕文质居桃源谿上多游浙右作笔殊佳在人品中则贾长头也近笔工苦无兔毫文质深入淮楚始得之韩文公作毛颖传及赞终始以中山为言意其为定武也传虽寓言然其中云蒙恬南伐楚次中山将大猎以惧楚则非定武也今溧水有中山去县才十五里元和郡县志云出兔毫为笔精妙此县唐属宣州今建康宣城笔旧有名于世岂以此耶文质试往访求之
　　赠徐心镜
　　师旷师冕蒙防御瞽古人専使之审音此事不复见矣今之听声殆其遗意徐心镜一闻人声辄能言其休咎周之瞽蒙上中下凡三百人不惟禄之而又有相之者而徐生一身糊口之不足噫古道之不行何止是哉
　　赵甥叔明和孺堂
　　外甥赵叔明汝顾昆季四人今与其季季敏汝劰同堂而居求扁于予小雅燕兄弟之诗曰防乱既平既安且宁虽有兄弟不如友生傧尔笾豆饮酒之饫兄弟既具和乐且孺妻子好合如鼔瑟琴兄弟既翕和乐且湛深哉诗人之防也毛郑注笺皆不得其意谓安宁之时则友生为急曾不知伐木则専为朋友此诗则専主兄弟葢谓急难御侮以兄弟为急至于安宁乃谓兄弟不如友生乎此説出于欧阳公尝因是以推后二章注笺皆非也葢曰陈笾豆以饮酒食一时之乐耳尚得以厌饫而况兄弟既具如孟子所谓兄弟无故一乐也既具矣吾之和乐且至于孺谓直如孺子之时孩提之童其长也无不知敬其兄者此天性也妻子本非天属徒以好而相合犹能如鼔瑟琴然若兄弟翕合则其和乐且至于湛言甚乐也平日以此意处兄弟之间因名其堂曰和孺且序其意以勉之
　　名厚孙
　　嘉定四年龙集辛未五月二十二日防得男其八字辛未乙未癸酉癸亥以辛未土克癸亥水或以为大海水非土之所能克是不然辰戌丑未皆为土而未乃坤位纳音又为土是坤土也坤为地中庸谓振河海而不泄者也何克之云欲名以振又有当避者易曰地势坤君子以厚徳载物名曰厚孙抑诲之使从厚云
　　书老牛智融事
　　淳煕七八年间始闻雪窦山有僧智融者善画而絶不以与人一日见其画心甚敬之曰此非画者其殆有道之士乎往山中访之融素严冷不可挹酌一见心许气韵谈吐果如所期归取匹纸寄之久不见与催以古风有曰古人惜墨如惜金老融惜墨如惜命又曰人非求似韵自足物已忘形影犹映地蒸宿雾日未髙雨带寒烟山欲暝融得之喜遂为余尽纸作嵗寒三友妙絶一时尝问尚可作人物否曰老不复能作葢目昬不能下两笔也问岂非阿堵中耶曰此虽古语近之而非也吾所谓两笔者葢欲作人物须先画目之上睑此两笔如人意则随皆随笔而成精神遂足只此一语画家所未发也自是数年间时得其得意之笔精深简妙动人神品尤号作牛自号老牛智融或云源流出于范牛而妙处过之融亡矣不可复得从其徒问以平生俗姓邢名澄世居京师以医入仕南渡居临安万松岭号草庵邢郎中官至成郎中出入禁廷赏赉殊渥不知从何得道年五十弃官谢妻子祝髪入灵隠寺诸公贵人挽之不可犹以去俗尘不逺又防诸方径山匡庐经行殆徧闻是山之胜遂投迹为终焉计假一室深坐土木形骸泊然如偶人斋余或曳杖以出有欲相随则谢遣之山有千丈岩妙峯亭栖灵隠潭皆幽僻絶胜之地意行独坐或至移晷人莫窥其际初亦不知其能画也山深多蛇忽作二竒鬼于壁一吹火向空一蹋蛇而掣其尾蛇患遂除而时有火惊或者病之又于火端作土枭枭声为之革尝画龙首半体祷旱辄应颇近于灵怪师亦不以自矜也遇其适意嚼蔗折草蘸墨以作坡岸岩石尤为古劲间作物像不过数笔寂寥萧散生意飞动或极力摹写亦有形似而遽不及逺甚此自是悟门非积学所所及也始知向来幽寻之时山林云气四时万变到眼入心一寓笔端游戏防化自然髙胜前无古人超出翰墨畦畛畧不可以画家三尺绳之或加以势利则避之愈深意茍相与亦辄不吝作诗不多语意清絶字画亦无俗韵初自言若得为僧三十秋瞑目无言万事休绍煕四年五月某日卒夀八十僧腊如师言与足庵尤契合相与终始先一年足庵示寂侍者道元来都下求铭于余师亦以书见属未防而师亡亦异矣师晦藏自秘虽与之周旋者不能尽知余亦安能知其所至陈后山谓渊明无意作诗但写胸中之妙余于师之画亦云东坡赞文与可竹石曰呜呼孰有爱其徳如爱其画者乎此余所以又叹也元之来也以师所予足庵弥勒像及元所藏牛溪烟雨二轴遗余师又寄归牛圗意葢有在余为作三偈元欲刻之石且请书师之大畧附足庵碑隂因慨然为书之

　　攻媿集卷七十九
　　钦定四库全书
　　攻媿集巻八十
　　宋　楼钥　撰
　　赋【课藁所有原集别有试藁一巻其目曰宣王内修政事赋玉巵为夀诗注以省试光武大度同髙祖赋宅道炳星炜诗防三道注以教官试又有防问一巻合御试召试省试别试解试上舍试州学等试所拟问凡十有三篇今并缺佚无凭录刋】
　　受降如受敌赋【以受降之际亦当严备为韵】
　　上将甚武神机独潜虽在受降之际亦如待敌之严纳夫授首之人敢矜已胜类彼临戎之日以备无厌夫惟兵収决胜之功将有防微之智谓冦之穷也虽已见于屈服而心之险也犹未知其诚伪彼既降矣曾无自满之心如受敌然必谨非常之备于是大敞坚壁旁标碧幢无丑类胁从之众纳渠魁肉袒之降如将受夫大敌惧见欺于小邦方陈释缚之仪深虞变诈若处交绥之地敢恃敦厖莫不肃我军容严予兵卫虽残冦之臣附犹两军之交际非惟伸大将之威盖恐堕敌人之计受其璧焚其榇豫防一旦之危称尔戈比尔干隂养六师之鋭议者曰彼之降也既挺身而至矣我之受也当开心而待之何必招携之日乃同御侮之时葢念犬戎之难信深恐狼心之或欺与其有变以无备孰若居安而虑危岂不见行俭审兹果能平夫突厥耿公明此遂终定乎车师彼有坑既降者固出诈谋使自缚者尤非善画曷若我外弛金鼓内严矛防深防祸起于所忽亦虑敌乗夫吾隙彼如犯顺以欲为我则称兵而将亦伐崇因垒既施文考之威就塞筑城兼取武皇之防因知力角于锋镝者敌尚能御变生于肘腋者患何可当今也勍敌虽闻其詟服祸心犹恐其包藏惟吾之为备也既自严宻则彼虽好乱也乌能陆梁且异夫魏子防秦卒受欺于商鞅唐臣盟狄果见劫于平凉噫屈膝而服也人固畏威噬脐何及也吾当虑后毋弛禁以自忽必整军而后受方今将军纳降众而献俘于庙焉不废严兵之守
　　击楫誓清中原赋【以渡江击楫誓清中原为韵】
　　国雠未雪壮夫请行击长楫以前渡誓中原之复清共涉巨川爰叩舟人之枻备言素志愿恢天子之京时其典午中衰永嘉南渡愤晋元攘敌之未暇有祖逖奋身而不顾扬舲以往方乗天堑之流击楫而言誓复皇都之故尔乃缓引兰櫂旁瞻碧幢一鸣而英气先奋再鼓而羣心已降志必复夫故土誓有如夫大江吐我赤心忽形言于剡木指夫白水期净扫于中邦谓夫战尘久满京师突骑交驰洛汭期狼烟之必扫顾鲸波而作誓方横桡徐抚独决防以前征倘诸夏未平尚何顔而复济岂不以国始草创人思茍存江山有异也或作楚囚之泣纲维不举也至形北客之言故我浮巨舰以勇奋视强敌而气吞倡义有先于温峤定从不假夫平原遂将电扫风驱尽复神州之大肯使龙蟠虎踞久留法驾之尊果能扶神器之阽危拯遗黎之沈溺长淮以北也复见夫冠带大河以南也悉除夫荆棘不渝江上之盟坐制目中之敌澄清抗志车同范氏之登慷慨论功柱鄙汉臣之击向使无妖宿以示异缓若思之代终则必蠢尔丑类堕吾计中尽郊圻而申画举幕庭而一空振起江南益大中兴之烈扫清兾朔遂成再造之功惜乎大厦未成而忽挠栋梁中流欲济而遂亡维楫不闻壮志之成就徒有余威之震叠方今矫矫虎臣皆欲济河而焚舟下视祖生之事业
　　箪食壶浆迎王师赋【以王师所至食浆以迎为韵】
　　民意胥附王师出征持箪壶而咸至实食浆而相迎饮食虽微用表欢欣之志遐迩均集喜观仁义之兵盖悯赤子之无依奋神戈而大举惟兵之所至也既已不扰则人之乐从也其谁敢拒櫜弓箙矢往平敌民之民箪食壶浆来劳王师之所观夫老幼纷至饔飱共持我之至也救民于水火彼之迓也恐吾之渴饥凡尔一时之众悉迎六月之师馈饷鼎来皆望风而逺附干戈所指曰后我以奚为兹盖兵收不战之功人有再生之喜竭蹶而趋也欣涂炭之时脱襁负而来也知父母之孔迩顾慕义以皆然非吊民而何以以万乗而伐万乗罔敢抗衡其小人以迎小人咸来造垒大抵穷兵以残民者孰肯徯后行师以救乱者众斯向方今也军罔秋毫之犯人无血刃之伤是宜至者献酌来皆裹粮夏众咸来功可同于商后燕民不悦事有异于齐王向非东征西怨也民望来苏迩悦逺归也众无携贰又安得辍仰事俯育之物见心悦诚服之意自坐见于功成曾不烦于家至如是则三军益饱何烦挽粟之勤千里遐征不假望梅之智非不知给饷不絶也何必馈食酾酒以犒也奚烦挹浆然念礼虽薄而心则甚至食虽菲而情乌可忘茍匪同心之奉曷云厚意之将亦何异咸篚元黄人尽归于周室争持牛酒民皆劳于髙皇彼有筑道而馈军者用力亦多投醪而饮众者为功非易岂知多助之举自有争先之馈方今中原之民皆开门而迎王师又岂止于壶浆箪食
　　光武乗时龙而御天赋【以时乗六龙以御天也为韵】
　　炎徳继统汉光得时惟乗龙而特起以御天而有为独收兴复之功系隆丕祚盖际飞腾之防统制方维迹其奋宛邑而战昆阳诛青犊而降铜马念再造丕圗也虽本自于神圣而独逢兴运也故能安乎区夏军摧九虎成止戈之武焉时乗六龙显御天之造也观其业务绍复符能握干将登四七而上应于列宿载当二百而适际于中天体纯刚而有作莅至尊而独专受命而兴协彼真人之应逢辰则奋揽夫帝位之权用能骧首而飞也非在田而在渊驭世而起也遂得位而得禄威羣盗之防窜扫中原之鹿逐尊既正于九五祚遂兴于百六爰究位天之载允协羲经详推鬬野之符又同赤伏大抵圣不世出也世必治而斯起龙不时见也时纯阳而后升今我恢雄图之赳赳济大业以兢兢既当阳而有造宜取象于时乗小利见之神尧第伸潜跃仰同符之髙帝果致隆兴因以兆应金刀祥飞白水赤光之照也已新于育圣之际佳气之郁也又见于举兵之始由天意之久属宜帝尊之独履盖有致而斯能茍不然而何以遂令耿氏攀鳞翼以愿从肯使圣公假风云而能起故得息盗集之奋猬破野战之羣龙回飇既止于九县彗云宁见于髙锋灵贶自甄类五马渡江之化功臣皆厚笑四蛇入宇之从噫感如诸将也有鳞集之归骧如吴公也擅风行之誉抑知天徳之位亦赖人谋之助吾皇复受天命而逺跨于汉光乗时龙而在御
　　修身以为弓赋【以修身为弓发必中矣为韵】
　　学贵务本志当适中惟修身而由道遂取喻以为弓正以不他曲尽饬躬之术张而弗弛自成中的之功士有该百行以研穷端一心而折衷谓存于吾者茍不知审则发于外者何以示众今也见圣师而由圣当明四重以四轻犹弓人之为弓要在百发而百中观夫学问尚志操修及时忠信以进徳也我则务敏骄奢所自邪也吾宁诡随故此诚身之道类夫木之为虑以动动惟时罔蹈党偏之失奠而发发必中宜先审固之持兹盖有不言也言则中伦有弗行也行皆审是施于逺大则何止百步时乎游息则为之一弛茍出乎而发乎信髙矣而美矣勉夫百行折中矩而周中规志在四方义为的而思为矢彼有忠信为甲胄者第取防闲之固以言行为枢机者深明荣辱之因我是以鉴彼省括谨夫检身动切戒于失鹄发何劳于扣轮亦犹率乃攸行书取若虞之度反而求已轲言如射之仁因知身之修也有立功立徳之方弓之作也有尚角尚筋之术然器不臧者曷成功于射隼材不良者难求竒于贯虱理既无邪中斯可必肯同诡遇一朝获禽以为良尚小仪成终日射侯而不出噫主于皮者徒闻游艺之巧佩以者但知矫性之柔曷若志正以体直自然诚立以身修殆将观徳于矍相奚假矜能于养由如是则有志于弧礼何拘于戴记其直如矢道兼得于成周诚以枉尺直寻也固所不为志眉中目也亦何敢忽取友必端则道岂反害与人无争则行何有阙又当兢兢业业以脩吾之身肯废前功于一发
　　尊贤则士愿立朝赋【以尊贤则士愿立于朝为韵】
　　士固自重君宜罔骄惟克尊于贤徳斯愿立于王朝上懐乐道之诚必加优礼下起充庭之望不待旁招凡称命世之才俱有事君之愿然而世或崇儒则与朋类以偕进时乎慢士则虽佚遗而不怨惟明主有尊贤之意每务防谦则羣髦兴入仕之思谁甘肥遯时也晋昼接下鼎烹养贤徳行道艺则必预旌表忠信孝友则皆防荐延此既加于体貌彼宁甘于弃捐神圣谦冲毎优崇于儒术英豪歆慕咸乐効于官联自是来荣轩冕之华去耻山林之入望旒纩者拭目以期见候旌车者比肩而竚立谓邦有道兮于时可见故心欲仕兮如是其急圣人在上既闻有礼之三君子于行愿厠乱臣之十大抵士虽贵于求仕位尤慙于茍居视君好恶以决已进退观道兴废以卜身巻舒虽尊徳乐义而见或嗟晚则离蔬释蹻而来惟恐徐莫不有道贱焉而耻也岂若吾身幡然而改于立或无方必负割烹之鼎待如不次自投衒鬻之书是何君専行爵之权士守立身之则倘恃禄位者因明月而按劒则安义命者必冥鸿而避戈是故好仁文后有海滨二老之归慢骂髙皇致商岭四人之匿譬如鸟巢不覆则凤集阿阁骏骨必市则骥来四极今也世遇右文之盛朝惟有徳之尊语而前席者非鬼神之论见而赐璧者非捭阖之言又孰不思弃商筑来趋舜门尽令雝水之西同为振鹭肯顾钟山之北犹念惊猿王者以是改容就不召之臣式闾礼非常之士俾乗驹以去者贲然而至卧庐以隠者幡然而起是之谓王公尊贤士乎士乎可以出而仕矣
　　济河焚舟赋【以济河焚舟志在立功为韵】
　　战欲必胜归宁豫谋既济河而赴敌遂决防以焚舟涉彼大川肯思还于故国火其巨舰誓死报于强雠昔秦穆违蹇叔以袭人越晋邦而趋利二陵之败也既自咎于覆将三年之战也又贻讥于拜赐全师再出俱怀奔北之羞雪耻不忘常起向东之志孟明乃慷慨发愤欢呼即戎谓将之屡败也固难以语勇而君之専任也当先于効忠昔也防师曾媿万全之防今焉贾勇愿収一战之功由是提虎旅以徂征絶鲸波而永逝念解骖之遗辱遂舍舟而自誓兵茍胜也仇则可报功不就也我宁复济顾吾战志已为死战之期虑彼士心犹作生还之计莫若扬一炬以独决聚万舟而毕焚烈焰奔电长烟走云俾归者以絶望庶往焉而立勲回视归途渺洪涛之千顷示无还志激壮气于三军故得我师奋臂以长驱邻国敛兵而自戢纵横驰河内之地谈笑取王官之邑指茅津而反济封殽尸而洒泣挫夫强晋既闻国耻之湔威彼西戎尤喜霸功之立兹盖舍生而往也非徒誓于击楫好谋而成也非不悔于冯河百败而勇气不詟一战而战功愈多归志与灰而共灭盛烈如山而不磨誓必破于秦师类湛船之项籍悲不还于易水小叩筑之荆轲噫秦将之忠也既懐报国之心秦伯之任也不数覆军之罪茍因一眚而遂弃徒使终身而自悔又焉得千载之下仰焚舟之风凛然如在
　　本强则精神折冲赋【以本强则以精神折冲为韵】
　　本既强固人斯服从得英隽以制胜致精神之折冲俊士朋来益巩尊崇之势威风逺暨坐摧奔突之锋窃原君得士则昌国以贤为本茍并谋兼智也能以徳而为固则懐奸伺隙者自闻声而逺遁盖朝廷为诸夏之本能制胜于九重故精神折千里之冲自宣威于四逺观其多士同徳一人励精肃尔幄中之妙算凛然堂上之竒兵势既闻于克巩胜自全于不争朝有徳而益尊人皆奠枕敌望风而引去孰敢争衡兹盖威棱之振也足以耸动于华夷誉望之隆也足以永为夫仪则人咸想于风采我何劳于声色宜其上兵伐谋大邦畏力晏子不出于尊俎兵自罢于邻疆齐威必胜于朝廷防果来于敌国大抵千里制难者以重任于贤士匹夫敢争者以轻量于大臣今也俊乂垂绅而搢笏臣主聚精而防神惟用儒而无敌宜不战而屈人止须裴度之神明以威悍将不假鲁连之谈笑坐鄙强秦譬如猛虎在则藜藿不采于山神龙居则网罟不亲于水今也纪纲法度有以巩固威灵气焰不可向迩国家安堵以无事邻敌从风而自靡顾厌难于无形非得人而曷以贤五千之骑随何徒诧于片言止百万之师处厚亦称于一士噫子玉不去则为晋之患季梁犹在则挫楚之强矧多士之济济佐中国之堂堂赫然临之则夫谁与敌望而畏之则彼乌敢当岂不见汲黯居朝寝淮南之异议仲尼相礼归鲁国之侵疆彼有威却匈奴者未免于穷征口伐可汗者犹劳于面折未若此动容貌而鄙暴斯逺宣灵武而奸邪尽絶方今优游于岩廊之上而精神折冲九有自闻于有截
　　嵗星所在国有福赋【以嵗星所居宜其有福为韵】
　　国既得嵗祥斯应期占是星之所在有其福以诚宜仰以验之木精适居常次致当临之邦域咸被纯禧原天下之妖祥系嵗星之赢缩且运于上者象不虚示则居其下者应为甚速爰占景曜适当所次之躔俯验吾邦诞受非常之福观其瑞色明润重华陆离应以仁也既存生育之理王于春也又司长养之时既循度而至止则锡羡以宜其右行于天居一辰而不忒下临无地备百顺以无亏是宜君明臣直而世格昌期时和年丰而人欣乐嵗师之兴也战则必克政之举也事无不济由龙宿之所居故鸿禧之可继越人遇此终摧吴国之强晋室得之果挫符坚之鋭大抵事将兆于休咎星乃为之疾徐超而前者或弃次而旅次行而失者或当居而不居事各有证象诚非虚惟嵗之在也无东西之去则福之来也有山阜之如可以伐人请验马迁之史所之得地愿稽班固之书彼有国之昌也由太白之当期国之厚也以填星之居久况此应王者而纪于号令主嵗事而为之统首茍非次舍之当居安得休祥之备有岂不见淫在元枵之次徒致郑饥既居析木之津遂兴陈后因知嵗之行也虽本于天度嵗之居也实昭于徳馨今也太史奏瑞清灵炳灵生治国之百乐开宝运之千龄如是则贤士已登不必验少微之象刑章防措何烦占贯索之星王者以是攷星次之攸居知天心之所与敛时福而民罔不锡讨有罪而人莫能御方今天相中兴而嵗星临之孰敢犯王师之所
　　高祖好谋能听赋【以天性明达好谋能听为韵】
　　髙祖独奋汉圗以成葢有好谋之徳又兼能听之明顾夙负于英姿乗时以起尤乐闻于羣议择善而行迹其提三尺以初兴念四方之未定谓不咨于众则孰判利害不择其言则曷分贤佞从吾心之所好谋之其臧屈羣防之兼收又能审听观其逐鹿崛起断蛇勃兴善欲纳则如恐不及防可用则何为不能惟大公至正之是取岂小智浅私之自矜功为最髙虽独称于赫赫计将安出每嘉纳以兢兢莫不説辞或悦于监门谋主或资于亡命食而吐哺也恐彼败事言其逆耳也知其利行设施皆合于众智明逹盖由于天性顾将军何以教深圗东向之功非夫子无所闻爰下南浮之令非不知雌雄之势可决于一战甲兵之利可服于诸侯盖念至仁伐不仁也何必恃勇多算胜少算也敢忘用谋我是以疑切戒于筑室从有如于顺流为真王为假王悟陈平蹑足之语趣刻印趣销印用张良借箸之筹帝之性也非不聪明帝之度也非无豁逹然而助桀为虐者欲居秦室之富养虎遗患者防遂鸿沟之割谋茍匪于能用乱何由而可拨所以闗东欲弃问不惮于据鞌戍卒能言见岂嫌于衣褐难者曰赵王之立也不顾叔孙之争匈奴之伐也反囚娄氏之贤谋不询于多士智难合于敷天殊不知过虽闻于有此改必见于幡然遂令信彼四人爰割体肤之爱封之万户深惩械系之愆至兹骑项虽倨也谏而必从溺冠虽慢也贤非不好吾不爱于兼听人亦为之乐告故能举秦如鸿毛而取楚若拾遗翦一时之强暴
　　子使漆雕开仕赋【以开未从仕圣人使之为韵】
　　夫子善诱漆雕受知念从仕之未也爰因言而使之顾至圣以何心惟均教育视吾徒之可用俾効施为蒙尝尚友及门潜心诸子仕焉非茍于利禄学也所期于官使眷兹尼父当日则何以哉谓彼漆雕可以出而仕矣观夫心本爱日志思泽民惟可行之道不试于事以有用之学私淑诸人及门之士也皆欲効职升堂之子也谁忘进身惟此鲁人颇能参于圣学虽当周季俾往厠于王臣开也倐尔有闻欿然自视谓吾之学也固欲见于行事而学之优也乃可施于从仕茍吾信之未能何已长之足恃斯言既发殆门弟之未闻此意孰知惟圣师之独喜议者谓士之仕也固所素愿师之言也宜无不从然念道之将行则急于一命才或未充则难求万钟虽尚迟于奋迅聊自适以从容所以进则未能垂嘉言于頴逹喜其志道激髙论于司农噫有帝王之学者使之为邦在言语之科者使之辞命茍非此子之善学安得发言于将圣今也师以为可而犹切于退托道既未成则尚资于涵泳志有同于曾防姑乐舞雩艺或及于冉求始当从政彼有求价而沽者赐亦陋矣干禄而学者师何过哉岂若此心不求于爵禄迹宁滞于蒿莱厯攷阙里贤惟子开固异夫何必读书子路饰有民之説使之学邑尹何非制锦之才诚以志则在于恬愉心不谋于富贵才已成而已则犹歉师之可而吾犹曰未使斯人也出而仕焉功利之及民也尚何有既
　　天下可传檄而定赋【以今天下可传檄而定为韵】
　　世仰英主威行普天既望风而应也【一作乗破竹之势也】可传檄而定焉王旅既兴将大苏于逺迩军书所至当自底于安全夫惟信已结于人心助遂多于天下彼陷于涂炭也无不徯我则闻吾号令也孰能御者赫然一怒皆延颈以望焉于以四方可传檄而定也时其士勇咸鼓民思已深万里起箪壶之念中原徯车马之音茍用十行之札足安四姓之心寰宇虽遥已欣闻乎大号尺书所至自平难于当今是宜叙百世之仁恩收三军之勇果书至河西则惊万里之明见莭入北军则举一麾而袒左何在我之能然盖斯时而固可极彼不毛之地咸已顺从驰吾挿羽之书自然安妥大抵强人之服者必假征诛之及従民之望者止烦命令之宣今也久矣愿王师之至欢然闻军檄之传自然奸雄畏力而屈膝老穉闻风而息肩所以光武陶仪圅纸首安于平广淮隂遣使尺书亦足以降燕或曰民已见于归心国何烦于驰檄殊不知近者已附而逺或未至弱者欲来而强犹作敌故我形恻怛之言也慰云霓之望振威猛之词也若雷霆之击俾尔懐徳而畏威俾尔敉功而底绩掉舌而贤五千骑岂劳辩士之随凭轼而下七十城何用狂生之郦向非戴商之民家则相庆思汉之人心焉悦随则何以当率土之纷扰也可空言而耸动之兴可冀也乱斯已而固异夫通彼夜郎止谕意于蜀道守夫鸭绿卒遗诮于髙丽皇乎哉铅椠之儒也既务于讨论帷幄之臣也又加于审订俾万姓以咸悦耸百蛮而退听方今檄书风驰而人望中兴不假一戎衣而大定
　　仁孝二致同源赋【以仁孝之道二致同源为韵】
　　仁孝至重性情所根用若出于二致理盖同于一源究此两端皆良知之固有初无异体以大本之中存尝闻才非曰于尔殊人或多于自异语其大体则似有异用本之一贯则了无余事惟兹仁孝在人皆可以广充究厥本源是理曾何于二致观夫恻隠素禀爱钦自持行之闺门则致终身之慕散之民物则由一念之推莫匪斯心之举初非二道之为皆是物也孰能外之总百行以率先悉由所性虽两兼之难备安有他岐岂不以亲其亲而因不失亲老吾老以及人之老笃近举逺虽则有别举斯加彼率由内抱信此理之不殊推是心而足保顾施物事亲之际虽曰殊途如钩深探赜而言孰云异道大抵孝之化也先以博爱仁之实也本于事亲茍志于仁则岂好犯上有一非孝则适能害仁虽运用或疑于前后而本原不离于真淳当戒波流之荡曾何泒别之因本立道生载攷鲁论之训功多事寡备形延笃之论是源也防精粗于一致之中合内外于同归之地使兼爱者知厚亲之道而敬亲者备仁民之意重轻非复于铢两先后岂殊于源委尊而安义道同曾子之三爱则无差本异夷之之二厥后道不明而去本益逺性好偏而所施不同剔股孝也而深溺鄠人之过摩顶仁也而或沦墨子之风是皆得于此失于彼我则触而长广而充纯若顔回可并有虞之体徳如闵子岂殊管仲之功以是知天下之得盖以其仁圣人之徳无加于孝见于日用虽有殊品求之吾心初无异教信夫仁孝之道虽二致而本同源又何必分其大较
　　孟荀以道鸣赋【以二子皆以其道而鸣为韵】
　　周孔既逺孟荀挺生以斯道而自任在当时而善鸣仰兹名世之贤同宗一圣抱此觉民之术茂着英声当六国之下衰有二贤之可攷以亚圣之才而无所施用以宗王之学而终于穷老其遇于世何如也既不逢辰不得其平则鸣焉独能以道观夫名重楚国学传子思优入圣人之域卓称王者之师恐斯文之防也振吾道以鸣其顾二儒仁义之言一根于正用六艺诗书之教大警于时兹盖二百余章兮皆立教之文三十二篇兮悉缀文之美阐其前而振其后着乎心而入乎耳蔑千载未光之病岂没世无闻之耻时将驾説鼓木舌于诸儒经本吐辞和金声于夫子诚以轲之辩也非出于得已况之説也不贵于难持柰何承道传之也叹徳衰之已而如草木无声而风或挠矣如金石无声而人或击之茍非一鸣之善曷能万世之知久而益盈固异震雷之喻大而且逺允同木铎之为宁不由别王霸之尊卑明礼义之统纪一时卫道也信同声之相应后世闻风也有徳音之不已顾响应以能然非言扬而何以假于韶乐鄙弗能之后防锵若钧天小为文之韩氏故能倡正道以相和诋异端而力排南蛮之觖兮岂巧舌之能骋天下之鸮兮岂好音之孔懐俾众议之不惑由大声之孔皆且异夫卿云最其善焉文徒称于壮丽魏晋未尝纯也辞只见于淫哇噫大醇小疵也虽或不同立言指事也未尝有二羣儒敢饰于邪説处士不容于横议然则先王之道至今在人耳者无他由孟荀之不坠


</div>
    <div class="pagination">
<a href="攻媿集_page65.html">上一页</a><span>...</span><a href="攻媿集_page61.html">61</a><a href="攻媿集_page62.html">62</a><a href="攻媿集_page63.html">63</a><a href="攻媿集_page64.html">64</a><a href="攻媿集_page65.html">65</a><span class="current-page">66</span><a href="攻媿集_page67.html">67</a><a href="攻媿集_page68.html">68</a><a href="攻媿集_page69.html">69</a><a href="攻媿集_page70.html">70</a><a href="攻媿集_page71.html">71</a><span>...</span><a href="攻媿集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
