<!DOCTYPE html>
<html>
<head>
    <meta charset="UTF-8">
    <title>南阳集（宋韩维） - 第 27 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南阳集（宋韩维） - 第 27 页/共 32 页</h1>
    <div class="content">　　日月易流荐经长至伏惟皇帝陛下追慕摧割圣情难居敢望勉抑哀怀俯循礼制臣无任恳切悲怆之至【慰】
　　节候
　　仲冬严寒伏惟皇帝陛下圣躬万福
　　皇太后慰及节候并同前
　　皇太后殿下道该博厚化洽柔明茂循图史之规隂布幅员之祐保干纳祐与天齐休
　　皇后依前
　　皇后殿下协宣内治参翊上仁德近着于宫帏化遂形于海宇配干纳祐与天齐休
　　谢赐陈书表
　　校雠絶五日之疑刋镂极一时之妙仰承颁赉第切腼惶【中谢】洪惟列圣之御图率以右儒而爲治大启禁府充牣于秘文旁延硕生是正于讹説苟片言之可采殆只简而不遗嗣有成编达于聪聴臣愧微术业叨被恩私家有赐书遂窃古人之美身无择行敢遵先圣之言
　　回枢密王侍郎披告书
　　窃审肃奉制恩入参机务侧聆之始窃抃于怀伏惟某官典学渊通秉心端亮茂德隆于仍世休问蔼于一时书命掖垣王言惟允执宪辇毂邦路以清葢盛业之发舒实上仁之柬记进承渥典良惬公佥辱过谕于珍函顾何施于末议仰钦冲挹第切愧惶
　　贺枢密王侍郎书
　　窃审肃揆刚辰茂膺賛册伏惟庆慰恭以某官挺直方之操蕴和惠之风奥学贯于道真大虑经乎王体鸿文丽藻蔚为台阁之光忠言嘉谋隂増社稷之重圣神乃眷防宥是毗翘闻隆益之多用副佥同之旧属拘藩制阻奉宾仪欣悚之深敷谕奚及
　　年节贺皇太后笏记
　　皇太后殿下圣质坤柔仁心天挺饬帷房之制务尽于肃雍服图史之言不忘于谦畏保干纳祐与天齐休
　　皇后
　　皇后殿下德配睿明体侔博厚教天下之顺大正于嫔风推门内之恩广申于母爱配干纳祐与天齐休
　　谢王舍人书
　　窃审被擢宸廷陛聨禁掖伏惟庆慰舍人秉心端亮蕴学渊通才周事物之微文宜典册之用方钦真选遽辱华缄雅志未移仍枉惠然之顾忠诚不已重申益者之言佩服之深衔悚兼至
　　谢赐隋书表
　　疑谬刋除博尽诸儒之説本真流布永孚万世之传只被宠颁伏深荣惧【中谢】窃念臣早从佩韘爰预执经性匪开明殆勤于师説学不加进以重于亲忧伏惟皇帝陛下如地有容自天推爱曲成以顺物之理善诱以尽人之材发内府之藏用新其闻见阅前人之迹俾得以鉴观顾臣颛愚被训有素誓服勤于简毕期卒业于诵
　　谢同州观察惠宫学记书
　　详延儒彦讲论艺文逮华构之落成刋信辞而谨始钦承嘉惠窃幸荣观愧佩之深言谕奚及
　　上皇帝谢赐生日物帛
　　宸慈曲被爰记厥生诏目下临猥加以赐仰承眷抚第切震惶【中谢】窃念臣性本颛防才非敏给幸觏天飞之庆获参庙立之荣仰合劬劳曾锱铢之未效进承宠渥顾涯分之已逾岂谓皇帝陛下道大溥容仁深善贷霁威严于子舍均异礼于侯藩特降使华厚将篚实饬文羁于上乘制重器于中金奉不赀之恩顾难其称推欲报之意期尽厥诚
　　上皇太后
　　慈怜已厚恩锡载蕃蹈抃以还腼惶交集【中谢】窃念臣幸縁庆绪获对昌辰观不刋之书曾微进益带无功之绂常惧满盈敢期中禁之严俯记左弧之始斥马裘之良美极金币之珍丰惕若以思其何能致此葢伏遇皇太后殿下道隆将圣爱笃诸孙务推博厚以敦仁不以孱微而废礼拜赐之重奚啻于丘山图养之勤敢忘于夙夜
　　上皇后牋
　　良裘善马之用珍币宝器之藏极尽宠荣继以惶悸【中谢】臣早承训育函荷襃崇裂土分封猥列诸侯之右析圭命爵实均三吏之聨顾称效之靡闻惟谴呵之是惧岂谓皇后殿下俯矜童昩专厚母慈务恢山薮之容密道云天之施宠其生日贲以恩章誓坚孝谨之诚仰报劬劳之德
　　进谢恩马状辞
　　祺祥肇启曲简于清衷使指下临猥加于蕃锡敢效左牵之献少申下报之诚仰冒严颜靡寜悸魄
　　回相公李太尉披告本
　　窃审近领使旄出分藩契钦闻庭告允协朝佥防惟某官育德渊和秉心方毅学通家法之善武洞军志之微启迪上聪居多于谠论职司兵要时赖于壮猷矧惟渥洽之恩特出睿明之眷讵期冲槩曲示珍函顾成命之已行岂讷辞之敢议永言钦佩奚谕悃悰
　　回李太尉再披告本
　　荐枉珍函曲将雅意顾谦冲之虽厚岂昩弱之敢闻伏惟某官戚苑高才侯藩硕望方略之美不坠于家声议论之精有裨于国体久格交旌之授屡形抗牍之言甚非所以将顺眷怀奉承宠委幸以时而受拜兹有望于当仁企祝之深敷颂奚及
　　回许州判府相公本
　　窃审肃揆休辰只膺显册朝推优礼士协佥言伏惟某官道济神明气函忠厚论议不阿于当世风操有激于羣伦进退以宜盖得大臣之正安危所属益隆主上之知承嘉命之已行在鄙怀而良慰方修庆礼遽枉华缄载钦冲挹之风第切悚惶之抱
　　回枢密吕侍郎披告本
　　窃审奉膺明制进筦繁机侧聴褒嘉实増抃慰伏惟某官器函敦大虑达精微蹈一德以不回贯百为而毕给坐分藩契方俗用寜入总计筹邦财以阜乃眷本兵之重实参基命之严若时谟明惟允佥属辱珍函之遽及顾末议以何施载味防冲徒增悚戢




　　南阳集巻二十一
　　钦定四库全书
　　南阳集巻二十二
　　宋　韩维　撰
　　奏议
　　议祫享虚东向位状
　　臣等窃以宗庙之尊太祖者所以叙亲明统襃显功德也叙亲明统则必正其本襃显功德则不可私其人此圣人以义断恩立礼而爲之极也由祢以上皆祖也皆则孰主而尊之曰始封曰受命曰有功非是三者虽属之尊且亲不得当也是天下之公法也子不敢丰于其父臣不敢厚于其君故尊太祖之道礼之大者有三于庙则百代不迁于天地之祭则爲配主于祫享则位东向商以契周以后稷其毁庙之主皆出太祖之后故其礼顺后世太祖之上复有追崇之庙故其礼疑所以诸儒论议不一然大扺不过三义一则直推见庙最尊之祖即唐颜真卿韩愈欲以献祖居东向之位是也一则以追崇之祖别庙而祭全太祖之尊即汉之太上皇魏之处士晋之府君唐之献懿是也一则以太祖尚在昭穆虚位以待自魏晋以下迄于隋唐及本朝故事是也推最尊之祖者既非始封有功之君亲尽则毁于圣人制礼之意殆恐不然别庙而祭者虽爲变礼未可遽行于今其间惟虚东向之位于礼似近何也在礼父爲士子爲天子葬以士祭以天子葬且不敢厚其父况敢以天下之公法易其祖之位乎周礼党正饮酒一命齿于乡再命齿于父三命不齿且人臣尊父族尚不敢与之齿况在天子乎乃欲以追崇必毁之主加于万世不祧之祖乎臣等再详三者之论考于圣人之礼俱未合也直以最尊之主居东向之位是欲求礼之情虚东之位以待太祖是欲守礼之文者也然而礼之情难见情一失则礼从而丧矣礼之文易守文在而圣人之意或可存也夫惟达礼之情文者然后能作此魏晋宋齐隋唐之君及我艺祖神宗所以谦让而不敢决也臣等以谓宜如祖宗故事虚东向之位便
　　论温成皇后不当立庙疏
　　臣闻忠臣不爲畎亩之逺而辍其图报之心圣主不以刍荛之贱而易其纳善之虑故下靡不尽之情上无或遗之防臣位虽微贱然以讨论载籍参议典礼爲职窃不自薄有爱君之言惟陛下少加聴览臣伏见国家为温成皇后立庙备三献官设五时之祭金石牢具一依宗庙臣上求礼经下循本朝故事皆所未有不知当时谁爲陛下画此谋者臣闻孝惠皇后太祖皇帝之正配也其没也即陵构殿嵗时所祀不过常馔而已其后方得列于皇后别庙元德皇后真宗皇帝之母也其没也别庙而祭自尔羣臣请升祔相继先帝慎重其事不敢即从至于十年而后许之今陛下一旦奉嫔御之主庙而享之与祖宗等稽于先王之礼则不合求之本朝之事则非故搢绅之士无所诵説下民观之不知所化甚非太祖真宗慎重典礼之深防也伏惟陛下即位以来凡所兴造必问于遗训而咨于故实稀阔盛事靡不毕讲今又将以孟冬吉时亲祼宗庙修大祫之礼盖祫者序昭穆正尊卑之祭也所宜罢斥不端昭示大顺以成祀典之美而陛下以奉祖宗者已之臣妾亦得享之非所以致隆极广孝恭也臣愚以为宜因此时发德音诏有司使议温成皇后之庙有不如礼者一皆裁去以明陛下不私后宫专奉祖宗之意使圣朝典制幽昧复光宗庙神灵欢欣顾享此盛德之举也陛下不可不加圣意焉昔汉文帝幸上林袁盎引却慎夫人之坐以明妾主之义前史书之烂然不忘今崇建庙祀甚于上林之坐僣拟祖宗非特妾主之别陛下圣德过于汉文毋使愚臣不得申袁盎之志
　　贴黄二道
　　陛下若以温成皇后久在左右不忘轸悼则嵗时遣宫嫔内侍厚加祭奠亦足致其恩意何必僣用礼典取讥后代此于温成皇后非有所益而于圣德爲损不细陛下即位以来动循礼典未尝有此过举臣愿陛下特奋神断使有司得从改正以全盛德之美臣父子受国厚恩实欲以此少申补报幸不以臣位下而弃其言也
　　再论乞施行状
　　臣所领职以同知礼院爲名礼有不正知而不言则非朝廷所以命臣之意而失臣所以事上之理也故敢不避诛殛而言诚见温成皇后庙乐特器僣比祖宗稽之礼经则先圣之所不道质于故事则本朝之所无有臣窃闻其时臣下有以唐武惠妃事上惑聪明者惠妃之没虽尝立庙然至乾元之后祀享即絶葢自当时已知其非礼岂足爲圣朝法哉臣近奏疏愿因亲祫宗庙特诏有司裁损其制以全陛下广孝爱礼之美章御累日寝而不下臣窃惑之陛下毋谓数楹之屋两簴之器施之未损于治葢圣人所以异等威明风教以观示天下者礼在于此也如不以臣言爲信则并臣前章付中书门下使大臣参议事有可采伏乞早赐施行
　　司徒杜公諡正献议
　　司徒侍中刚重不倚明果而断秉事君之直节有保民之大德爰初服官以讫谢政职无大小事无剧易必竭其力不爲苟然任提防刑狱屡决疑讼人以不寃治铨审官法明选公吏至谢赇不受开封号难治为尹者类以击断无壅爲声至公居之又以其余力惠绥民人畿甸歌之在二府引义献纳有大臣风采私谒幸恩法所不可者一切裁罢闻人少善称道如不及至论国事而有曲直虽平生厚善不爲毫髪假借故其进而相也天子恨其用之晩退而老也士大夫惜其去之速公虽家居上尊礼焉比薨三迁其官爵至封国爲公赐予劳问之使嵗月不絶呜呼可谓善始令终者矣谨按諡法清白守节曰正文贤有成曰献迹公所以当大位享大名始终尊荣人无间言者亦其树立所从来逺始诸父与公分财所得钜万悉推不受以予昆弟之贫者及富贵无声乐妾御之好居处被服如始仕惟其治身报国之不足是以爲忧故其德业所就章章如此諡曰正献不亦宜哉
　　赠太师兼侍中陈执中諡荣灵议
　　执中幸得以公卿子遭世承平因縁一时之言遂至贵显皇祐之末天子以后宫之丧问所以葬祭之礼执中位爲上相不能总率羣司考正仪典以承答天问知治丧皇仪非嫔御之礼追册位号于宫帏有嫌建庙用乐逾祖宗旧制执中白而行之曾不愧惮遂使圣朝大典着非礼之举此不忠之大者闺门之内礼分不明夫人正室疎薄自绌庶妾贱人悍逸不制丑声流布行路共知此又治家无足言者夫宰相所当秉道率礼以弼天子正身齐家以议百官执中不务出此而方杜门深居谢絶宾客曰我无私也我不党也岂不陋哉谨按諡法宠禄光大曰荣不勤成名曰灵执中出入将相以一品就第可谓宠禄光大矣得位行政不爲不逢死之日贤士大夫无述焉可谓不勤成名矣请合二法諡曰荣灵
　　论陈执中諡荣灵书
　　臣闻尊卑亲疎贤不肖之辨所以立人伦也礼者所以维持人伦使不斁败之具也朝廷之位庙寝之制车服之数金石俎豆之容皆其章也章不明则尊卑亲疎贤不肖之分乱而人伦斁矣故有天下者不可不先礼也窃见国家受命百年而郊庙之位尚有未正朝廷之仪尚有未尊祭祀婚葬车服之等尚多不备所以然者患在弃礼而任人情也夫礼所以撙节人情使一于正今任人情而废礼是以民俗无羞恶之风士大夫寡廉譲之节制度虽烦而下不率法禁滋密而奸不胜盖有当先而后宜举而废者矣伏惟皇宋至陛下比之于周成康之时也方当修起废坠兴造礼乐以成一家之制而典章之失甫有大者此臣所以不得黙也臣闻温成之丧陛下疑所以处中夜令就陈执中第问之明日遂发丧皇仪由发丧而下礼之大不可者有四夫皇仪者先帝先后之所尝治丧也虽宫禁给使之人知其不当处而处之矣大不可一也皇后者上配宸极乃天下之母也位号至重岂容僣渎中宫在上而发册殿廷且以后礼送之大不可二也乐禁之内大祠用乐者备而不作大祠者非天地日月则宗庙社稷也而杀厌其礼大不可三也殿而不庙不备四时之享者奉孝惠皇后之礼也孝惠皇后者非他太祖之正配也犹以爲未足而立庙用乐遂与祖宗等大不可四也别庙四后章惠皇太后不立忌日久矣缘此而立之事已施行頼陛下圣明采谏者之言复止不然此又大不可一也臣伏思温成皇后虽册位号其实陛下之后宫也今以尊奉后宫而渎臣主之分杀天地之祀僣祖宗之礼窃料此非陛下本意何以言之臣伏见陛下谦俭寅畏谨于事神笃于奉先于祠享常礼之外过自抑损以极孝恭不宜有此盖当时臣下莫爲陛下正言者陈执中位居师长无一言之补夫当国谋事而至于渎臣主之分僣祖宗之礼可谓乖刺矣生既窃陛下之爵位以厌其欲若死又得美諡以成其志是执中终始获幸而独留非礼之名使后世有以议陛下也臣不胜愤懑谨因其家请諡责其大节之失以荣灵加之盖言其宠禄则厚而令名不立也其义欲使天下知爲臣当尽忠事君当以礼又使阿谀窃位之臣知生虽苟一时之荣而死不免万世之戮不然议虚名将朽之骨臣何独爲此区区也且諡者周公所作万世之公法也臣之所言天下之公议也陛下宠待大臣亦巳至矣而使有司得以万世之公法天下之公议贬之亦天下之至公也伏惟陛下幸聴臣言以成天下至公之法岂不大哉臣备位礼官凡仪典之违阙得以讨论又大臣之薨卒者得秉笔为议以善恶諡之皆臣之职也义有所在不忍缄黙
　　论陈执中直降勅諡恭第一状
　　臣近与孙抃等议故太师侍中陈执中之諡论有异同遂具状申中书门下臣以谓朝廷且将复下有司使议执中所以得諡恭之状然后决其是非遽闻降勅考功以恭字爲定臣伏思之不胜皇惑臣以荣灵諡执中者正谓责其废礼不恭失爲臣之节而朝廷遂用恭法此臣不得不惑也臣闻孟子曰责难于君谓之恭谓以难行之道进于君而勉之也孔子曰恭近于礼逺耻辱也盖礼之意非恭不立而恭不近礼适足以招耻辱也书曰官师相规工执艺事以諌其或不恭邦有常刑此言治古之世自公卿大夫以至百工各以其职諌有不如此谓之不恭也执中备位宰相遭遇明主若以仁恕临下赋事行政惟大臣是咨惟古训是式前代人君之所难陛下皆易之此诚人人自竭尽之秋而执中内怀阿倚苟援不正之说僣渎大礼尚不能成明主之易可谓责难乎陛下中宫在上而妃嫔之没治丧发册近在殿中此虽宫省使令之人犹知其不可执中尚不能及使令之所知可谓近礼乎有司上孝惠祠殿之比不享不乐罢斥其议而遂僣祖宗之制执中表帅羣司纵不能逺复治古各以职谏而首自乱礼此又常刑之所不赦也且恭之法曰不懈于位夫位以宅才才以治事苟事之不治虽修洁其衣冠庄严其色辞终日危坐无少懈之容何益哉执中犯不恭者三而顾以恭爲諡如此则是諡法可废而官守无用也夫设法而至于可废命官而同于无用臣愚不识朝廷处此于义何当伏望陛下亟诏有司格勅未行复令礼官得尽諡恭之説然后并以臣议下尚书都省集百官参定臣论有少屈退伏妄言之诛诚无所恨
　　第二状
　　臣近两上章论故太师侍中陈执中不当諡恭事至今未防朝廷俞允窃闻勅在考功有司以不应常法未即奉行故敢复进其愚説臣闻圣人治天下所以得人而用之其大法有五士之处也则教育之其将进也则辨论之其已仕也则较其功罪而升黜之既没也又作史以纪其善恶制諡以着其贤不肖所以教育奬劝耸惧者如此故士之爲善也固其逺恶也凡在上者总其才而用之此天下之所以治也后世苟简教育辨论之法既荡然矣作史制諡止以备官而不责其实至于升黜则非有成可考或举或废各因其时在上者方患才之难得官之不修不知所以教育奬劝耸惧之法不立也臣请以执中一事明之夫执中学问之不讲义理之不达而遂至贵显此教育辨论已废之验也既位宰相首乱国典渎尊卑亲疎之义而优游寿宠以一品自终此升黜不行之効也今臣区区欲加公议于已然之后而同僚不以爲得朝廷不以爲善径黜其论不少加参考此又备官而不责其实也所未知者但史官耳若史官又废其守则是圣人之法都尽矣方今风俗頽靡百职隳惰谓宜力加振肃以消因循之弊而乃夺有司之职使不尽其法退至公之论使不极其理臣恐非朝廷之福也伏惟陛下观圣人制法之意鉴后世苟简之察当今之所宜急使有司不失其职公论得有所立非臣之幸实天下之幸甚
　　论陈执中諡乞罢礼院第一状
　　臣近议故太师侍中陈执中諡者盖悼典礼之沦斁愤臣节之不立伤官法之久废区区之心实欲以此少佐治体一奏议而见黜三上章而不报此皆在臣愚议论浅薄不足以感动天聴臣既不能爲陛下守职而尚窃俸入以礼官爲称臣实耻之伏望圣慈特许罢臣礼院除一外任差遣庶图民政上报国恩
　　第二状
　　臣近以守官无状尝具陈奏乞除一外任差遣未奉圣旨不敢自安臣诚至愚岂不知循往旧之迹则易处附众多之议则见从持寛假之计则寡怨然而不为者葢以爲所守者朝廷之官不敢縁私而废所论者圣人之法不忍与俗而迁今臣既不得少申所职而尚冒居其任则是臣于官有不能守之罪于义有不能去之责伏惟陛下爱养臣下全其名节幸哀狂愚使有自处之地臣不胜至愿
　　第三状
　　臣累具奏陈乞罢礼院除一外任差遣至今多日未防处分臣所以喋喋而不敢遂已者诚恐礼官论议之轻有司法制之缺罪由臣始伏乞朝廷检会臣近进二状早赐施行










　　南阳集巻二十二
　　钦定四库全书
　　南阳集巻二十三
　　宋　韩维　撰
　　奏议
　　乞询问讲读臣寮状
　　臣幸得以史官侍左右记言动窃见每开迩英阁召近臣讲读经史陛下未尝一发德音有所询问遂使执经者不得极其説秉笔者无所载其美巳事而退莫不俛黙有不自得之意臣窃惑之臣闻傅説有言王人求多闻时惟建事事不师古以克永世匪説攸闻盖治天下者必先于建事欲建事者莫重于师古欲师古者莫急于求多闻然则今之所谓讲筵者陛下之所以求多闻也尧舜圣帝必先稽古三代令主皆有师傅之官坐论道义尔后德薄不能如古然至于欲治之主亦莫不以此爲急汉高祖初得天下感陆贾之言知不可以马上治之毎奏新语篇篇称善光武数引公卿郎将讲论经理夜分乃寐唐太宗命学士杜如晦等十八人更直阁下降以温颜与之讨论经义此数君者岂乐勤苦而徇虚名哉诚以治天下之要莫不出此故功业隆于当时声名流于后世非其幸也其道以致之也朝廷自宰相以及羣司率以职事进退所言皆目前常务而又迫景晷不得详尽其理迩英阁者陛下燕闲之所也侍于侧者皆献纳论思之臣陈于前者非圣人之经则厯代之史也御闲燕则可以留漏刻之永对侍臣则可以极咨访之博论经史则可以穷仁义之道祸败之原起而行之则上可以爲尧舜三代之君下犹不失爲汉高光武唐太宗也然非从容降接则无以尽臣下之情非往复研究则无以见圣人之奥非力而行之则不足以追前古之治陛下于此三者似未尽之此臣所以不得不惑也至于羣臣亦皆惑之议者以为陛下向在亮隂惟于咨决政事有不得已而言耳其余可得而畧也今礼制终毕臣下倾耳以聴玉音语曰时然后言陛下之言此其时也臣虽不敏请秉笔以竢干冒天威臣无任惶惧战越恳激之至
　　乞亲谕使人救济饥民状
　　臣窃闻去年开封府界并陈蔡许颍等州歳各不熟入春以来民困尤甚朝廷虽发仓廪转米谷以加赈赡而死者不可胜数其甚者至于遗弃幼穉号哭道路骨肉之间自相噉食僵尸暴骸所在狼籍闻之可爲伤痛臣日夜思念盖赈救之道有所未尽以及于此州县米谷之不积一也官吏无恤民之心二也饲养失处置之宜三也朝廷虽发仓廪而陛下未尝亲谕恻怛之意遣使临视四也羣议籍籍窃怪陛下勤政爱民日昃不倦至于细务莫不曲加处分而于此事未闻德音有所矜防意者陛下未知其详与臣闻羣议且久每欲上闻以越职爲惧而止今前去二麦尚有数月而死者日广臣诚不忍陛下赤子遭逢仁圣之君不得防被其泽而无告以死臣虽越职得罪犹不敢避也伏望圣慈特诏执政择爱民干事之吏十数辈召见便坐喻以忧劳愍伤之意令分使州县察视流民先具见存及死亡之数与守令救济之状以闻然后与转运提刑知州通判等同共疾速商量如何处置救养可以全活民命比至麦熟合用米粮防何如何营救不至乏絶不幸死者所在官爲掩瘗毋得暴露凡此诸事皆许入马铺驰奏陛下与二府大臣朝夕图议苟国家之力可及至者无不爲也如此则庶防斯民渐有生路不然三四十万之众至四五月之间皆填沟壑矣臣闻天之所以祐命人君者将以牧民也君之所以享尊极者以有民爲之下也民之所以欣戴其上者以能保安已也陛下即位之初宜有以固结天下之心而副天之所以祐命者无急于此也臣愿陛下力行之干冒天威臣无任涕泗激切之至
　　论救济饥民劄子
　　臣窃闻今春畿甸及京西州郡百姓饥死者甚众访问盖是州县官不早爲体察存养致百姓流去本土转更失所所至州县既无储蓄之备比至劝诱人户及奏闻朝廷得物救济流民巳是饥困又处置散给饭粥或失所宜更致枉害人命近闻河北京东两浙诸郡被水灾者不少若止因循旧体必定百姓复罹此祸伏望圣慈特降诏书丁寜戒勅诸路转运提刑及州县官吏上下共公询问饥困之人早爲赈赡毋令至于流散不幸转徙者转运提刑爲差官引导令就州军多方救养仍具施行次第闻奏朝廷至时遣使察视其当职官吏有善设术畧使居者不至于流徙流者不至于亡仍议以户口人数量立赏格不如诏者议罚亦准之所冀劝督官吏宣力爲民拯其艰危以副陛下好生之意
　　乞还吕诲等职事劄子
　　臣窃闻御史知杂吕诲等以论濮安懿王事得罪并行谴逐羣议喧然皆以爲诲等能审义守职国之忠臣而窃叹朝廷典刑遂至于此臣伏念陛下自入继大统士大夫莫不首论爲人后之大义以爲陛下素好经术必能循用礼典以副先帝顾托之意自两制之议上闻臣下更白交谏务欲上广聪明以白此事而今者遂至斥逐宪官以失天下之望诚可痛也台官之言臣虽不尽闻料其用心不过欲陛下尽如先王之法而止耳即如此者乃是爱君之至安所得罪而逐之也近年以来风俗頽敝士大夫类皆贪固宠利防惜人情姑息苟且为自容之计莫肯爲国家悉心营职者陛下厚赏以劝之严罚以督之犹恐此风不变而复内牵邪説贬斥正人数以微过放逺善士臣恐自此奸幸得志忠良结舌陛下耳目日益壅蔽缓急朝廷有事上无由知此时虽欲悔恨亦无及矣方今法度隳废百职不治国用匮乏民力凋困外无良将士卒骄惰强敌窥间而有轻中国之心而天灾数见地变复作疾疫流行饥馑荐至由此观之臣恐陛下之忧不在濮王名号未崇台官不畏威聴命也伏望圣慈思社稷安危之计以人情去就爲虑亟追昨日诏书还诲等职事以救前失以安羣情
　　论濮王称亲乞追还诏书详议劄子
　　臣伏覩近降诏书陛下称濮安懿王爲亲台官论列不已遂行降斥羣议喧然皆以爲陛下行非礼之事斥逐忠良典刑之衰祸败之渐将自此始伏望圣慈追还前诏更令百官详议以尽人情复吕诲等旧官以全政体
　　论吕诲等勅不由封驳司劄子
　　臣昨日闻御史知杂吕诲等以言事被斥至今不见勅至封驳司访问乃是中书直封送本家臣窃以封驳司给事中之任也凡制勅必由此而下有所不便得以封还论奏古今之通制也今罢斥御史事闗政体而遂不使有预闻纪纲之失无甚于此臣伏思王者建立官局张设法度择人守之所以防检缪失共成治道而朝廷自坏其法不知爲此将以何利也伏望圣慈指挥中书追还诲等勅命令由本司使臣得申论议以正陛下之官法
　　再论吕诲等勅不由封驳司劄子
</div>
    <div class="pagination">
<a href="南阳集（宋韩维）_page26.html">上一页</a><span>...</span><a href="南阳集（宋韩维）_page22.html">22</a><a href="南阳集（宋韩维）_page23.html">23</a><a href="南阳集（宋韩维）_page24.html">24</a><a href="南阳集（宋韩维）_page25.html">25</a><a href="南阳集（宋韩维）_page26.html">26</a><span class="current-page">27</span><a href="南阳集（宋韩维）_page28.html">28</a><a href="南阳集（宋韩维）_page29.html">29</a><a href="南阳集（宋韩维）_page30.html">30</a><a href="南阳集（宋韩维）_page31.html">31</a><a href="南阳集（宋韩维）_page32.html">32</a><a href="南阳集（宋韩维）_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
