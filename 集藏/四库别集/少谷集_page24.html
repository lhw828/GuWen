<!DOCTYPE html>
<html>
<head>
    <meta charset="UTF-8">
    <title>少谷集 - 第 24 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少谷集 - 第 24 页/共 34 页</h1>
    <div class="content">　　少谷集巻十三
　　钦定四库全书
　　少谷集巻十四
　　明　郑善夫　撰
　　疏
　　乞归疏
　　念臣守官以来本无重疚只为过忧疮疡被庸医所误以为驱逐百邪必须金石之药不拟沉积五内反成腹心之灾抵今杂症交攻形神沮丧臣切以病势如斯而犬马之劳岂能自効复恐失今不治而蒲栁之质讵免先零伏望陛下悯臣幸未即死勅吏部放归调理万一生全有地则未死之年皆报恩之日也
　　谏东廵疏
　　臣闻刍荛荒野皆得献于君臣待罪礼官奉法无罪窃迹职事不能匡正万一愧死无地近奉明防有以威武大将军镇国公前往太山献香者窃念此事虽刍荛草野茍有一念爱君葢有防死而言其必不可矣况臣身有官守职与奉行者哉臣闻天子端居外屏以示严也非郊社弗离其宗庙以承重也宫墙九重出则警跸以防奸也夫以天下大器权邪侧目而不敢发者无其便耳陛下逺不见曹钦不见刘瑾乎瑾固陛下狎昵之臣也陛下托以心膂委以机务时岂不以瑾为尽忠社稷且日在左右而一旦叛逆乃尔况今乘舆逺出内无储君外有劲敌而骄贵弄臣专典禁兵万一变作陛下谁保以无虞也陛下独不闻英庙之事乎前车之覆后车之戒臣不敢断其必无也且陛下逺舍宗庙以祀太山诚以为社稷人民邪臣闻雨露所滋无不孳息雷霆所压无不摧折喣然而福肃然而威万化时行百神率职者天也泰山之神其有尊于天乎故凡在天之下者祖宗相承之社稷人民也今以付之陛下诚欲陛下敬天之威和其人民保其社稷而能享其宗庙献香之事其有重于郊社之礼与禘尝之义乎今陛下郊不视牲斋不誓戒改卜者三出而驰道恐非所以事天享帝也禘尝大礼率不亲往恐非所以尊祖敬宗也是故圜丘之上烈风扬沙太皇太后祔庙之夕而七月雨雹此天戒也陛下顾不动心敬此天戒乃辍万机冐重险以事于泰山何哉臣见五岳之神不啻天之仆也暴慢于主翁而敬恭于仆不待智者而知其必不敢享也况今民穷财尽青齐淮楚之间水旱连年甚至父子相食者六飞一过势必啸匿山谷倘重伤心更何以徼福于社稷哉夫兴亡之势皆积渐而后成然不可不察也陛下连歳北廵而为陛下留行者抗言有害而未见其害非惟无害而反有利宜陛下厌言者之无稽而果于独用其意也臣愚以陛下之渐成矣昔扁鹊再説齐君不用三见而遁去叹曰昔公疾在肠胃汤爇可及也及在腠理针砭可及也今入骨髓矣虽有司命将柰之何哉臣恐失今不治而扁鹊遁矣天下名实方惧大怪春秋尊无二上制王公而下皆曰人臣今忍以天子之尊自贬而称公此莫大之怪也非但大怪也然必有大忧今天下藩王皆陛下臣子也车驾所至万一以公礼处陛下将安而受之耶抑责其不臣无礼耶明明祖训臣恐彼有执词矣且陛下之所欲自封者岂不以雄姿大畧自足累功将相耶然任金革暴霜露纵能手格单于身甚劳而功顾甚鄙也臣闻尧舜惟恭黙无为而万世言治不闻其擅一将之长今不师尧舜则亦已矣亦不闻有先帝乎先帝敬天勤民亲贤逺色察佞幸絶游畋亦惟自正其心以为天下本实未尝有所作为下亲将相之事也然而文武効用身不劳而天下治此陛下与左右所习知者陛下夜气清明之时独不一思先帝之所为乎臣窃以治乱之机实在陛下一心心一正则百邪皆废陛下试一转移静求先帝何故身不劳而反治今何故身独劳而反乱则一切荒淫悖谬之事将自追悔不暇只此一念欲成尧舜事业不难也夫以陛下之聪明英武顾不惜劳瘁其身以求治而岂惜一念之转移哉惜无明智者早为陛下陈之也臣本草茅久无仕进之志痛惟先帝祝天求才不忍以无用自弃抱此悃诚久欲献之陛下明知职非言路宁触忌讳以死诚惜陛下之英明而不忍视天下之日敝也隐死上闻候命阙下
　　奏改厯元疏
　　奏为歳差事照得正徳十三年五月朔日食起复时刻不合数多该钦天监中官正周濓等奏验交食以改厯元本部议得今后日月交食本监官仍依古法推歩如或未当暂免参究即于官生内精选数人同周濓等讲究新法彼此参验等因本年十月十五日十四年四月十五日十月十六日凡三次月食本部劄臣前往观象台督同钦天监官生人等看验其初亏复圆时刻分秒古法新法俱有得失经该奏报外窃以经纬天地治厯明时本圣贤事业而王政之首务也且天道幽其数精微今欲以人合天非明理达数之原者鲜克与此是故歳差之法自晋虞喜始定以歳策五十年差天运一度何承天复定以一百年隋刘焯取二家中数复定以七十五年唐一行复定以八十三年元许衡王怐郭守敬复定以六十六年有余凡经数十人递验十数年至元授时厯似为精宻矣只今新法据许衡等六十六年有余之数推演仍又不合天道岂易言哉且如定歳之法积四朞余一日一日分加于四朞是故二至之时只在丝忽之间自古难凖要须酌量以定者如定日之法一日百刻所以变为九百四十画者以气朔有不尽之数难分也凡每月三十日二气盈四百一十一画二十五秒一朔虚四百四十一画积盈虚之数以成闰是故定朔必视四百四十一画前后为朓朒只在一画之间自古无有真知要亦须酌量以定者如日月交食惟日食为最难测月食分数惟以距交逺近别无四时加减葢月小暗虚大月入暗虚而食故八方所见皆同也日为月体所掩而食葢日大而月小日上而月下日逺而月近日行有四时之异月行有九道之异故旁观者逺近自不得而同矣如北方食既南方才半亏南方食既北方才半亏是故食之时刻分秒必须据地定表因时求合而后凖也如正德九年八月朔日食厯官所报食八分六十七秒而闽广之地遂至食既其时刻分秒安得而同今按交食以更厯元时分刻刻分分分分秒极精极细及至于半秒难分之处要亦须酌量以定者若差半秒积以歳月则躔离朓朒皆不合原算矣是故随时考验以求合于天者茍非其人岂易言哉谨按汉唐以来皆设算学与教习儒艺同科称四门博士如宋钱藻孙觉诸儒皆为算学博士之官九章之法大明故定差法更厯元每得其人我朝算法既废而户部考校数歳限取数人又止于算钱谷户口此在九章尚未得其一也况占天之书国法所禁而官生之徒明理实少必须理明然后数精方今海内儒术之中固有天资超迈究心天人之学者使得尽观秘书加以歳月必能上按往古下推未来庻几厯元可更也近访得养病南京兵科给事中乐防工部主事华湘开州判官余南京国子监生蔡于谷杭州处士孙一元此数人者聪敏静深颇明理数之学而精于九章之法者乞勅该部照依太常少卿童轩事例于本职上超陞职衔其监生处士量加官爵使观秘书与周濓等讲究参验数年然后责成其效于改造厯法庶克有济为此具本亲赍奏闻
　　乞归疏
　　臣福建福州府闽县人由治十八年进士正徳六年十一月内除授户部广西清吏司主事八年七月内养病囘还十三年六月内起复到部改除礼部祠祭清吏司主事十四年九月内陞授前职念臣生长南方禀受脆薄兼以自防学问乖张不能以志帅气也七情交攻多方受病向虽乞归调治又以优游光景自废瞑之药实未曾拔去病根即不自揣遽出干禄备官以来故病复作竟未有防埃之报复蒙圣恩陞臣以署员外郎职事臣念一介寒士一旦偃然与五品大夫同列计臣之徳实不能称其位万一况今为寒邪所侵头风肺气喘息不安职业既荒惭悚无地臣今思耳目鼻口四肢百骸无非病痛寖及腹心殊非旦夕可治也必须畜数年之艾静处山林安守歳月斋居洗念庶几可望其瘳矣此实臣激切之言非有所假借焉者也伏望陛下悯臣愚衷乞勅吏部放归调理倘或生全有日年力未暮以臣为可备一命之寄臣岂敢久躭逸豫而惜驰驱哉为此具本令家人某亲赍谨具奏闻伏候勅防
　　再疏
　　念臣自幼多病且不善养比入仕途积成劳瘵今春以来加以寒邪相迸医药不得其理克伐太过遂伤其元气只今年未四十而耳目昏瞆手足疲苶然如下衰之人此先零之兆也今不得归臣恐有阴阳之患一旦死填沟壑是亦圣世一夫之不得其所矣臣切惟受病之原实积劳所致然非劳于职业也居都防之间纷华恬淡之意二者交驰无所于定故日挠其心耳心火宜下降而今上行是以阳日虚而阴亦损百尔害身之疚来乘其敝也臣愿自今入山以宁其心务使百骸得理然后出施之有政臣非不知既委质为臣便合致身也臣闻身修为家国之始修如修补之云也修补得此身完固方可以之殉国今臣之身尚犹敝屋四面破碎今日治病奚啻于御冦尔也古人必四十而后仕葢以此时精气方始完满志意方始坚定矣况臣尚非强仕之年百病未除而即试有政养之未厚安望其用之有禆哉伏望陛下放臣还山假臣数歳然后处以官守之地则臣方足以効劳于职业者敢不尽瘁于未死之年也
　　乞归疏
　　念臣受资寡薄养生乖舛比年以来感患疮疡累事医治益以猖炽向者谬以驱辟百邪为须金石之药不拟沉积五内反成心腹之灾抵今三月杂症交攻形神丧沮精气虚竭臣切以病势如斯而素食妨职实不自安复恐死期日迫而寡妻弱女何所于托如防陛下悯臣幸未即死乞勅吏部放臣回籍调理万一有生全之日敢忘効犬马之劳臣不胜感戴天恩之至














　　少谷集巻十四
　　钦定四库全书
　　少谷集巻十五
　　明　郑善夫　撰
　　杂著
　　毖斋
　　昔单靖公袭卿佐于周三十年宫室不崇器无彤镂身耸而除洁外内齐给凡有宴享防有逾其上賔有礼事动即咨如是而爵不上中大夫秩不庇宗晋羊舌肸过焉靖公享之不殽寅而无私送不越郊賔礼饯赠视其上而从之肸告人曰观单子之况我也其有兴乎昔尹佚有言曰动莫若敬居莫若俭徳莫若让事莫若咨今单子皆有焉而重之以无私加之以不殽能辟怨矣居俭动敬徳让事咨而能辟怨以为卿佐其有不兴乎单若不兴后必昌其后靖公之世大蕃于周郑子曰单靖公古之良也羊舌肸古之名能知人也敬俭让咨毖之道也古语有之曰毖于政者昌于人毖于履者昌于躬昌于躬者类昌于人者壸善乎见素子之言曰毖慎也侈对则约怠对则敬满对则谦踈对则宻夫约则能俭不怠则能敬谦则能让宻则能咨吾观古人之裕于用毖也而信见素子之善绎也吾观见素子之言之也得毖斋
　　嫂叔丧服辩
　　记曰嫂叔无服别嫌也又曰嫂叔之无服也推而逺之也传曰礼本人情又曰礼以义起如亲死子幼嫂有母之道情何嫌也有母之道而推而逺之义不可通也孔子曰周因于殷礼所损益可知也嫂叔之服也古礼或有之而在周公所损乎周公以前载籍不可考也或者秦燔之后汉儒增损谬失其真故记礼者非圣人之本书乎昔者子思之哭嫂也为位而服不绖见子思于嫂无母之道者服不服可通也而为位也情顾有所原而不可已与自子思而为位则前此之不为位可知也是故先王之制礼也其固无常与韩退之祭郑夫人云昔在韶州之行受命于元兄曰汝防鞠于嫂丧服必以期退之之为嫂服朞也以有母之道者也则前此之无服也后世之不服也又可知也按朱子家礼兄弟之妻小功报服同是固原情制义因周公之礼而损益之者与虽然论其常而未适于变也世有如退之者嫂有母之道而服亦以小功乎小功亦不税乎小功不税义之正也服而至于不税则即疎矣嫂有母之道而可即疎乎夫情不可以即疎也义又不可以税小功也然则朞正乎朞为祖父母为父兄弟为众子为冢妇为嫡孙为侄皆聨属至亲自三年通丧之下至重焉者退之之为嫂服朞也无乃过情与夫礼义之经也非经天降非从地出人情而已矣嫂叔之变也其惟大功与大功降于兄弟且得税也余二弟幼亦鞠于嫂乃命之服大功窃为论説以竢后之君子
　　教学篇
　　泰豆氏善御其揽六辔也内正心而外滑消然后以应马志和其吻唇辑其衔勒是以囘旋若一措轮蹄于容址之地忘其险也造父弃家而学焉三年不语术而示之趣又三年而后授之巧造父归为周穆王御八骏西游遵昆仑以抵瑶池断山骤壑若履平地焉世传造父善御而不知其自也蒲且子之弋也弱弓纎缴一振而连双鸧用心专也动手均也詹何仿之以学钓处于汉沔之交剖粒为饵引鱼盈舟楚令尹敖过而神之曰是有道者也进之问术焉师其意以治楚国平心易政三年而楚国大治郑子曰余尝读子至泰豆氏竒其趣也噫妙矣哉其通于圣人之教乎至詹何诸人葢亦叹其善学也语曰虽小道必有可观焉此类非耶射御固君子所器也古之君子防一以通万是故模其迹而弗解其真名曰学梗容声而振防名曰训苴匪但是之然也纪渻子之养鬭鸡也痀瘘丈人之承蜩也贱工曲技而上合乎至道之精而况其大哉作敎学篇
　　宗誓
　　古人有言曰法胜则治恩胜则贰家长恩者也故难睦族又家之甚者也故尤难睦凡人之心有七情六欲情欲汰则偏内而轻外见人而不见已心口益繁则情欲益汰承之以不肖之心大贰之防也大族则尤其甚者特行适疎尽言尅恩捐其欲则訾极其忠则尤襮其咎则乱穷其欢则意衰人心之彀中也昔张公艺九世同居或问之不荅惟书忍字百余夫忍以养恩恩以辑情情同则通通则睦睦则久矣而又遡源以亲之严分以安之学问以渐之柔孙以开之贫则赈之丧则赙之吉有庆善有劝小过则隐大过则让不听则止仁以和其情义以杀其欲所以正忍也鄙语曰大忍小忍和睦安稳郑门祠堂之作以修睦也凡我族人敦此矢词
　　郁亮之三书题后
　　郁亮之为裕州值中原盗起城陷死之朝廷以为光禄卿旌其忠也孔子曰士见危授命又曰察其所安亮之之授命以死也能安欤昔者山东之乱城破者十八九其间迎降窜伏者何限也虽然死难之徒或慷慨于一时或者偷生无路颠踣于锋镝之辱者其迹似矣其心之所安如何哉近观亮之三书乃其平生所与处元忠者其义分通明心辞昭旷亦骎骎乎知道欤吾闻知道者决死生而不视义之可举而安之故所恶有甚于死者不为茍得也于乎三书之存于亮之可无赖哉元忠史氏也他日汗简之定要须以此推其心矣正徳十二年闰月晋安郑某东游歴防稽吊其庐而书之
　　赠陈惟濬
　　易曰君子终日干干夕惕若厉无咎又曰不易乎世不成乎名遯世无闷不见是而无闷乐则行之忧则违之子思子曰君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难故君子无入而不自得焉孟子曰万物皆备于我矣强恕而行求仁莫近焉殀夀不贰修身以竢之所以立命也郑子曰余尝诵斯语窃见圣贤学问无时无处不洗濯此志故明晦夷险荣辱生死疑似之际斩然而不为之变圣贤作用深矣哉昔明道好猎自见茂叔之后云已无此好茂叔曰何言之易也但此心潜隠未发一日萌动复如初矣洗濯此志难矣哉惟濬从事圣贤者也兹得罪南归归将田于临川葢处乎贫贱患难之间也于其行也书此以相其志他日相逢于烟霞之表幸相与证其所得焉
　　赠伯固二首
　　易曰君子进德修业欲及时也圣人之志在于天下国家也语曰学而优则仕仕以行其所学也又曰隐居以求其志行义以达其道求者求所达之道也达者达所求之志也惟其志在于天下国家也故虽事变婴于身而未尝一日恶于志也古之所谓道德之士类如此故孟子曰予岂若是小丈夫然哉谏于其君不用则怒悻悻然见于其面去则穷日之力后世谏臣率以诋讦而去为贤信如是则是为已尚有私意要其极岂真在于天下国家者耶伯固之学无所不究精思力践志欲见可之行也尝闻之素翁曰伯固殆如精金美玉要之非如世所谓功名之士者兹以所学有靖于君获戾而去国咸竒其节而壮之此岂足以窥伯固之志哉使伯固有为名之念则平生所学皆是虚文其去悻悻丈夫也余几哉然公私人已之际相去丝缕之间矣是故忧患蹇剥何处非致力之地稍有一息悔吝即为私意即为为我即非学问即非志节其为功名亦即非功名矣自今以还尚相与勉之
　　伯固平生苦志劬书博涉甚至成癖为文字亦莫不求拓其所极夫典籍文章实人间一大玩物然一向为之未免有寻流逐末之弊于身心上毕竟无益至于癖焉顾不反有害哉昔朱晦翁答潘叔昌云中年以后气血精神能有几何不如且学上天然后旋学识字也又云恨不早目盲者则夫典籍文章不真使人汨溺而弗能起耶伯固气力强毅非复善夫脆弱者之匹然皆中年以后人矣倘更失此他日对渊寻筌尚何及哉
　　赠马子莘
　　余向过建州读陶园诗于辞气间得子莘之为人要之必不止以文章鸣世者惕然存之到京论友于守中氏守中首举子莘以为阳明之门立志最为精猛者翼日复为余曰子莘至矣遂与共昕夕上下议论谭及幽见其卓谭及利害见其守詧其神色见其所安于是乎益信吾守中之不吾诬也余尝以文章究人底里今复自庆其得之子莘矣然人生百年犹石火之炯然易灭也中间惟二三十年与竟大业前此者智不及之后此者力不及之二三十年能有几何然一念依违遂至没世岂不为大可哀哉故曰君子疾没世而名不称焉今之豪杰之士不为少矣其能谈圣人之道亦不为少矣及观其隐微利害之际往往变其所守者何哉志不坚也志不坚者心不诚也心不诚者名不称也子莘才力向往宁复有为名之病然诚之一字其实难识稍有一息汨没一毫矜持皆谓之伪矣故佛书有云求禅定即非禅定求解脱即非解脱余无似早衰无以与乎道徳之言然一曲之明实犹乎维摩大士之于释也故为子莘尽之幸毋以笑
　　交论
　　交之为道古也交不可易易则无卒君子之交也难难则恊恊则卒其交也上亡谄下亡凟犹之措胶之漆中虽有巧者莫可解也是故晏婴之于友也世申其祗不迁于始固也向秀氏有友七人而善后居山阳亡有七人者每听隣笛辄泣下伯桃羊角哀之楚也穷雪于途袍廪不兼势不可两有桃曰吾不逮哀哀存逾吾有也于是乎以身存哀桃死空树哀乃徇之数子者友也卒世而匪懈堕命而甘心者也故曰无率尔初有永其终交难矣古之人有终其身而蔑有交者宁蔑也蔑以易也匪易则匪泛匪泛则纯纯则固固则有相由之相成于善义成则卒泛则支支则解夫其分有所支也则意有所忽忽生疑疑生隙隙生嫉嫉生畔畔生仇仇生于易也夫物莫不畔于易莫不亡畔于难交至于畔而且仇焉宁蔑也余悲夫古之道不可返矣悲夫世之交者如云之殊矣以利交也以势交也交也者利差则散势丑则嫌如以利以势而或卒乎否哉吾见脆栁东枝恊风至则枝靡以西不但叶也亦不但枝也如以利以势则亦不但犹脆栁也作交论
　　与黄后峰杂论
　　土生物山岳岂得为死物但山岳小人心如天地元气较大耳
　　赤子之心但可云纯一无伪若水火盗贼在前则必惊怖安得不动心圣人则不动耳
　　天之理气犹人之性情日月星辰之运江河之流山岳之峙犹耳目口鼻四肢百骸五脏六腑人心只可对天天之神不专栖于日人之神亦不专栖于目也
　　做官要行道不但位正也正便可行于三代圣贤之君之时三代而下便做不去故孔孟不偶程朱不容是已夫言者心之声也文者言之精也大言炎炎小言詹詹淳言质仁亢言凌厉崇而饰者穷奇谑谑謞謞者搜慝斤斤者察诐者蔽淫者謟不迹而康饕餮固也然有知诈似知好闭似亷渐毒颉滑坚白解垢之説诸言何以称哉
　　观舟文
　　少谷子将之燕观舟于河见御风而疾济见御力者见覆者见舍楫而返者少谷子瞿然若失客有揖而前曰先生面人而潜神役物而动志将有所思乎曰有齐其物而差其等犹是舟也因其顺良其御而至之之谓至微其美而力其用而迟其所极之谓强反其至而戾其力之谓懦倒其施而弗悛其所往亡之谓暴暴则亡懦则弃可不畏哉亚中之资要于强强则成成则无虑无至也客曰大哉君子之观物也吾知其所以树身之操者矣再拜而退
　　婚礼不用乐辨
　　程子以婚礼为幽阴则是以不用乐为幽阴则非白虎通云婚礼以阳下阴用昏时行礼故谓之婚幽阴之义恐据此礼曰不举乐思嗣亲也白虎通谓亲年衰老代至也若视死更可举乐乎按先王作乐以饰喜也若昏礼思嗣亲则杀喜耳故不同乐
　　佛老辨
　　风俗县于气运春秋时防乱相乘列国皆有贤人且孔子道胜故邪説不为害列国之君虽相侵伐犹惧大义故邪説不得入至战国时其君互相谋噬不惧大义国亦无贤人谋士兴谋士邪説也孟子贤不及孔子道不能胜邪虽攻奚益然时无佛老之名也老子立论未尝无用处但过正道一头使其亲行之天下必有可观孔子终无一言诋之但学者用之过当故害事佛氏上乗亦合吾道但其作用殊耳是故佛老之祸非佛老之罪也佛老之学虽贤知君子往往有好而习之者惟程朱不然岂非世道之有邪有正犹天道之有阳必有阴乎就二教较之佛害犹大轮廻之説虽万世不能觧众生之惑耳
　　书法答
　　古人作真书如端人正士修容中立柔外刚内从容于礼法之塲至于行草则似孔子之燕居申申夭夭而于礼法实未尝离也张颠怀素如坐空山无人之境蔑礼法去形骸而仙者米元章黄鲁直则战国纵横之流耳近世学此四家其弊愈甚卫辰葢有志于书而未有于适者也因以相告然此就卫辰言耳故畧
　　延陵李太守御冦事原
　　或曰延陵太守城延陵江阴而冦至何其虑之神也守江阴而靖江无恐江南忘危葢有余威者耳或曰先事而周之谓知临患而能折其冲之谓武能销人之患之谓仁郑善夫曰董子曰正其义不谋其利明其道不计其功城延陵城江阴道之经也守江阴义之感也且城且守而活江南数十郡之民民防见徳焉宣道义以成其仁者也故曰道知之符也义武之原也武仁之用也
　　武帝不冠不见黯论
　　昔人有言曰霍氏之旤自骖乘始愚则曰汲黯淮阳之遣自不冠不见始何则武帝待黯礼至而情不至也天下有厚之而薄者薄之而厚者觞酒豆肉必先诸乡人而后诸子弟岂待子弟不若乡人哉葢乡人与我疎者也礼至而情不至也子弟与我亲者也情至而礼不至也故乡人之敬不终日而子弟之爱可以终其身黯于武帝徒得其乡人之敬而不获其子弟之爱其敬乌得而不替哉夫礼固臣之所望于君者也有时而不爱其礼者不容于伪为也礼而伪为能无穷乎世之爱者有曰不冠者防也必冠者礼也帝之于黯不冠不见若在所礼矣况帝之待大将军则踞厠待丞相则不冠槩之于此又殊礼也帝何负于黯邪噫非唯不知帝抑不知黯也夫人情有所忌而畏生焉有所畏而敬生焉敬生于畏且忌而使君不吾疑者未之有且黯何忌于帝邪忌之初生也黯之戆也夫帝之多欲其腹心之疾所自讳也黯不之讳而故暴之其不近帝之情一也且爱一公孙子既欲斥之爱一刀笔吏又欲斥之黯与二子之心暌而帝又与黯之心暌矣不得于君之心而惟礼之拘安知其非貌焉已邪故不冠不见非敬黯也阴怀猜忌而阳浮与之修饰边幅之小亷而非握手抚背之真情也设立防畛之曲谨而非慷慨歌呼之雅意也不然淮阳之遣胡为乎来哉又否则大将军黯为之矣何必青也丞相黯为之矣何必也向使移待青者以待黯虽踞厠可也淮阳必不遣移待者以待黯虽不冠可也淮阳亦不遣吾不独怪夫素所防慢之臣如此而将如此而相而素所敬畏之臣所尊非所用所用非所宠至是而帝之心见矣然则臣之于君果愿其冠而敬邪抑愿其不冠而简邪简不如敬固也与其敬焉而无实母宁简焉而情真无实则不可以为继而情之真者爱之真也臣亦何利于君之为貌而自取其薄乎故曰淮阳之遣自不冠不见始












　　少谷集巻十五
　　钦定四库全书
　　少谷集巻十六
　　明　郑善夫　撰
　　跋
　　文山墨迹跋
　　昔余在吴下曾见文山墨迹凡十余条中説空坑兵败之事较详其后载徐妳环娘流落之由与此本相类其字画月日亦相类时同观者数人三读欷歔为之泣下余友殷近夫跋云使公用于徳祐之前国尚可为使公不死于景炎之后身无所安时读其词咸愿为之执鞭不可得者初不暇论其真与赝也今观一峰之论岂此本得之毛氏者乃其真迹而吴下所见者诚所谓虞褚兰亭耶于乎百世之士片文只字流落人间虽伪为者亦能使人兴起其他可论哉
　　戴节妇跋
　　少谷子曰贞节至难也人受刚中正赋又防学尚志动则曰古之畸人一遭事变遂迁次以防其平生况妇人耶色之欲本诸天地之根成性也盛年守贞难于格虎无论心夫本来安安者上也自防于礼法忍荼食蘖者利也勉也及其成功一也余尝曰断发截鼻者勇冠三军余读节妇传得其情未尝不为之降心焉黄罗戴氏母拮据一节国人称之嘻难矣然有反风灭火之报节妇弗论也
　　迪功集跋
　　昌糓吴人也十歳学古文章遂成章二十外稍厌吴声一变遂与汉魏盛唐大作者驰骋上下今之世絶无而仅有者也年三十调迪功幽忧中遂选平生所为文曰迪功集识者见之曰昌糓之年其殆止是乎既而竟死昌糓且死抱是集付其子曰是不出门传必以献吉盖与献吉见诸集中云云此本余得诸其家藏选本其子手抄者今所行于洛阳者献吉多为更定失昌糓真盖献吉虽与同调其丰神气魄亦自有不相能者矣昌糓死今十年海内作者莫不输其心恨不与同游者余实与同游而不知昌糓鄙哉余之贱目也于乎千载下览是集者竟如何也此本木虚録者俾余作语
　　髙时庵真迹跋
　　时庵世髙士也余不及见髙士获交其似者髙士于艺无不知亦无不能能亦无不精观于此巻能具一只眼者可攷也余性不好世俗写法而独爱宗吕之品格盖法度之中有神竒焉谓其天分迥絶若舍是而求其上者何患不至而不知其传盖出诸此也宗吕性至孝此其父手泽也春秋设其裳衣正以亲存形魄所慿又覩是物所以兴乎孝也况是手泽又精神之粹然者是慿哉
　　画龙
　　昔张僧繇于安乐寺壁写二龙不防睛谓防之即飞去阎立本亦名手也见之却走不敢视夫龙神物也笔端之神而能造化之至此哉先儒言人心天地人心而曰天地则万象万物中其有也而谓之能造化也固宜僧繇之神物也道眼中之易易者也今人自塞其天地犹世俗之画龙也而责其不能神抑得其疑似耶非耶
　　易论二条
</div>
    <div class="pagination">
<a href="少谷集_page23.html">上一页</a><span>...</span><a href="少谷集_page19.html">19</a><a href="少谷集_page20.html">20</a><a href="少谷集_page21.html">21</a><a href="少谷集_page22.html">22</a><a href="少谷集_page23.html">23</a><span class="current-page">24</span><a href="少谷集_page25.html">25</a><a href="少谷集_page26.html">26</a><a href="少谷集_page27.html">27</a><a href="少谷集_page28.html">28</a><a href="少谷集_page29.html">29</a><span>...</span><a href="少谷集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
