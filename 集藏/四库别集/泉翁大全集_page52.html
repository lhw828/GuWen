<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 52 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 52 页/共 256 页</h1>
    <div class="content">　　
　　江都周生玮游於甘泉，学於甘泉，旧矣。有试事於南都，以其家君八月十又一日为七十华诞之辰，不获称寿，问所以寿之道。甘泉子曰：「生生之谓寿，故寿者生生而已矣。天地之道，惟生生故无穷；圣人之道，惟生生故不息。不息则久，久则征，征则悠远，悠远则博厚，博厚则高明，故能配天地於无穷。吾子能体生生之道，以喻之於亲，乃亲体生生之道，以合诸天地，以配之於无穷，无穷者，寿之至也。其持此以归寿尔亲，岂区区荣华，朝暮得失於外，为亲寿哉？」 
　　
　　跋春秋正传所采证修后鲁史旧文 
　　
　　右自获麟而后至孔子卒，凡二十五条，皆鲁史旧文，孔子所未笔於经者也。杜预云：「弟子存孔子卒，故录以续修经之后。」今观其文辞书法，与经何异！由是言之，则经为因鲁史旧文而笔之，孔子未尝有所损益，而义则窃取焉，断乎而无疑矣。故曰：「其事则齐桓、晋文，其文则史，其义则丘窃取之矣。」后之儒者乃以为一字即存褒贬，皆经圣人之手所笔，是以创为义例之说，而圣经始晦，其违圣人洒然之心始远矣。世之君子，或为旧说所惑而不信。吾今本孟子之说，以求春秋之指者，盍亦请观於此修后之旧文乎！甲午四月六日 
　　
　　少司空罗江冼公像赞 
　　
　　是惟罗江先生之颜范之懿乎！如笑、如视、如和、如毅，如临安仁之庄、如巡应天之智、如秉心太仆之塞渊、如光禄司空之精致。客有排闼而至曰：「斯为谁氏？」指北壁之像，睨西邻之所，率尔而问曰：「若是乎？是似乎不似？」甘泉子莞尔而笑曰：「噫！似乎不似，已落第二义。圆颅方趾，横眼直鼻，百千万亿人人而是，则亦何以甚相异哉！而先生之神超出形骸之际者，天地能人人而畀之，而人人不能以反之於天地。惟践形克肖者，斯类斯类，如其似！如其似！」甲午五月二十日 
　　
　　参批本部呈子 
　　
　　仪制司主事黄谨容呈送出已前署主客司收过直厅皂隶银十两八钱，参批：照三事以清为首，九德以廉为言。廉则有分辨之义，清则无苟取之污。昔伊尹谨乎一介，孟氏等之千驷。故官本分之禄，则不宜兼署事之供，以养廉也，以为清也。世有以为固然，而莫觉其非者，此之类矣。人或心知歉焉，而隐忍吝改者，岂其然乎？况本部尤为礼义之所自出，风化之所存，所宜革故祛习，正本澄源，以称惟寅直清之职者哉！今本官乃能於既- 29 - 
　　
　　事之余，有改悟之勇，以此自励，何用不臧！仰即将原银存数送主客司，转贮精膳司登簿记收，以备堂上各司公用。仍与司务厅各置印信簿一扇，凡有公用，眼同注销。以后堂上四司遇有缺官皂隶，及各司有该呈出公用银两，照此施行，著为部例。甲午七月二十四日 
　　
　　乡誓 
　　
　　惟十年仲夏，孤若水敬敷告於乡邑父老，其咸若於尔子弟，明听我之誓言。嗟我小子，夙惟险衅，备尝厥艰，岂不达於群情！予昔弗官，惟尔父老，暨尔子弟，尚多信爱於予。迩闻若有渐生嫌疑，渐起妒忌者，岂以我不德显於厥官，子弟怙於厥势哉？时惟我小子之愆。不能威制以善子弟，不能解官以从父老，时惟我小子之愆。仰惟我高祖府君，当元之乱，保障千方土，活人弗罹於杀，於尔乡里有德，率义助顺，功闻於朝，以免及於尔一方降军，惟於乡里有德，惟邑志有稽。兹我亡妣太孺人命出馈余，创义仓以贷尔一方之农种，不病於息，於尔乡里有德。惟尔父老，各敷告於尔子弟，其尚念我先德，其尚崇尔素信，其尚悉我衷心，毋惑於我子弟之怙势，终听我之誓言。古之君子，行则当利泽於世，居则当利泽於乡闾，以化孝弟忠信。夫进弗行其道，退弗安於乡，是惟曰蠹。告自今与父老约誓，共崇仁让，以兴礼俗。去我官仪，损我嗜好，敛我名势，绝我财贿，俾毋加於我族党。乘至於闾门则必下，见父老姻戚则必下而揖，少者见长者，则拱立揖而让路，有患则共捍，有犯我者勿校，有宿世雠，则亦释勿复报。惟兹十事，敢不敬勉以从父老。惟我嗣子柬之，从事於学，戒守我法。其有(篾)[蔑]法以害於尔乡里，尔其奔告我，我则罚责之，无或贷。凡我族子，其有(篾)[蔑]於法，驾我名，依我势，害於尔乡里，尔其奔告於我，我且审核之。受责则责於祖，不受则联尔词、执我誓，达於上官，全我名，惠保我宗，必公断以法，必无累於尔，尔毋畏於虚势，出钱自免，以重我罪。尔出钱自免，则势益滋，将复及焉，其曷以免哉？敬哉毋惑。予昔奉使，迹在嫌疑，胥动流言，永为戒兹。我以丧而归，远迹官府，非丧葬勿听，非丧葬勿言。家事委於子，钥门幽居，穴进饮食。葬已，遁居於墓下。里人莫觌，不闻世事。敬戒於亲故，非吊慰勿见，非丧葬勿言，其它事勿或言。言或及於他事，则叱之弗礼焉，其毋悔尤。非惟三年，自今至於终身，不敢与於他事、族事。其所否者，天厌之。父老其听察之哉！其孚念之哉！毋惑於流言，毋惑於慑势，毋惑於诳说。 
　　
　　泉翁大全卷之三十三 
　　
　　文集 
　　
　　门人江都沈珠等校刊 
　　
　　杂著 
　　
　　自赞福山方氏纯仁瓘兄弟所绘画像 
　　
　　尔索我於丹青，孰与索我於仪形？尔索我於仪形，孰与索我之神之精？自观尔心之所生，又何取於仪形？又何取於丹青之营营？而我之真独立於形骸之外，超然遨游於福山之下上，冷然临洗心之渊澄，岩游乎自然，洞居乎总灵者，不可得而名。 
　　
　　辞安南国赠物对 
　　
　　湛子奉命往封安南国王睭，已成礼。王赋诗为贶，湛子既赓酬之。滨行，王以金币诸物为赠。湛子对曰：「我天子全御覆载之中，辑和四表，俾陲裔各有宁宇而不私，故遣行李，锡乃服命。仍乃分土，奠兹南裔，保我赤子，非为赐也。行人之来，知有一事而已，又以货还，是二事也，敢辞。且闻古之赠人以金者，不若赠人以言。今君已有赠言矣，又焉用金？夫言一也，金二也，二则渎，君子不为渎，敢辞。」明日致於吕瑰，辞之如前。又明日，远致於市桥，辞如吕瑰。遂为之赋择金一章，而贿不复来。 
　　
　　樵者对 
　　
　　季秋六日，番禺县博笃斋熊子偕陈、费二生爰来及樵，扣翳门之关，度石泉之桥，跨双鱼之濑。窥龙泉之窟，启烟霞之门，登大科之堂，入栖霞之室，驻五彩之旌，致诸司之辞，传六龙之语。乃拜而言曰：「今圣主御极，图治求贤，俞荐者之言下天官，天官以圣主之旨下抚巡，抚巡以天官之意礼师徒。谨劝驾焉，愿以易子之志，子宜速出辅理。」若水对曰：「吾志也。圣上将为三王，臣孰不为伊、周者？夫三王之道，学而已矣；君臣之道，交应而已矣。君臣朋友之义，一而已矣。不信乎朋友，不获乎上矣。吾将试於子矣，吾将试於子矣。」熊子言曰：「吾来也，吾扣翳门之关，则思求所以去翳塞矣。观石泉之流，则思所以达攸同矣。过双鱼之泉，则思求所以不息矣。见龙泉之窟，则思求所以知本原矣。启烟霞之门，则思求所以入道矣。登斯堂，则思求所以广大高明矣。入斯室，则思所以至蕴奥矣。吾归也，惟吾子有言。」甘泉子曰：「予何言？吾愿日孜孜，吾将试於子矣。子欲去翳塞，吾请求诸四绝。子欲达攸同，吾请求诸西铭。子欲不息，吾请求诸乾。子欲知本，吾请求诸格物。子欲入道，吾请求诸执事敬。子欲广大高明，吾请求诸尽心。子欲求蕴奥，则吾不敢知也。是故尔绝尔四，尔达尔同，尔(疆)[强]尔不息，尔格尔物，尔主尔敬，尔尽尔心，自达尔奥。子其自得之，子其吾信！吾信吾友，若是者，斯可以出事君矣。吾子命之。」熊子曰：「敢不勉信吾子，吾子其出焉。」甘泉子曰：「若然，吾敢不勉从吾子以出焉！吾子归焉，吾将书之以观子矣。」 
　　
　　睟面盎背论 
　　
　　论曰：人有所不能不形於外者，其天机之所不能已也。夫天机之发，森不可遏，其凡可以遏之，而又可以形之者，大抵皆人为也，非天机也。惟天机之根於心，虽欲遏之而不可藏也，虽欲形之而不可显也。不可显不可藏，则显与藏皆天，而人不得而预焉。惟人无所不至，而天终不容伪。智巧可以欺乎人，而不可欺乎天，故色庄以为德，足恭以为礼，若可以欺世而盗名，由君子而观之，其发於天机者自别也。孟子曰：「其生色也，睟然见於面，盎於背。」当自仁义礼智之根於吾心者求之。夫水土之积也不厚，则其生物也不能蕃；其植根之不深，则其发於枝叶也不能茂。玉在石而辉，珠藏渊而媚，亦独胡为而然哉？夫物固有以为之机者矣，而况於人乎！而况於君子有德者乎！盖尝观诗人之言，而知周公之德矣。曰：「公孙硕肤，赤?几几。」夫赤?亦何预於周公之德，而诗人以是称之？盖其诚於中，形於外，和顺其心，发於面目，畅於四肢，盖自有不可掩者，其天机之不能已乎！夫二五精英，得其秀者为人，人而得其粹者为性，故天有元而人则有仁，天有利而人则有义，天有亨而人则有礼，天有贞而人则有智。仁、义、礼、智，人之所以得於天者也。得於天者，天之机也，非人之所为也，人之所为则非天矣。此所以寂而能感，静而能动，内而能外，隐而能彰之枢机也。君子必有事焉而勿正，心勿忘，勿助长，所以存天之机，而不以人力参之也。本体自然，不犯手段，积以岁月，忽不自知其机之在我，则其睟於面，盎於背，皆机之发所不能已。而寂不能以不感，静不能以不动，内不能以不外，隐不能以不彰，亦理之常，无足怪者。子思所谓诚则形，形则著，著则明者，皆此物也。故自夫人而观之，冰雪以为清，春风以为和，良玉以为润，雨露以为泽。人徒见若人睟於面也，而不知其所以睟者，非若人为之也。如深山大泽以为丰，如坤德载物之为厚，如日月之为盈，如江河之为溢。人徒知若人之盎於背也，而不知其所以盎者，非若人为之也，非若人为之，其天之机乎！世之人莫知其机之在我，乃至谓尧、舜非性生，仁、义、礼、智为伪为。於是乎动以人而不以天，人者胜而天者泯，其根本日以蹙灭，其枝叶日以凋瘁，则虽亡而为有，虚而为盈，约而为泰，周情孔貌，尧步舜趋，无亦作伪，心劳日拙耳。所谓人无所不至，而天不容伪，智巧可以欺乎人，而不可欺乎天，而睟面盎背，其天机之不容己者，卒莫之为也。是故钦明文思，尧之所以如日如云也；祗台德先，禹之所以声律身度也；缉熙敬止，文王之所以穆穆也；温良恭俭让，孔子之所以申申而夭夭也；公孙硕肤，周公之所以赤?几几也。如使天或可以欺，而人或可以伪，则步趋或可以为尧，重瞳或可以为舜，貌似或可以为孔子，折节谦恭或可以为周公，而天机或几乎息矣。於乎！世之玉表而石中，凤鸣而鸷翰者多矣。固有大人君子者，吾将契其心而失其形，超乎牝牡骊黄之中，而独得於背面皆忘之外。 
　　
　　　汤□曰：此论乃元明湛先生在太学时作也。章德懋先生为国子祭酒，出题试诸生，谓连日阅卷，无可意者，后得先生此论，大惊异，称为老友也。 
　　
　　中者天下之大本论会试卷 
　　
　　论曰：古之圣贤示人以所无形之理，亦难乎其为名矣。必举天下之至无而放诸天下之至有，然后其名始著，古之圣贤之善於立言也。夫无非真无也，以其未形而谓之无也；有非外有也，以其既形而谓之有也。名以有形而立也，亦以无形而亡也，然则示人以所无形之理，其为名也实难矣。必原天下之有，然后名始著，所谓古之善立言者邪！喜怒哀乐未发之理，蕴诸其心也，未萌诸其念虑也，未暴白於其四肢与其事为也，人不可得而知也，神不可得而窥也，寂然不动而遂通天下之故也，然后其理始著。然则未发者，其所谓无形者邪！天下之故者，其所谓有形者邪！即其无形之中，而举天下之有者与有有者，举天下万事之精粗者与其精精而粗粗者，举天下万物之巨细者与其巨巨而细细者，其理皆不外是乎发端焉。君子於此，然后知人之为至贵，心之为至灵矣。学之为至约，道之为至博矣。至无也而至有矣，至虚也而至实矣，至静也而至动矣，至近也而至神矣。子思子曰：「喜怒哀乐之未发谓之中，中也者，天下之大本也。」愚尝叹子思子之善於立言也。虽然，亦尝叹其忧之深，而言之切也。何以言之？刘子曰：「民受天地之中以生。」民之初生也，与草木榛榛然，与鹿豕狉狉然，不识不知，顺帝之则焉，则亦宜若无待於有言矣，不可得而知也。及尧之时，黎民犹有待於於变，民始有不中者矣，尧於是乎有「允执厥中」之名。及舜之时，始有「人心惟危，道心惟微」者矣，舜於是乎有「精一执中」之名。汤之时，有「建中」之名，以有夏之人不适逸也。武王之时，有「建极」之名，极亦中也，以有商之人力行无度也。群圣人者作，其言中言极，皆未尝即天下之有推本之也。盖其概之也。周公而下其说长。孔子之言性与天道，不可得而闻也。孔子之后，七十子者离丧而莫存，微言将绝，异端将起，而大义将乖。子思子者独后，时时而孤立於天下，逆知天下后世将有为虚无之说者矣，将有为寂灭之说者矣，将有为权谋术数、记诵词章之说者矣。为虚无寂灭者，高天下之中於无者也；为权谋术数、记诵词章者，卑天下之中於有者也。故其言中也，必放诸天下之有，使知吾之所谓中，非沦於无也；其言天下之故也，必本诸无形之中，使知吾之所谓理，非滞於有也。夫理一而已矣。自其太虚无形者谓之天，自其赋予万物者谓之命，自其合虚与气者谓之心，自其具於心者谓之性，自其性之未发而不偏者谓之中。中非有形也，以中而名其不偏也，以其不可名而名之也。故其未发於喜，喜之理具於中而无所偏於喜也，而凡天下之喜之理由是出焉。其未发於怒，怒之理具於中而无所偏於怒也，而凡天下之怒之理由是出焉。未发於哀乐，哀乐之理具於中而无所偏於哀乐也，而凡天下哀乐之理由是出焉。夫喜之理出焉，则凡阳以舒之、赏以劝之，以至天地之雨润、庶草之蕃庑之理，皆举之矣。怒之理出焉，则凡阴以惨之、罚以惩之，以至天下之雷行、六极之威用之理皆举之矣。哀乐之理出焉，则凡先天下之忧而忧、后天下之乐而乐，以至天地之否泰、万物之荣枯之理，皆举之矣。於是乎有三纲五常之理出焉，三纲五常之中，吾心未发之中为之本也。於是乎有礼乐刑政之理出焉，礼乐刑政之中，吾心未发之中为之本也。於是乎有万物之精粗，与其精精而粗粗者之理出焉。於是乎有万物之巨细，与其巨巨而细细者之理出焉。精粗巨细之中，吾心未发之中为之本也。孰谓天下之至有而不本之於天下之至无，天下之至动而不本之於天下之至静，天下之至实而不本之於天下之至虚，天下之至神而不本之於天下之至近哉？知此则未发之中，天下之大本，可以不必索之子思之书，而自得於吾心寂然之际，而程子所谓「於喜怒哀乐未发之前而求所谓中者作何气象」，可默识之矣。斯理也，在易所谓太极，在孔门所谓一，在周子所谓无极，所谓诚，在程子所谓廓然太公，在张子所谓虚者仁之原，皆此物也。君子体之如是也，故戒慎乎其所不睹，恐惧乎其所不闻。愚尝得其说矣。曰：不忘之谓戒，不怠之谓谨，不肆之谓恐惧，而过於矜持者之凿之也。孟子曰：「必有事焉而勿正，心勿忘，勿助长也。」此其存之之法也。未尝敢以人力参之，而凿其智也。彼释、老之虚无寂灭，其高过乎中而无实，沦天下於无者也。管、商、汉儒之权谋术数、记诵词章，其卑不及乎中而无用，滞天下於有者也。然后知子思之善於立言，忧之深而虑之远也。 
　　
　　方竹君铭 
　　
　　於虖！无恶尔规乎！无迷方於多岐乎！无相忘於危乎！ 
　　
　　永思堂铭有序 
　　
　　　徽之善和之程氏之堂曰永思。或曰：「孰思尔？」曰：「侍御昌也之思其丕显考竹岩翁，及其母夫人项也。」曰：「传有五思，曷思尔？」曰：「思其居处矣乎？」曰：「未也，地而弗躬。」曰：「思其笑语矣乎？」曰：「未也，躬而弗切。」曰：「思其所乐矣乎？」曰：「未也，切而弗实。」曰：「思其所嗜矣乎？」曰：「未也，实而弗笃。」曰：「思其志意矣乎？」曰：「近矣，笃而弗纯。」曰：「曷谓纯矣？」「思志於德行，斯纯矣。」甘泉子曰：「思也者，师也，师先德也，是谓善思。竹岩公爰始筮仕，犒师宣府，却总帅之馈，其廉足思矣。为户曹，力辞礼部考官之聘，其节足思矣。为郎中，给军饷於辽东，大事克济。为参政，定边界於广右，变事以弭，其能足思矣。视灾山东，四事便民，督粮河南，均输恤下，其仁足思矣。项夫人式法列女，克闲女红，其慧足思矣。言动不妄，其淑足思矣。教诸子以成夫志，其贤足思矣。」「孰能思之？」曰：「侍御君。侍御君之为人也默，默而讷，是故不言而信矣。侍御君之为人也重，重而不固，是故不怒而威矣。侍御君之为人也宽，宽而不纵，是故不烦而理矣。盖其能思先德者乎！」因为之铭其堂曰： 
　　
　　善和之阳，有翼其堂。堂曰永思，以示不忘。不忘孝思，思嗣前人。前人不忘，在侍御君。侯其思之，侯居、侯处，侯乐侯嗜，侯笑、侯语，侯其思之。侯其志意，德行道艺。展矣方伯，断断休休。维以燕翼，维以贻谋。犒师宣府，却馈斩然。控辞礼闱，声闻其先。定边给饷，处变如常。弭灾均输，大事以康。和穆夫人，孔闲内则。贞静好修，女红是辟。教子如己，以成先德。有和雍雍，以示妇极。侯能、侯廉，侯节、侯仁，侯慧、侯淑，侯以为贤。侯兹七德，侯裕后昆。侯启、侯先，始晋元谭，始惠新安，家歙之南。维梁忠壮，拒景食郡。中承於唐，黄巢不进。侯师、侯法，侯以为式。淳公、正公，考尔世德。 
　　
　　李文溪像赞有序 
　　
　　　予昔於妹婿庠生李达元，得观其祖忠简公文溪先生遗像。及谒海珠新祠，又得瞻拜庙貌。缔观三匝，若有感焉。敬赞曰： 
　　
　　夫何若目之营然忧世志也！若冠之峨然撑天坠也！若笏之奋然击佞史也！若绶之萦然缒贼垒也！若恺悌之蔼然赣民惠也！若视之瞠然从师义也！若神之渊然文思致也！此非文溪先生之行义文艺之卓然流光於百世也乎！ 
　　
　　桂古山行乐像赞有序 
　　
　　　夫士有旷百世而相感者，胡为其然哉？其未同而同，必所谓大同而不能以不同然者，其在兹乎！其在兹乎！古之言交者，倾盖其尚矣，又有所谓神交於倾盖之前，邈乎倬哉！辛未岁，予初会见山桂公於应元忠所。元忠曰：「桂子，道义士也，其嶷然渊然，人品伟矣，吾愿交矣。」又因见山公而知其伯氏古山先生，意其源流有自於胡敬斋氏耶？敬斋自於吴康斋氏也耶？抑先生居迩鹅湖，盖折衷朱、陆之间，会而一之，以近孔、孟之源者哉？聆见山公一贯之论，其有合矣。壬午之春，予以起废赴都，道过安仁，问古山之庐而访焉。值他适，徒以书册寓交。其秋则先生捐馆，神游乎大化矣。则予於先生昆季之间，其所谓神交者耶！今见山公出示其年谱及遗像，欲予赞之。予曰：「固所神交者也。」敬拜而赞曰： 
　　
　　於乎！兹维古山桂子之真乎！其特立独行乎天地之间而不群乎！将宇宙一体而与之浑然乎！方其坐忘不忘，其气氤氲。天地方春，原草其茵，生意弥漫，童子五六人，御彼小车，不疾不徐，其声辚辚。大道平铺，亦如是观。不泥一邦，博采其芳，博观其仁，以游乎无垠。斯惟桂子之神，死而不亡，不亡而长存。后之人求古所谓不朽者，其在斯文乎！ 
　　
　　故南京工部尚书洪公像赞有序 
　　
　　　洪弘斋先生，徽歙之望也。平生仕宦所至，咸有休声。其嗣伯伊、仲价皆与予游，因以遗谒予赞之。 
　　
　　渊渊乎洪源！高高乎齐云！有美一人，峨峨其冠，衣带翩翩。煦乎如春气氤氲，肃乎如烈日秋天。此所以三应郎宿，七为执法，再辖薇垣，鸣鸠冬官，亦义亦仁，以称其贤，以裕其后昆也欤！ 
　　
　　平勃王诸吕无所不可议 
　　
　　吕后背高帝约而王诸吕，在廷小大之臣皆知其不可，而平、勃曰：「无所不可。」何也？曰：「不可以不可也。大臣之义当略小以图大，为国家万全之计。不然。诸吕之事，虽五尺之童皆知其不可，而谓平、勃之贤而反不知乎？高帝临终，谓安刘必勃。夫当时王、灌诸公尚无恙，而勇敢则过於勃，而安刘之事卒以许勃。盖重厚从容以解纷者不如勃也。若平、勃者，亦知乎吕后之为人，尝醢彭越、彘戚夫人，虽以高帝、惠帝之意，犹忍违之伤之，其鸷悍自恣而不可回，逆之者不死则废。若王陵先逆则先废，平逆之则又废，勃逆之则又废。勋旧大臣皆以废去，则他日诸吕之乱，谁与图之？故度不能止后之王诸吕，则宁姑从容以善其后可也。旧史谓平、勃何以知己之死在太后之后，而全社稷安刘氏之功可必也？愚又以为不然。夫不知己之后死，与(疆)[强]争而速废，死而无益成败之数，二公之贤，其讲之熟矣。一日平、勃去朝廷，则太后之所以私诸吕，诸吕之所以觊汉室者，岂特王而已哉？故奋烈击搏，大臣虽不如新进之锐，而从容镇静以安社稷者，惟大臣为能。故曰：「面折廷诤，臣不如君；全社稷定刘氏后，君亦不如臣。」彼无愧词，胸中必有定也。陵无以应，宜哉！吾乃今而后知高帝之善知人也。 
　　
　　汉文帝杀薄昭议 
　　
　　春秋王人虽微，列於诸侯之上。礼齿君之路马有诛，[齿]路马刍有诛，况王人乎！瞽瞍杀人，皋陶执之，舜不得废之於其父，况其舅乎！况所杀者王人乎！故窃负而逃，遵海滨而处。圣人之心，如是而已。周官八议之法非圣人之制也，诚如是，则夫世之恃亲与能，杀人以逞者，相属於道矣。春秋之法，人臣无将，将则必有诛。若昭者，岂谓将乎！ 
　　
　　范增 
　　
　　沛公会羽於鸿门，范增欲击沛公而杀之。后之儒者以是病增曰：「必杀其所忌，安知祸将不出於其所不足忌者？」夫当是之时，与项羽争衡於天下者，非沛公乎？楚、汉不可以两立，楚不灭汉，汉必灭楚，如两虎相遇，其不可以俱生亦明矣。夫兵，利器也，有相胜之道，有克敌之势。故不克敌者不足以为兵，不相胜者不足以为敌。今不加於所敌，不胜於所忌，而欲求王，得乎？「然则增之欲击沛公，当欤？」曰：「非也。」「然则后儒之病增者，当欤？」曰：「非也。其病增者是也，其所以病增者非也。沛公会羽於鸿门，羽许与沛公成而盟矣。春秋讥要盟，恶劫盟。要盟不义也，劫盟亦不义也。是时羽与沛公酌卮酒为好，而击之，非劫盟而何？夫不义莫大於劫盟，劫盟而负不义於天下，将何以自立乎？夫伯者，犹将假仁义而为之，绝仁与义，吾未见其能伯也。夫其弒义帝，杀卿子，王子婴，增不能谏，犹将助暴焉，使项王不得有天下也。后之君子当以此病增。」 
　　
　　观潘汝亨所为传真自赞 
　　
　　是真吾形耶？非吾真形耶？吾何形耶？形吾形，不若吾形；吾形不若吾无形。吾无形者，吾真形也。嗟！潘氏之子，正明目而视吾之真形。吾之真形，正在汝亨之心，勿忘以助，恍乎参前而倚衡，庶或见之於墙羹。甲午九月望 
　　
　　甘泉山书院赡田诫 
　　
　　呜呼！诸子小子，有来志士，咸听诫言。尔居乃居，尔食乃(缺资料) 
　　
　　自然堂铭 
</div>
    <div class="pagination">
<a href="泉翁大全集_page51.html">上一页</a><span>...</span><a href="泉翁大全集_page47.html">47</a><a href="泉翁大全集_page48.html">48</a><a href="泉翁大全集_page49.html">49</a><a href="泉翁大全集_page50.html">50</a><a href="泉翁大全集_page51.html">51</a><span class="current-page">52</span><a href="泉翁大全集_page53.html">53</a><a href="泉翁大全集_page54.html">54</a><a href="泉翁大全集_page55.html">55</a><a href="泉翁大全集_page56.html">56</a><a href="泉翁大全集_page57.html">57</a><span>...</span><a href="泉翁大全集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
