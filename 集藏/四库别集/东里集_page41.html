<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 41 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 41 页/共 87 页
  </h1>
  <div class="content">
   度人经
　　右道家度人经得于太常寺丞葛清隐余弱冠为乡社师社中禬禳祈报之事未尝絶也而多用道家科法其文必属于社师余是时于道家经颇能言之盖有所资之也既去乡社遂不复着心今阅此茫然如未常识者追惟徃者不觉兴嘅
　　四十二章经
　　佛最初入中国独有四十二章经观其以生中国为难彼固歆慕乎此矣而此之人乐其説者徃徃愿生西方何也
　　楞严经二部
　　右楞严经戒环注注楞严非一家独环为优此本得诸四明僧能义僧盖专志是经者也
　　楞严经十巻得于定岩佛经余家颇畜数本伊川先生未尝观佛老书惟明道先生观之其言曰不观无由知其理朱子亦云不尽见其书而欲折其是非犹不尽人之辞而欲断其讼之曲直何其能果于自决而使之心服也吾取以为法焉吾家此经总十册
　　圆觉经集要【金刚经句义附】
　　圆觉金刚二经皆佛氏所谓精义妙道者也佛老吾儒所黜繇其道之异耳学者必实见其所以异处而后为有得焉















　　东里续集巻二十三
　　钦定四库全书
　　东里续集巻二十四　　　明　杨士竒　撰神道碑
　　赠资善大夫太子太傅兼谨身殿大学士杨公神道碑铭
　　洪熈元年正月朝廷推恩羣臣封赠其祖父母父母如制而始自贵近是时太子少傅工部尚书兼谨身殿大学士杨荣蒙恩赠其祖逹卿父伯成皆为资善大夫太子少傅谨身殿大学士祖母谢氏阮氏母刘氏皆为夫人尚书将树碑其祖之墓而命其子恭来谒文刻石士竒与尚书公同宗且同官二十余年知契甚厚尝铭其祖之藏矣今公图昭宠命于无穷也故不得以复出辞乃序而为铭杨氏系出关西唐末有仕闽者留家浦城自是子孙居止必依先墓后析居建阳崇安之后益盛遂以氏名所居乡至讳万大遇黄冠师指示塟亲处曰塟此后必贵显如所言塟之而号其地曰杨墩又徙建安之龙津里数世至文德文德生伯逊咸务善施义伯逊四子长即逹卿讳福兴逹卿其字生而秀頴异常儿稍长渉书史明古今通大义一志为善家故饶赀乐施济宗族贫不能自给皆给之病为共医药丧为备敛塟塟而荐祭之皆以礼有遗孤男女取而教育之长则为之婚嫁推而行诸闾里乡党亦厚里人有盗发其先墓者诉于有司吏纳盗赇事尼不行公力言于当道卒治盗罪自是环其乡无盗发墓者有贫不得已为盗者公虽知未尝言恒赒之而教之治生夜有盗逾垣入公室家人觉之盗惊走而急不得逾垣公啓戸钥出之有李必延者贷闾右钱贫久不偿索贷者急计无出将鬻妻以偿有以告公即如所贷代偿之李夫妇得完然益窘自给遂依公时元季四方兵乱充斥一旦李辞去后二岁有冦攻围建宁城且四出刼掠有称总管者诣公门谒拜且谢旧恩则必延也邀公挈家人与俱去曰不去兵且至生死不可测公曰今不幸共罹世难惟能生人可以动神明致福泽利后嗣子诚有志生人所处地顾不易施耶且生吾一家孰若生吾一郡以及吾宗族乡党之为博哉况兵胜负未可逆计今城中守备固敢勇士非少有如奋挺一出以决宁独若等之利耶必延叩首曰公福德人必延不敢违教请言之吾帅遂辞出明日寇解城下围及召四出刼掠者悉去时行省左丞阮德柔分治建宁闻公名礼致于家问公素所行对曰治稼穑共庶民之职而已德柔曰卿大夫与庶人道均宜有助益我者对曰不敢夫庶人者保其身卿大夫保其民惟君侯念之德柔叹曰言简而理至益加敬礼命诸子旦夕侍公公从容导以持谦约去骄溢保贵富之道其子化焉他日言于德柔曰今赋役烦苛连城困而逢掖之士鳏寡之民尤可矜恻德柔遽下令减罢时行省承制得除官德柔强公仕力辞乃止自是归敛迹不出家虽家居于济物益勤置二机舂于乡廪储所得直岁歉发以赈贫尝大饥出粟募民树木于山计所树多寡给粟民喜得粟争趋事数岁木盛茂中材民之贫无居室没无塟具津渉阙舟梁及为学宫为释老之宫者咸给之又指山木戒子孙世率行之母以给私用乡有津渡舟人必得钱乃济无钱至有厉渉溺死者公岁计佣直予舟人戒勿取行道一钱往来頼焉里俗重巫故业医者鲜公命少子伯安从学良医师传其精要而家广蓄善药防大疫里病者相连属公命伯安户与药病悉起巫无所施技焉乡耕牛病于疫公遣人赍赀走傍县多市牛以给贫者适秋大稔贫者悉获耕利其及人如此平居一物之微不忍伤之近居有涧产鱼鰕甚富水深多石渔者不可罟取则投毒草杀而取之公闵焉渡涧所产凖直与渔者而戒勿杀童子有探雀卵为嬉戱者必与钱赎之而复其故处耕民春至焚山林粪田畴公念长育之月伤生意每预为酒食防乡防戒止之即不率有罚至于今乡人遵承不违其于及物又如此自奉澹素无所外慕燕私不忘自检尝掲范益谦座右铭于所居朝夕览省作防宗堂岁时祀先礼毕聚族宴饮其中长少以序恩义咸备处乡党恂恂无智愚老稚咸得其心其或有竞争不平公一言折之皆帖帖礼致师儒教子孙而躬励于内国朝初定天下知治运将复曰吾子孙必有仕者日以忠孝训饬之曰非是不足致逺大又曰茍得志毋忽宗族屡举范文正公义田事曰此贤人君子所为重祖宗者也其平生一言一行率皆仁人长者其容仪魁梧伟然年逾七十頳顔白发康徤和豫幅巾云林泉石之间萧散自得乡之人不名字之号曰寿翁没于洪武戊午十一月二十三日春秋七十有四其塟在邑东光禄坊白鸐山之麓初配谢继阮皆有贤德子男五伯正伯祥伯起伯成伯安女三长适李次适范次适刘孙男廿有四曾孙男若干其子孙之仕者伯祥留守卫知事荣起家进士以文学才行受知三圣自翰林编脩十转陞太子少傅工部尚书谨身殿大学士賛宥宻者今二十有六年任托之专宠待之隆愈久愈盛为天下之所歆艳仰望盖旷世希有也礼吏部稽勲清吏司主事纯掲阳县丞其未仕者好学务善尚多呜呼公之所以遗后天之所以报公可为厚矣铭曰
　　防杨攸初肇于华隂厯汉沿唐聿徙来南闽之昉来自阡亿仕有家浦城式繁孙子既繁以析崇安建阳居环于墓氏专其乡懿万大甫贞居澹防武夷之阳与仙者逑谓万大甫汝存孔良畀汝吉茔来世莫京欝欝杨墩龙津再徙翘翘华英禆续振起累叶载德逮于寿翁寿翁志仁恵被鳏痌万物同体施爱由迩始笃于家爰及州里相彼鞠穷而我康居我独何心而罔恻慈肖形两间孰非吾与有其戕之宁不予憷兴言赴之勤夕与朝图宁予心遑知瘁劳持恒弗已德善累积譬诸菑畬播种必获际代清明乃寿考终敷遗后昆作其厐鸿传子暨孙再世逾大振振词华熈帝之载事皇祖考祗于始终谋猷有资禄位式崇迨今圣明曰汝予辅汝予股肱汝予心膂君臣之孚鱼水之契声光四海遭逢千岁即流考源有开必先宠褒崇秩天章焕焉惟仁有后惟善有庆德人斯藏来者是敬
　　永宁卫指挥佥事追封隆平侯张公神道碑铭
　　太宗皇帝既起兵于北平诸王大臣共推戴上正大统主宰天下遂大封功臣赐之铁劵传爵子孙推恩祖考于时临淮张公信自北平都指挥佥事先防效诚特见信用车驾所向出督诸将入议帷幄咸侍左右遂以功封隆平侯暨上巡狩北京命公辅仁宗皇帝监国仁庙嗣统加公少师公春秋八十有余念朝廷之宠恩考妣之德善皆当永示后之人俾勿忘于是属士竒书之神道丽牲之石士竒与公同朝三十有余年又尝同辅监国谊不得辞遂摭公所状世出事行叙而铭之叙曰张氏世家凤阳之临淮宋季有仕为都统领讳宗逺者公髙祖也曾祖讳礼正祖讳彬善考永宁卫指挥佥事讳兴三代皆以公贵封隆平侯曾祖妣夏祖妣朱皆追封隆平侯夫人母詹封隆平侯太夫人永宁公字彦文性刚毅力超乘蚤丧怙恃已頟頟卓立乡人有贫乏者率推其余济之而负大志不为小防曲谨以要时誉丁元季之乱尝曰丈夫当康屯济人以建功名宁能干没畎亩间哉防太祖皇帝龙兴徒歩归附遂从渡江授广陵翼元帅从攻徽婺等州生擒伪万戸张十一伪镇抚李胜等尽得其众时更定官制改钱唐卫管军正千戸阶武德将军自是征伐咸与从行其所受制词有云弱冠从军气刚力壮爰佐上将抚定徽郡克取星源耀兵武林长驱于越及苗獠背德叛臣贰边又能固守诸暨力援东阳比大举平江浙临安欵附姑苏削平继有温台闽海之师皆与有功盖具録其勣后从大将军北征至开平克应昌马邑既而独遇元将布哈平章军其众且盛所率仅千五百人与之鏖战薄暮未决明旦复战遂败布哈军斩首百余级获其驼马辎重主将上其功特赐金缯陞濠梁卫指挥佥事阶明威将军居无防调永宁卫以威信服强犷以寛惠抚士卒以纪律肃部伍持躬防正莅事勤慎威怀并着焉洪武壬戌十一月六日没于官享年五十初塟临淮其配太夫人詹氏讳慎因元赠礼部尚书上轻车都尉追封河间郡侯讳某之孙赠叅知政事防军追封河间郡公讳旺之子静专诚一克相克训以仪闺阃永乐甲午五月十三日没于南京享年七十有八得吉卜于江宁县英山之原少师公遂啓其考之藏合太夫人塟焉子男三长即少师公自普定卫指挥佥事积功至奉天靖难推诚宣力武臣特进荣禄大夫柱国少师隆平侯次毅都指挥佥事守定州次【阙】江隂卫指挥佥事毅忠俱先卒女二长适程寳次适祝惟学孙男十四镛大兴左卫指挥佥事镗江隂卫指挥佥事钲铭鋋鍴铉鉴镔钢鏻镛钰钲鋋俱先卒女九长适平越卫千戸刘胜次适都指挥佥事呉浩次适都指挥佥事冯楷次适前军都督佥事李得次适指挥佥事柴昶次适锦衣卫指挥佥事徐景璜次适王普次适指挥佥事缪义次适指挥佥事朱荣曾孙男六淳大兴左卫指挥佥事涌泰虎长生仙童女八长适通州守卫千戸陈瑄次适指挥佥事杨勇次适指挥佥事李山次适指挥佥事王忠次适刘某其三尚幼孙男二福祐女三铭曰
　　天啓皇明龙兴于淮魁勇杰智如云偕来桓桓张公孔材且武徒歩来归始属麾下摅厥谋猷遂见简知以吊以伐靡行弗随铁马金戈蹂呉蹸粤南土率靖长驱北伐以寡遘多益奋而彊斩馘生絷厥功用彰宠章煌煌进秩崇禄何惠弗怀何威弗服肃肃纪律巗巗操持相古名帅奚以加兹厥行实繁未称者报报弗逮躬有赫在后殚劳竭诚起辅中兴玉带金貂颙昻在廷功载天府泽被来裔泝嘉本源宠光三世伉俪合藏丽牲有碑发潜幽光太史有辞
　　赠骠骑将军左军都督府都督佥事王公神道碑铭
　　宣德十年加赠左军都督府都督佥事王瑜之祖彦逹考铭皆骠骑将军左军都督佥事祖妣黄妣成皆夫人封其继母茹太夫人于是瑜求余文勒碑其考之墓用昭上恩于永逺按王氏初出太原宋讳源者为沧州学官因家焉其子曰福绵自沧徙泗州娶房氏一子即逹又徙山阳三子铭其仲也字铭甫洪武初从征伐以功长五十夫暨老而瑜代之瑜谓余曰先考天性质实尚德务仁蹈履率正而笃于教子恒言忠孝人道之大端人而昧此不可以立于天地之间瑜不敢违惰瑜非承借先公之德不有今日幸执事之惠畀之也余与瑜同朝久盖素知之始瑜既代父选赵简王防卫时留京师一日其防卫指挥孟贤等十数辈潜结造邪谋簒夺布置巳定简王实不闻也瑜亲戚有与谋者瑜窃闻之力谏止不听遂奏发之诏捕贤等悉获之得其伪诏书及邪谋本末贤等皆伏诛陞瑜辽海卫正千戸遂进锦衣卫指挥同知推恩二代赠其祖若考皆怀逺将军指挥同知祖妣妣皆淑人封其继母太淑人后陞瑜都指挥佥事署左军都督佥事佩漕运印充左副总兵董江南饟运其遇事勤敏持操防洁秋毫无取于下夙夜颛颛志在奉国遂实授都督佥事瑜之能子要之本于铭甫之能父也自瑜效忠十余年致位二品膺受重寄荣及祖考天之所以报施厚矣凡人之善患无诸已诚有之天道未尝爽其报也铭甫之显庸虽不在其躬而必在其子荣命虽不见诸生前而必征于身后天之道岂不信哉铭甫四子长琳次琮次瑜次瑄八孙堂坚玺贤真頔显賔铭甫生元至正辛丑五月十日没于永乐壬寅十二月八日春秋六十有二塟海州城北沙村之原铭曰
　　南山之植根本深厚挺发为材凌切云表宜柱宜梁庙堂之需宜舰宜舟济海与湖王氏之宗善仁代有有沿袭焉厯祖暨考笃钟于嗣秉志桓桓维忠维诚以事大君发擿凶憝爰清氛曀帝锡宠嘉曰旌汝义崇秩丰禄式贲厥躬泝厥祖考申显褒封厥考维良允蹈于德教成于家致时赫奕岿焉佳城其藏在此春秋来拜振振孙子
　　封荣禄大夫少保戸部尚书兼武英殿大学士黄公神道碑铭
　　黄嬴姓颛顼之后以国为氏勳业文行代有闻者永嘉之黄自宋御史检法衮以科第起家令绪有传世笃儒业检法孙职郎讳适道生元明正书院山长讳南一山长生松阳县学教谕讳应发教谕生讳通娶屠氏生公讳性字思恭自幼頴悟不凡蚤丧父祖母刘躬自抚育遣从学明师时已卓然有立志读书必寻究大义十五乡老长试所业命赋新竹大见赏异而操行清洁元季兵乱方国珍窃据温台署官属蚁附之徒率势焰赫赫动闾里或劝公仕正色叱之遂裹足不出属岁大侵家益落躬俭约以率下而养亲必丰国家既定宇内家始复振推其余以济亲戚乡党者率视为分内事内弟王时中孤窭依公公资遣之学后升太学生公皆辍已资之时中既授官坐事当没其家有司以同籍并没公家公叩有司求得先祠神主及先世传文以付其亲戚曰保藏之如黄氏先德未泯吾当还则此不可失也而求检法所受告身或言燬矣大恸防絶既至京白其情于朝得释归而告身实未燬亦复则又大喜曰复此万金不足重也公于学自幼至老不倦闲居潜心载籍喜为诗不事雕琢务以理胜遇名人制作有防意者手自抄录晚亦喜谭道学尝书邵子安乐窝吟置斋壁时讽咏以自适永乐十年以子淮贵封奉政大夫右春坊大学士时淮侍仁宗皇帝监国屡问公安否尝赐琼玉膏一噐洪熈初进封荣禄大夫少保戸部尚书兼武英殿大学士淮奏请分少保禄给于乡以供养从之天下闻而荣艳焉于是公年以九十须发半白而齿落复生虽重听而目益明歩履强徤前二十年尝预作寿藏是旦甘露降其前之松柏识者以为公之寿征至是而验公虽贵益惇谦谨虽五尺童子接之以礼温裕有容犯未尝校隣恶少尝侵公蔬地公弗校而侵不止有讥公愞者公若罔闻恶少后侵官地有司将治之而询诸其隣之老公为防其实而薄其罪人皆服公之量公已进封一品其友之子有官于朝而秩卑者过家焚黄数于防而位公上里人交诮之而公怡然不一毫在意闽陈兴祖清尚士也与公厚善客死永嘉公敛塟之尽礼而绘像时展对焉其交笃谊类此性简澹无他嗜好所畜惟经籍法书名画及古噐物有就鬻者倒囊不靳不嗜酒而喜賔客有过者必倾写尽懽淮谢病归日侍甘防公益乐时擕賔客载小舟嬉游山水之间翛然物表也所作诗文有静庵集八巻藏于家一日得疾手书数事付淮大要以报君上为重遗命丧塟循朱氏礼而屏斥浮屠老子法语讫而逝宣德六年十一月五日也享年九十有三讣闻上遣官赐祭命有司治塟廷臣自师傅六卿以下皆致祭配王氏里儒家贞淑秉礼既归黄氏蚤夜躬勤女事佐裕其家凡所制财用之宜井井有条理尤谨先祀睦族姻而爱其庶出之子孙逾于已出永乐壬寅十一月十三日卒享年八十有六初封宜人后赠夫人其卒也朝廷遣官赐祭命有司营塟子二男一女长男济庶出次即淮及女皆王夫人出淮洪武中举进士由中书舍人累陞右春坊大学士通政使少保戸部尚书武英殿大学士立朝有侃侃之节厯事列圣皆为上所信任今以疾归第女适王士昌士昌蚤卒无子誓守节不更嫁孙男五乐先卒棻棐采槃女三叶玑王宜嘉其婿也一未行曾孙男四旭晖珣瑜公与夫人合塟邑大罗山之原于是淮具书以前翰林检讨潘畿所述事状使来京师求书墓道之石士竒与淮同官三十年辱公知有素不敢辞敬次第书之而系以诗曰
　　沧海之堧清浙之东奕奕永嘉为文献邦出者奋庸处者求志仕止之义代有闻世邦之黄氏其来逾逺当宋绍兴台幕有衮秉德执义不附权奸卒用裕后而今桓桓公其世嫡曷潜在下抱贞含和允续乃祖纷其饕诐公独引恬纷其矜髙公独履谦五采翽翽翺翺云汉帝嘉所生龙光辉焕崇秩重禄玉带朱衣雍容丘园逍遥期頥邦有寿俊平世之瑞亦有贤淑德人之配青山欝磐双璧合藏毓祥垂祉百福其昌
　　赠资善大夫都察院右都御史熊公神道碑铭
　　西涧先生熊公其所学究圣贤之蕴通性命之要所存必欲及诸人人所行必欲闻诸后世盖正直明慤君子人也年五十有九未尝一试以卒非其命欤先生讳直字敬方西涧者其所居之地学者因以称之熊氏世家丰城先生幼孤随母适古田尹吉水胡时中遂家吉水尝冐胡氏而后复焉自幼端重好学不懈昼诵夜思日从老师硕儒讲说盖于书无不读而四书五经周程张朱之说力探深究不畅不已既壮充然有得邑人争聘之为塾师旁邑之大夫交致书币请为学训导先生不忍去其亲乃辞而求入吉水学充弟子贠冀得朝夕侍养其学之师不以弟子视先生反数从质所疑同门生率执所业求益而逺近之从学者益众矣先生以为正纲常明世教者莫严于春秋故来学者皆受之春秋岁大比县輙以先生荐就试輙不中后充贡入太学于是其名闻京师久矣祭酒司业以下皆重之六馆诸生从之者如向之在吉水学也永乐十二年举应天府乡试遂为春秋之冠是时先生之子及其学者多擢髙科列要职而先生年已五十有七明年防试复不中每榜出士争问先生名列第防及知其不预而所受教者多预莫不益贵其学而叹其命十三年归省学者越数百里从之者益众无防以疾卒于家十四年九月二十七也先生内庄外和孝友忠义出乎天性与人交尽诚闲居潜心玩防时出意见评古人是非为众所服文章温雅丰赡所着有春秋提纲西涧槀钟陵槀金陵槀又有诗赋杂录若干篇盖自壮至老未尝一日忘用世之心亦未尝一动心于外之得失呜呼士不志于古久矣古者学之必在于行然命有得焉否焉安其命而不违者君子之道也如先生者其防之矣卒之十有五年为宣德五年朝廷推恩廷臣赐诰命赠先生父某及先生皆资善大夫都察院右都御史母杨夫人而封先生之配郭太夫人子男四槩永乐辛卯进士监察御史陞广西按察使改广东入为大理寺卿进都察院右都御史有盛名于时棐槃棨皆志于学女一嫁徐彦襄孙男若干于是槩使棐来言于士竒曰先公之没也胡文穆公铭其墓矣今承制命之荣于法得立神道之碑非先生知先公之深莫宜为文呜呼西涧先生吾友也其何以辞乃叙而铭之铭曰
　　士之于学以明道焉道之行欤厥有命存已俟命时曰君子曰行曰止曾何与已嗟熊先生实有诸躬志将行之屡阏不通不戚不愠其中休休赋命则然吾何有尤泽物之仁志笃弗替施不在躬式遗厥嗣嗣兴桓桓遭逢圣明豸冠犀鞶白简在廷薅莠薙稂以育嘉稷先生之志是蹈是力帝嘉所生龙光自天崇秩厚褒垂辉九原述其初终系铭贞石云仍绳绳敬恭无斁













　　东里续集巻二十四
　　钦定四库全书
　　东里续集巻二十五　　　明　杨士竒　撰神道碑
　　追封奉天靖难推诚宣力武臣特进荣禄大夫右柱国荣国公加封河间王諡忠武张公神道碑铭
　　王讳玉字世美姓张氏世家河南开封之祥符曾祖某祖某父天佑皆追封荣国公曾祖妣某祖妣刘妣王皆追封荣国夫人王初仕元为枢宻知院己而灼知天命洪武乙丑自防来归我太祖髙皇帝礼遇甚厚王感奋思效戊辰从征捕鱼海子喀尔喀之地以功授济南卫副千戸又从富勒呼特穆尔至延安延川还陞明威将军安庆卫指挥佥事庚午从征永顺散毛诸洞辛未逐北部之侵边者至雅哈山而还调燕山左护卫癸酉追奔至黒松林甲戌征野人等处陞都指挥同知戊寅朝廷用谗加兵亲藩事急太宗皇帝不得已举北平之师帷幄谋画悉以任王王推诚致虑夙夜不懈事可否进止众论纷纭未定者王正色数语决之咸中机宜故凡举措必咨于王首用王防夺北平九门抚顺讨逆三日城内外悉定师将南出王曰不先定蓟州将为后患蓟平余不足平时蓟州守马宣谋起兵迎拒上命王讨之王至谕之不下环城攻之宣率众出战遂执宣杀之并执指挥毛某王知其可用释不杀送诣北平遂抚辑军民是夜急趍遵化豫戒将士止杀曰师行以得人心为本遂简敢勇士四鼓登陴开其城门将士皆入城中始觉守将率众拒战执其将斩之余不伤一人将吏悉随王上谒遂移师永平宻云皆望风输欵从至滦河王进曰都督潘忠杨松在莫州阨吾南路宜先禽之上恱遂亲发兵命王为先锋用其计取涿州雄县生禽潘杨时长兴侯耿秉文率兵二十万屯真定王自请往觇之还言军无纪律且其上有败气无能为上至无极以敌众我寡欲试诸将勇怯召问今举兵所向且度可必胜否众未有适说王曰今当径趍真定彼虽众然新集未齐我军乘胜一鼓可破之上曰玉言合吾意吾倚玉一人足办明日抵真定接战秉文大败几被禽获其左副将军驸马都尉李坚右副将军都督忠及都督顾成等斩首三万余级获马二万复败安陆侯吴杰军上召王谕曰汝之功也非汝与吾意合不及此永平驰报江隂侯吴髙等以辽东兵攻围城急又谍报曹国公李景隆引兵数十万将攻北平城上与王谋先援永平旣至髙等望风弃辎重遁王从上追之斩获甚众王言大宁去此不逺请移军袭之可免后顾从之遂从攻大宁自辰至午城破斩其都指挥朱鉴执都指挥房寛下令安抚城中顷刻而定北平报李景隆兵围城遂旋师王请先攻其营然后归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至王言兵贵神速先事者胜请往驻白沟河以逸待劳可必胜也上命王率众驰往驻三日景隆兵至王以精骑驰击之斩馘无筭景隆复大败收余卒退保济南乘胜追击围其城旣而解围还攻沧州获其大将徐凯进攻东昌敌列阵决战上以数千骑绕出阵后敌围数匝上已冲击而出王不知上所在突入敌阵大战连杀百数十人王亦被创而殁十二月廿五日云春秋五十有八上哭之恸旣旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不巳诸将皆泣上旣正大统行报功之典顾侍臣曰张玉才备智勇论北平功当第一惜其蚤没赠奉天靖难推诚宣力武臣特进荣禄大夫右柱国追封荣国公諡忠显追封其三代考妣仁宗皇帝在春宫数与侍臣言张玉识见谋畧卓然老成非诸将所及且端方有匡直之益诚难得也既嗣位加封河间王改諡忠武告于庙以配享太宗亲制祭王之文有秉义怀忠一心为国师旅之际发谋奋勇百战当前所向风靡大功垂成挺身陷阵惟义所在视死如归忠精贯于星日功烈扬于竹帛之褒盖王为人庄重果毅渉猎书史明其大义而识虑髙逺治家礼法秩然奉命行师纪律严肃与士卒同甘苦未尝妄戮一人每语麾下曰为将当溅血战袍流芳汗简盖其殉国之志素定古名将何过焉配王氏枢宻院判执中之女有令德累封王夫人子男三长辅起武功累进奉天靖难推诚宣力辅运佐理武臣特进光禄大夫左柱国英国公太师监修国史知经筵事功德茂硕为国元臣次輗神策卫指挥使次軏锦衣卫指挥同知女一永乐中册为贵妃孙男六长忠授勲卫次鉴次瑾次瑄次斌次某孙女八长洪熙中册为敬妃次适清平伯吴英余在室余陪太师公在史舘经筵久以余永乐洪熙从臣实闻二圣所尝论王者属铭神道之碑敬叙而铭之铭曰
　　文皇奉天中兴邦国桓桓忠武奋起羽翼帷幄宻勿长策深画上契渊衷鱼水之得义旗肇举仗剑先驱敓城九门功其权舆取蓟遵化如探穴雏执其抗锋摧朽折枯龙驭既南大斾在前连下雄莫遄奋常山长河无险鐡城不坚抚降殱逆德威并宣决志敌忾遑恤厥躬精诚贯日劲气吐虹聊城之鏖髪怒上冲先轸战旗千载一忠王劳在国王绩在史王嗣象贤益闳以伟帯砺山河廷有明誓清庙陟配逾千万祀
　　奉天靖难推诚宣力武臣特进荣禄大夫右柱国太子太傅成国公追封东平王諡武烈朱公神道碑铭
　　天命仁圣为下民主必生文武材畧恢杰伟之士为之辅翼相与协力一心靖暴乱致治平以建非常之功夫肇创之绩难矣中兴尤非易也故前史賛勳臣率以肇创中兴并言若我太宗文皇帝龙兴北藩安宗社于将危保洪业于永固其功盖又有难者以一隅之众而应四方强盛之敌靡坚不摧靡刚不驯固自天之所定亦必有材畧恢杰伟之佐以效夫疏附先后奔走御侮之能是以大功之成勃然莫之能御也若时东平武烈王其伟然杰然特出者乎王姓朱氏讳能字士世家凤阳之怀逺曾祖考某妣某氏祖考某妣某氏父亮从太祖皇帝征伐有功累陞武毅将军燕山中护卫副千戸谨持行善抚士有誉于时母某氏王生有令质自少喜读书事父母至孝洪武甲戌袭父职事太宗皇帝于藩邸小心慎恭未尝少懈而抚恤下人一如其父甚为上所信任旦夕侍不去侧太宗北平之师初兴帷幄宻议惟河间忠武王与王预焉时北平三司之交搆造祸者王与忠武建议率麾下首禽之遂夺城九门抚绥城内外三日人心大定引兵攻蓟州擒其将都指挥马宣等遂取遵化永平宻云从上攻滦河既还从克雄县首破其东门敌众败走追及于月漾桥执其总帅都督杨松潘忠等复追其余众于莫州斩获不可数计乘胜长驱入真定大败长兴侯耿秉文兵时王独与敢死士三十余骑追奔至滹沱河秉文众尚数万复列阵向王王奋勇大呼冲入敌阵敌众披靡自相蹂躏死者无筭弃甲来降者三千余人上大悦赐书褒谕永平驰报江隂侯吴髙以辽东兵攻城急王从上赴援髙遁走王追及之多所杀获遂从定大宁戮其拒命抚辑其众而还时曹国公李景隆率兵攻北平城王从上至郑村坝与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲拒之王为前锋午至白沟河败其都指挥平安军及申又与敌兵战大败之明日王领左哨当前锋又大败敌兵尽克其砦栅敌走保济南王率众追之至铧山敌严兵列阵以待王连破之敌众释兵降者万余人王以闻上悉抚而纵之盖自是敌兵戴德皆愿来归无复闘志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵后敌围上数匝王奋力翼上以出进攻夹河王为竒兵先锋大败敌将盛庸兵又败平安兵于藁城追奔至真定战其东门斩首万余级遂畧彰德及定州西水寨己而败敌将李辛于德州遂克东阿东平破汶上诸寨设伏淝河败平安兵十余万进战小河为敌所乘稍却诸将遽请旋师独王力劝上行曰用兵未必常胜岂可因小挫輙自沮项羽百战百胜竟亡汉髙屡败而终兴自殿下举兵来克捷多矣此小挫何足置意但当以宗社为重整兵前进耳上抚掌叹曰尔言深合吾心遂行至灵壁敌盛兵迎战王先登陷阵大败之生擒其副总兵陈晖平安防将马溥徐真及都指挥三十余人获马二万敌众死者尸蔽原野降者数十万人悉纵遣之进克泗州渡淮败盛庸兵遂克盱眙下扬州从上渡江入京师大功成诸王臣民推戴上承大统论北平功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰券追封三代考皆成国公妣皆成国夫人永乐二年命兼太子太傅四年安南黎季防弑其国主毒虐下人拒遏诏使数谕弗悛遂发兵讨罪命王总兵佩征夷大将军印率左右副将军左右叅将及神机横海骠骑防击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕苐虑气非所习耳逾旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时协力一心相济能其首也且其素存心行事皆应逺到曷遽止此言己益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢于言表读者皆为泣下赙恤特厚追封东平郡王赐諡武烈并加赠其三代皆王爵仁宗皇帝临御特诏王配享太宗庙廷赐祭之文尤极褒重盖当时元功之首也王颀然魁硕勇力过人器宇宏博智识髙逺雍容端重辞气温裕广坐羣议王折衷之词简理当无不心服善驭将士教训抚恤亲若父子纪律明肃无敢逾越每遇劲敌大呼驰闘以一当百敌皆望风辟易怀绥降附恩惠周至出谋制胜靡有遗策尤善用才人率归心虽古良将不过是也塟昌平北泽山之原配王氏累封东平郡王夫人子男若干长男袭封成国公太子太保笃实公忠祗勤弗懈歴事四朝国所倚重次某某官女若干某官某其婿也孙男若干女若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰
　　明圣之兴天实命之必有名世辅翼攸资文皇大圣奉藩恭恪天将啓之内难奄作有不得已义旗载扬彬彬文武风云奋兴于时东平雄才畧夜寐夙兴宻侍帷幄刈违抚顺式宣德音环城中外有截一心金戈所向渔阳风靡永平不固大宁倾圮后顾无虞前驱翩翩折朽雄莫摧坚中山益都追奔沧州殱逆咸奋先登电扫霆击青齐既帖踊跃而南持志决往宗社为心灵壁疾下长淮飞渡芒芒圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不憗遗堂柱遽仆帝闻防伤卹典隆厚忠存社稷勳载简编伟哉嗣兴显显象贤河山有誓追崇有诏皇明万年永祀清庙
　　黄氏先墓之碑
　　工部尚书昌邑黄公奉命治交阯之十有九年仁宗皇帝嗣位玺书召还明年至京师命以本官兼詹事盖付托之重也遂赐诰命赠其祖聚考士中皆为正治上卿资政大夫工部尚书兼詹事府詹事赠其祖妣李妣王及封其妻王皆为夫人又明年为宣德元年奏请归展先墓上从之且行告士竒曰福智薄能鲜而冒忝禄位臻于今日者皆列圣之大德先祖考之敷遗今恩宠之隆泝被祖考福敢弗图所以昭显之用永示我后人将归树碑墓道其文愿属于子遂以事状来按黄氏世家泗州元延祐中始徙青州昌邑之画埠里曾祖讳佑志二子次其祖也字谷保元至正中徙居邑之新郭里乐耕稼之业脱畧荣利吸清茹澹恬然自适寿若干岁以某年月日卒葬所居之右祖妣李氏继毕氏李氏寿若干岁以某年月日卒合塟其祖之墓子男四伯礼成仲士能叔廷举季其考也女一适某巡检李志仁其考幼防父克卓然自立事母以孝正家以礼待人以恕而寛厚坦直非义弗蹈有君子长者之风焉寿若干岁卒于某年月日塟附其祖之墓之右妣王氏孝慈俭勤妇道母则内外族婣咸所承式寿若干岁卒于某年月日合塟其考之墓子男四长禴次即尚书公福次祐次禧禴先卒孙男六璝璲琮某某尚书公洪武中举乡贡歴开封项城太原清源二县主簿金吾前卫龙江左卫知事遂陞龙江经歴上书论事太祖皇帝亲擢工部右侍郎皇帝初临御进左侍郎遂陞本部尚书初建北京简任重臣改刑部尚书既取安南郡县其地置布政司总之又置按察司临之复命以尚书总治而并授二司之印其居中防重正直有大臣体在交阯孳孳抚绥和辑新附之民戴之如父兄固其本之祖若考乎铭曰黄出嬴姓陆终之裔锡封祚土遂以国氏其族之蕃散处中夏秉德树勋代有闻者昌邑之宗繇泗爰徙相土建室爰居爰理含章力善积世既多有蕴必发曰维其时皇明御天统理四海重禄显位登崇元恺维今司空升自逢掖遭逢列圣中外敭歴嘉谋逺猷雅操端行民戴其惠帝俞其正缙绅具瞻老成在前曰时生贤有开必先百围之植其本郁蟠洋洋大川亦自其源世德之丰显今司空帝嘉念之追畀褒封煌煌宠光被祖考妣祖考攸藏新郭之里司空来归以祀以告乡人来观歆艳舞蹈人亦嗟念孰无孙子作善啓佑宁不在我新郭之坟过者必式春秋霜露子孙百世
　　赠资善大夫刑部尚书魏公神道碑铭
　　源深者流必逺膏厚者光必德盛者庆必故世之富贵荣达炳燿铿鍧于当时者皆非偶然之故也必其先积善施德有及人之实斯天道自然之应所必至焉往事比比可征已若今南康魏氏之兴非本于其先之积欤魏世南康儒家自朝佐生闻卿闻卿生庭郁皆以学行重乡里庭郁娶陈氏生某字伯泰德善益为乡里所重自其幼知孝事父母十岁母病即色忧旦暮侍侧不蹔去夜卧不解衣药食必躬进间独趍祷神祠拜頫泣涕久不能起亲戚闾巷皆惊异既长家裕与其二弟伯永伯颙亲爱尤笃兄弟同居爨同帑廪男女及臧获二千余指衣食之给各当其分靡或不及阖门雍肃有司举伯永为掾叹曰吾兄弟三人岂当一人独役于公况刀笔吏非吾儒家事恳求罢之既又叹曰吾家丁男众安得独无效用于公者遂以长子源补文学弟子家积益裕数指顾其家人曰古语积而能散天厚我以此者岂专以济已也尔曹识之防饥岁谷贵赍金踵门求粜者麇至曰吾所储以待穷乏者济之却不粜而悉出以散窭者盖所济良多乡人心服其义有忿争不相下率往求直名人嘉客道出其乡无不过谒者必賔主尽懽而后去虽田父野叟邂逅亦相与欵洽未尝慢晚自号渔樵善饮酒虽终日不乱卒于永乐十七年四月七日县人奔走哭临皆哀又相与叹曰一志济人世孰有愈于公者而今已矣其享年若干娶刘氏有贤行子男三源溥济女二长适黄次适张孙男十女二源永乐四年进士为监察御史歴浙江按察副使刑部左侍郎河南左布政使入为刑部尚书闳才直道伟然名卿夫论人之贤常本于所生者谓积累有善教飬有道也故朝廷于羣臣之克举厥职者必有推恩之典源为御史为侍郎皆得以其官品秩赠考妣为尚书又得以其官品秩赠祖考妣考妣易曰积善之家必有余庆岂偶然之故哉源将树碑于考之墓以监察御史彭鉴所述事状求予为铭铭曰
　　匡庐巍巍彭蠡洋洋萃和涵清钟于人英宅幽履贞辟荣暨名眎人已同施爱有诚遭孤与惸中焉怦怦发储倒藏其心载宁善有报施天道必征嗣有才子桓桓奋兴摅厥谋猷式佐大廷天章龙文泝嘉所生崇秩上卿貤宠貱荣彼其何心一性异情曷不观之魏氏之庆郁乎髙坟有石丽牲车过来下观此刻铭









　　东里续集巻二十五
　　钦定四库全书
　　东里续集巻二十六　　　明　杨士竒　撰神道碑
　　戸部尚书古公神道碑铭
　　宣徳三年二月十八日戸部尚书古公卒讣闻上遣进士康琰赐祭命有司给舟归其丧且营塟事既塟其子本奉礼部尚书蔚公所述事状走北京介少保夏公求书神道之碑余与古公同朝三十年知其有亷清之操诺而不辞公讳朴字文质号素轩古氏世家河南陈州讳义甫娶王生讳安道娶程公之大父母父母也以公贵公之大父父皆赠资善大夫戸部尚书大母母皆赠夫人公洪武中举乡贡为太学生奉命清理郡县田赋图籍丁父丧归服阕五军断事理刑遂奏家贫愿仕得禄养母太祖皇帝嘉之除工部营缮主事授承事郎迎母就养京师居无几母没官给舟归塟服阕改兵部车驾司主事陞武选司员外郎授奉训大夫再陞郎中授奉议大夫遂陞兵部右侍郎授嘉议大夫太宗皇帝正大綂转左侍郎授通议大夫赐文绮袭衣上巡守北京侍仁宗皇帝监国尝奉命权礼部兵部及詹事府洪熙中改通政使是嵗陞戸部尚书授资善大夫赐诰命追赠二代遂谒告归省墓赐钞袭衣公事亲孝非其义一毫不苟取居官临事蚤作夜思劳勤弗懈一志于公无敢干以私者谨守祖宗成宪不肯逾越或言事久于时小过不及者亦当损益就中终不为动永乐中建北京宫殿董伐木之役于江西有爱民之心竣事特被赐赉戸部主事刘良素行不检满三载公考其绩下良叩上之左右人求公最考公曰贪侈之人幸未觉露不改行终当败最考不可得也良遂诬奏公他事既就逮系太宗皇帝烛其诬竟释公他日吏部奏授良诰命封赠其父母仁宗皇帝曰恺悌君子福禄攸降是尝诬奏大臣罪者其得为君子乎不与良卒以赃败众服公之明公所治职务退未尝语其家人氷蘗之操确乎不移平素不事生产华靡雕琢之玩纎毫不畜公退清坐一室书册自娱尝病士竒往问之入其斋室几案间独有自警编一帙可以观其所存矣洪熙诰辞有端厚简静操行清洁之褒盖见知于上者深矣卒之日无铢累之积以遗子孙男三瑄璟皆先卒季本也女四贾莹孔彰陈谏李怡其婿也孙男若干铭曰
　　古有恒言曰公生明何道而公其惟防清防之为行士分内事曷世由之什靡一二士行弗贞理曷由兴嗟文质甫为防有诚厥防伊何氷壶玉映迨其属纩室类县磬纷彼贵仕夏屋渠渠嗟文质甫归兮焉居纷彼荣爵田亘阡陌嗟文质甫归兮焉食其履湜湜其心休休汚者之嫉清者之逑相彼贪人潢潦之溢崇朝而盈涸不待夕嗟文质甫皦乎不缁永扬休闻其在斯碑
　　故光禄大夫柱国少师工部尚书追封茌平伯諡荣襄吴公神道碑铭
　　公讳中字司正姓吴氏世家山东之武城业儒曽祖渊祖兴仕元为任丘令考成皆以公贵累赠荣禄大夫正治上卿少保工部尚书曾祖妣某祖妣某妣某皆赠夫人公洪武戊寅自国子生授营州后屯卫经歴陞大宁都司经歴太宗皇帝义旗初举师至大宁公以众出迎公洁白丰伟应对明畅上一见防于群众中赐袭衣命守防州教士卒力田南兵攻城率众却之移守蓟州捍御抚绥具有方畧赐衣服器物以嘉奬之遂命署北平布政司理问陞本司经歴给饟运賛城守并效劳绩陞大理寺丞是嵗旱蝗公言此由刑滥所致皆臣等之过乞戒饬法司务寛平无几陞少卿以发奸慝陞都察院右都御史将营北京宫殿改工部尚书奉命取材于蜀还又命董饟运北京赐帛六百匹车驾北征公扈从兼督饟运既还丁外艰归起复仍命董宫殿营缮公言营缮吉事臣丧服未除非所当预改刑部尚书后以言事忤防逮系仁宗皇帝嗣位复刑部尚书改工部尚书命兼詹事进兼太子少保宣宗皇帝嗣位尤见信任陞少保仍兼尚书赐寳带金织衣已而坐累解少保公事三圣皆见信任凡车驾行幸不以遐迩皆在扈从三陵之建皆公董役竣事皆有银币之赐皇上嗣位以公旧老复少保重建奉天华葢谨身三殿乾清坤宁二宫命公董之蚤莫劳勤致疾功成公虽在告嘉念厥劳陞少师赐白金文绮加绣麟衣无几疾竟不起正綂壬戌六月丙辰云讣闻辍视朝一日遣礼部尚书胡濙赐祭追封茌平伯赐諡荣襄命有司治塟官其子贤世袭锦衣卫百戸公为人和易闿爽勤于奉公其掌刑宪寛厚平恕恒躬视狱中命除秽恶疏桎梏时食饮戒饬吏卒以时抚恤迨迁冬官职务填委规措经画条理井井心之黙识虽久不遗襟度有容虽忤不校或屈已伸谢爱护僚属恒掩其玼其佐在南京者尝赋造海艘材于江西浙江江西加数十倍时论讙哗公闻骇愕遽奏罢赋悉给于公属官有器能者率奬进之先事蓄材以应时需随用皆足未尝缺乏自正綂来京师多大营建悉出公家有司不知百姓不闻此本皇上之仁亦公预賛画焉明于烛奸尝四鼔入朝道遇负钞数十万缗者公曰非冦而何命从者悉絷以奏诘之乃造钞匠盗寳钞提举司钞遂置于法邂逅有见必上闻不以出位为嫌歴事四圣皆承厚遇所得赐赉时鲜与儗宣徳中尝赐银章其文曰和敏详达葢以贶公之行云所得书诗图画尤多自念久病奏乞停禄不允家居事亲孝常迎就养京师备极崇奉亲没致御祭之荣永乐中命大臣之子入侍皇太孙公推于其弟虽贵待姻戚乡党相与欵洽如布素时赒穷恤匮不问识与不识与人处谦和怡愉大官中贵皆乐亲之属纩之日哀悼之众无间疏戚享年七十有一塟良乡县某乡之原配刘氏封夫人子男七皆侧室某氏出也女三长嫁锦衣卫指挥李洪余在室孙男若干余与公同朝交四十年至是贤奉少保江陵杨公所志墓文求书墓道之碑遂益以余所知者序之而为之铭铭曰
　　奕奕吴公兴自成均发轫伊始感防风云共武之服从师于迈摅勤效谟夙夜靡懈乃进棘寺乃陟柏台隆隆宠光亨衢开正法以施秉公持平遇灾引咎帝嘉乃诚遂掌邦禁诘奸刑暴惟钦惟恤恭帝之诏再入冬官如古司空居民时利饬材考工鞠躬致诚歴事四圣陟降左右式恒厥敬廷多其绩时伟其望岩岩师保六官之上曷不憗遗而遽长归七十髙龄于古已稀夀富考终亦既宁只史氏有铭诒厥来嗣
　　显忠辅运推诚宣力武臣特进荣禄大夫右柱国太傅黔国公追封定逺王諡忠敬沐公神道碑铭
　　正统四年三月十八日黔国公沐公薨于云南之楚雄讣闻上悼念辍视朝加隆卹典遣官赐祭者再追封定逺王諡忠敬亲王亦再遣祭其子护丧归南京公卿文武群臣及所过方岳大臣皆祭以薨之嵗十一月廿六日塟江宁县长宁北乡观音山先茔之次沐氏凤阳定逺人其先所自具前翰林学士王景所着黔宁昭靖王神道之碑王之髙祖考曽祖考祖考以昭靖贵皆追封黔宁王髙祖妣曽祖妣祖妣妣耿皆追封黔宁王夫人昭靖四子伯讳春袭封西平侯殁諡惠襄仲即王叔昂右军都督同知季昕驸马都尉王讳晟字景茂自少气宇闳厚端慤凝重聪悟过人而博学逺识恭慎寡言喜愠不形于色髙皇帝重之既冠授后军都督府佥事夙夜祗勤陞授特进荣禄大夫左都督时惠襄继昭靖镇云南薨王嗣封西平侯仍奉命镇云南王承父兄之后秉诚殚虑益逺图威服徳怀恪励夙夜先是麓川不靖诸蛮逐宣慰使而分据其地王适至奏发兵平之复奏以其地置孟养木邦孟定三府镇沅威逺二州干崖潞江湾甸大者乐五长官司而嵗徴其贡赋又于潞江之西置腾冲千戸所以控制之夷遂帖息太宗皇帝临御之三年八百蛮酋侵边王遣将先率兵讨之躬率兵继其后防自县蛮闻王来遂遁进擒其酋诛之事闻赐玺书白金劳王四年安南叛命征夷将军率京师及湖广等都司兵讨罪命王佩征夷副将军印充左副将军率云南等都司兵分道进讨王率兵由防自经野蒲斩木通道以入先遣偏禆攻夺猛烈棚华关隘贼徒悉遁遂筑堡驻兵造舟分遣诸将出宣光江口夺澳沕寺沙舁舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将咸欲奋击王曰受命吊伐所欲得凶渠数人耳纵杀非皇上好生之心乃止遂造浮梁渡师时征夷将军大兵亦至廼合攻冦之多邦城栅继捣其东西二都及盘滩困枚噜江仙侣等冦悉破之冦首黎季犁父子狼狈弃其众独挈家属及左右心腹逺遁于海王合征夷将军兵追至日南州竒罗海口擒俘无遗械送京师凡得郡四十八县百八十六戸三百十二万五千九百获象马牛畜军资器仗安南平六年春班师入朝赐号显忠辅运推诚宣力武臣特进荣禄大夫右柱国封黔国公食禄二千石赐诰劵玉带金币命子孙世袭既大宴上亲制诗褒嘉又日赐宴于便殿还镇云南是冬安南余冦携贰命王佩征夷将军印总兵讨之王师压境冦遁入乂安海岛追至占城之境擒冦首陈季扩阮帅邓容等送京师诛之师还仍镇云南十七年富州蛮酋积逋赋不入朝廷命王发云南贵州兵讨之蛮据崄以抗王遣兵断其后诸将请急攻王曰威服不若徳服遂使人谕以祸福蛮即遣子诣京师谢罪悉偿所逋仁宗皇帝嗣位重王勳徳老成诏兼太傅召至恩礼加厚遂命佩征南将军印还镇宣宗皇帝初嗣位遣使赍玺书及金币劳之皇上嗣位恩礼视宣徳之初明年改元正统赐金币加厚是年冬四川防川棃溪蛮合底泊等蛮为乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时今官军已集如贼能畏威悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在后政等乘夜渡江破贼栅贼众奔北官军乗势追至景空等寨斩首三千余级获象三十余政奋勇独进贼伏兵四发政力战死之时春已半王虑瘴发非官军利遂旋师将驻金齿防有防命王还镇王至楚雄疾遂薨方疾革时顾弟昂曰吾父子兄弟受国家天地罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼必不可贷汝勉之勉之言讫而逝归榇所过道路城郭无贵贱大小迓拜哀恸盖王在镇久惠爱之被于下者深也王忠孝之诚本乎天性无或弗尽与子弟言亦惓惓斯道友二弟甚厚教子孙动以礼法家政秩然位极人臣而礼贤重士虚已听纳寛裕有容未尝面及人过凡文武属吏有过者惟恐王知务自掩盖其因自悔徙行者亦多王明于韬畧然以仁为主蛮夷有罪未尝輙加兵诛必谕导使改数谕弗悛乃奏发兵逮兵入境若夷能知惧悔罪亦曲贷之与之更新虽临战阵必戒麾下毋纵杀戮赏罚明信威爱并行至于完城池饬武备训将士理屯田通水利实仓庾恒谨成法若轻徭赋问疲瘵尤勤致意学舎陋具材僦工葺之不以烦下治公有暇手不释巻稽古明道动师昔贤盖从容具文武之才仁义之帅也配程氏先公谢世追封定逺王夫人子男一俨袭封黔国公温雅谨重恪循家法女二长册为赵简王妃次适武定侯郭玹孙男一玘女一在室至是王之子以事状求余书神道之碑谨按状叙而铭之铭曰
　　天启皇明于淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏乃树立华乃先祀呜呼昭靖盛徳丰功皎日之诚持孝与忠呜呼忠敬纉乃烈考惟孝之轨惟忠之蹈发轫都府简在宸心夙夜弗遑秉其慎钦往绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗惠以谕以诲洊诲弗悛式刘以戒交人悖凶披猖为狂违天毒氓轶我边疆奉诏出师往行天讨桓桓疾驰雷驱电扫富良飞渡如履坦途两师穷追缚冦海隅解纵胁从宣布教条爰整师旅凯歌归朝饮至防勳上公锡爵嘉宠元臣龙章煇灼滇人之思瞻望斾旌帝不忘逺申命南行祗事五朝鞠躬小心奉国忘家志如坚金寸棘未剪躬不宁处过自偏裨于躬引咎终于王事徳善孔多显显华褒千嵗弗磨沐世子孙奕奕象贤笃忠与考永光其传
　　奉天翊运推诚宣力武臣特进荣禄大夫柱国镇逺侯追封夏国公諡武毅顾公神道碑铭
　　永乐十二年五月廿五日镇逺侯顾公薨于贵州讣闻上震悼遣官赐祭追封夏国公赐諡武毅赙赠如制命有司治丧遂命其嫡孙兴祖袭爵兴祖奉柩归于扬州之某原顾氏其先居湘潭公之曾大考百四妣某氏大考千二妣朱氏始家江都考万一妣周氏公讳成字景韶天性仁厚自少能矜恤瘝孤负直气遇以横逆加人者必摧辱使畏服乃已其大考尝诧于众曰是孙必兴吾门公姿貌魁伟渉知书通大义而膂力絶人善武事尤精骑搠射命中元末尝游燕都有强冦十数刼其舟同载者皆惊愕公独奋出闘冦皆披靡走既归张士诚起泰州僣王号公知其无能为乙未嵗我太祖髙皇帝渡大江明年公来归附至镇江偕骁勇士十一人转闘入城莫敢婴其锋者既敌益众而援絶悉为城中人所絷十人者皆被杀公奋跃起絷絶蹴持刃者仆之脱走归语众曰镇江城中皆庸夫可取也遂导众攻其城克之授百戸从攻常州宣州皆克之简充旅正还从克江隂从宁河王克通州陞千戸攻双刀赵于枞阳攻安庆江州池州兴国诸山寨皆下之庚子败陈友谅兵于龙江公得其战舰及马特赐白金友谅退仍据安庆江州公随大将军悉复之并得其八阵营诸寨从克南昌援安丰败元兵进攻庐州从克武昌荆州衡州从开平王下襄阳还取泰州留守兴化从中山王破旧舘克湖州苏州洪武元年陞坚城卫指挥佥事二年领军克信阳唐光四年从临江侯取西蜀道遇敌公手杀敌百余人生擒二十余人进攻罗江生擒其伪元帅及其下二十余人悉送军门斩以狥入汉州伪官戴丞相向知院者盛兵迎战公挥众奋进戴向皆狼狈还走追北至成都围其城竟降之蜀平调成都后卫总帅以公守之六年率兵赴重庆擒妖贼王元保及伪万戸李邦祖等八年调贵州卫明年瓮傍等山寨蛮冦叛公率兵讨之斩首百余级俘获人马尤众夷慑服叩首请嵗纳租赋公从之其僻逺山峒有负固未下者次第平之已而群夷叛服不常公连嵗出兵平之前后俘戮不可胜计十四年从颍川侯征云南公率歩骑兵为前锋首克普定留公守之且为后继公部分将士树栅以守明年公出兵克西堡于是诸蛮合数万攻围普定诸将皆欲出战公持不可曰贼众我寡一出即为贼所窥必俟其攀栅乃出贼及栅公披甲上马出北门率战士奋进手杀贼骑之迎战者十数人贼众引却诸将遂乘胜出东西门战败贼众时南门之围未解公取所生擒者十八人斩之而纵其一人归曰吾以夜二鼓尽杀尔矣及期贼闻官军举铜角铳铇皆惶惧奔走围悉解获贼兵甲无筭时有中使在普定见公勇畧絶群还奏特遣赐龙衣金带陞世袭指挥使凡普定所诸蛮公悉平之十七年平阿黒螺蛳等十余寨及降尾洒蛮酋马乃之众西堡蛮携贰复平之廿一年总戎檄公讨平乖西扒古里谷劳金纲等寨遂擒闗索岭首贼葛蓬及叛贼阿束皆诛之土官阿宗叛焚刼驿舎乘虚将攻公势张甚时官军精锐悉驻东川公率余众及土兵深入贼地据闗口屡败之贼既遁众以暑瘴非士卒便欲退师公不听未几贼党杀阿宗降遂奏革普定府而黜其守之懐二心者建兵卫以属其民析其地为州三长官司六而公统理焉自是公悉意抚绥大布恩信诸夷向服廿五年夏入朝赐文币二十有副钞三千贯白金四百两日锡宴防同舘陞镇国将军贵州都指挥使司同知公至贵州首征康佐叛蛮破阿老诸寨峒廿七年平都匀丰宁西梁瓦材等冦斩首万四千余级俘生口三千八百有竒而抚其良善二十九年陞骠骑将军右军都督府佥事官其长子统普定卫指挥使是嵗命公佩征南将军印总兵征水西叛冦生擒其首敬徳斩之余冦悉降三十年五开蛮反公率兵捣臻剖六峒悉破之进天柱天堂春花金井蒲头大小坪等生苗及螃蠏米毫湾溪舟溪万潮等防皆破之三十一年普定西堡及贵州光金谷劳龙里金石畨羡唐诸夷复叛公次第亲行诛其叛首而抚其余众既归明年髙庙上賔又明年太宗文皇帝北平之师起藩国公受命往御至真定北平之帅絷公以献文皇识公先朝旧人解其絷与之语曰岂非皇考之灵以汝授我乎因语以不得己兴师之故言已泣下公亦泣遂遣人护送北京令辅仁宗皇帝居守时姚广孝奉命辅居守有腹心之寄姚素不习兵事与公议多不合防南兵围城仁皇于军旅调度恒从公言城中文武之臣竞进曰顾成南将其中叵测不可专任然公所言计皆合机用皆有效数命公出将兵固辞曰使臣侍左右日陪论议得效分寸足矣赐公甲胄刀劔弓矢皆不受南兵数围城卒以败去者多用公谋也洪武三十三年九月论公功赐号奉天翊运推诚宣力武臣特进荣禄大夫柱国后军都督府右都督封镇逺侯食禄千五百石子孙世袭赐钞三千贯白金三百两防币三十加副遂赐诰券是冬命公镇守贵州盖以公威信素行于彼云永乐元年春至贵蛮夷闻公至欢趋出拜叛者皆归境内靖宁公上书论大计谓国家宜早建储以正名分北边官军有功者爵赏既定宜制以礼法降勑褒答赐钞五千贯防币八加副申赐钞万贯白金二百两防币如前三年赐诰追封三代考皆镇逺侯妣皆侯夫人永宁土官宣抚为其弟谋杀致其下乱公执其弟送京师罪之而从土俗奏以宣抚妻袭职其众遂靖六年车驾将巡狩北京豫召公副储君监国既至上慰劳再四且谕所以召公之意公言皇太子孝友仁厚恭勤明达足任付托且左右文武之臣其知识深长皆非愚臣所及蛮夷虽今帖服小有竞争即持兵为乱愚臣非敢决意去留惟陛下命之上忖知公意嗟叹累日赐钞四万贯白金二百两防币三十六有副命还贵州陛辞退辞文华殿曰殿下于事君父恤兵民素行有诚惟于小人当寘度外万事有天理不足计盖是时懐夺嫡志者不乐公在京师公烛知故先几引去也时土官奏欲为公建生祠从之公之赴召也播州贵州蛮作乱公归遣子勇率兵之悉平时思州台罗等蛮亦乱公遣人谕其酋普亮即服于是公病事闻遣医驰视又遣公之孙赍勅劳问赐钞三千贯公疾稍间亲率兵讨清水江叛冦平之台罗蛮复叛公亲之俘戮几尽既旋师公疾复作其下以闻复遣医驰视竟不起春秋八十有五公自少壮履行阵挺身战鬪奋勇无前虽身被十数创不稍引却必致俘馘见功效深于筹畧料敌制变百不爽一于谋国事明大体不屑细故竭诚奉公至老死不倦诸葛公所云鞠躬尽瘁死而后已者公盖有焉朝廷既追封公并追封公三代考皆夏国公妣皆夏国夫人元配彭氏再追封夏国夫人继室穆氏李氏子男七长统先公卒洪熙中以其子贵追封镇逺侯次铣次铨次锐次勇累官贵州都指挥佥事次亮次源铣亮亦先卒女六陜西都指挥同知黄庸普定卫指挥同知李杰永宁卫指挥佥事徐震普定卫指挥佥事李庸贵州前卫指挥佥事李宣贵州前卫指挥佥事王纶其壻也孙男九兴祖袭封镇逺侯效用三朝克绳祖武凯再兴徳旺兴能贵州卫指挥同知先卒琮琦玹曽孙男六孙男一至是兴祖具事状属士竒书公神道之石士竒永乐洪熙中官翰林日侍二圣实闻公事故不辞敬次第书之而系以铭曰
　　大明奉天肇迹淮土公奋从龙来归皇祖金戈鐡马桓桓四征铲暴锄彊畴之敢婴函夏既宁报功锡命崇爵丰禄往绥南境逖彼南境毒虺妖狐凭阻弗驯跳蹶啸呼公奉天威霆驱电扫夷薮窒穴屡征乃妥乃登督府乃卫禁垣居无几何遄北其辕天其祐公俾作圣辅惟圣知公曰时旧老明明二圣任公心腹蓄疑盈庭公任愈确公不人尤公处有道秉诚执恭谋猷屡告卒底厥功为报益隆金貂玉鞶亚于上公帝谓尔成予懐南徼汝往申抚公拜奉诏夷獠迓公父母归止焦者以濡仆者以起孰其悖凶敢干刑诛小者擒俘大者戮屠公身在外心存廷陛匦函有陈皆国大计当宁圣明嘉公忠言宠赉华褒诞降自天国有老成谓宜百嵗曷不憖遗营星奄坠雄盖万夫智名勇功公福简简哀荣始终庆泽之贻绵绵来嗣笃念先祖祗于世世
　　李氏先茔之碑
　　永乐元年太宗皇帝既褒封奉天靖难功臣遂及城守之功文武之臣以次叙进前北平布政司右防议李友直陞北京刑部左侍郎歴十有八年改工部左侍郎仁宗皇帝临御之明年赐勲资治尹授诰命赠其祖彦名考人义皆嘉议大夫资治尹工部左侍郎祖妣臧妣杜皆淑人既而追惟旧劳特陞友直北京刑部尚书申锡诰命加赠其祖及考皆资善大夫北京刑部尚书祖妣妣皆夫人友直防奉命书荐告毕出而言诸士竒曰友直徳薄能少何足以膺承宠荣隆盛之如今也哉惟二圣大徳如天有以施及之也亦惟先祖考妣务善施仁歴久而积厚甘处晦黙以遗诸其后也友直其敢忽忘所自哉将树石先考妣墓道载上之所以宠我暨先人之所以敷遗我者以永示李氏子孙愿为我书之按李氏保定清苑人累叶载徳至彦名益裕于赀而乐施济汲汲恐不及盖春秋七十有二而卒配臧七十有五卒三子人徳人义人厚人义承家世富饶然自用俭薄而好施肖其父其所及人益厚平居睦族乐賔笃子姓于善而已洪武辛已某月某日卒年六十有二其乡柳林社配杜于相夫教子理家咸适于宜某年某月某日卒年七十有五合于夫之墓二子友直友亨孙男四昉晖旸映女三铭曰
　　维木有本既深且固达于榦枝厥崇孰御徳善所施积累既多必有达马纷敷其华清苑之邑丰穰之乡奕奕李宗笃行垂庆文皇奉天义旅肇兴李有明智先几摅诚更崄渉鞠躬惟一论报之隆丰禄崇秩歴事二圣冠缨在廷弗竞弗柔沨沨声称惟圣念之亦既劳止有肇必先仁其祖祢云章龙文煌煌自天命服之褒宠光九原松柏桓桓丘坟峩峩燎黄荐告聚望歆嗟承君惟忠承亲惟孝视劝后来琢词墓道
　　东里续集巻二十六
　　钦定四库全书
　　东里续集巻二十七　　　明　杨士竒　撰神道碑墓碑铭
　　工部尚书李公神道碑铭
  </div>
  <div class="pagination">
   <a href="东里集_page40.html">
    上一页
   </a>
   <span>
    ...
   </span>
   <a href="东里集_page36.html">
    36
   </a>
   <a href="东里集_page37.html">
    37
   </a>
   <a href="东里集_page38.html">
    38
   </a>
   <a href="东里集_page39.html">
    39
   </a>
   <a href="东里集_page40.html">
    40
   </a>
   <span class="current-page">
    41
   </span>
   <a href="东里集_page42.html">
    42
   </a>
   <a href="东里集_page43.html">
    43
   </a>
   <a href="东里集_page44.html">
    44
   </a>
   <a href="东里集_page45.html">
    45
   </a>
   <a href="东里集_page46.html">
    46
   </a>
   <span>
    ...
   </span>
   <a href="东里集_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
