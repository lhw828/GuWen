<!DOCTYPE html>
<html>
<head>
    <meta charset="UTF-8">
    <title>曝书亭集 - 第 76 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 76 页/共 79 页</h1>
    <div class="content">　　上亲擢五十人悉除翰林纂修明史同日入院先生最长以齿序四十九人皆坐其下留史局三年分撰志传多至三百篇
　　覃恩授徴仕郎子珍以进士出身改庶吉士先生乃告归家居以诗文缣素请者盈庭戸先生挥洒不倦有求必满其意同时汪编修琬居尧峰以古文自矜少可多怪见俗子议文章者恒面斥之以是人多畏缩咸乐先生之和易也岁己夘
　　天子南巡先生入见
　　御书鹤栖堂扁额以
　　赐时先生年八十有二矣犹康彊善饭暇相地于官山之隂筑生圹自为之志结丙舍曰草草山房俾予分书予尝以天台万年藤杖奉先生并歌以赠先生喜剧然犹未窘于步不借扶持也歳癸未
　　天子复南巡进先生官侍讲甲申六月日以疾卒距生明万厯四十六年闰月日享年八十有七配曹孺人有贤行官右春坊右賛善兼翰林院检讨者长子珍也次瑞县附学生女三人一嫁县学生汤万焞一嫁陜西提学按察佥事补布政司参议陆徳元一嫁县学生金秉寛孙男一人世求以岁贡生考授知县以能诗闻女五人俱配士族曽孙一人先生名虽未登甲乙榜早为文社伦魁弟子着録者多大学士昆山徐公元文其一也所作诗文流传
　　禁籞
　　世祖惜其才命相妨终受
　　圣主之知官之翰苑屡承
　　殊渥今年春尊诣杭州偕前辈徳清徐公倬谒见皇太子于行殿
　　令防赐坐谓曰老成易谢兹来又失一尤展成矣字而不名洵异数也已先生著述甚富所撰西堂杂俎观者胥悦奉为兔园册晩辑艮斋杂记学者服其雅驯全集五十四卷余集七十巻鹤栖堂稾十巻俱镂板行于世铭曰
　　士也懐才或不售遭逢
　　圣世终旁求圭璋特达自有期鹤书
　　召君六十余俾入史局掌词曹君之才大笔不休有若札札机丝抽趋庭有子登亨衢遗荣辞老返衡茅难进易退世所髙君于故里恣逍遥水哉之轩兰叶舟琴瑟几杖官山幽达天知命故不忧鹤栖堂深
　　御墨留人生百岁语本虚八十有七齿己优着史况足名千秋君今含笑归山丘吾铭维实信不浮
　　承徳郎日讲官起居注右春坊右中允兼翰林院编修严君墓志铭
　　康熙十有七年春
　　天子法古制科取士
　　诏在廷诸臣暨外督抚大吏各举博学之彦毋论己仕未仕徴诣
　　阙月给太仓禄米明年三月朔
　　召试太和殿廷发题赋序诗各一首学士院散官纸光禄布席
　　赐防体仁阁下于是无锡严君成省耕一诗而退赋序置不作也
　　天子擢五十人纂修明史部议分资格进士出身者以馆职用余给待诏衔俟史成日授官
　　诏下五十人齐入翰苑布衣与选者四人除检讨富平李君因笃吴江潘君耒其二予及君也君文未盈巻特为
　　天子所简尤异数云未几李君疏请归田养母得防去三布衣者骑驴入史局卯入申出监修总裁交引相助越二年
　　上命添设日讲官知起居注八员则三布衣悉与焉是秋予奉
　　命典江南乡试君亦主考山西比还岁更始正月几望天子以逆藩悉定置酒
　　乾清宫饮防近臣
　　赐坐殿上乐作羣臣以次奉觞上夀依汉元封栢梁台故事
　　上亲赋升平嘉防诗首倡丽日和风被万方之句君与潘君同九十人继和
　　御制序文勒诸石二月潘君分校礼闱巻三布衣先后均有得士之目而馆阁应奉文字院长不轻假人恒属三布衣起草未几予与潘君俱罢归而君寻迁右春坊右中允兼翰林院编修
　　敇授承徳郎时二十三年秋七月也冬典顺天武闱乡试事竣君乃请假
　　天子许焉当君未仕爱县西洋溪丘壑竹树之胜思买墓田丙舍终老溪有桥曰蕅荡因自号蕅荡渔人时山隂吴公廷祚方知县事许助草堂之资防应
　　召不果既出都遂浮舟度岭访吴公于肇庆采砚而还自是杜门不出筑堂曰雨青草堂亭曰佚亭布以窠石小梅方竹宴坐一室以为常君为文无定格不屑蹈袭前人适如其意而止诗篇冲融恬易鲜矫激之言慢词小令雅而不艶所着秋水集杂文七巻诗八巻词二巻尝属予序之少工书法入晋唐人之室兼善绘事山水人物花木虫鱼靡不曲肖尤精画鳯翔舞竦峙五光射目观者叹息以为古画手所无晩岁曾一修县志叙族谱有以诗文图画请者槩不应暇辄扫地焚香而已君年六十有一返里居以康熙四十一年正月卒享年八十先世自余姚迁无锡之严埭曾祖朔赠通议大夫南京通政司通政祖考一鹏万厯丁丑进士累官刑部左侍郎赠尚书考绍宗县学生以君贵
　　赠如君官君讳绳孙字荪友娶王氏中宪大夫知福州府事【阙】　之女封安人子三沆曾殇曾溶曾孙六人曾孙五人其卜兆也在县西萧家湾铭曰
　　君之通籍也
　　天语谆谆谓史局不可无此人君之请假也行将发轫敇録所撰词以进葢受
　　主知者深矣蕅荡之桥洋溪之浔秋水时至比于君心陆羽王绂庶嗣其音


　　曝书亭集巻七十六
　　钦定四库全书
　　曝书亭集巻七十七
　　翰林院检讨朱尊撰
　　墓志铭【四】
　　朝议大夫戸科给事中降补国子监学正赵君墓志铭
　　君讳吉士字天羽一字恒夫姓赵氏世居徽州之休宁仕为光禄寺丞讳廷贤者君曾祖考也赠昭武将军讳完璧者祖考也
　　封文林郎进阶奉直大夫
　　赠朝议大夫讳时腴者考也妣汪氏累
　　封恭人
　　赠淑人君入籍杭州补府学生顺治八年举浙江乡贡进士康熙七年谒选知太原交城县事县居万山中岩磴参错孔河出塔莎谷东南流防于汾故水曰交水山曰交山县曰交城地近屈产畜马絶有力又饶灌木岁取其材以为利君至日民间牧马有禁上官废南堡村木厰许沿河市卖由是利为文水商民所夺交人重困往往去为盗依山负固散则民聚则寇势方张旁掠清源汾阳邢台三县君思翦除之首阅武于郭南令下士卒进退有序捐万钱犒焉还语宾从曰民可用也防年饥君録饿者七十人完廨舍垣墙使家人与处询羣盗出没所在多得其实爰申明乘墉保甲团练之法君乃言曰凶岁良民易迫为盗吾当抚之遂诣河北都行荒政谕山农毋为盗所胁日暮留宿陶穴诘朝相度蹊径通塞村砦近逺知最险者三坐崖东西两葫芦川绕其下塞葫芦口则官军不得进保三坐崖则官军不克登君黙识之而还十年十月朔总督檄县进君行令山麓葺静安堡期以月几望官兵进屯先七日置酒城隅却月湖张乐于舫许老稚夹岸纵观越宿复要昆山顾炎武华亭陆庆臻上海蔡湘翦烛赋诗宻诫司夜者促更筹于子刻打五鼓君起送客出郭则守备姚顺等已先受约统步骑兵四百集南闗外矣疾行四十里飨士卒于水泉滩别为三队并进入两葫芦川据三坐崖贼鸟兽散散复合且战且奔官军分搜巢窟先后获魁渠二十二人余或降或自刭君别淑慝召山农终始不作贼者三十七家赉以羊酒其素不当夫徭者千四百三十家编其籍入都图入山旬有六日交山之寇悉平君治交五载余修图经新横舍立仓厫定军营折疑狱罚赎锾使种栁凿山通龙门渠溉田十万四千顷又力请上官复南堡村木厰秣善马于驿士饱马肥用降贼攻贼故能成功巡抚上其状徴入为户部山西司主事居母忧还籍服除补户部河南司主事载丁父忧起复补户部四川司主事十四年
　　覃恩由文林郎进奉直大夫二十年奉使徴扬州闗钞君寛以惠商负贩乘舴艋出入者暨免讥察输税者俾自封投椟中胥吏科敛之弊尽革复
　　命监督通州中南仓旋入防典馆奉
　　敇排纂盐漕二书二十三年
　　诰授朝议大夫明年户部尚书科尔坤上言赋役徴解条目太繁请更造简明全书
　　天子允其请开局山西司君充纂修官时总裁光禄寺卿龚佳育持议谓州县催科岁发由单分壤地之则使民知输纳之数法之善也惟因畿辅拨补地亩岁有更易而江浙税课起运存留条目繁琐近例有司必合计州县之田刋入由单尾数稍有不符动行驳改名为易知在百姓实难知请米数止升合勺银数止分厘毫自秒撮细忽以下悉删除之而升秒为勺升丝为毫斯勘算易明赋额仍无亏损乃更定由单式式未定而佳育卒计部在官人胥动浮言以畸零数不可除古未有议删去者朝士多惑其説于是给事中扬周宪特疏请勿更
　　天子下公卿议君作论一篇援唐元稹当州所上状中云斛止于合钱成于文在百姓纳数元无所加于官司簿书永絶奸诈是则昔人已昌言之且米有圭粟粒黍银有微尘纤沙入之权量莫辨其形镂诸棃枣徒繁其目况防计凡析一为二者悉数之不能终穷佳育议是事虽不果行盈庭莫能难也又明年
　　天子需争臣试三十三人于
　　保和殿擢君户科给事中君上言防典与红本相表里故事内外章奏付内阁典籍防储藏歳乆无隙地因贮科房往往散佚又各部司簿録有苐载国书未译汉文者除二十五年前已经纂辑外宜满汉对译彚送内阁以为异日续修地
　　天子允行既而衔
　　命勘河还台班縁事被议落职补国子监学正君好学善与人交夙有知人之鉴分校山西乡闱拔冯给事云骕又赏识钱府尹晋锡汪编修灏于未遇时每当赋诗酬和衮衮不休叠一韵至万首所居寄园考定为月张园故址濬池累石分布亭馆种花木海内名士入都恒留连不忍去君脱略礼数过者不知何者是客也所著书有续表忠纪寄园寄所寄録音韵正譌徽州府交城县志诗稾尤多俱镂板行世若交山平寇本末则其友吴兴夏骃纪其事为一书君年七十有九终于京师卒之歳康熙四十五年二月朏也娶汪氏
　　诰封恭人子三人道敳贡生选儒学教谕景从山东布政司参议分守济宁道景行康熙丁卯举人内阁辧事中书舍人女一嫁国子监生戴嘉猷孙男一十二人继抡岁贡生继抃康熙己卯举人毕元附学生抗继撰国子监生余幼未注士籍女九人曾孙四人君之归丧也景从先卒景行卜地于某原葬有期矣来请铭呜呼君才杰也宰百里之邑积年未靖之寇犯虎狼之穴刬除之其智勇有不可及者而又详于政典使久居谏垣言天下事訚訚恻恻何必不如古人乃以微罪去位一官左谪徒令仰屋梁著书以老不亦可惜也夫铭曰宰山城枹鼓鸣探赤丸吏不惊去剧贼枹鼓息陟考堂誉超特入谏垣进谠言官虽左宾满筵酒百船诗万篇留述作通都传伊人逝孰谭艺音徽亡哀挽继筮兆基作铭诗订君实无谀辞
　　乡贡进士魏君墓志铭
　　君讳坤字禹平别字水村世居嘉兴之魏塘今之嘉善县也曾祖考某祖考某考某虽不仕乡党称善人从祖吏科都给事中大中忤奄寺受防蔽刑死诏狱世父学洢以哀毁卒苫次故言忠孝门者首魏氏君十龄草今文弱冠兼攻古文诗词家有田二十亩不足供饘粥父丧除游京师入太学京师贵人延君授经教其子既而客中吴兴嘉定陆徴君元辅海宁陆处士嘉淑订忘年之款诗词日益工寻就试桥门撰石鼔赋国子师交赏撃以为絶伦也屡试有司不利乃托迹宾幕东游厯下谒孔林南入楚粤西游彭蠡淹豫章年五十有四始举乡贡进士两与计吏偕赴礼部仍下第岁乙酉复书驴券北上以岁除前一日抵真定之南闗寒甚拥炉捉酒乍饮三爵闻一而君逝矣太守寳应刘君中柱君之故人也哭君于箦下质明视其敛含载以輀车归其丧于是君之子锡琦锡琏将葬君于迁善乡之东蚤圩凶服来请铭呜呼君之学叩之而不穷其修辞动中事防所填乐章被歌管悉合于律宜其有浙西才士之目举于乡谓晩且达矣乃反速之死于道路天乎人乎若其持已正临财防非其道一介不以入懐非其人近乎腻而不汚可谓有君子之守也已君生于某年月日卒于某年月日享年六十先娶陈氏继娶王氏有子二人孙男四人女二人所着有倚晴阁诗钞秦淮杂咏厯山唱酬集粤游记程诗水村琴趣多行于世铭曰
　　魂兮归来北方不可以久留些反葬于乡乐哉斯丘些将诗可传抑又何求些
　　岁贡生程君墓志铭
　　歙县程君讳浚字葛人一字肃庵通经史百家之言寄籍杭州府仁和县学官弟子屡试不利以歳贡入国子监居歙之岑山山形铁峻特立新安江中为一乡屏幛君董工治楼榭缭以垣墙守望相助草窃莫敢窥又新宗祠以睦婣合族姓通其有无少出嗣世父晨餐夕膳事二人尽欢且眷恋所生终身孺慕亲亡以两房考妣合葬于一茔筑丙舍墓旁嵗时膢腊礼拜上食如生存榜曰侍初堂友爱昆弟无间言交友重然诺不因燥湿轻重能为人释纷尝陈亭户疾苦于
　　至尊前顔色不少慑里居逢寇警率乡勇防御寇退官军牧马于郊村民供刍茭不继君言于主帅旋师客安吉茶陵兵变有司苦无备君从容代为区画上官允其议城得全君归理家务然不废学两淮都运司志自徐鹏举朱廷立后续者无人君分门编辑颇挈其要暇辄治方药疗有疾者所活甚多以是闾阎无贵贱咸称君善人君以明崇祯十一年十一月日生卒于康熙四十三年十月日享年六十有七曾祖某祖某考某本生考某均不仕娶吴氏子四人长喈中康熙己丑进士次啓次哲俱选州同知次鸣国子监生女一人嫁国子监生汪琮孙男八人女六人君既卒歙诸生百二十有七人合辞请以君入乡贤祠下上之论交孚乃设栗主送入祠将葬君之季子鸣请予铭其墓铭曰
　　不以为人后而孝衰于亲不以身不仕而善诿诸人庸言訷訷庸徳循循祀瞽宗兮黉序卜吉壤兮桑津若稽古昔庶追踪于叔度元考之伦也乎
　　嘉定张君墓志铭
　　嘉定张云章既合葬考妣于先世之兆率诸弟乞秀水朱彞尊铭其藏云章才士也以贫游京师适贵人馆愿得生称弟予不应归谒节使思强其在门终不应也以是屡试有司不利归愈贫然其守已益严义利之辨动以古人为师自事亲而外孝养祖考妣尽子职葢张氏世以孝友闻由来逺矣志之曰君讳履素字子旦一字雯来七龄丧母父禔授以四子书通一经工楷书弱冠补县学生事继母如母友爱诸弟田产僮仆恒推与之娶李孺人武英殿中书舍人允新之女娴壸行君喜得内助晨羞夕膳克承二人欢鱼菽之祭嵗时以礼舍人尝以珠二索计百颗遗君大者重一铢君初不审视孺人亦不以耀首也防君坐奏销逋赋尾数未输除名悒郁不自得年四十四病卒孺人教诸子力学躬治纺车修祀事逾谨曰祭大事吾冢妇也其可忽诸宾客至必供鸡黍舍人珠既封完屡空阃以内无交谪语云章生时孺人梦大星坠于懐占者曰后必显久而名不登仕籍孺人安之曰命也君没后孺人力持门户四十余年以康熙四十六年月日终孺人有子五云章云蔚国子监生云从云扬县学生云缙业儒女子一赠孺人壻内阁中书舍人朱文龙孙男一十六人女八人曾孙女三人铭曰
　　凡民丧度丘隧墓大夫正其位张南渡徙姑胥称万户江桥居依仁乡横港里祖居中昭考妣卜习吉筮协从铭贞石埋桑东
　　嵗贡生潘君墓志铭
　　乡贡进士乌程潘麟舍舟谒予蹲宾桥畔请铭厥考之墓问其门世居县之汇沮里髙祖可贤奉政大夫知合州事与兄太子少保工部尚书季驯同举于乡者也曾祖某祖某考某均不仕问其出处少补学官弟子晩充嵗贡生职当授儒学训导未铨问其年生崇祯七年月日卒于康熙四十三年月日问其撰述何书则有易解春秋传考家礼小学外篇天文星野辨方舆厯法钱法盐法备荒法诸书律吕志河渠考花月田家厯东斋随笔又以仪礼经传通解经朱子草创未成足本思取先后郑氏孔氏贾氏王氏卫氏敖氏诸家防粹为五礼条目繁重一手未果论定也富哉立言矣乎今士习日下由山长既废司教者罕得其人栗果少年目不识九千字拥臯比秉木铎师严道尊之谓何惜也君之学术经六艺纬三才未沾一命以乐育多士天实为之呜呼悲夫君之学一主乎敬行事必告祠墓与朋友交长筵广席众或讙呶侍者见其以手画膝作敬字人或负已无愠容施于人无徳色言必践善必躬行尝论学于家其子问朱陆异同优劣君曰学者宜收拾身心慎勿道听涂説业日修得失自见先儒优劣辨之不差毫厘与我何涉耶其于门弟子请业亦未甞髙谈性命也生平敦睦同气善难悉书葢徳勿耀幽宅不可无铭者已铭曰
　　君之居在苕霅字东讳开甲读父书通六经曲台礼尤研精不矜名不嗜利孝于亲友昆弟广述作何纷纶去者疵归乎醇铭君藏列其目俾名山得着録君四子长曰麟叔也夭仲季存君善人宜有后勒吾文表耆旧
　　徐州萧县儒学训导乐君墓志铭
　　维扬有嵚竒磊落之士乐君讳又令字允谐一字介氷少能文学使者试童子拔置府学名第一其为人孝弟广交友轻货财辟蒩圃京江中焦山障其下芰荷葭菼浦树围之数重有橘独立结实青黄足当洞庭百头暇则赋诗鼓琴陶然乐其志也既而海防深入战后废为牧马之乃移居江都郭东八十里筑洗心亭杂树花栁比于故园风景略似乃讲神仙服食之法成都费宻为作记君甞一至京师以嵗贡生入国子监选人按籍除君徐州萧县儒学训导而君坚不赴也居家遂洁白之养父丧庐墓三年因徧览青紫囊书兆基考宅家祭立宗子主之通族坟墓咸为修治戚懿贫不能昬丧者必资以私钱胷无水旱燥湿乡邻鬬者以片言释其争葢君之为善不倦如此君以明崇祯十年月日生康熙四十五年月日卒享年七十配杜孺人子十人男四人长经内阁中书舍人先君卒次纬江都县学生次统选儒学教谕次大维扬州府学生女六人一适江都县学生蒋旼一适扬州府学生陈琴一适国子监生髙鼎蔚一适选儒学训导汤有娀一适江都杜徳馨一适嵗贡生郭元鋭孙男十一人长宫声扬州府学生承重服三年丧者也女九人曾孙男二人君晩自号悟宾道人择地于摄山戴家库题曰悟宾归宿处戊子正月既望井椁葬焉铭曰
　　舍儒官师老氏吁嗟乐君葬于此
　　文学郑君圹志铭
　　君讳玥字原道更字随始姓郑氏世居嘉兴县梅防里里故无巨室数门才者曰西毛东郑郑氏有乡贡进士知兴国县事讳士竒者君之世父也曾祖某祖某父某三世均不求仕君少治春秋既而嫉胡安国传义之非投牒更治诗家无田产授生徒自给所居破屋三间垣墙不蔽井阑灶觚纺甎毕聚一室客至呼主人防门而与之语率以为常每文防赋诗君坚坐不作间拟乐府音节出入汉晋间一及诸经疑义讲説纷纶阐前贤所未发以是问业者渐多束脩之入积累十金或劝君营什一之利君乃畀里人褚已浮舟于贩吉贝花中涂为盗所刼已还语君异日必偿君曰盗刦子吾责子偿是吾亦盗也子勿复言邻有曹甲贷君白金二镒卖药于肆以甘防飬其亲终嵗子母不纳或讽君收其药肆君曰甲借是养其亲匪利我财共子职也封其肆是夺之食伤孝子之心吾弗为也由是人皆目君长者贵人延君训其子推大宅舍之居数月语人曰荜门圭窦吾素安之此非吾寝处地竟辞归久之家益贫冬无衣脚或不韤然终不以告人年七十有五以疾终娶崔氏先卒子三人孙五人贫不克葬族人谋率私钱瘗君乃昼君言行纳诸圹系之铭曰
　　子非墨氏之徒而葬之薄也犹胜倮而委诸壑也呜呼斯命矣夫





　　曝书亭集巻七十七
　　钦定四库全书
　　曝书亭集巻七十八
　　翰林院检讨朱尊撰
　　墓志铭【五】
　　中宪大夫知思州府事陆公墓志铭
　　去平湖县治东六里五行泾有丘隆然为故中宪大夫知思州府事陆公之墓公讳世楷字英一别字孝山曽祖考长庚中万厯八年进士累官南京通政司使进兵部右侍郎祖考启鏻国子监生以孙葇贵
　　赠通议大夫内阁学士兼礼部侍郎考濬睿宣府推官始封内文院中书舍人累
　　赠通议大夫内阁学士兼礼部侍郎妣谭氏山东布政司参政
　　赠太仆寺卿昌言之女累
　　赠淑人公少补学官弟子有文誉顺治五年以选贡生赴吏部除平阳府通判又四年同知登州府又六年迁知南雄府事后十九年丁父忧服除补思州知府葢先后视府事二十四年未得迁告归四年卒卒时年六十有五公之判平阳也甫至而姜瓖搆乱逺近蠭起应之平阳被围守以下局缩不能画一防公贷粟于富民籍其丁壮登陴固守百日而围解旋诱降其魁渠释其党师后大饥人相食公为粥食饿夫马周于郊市辨民色先后给之饿者全活其在登州海寇扬帆猝至将逼城下公立设守具率舟师御之寇乃逸去时叛帅海时行剽剠州县僭称王以公知兵事戒勿犯境又登有嫠妇夜为盗所杀邻里讦其媳有所私虑事露杀姑灭口公摄县事察其寃求杀人者不得祷于城隍神夜梦一马腾踔不休晨徧呼死者戚懿嫠妇有姊子为驿卒公疑焉讯之卒言杀人夜投牒入府公念投牒时日有文簿可稽取验之字属改窜卒乃引服葢卒初意行窃方入门嫠妇突出猝加刄焉媳实不知也南雄岭峤门户疆理初定平南靖南两藩王并驻广州羽檄不絶于道部将更替出岭一日棰死七人公驰见帅论军士罪有戴孔雀翎者二人入始兴山自称平藩侍卫发民凿矿民尽恐公徃诘曰王虽尊不得擅役吾民今不使太守知诈也遂缚二人送广州王不敢问黠僧与平藩昵结精庐府郭外诱妇女入锁其夫后圃而淫其妻闭置者十余公诇知之僧故拳勇手一棓百夫莫敢近乃诡言营斋延之至入门门焉者枨阖及堂阶则胥隷毕集缚之以前僧瞠目呼无罪公先时已别遣捕卒尽执僧庐所藏妇女至庭下僧辞穷公毙之杖下邦人皆以为快岭南俗好讼公曲喻以理赴愬者渐息暇筑天峰书院课诸生温镠王澐等讲学买田以饍之去之日老穉拒轮遮马不得行立祠府治东士民春秋社祭其莅思州值王师凯旋军马緜绎府旧设平溪清浪二衞后划归湖广而站夫犹循例派协公请于上官得免继遭旱祲斗米二千钱吏请开徴秋税公不可民徳之输者过半前守以增赋得迁公覆丈以弓无余壤请反其旧又持议谓思州虽列为府所属止四土司居民附郭不满百家丁粮不及一小县而又商旅不通营伍不设供亿难与他府齐宜仿黔西平逺近制降为州隷之镇逺而以施溪一土司割附铜仁可救一方之困议未允公乃以病引归矣公孝事父母友爱诸弟笃友谊能通财不以生死为厚薄家无美田宅遇人有缓急必应未甞责报归田后足迹不诣公府有司行乡饮酒礼请公为宾辞者三然后赴公于诗归风合雅不堕叫嚣之习文格醇正手辑南雄思州二志事必徴信集若干巻存于家公生某年月日卒于某年月日配张恭人生某年月日卒于某年月日合葬于墓子男八人咸有文行一嗣仲父某也女五人俱嫁士族孙男九人女二人铭曰
　　呜呼古之循吏久于其官政以不烦民以不寃公于黔于粤除恶必先济之用寛客至张旜庐旅居船士也讨论席研壶餐志其山川申画土田有徳有言溢于炎防宜尔子孙克昌厥文美哉鲜原秀木丸丸罔有后囏
　　许封君墓志铭
　　晨有造吾门剥啄者童子以告眎其刺则给事中山阳许君也延之入布衣菅屦请以弟子礼见主人固辞稽颡而后言曰志进不幸连遭父母之丧鲜民之生分不如死兹日月有期将葬惟先生之文无谀辞庶取信后世敢请铭按状公讳某字信孚其先自吴徙于淮世居山阳县之东村曾祖嵗贡生某祖乡饮宾某考督师参佐某公读书通大义不就试居父丧自初终及葬一准于礼母病视药饵惟谨祭必致斋家法严肃不饮酒不围棊无嬉戏之具教诸子以义方少不当意辄施夏楚性质直负气不肯下人恒慷慨自许曰人生不行万里豪气何由得伸乃南浮江汉北走燕齐西逾河洛归治蒩圃将老焉既而就给事君铁岭官舍因东涉辽海视其子行取入京补户部主事改授兵科给事中旋掌礼科给事中印加五级公初授
</div>
    <div class="pagination">
<a href="曝书亭集_page75.html">上一页</a><span>...</span><a href="曝书亭集_page71.html">71</a><a href="曝书亭集_page72.html">72</a><a href="曝书亭集_page73.html">73</a><a href="曝书亭集_page74.html">74</a><a href="曝书亭集_page75.html">75</a><span class="current-page">76</span><a href="曝书亭集_page77.html">77</a><a href="曝书亭集_page78.html">78</a><a href="曝书亭集_page79.html">79</a><a href="曝书亭集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
