<!DOCTYPE html>
<html>
 <head>
  <meta charset="utf-8"/>
  <title>
   刘蕺山集 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘蕺山集 - 第 5 页/共 9 页
  </h1>
  <div class="content">
   族叔原鉴翁七十寿序
　　予族父鉴翁之尹贵邑也踰年而年七十矣因自引谢事上官素贤翁持之不为下或曰礼大夫七十而致政不获则赐之以几杖况在下僚宜若无可自遂者翁曰士固有志始吾占毕而事诸生自谓须眉男子耳一日屈首簿书气慑于伏枥之余而力殚于搏颡顿膝之下虽有区区之心无所用之矣竟去官闻者嗟异近世县佐引年自翁始也始翁以茂才高第入太学与其伯氏虞初声价相颉颃既伯氏得隽去而翁独蠖落诸生间日乆亦需次天官选矣会太夫人年高方促伯氏以禄飬绾百里之符至岁乆不得归觐翁乃依依子舎为婴儿娯者十年而翁乃皤然老矣虞初翁数移书劝之仕翁谢曰宁陈李情不絶温裾其后太夫人执翁手而诀曰尔独吾子虞初翁亦归劳翁曰吾负尔兄翁得之而愈自伤也至此遂无捧檄之情矣黾勉一出亷谨自持民以事庭谒者煦煦慰谕徐理其曲直以去终不加棰楚邑人戴之以是为当道所知云古之君子出则龙见处则鸿冥其就也千驷万锺有所不必避而其去也一介有所不能夺惟其道故也是故见利而忘亲非孝也志不行而苟禄非忠也谄事上官非礼也老行不休耻也御人于国而骄语乡邦贼也数者皆道所不许而今之君子未尝过而问焉即王公贵人能以其功名势利震耀一世而徃徃不能慊志于隠约其贤者或依附为名高非初终易节则纎巨见情以视我翁何如也则翁之所挟以为重者可知矣翁其古之有道仁人与翁归又阅岁初度之辰族之父兄子弟竞为翁举古稀觞且绘图以献喜翁之归隠鉴水之原也而命宗周为之志其胜宗周唯唯遂书以侑觞且系之以歌歌曰鉴之源在南山之巅厥流满涧白云满天乐子之寤言又歌曰鉴之水在南山之涘流泉如斐白云如绮乐子之来止于是羣从子又和而歌曰山之高矣维徳之植源之逺矣维庆之积其徳维何宪宪令闻其庆维何福履千亿
　　按察司副使累赠资政大夫太子少保兵部尚书乌石吴公家庙记
　　予读子舆氏言商周之际以故家遗俗流风善政征代兴之不易则喟然叹曰甚矣家国之相依以有立也昔先王代天理物首以封建制天下大者开国为诸侯其次承家为卿大夫世食采地家国并建称屏翰焉若诸侯之别子不得祖诸侯则身自为宗以统族人死而立之庙世世别为大宗诸小宗不得而拟也是为宗法亦通行于卿大夫及士庶人先正有言曰宗法立则公卿各保其家忠义立而朝廷固又曰宗子法坏则人不知所本徃徃亲未絶而不相识甚者父兄不能率子弟葢宗法如此其重也故先王行之与封建相表里世之降也封建废而天下无善治宗法亡而天下无世家乆矣代不乏名卿硕辅应运而起犹得列五等之封食租衣税而建制既殊又或扞以文网及身而废或及子孙一再传而废若房杜之仅立门戸者何限所谓宗法坏而世业轻忠义不立故也晋王谢氏颇称世家徒以风流败俗千古嗤之下此则一二微俗仅表风义而已在唐为张氏在宋为陈氏在我明为郑氏亦咸垂声当世焉吾越故仕国也而州山之吴最着相传出于延陵唐征士文简先生始卜居州山宋元间子孙散处不一而慎直公复自萧山长山里迁州山为皇明吴氏鼻祖慎直公传四叶而吴世益大隆万间大司马环州公秉钺七镇宣圣天子徳威政教之畧国家于今頼之后复以勤王功世禄锦衣千户侯海内列为世家乃吴自文简先生以箕光之节避地乡居擅胜山水其流风余韵犹足振起苗裔及数十世之逺若质庵公之伟义云窝公之素风细山公之孤忠乌石公之纯孝州东公之理学长谷公之风雅咸足冠冕人伦不愧祖徳以是刑于有家日讨其子姓而训之与子言孝与臣言忠虑无不蒸蒸雅化式榖似之者予尝闻之长老言吴世有家法以宗老一人董家政又立宗理二人以惩不法子孙有犯则告庙伐鼓而杖之俟其悛也不悛则不齿于宗死而不入于庙非有大故终不致于官至为邑长吏所诧曰他家有官法吴氏独有家法里中至今称之率是道也以保宗祊世世弗坏歴唐宋迄今州山之墟若建国然世资忠义以奬王室勲在盟府宜矣先是吴大小宗各有祠仅备士庶礼至宪副乌石公以孙贵进爵孤卿制得视古之卿大夫而公固大宗子也于是环州公从致政之暇创乌石公家庙准大夫而三楹由乌石公上逮始祖为一庙旁逮宗子之昆弟为一庙下逮诸子诸孙为一庙而一切提以宗法云上逮祖宗以训孝也旁逮昆弟以训弟也下逮子孙以训慈也孝弟慈立而家道备矣葢三代以后宗法已湮数千年于兹而吴氏乃得修明其绪与浦江之郑掩映后先会国家运际休隆规随三五之业思得故家遗俗以风海内将必以二氏为权舆吾于是有感于先王之礼虽不尽行于后世而犹得行之一家一乡之近以为转移风尚之机倘由此而遂行之天下将三代之治旦暮遇之而惜其竟以一家一乡止也则亦当世君子之过也庙成于万歴癸巳向未有记裔孙有鼎博雅士常修吴氏世家言思以亢宗甚鋭惧宗法之既乆而斁也因征记于予予乃夲其大者而志之以示后之人且以风天下于是乎书
　　重修绍兴府儒学记
　　越郡学宫其来旧矣累经先朝鼎辑以迄于兹而頺圯日甚当事者或掉臂过焉崇祯之癸未郡太守于公还自觐会时艰孔亟冦贼交讧所至郡国骚然公既竭蹶为征缮计而且进谋其大者于是始有事于学宫自寝殿以徃及稽古阁则庙享礼器若簠簋勺幕琴瑟匏敔之所藏也次明伦堂为官司设教地也次敬一亭肃皇帝御制箴碑建焉终以斋房翼明伦而左右者四皆士子肄业地也于是坠者起之朽者饬之污且剥者丹铅刻画之经始于癸未之九月越明年甲申二月落成为费颇不赀而公率取之俸余不以累公帑于是庙貌俨如堂庑廓如拱卫周垣或轮或奂而向之鞠为茂草而不可问者悉还旧观役既竣王子兆修暨予族子世鹍辈为不可无记也过而请之宗周宗周谢不敏姑进兆修等而告之曰诸子亦知公所以兴学之意乎世道之坏也人心受其病而人心之病首中于学术请试以肃皇帝敬一之说质之人皆有是心也克念焉而圣罔念焉而狂则天理人欲贞胜之几也心本一也而人欲二之必也主敬乎惟敬故一一则诚诚则圣故曰敬者圣学始终之要又曰圣学一为要申之曰无欲其旨严矣伊洛之教衰而后儒进之以良知直指夲心为敬字提宗视古人无异旨也乃后之学者一讹以情识则认贼作子既不讳言人欲再讹以性空则认子作贼尤不喜言天理于是诚敬之说为世大禁浸假而以良知授之佛氏矣佛氏之说昌即良知亦所厌闻而吾道竟为天下蚀是率天下而穷且盗也浸淫既乆安得无今日之祸昔孟子辟杨墨比之洪水猛兽而曰我亦欲正人心佛老之祸甚于杨墨自古而然况后世乎识者以为莫若救之以敬也煌煌圣谟炳若日星得是说而存之为伊洛发蒙为姚江救弊推之斯世斯民犹掇之也公闻之曰其然哉请自越士始宗周遂次第其语以授兆修俾登之石公讳颕字颕长直隶金坛人其治越亷明多惠政为一时良二千石冠雅志理学尝着公余录行世此其经济所自云董役者兆修世鹍也
　　刘氏义田小记
　　昔孔门论仁以博施济众为犹病而仅取足于欲立欲逹之心循其夲也天下无心外之学亦无心外之事功徒取必于事功而愈驰愈逺立匮之术也古之君子若文正范公既以其道大行于天下矣其未尽者又以行之家为赡族之惠曰义田无亦博济类乎君子曰其义则美矣而其仁转病夫学不识仁而从事于义并其义病也义也者行吾仁而宜之者也日者予宗有事于祠田族之人鐻金而成之得二百金予因谋之先方伯公量节其余者以为赡族赀于是有义田权舆之说迄今不十年积赀十倍遂得置田若干畆又以其暇经营十世之堂构及中废军田次第告竣而予之心悴矣成法具在后之人循而行之又迟之十年二十年其于文正之田犹掇之耳不见世之为扑满者乎铢铢而储之及其乆也积而散之其力大饶吾宗之为义田也何以异于是裒前之多而益后之寡挹此之有余而注彼之不足方且恢世世以为藏聚千百人以为生浚不涸以为源资善贷以为息而并忘施报以为利济美哉义乎转觉文正之犹沾沾矣若宗周仅有是心不患无是事亦不必遂有是事宗周慕义而不遑将学仁焉夫仁者已欲立而立人已欲逹而逹人人皆有是心也吾求诸心而知天地万物之无非己也其于家犹一指也因姑为之记以示来者
　　贞烈祠碑记
　　越郡城之东北隅笔飞里中有祠曰贞烈以祠故王贞女沈烈妇而创于天启三年时有里人张宇侗者与贞女同里继感烈妇事因念此两人节行魁奇足禆风教于是具牒上鹾台使者请给以専祠即报可立成之故其役亟而制俭内外两楹左穿一门限以土垣其地割之官旧为织染局废基僻处委巷中未足肃通都大市之观听而两人贞魂烈爽亦足慿依埀不朽矣祠成里人伏腊如礼一时丽牲之石未备也迄今数十年而吾友宇侗出其所著两人传示予因乞言于予又鐻金礲石以供事予乃得载笔从之谨按王贞女者三江所人父子清生而慧读书一过目成诵輙解大义幼字郡城刘某已刘客于燕私一外妇十余年不归竟死于燕贞女时年三十矣父母议再聘不可会刘有母瞽且无别子遂归刘依姑家贫拮据纺绩养姑七年而姑死又营塟其姑独居守墓者数年忽微疾而逝时方仲夏尸香彻数里县令巴蜀杨公楷闻之亲徃祭之生卒未详按杨以万歴丁酉任山阴满六载始去贞女之卒殆其时乎沈烈妇者郡城之万安里人幼从其父旅京师字林大茂为继室年二十四而林没无子林固荡子尝吏于宛平日事樗蒲六鞠罄其家至不能为生烈妇安之既稍稍改行垂没念其妇势不独生也而托之妇兄妇輙以死誓尽鬻其衣饰器具制二棺以待有一婢一仆并检身券还之曰俟吾柩出宁尔家可也比殓林毕即絶食跪坐于柩旁积十四日乃絶发其坐下苫箦尽赤长安士人闻而异之来赴吊者及操文而祭者累日不絶司城御史上其事于朝旌之时万歴癸丑秋日也去贞女死可十余年一方清淑之气特锺之闺阁表异如是宜生同里死同徳没而同享千秋之祀也或疑诗人之赋栢舟也有母不谅而矢死未闻必以死为义即江汉游女不可求思宁必终身不偶废人道之大经而两人计不出此无乃苦节艰贞乎予请得而尚论之昔者逊国之际方练诸臣九死不顾十族不以易一脔说者以为犹有屈子之过焉乃至金川一卒终其身不受聘以死曰吾仕不难恐负徃日城门一恸此其人固未尝有君臣之分也至此乃见所谓无逃之义者则其于屈子又何疑乎贞女称妇于平生不识面之人而卒飬姑以全孝其有金川之风乎烈妇立槁尸侧视方练有余烈此二人者一从容而展义一慷慨以捐躯易地皆然均之与天壤俱敝者也呜呼世有委贽称臣至君危不能持国亡不能死视烈妇可以愧死矣世有士而寡亷鲜耻甘为鑚穴踰垣之行而不顾视贞女可以愧死矣敬书之以诏吾乡之为学士大夫庶几有所观感而起也则亦宇侗诸君子志也
　　重修古小学记【附从祀论】
　　越郡之有古小学也昉自前太守洪西淙公珠以祀寓贤宋大儒尹和靖先生云先是嘉靖中有诏许天下各建社学公遂毁郡中淫祠即其址建学大集士子弦诵其中而重师模于和靖遵时亦宪古也其制前为台门进之即和靖先生飨堂左一楹曰义路右一楹曰礼门分二门而入为飬正堂为游艺所左右各列号房缭以周垣仍余隙地落成者嘉靖九年庚寅都御史姚公模为之记读其辞想见一时风规之盛歴隆万以来师徒罕聚学舎尽圯尹先生遗像退移之游艺所败楹且为风雨所剥落其隙地亦多分割之居民不可问矣天启甲子宗周言之前抚王公遂下檄山阴令马公鼎新之且首捐俸锾为各属倡无何逆珰忠贤乱政诏毁天下书院禁师徒之讲学者用是工未半而告寝迨今上御极四年辛未郡诸生复具状上台时太守黄公欣然任之为经理公费诸大夫后先在事暨前学台刘公今令君汪公会稽周公咸有同心次第建各堂庑如旧制距今岁庚辰通计前后十七载而告成于是吾侪士大夫暨二三子衿岁时有聚讲其地者而风规已不逮西淙公时逺甚宗周退而有感焉世道之升降学术之古今系之古人之学先王所为陈之庠序学校之间者蕲以至乎圣人之道也小学以始之大学以终之其序也有要其为道则一也曲礼曰无不敬即小学立心法也而大学则惓惓于慎独故曰敬者圣学始终之要善学者终身于小学而已矣自小学之教不明于后世而本心先病言大学者一变为辞章声利家塾之地父兄师友之所诏语不过曰取科第耳博金紫饱妻孥耳其为世道之交丧可知也尹先生学圣人之学者其言以主敬为要尤得古人心法推之出处去就之际风义凛然学者推程氏正宗晚而幸以桑梓惠吾越越之人始与闻大道之要自此名世大儒有相望而起者则亦先生之力也三王之祭川也先河而后海越于先生亦河也祀之于小学之中训小学将以明大学也学古之学契圣之真以挽回今日之世道抑亦吾党小子之责也王公讳洽山东人刘公讳鳞长福建人黄公讳炯河南人马公讳如蛟和州人汪公讳元兆婺源人周公讳灿吴江人其它与襄厥事皆见别状监督工程则沈生应位张生元迪吕生孚王生毓蓍相继为政先生旧像仍处游艺祔以西淙公而新设木主于飨堂从太学制也
　　吾越固不乏理学之儒祀瞽宗者惟是小学之制尤称特典有専祀则有从祀并得视大学乃小学以尹先生为宗则生于先生之前者法不得与矣其生于先生之后者惟阳明先生为再起儒宗崇奉已有専祀自此学者多言王氏学其著者从祀王氏自王氏以前四百年问最著者凡得四先生石先生墪羽翼斯文叅讲大儒之席俞先生浙发明理学进窥中庸之旨韩先生性当元世而隠遯不仕克全介石之贞潘先生府际治朝而昌明伦纪永埀孝治之极皆不愧尹先生门墙卓卓乎百世师也然四百年间而裒举仅四先生法綦严矣尚俟后之君子详加论定而续补焉
　　凤山葬记
　　孤宗周生而不幸夙遘闵凶先君子既捐馆则先大父家赤贫不克葬举殡于邑西村梁枋之原祔曽王父母殡侧越二十余年即丁先慈忧闻讣奔丧是冬卜地得会稽第十九都下蒋村水田一片或曰吉遂启我先君子殡合塟焉然蒋村既系水田风气不完颇切五患之虑誓另卜吉壤为改塟计以故其葬也累然抔土而已宗周痛念生不见父仕不逮母既区区一抔土且不能为长乆计何以生为坐是郁悒渐撄羸疾前后废处田间三十余年无日不以先人大事为念岁时浪迹溪山不问风雨晦明惟饥与病构则暂辍心欲腐矣竟未有遇也先是崇祯七年甲戌亲友中多劝孤罢此役者谓蒋村未尝不吉且塟乆矣可奈何孤喟然太息而听之其冬始有修墓之役因起土加封遶以石砌辟明堂可令流水稍成规制业已付之成事矣独乃心抱痛不解也丙子丧我淑人又卜地乆之无所遇越戊寅春子壻陈生刚与姚大理家有墓地界址相嫌两家皆求直于孤因邀孤上城南之干溪里一为阅视平解之事竣言归行次孤偶念卜地之难怅怏不已刚进曰去此不逺有一地可择也孤欣然亲徃同行者门人吕信夫及江右徐体干皆工堪舆家言者也遂自干溪踰野狐岭至会稽卅一都裘村之凤山而刚为指其处孤环顾良乆曰乐哉斯丘乎刚曰果尔壻力能任之以塟外母孤逊谢刚乃别去孤与徐吕二生出宿于近里东岳祠诘旦二生再上凤山探其巅遡其所自还报曰果吉壤也乃买舟归顷之壻刚遂得间而引凤山业主裘应聘者立劵交价讫伊叔裘大琦知之讼之官又増价付大琦大琦亦无言其冬孤拜壻之徳姑任徐吕二生徃开圹以塟我淑人有日矣比报圹中土颇佳孤心动曰幸哉有此岂先人有灵天赐之土乎孤乃计决改塟我二人无何有张氏之讼先是张大理家亦尝卜地于裘而得之与予界相聮因谓裘盗卖其地其事絶不然相持乆之孤终不出一词而大理公乃感悟竟听裘氏赎故地而止孤遂以冬十二月十有八日启我二人蒋村之藏迎至凤山窆焉方蒋村既启亦絶无蚁水之患先慈一柩几四十年而完好如故惟先君子歴年愈乆则其柩不可举矣乃易殓孤得亲捧先君子遗蜕进之冠服恸欲絶既改塟人多咎孤妄动者孤又时时恸欲絶而识者终以新宫为吉但仓卒举事塟未合法则有之矣孤问之曰坎太深虞水孤又时时恸欲絶既而人言籍籍如是孤因谋之门人张灰侯又卜改塟越庚辰秋八月朔惠侯以蓍决得巽之蛊其繇曰先庚三日后庚三日神告之矣遂择今年辛巳三月初六日破土而以初九日启元宫先穿一砖秉烛入见椁四围及顶埀埀结水珠大小不等其色白识者曰气所成也气旺故聚而成颗积乆不散不下注吉兆也然以手探之絶无暖气周棺皆水珠而棺底反干孤方彷徨间惠侯又详审椁内濡润状曰阴气太重改塟无疑也遂起柩穴前即故穴而退前者尺许捱右者二尺七寸许起基一尺五寸葢辗转更端而定焉会中表沈中一来吊亦赞决遂以十有四日巳时下窆次第筑三和加封其兆处山麓上下间坐戌向辰兼辛乙三之一分金曰庚寅庚申故老相传其地为丹鳯衔书葢取主山秀竦如鳯形而右臂环抱有衔书之象也其近穴左右各小沙二重状如眠弓又重沙叠出障其下水如舞袖其南来若耶大溪自右过左环穴前如带其隔溪前向为日铸诸山高下重叠如铺锦其下诸小山递趋而北遶过穴左以障大溪则山与溪重重交织入其中者东西南北使人不知来去如迷桃花源为若耶最胜处说者谓于堪舆家种种合法我二人乆图庶几在此乎则不肖孤宗周自此可以死矣事既竣宗周告我二人曰生六十四年而始葬吾亲此生何苦死六十四年而重见吾亲吾生犹幸伤哉情见乎辞也先君子别号秦台葢世家郡城楼头南见秦望如台云及今先君子埋玉鳯山其来脉分自秦山而秦山仍暗拱于肩左右如列戟颇增形胜则别号殆预为兆焉惟是宗周奉二亲不诚不信数遗播迁之惨魂魄靡宁通天之罪若何可言倘先人从此保有宁宇得免一切不可知之虑以垂之千万年而宗周洵可以死矣鳯山之得名也其乡本名凤林相传神禹会计至此受图籍有鳯凰来仪衔书之说或夲诸此去鳯山十余里而北即禹穴也呜呼先君子何幸得托体其乡兾佳山佳水与古人同不朽则先君子亦同不朽一日友人张自庵顾而吊之因为之题其华表曰丹山起凤阴面曰秦峯符瑞宗周又涕不自胜陈刚字小集邑诸生孤长女于归五年而夭刚眷眷伉俪推恩如此类者不一张惠侯讳元迪邑诸生乆从孤问学周旋草土中依依不置并推高谊吕生信夫讳孚亦佳士今已故
　　闻魏廓园诸君子被逮记事
　　廓园者故吏科都给事中大中也清贞孤介旧游高景逸先生之门一时师友立朝与太宰赵侪鹤先生同心许国有揽辔澄清之思羣小人怨之入骨去年夏太宰破例用邹维琏为铨曹廓园诸君子实主之小人遂乘衅起奈维琏贤者索之无所得于是省中傅櫆力纠廓园及佥院左光斗不当与史馆中书汪文言徃来结党専权乱政亦暗指维琏事而汪文言徃来实无左验中旨处汪廷杖去二君子在位如故而小人与中珰魏忠贤表里日甚诸君子惴惴不免矣于是副院杨大洪涟列魏珰二十四大罪昌言于朝廓园诸君子继之薄海内外以手加额谓君侧且清太平指日而珰宠弥固降中旨切责涟谓为汪文言报雠珰势益张杖主事万璟至死逐御史林汝翥围首辅叶向高宅迫之去且汹汹及部院矣会山西缺抚臣小人私荐郭尚友而太宰不听用贤者谢应祥御史陈九畴纠应祥不可用坐部院阿党廓园与选郎夏嘉遇各疏辨廓园且言于应祥为师友素知其贤状得旨大中不应私座主与陈夏并落职三级去已而部院赵高二先生皆自劾理魏大中夏嘉遇枉状亦奉严旨去于是小人羣起而攻君子无虗日首设道学之禁追夺邹元标等官毁京师首善书院碎其碑仍毁天下各处书院理张差之狱夺王之宷官还郑飬性于京师定移宫罪案借事夺杨左二君子官复贾继春御史寻超擢陈九畴京堂而小人与中珰之怒未解也复逮汪文言至京逼供杨左魏及河南道御史袁化中故给事中周朝瑞故刑部郎顾大章六人各受监犯官杨镐熊廷弼等重贿为之脱死及赵太宰以下鬻爵交通状又立杀文言灭其口乃分遣缇骑逮六人诏狱至则下锦衣五日一讯备极楚惨六君子遂以七月廿九日后先身死仍下诏暴六人罪状转行各省抚按提家属追赃赵太宰以下行抚按追赃者十五人坐党人而夺官追诰飬马当差者百余人天下震骇六君子者廓园于宗周为同乡称同志友杨大洪旧以给諌去官宗周尝荐及之及宗周去官左浮丘躬来挽而袁熈宇复荐于去后皆有千古之谊焉惟周顾二公未识面茫茫天壤呼抢无从腼然视息终无如诸君子何矣痛哉痛哉汪文言者故奄王安门下客尝游刘是庵相公及诸正人之门安败文言亦为人连及拟城旦后事白输粟入监以诸正人力题中书故櫆论及之杨熊之狱羣小人皆欲脱镐死罪而廓园力纠之至以孤身受众嗾不顾而事始定至廷弼失事诸正人颇欲寛廷弼死罪而廓园力持之至首倡公疏以授刑科纠正之而事亦定乃昔之脱镐者皆聮翩用事而反诬廓园以贿今之借廷弼以倾正人者皆用事为大官而幷诬廓园以受贿亘古以还未有如廓园之寃者也六君子既死逻者告廷弼谋叛立斩西市传首九边镐独不死呜呼镐何幸而诸君子一何不幸耶天王圣明臣罪当诛自古而然予亦何恫乎诸君子尚冀皇天后土二祖十宗之灵赫赫鉴之
　　刘蕺山集巻十
《四库全书　刘蕺山集》　下　（明）刘宗周 撰
　　●钦定四库全书
　　刘蕺山集巻十一
　　（明）刘宗周 撰
　　○箴说
　　学戒四箴
　　人生大戒酒色财气四者予问学有年日尝从事于斯而未之有得将终身扰扰已乎爰不惮与诸生发愤读书共究大业时相交儆遂勒成箴言数则深切观省用以警厉诸生庶几为改过迁善之地云耳
　　酒箴
　　翼翼圣修靖恭朝夕豢口维旨曰疎仪狄一献之礼百拜终席宾主孔嘉令仪令色傲述竹林五斗一石匪疚厥躬亦沉神室矧予小子三爵不识谑浪笑傲百尔罔极为贪为嗔或为淫慝絶囮去媒登先杀贼元水在御斋明有赫懿哉初筵卫武之德
　　色箴
　　莫毒匪鸩莫威匪虎谁谓袵席而凭斯侮螓首蛾眉伐性之斧岂无倾城鉴于往古克己先难如狂如蛊有俨者思于所不睹夙兴夜寐神明为伍寡之又寡以至于无【叶舞】非曰尊生葆兹灵府勇埒上蔡识超忠武学圣之和男子系鲁礼义亷耻永言配祜
　　财箴
　　茫茫千古一闗天堑曰义与利壮夫色痁不有呼蹴曷征本念饿死事小失节甚玷毋曰暮夜鬼神所阚凡若穿窬语钩黙餂扩而充之作圣之渐苦节惟贞奢也宁俭原宪敝帏黔娄薄殓亦有童子不因人焰朂哉先民夙夜无忝我心匪石孰可以砭
　　气箴
　　浩然之气与天地调蹶而趋之其焚如燎裂眦指髪或呼歊歊日食彗竟雹击风飙上天征咎于人曰妖妖德之弃厥心孔嚣辟彼攻疾不于其标君子至止握符斗杓静观气象动直以扰【叶饶】扩兮证性法在日消有所忿懥曾不崇朝膂絶推山强哉其矫【叶骄】
　　自朂箴
　　客有目我以狷者又有目我以狂者因怃然而自命曰似狂非狂似狷非狷二者之间亦中亦愿夫夫也殆有志于道而实无所践不免自囿于乡人碌碌浮沉去禽兽之一间者耶噫可不勉与
　　独箴
　　圣学夲心惟心本天维元维黙体乎太虚因所不见是名曰独独本无知因物有知物体于知好恶立焉好恶一机藏于至静感物而动七情着焉自身而家自家而国国而天下庆赏刑威惟所措焉是为心量其大无外故名曰天天命何命即吾独知一气流行分阴分阳运为四气性体乃朕率为五常殊为万事反乎独知独知常知全体俱知本无明暗常止则明纷驰乃暗故曰闇章的然日亡君子知之凛乎渊冰于所不睹于所不闻日夕兢兢道念乃凝万法归一不盈此名配天塞地尽性至命此知无始是为原始此知无终是为反终死生之说昼夜之常吾生与生吾死与死夷彼万形非我得私猥云不死狂驰何异
　　寻乐说
　　先儒每令学者寻孔颜乐处所乐何事或曰乐贫贫无可乐也或曰乐道乐道不足以尽颜子而况仲尼乎毕竟道亦无可乐故也此中下落直是深微不可凑泊近儒王心斋先生所著学乐歌则曰人心本是乐自将私欲缚私欲一萌时良知自然觉一觉便消除人心依旧乐又曰不乐不是学不学不是乐又曰学则乐乐则学天下之乐无如此学天下之学无如此乐可为一箭双鵰学乐公案满盘托出就中良知二字是吃紧为人处良知之在人本是惺惺从本体上说即天理之别名良知中木无人欲所谓人欲亦从良知受欺后见之其实良知原不可欺也吾自知之吾自致之此之谓自谦只此是人心真乐地子云饭疏食饮水曲肱而枕之乐亦在其中矣正谦此良知之谓也颜子之乐亦然故曰有不善未尝不知知之未尝复行也圣人直是无所不知耳然致知工夫又自有说子曰不义而富且贵于我如浮云义利一闗正是良知当判断处于此判断得分明便是致知工夫然信如子所言则将择富贵之义者而取之将择不义之贫贱而去之乎是终身无疏水曲肱分也穷人欲而灭天理孰大于是子常言非道之富贵则不处至非道之贫贱又不去可见道义总是无定衡全凭良知判断良知安处便是义不安处便是不义至此方是义利闗头最精密处亦便是致知工夫最精密处必去富贵处贫贱者只为利之溺人莫甚于富贵学者合下从坚苦刻厉中做起便将那人欲之根一齐砍断因显得良知真面目出来前辈常言天下无成见良知是也孔门当时敎人一则曰求饱求安再则曰恶衣恶食又曰怀居又以颜氏之屡空斥子贡之货殖而子路缊袍则直美之曰何用不臧至到头一着犹然以人不知不愠为君子作断案可为深切着明且夫子明以疏水曲肱言乐虽谓之乐贫也可疏水曲肱而可乐虽谓之乐道也可但昔贤不可分明说破故悬此公案示人要人思而自得之他日有无欲作圣之旨已是分明说破在只是说得太高了不若心斋尤为稳当语曰如凡人饮水冷暖自知人人此良知则人人此天理人人此乐地惟反求而自得之者能识此中意所谓只可自怡悦不堪持赠君即学乐一歌亦岂有是处乎
　　人说一【示汋儿】
　　予与塾师陈子夜集儿汋侍谓之曰汋乎汝年渐长矣而质庸甚吾纵不敢望汝以学道好修将不克为庸人乎塾师曰先生言过矣苟庸人也何克为之有正患此子庸庸耳愿先生有以进之予曰儿得为庸人幸矣世之学道者如麟凤驺虞不可多见或累世一出而恶人往往徧天下不得已而思其次则如庸人者其立心制行虽不免犹有乡人之累而已浸远于恶矣是故庸未易言也然则学为庸人乎曰非然也谓学人必自庸人始也语有之虽高必以下为基虽贵必以贱为本是故好高而欲速者躐也饰诈以近名者奸也道听而涂说者诞也知见凑泊者妄也此四者皆学道者之失也庸人无是也由庸人而进德修业若筑室于基而为山于平地也说在夫子之思有恒矣然则庸亦有道与曰浅言之饥食而渇饮夏葛而冬裘男女而居室莫非道也深言之饮食之知味室家之宜妻孥之乐葢亦有至焉者矣仲尼之圣也而学于庸曰所求乎子以事父未能也所求乎臣以事君未能也所求乎弟以事兄未能也所求乎朋友先施之未能也则庸德之至圣人犹病故曰庸未易言也若夫心不存慎终之规口不道先王之训不择贤以托其身不力行以坚其志见小闇大图近忘远欲败度纵败礼以速戾于厥躬此古之所谓庸人者也而实予所谓恶人也则亦不学为庸者以致是耳使庸人而庸学焉又乌知其不进于士人且进于君子乎庸之未可忽也如是师闻之曰进之时义大矣哉遂举以示儿
　　人说二
　　他日儿跪而请曰为人之序亦旣闻命矣敢问学之方曰于已取之而已矣诗云伐柯伐柯其则不远执柯以伐柯睨而视之犹以为远故君子以人治人改而止子庸质也姑为子试庸法夫庸者必闇闇则宜矫之以哲庸者必懦懦则宜矫之以强庸者必流流则宜矫之以贞庸者必隘隘则宜矫之以寛庸者必浅浅则宜矫之以沉类而推之随其所病而矫之皆为人之方也然则其矫之也将若何曰闇不自知也试之以是非而闇见则哲者亦见懦不自知也试之以利害而懦见则强者亦见流不自知也试之以嗜欲而流见则贞者亦见隘不自知也试之以忿懥而隘见则寛者亦见浅不自知也试之以言语而浅见则深者亦见是故穷理所以启觉也断义所以养勇也窒欲所以贞操也惩忿所以扩量也谨言所以沉几也然而不必求之于逺且大也日用之间有是非焉起居之常有利害焉衣服之地有嗜好焉睚眦之交有忿懥焉唯诺之际有言语焉积小所以致大也毖近所以及远也故君子一日用而不敢忽所以穷天下之理也一起居而不敢苟所以断天下之义也一衣饮而不敢恣所以贞天下之操也一睚眦而不敢加所以惩及亲之忿也一唯诺而不敢轻所以谨天下之言也穷天下之理而闇者有天下之大觉矣断天下之义而懦者有天下之大勇矣窒天下之欲而流者有天下之特操矣惩天下之忿而隘者有天下之大量矣谨天下之言而浅者有天下之渊衷矣则学问之能事毕矣此谓天下一人而已矣语曰作之不止乃成君子其始也出之以矫强则庸人之所事事也矫之不已而体于自然非学道君子之成德乎小子朂之然则其不能矫也又将如之何曰在立志
　　人说三
　　他日又问曰矫治之法譬之治病者首疗首足疗足分投而应不胜穷也将亦有一言而操调元之七者乎予乃喟然而叹曰是非汝所知也是非汝所知也无已汝姑识人而已乎夫人者天地之秀也万物之灵也将谓其能饥食渇饮夏葛冬裘男女居室而已乎则亦与禽兽无以异也而何以称焉孟子曰人之所以异于禽兽者几希庶民去之君子存之夫此几希何物耶以为非口体不离口体也以为非男女不离男女也以为在一身仍不离天下也微乎希乎正明目而视之不可得而见倾耳而听之不可得而闻也其禀乎命也则元之善也其具于性也则喜怒哀乐未发谓之中发而皆中节谓之和也其宰于身也为视听言动视曰明听曰聪言曰忠动曰敬也其率之于人伦也在父子谓之仁在君臣谓之义在夫妇谓之别在长幼谓之序在朋友谓之信也其达于天下则民之胞也物之与也其俯仰于天地之间则干之健也坤之顺也日月之代明四时之错行而鬼神之柄也而孰知日囿于七尺之躯者则竖首之禽也兽也然则人也禽兽也合体而分之者也忽然而去之人即兽忽然而存之兽即人是以君子有存之之法择之精守之一也本吾独而戒惧之所以致中和也天地位焉万物育焉存之之极功也尧舜之所以帝三王之所以王伊周之所以相孔孟之所以师濓洛闗闽之所以断断辨说焉而儒皆是物也然而庶民未尝不存也夫妇之愚可以与知焉夫妇之不肖可以能行焉有时而去耳知其去斯存矣是以君子有存之之法以戒慎还不睹以恐惧还不闻以中和还喜怒哀乐以仁义还父子君臣以位育还天地万物如斯而已矣故孟子又举舜以为法而曰明于庶物察于人伦由仁义行非行仁义也其旨微矣后世学术不明有二氏者既欲弃伦物槌仁义而逃之于虚无若申韩之刑名管商之富强苏张之短长汨没于功利者无论矣其有稍知圣人之道如杨墨荀杨马郑之流又或失之颇僻附会影响支离而几希之脉薄蚀于人心久矣幸有宋诸子起而绍絶学一线相传为濓溪之立极伊洛之识仁考亭之居敬穷理指示最为亲切又数百年我明有阳明子者特掲致良知之旨为几希写照而人益有以识寻真之路决起死之功此真所谓良医折肱一剂当调元而纷纷随病补治之方亦有所不必用矣学者欲为人不必问庸人与圣贤等级但自反吾身中所谓几希者存乎否乎存则人人即圣人之人更无所以为之之法去则非人非人即为禽为兽亦更无所以为之之法于是儿起而茫然曰敢问几希为何物曰此予终身所从事于斯而未之得也将何以答汝乎汝还问之几希从读书而证之乃再拜而退
　　读书说【示汋儿】
　　粤自天地旣判万物芸生时则有三纲五常万事万化以为之错而约之不外于吾心圣人因而谱之以敎天下万世后之人占毕而守之始有以儒学名者故读书儒者之业也曾子曰所游必有方所习必有业岂其徒事乎文胜也哉而太史公列九家谓儒者博而寡要当年不能究其蕴累世不能殚其功则亦因其不能详说反约从此以得吾之心而求道故耳尧舜禹汤文武而旣没矣其间暴君污吏更相蹂躏横政之所出横民之所止至春秋而极典谟微言不絶如线于是仲尼起而修明之删诗书定礼乐修春秋赞周易以宪万世而尊之曰经使天下后世复知有唐虞三代之道故语圣而儒以博鸣者莫仲尼若也而非仲尼之得已也乃时有老聃出而讥之曰六经圣人之陈迹也而岂其所以迹哉审如其言以之独为学可矣以之为天下万世则吾不知也孔孟而旣没矣其间异端曲学更相簧鼓邪说之所淫暴行之所坏至五季而极洙泗微言不絶如线于是朱子起而修明之着集注或问补小学修纲目纂濓洛之说以敎万世而定之曰传使天下后世复知有六经之道故语贤而儒以博鸣者莫朱子若也而非朱子之得已也乃象山出而讥之曰支离又曰六经注我我注六经审如其言以之独为学可矣以之为天下万世则吾不知也然则生于孔孟程朱之后者舍孔孟程朱之书不读又何以自达于道哉夫人生蠢蠢耳此心荧然喜而笑怒而啼惟有此甘食悦色之性耳迨夫习于言而言习于服息居处而服息居处而后俨然命之人则其习于学而学亦犹是也人生而有不识父母者邂逅于逆旅亦逆旅而过之一旦有人指之曰此尔父母也尔即子也则过而相持悲喜交集恨相见之晚也吾有吾心也而不自知也有人指之曰若何而为心又若何而为心之所以为心而吾心恍然吾心以为是矣人复从而指之曰此若何而是则为善也不亦勇乎吾心以为非矣人复从而指之曰此若何而非则去恶也不益决乎吾心习以为是非矣人又指之曰此是而非此非而是则迁善而改过也不益辨乎由是而及于天下其是是而非非也不亦随所指而划然乎夫书者指示之最真者也前言可闻也往行可见也多闻择其善者而从之多见而识之所以牖吾心也先之小学以立其基进之大学以提其纲次之中庸以究其蕴继之论语以践其实终之孟子以约其旨而所谓恍然于心者乃随在而有得矣于是乎读易而得吾心之阴阳焉读诗而得吾心之性情焉读书而得吾心之政事焉读礼而得吾心之节文焉读春秋而得吾心之名分焉又读五子以沿其流读纲目以尽其变而吾之心无不自得焉其余诸子百家泛涉焉异端曲学诛斥之可也于是乎博学以先之审问以合之慎思以入之明辨以析之笃行以体之审之性情隐微之地致之家国天下之远通之天地万物之大而读书之能事毕矣儒者之学尽于此矣故曰读书儒者之业也自后世有不善读书者专以记诵辞章为学而失之以口耳且以为济恶之具于是有志之士始去而超然即心证圣以闻见为末务而佛老之徒益从而昌炽其说其究至于猖狂自恣以乱天下呜呼溺者挟一瓢而济一瓢千金也葢亦有不善挟而终以没其身者矣见者不咎其挟之不善而以为瓢固不足以济人也其亦率天下而归于溺也夫
　　予尝从阳明子之学至拔本塞原论乃以博古今事变为乱天下之本性有然乎充其说必束书不观而后可夫人心不敢为恶犹恃此圣贤经传为尺寸之堤若又束之高阁则狂澜何所不至偶阅一书为江陵欲夺情尽指言者为宋人烂头巾语此事唯王新建足以知之夫江陵欲夺情与新建无涉何至以新建之贤而动为乱臣贼子所借口则亦良知之说有以启之故君子立敎不可不慎也予因有感而着读书说
　　中庸首章说
　　盈天地间皆道也而统之不外乎人心人之所以为心者性而已矣以其出于固有而无假于外铄也故表之为天命云维天之命于穆不已天之所以为天也天即理之别名此理生生不已处即是命以为别有苍苍之天谆谆之命者非也率此性而道在是道即性也修此性而敎立焉性至此有全能也此三言者子思子从大道纷纭薄蚀之后为之探本穷源以正万世之道统然则由敎入道者必自复性始矣道不可离性不可离也君子求道于所性之中直从耳目不交处时致吾戒慎恐惧之功而自此以往有不待言者矣不睹不闻处正独知之地也戒慎恐惧四字下得十分郑重而实未尝妄叅意见于其间独体惺惺本无须臾之间吾亦与之为无间而已惟其本是惺惺也故一念未起之中耳目有所不及加而天下之可睹可闻者即于此而在冲漠无朕之中万象森然已备也故曰莫见莫显君子乌得不戒慎恐惧兢兢慎之喜怒哀乐之未发谓之中此独体也亦隐且微矣及夫发皆中节而中即是和所谓莫见乎隐莫显乎微也未发而常发此独之所以妙也中为天下之大本非即所谓天命之性乎和为天下之达道非即所谓率性之道乎君子由慎独以致吾中和而天地万物无所不贯无所不达矣达于天地天地有不位乎达于万物万物有不育乎天地此中和万物此中和吾心此中和致则俱致一体无问极之至于光岳効灵百昌遂性亦道中自有之征应得之所性而非有待于外者此修道之敎所以为至也合而观之遡道之所自来既已通于天命之微而极敎之所由至又兼举夫天地万物之大推之而不见其始引之而不见其终体之动静显微之交而不见其有罅隙之可言亦可为奥衍神竒极天下之至妙者矣而约其旨不过曰慎独独之外别无本体慎独之外别无工夫此所以为中庸之道也后之儒者谓其说昉之虞廷信矣乃虞廷言心则曰人曰道而中庸直指率性之道无乃混人道而一之乎此言心言性之别也虞廷言心非分言之则不精不精无以为至一之地中庸言性性一而已何岐之有然性是一则心不得独二天命之所在即人心之所在人心之所在即道心之所在此虞廷未发之旨也或曰有气质之性有义理之性则性亦有二与为之说者正本之人心道心而误焉者也程子曰论性不论气不备论气不论性不明二之则不是若既有气质之性又有义理之性将使学者任气质而遗义理则无善无不善之说信矣又或遗气质而求义理则可以为善可以为不善之说信矣又或衡气质义理而并重则有性善有性不善之说信矣三者之说信而性善之旨复晦此孟氏之所忧也须知性只是气质之性而义理者气质之本然乃所以为性也心只是人心而道者人之所当然乃所以为心也人心道心只是一心气质义理只是一性识得心一性一则工夫亦一静存之外更无动察主敬之外更无穷理其究也工夫与本体亦一此慎独之说而后之觧者往往失之昔周元公着太极图说实本中庸至主静立人极一语尤为慎独两字传神其后龟山门下罗李二先生相传口诀专敎人看喜怒哀乐未发时作何气象朱子亲受业于延平固尝闻此而程子则以静字稍偏不若专主于敬又以敬字未尽益之以穷理之说而曰涵养须用敬进学在致知朱子从而信之初学为之少变遂以之解大中谓慎独之外另有穷理工夫以合于格致诚正之说仍以慎独为动属省察边事前此另有静存工夫近日阳明先生始目之为支离专提致良知三字为敎法而曰良知只是独知又曰惟精是惟一工夫博文是约礼工夫致知是诚意工夫明善是诚身工夫可谓心学独窥一源至他日答门人慎独是致知工夫而以中为本体无可着力此却疑是权敎天下未有大本之不立而可从事于道者工夫到无可着力处方是真工夫故曰勿忘勿助未尝致纎毫之力此非真用力于独体者固不足以知之也大抵诸儒之见或同或异多系转相偏矫因病立方尽是权敎至于反身力践之间未尝不同归一路不谬于慎独之旨后之学者无复向语言文字上生葛藤但反求之吾心果何处是根本一着从此得手方窥进步有欲罢不能者学不知本即动言本体终无着落学者但知即物穷理为支离而不知同一心耳舍渊渊静深之地而从事于思虑纷起之后泛应曲当之间正是寻枝摘叶之大者其为支离之病亦一而已将持此为学又何成乎又何成乎
　　第一义说
　　朱夫子答梁文叔书曰近看孟子道性善言必称尧舜此是第一义若于此看得透信得及直下便是圣贤便无一毫人欲之私做得病痛若信不及孟子又说个第二节工夫又只引成覸颜渊公明仪三叚说话敎人如此发愤向前日用之间不得存留一毫人欲之私此外更无别法此朱子晩年见道语也学者须占定第一义做工夫方是有本领学问此后自然歇手不得如人行路起脚便是长安道不患不到京师然性善尧舜人人具有学者何故一向看不透信不及正为一点灵光都放在人欲之私上直是十分看透遂将本来面目尽成埋没骤而语之以尧舜不觉惊天动地却从何处下手来学者只是克去人欲之私欲克去人欲之私且就灵光初放处讨分晓果认得是人欲之私便即是克了阳明先生致良知三字正要此处用也孟子他日又说道二仁与不仁不为尧舜则为桀纣中间更无一髪可容混处学者上之不敢为尧舜下之不屑为桀纣却于两下中择庸谨自便之途以为至当岂知此身早已落桀纣一途乎故曰纣之不善不如是之甚也学者唯有中立病难疗凡一切悠悠忽忽不激不昻漫无长进者皆是看来全是一团人欲之私自封自固牢不可破今旣捉住病根便合信手下药学者从成覸颜渊公明仪说话激发不起且急推向桀纣一路上果能自供自认否若供认时便是瞑眩时若药不瞑眩厥疾不瘳正为此等人说法倘下之不为桀纣上之又安得不为尧舜
　　求放心说
　　程子曰心要在腔子里此本孟子求放心而言然则人心果有时放外耶即放外果在何处因读孟子上文云仁人心也乃知心有不仁时便是放所谓旷安宅而不居也故阳明先生曰程子所谓腔子亦只是天理至哉言乎程子又曰吾学虽有所授然天理二字却是自家体认出来夫旣从自家体认而出则非由名相凑泊可知凡仁与义皆天理之名相而不可即以名相为天理谓其不属自家故也试问学者何处是自家归宿须切已反观推究到至隐至微处方有着落此中无一切名相亦并无声臭可窥只是维元维黙而已虽维元维黙而实无一物不体备其中所谓天也故理曰天理纔着人分便落他家一属他家便无归宿仔细检点或以思维放或以卜度放或以安排放或以智故放或以虚空放只此心动一下便是放所放甚微而人欲从此而横流其究甚大葢此心既离自家便有无所不至者心斋云凡有所向便是欲有所见便是妄既无所向又无所见便是无极而太极无极而太极即自家真底蕴处学者只向自家求底蕴常做体认工夫放亦只放在这里求亦只求在这里岂不至易岂不至简故求放心三字是学人单题口诀下士得之为入道之门上智得之即达天之路
　　静坐说
　　人生终日扰扰一着归根复命处乃在向晦时即天地万物不外此理于此可悟学问宗旨只是主静也此处工夫最难下手姑为学者设方便法且敎之静坐日用之间除应事接物外苟有余刻且静坐坐间本无一切事即以无事付之既无一切事亦无一切心无心之心正是本心瞥起则放下粘滞则扫除只与之常惺惺可也此时伎俩不瞑目不杜聪不趺跏不数息只在寻常日用中有时倦则起有时感则应行住坐卧都作坐观食息起居都作静会昔人所谓勿忘勿助间未尝致纎毫之力此其真消息也故程子每见人静坐便叹其善学善学云者只此是求放心亲切工夫从此入门即从此究竟会得时立地圣域不会得时终身只是外驰更无别法可治不会静坐且只学坐学坐不成更论恁学学者且从整齐严肃入渐进自然诗云相在尔室尚不愧于屋漏又曰神之格思不可度思矧可射思
　　应事说
　　学者静中旣得力又有一叚读书之功自然遇事能应若静存不得力所读之书又只是章句而已则且敎之就事上磨练去自寻常衣食以外感应酬酢莫非事也其间千变万化不可端倪而一一取裁于心如权度之待物然权度虽在我而轻重长短之形仍听之于物我无与焉所以情顺万事而无情也故事无大小皆有理在劈头判个是与非见得是处断然如此虽鬼神不避见得非处断然不如此虽千驷万锺不回又于其中条分缕晰辨个是中之非非中之是似是之非似非之是从此下手沛然不疑所行动有成绩又凡事有先着当图难于易为大于细有要着一着胜人千万着失此不着满盘败局又有先后着如低棋以后着为先着多是见小欲速之病又有了着恐事至八九分便放手终成决裂也葢见得是非后又当计成败如此方是有用学问世有学人居恒谈道理井井与言世务便疎试之以事或一筹莫展此疎与拙正是此心受病处非闗才具谚云经一跌长一识且须熟察此心受病之原果在何处因痛与之克治去从此再不犯跌庶有长进学者遇事不能应只有练心法更无练事法练心之法大要只是胸中无一事而已无一事乃能事事便是主静工夫得力处又曰多事不如少事省事不如无事
　　处人说
　　应事接物相为表里学者于天下不能遗一事即于天下不能遗一人自有生以后此身已属父母及其稍长遂有兄弟与之比肩长而有室又有妻子与之室家至于食毛践土君臣之义无所不在惟朋友聨合于稠人广众之中似属疎阔而人生实赖以维助合之称五伦人道之经纶管于此矣然父子其本也人能孝于亲未有不忠于君与友于兄弟信于朋友宜于室家者夫妇一伦尤为化原古来大圣贤多从此处发轫故曰刑于寡妻至于兄弟以御于家邦葢居室之间其事最微渺而易忽其恶为淫僻学者从此闗打过便是真道德真性命真学问文章不然则是伪也自有五伦而举天下之人皆经纬聨络其中一尽一切尽一亏一切亏其要在时时体认出天地万物一体气象即遇恶人之见横逆之来果能作如是观否彼固一体中人耳稍有丝毫隔絶即为断灭性种至于知之之明与处之之当皆一体中自然作用非闗权术人苐欲以术胜之未有不堕其彀中者然此际极宜理会陆象山先生曰除了人情事变无可做工夫要知做工夫处果是何事若不知此事只理会人情事变仍不是工夫学者知之
　　向外驰求说
　　今为学者下一顶门针卽向外驰求四字便做成一生病痛吾侪试以之自反无不悚然汗浃者凡人自有生以后耳濡目染动与一切外物作缘以是营营逐逐将全副精神都用在外其来旧矣学者旣有志于道且将从来一切向外精神尽与之反复入身来此后方有下手工夫可说须知道不是外物反求即是故曰我欲仁斯仁至矣无奈积习已久如浪子亡家失其归路即一面回头一面仍作旧时缘终不知在我为何物方且自以为我矣曰吾求之身矣不知其为躯殻也又自以为我矣曰吾求之心矣不知其为口耳也又自以为我矣曰吾求之性与命矣不知其为名物象数也求之于躯殻外矣求之于耳目愈外矣求之于名物象数外之外矣所谓一路向外驰求也所向是外无往非外一起居焉外也一饮食焉外也一动静语黙焉外也时而存养焉外也时而省察焉外也时而迁善改过焉亦外也此又与于不学之甚者也是故读书则以事科举仕宦则以肥身家勲业则以望公卿气节则以激声誉文章则以动听闻何莫而非向外之病乎学者须发真实为我心每日孜孜汲汲只辨在我家当身是我身非闗躯殻心是我心非闗口耳性命是我性命非闗名物象数正明目而视之不可得而见倾耳而听之不可得而闻非唯人不可得而见闻虽吾亦不可得而见闻也于此体认亲切是起居食息以往无非求在我者及其求之而得天地万物无非我有絶不是功名富贵气节文章所谓自得也总之道体本无内外而学者自以所向分内外所向在内愈寻求愈归宿亦愈发皇故曰君子之道闇然而日章所向在外愈寻求愈决裂亦愈消亡故曰小人之道的然而日亡学者幸蚤辨诸
　　读书说
　　朱夫子常言学者半日静坐半日读书如是三五年必有进步可观今当取以为法然除却静坐工夫亦无以为读书地则其实亦非有两程候也学者诚于静坐得力时徐取古人书读之便觉古人真在目前一切引翼提撕匡救之法皆能一一得之于我而其为读书之益有不待言者矣昔贤诗云万径千蹊吾道害四书六籍圣贤心学者欲窥圣贤之心遵吾道之正舍四书六籍无由夫圣贤之心即吾心也善读书者苐求之吾心而已矣舍吾心而求圣贤之心即千言万语无有是处阳明先生不喜人读书令学者直证本心正为不善读书者舍吾心而求圣贤之心一似沿门持钵无益贫儿非谓读书果可废也先生又谓博学只是学此理审问只是问此理慎思只是思此理明辨只是辨此理笃行只是行此理而曰心即理也若是乎此心此理之难明而必假途于学问思辨则又将何以学之问之思之辨之而且行之乎曰古人诏我矣读书一事非其导师乎即世有不善读书者舍吾心而求圣贤之心一似沿门持钵苟持钵而有得也亦何惜不为贫儿昔人云士大夫三日不读书即觉面目可憎言语无味彼求之见闻者犹然况有进于此者乎唯为举业而读书不免病道然有志之士卒不能舎此以用世何可废也吾更恶夫业举子而不读书者
　　气质说
　　圣贤敎人只指点上一截事而不及下一截观中庸一书可见葢提起上截则其下者不劳而自理纔说下截事如堂下人断曲直莫适为主谁其信之形而上者谓之道形而下者谓之器人生而有此形骸便有此气质就中一点真性命是形而上者惟形上不离形下所以上下易混作一块学者开口说变化气质却从何处讨主脑来通书曰性者刚柔善恶中而已矣中便是变化气质之方而中庸曰喜怒哀乐未发谓之中却又无可着力处从无可着力处用得工夫来正是性体流露时此时刚柔善恶果立在何处少间便是个中节之和此方是变化气质工夫若已落在刚柔善恶上欲自刚而克柔自柔而克刚自恶而之于善巳善而终不之于恶便落堂下人伎俩矣或问孟子说善养浩然之气如何曰纔提起浩然之气便属性命边事若孟施舍北宫黝告子之徒只是养个蠢然之气正是气质用事处所以与孟子差别
　　习说
　　或有言学问之功在慎所习者予曰何谓也曰人生而有习矣一语言焉习一嗜欲焉习一起居焉习一酬酢焉习有习境因有习闻有习闻因有习见有习见因有习心有习心因有习性故曰少成若性并其性而为习焉习可不慎乎习于善则善习于恶则恶犹生长于齐楚不能不齐楚也习可不慎乎曰审如是又谁为专习之权者而慎之其人不能答予曰学在复性不在慎习或曰何谓也予告之曰人生而静天之性也浑然至善者也感于物而动乃迁于习焉习于善则善习于恶则恶斯日远于性矣无论习于恶者非性即习于善者亦岂性善之善乎故曰性相近习相远葢敎人尊性权也然则学以复性也如之何曰性不假复也复性者复其权而已矣请即以习证习于善则善未有不知其为善者习于恶则恶未有不知其为恶者此知善而知恶者谁乎此性权也故易曰复以自知旣已知其为善矣且得不为善乎既已知其为恶矣且得不去恶乎知其为善而为之为之也必尽则亦无善可习矣无善可习反之吾性之初本无善可习也知其为恶而去之去之也必尽则亦无恶可习矣无恶可习反之吾性之初本无恶可习也此之为浑然至善依然人生之初而复性之能事毕矣然则习亦可废乎曰何可废也为之语言以习之则知其语言以慎之为之嗜欲以习之则知其嗜欲以慎之为之起居以习之则知其起居以慎之为之酬酢以习之则知其酬酢以慎之如是则即习即性矣凡境即性境凡闻即性闻凡见即性见无心非性无性非习大抵不离独知者近是知之为言也独而无偶先天下而立以定一尊而后起者禀焉是之谓性权或者乃恍然而觧曰吾乃知慎习之功其必在慎其独乎
　　苫次说【示汋儿】
　　丧礼苫有次以志哀也君子之居丧也齐衰之服飦粥之食亦既足以表哀矣而非其至也又求之于居处之节必寝苫枕块以示不遑宁处即梦寐之间若将见吾亲竟三年如一日则非其根心之痛有天生而不可觧者讵能几是故曰所以志哀也嗟乎丧礼之坏也即齐衰之服世俗亦有寛之者进而飦粥之食千百中不得一二又进而苫块之处举世不得一二岂古道之难行亦流俗之败坏然也曽子曰吾闻诸夫子人未有自致者也必也亲丧乎而朱子又申之曰于此不用其诚乌乎用其诚本朝理学之儒惟胡敬斋先生于此最有闻又陈孝亷先生茂烈五十无子居丧人多觧之者而先生竟殁于丧次近世吾年友刘静之职方居母丧哀毁过礼诚信可泣鬼神此数君子夫非尽人之子与按礼亲丧服成男女各归丧次男子出次于中门之外无故则不入内室其女子亦不得辄至男子丧次所以辨嫌明微也昔晋陈寿居丧有疾偶使侍女治药吊者见之遂殒其名行终身坐废乃知嫌疑之际尤为君子所致谨诚有见于天下之恶莫不始于微而造于苟且故一念之失而或遂醸为无穷之疚一举动之忽而或遂积为不白之疑如寿者往往而是也呜呼可畏哉诗云战战兢兢如临深渊如履薄氷曾子尝取以明守身之学如此后之君子可以知所用力矣予少而懵且未学不能以礼事亲至今抱厥悔遗之终天今也不能无望于后人庶几葢我前愆念尔汋生有父师之训久矣借曰未知亦旣抱子尔其慎勉之
　　良知说
　　阳明子常言良知最有功于后学然只是传孟子教法于大学之说终有分合古本序曰大学之道诚意而已矣诚意之功格物而已矣格物之极止至善而已矣止至善之则致良知而已矣宛转说来颇伤气脉至龙溪所传天泉问答则曰无善无恶心之体有善有恶意之动知善知恶是良知为善去恶是格物益增割裂矣即所云良知亦非究竟义也知善知恶与知爱知敬相似而实不同知爱知敬知在爱敬之中知善知恶知在善恶之外知在爱敬中更无不爱不敬者以叅之是以谓之良知知在善恶外第取分别见谓之良知所发则可而已落第二义矣且所谓知善知恶葢从有善有恶而言者也因有善有恶而后知善知恶是知为意奴也良在何处又反无善无恶而言者也本无善无恶而又知善知恶是知为心祟也良在何处且大学所谓致知亦只是致其知止之知知止之知即知先之知知先之知即知本之知唯其知止知先知本也则谓之良知亦得知在止中良因止见故言知止则不必更言良知若曰以良知之知知止又以良知之知知先而知本岂不架屋叠床之甚乎且大学明言止于至善矣则恶又从何处来心意知物总是至善中全副家当而必事事以善恶两纠之若曰去其恶而善乃至姑为下根人说法如此则又不当有无善无恶之说矣有则一齐俱有既以恶而碍善无则一齐俱无且将以善而疑恶更从何处讨知善知恶之分晓止因阳明将意字认坏故不得不进而求良于知仍将知字认粗又不得不退而求精于心种种矛盾固巳不待龙溪驳正而知其非大学之本旨矣大学开口言明德因明起照良知自不待言而又曰良知即至善即未发之中亦既恍然有见于知之消息惜转多此良字耳然则良知何知乎知爱而已矣知敬而已矣知皆扩而充之达之天下而已矣格此之谓格物诚此之谓诚意正此之谓正心举而措之谓之平天下阳明曰致知焉尽之矣予亦曰致知焉尽之矣
　　刘蕺山集巻十一
　　●钦定四库全书
　　刘蕺山集巻十二
　　（明）刘宗周 撰
　　○墓志铭上
　　江西布政使司左叅议稷峯章公墓志铭
　　予先外祖以经术行谊推重海内学者称为南洲先生蚤从族兄东偁公稷峯公游才名辟易呼章氏三杰二公先后成进士而先生卒老于行与二公为穷交自艺文外尤以道义相成始终弗替先生晩年辄呼予小子谈平生缕缕足述也稷峯公病且殁嘱先生曰知我者弟也异日之状非子而谁先生许诺忆先生作状时予以龆年受学每事笔札必命予脱稿距今二十余年公仲子持状来请墓中之石而先生殁且八年手泽依然能无感怆予虽非其任犹窃以终龆年之役也按状公系出福之建宁全城练氏之后子孙以世德显于宋随驾渡临安散处三吴两浙间其卜居会稽偁山则自添十九公始凡十二传及公自宋厯元暨我明兴二百年间科甲相望族指万人称东越世家公父某号东山以公贵赠某官母徐赠孺人遡而上曰某某某则祖父曽高也东山四子其季为公生而颕异十岁能属文为东山钟爱十三受业于从兄孝亷东稷东稷称赏不置曰他日当退舍避之则已崭然露头角矣辛卯丁东山忧甲午补郡庠生乙未同先外祖及东偁会课于柴坞山三人称莫逆公尤深造自得肆笔成章出入秦汉韩苏间为学者敛衽无何东偁脱颕公独与先外祖久困诸生中自丁酉观场后连摈有司落魄垂二十年家日贫齿日迈而自负日益竒曰世必有知予者巳未游京师假籍更名补顺天生员寻为督学赵方泉识拔声名蔚起惊动馆阁甲子遂登解额第一人成戊辰进士年已五十七矣方公举顺天北人飞章攻诡籍会华亭当国伟其文进呈请御裁肃皇帝嘉之破格完之华亭旧督浙学政进公胶庠知公曲为公地遂荷先皇帝特简葢异数也释褐授大理寺评事晋礼部厯精膳郎出为江西参议司督储公才识警敏遇事立办所至辄称其官凡十年拂衣归里又十年以寿终于家凡人困阨不极则不奋彼苍于豪杰之士所为苦心劳形而玉之成有如此者公之为诸生也尝客游云间有富家杨以驯善闻会构访当道属之邑丞丞以给舍左迁于公为梓里公偶会丞所言及之辄为觧之事竟寝公去杨知其故走金三十镒为谢公却之更倍以进终不受曰辨尔诬义也终之以利初心之谓何杨感叹而去后杨子九华贵缔为世讲公初出华亭之门继更郑州继又馆于江陵为诸子授经不以为凂也华亭去郑州代其后公见郑州为白华亭事侃侃不挫郑州恚曰子独不讳华亭耶公曰非某谁当白华亭者郑州义之江陵秉轴方初政未底于坏公处以离合之间放意自若而论及国家事匡救居多类皆引大体持长厚切中江陵膏盲如齐鲁开河之议罢犯禁连引之议寛苏松大水之议蠲赈虽得其首肯而心实厌之卒相矛盾出之外藩假星变例左迁以去江陵败公卒不罹清议人皆多其大节云公性孝友蚤违东山徐孺人有孟母风公体其志勉承其训家贫授徒资馆谷以养不违其欢比丧哀毁几絶皆以不及禄养为痛伯兄蚤世事仲兄叔兄怡怡友爱垂白无间言嘉靖癸甲间连大祲二兄坐困公曰有弟在忍遗同气馁耶出所余金益以称贷而饘粥共之姊蚤寡抚其孤恤其婚丧尤力侄妇寡而贫以姑老誓守赡之以完其节宗党告急辄应之不责其报捐赀新宗祠助蒸尝之礼其内行雅足法也公德度深远脱略苛细喜恢谐赴机如响与人油油然阔恩怨报施之情岸帻垢衣人莫测其涯涘辄呼之曰愚公乃不愚以公之才宜大有所建立顾蚤见遄归不必尽究于用而有以自完卒享令终之福葢有明哲保身之道焉呜呼如公者可为克全于其天矣公初名绍更名礼字某稷峯其别号生于某年月日卒于某年月日享年若干娶齐氏赠孺人生庠生某娶某继董氏封孺人生国子生英娶王氏继董氏女许某许某某生国子生怀德娶某英生某娶陈某聘某女一许葛一许龚懐德生某聘某塟以某年月日兆以某里予生也晚不及知公姑据状如右愧于先外祖无能为役先外祖且为予言柴坞之会虀粥画断不减长白卒相与有成公屡试屡北且老矣先外祖不以为病曰子终必遇公之北上也先外祖实促之公犹豫先外祖谬激之曰所不能决者徒以闺中系耶丈夫之谓何遂行他日公读书劳苦得心疾弃家走遡金华久之有苏乃返乡人谤之坐以他故先外祖每从士大夫力洗得白公贵先外祖犹偃蹇诸生踪迹相失既罢官先外祖亦罢诸生为聚首如初先外祖每有所不可辄面折曰尔忘贫贱之日乎公为改容知我之谊深矣语曰观人于其所友君子益以是知公也
　　铭曰峣峣易缺皎皎易蒙允矣君子令德永终大智若愚至和掩恭援止而止委蛇羣公色斯举矣罗者冥鸿千金之介不违固穷展禽曰惠老氏犹龙我征百世长者遗风
　　江西宁州知州竹渠章公曁配俞宜人子孟嘉妇何孺人两世合塟墓志铭
　　嘉隆间会稽章氏聨蝉起科第者六七公而双渠公与竹渠公从兄弟也其人皆有远韵非一切膻情势利者比故一则以部郎中废一则以州刺解组并杜门却扫怡情山水间数十年以老竹渠公尤擅风雅之业所著思鲁斋集若干卷乡之缙绅先生序而传之至今行于世则公殁已五十年矣昔人谓死而不朽以言立者公其近之乎宗周固章之所自出于公为外祖行恨生也晩不及事公一日其嗣孙冠叙公状而问志于予且贽以遗稿予乃得次第卒业想见公之为人公诗长于选体而得意处在和陶诸篇其和时运篇曰活活清流脱缨可濯矗矗苍山举目可瞩佳景无穷赏心易足班荆坐饮物我同乐又曰旋自东郊憩我茅庐足虽倦矣心实宴如宣尼叹兴点独先余一时托兴有古狂士风姑借彭泽以自况而意若有不止于彭泽者此其命集本指也如和游斜川曰露凝众芳落日入羣动休人苦不知止轻身事浪游和饮酒篇曰醉醒自有时一悟须脱颕醉翁不在酒斯言婉而炳其和杂诗曰徇禄如涉江探道如登岭就岸始为安陟巅方覩景曝日岂不暄日入依然冷莫矜一蹴功须悟前途永月弹有远音烛照无宁影何事离本根徒随转蓬骋一饱不须多羣动制以静又次云门曰湖兴移月艇山踪入云林湖山如有待云月本无心系艇月还在卧云林更深难穷野游趣静奏邱中琴皆翩翩逸兴与昔人竞爽近体不屑屑求工而意指近是公自中岁谢事归始为诗每于五更枕上黙诵古汉魏诗数卷兴至携朋举酌或独酌忻然放歌一切戸外事鲜有以易其虑者独与上虞山人葛公旦为倡和友时时相过从已而嗣君孟嘉亦工诗父子间又自相倡和并翛然有尘外之想一时诧为嘉事而孟嘉诗跅■〈也〉自放多不逮乃公检押故自称为天籁云始公弱冠补诸生年二十四以春秋举嘉靖甲午乡试七上公交车不售谒选为罗源知县再升真定府通判三擢江西宁州知州所至有惠政去罗源二十年人犹立石颂德公为人温和简旷大都如其诗故其居官落落少俯仰卒为含沙以去晩年陶情诗酒间觧地深微居然揖鲁狂之堂洵其所养有过人者公讳秉中字性之竹渠其别号卒年八十一旹为万厯辛卯距生之年为正德辛未考曰忭任建昌县主簿妣王氏祖文泰曾祖以诚任高唐州知州公之生也母王梦高唐公南向坐厅事既寤生公卒步武焉配俞宜人生于正德某年卒于万歴某年享年若干生一子二女子即孟嘉女长适张仕修县学生次适何继高以进士厯官参政孟嘉讳启谟别号太元蚤工举子业不售雅好宾客所交皆一时名流如徐文长董思白辈其为人高视阔步不可一世晩以太学生选藩司首领方待诏而卒于京年五十五生于嘉靖庚子卒于万厯乙未配何氏生于某年卒于某年侧室刘氏金氏罗氏刘生一子即冠一女适沈伯霖太学生孟嘉之卒也冠甫十龄而何已谢世使冠卒有成立者刘等三慈母力也里人啧啧称女丈夫云冠以太学生授长芦盐运司知事归亦工诗传其世业娶薛氏生二子观广观庶广娶某氏生二子升阶庶娶某氏孟嘉始塟公于铸浦施家屿之阳以俞宜人合之后冠复塟孟嘉于公穴之右以何孺人合之兹崇祯壬申七月十有三日冠用日者言改塟公于原圲之上并改祔孟嘉而又以金氏祔其侧刘罗二穴相去稍远从故圲也
　　铭曰奕奕高唐华表连云感梦来裔是祖是孙竞爽流芳亦有季昆乃季者何古之逸民三仕州郡不辱其身蹇蹇罗源时扬海氛以征以缮拮据宵晨百年保障去久逾新已倅三辅中外交讧未皇六师先诘兵戎肃清雈苻买犊归农晋而江右劳勚是酬秉心维一敷政优优乘以贝锦公则倦游慨焉懐归东皋西畴眷眷良晨交交好仇行行仙岛泛泛芳洲以琴以书以倡以酬以忘难老以消百忧缅懐狂简彭泽其次彼丁运艰尔当盛世胡为效之其心则似无懐葛天觧得其意百年高风邈矣难嗣有其嗣之霏霏手泽一传再传珠玑拱璧铸浦之阳列仙是宅出谷迁乔有梓翼翼亦有阃仪葛藟氷檗后千百年征公遐则愧我勒铭高文典册
　　福建布政使司右布政马湖来公墓志铭
　　予髪未燥即闻西陵有来公道之其于书无所不读顾落落狂简类晋人人多异之以是不及交公晩一见公于司马郎署聆其议论破囊而出大惊以为经济才既别去又十年公悬车在里间一顾予里中适大会羣士公欣然临讲席神情散朗謦欬间风生四座未尝不爽然自失恨知公之晩也无何而公捐馆比塟有日伯子彭禧来请志于予予恨知公晩即晩知公有不尽知者其何以为公役谢至再而彭禧频申前命不获巳为按其族铨部君之状而节畧焉公来氏讳斯行字道之马湖其别号也系出微宋之后传至宋直龙图阁学士屏山公始自鄢陵扈驾临安因家于萧山厯五传为潭居公始卜居长河其后代有显人为于越望族潭居凡七传而至公厥祖畏斋公某考静观公某皆以公贵赠广西按察使而静观公博综羣籍称通儒娶赠淑人沈氏生四子仲即公公负异姿读书不再过成诵自少即淹贯经史百家言倚马成文千言不加点总角补邑弟子员遇试辄冠军顾独阨于棘闱凡七举始以万厯丙午得隽明年丁未成进士丁静观公忧服阕谒选授主事刑部着狱志四十巻代王子争立朝议将立长鼎渭独公申滥生之例谓庶生者鼎沙有成命不可轻废仍请治渭讦父罪当是时贞皇帝在东宫处嫌疑之会外廷恒切隐忧故公及之而实与立长之议相成其后卒从公议壬子典试广西事竣闻沈淑人讣归服阕补工部管理器皿盔甲兼督山陵竟以不行请托忤津要坐察典论调补永平府推官旹边事日亟备边将帅多聚天下劲兵而苦于转饷公驻天津管南北二饷南北饷者海运也由山海而进为北道登莱而进为南道公拮据其间皆有良策然犹谓是未可以收海运之全也请复元人胶河故道挽江淮之粟直达天津在今日为救边之急务即一旦中原有事漕渠为梗可恃以无困尤万世定鼎之吁谟因绘图自南海芝麻湾至北海海仓凡二百四十里其间地形高下挑浚浅深与夫沿革便宜皆种种如列眉而系之以说且课费不过十万当事者心韪之而卒不能决也漕舟守冻卒数千预索来春口粮不得辄鼓噪赴军门为乱公驰檄谕之即定随缚首事者正法秩满擢兵部主事即陈备边机要请屯兵海外若月坨岛马头营并居要害宜分宿水陆重兵以资应援当事者颇欲用其说乃擢公监军佥事整饬天津公申前请期得当一面自効然亦终无用公者久之卒报罢会山东莲妖倡乱抚臣告急津抚檄公提兵五千往援道过景州妖党于宏志聚众数千人将攻州城城中人出遮留公杀贼公阳谢之而密署所部援兵一鼓而进殱之白家屯远近欢声如雷诸士绅疏留公镇余孽公不顾疾趋山东旹贼首张东白据邹县徐鸿儒据滕县相与犄角御官兵杀伤无算而鸿儒尤黠桀公请趋滕以孤贼势会总兵官连战克之鸿儒弃城走至弋里两伏山据险立营众尚十万我师蹑之先是公遣子燕禧焚其辎重于他所贼势益蹙至是复迎战弋里再战再捷掳其扫地王伪太师等邹城闻之欲乞降鸿儒愤甚乃自弋里入邹城斩欲降者三百余人为死守计我师骤薄城下失利筑长围以困之穴城城破鸿儒溃围逃间道为燕禧所执械送东抚献俘阙下山东平公逊让不尸其功循例升参议仍备兵津门久之贵阳有安酋之乱水西远近诸苖长争附之而长田阿秧其魁也所居田当偏头辰沅上下扼我饷道当事议调兵十万驻平越即擢公平越道乃稍录平妖功进级按察使而以兵事听公赞画公曰是未可以兵威胜也适黄平州吏杨政启诉寃行间问之旧尝习秧者公喜曰吾得间矣密授以计令其叛而投秧不五日函秧首以还诸苖震慑其后安酋卒就擒黔蜀间次第底定则秧之败有以启之而杨政启者公许事成赏以五百金官都司当事者靳之公颇不平属有微疾遂得请而还今上戊辰起补郁林兵巡仍用公靖土司公至而反侧者以安止用恩信招抚而已寻擢福建右布政可一载旧疾复作公曰知止不殆此其时矣遂乞骸家居筑梧栁园徜徉其间编经摹史无虚日或与二三衲子深话无生或从子弟论文讲道又申宗法以训族人遇月夕花晨一咏一觞陶然自适终不闻有戸外事越癸酉之某月日以疾卒于家距其生为隆庆丁卯享年六十有九公英爽开霁率性自可居恒不修小节而识畧伟然风驰电掣故所至以功名显其论道则出入二氏从宗门之旨以达于儒者家居师事海门先生讲良知之学曩时所见渐臻实际惜予性椎鲁一席请事未足以尽之尝读公书曰见太虚以内无一非知是为致知见太虚以内无一是物是为格物又曰为善去恶善恶之念未除无善无恶有无之见犹在其发明新建大略如此燕禧者公仲子也为诸生不欲以文自见自少喜韬钤之略膂力过人年二十余从公征广川征邹滕征水西皆横槊跃马摧锋贯阵积以功次擢至游击将军世袭外卫镇抚其生擒徐鸿儒尤称壮烈当是时山东两抚并以平妖功晋司马世爵锦衣实攘之公父子其后燕禧欝欝不得志以死而公处之坦如也识者遂以窥公所自信云公所著有经史典奥四书问答五经音诂经史渊珠槎庵集燕语家乘等各若干巻行于世其小品曰宗谈六种皆以证学者在官中外封事若干首行间始末皆有成帙配沈氏累赠淑人其它家庭懿节及子女婚嫁皆详状中兆在某之阳而塟也以某年月日是为铭
　　铭曰神庙以来天步嵬东西羽檄纷如埃禁中颇牧人争推高旗大纛幕府开矫矫我公腾龙媒倐忽九天风云回提戈所至殱其魁金印斗大悬者谁儒子负戟英愤摧我公掉头云何为【叶】沧江把钓白云陪手编竹素天人诙力絶千古跨九垓出圣入禅雄辩才公今一笑游蓬莱无生之旨安在哉盍归乎来姚江隈春风动地轰如雷题此贞珉光夜台其不朽者惇史裁
　　刑部河南清吏司郎中日干赵公墓志铭
　　万厯昌启间吾乡有日干赵公者尝筮仕为刑部郎间一徙官已复为刑部前后三十年竟以刑部郎悬车又十年卒于家世莫能知公之为人公常曰吾幸効一官始终不负也刑部郎已矣又多乎哉时有唁公白首为郎者故云呜呼是可以知公矣公讳会祯字衷如一字先之号日干先世出宋燕懿王之后南渡始家于慈溪曰某公十八传而及公考宦桥公以公贵封如公官母方赠宜人公生帀岁而方宜人卒因育于母家自少端静异羣儿嗜学尝病目虽瞑坐一室指画口吟无旷晷故其学日进长补诸生久之以万厯甲午举于乡再上公交车成戊戌进士起家刑部主事厯员外郎郎中凡十一年所谳疑狱如巨豪李二者坐奸利杀人无左验悬案不竟已五年所矣公一讯立决起沉尸视伤状如新创也诸司传以为神李素雄于赀能奔走权要人权要人多为之请间公屹不动也其持法理枉无所回挠多称是出为福建参政道由漕河舟子与漕卒閧而误毙一卒公坐是左迁补祁州知州居二年政声着三辅间复入为刑部郎公旣久于法曹晓畅律意而本之以矜慎故所治狱率丽于平会妄男子张差持梃入青宫所当阍者辄仆羣起缚之下法司讯公适主曹判时贞皇帝在青宫久违问视而福藩母郑贵妃日有宠于皇祖宵人乘之数进蜚语窥禁中事二三柄事者又坐戚畹往还率多观望于是台臣刘廷元有疯顚之说而主事王君之宷穷治差颇得其交通内官状词连戚畹郑国泰坐以主使请剑甚力公乃扬言于朝曰何物奸徒阑入禁庭洵有主之者然执内竖庞保刘成而城杜胆落矣纵奸则下疑朝士株引则上疑宫闱疑而事愈有不可知者因亟定爰书以上报可于是皇祖宣贞皇帝于青宫奉圣母同御便殿见羣臣谕以两宫慈孝无间意甚切至人心乃安一时清议诸臣犹鳃鳃为国夲计争袒王说与倡言疯顚者水火益甚明年大计王削籍诸邪臣益用事驯至魏珰借其说以定要典会王召用为刑部侍郎寻罢归逮死诏狱天下寃之而公亦遂罹清议矣葢公持论类调停坐遇雨之嫌为王疏所摘方王起召用公亦自劾罢刑部郎归旣而邪党用事构杀王君诸夤缘为奸者次第弹冠登要津独公以刑部郎家居如故迨今上龙兴诸奸亦次第服辜卒无有引绳公者而公以刑部郎家居又如故异时公交车追讼之言曰调停之与请剑议本相成特恶其以党奸为调停至倡大东之说敢于叛君父而不顾也懿哉斯言已足以白公矣始公旣断梃击事寻以外艰去又起补原官平囚江南所纵舎矜疑数十百人时张太宰问达颇知公欲引用公不果公固未尝数数也公为人简素居长安二十年率敝裘羸马官舎萧然与人落落不苟合至当大任决大疑辄不动声色得之予通籍后公三年与公同朝每望见公穆如清风自顾以为不可及既而出处时相左而公亦竟以前议不克竟其用惜哉会公旣没之三年其嗣孙重庆将塟公于某之阳而以其年家子冯水部君之状来请予志予辞不文乃重庆从予游有日必假予言以为重也因为据其大者书之系以铭铭曰此侃侃而争者君子之朋何不附以矜名彼炎炎而胜者小人之势亦不乘以射利臣笔如山臣心如砥曰臣二十年为郎不负爽鸠氏呜呼庶以永而来祉
　　奉政大夫南京吏部文选清吏司郎中醒涵臧公暨配诰封安人吴氏合塟墓志铭
　　吾友丁长孺先生负一世人伦鉴不轻许可晩于懿戚中得二臧伯曰存涵仲曰醒涵时以学问文章相切劘并成国器因举示予曰此吾乡后起之彦也尤亟推其仲云比予过苕获接二君子皆相视莫逆予私识之曰伯也当以经济显仲也当以志节着无何存涵起家大行捐馆矣醒涵则自大行稍迁南铨郎后伯不数年亦捐馆平日所期经济志节或酬或不酬即酬者十不一二因念天之生才旣不偶而又往往成之难而夺之易如此悲夫仲氏旣卒之二年厥配吴安人亦卒又七年嗣子基辰始以其季父照如之状请志于予以待塟曰惟兹墓门之石以知己之赐予乃怃然读其状而节略书之按公讳照如字明逺醒涵其别号也臧为长兴望族其先徙自无锡自公而上逮始迁者凡十七世而近世七叶相仍皆显于科第公之考静涵公厯官广西佥事公又与其伯并举南宫一时以为盛事公由万厯己酉举应天乡试越丙辰以南宫高第成进士连丁佥宪公及母沈宜人忧服阕犹毁瘠久之熹庙改元辛酉谒选行人厯崇祯戊辰今上改元转南京吏部文选司主事寻晋郎中己巳给假还里竟以病卒年五十有一君子惜之郡士人因上公品行于学使者请祀乡贤云公少负异姿读书一目十行下益攻苦自励为诸生即名噪一时顾独有志于圣贤之学尝掲夏正夫先生三言于壁曰此生不学一可惜此日闲过二可惜此身一败三可惜识者以此占公志操时高忠宪倡道东林当世方奉为龙门公心师之而独不喜事交游附贵势居恒处之落落旣总宪席益引嫌及忠宪从容蒙难之后公乃拜墓登堂执弟子礼而去曰不负吾夙心也其立志较然如此公为大行凡八年四奉简书所至以亷干称会逆阉魏忠贤乱政大兴钩党诛不附己者羣奸心恶公乆不调无何有杨左诸君子之狱公于魏忠节同年尤契厚下狱之日公已奉使节出都门复滞其行而居停其子学洢辄觧槖中金以佐缓急已又毁产数百金助输其所悬坐赃及诸君子寃死公又各为文奠哭闻者咋舌忠节之难独周忠介缔婚吴门与公破产都下事最着而忠介竟坐是以死公偶不死耳逆阉建祠都城自府部而下无不输助公慨然谓诸僚曰此何等事而碌碌随人合署竟不行当是时举朝附珰称功颂德者徧天下岌岌劝进而独公一人正色山立以散僚着臣节终始不移则公之幸而不死亦岂偶然已乎今上御极诛阉方次第录用诸旧德而秉事者犹阉私人忌公居言路遂得南铨以去临发念职犹在进贤退不肖关中兴大计因两上书言国是反复邪正是非之辨若遣戍之孙公慎行削夺之文公震孟拟辟之惠公世扬皆出之萋菲中并齿及予而若某某为一时遗奸公又摘发之公论翕然归公时方拟公北铨矣忌公者后先接踵亟晋公郎中故事北铨无以正郎改故也公重忤柄臣卒不为宵小容其立朝风节类如此此予所谓志节之一班也公尝建宗祠立义学以收族又分宅恤孤爰及亲知脱骖觧绨动有古人风至或操数百金乞公一竿牍不可得曰恨吾心不青天白日致疑乃尔亦足以观公之微矣所著有五经注疏诸司典则及诗文若干卷藏于家配吴安人出自华族亦有贤行方沈宜人病亟安人刲股以进人称其孝年踰壮无子为公进二室后生一子即基辰顾复备至不自知其非所出也公生于万厯己卯安人先公生二年为万厯丁丑而年得五十五其合塟也以某年月日兆在某里其世系子孙婚配详状中呜呼以公之志而得要其终以远且大迨于今日时事濒危何啻孤栋之依明堂往者圣明初政天下想望治平乃自先朝崇长中涓以来宵人气类剪而复蔓日浸月长醸成空国之祸又有不止于前日者而公已矣试问公异时所推毂贤士大夫竟安在九龄老矣韩休病矣独愧予鹿鹿容容踯躅老病之间以负知己予能无余慨也乎系之铭
　　铭曰古人三可惜惟公服之无斁此生此学与此日廹以律此身粹然完璧惜此世道阳九孔阨矢公之志未竟公德公所自惜者百年已往而其为世道惜者亦吾党之责公也慰诸勒此金石
　　諌议大夫原任工科右给事中聚洲王公墓志铭
　　谏议公既没之七年而其嗣子开以范尚寳之状来请志于予予既辱公同籍且同志寥寥吾党晨星尽矣予而不志公又谁为公志者公讳元翰字伯举别号聚洲先世凤阳人自凤阳徙滇则始祖珊也当高皇帝时从征六诏有功授世官于滇遂家焉而厥后子孙散处他郡邑已没灭不传独其家于临安之宁州近而可纪者曰机曰暹曰鋭曰絅逓传及宷是为赠公自赠公而上皆隐于农亩而絅以行谊着于乡至赠公奋起诸生益磊落负竒气王氏之兴有自来矣配黄孺人生公有异征年十四补诸生时虽童子已杰然耻为凡儿万厯戊子举于乡即丁赠公忧当赠公病革公吁天请代刲股以进人称其孝屡上公交车戊戌署竹溪教谕辛丑成进士选庶吉士公气骨英劲虽读书中秘辄感慨天下事不屑随世以就功名因出为吏科给事中七阅月转工科右给事中领巡视厂库时神庙方深拱不视事秉政者以养交持禄为得计转相授受羣邪附之致正人日落举世不知有清议久矣公慨然曰与其披鳞无宁借剑会沈四明被言乞归辄援王山阴自觧公劾其诬善行私顚倒溷爚既而沈归德并罢举朝愕然公独上疏争谓鲤贤不当与一贯并罢皇上一日罢两阁臣其当罢与否举朝知之而不敢为鲤伸一辞夫是非可否能使举朝不敢言皇上不得闻大非有国者之福不报四明去吾乡朱文懿当国援李晋江公又上疏争谓廷机无相识无相才无相度徒小亷小勤似忠似信窃取大柄他日必至偾辕至引安石祸宋以喻前后三四上语多切直其后晋江遽出纶扉待玦者踰年而去公又念时事之日非也上疏极谏列可痛哭者八事复因灾异疏论廖爕理无状比周一贯廷机驱除正人汪若霖姜士昌宋焘等即贤如邹元标顾宪成赵南星高攀龙钱一本方孔昭逯中立薛敷敎于玉立刘元珍龎时雍王士骐黄正宾等皆不得大用伤割天心及兵部尚书萧大亨赃秽如山左副都御史詹沂柔媚无骨戸部尚书赵世卿末路回邪均宜罢斥以应古者灾异策免之例当是时公直声震中外数十年小人营窟赖公摧锋力抵几几乎胜之而国是小定其它建白皆通达国体至摘晋江漏泄边情自取辱国一事其论尤伟详在国史公益自负一往不反顾在省三年积数十万言朝士视公足左右为荣辱于是小人人人自危日思所以中公矣一日词林汤宾尹者托其私人进结于公为大拜地公故不应其人怏怏去省中王绍徽尤恨公切骨与其私人日夜谋遂揑公厂库赃及暮夜之金至百余万嗾御史郑继芳发之百足竞起公抗疏辨且詈赖神庙心知公皆弗问公益愤愤度无以自白乃集五城司坊官役若干人于正阳门出其行李十余抬家属肩舆五乘众白之而公则向阙叩头痛哭曰臣无能簪笔事陛下矣遂挂冠出都门于是南北台省交章讼公寃而铨曹竟以擅离职守降公刑部检校辛亥大计遂列公浮躁公之视厂库也数上条陈计所以节虚冒恤商民者百方且连章叅剥商中官杨致中李进忠吴进王道等请逮问追赃至诸阉切齿亦造蜚语中公呜呼墨者如是乎公去国十五年而熹庙御极赵忠毅出为吏部尚书乃起公湖广按察司知事明年甲子晋工部主事未几逆阉魏忠贤窃国柄逐忠毅去御史张讷并论公奉旨闲住而向之雠公者争起而附阉据大位王绍徽等复理赃款谰词两疏论公必杀公为快遂奉旨削夺又二年今上继统首诛阉及其党皆罹刑书一时众正弹冠而公独为冡卿王永光所扼不得召公曰已矣吾其汶汶以没齿乎因上书自理臣二十年孤踪前后为小人所锢而张讷者复叅臣以东林党臣与顾宪成诸臣师友声气何党之有君子以同道为朋小人以同恶相济君天下者弗问党之有无当辨人之邪正永光益恶之遂报罢其后有荐公者会己巳之变不果行而公已无意于世矣越四年病卒初公之去国也既罄身以自白而言者未已公以是不敢遽归滇携其家侨寓蘓门言者复谓辉县腴田半入其手公乃去辉南下所至士大夫皆匿影引避若将凂者独年友刘静之逆诸河浒而劳曰知子有今日久矣因相与渡江谒顾端文诸君子定交讲性命之学意爽然自失也岁余归滇旣拜工部之命行次江陵遭锢力不能返滇浮江而下暂止真州旋入吾浙变姓名匿西湖中访予山阴道上党禁觧还真州己巳自真如金陵为投老计遂卒于金陵而公自被放以来所至辄纵情山水东蹑岱峯西穷华巅中条厯少室嵩高南入吴会渡钱塘泛东海礼普陀大士还过金焦滞武陵问桃源善德之竒出巴蜀上峩眉登其絶顶飘然有遗世之想还滇十余年出没大华昆池间逺及点苍鸡足洱海无不穷其胜槩皆有记有诗常曰吾平生以山水为家缘道义为知己持此自老足矣临没槖无余钱赖尚寳诸君之义以成殓至是百余万赃迹竟归无是公而公亦可以死矣悲夫予因追念公一生出处之际有不胜其感慨者国家自神庙之季党论方兴小人潝訿高张变白为黑正人君子之祸至熹庙而极蔓延迄于今日元黄战而愈杂天日朗而更晦国事至此有莫知所税驾者而公实以其身周旋于四朝之际每仰天发愤曰吾进之不得与忠介辈暂庆弹冠退之不得与忠宪辈同归化碧而猥被党人之名党乎党乎予闻而伤之朋党之祸君子见诎于小人固也犹幸吾为君子耳独公并疑君子辛亥之察孙太宰丕扬曹吏垣于汴皆借公以谢小人平夙怨而御史史记事复下石焉故小人益得凭陵公蜚语悠悠终其身流布海内每鼎革之际语及公辄拟议而不敢进虽吾党犹然卒使公踯躅于东西南北荒岚野水之问以死迨公死而公心乃白公之品磊磊乎掲日月而行举天下知为先朝名诤臣有功于世道不小也悲夫公卒于崇祯癸酉年六十有九配赵孺人侧室陆氏生一子即开应天府学生英毅有父风而公即塟于江宁之太白乡遂称江宁寓贤后之君子亦尚有以论公世云系以铭
　　铭曰何来乎天一方东西南北山水清狂死即埋我乐彼帝乡何以殉之谏草如霜何以永之知己彷徨梁溪一席足千古不愿芳名齐李杜
　　诰赠资政大夫兵部尚书原任南京刑部浙江司郎中文源李公墓志铭
　　今皇帝御极之十有二年时艰濒亟流氛徧豫楚震及陪京念无为之绥靖者于是特诏起吉水李司马于陪京凡所以为根本计至深远也时司马尊人文源公年将九十矣再疏请终养不获命公乃谓司马曰老臣义不忘国恤而乃以老臣故恋恋家园养志之谓何藉而不就咎在老臣而行矣吾其偕往于是司马奉公以行公体与神康笑谈甚适留三月思归归而司马仍再申前请不报无何讣音至矣司马痛絶徒跣奔丧以不得视含殓为恨识者曰天下丧乱忠孝道亏势不得两遂独公能以子之孝成臣之忠则非太公之敎不及此君子谓是父是子洵能相与以有成也宗周请遂因而尚论公方司马为台郎时国是日非元黄未判其黭者往往堕小人之窟而不知独司马蚤见为众正指南而异己者百计咻之又遗书公咻之司马弗顾也顷之公以南国子学博报最入都见长安缙绅情态晓然谓司马曰始吾虞子错趾今乃如是毁誉何常功名数定守正而行即以贾祸吾亦何憾乎司马得之志益坚既而羣邪得路不利于吾党会司马方按浙公遗书曰硗硗易折盍去诸吾亦从此休矣司马遂去浙明年京计司马外调复以余罚及公公恬然安之而司马引罪不已公曰吾乃不能为孟博母乎公坐是终身不起司马一起辄报罢至以身之进退为世道污隆者垂四十年大抵公启之也始公偕司马同举于乡年已迟暮矣而素操卓然虽一衣一履不苟且谓司马曰世人以科名为金穴一日得志美服御盛驺从至不惜妄取以逞志终身败壊实在于此而其务淡薄为师以坚忍筋骨异时或膺事任庶可上报国恩司马奉命惟谨邹忠介闻而喜曰不意前辈素风乃见君家父子则司马一生树立固有素矣公居恒谓司马辈曰古人言行不愧影寝不愧衾今世学者每易视之及徐观其所为有不可以对朋友质妻孥者小子戒之须从幽独中细加检点无哓哓欺人又曰吾自少至老未尝一日不在战兢中从善如登须时时刻励操持一息少懈堕落何等他日见学者言良知则曰天下岂有见成良知今人直说得本体如澄潭止水乃利欲攻取败名丧德不知所知何物镜自有光尘垢翳之不务刮磨而曰镜不受翳吾不信也或言及鬼神事则曰君子修之吉小人悖之凶吉凶不在天也如昼无妄营夜梦亦清一事仁义终身欣鬯此非即吉乎小人肆行灭理无所不至即涂饰甚工人不及知每到属纩时怨家寃魂厯厯在目岂真有鬼心自为耳其它格言不能尽载公其学焉而知道者与乃者司马方以忠介渊源振铎仁文之堂为士类景从率本之公指君子以是知公之善教也公少而孤奉其母夫人尽欢遭家中叶鋭志力学学成九试始以万厯庚子售甲辰就广德州学正戊申迁国子博士壬子量移大理评事改刑部浙江司主事晋郎中皆南京冷署少所建明而其在广德也遇诸生如其亲子弟勤勤督课未尝有倦诸生有以细故开诖误于上官者公必为原情觧之直指使者行部广德与前守某有私议欲祀名宦公按守在官无状持不可曰公论出于学校吾其敢以一官辱瞽宗大典事竟寝直指恚甚削其荐剡其在刑部时有叔侄争产累讼不决者公特亷其交构者惩之徐谕以天性语尤剀切各悔悟相持一恸以让终人服其德化保定刘督抚某之子诈为其同乡官省郎者邮符往来南都事觉为省郎所执送法司时省郎势张甚督抚遂请杀此子以谢省郎公谓父子天性何遽乃尔况所坐不至是其子惧遂逃去省郎抗疏劾公骩法公曰杀人媚人吾弗为也顷之其子复来卒拟城旦省郎以此见擿于时而皆称公为长者其它折衷情法往往类是公性醇实居恒议论多本之平恕至临大义决大闲则凛然不可犯取予进退之际斤斤如也或劝之稍贬以要荣则曰与其捷竞无宁钝处故前后在南都皆报最不调既罢归惟日以诵读课其子孙而公亦手一编如经生有以自乐也不治生产不迩声色虽登临山水之兴未尝数数然亦不喜著书大都归之质行迹公一生自树允矣前辈典型亦足托于世称不朽云公讳廷谏字信卿文源其别号也仕终刑部郎中晩以司马贵累封兵部尚书阶资政大夫配周氏继刘氏万氏周万皆以公比部考满封安人又偕公封进夫人考秀以公贵赠刑部浙江司主事晋赠如公官妣周氏厯封同考先世出自唐忠武西平郡王晟凡四传至始祖唐始占籍吉水又四十传于今世为吉水鼎族至司马益大子男五人长即司马邦华次邦英曲靖府推官次邦藻邑诸生次邦着拔贡生次邦蔚邑廪生孙男十五人孙女十一人诸子姓婚媾备状中公生于嘉靖癸丑卒于崇祯辛巳享年八十有八以无疾考终其塟也以某年月日墓在元潭松林塘附十三世祖妣邓氏侧先是司马既奔丧即陈情请恤例得祭塟司马不远数千里使命持状乞言于旧治宗周宗周遂节其大者书之贞珉以示天下之为人臣子使得有所观法焉复系之以铭
　　铭曰鬰彼林塘閟宫有姜文江之源大忠孔扬卜世卜年再启新疆是曰闻孙生而征祥箕裘不替联武颉颃横经振誉洊厯曹郎誾誾执法白首冯唐景运嗣新象贤弥光一命再命三命循墙以其教忠媚兹明王以其治孝将父则遑弈弈留枢纲纪四方为宗社金汤惟厥考肯堂丰碑载铭庶有俟于旗常
　　刘蕺山集巻十二
　　●钦定四库全书
　　刘蕺山集巻十三
  </div>
  <div class="pagination">
   <a href="刘蕺山集_page4.html">
    上一页
   </a>
   <a href="刘蕺山集.html">
    1
   </a>
   <a href="刘蕺山集_page2.html">
    2
   </a>
   <a href="刘蕺山集_page3.html">
    3
   </a>
   <a href="刘蕺山集_page4.html">
    4
   </a>
   <span class="current-page">
    5
   </span>
   <a href="刘蕺山集_page6.html">
    6
   </a>
   <a href="刘蕺山集_page7.html">
    7
   </a>
   <a href="刘蕺山集_page8.html">
    8
   </a>
   <a href="刘蕺山集_page9.html">
    9
   </a>
   <a href="刘蕺山集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
