<!DOCTYPE html>
<html>
<head>
    <meta charset="UTF-8">
    <title>临川集 - 第 15 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 15 页/共 155 页</h1>
    <div class="content">
　　【飞雁】

　　雁飞冥冥时下泊，稻粱虽少江湖乐。人生何必慕轻肥，辛苦将身到沙漠。汉时苏武与张骞，万里生还值偶然。丈夫许国当如此，男子辞亲亦可怜。

　　【寓言九首】

　　诜诜古之士，出必见礼乐。群游与众饮，仁义待扬榷。心疲歌舞荒，耳聒米盐浊。所以后世贤，绝俗乃为学。

　　【二】

　　不得君子居，而与小人游。疵瑕不相摩，况乃礻固衅稠。高语不敢出，鄙辞强颜酬。始云避世患，自觉日已偷。如传一齐人，以万楚人咻。云复学齐言，定复不可求。仁义多在野，欲从苦淹留。不悲道难行，所悲累身修。

　　【三】

　　周公歌《七月》，耕稼乃王术。宣王追祖宗，考牧与宫室。《甘棠》能听讼，召伯圣人匹。后生论常高，于世复何实。

　　【四】

　　婚丧孰不供，贷钱免尔萦。耕收孰不给，倾粟助之生。物赢我收之，物窘出使营。后世不务此，区区挫兼并。

　　【五】

　　贞观业万世，经营岂非艰。其子一摇之，宗庙灵几殚。开元始聪明，一眚奔岷山。功高后毁易，德薄人存难。

　　【六】

　　言失于须臾，百世不可除。行失几席间，恶名满八区。百年养不足，一日毁有馀。谅彼耻不仁，戒哉惟厥初。

　　【七】

　　钟鼓非乐本，本末犹相因。仁声入人深，孟子言之醇。如何贞观君，从古同隋陈。风俗不粹美，惜哉世无臣。

　　【八】

　　游鲸厌海浊，出戏清江湄。风涛助翻腾，网罟不敢窥。失身洲渚间，蝼蚁乘其机。物大苦易穷，一穷无所归。

　　【九】

　　猛虎卧草间，群鸟从噪之。万物忌强梁，宁独以其私。虎终机械得，鸟亦弹丸随。山鸡不忤物，默与凤凰期。

　　【舟中读书】

　　冉冉木叶下，萧萧山水秋。浮云带田野，落日抱汀洲。归卧无与语，出门何所求。未能忘感慨，聊以古人谋。

　　【和王乐道读进士试卷】

　　文章始隋唐，进取归一律。安知鸿都事，竟用程人物。变今嗟未能，于己空自咄。流波亦已漫，高论常见屈。故令ㄈ傥士，往往弃堙郁。皋陶叙九德，固有知人术。圣世欲尔为，徐观异人出。

　　【自讼】

　　孔子见南子，子路为不怡。欲从公山氏，勃郁见色辞。道如天之苍，万物不能缁。弟子尚不信，况余乏才资。明知古人仁，语默各有时。苟出不自慎，果为听者疑。白圭尚有磨，驷马犹能追。一言成不智，虽悔欲何为。

　　【彼狂】

　　上古杳默无人声，日月不忒山川平。人与鸟兽相随行，祖孙一死十百生。万物不给乃相兵，伏羲画法作后程。渔虫猎兽宽群争，势不得已当经营。非以示世为聪明，方分类别物有名。夸贤尚功列耻荣，蛊伪日巧雕元精。至言一出众辄惊，上智闭匿不敢成。因时就俗救刖黥，惜哉彼狂以文鸣。强取色乐要聋盲，震荡沉浊终无清。诙诡徒乱圣人氓，岂若泯默死蚕耕。

　　【众人】

　　众人纷纷何足竞，是非吾喜非吾病。颂声交作莽岂贤，四国流言旦犹圣。唯圣人能轻重人，不能铢两为千钧。乃知轻重不在彼，要之美恶由吾身。 
　

　




　

　
●卷十一
◎古诗
　　【寄题郢州白雪楼】

　　《折杨》《黄华》笑者多，《阳春白雪》和者少。知音四海无几人，况乃区区郢中小。千载相传始欲慕，一时独唱谁能晓。古心以此分冥冥，俚耳至今徒扰扰。朱楼碧瓦何年有，榱桷连空欲惊矫。郢人烂漫醉浮云，郢女参差蹑飞鸟。丘墟馀响难再得，栏槛兹名复谁表。我来欲歌声更吞，石城寒江暮云绕。

　　【圣俞为狄梁公孙作诗要予同作】

　　虎豹不食子，鸱枭不乘雄。人恶甚鸟兽，吾能与成功。爱有以计留，去有势不容。吾谋适合意，几亦齿奸锋。时恩沦九泉，褒取异代忠。堂堂社稷臣，近世孰如公。空使苗裔孙，称扬得诗翁。一读亦使我，慨然想余风。

　　【蒙亭】

　　隐者委所逢，在物无不足。山林与城市，语道归一毂。诗人论巨细，此指尚局束。颇知区区者，自屏忍所欲。孰识古之人，超然遗耳目。岂于喧与静，趣舍有偏独。命亭今何为，似乃畏惊俗。至意不标揭，小名聊自属。夏风檐楹寒，冬雪窗户燠。春樊乱梅柳，秋径深松菊。壶觞日笑傲，裙屣相追逐。此乐已难言，持琴作新曲。

　　【和王乐道烘虱】

　　秋暑汗流如炙果，敝衣湿蒸尘垢ネ。施施众虱当此时，择肉甘于虎狼饿。咀啮侵肤未云已，爬搔次骨终无那。时时对客辄自扪，千百所除才几个。皮毛得气强复活，爪甲流丹真暂破。未能汤沐取一空，且以火攻令少挫。踞炉炽炭已不暇，对灶张衣诚未过。飘零乍若蛾赴灯，惊扰端如蚁旋磨。欲殴百恶死焦灼，肯贷一凶生弃播。已观细黠无所容，未放老奸终不堕。然脐坞患溢世，焚宝鹿台身易货。冢中燎入化秦尸，池上随迁莽坐。彼皆势极就烟埃，况汝命轻侔涕唾。逃藏坏絮尚欲索，埋没死灰谁复课。（一本无此八句。）熏心得祸尔莫悔，烂额收功吾可贺。犹残众虮恨未除，自计宁能久安卧。

　　【和圣俞农具诗十五首·田庐】

　　田父结田庐，聊容一身息。呼儿取茅竹，不借乡人力。起行庐旁朝，归卧庐下夕。悠悠各有愿，勿笑田庐窄。

　　【和圣俞农具诗十五首·樵斧】

　　百金聚一冶，所赋以所遭。此岂异莫耶，奈何独当樵。朝出在人手，暮归在人腰。用舍各有时，此日两无邀。

　　【和圣俞农具诗十五首·耕牛】

　　朝耕草茫茫，暮耕水。朝耕及露下，暮耕连月出。自无一毛利，主有千箱实。彼天上星，空名岂余匹。

</div>
    <div class="pagination">
<a href="临川集_page14.html">上一页</a><span>...</span><a href="临川集_page10.html">10</a><a href="临川集_page11.html">11</a><a href="临川集_page12.html">12</a><a href="临川集_page13.html">13</a><a href="临川集_page14.html">14</a><span class="current-page">15</span><a href="临川集_page16.html">16</a><a href="临川集_page17.html">17</a><a href="临川集_page18.html">18</a><a href="临川集_page19.html">19</a><a href="临川集_page20.html">20</a><span>...</span><a href="临川集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
