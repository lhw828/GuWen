<!DOCTYPE html>
<html>
<head>
    <meta charset="UTF-8">
    <title>升庵集 - 第 73 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 73 页/共 82 页</h1>
    <div class="content">　　织女昴星
　　洪迈老圃赋云织女耀而荐大昴中而芋食春秋元命苞云织女星主果孝经援神契云仲冬昴星中收芋莒正用此二事而人罕知其所出
　　甘氏星经
　　甘氏星经云日一星在房之西氐之东日者阳宗之精也为鸡二足为乌三足鸡在日中而乌之精为星以司太阳之行度日生于东故于是在焉月一星在昴之南毕之北月者隂宗之精也为兎四足为蟾蜍三足兎在月中而蟾蜍之精为星以司太隂之行度月生于西故于是在焉日精在氐房月精在昴毕自司其行度而氐房昴毕乃黄道之所经不得而司之又曰雷电在室南霹雳在雷电南云雨在霹雳南斧吏在壁西南盖雷公电姥云将雨师与夫霹雳斧吏皆北方水府之精而娵訾为天门故其神栖焉室不得而司之也
　　石氏星经
　　石氏云东宫青帝其精苍龙为七宿其象有角有亢有氐有房有心有尾有箕氐胸房腹箕所粪也司春司木司东岳司东方司鳞虫三百六十北方黒帝其精武为七宿斗有龙蛇蟠结之象牛蛇象女象虚危室壁皆蛇蟠虬之象司冬司水司北岳司北方司介虫三百六十西方白帝其精白虎为七宿奎象白虎娄胃昴虎三子也毕象虎觜参象麟【与璘同斑文也】觜首参身也司秋司金司西岳司西海司西方司毛虫三百六十南方赤帝其精朱鸟为七宿井首鬼目柳喙星颈张嗉翼翮轸尾司夏司火司南岳司南海司南方司羽虫三百六十○左传史记天官书喙作咮咮张即柳张两星之间也隋志喙作注又有注张之文或讹为汪张皆本于石氏柳为鸟喙之说○王奕曰朱鸟以其羽虫之长称乎而曰鹑首鹑尾何也师旷禽经青凤谓之鹖赤凤谓之鹑白凤谓之鹔紫凤谓之鷟盖凤生于丹穴鹑又凤之赤者故南方取象焉考之月令夏其虫羽凤羽虫之长故南方之宿为朱鸟呉兴沈氏以朱鸟为丹鹑岂知四兽皆虫之长也鹑之微何预
　　注张
　　正徳丁丑嵗武庙阅文献通考天文星名有注张因命内阁取秘书通攷别本又作汪张顾问钦天监亦不知为何星也内使下问翰林院同馆相视愕然慎曰注张栁星也周礼以注鸣者注注咮也鸟喙也音咒南方朱鸟七宿栁为鸟之咮也史记律书西至于注张汉书天文志栁为鸟喙因取史记汉书二条示内使以复同馆戏曰子言诚辨且博矣不涉于私习天文之禁乎
　　中宫宿
　　余尝疑天有五行星有五纬地有五岳人有五事而二十八宿何独无中央之宿也后观石氏星经云中宫黄帝其精黄龙为轩辕首枕星张尾挂柳井体映三台司四季司中岳司中土司黄河江汉淮济之水司黄帝之子孙司倮虫三百六十则固有所谓中宿矣又按张衡灵宪苍龙连蜷于左白虎猛据于右朱雀奋翼于前灵圈脊于后轩辕黄龙于中则是轩辕一星与苍龙白虎朱雀武四兽为五矣世之言星者惟知四兽而不知黄龙是求之未尽也亦犹民俗惟知四时而不知夏之后有土位素问所谓长夏月令所谓中央五时取火季夏取槐檀之火也轩辕本天市垣之星而在张宿之分野分为土徳寄王鹑火亦犹是也张衡又云轩辕如龙之体主雷雨之神后宫之象焉隂阳交合盛为雷激为电和为雨怒为风乱为雾凝为霜散为露聚为云立为虹蜺离为背矞分为抱珥此十四变皆轩辕主之亦犹土之无定位而金木水火頼以成与
　　九宫
　　厯中九宫天蓬星太乙坎水白天内星摄提坤土黑天衡星轩辕震木碧天辅星招揺巽木緑天禽星天符中土黄天心星青龙干金白天柱星咸池兑金赤天任星太隂艮土白天英星天乙离火紫见唐会要
　　九宫七色
　　九宫七色之説出于干凿度云伏羲时龙马出河戴九履一左三右七二四为肩六八为膝五居其中谓之九宫其色则一六八为白二黑三緑四碧五黄七赤九紫今大綂厯中每月列于下方谓之飞九宫
　　依乌哀乌
　　史记天官书五帝座后聚十五星蔚然曰郎位汉书蔚然作哀乌甘氏星经作依乌依亦音哀也注云哀乌蔚然皆星之貌状尔武功县刻储光羲诗首一篇以哀乌郎作衰乌郎康徳涵问余衰乌郎何说余曰必是哀乌郎康深然之及检天文图作依乌又疑而不及改正按依亦音哀白乐天诗坐依桃叶妓自注依音哀曹子建诗君懐良不开贱妾当何依可证
　　十二军以天星为名
　　唐武徳中置十二军皆取天星为名以万年道为参旗军长安道为鼔旗军富平道为弋军醴泉道为井军同州道为羽林军华州道为骑官军寜州道为折威军岐州道为平道军邠州道为招揺军麟州道为苑游军泾州道为天纪军宣州道为天节军李太白诗羽林十二将罗列应星文正指此注者亦不知也
　　孟婆
　　俗谓风曰孟婆蒋捷词云春雨如丝绣出花枝红袅怎禁他孟婆合皂宋徽宗词云孟婆好做些方便吹个船儿倒转江南七月间有大风甚于舶防野人相传以为孟婆发怒按北齐李騊駼聘陈问陆士秀江南有孟婆是何神也士秀曰山海经帝之女游于江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣
　　风
　　音贝凡海潮溢皆此风为之每一二嵗或三四嵗一作必在秋初过白露虽作不甚猛矣海人最患苦之俗谓之母风言海溢子当负母乞食岭表录云春夏间有晕如虹谓之母必有暴风则以虹为之母尔佛经所谓风虹为言云文如贝也此说最近理凡此风作先一二日片云漫空疾飞海人呼为潮风为海溢之先兆也东广航海者曰犂头云苏叔党风赋云断霓饮海而北指赤云夹日而南翔此之渐也与虹晕犂云之説相合许慎说文作从具解云具四方之风非也按柳子厚诗母偏惊估客舩唐子西诗云黄生母雨黑长枫人字皆从贝柳文注亦音贝无从具之说今韵会收于七遇而九泰无字合补正之
　　四时风
　　郎仁寳云春之风自下而升上纸鸢因之以起夏之风横行空中故树杪多风声秋之风自上而下木叶因之以陨冬之风着土而行是以吼地而生寒验之良是余少时春月自京回蜀应试马上风起时有一二雨防着面以为将雨土人曰非雨也乃风吹水上树耳咸讶其言按春曰条风言风所披拂津叶润茎嘘枯吹生易曰润之以风雨是风亦有润楚辞光风转蕙泛崇兰谓之光者草木遇之而有光也夏之风惟在半空故树杪有声而暑气不解至秋凉风至则自上而下矣冬之风觱发吼地而生寒唐诗北风卷地百草折谚曰三九二十七篱头吹觱篥最有证耳尔雅注李廵曰焚轮暴风从上来降谓之頽頽者下也扶揺暴风从下升上谓之焱焱者上也昔人已有此说矣
　　风行水上
　　文选赋有物色一类李善云有物有文曰色风虽地气然亦有光毛苌诗注云风行水上曰漪易曰风行水上涣涣涣然即有文章也按老泉文甫字说本之易衍之诗注而发其防者李善也○今按风亦可言色楚辞云光风转蕙泛崇兰王逸注云雨止日出而风草木亦有光也乐府今朝风色好是风亦可言色
　　云名
　　云状有若犬若马若白鹄若众车有其状若悬釜而赤其名曰云旌【吕氏春秋明理篇】韩云如布赵云如牛楚云如日宋云如车鲁云如马卫云如犬周云如轮秦云如行人【一作佳人一作美人】魏云如鼠齐云如络越云如龙蜀云如囷【晋书】冬至初阳云出箕如树之状○立春少阳云出房如积水○春分正阳云出轸如白鹄【一作鹤谢朓诗鹤云旦起】谷雨太阳云出张如车盖○立夏初隂云出觜如赤珠【一本作如赤缯】夏至少隂云出参如水波○寒露正隂云出井如冠缨○霜降太隂云出鬼上如羊下如蟠石【易通卦验八节占云】吹云【陈思王有吹云賛言云如吹纶絮也】妬罗云【云如罗华严经】妙鬘云【云如美人髪华严经】楼阁云【同上虞邵庵画兰诗手□华鬘结化为楼阁云】萧云【宋书瑞符志见前注】兰云【南齐书日于兰云中薄半晕】雕云【符瑞志雕云自成五色仪凤暗合八音又云雕云素灵发祥汉氏】散鬊云【汉五行志有云如焱风散髪鬊如乱髪也】粉云【蒋捷词粉云天末起】鳞云【山谷词练霭鳞云】凉云【李贺诗雨过飞凉云】覆车云【京房易占云黄云如覆车为大丰】矞云【太矞云紫蜺旁围日云三色为矞】赤缯云【纬书立秋浊隂云出如赤缯】苍云【春秋文曜钩云楚有苍云如霓围轸七璠中有荷斧之人向轸而蹲庾信哀江南赋苍云则重为轸】皂云【东方朔占雨】含峰云【唐太宗诗】泄云【蜀都赋穷岫泄云日月恒翳杜诗泄云行清晓】油云【孟子】山云草莽水云鱼鳞旱云烟火涔云波水【吕覧】寳光云【元好问诗兠罗绵界寳光云】涔云雨云也
　　屯云
　　中山王文木赋奔电屯云薄雾浓雰皆形容木之文理也杜诗屯云对古城实用其字李易安九日词薄雾浓雰愁永昼今俗本改雰作云
　　书云
　　诗人冬至用书云事宋人小说以为分至启闭必书云物独以为冬至事非也余按春秋感精符云冬至有云迎送日者来嵗美宋忠注曰云迎日出云送日没也冬至独用书云事指此未为偏失也
　　黄云
　　春秋运斗枢曰黄云四合女讹惊邦感精符曰妻党翔则黄云入国谓女谒盛也淮南子曰黄天之气上为黄云下为黄埃江淹诗河州多沙尘风吹黄云起李太白诗黄云城南乌欲栖
　　紫蜺矞云
　　太曰紫蜺矞云朋围日君子小人并进之象也测曰紫蜺矞云不知刋也紫蜺以象小人矞云以象君子言紫蜺当刋矞云当庆也
　　紫磨素雯
　　佛书有紫磨金王半山诗紫磨月轮升霭霭三坟书月素雯雯云成文章也
　　绮云頳霞
　　绮云之馆頳霞之台江淹学兎园赋中语也
　　雪华雹实
　　埤雅曰雪六出而成花雹三出而成实
　　雷电
　　雷从囘电从申隂阳以囘薄而成雷以申泄而成电也
　　朝云暮雨
　　朝云喜晴暮云喜雨故宋玉赋曰朝为行云暮为行雨
　　駃雨【酉阳杂俎河水色浑駃流尸子黄河龙门駃流如行箭】
　　元好问诗駃雨东南来自注駃与快同见魏志赵松雪有駃雪帖
　　文武露
　　春秋纬曰武露布文露沉注曰甘露降其国布散者人尚武沉重者人尚文文露之说他书所罕闻文人亦罕引用
　　采醴雀饧
　　蒋山栢林常多采醴陈后主以为甘露○雀饧后人亦认为甘露
　　华汉
　　诗人称天河曰银河银潢银汉皆常语也李贺曰银湾江淹曰绳河纬书云王者有道则河直如绳谢朓诗曰华汉渟虚用诗云汉昭囘之意陆防云绳河里扇月傍
　　绛河
　　汉武内传王母使女侍问武帝云上问起居逺隔绛河盖道书天有九霄赤霄碧霄青霄霄绛霄黅霄紫霄练霄缙霄也绛河即绛霄王维诗云霄出绛河
　　梁玉清
　　李元独异志云秦并六国时太白星窃织女侍儿梁玉清逃入衙城小仙洞且十六日不出天帝怒命五丁搜捕太白归位玉清有子名子休谪于北斗下其子休配于河北行雨每至小仙洞耻母淫奔之所輙囘故其地少雨也
　　水虹风虹
　　水虹屈霓也主雨风虹月晕也主风水虹滇人呼为水桩
　　九虹
　　春秋感精符曰九女并譌则九虹并见○纬书凢曰女讹者谓嫡庶失叙也
　　駮霞
　　袁翻思归赋駮霞兮绛雰韩文云隂解駮日光穿漏
　　轻琼冷絮
　　唐小说雪诗有轻琼冷絮舞长空之句
　　七政
　　日月木火土金水谓之七政亦曰七曜今术家増入月孛紫炁罗防计都四余星为十一曜计生于天尾罗生于天首孛生于月炁生于闰盖日月行道如两环两环相交一处曰天首一处曰天尾天尾为计天首为罗月之行迟速有常度迟之处即孛也炁生于闰二十八年十闰而炁行一周天炁孛皆有度数无光象故与罗计同谓之四余今七政厯亦有四余躔度
　　望气经
　　唐邵谔着望气经言墨子吕不韦陈平范增皆有其书今不可见其书引易通卦验春秋感精符荆州占未央诀比之史记天官书为备今刺取其要凡望气占皆在子午卯酉之时太乙初移宫皆有气见可以测之夕则日入时朝则日出时夜则夜半时中则午时天无言以七曜垂文地无言以五云腾气四时无言以寒暑变节六甲无言以孤虚定位晋气之云白润精明楚云如日渤海碣岱之间云气正黑色魏云如鼠越云如龙荆云如犬秦云如行人周云如车轮华山河南气色下黑上赤韩云似布幽蓟之气如长蛇形宋云如车鲁云如马蜀云如囷辇乍髙乍下济水之云如黒猪东齐之云如青靛淮水之间气如瀑布渭水之象如白狼尾东海之气如悬灯附汉亦如图画【晋志东海气如圆防】江汉之气如揺杵东齐呉郑之间气如绛衣赵冀气如黑牛尾燕赵之间上青下黑北气皎皎楚日亭亭渤海碣岱漆黑来经防从魏军越有龙腾之势犬随荆卒秦当人步之形周土如轮华山之鸟云上赤韩疆似布蓟门之蛇象均青宋国排辕鲁邦阵马有蜀囷辇或髙或下黒猪济水齐郊之青气绕天素练江濵嵩岳之赤云在野少室白兎淮南之瀑布条长渭水白狼东海之悬灯焰寡江汉揺杵吴郑绛衣青黒燕赵穹庐北边海傍蜃楼北方见牛羊羣畜广野宫阙南蛮动船阁旌旗树接东夷亿结白云竟日宅临西戎龙潜聚黒气经时
　　宇宙
　　上下四旁曰宇往古来今曰宙人皆知之而不知其出于尸子也扬子太曰阖天之谓宇辟宇之谓宙
　　三国正綂
　　魏明帝问黄权三国孰为正綂权对曰以天文则魏为正然考之史黄初四年三月癸卯月犯天心星曰心为天王王者恶之四月癸巳蜀先主殂于永安宫而二国自如天道岂易言哉晋天文志云二石虽僣号其强弱常占昴宿不关紫宫太防然以载记考之流星入紫宫而刘聦殒彗尾扫太防而苻坚败荧惑守帝座而吕隆破抑又何哉梁武帝时星变占曰荧边气如穹庐状也北边之气如牛羊之羣来而不断也南蛮之气如船如阁亦如旌旗揺动东边气如树西戎气如屋宅之状海傍蜃气如楼阁广野之气如宫阙千歳灵上有白云常聚云气多黒润者其下有潜龙二分二至必占云气黄云如覆车五糓大熟青云致虫白云致盗乌黑云多水赤云有火郁郁葱葱隠隠隆隆佳气也绵绵绞绞条条片片兵气也泽泽焰焰女子气也如藤蔓挂树者寳气也紫气如楼者玉气也赩气有铜红气有琼为璘褐色为銕赭色云气下垂不可以掘山云草莽水云鱼鳞旱云烟火涔云波水陈云如丘垣杼云类杼轴杓云如绳蜺云类阙旗胜兵云气如织败兵云气如枯若烟非烟若云非云郁郁纷纷萧索轮囷是曰卿云卿云者喜气也若雾非雾若防非防着衣冠而不濡见则其国被甲而趋凡望云气仰而望之三四百里平望在桑榆上余二千里登髙而望之下属地者三千里云气有兽居上者胜邵鄂赋曰圆穹上乎神运方舆下乎气升圣主临朝黄赤凤于宫阙贤人出处五色龙虎于楼城郁郁苍苍华盖氤氲而显著纷纷郁郁紫桂轮囷而渐生九土表山河之异四方陈介胄之名梁荧惑入南斗天子下殿走武帝被髪跣足下殿以禳之未几北朝有孝静帝之变武帝曰彼亦应天象耶晋庾翼与兄氷书曰歳星犯天关江东无故而季龙频年闭关此复是天公愦愦无皁白之证也噫人之责天亦太详矣为天者不亦难哉世说云月犯少防隠士当之戴颙自以为忧既而无恙当时戯谓颙求死不得此尤可笑也


　　升庵集巻七十四
　　钦定四库全书
　　升庵集巻七十五　　　　　明　杨慎　撰槐序
　　槐序指夏日也王晏和徐孝嗣诗槐序方调
　　嵗阳名
　　嵗阳名始见于尔雅摄提格以下二十四名是也后世相传以为古甲子余疑其非何也简□之古莫如典谟其次易卦爻辞其次毛诗其次诸子尚书辛壬癸甲易先甲后庚诗吉日庚午又朔日辛卯殷人以生日名子十干备至春秋纪年则昭然不紊不闻有一字及于尔雅十干之异名也独史记厯书纪汉武帝以来见之意当汉世术家创为此名藏用隠字以神其术而后人窜入尔雅尧舜三代恐无是称谓也司马公取以纪通鉴亦信而好古之意慎初以为是今疑其非愿与有定见君子商确之楚辞摄提贞于孟陬兮分明用厯家之言稍变其字以别子寅庚之文非必谓以是纪嵗也
　　放春行春发春班春
　　古者诸侯迎春于东郊齐曰放春见管子楚曰发春见楚辞汉书太守有行春班春之文
　　禊有春秋
　　禊水上祓除也然有春禊秋禊论语浴乎沂注上巳祓除王右军兰亭暮春修禊此春禊也马融西第颂云西北戌亥石承输虾蟇吐防庚辛之域刘祯鲁都赋曰素秋二七天汉指隅人胥祓禳国子水嬉此用七月十四日指秋禊也
　　粉荔
　　玉烛寳典云洛阳人家正旦造丝鸡蜡燕粉荔枝故宋人贺正启有瑞霙饯腊粉荔迎年之句
　　冬至夏至
　　周髀云冬至昼极短日出辰而入申照三不覆九夏至昼极长日出寅而入戌照九不覆三照三者南三方巳午未也不覆三者北三方亥子丑也
　　另日
　　俗谓异日曰另日另字音命令之令然其字説文上篇无有也只当作令日战国策赵燕拜武灵王衣服之赐曰敬循衣服以待令日令日即异日也注谓令为善非
　　泰春泰秋
　　古大字音义与泰通大别作泰自范作后汉书始用之避其家讳也按荘子有虞氏不及泰氏泰氏谓大庭氏也管子书有泰春泰夏泰秋泰冬董仲舒策阳长居大夏隂长居大冬正用管子语则大冬大夏皆音泰今人皆失其读
　　十二属
　　子鼠丑牛十二属之说朱子谓不知所始余以为此天地自然之理非人能为也日中有金鸡乃酉之属月中有玉兎乃卯之属日月隂阳互藏其宅也古篆已字作蛇形亥字作豕形余可推而知矣
　　汃月朽月
　　蜀西南多雨名曰漏天杜子美诗鼓角漏天东又径欲诛云师畴能补天漏是也自秋分后遇壬谓之入霑吴下曰入液宋黄仁杰防州苦雨诗九月不虚为朽月今年頼得是丰年汃音读为帕平声东方朔传谐语云令壶龃老拍涂涂与汃同注云丈加切其下解云涂者渐洳径也亦雨湿泥泞之义尔雅十二月为毕涂月汃月之谚虽俗其音义字形亦遐而尚矣
　　支干
　　星书云古之支干只用书日不以纪年纪用嵗阳嵗隂名故温公通鉴纪年以摄提格阏逢之名盖有存古之义不知者议之以为不若直用甲子乃不学之过也【观嵗阳名一条此或是前时未定之见】
</div>
    <div class="pagination">
<a href="升庵集_page72.html">上一页</a><span>...</span><a href="升庵集_page68.html">68</a><a href="升庵集_page69.html">69</a><a href="升庵集_page70.html">70</a><a href="升庵集_page71.html">71</a><a href="升庵集_page72.html">72</a><span class="current-page">73</span><a href="升庵集_page74.html">74</a><a href="升庵集_page75.html">75</a><a href="升庵集_page76.html">76</a><a href="升庵集_page77.html">77</a><a href="升庵集_page78.html">78</a><span>...</span><a href="升庵集_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
