<!DOCTYPE html>
<html>
 <head>
  <meta charset="utf-8"/>
  <title>
   陈检讨四六 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陈检讨四六 - 第 1 页/共 6 页
  </h1>
  <div class="content">
   钦定四库全书　　　　　集部七
　　陈检讨四六　　　　　　别集类六　【国朝】提要
　　【臣】等谨案陈检讨四六二十巻
　　国朝陈维崧撰程师恭注
　　国朝以四六名者初有维崧及吴绮次则章藻功思绮堂集亦颇见称于世然绮才地稍弱于维崧藻功欲以新颖胜二家又遁为别调譬诸明代之诗维崧源于庾信气脉雄厚如李梦阳之学杜绮追步于李商隐风格雅秀如何景明之近中唐藻功刻意雕镌纯为宋格则三袁钟谭之流亚平心而论要当以维崧为冠徒以传诵者太广摹拟者太众论者遂以肤廓为疑如明代之诟北地实则才力富健风骨浑成在诸家之中独不失六朝四杰之旧格要不能以挦撦玉溪归咎于三十六体也师恭此注成于康熙癸酉王士祯古夫于亭襍録曰昔人云一人知已可以不恨故友阳羡陈其年诸生时老于塲屋小试亦多不利已未博学鸿词之举以诗赋入翰林不数年病卒京师及殁而其乡人蒋京少景祁刻其遗集无只字遗失皖人程叔才师恭又注释其四六文字以行于世此世人不能得之子孙者而一以桑梓后进一以平生未面之人而收拾防惜其文章如此云云其推奬师恭颇至然师恭所注往往失其本防如铜雀瓦赋弹棊爱子句自用曹丕巾角弹棊事而但引艺经注弹棊引陆机吊魏武帝文注爱子傅粉佳儿句自用曹植傅粉对邯郸淳事而引魏志武帝欲以何晏为子及文帝疑晏傅粉事皆近是而非又如述祖徳赋况彼鲤庭句自用杨汝士桃李新隂在鲤庭事而但引论语伯鱼事憺园赋双丁讵拟句自用梁武帝赐到溉诗汉世重双丁语而但引文士传丁仪兄弟事皆知其一不知其二至于毛贞女堕楼诗序空空实下天之状句自用李斯奏秦始皇凿之空空如下天状语而补注引剑侠传妙手空空儿尤为乖谬如是之类不一而足且任渊史容注黄庭坚集于作诗本事及年月俱一一详核故为善本师恭去维崧最近文中事实縁起可以考知如璿玑玉衡赋序之乌空楚幕鹃去巴江句因
　　圣祖召试博学鸿词在已未嵗正平定湖广四川之后故维崧云云师恭不注其故则突入此语是何文义哉特以四六文非注难明而师恭捃摭故实尚有足资考证者故并存之以备防校焉乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　陈检讨四六巻一
　　翰林院检讨陈维崧撰
　　赋
　　璿玑玉衡赋【并序】
　　皇上御厯之十有八年闿泽覃敷湛恩江濊【相如传昆虫闿泽注史记作凯泽与恺通长卿难蜀父老文湛恩汪濊】刚柔克协配两大之无私【记孔子谓子夏曰天无私覆地无私载】健顺攸宜卜万年之有祜【诗】瑶枢夜朗荣光上烛夫紫微【步天歌北极五星在紫微宫中其第五星为天枢又北斗七星近紫微垣外其第一星为天枢第七星为摇光一作瑶光淮南子紫微宫者太乙之居也张衡灵宪紫微垣一十五星在北斗之北一曰大帝之座天子之常居也五帝纪黄帝时荣光幕河尚书中帝尧即位荣光出河】珠斗宵澄瑞气遥连夫黄道【天文志珠斗北斗也庾信宗庙歌文昌气似珠黄道详篇下】迢迢阊阖共戴尧天【离骚倚阊阖而望予注天门也张衡西京赋表嶤关于阊阖尧纪其仁如天】肃肃勾陈俱环禹甸【汉书音义勾陈紫微宫外营星也宫衞之象亦如之占以明则吉诗惟禹甸之】洵所谓枢机在手衡量在心者矣【天文志北斗七政之枢机书同律度量衡】况夫御宿芒高帝车色正【天官星占北斗为帝车运于中央后汉舆服志圣人视斗魁方杓曲以携龙角为帝车桞子厚集序如繁星丽天而芒寒色正】朱鳬絶徼咸归覆帱之中【详尺牍序】金马遐陬仍版图之内【演繁露蜀二山东碧鸡西金马汉武使王褒祠二神于其地按舆志云南】乌空楚幕已知妖眚之俱消【左传楚子元伐郑诸侯救郑楚师夜遁郑人将奔桐丘谍告曰楚幕有乌乃止】鹃去巴江【详庵序及孟太母啓】共稔祲氛之不作【周礼注祲氛谓隂阳之气相侵乃妖气也】功符易简徳嫓高深【易】凡兹抚世以诚民悉本敬天而答昊备搜纪牒厯有规模作讹成易载于古帝之篇【书】流火授衣志自豳风之什【诗】太初洛下甫创员仪【益都耆旧传汉初承秦以十月为嵗首武帝七年改太初元年始复用夏正巴郡洛下闳等制浑天仪按闳字长明浑仪一曰员仪作太初厯】顺帝张衡旋新浑象【后汉书顺帝时张衡字平子取颛顼浑仪更新之铸浑天仪总序星经谓之灵宪筭】周髀即盖天之説既虞勾股之难精术家传宣夜之书益患参稽之多谬维两説之无徴只浑天之足据【晋书古之谈天者三家一曰周髀即盖天也一曰宣夜一曰浑天蔡邕言宣夜无师法周髀多所违惟浑天为善今候台铜仪即其法也周髀音义有勾股方圆图注算法有九其九曰勾股】玑衡之设夐乎尚哉【尚书注以璿餙机所以象天体之转运横设玉管所以窥机犹今之浑天仪也】臣才非梦鸟生同扪籥之愚【六帖晋罗含梦呑五色鸟文益进志林生而瞽者不知日或告之曰日之光如烛他日扪籥以为日也】技止雕虫坐逊挈壶之智【扬雄传扬子曰少而好赋雕虫篆刻壮夫不为也周礼挈壶氏下士六人郑元注挈壶水以为漏也左传人有言曰虽有挈缾之智守不假器礼也注谓不假人以器也】矧授简之自天【谢惠连雪赋序梁孝王授简于司马大夫曰为寡人赋之】益措躬之无地桃霏红纸亲从三殿以颁来【桓元伪事録诏命平准作青赤缥緑桃花纸使极精李义山诗浣花牋纸桃花色南郡新书麟徳殿其殿三面名三殿或以蓬莱拾翠紫微为三殿】桞染青镂遥向九重而捧至【白怗纪少瑜梦陆倕以一束青镂管授之文益进屈原天问圜则九重又天之门兮九重注天子制因之九阳数之极也】丹墀赐坐细草成茵【汉官仪尚书省以丹朱漆地曰丹墀赤墀傅毅舞赋陈茵席而设坐兮谢万春游赋草靡靡以成茵】银管分题【详园次序注】宫花似幄【陆机诗密叶成翠幄】期门四姓森森鸊鹈之刀【汉书武帝与北门良家子期诸殿门故有期门之号小学绀珠金日防张安世卫青霍去病乃前汉外戚四巨姓后汉明帝纪四姓小子侯注尚书以上为甲姓九卿方伯为乙姓散骑常侍为丙姓吏部正员郎为丁姓并详琅霞序又按呉中四姓详尺牍序内族四姓详皇士序张正见诗金门四姓聚古诗扈跸劒莹防鹈刀杜诗铦锋莹防鹈注防鹈膏可莹刀也】扈跸千官缦缦鳯皇之绶【上林赋注从上曰扈周礼凡邦之事跸注跸止行人也汉武内传有鳯文琳华绶】既尚方之给札复光禄以传餐【司马相如传相如为天子游猎赋奏之许令尚书给笔札汉纪武帝置光禄勲】讵意微才躬逢盛事挥毫月地难形月馆之清虚【杜诗诗成珠玉在挥毫开元遗事罗公逺秋夜侍主家翫月取杖向空中掷之化为桥请帝同登遂至大城阙榜曰广寒清虚之府乃月宫也详良辅序】掞藻天边莫悉天垣之玮丽【左思蜀都赋摛藻掞天庭班固答賔戏摛藻如春华天垣见上按天文志上垣太微中垣紫微下垣天市】较虞喜安天之论多愧前贤【晋书虞喜字仲宁余姚人专心经传兼览防纬晋太宁永和间屡徴不起乃着安天论以难浑盖】仿陆倕刻漏之铭殊惭曩烈【刘璠梁典陆倕字佐公天监中为太子中舎人诏为刻漏铭冠絶当世续汉书孔壶为漏浮箭为刻下漏数刻以考中星昏明星焉】其辞曰时惟季春律中姑洗【月令季春之月律中姑洗】
　　天子方建翠葆于兰宫肃霓旌于蕙版【上林赋建翠鳯之旗注以翠羽为旗上葆也楚词彷徨乎兰宫上林赋拖蜺旌靡云旗蕙版补注】命羲和以司晨令保章而戒旦【尧典乃命羲和广雅日御曰羲和尧于是立羲和之官周礼保章氏掌五纪之变陈琳武军赋启明戒旦】瑶枝抽蓂荚之茎【离骚折琼枝而继佩帝王世纪尧时有瑞草夹阶而生毎月朔日生一荚朢后日落一荚】玉漏滴莲花之箭【杂记宫中玉壶为漏刻漏皆雕莲花其上故更筹皆称莲漏按逺公弟子惠逺以庐山不知漏器乃取铜叶制漏器状如莲花亦称莲漏】金徒则翼卫以逶迤铜史则骖銮而漫衍【张衡刻漏制盖上铸金铜仙人居壶左为胥徒居壶右皆以左手抱箭右手指刻陆倕铭铜史司刻金徒抱箭】既乃出日华之邃殿升测景之崇台【汉宫阙疏日华为东门杜诗我在日华东测景详篇下】顾见浑仪陈于阼阶爰傧宫僚骏奔走召邹阳延枚叟【谢惠连雪赋召邹阳延枚叟注齐人邹阳从梁孝王逰枚乗仕吴諌吴王不纳去之梁尊为上客谢赋盖假主客以为词也】临轩而命之曰【汉书天子自临轩楹】此即璿玑玉衡有虞氏之所以齐七政也【书】尔诸臣其赋之余一人将前席以聴焉【汉书文帝召见贾生前席以聴】小臣固陋不揣懵昧【汉书餙固陋之衷谢荘月赋昧道懵学】鞠螭坳摛词以对【史记淳于髠曰亲有严客帣韝鞠奉觞上寿注帣收衣褏也韝臂捍也鞠小跪也防典唐左右二史分立殿下直第二螭首和墨濡笔至螭首坳处号螭坳】夫何般总总以轇轕兮【贾谊赋般纷纷其离此邮兮注般久也九歌纷总总兮九州扬雄甘泉赋齐总总以樽樽其相轇轕兮庄子轇轇轕轕注交加也】道则或赤而或黄也【详下】鸿琳琳焉羃防兮【枚乗七发涛始起也鸿琳琳焉注渥貌唐豆卢田诗羃防野烟起】环则或单而或双也【书集传仪有三重外六合仪平置黒单环侧立黒双环内三辰仪侧立黒双环其赤道为赤单环黄道为黄单环为白单环以承其交最内有四游仪亦为黑双环】日月既出没于躔度兮数则或弱而或强也【天文志日同天运毎日不及一度月不及三十度竒故行度有强弱】四游或包络以三辰兮仪则或隂而或阳也【见上书集传日月星辰于是可考曰三辰仪东西南北无不周徧曰四游仪】尔其剖异贝于鲛宫兮采奇姿于大秦【春秋运斗枢瑶光得江吐大贝木华海赋鲛人之室注鲛人水底居出则卖珠魏畧大秦国出明珠辛延年诗耳后大秦珠】弋明月于泉客兮输夜光于海民【南海志海中有明月珠李斯上秦王书垂明月之珠刘欣交州记鲛海人一名泉客西京赋流悬黎之夜光南都赋隋珠夜光按邹阳称夜光之璧刘琨称夜光之珠乃珠玉通称也】聚之则璘斒而璀璨兮散之则的烁而晶莹漙溥若新荷之擎晓露兮累累若清歌之动微尘【乐记累累如贯珠刘向别録汉兴善雅歌者鲁人虞公发声清亮拂动梁尘】爰徴巧厯【庄子巧厯不能得而况其凡乎】缀为斯器上应五行旁罗四气贯天经于圆轴【书集传天经之环南北二极皆圆轴虚中而内向】以聨黄赤之交【见上】界天脊与地平以厘子午之次【书集传黑双环背刻去极度数以中分天脊直跨地平使其半入地下而结于其子午以为天经】飞轮下垫【详下】扶鳌极以常安【列子渤海有五山岱舆员峤方壶瀛洲蓬莱随波上下帝命禺强使巨鳌十五举首戴之详佳山序】激水生风像蚁盘之不滞【书集传为白单环使不倾垫下设机轮以水激之使日夜随天东西运转以象天行杂记蔡邕云天左旋日月右转如蚁行磨上磨左旋蚁却右也】尔乃絪絪緼緼经缕纵横南北有秩东西有程赫乎若魮房琲甲饰緌缨也【山海经魮鱼房生珠玊呉都赋珠琲阑于广雅緌缨冠系也】磊落﨑崟【详子厚序】峥嵘窈冥【郭璞方言注峥嵘髙峻也高唐赋窐寥窈冥】窞者成窊凸者成陵块乎若畦分罣布限觚棱也【班固西都赋上觚棱而栖金爵注物有亷角者曰觚棱】缛堆绮岫绣叠丹厓灼同霜旭駮若晴霞袤延织女横带瓠【説文东西曰广南北曰袤一云东西曰径轮南北曰广袤元命苞织女星主又瓠星名】摄提置闰【尔雅太嵗在寅曰摄提格孔文祥曰太嵗正月出寅方摄列宿以为嵗月之首起于孟陬厯书太初厯推上元甲寅摄提格之嵗日月如合璧五星如连珠置闰之法积分起于上元】娵訾验差【尔雅娵訾之口营室东壁也亦星次名厯书嵗差验于日躔孟春日在营室日月防于娵訾之次而斗柄指寅可验嵗差注举嵗首娵訾以概其余也】烜乎若金塘玊沼茁鲜葩也【张华新荷诗照灼此金塘藻曜君玉池説文葩华也】况复用若转圜形如欹案【汉书从谏若转圜魏志曹操作欹案卧视书】虽刓方以为圆亦居卑而测逺陈于廷陛之侧可以手摘星辰【杨亿传亿生数嵗吟曰危楼高百尺手可摘星辰】列于彛鼎之旁足以仰扪霄汉【上林赋仰攀橑而扪天】然而苍苍太始茫茫两仪理穷象罔事涉熹微【庄子天地篇黄帝逰赤水之北遗其元珠索之不得乃使象防象防得之归去来词恨晨光之熹微】往来赢缩或一行守敬之所不能算【唐书开元中僧一行精诸厯元宗令造新厯元史郭守敬授时厯取二至逺近日晷酌其中而用之】晦明望或霍融姚信之所不能知【司马彪续汉书太史令霍融上言刻漏或时差至二刻不如夏厯宻也厯志姚信昕天论言冬至极低夏至极起】纵靡愆夫圭撮犹惧失乎毫厘【周礼土方氏掌土圭之法以致日景汉书推厯生律者不失圭撮应劭注十黍为圭四圭为撮易纬差若毫厘】翳璿玑之既设借玊衡以窥之【见上】维彼玊兮氷雪之精维彼衡兮准量之平质本无瑕形则同于箫筒【律厯志玊衡以玊为管亦曰衡箫风俗通舜作箫其形参差象鳯翼十管长三尺黄帝使伶伦制十二筩为律本】美何妨椭价倍重于璜珩【广韵器狭而长者曰椭东坡诗璧美何妨椭毛诗传珩璜琚瑀玊属】衡贯玑中聴低昂于南北轴居环内验朒朓于亏盈【书集传环之内又为小窽以受玊衡要中之小轴使衡既得随环东西运转又可随处南北低昂説文朔而月见东方曰朒晦而月见西方曰朓谢庄月赋朒朓警阙朏魄示冲】有玊于斯睨而视之星财玊防帀布天则翠幕低垂【张衡西京赋覩瑶光与玉防注玉衡北两星为玊防一作即玉衡夜深则低摭言上下四方为六幕胡宿诗六幕天空万里心】直视则珠颗斑斓缀铜丸之厯厯遥挹则银河清浅防檀靥之离离【古诗河汉清且浅酉阳杂俎妇人妆如月形名黄星靥玊台新咏饰面停妆更防星】七曜分行错杂散枰间之子【天文志五星金木水火土及日月为七曜礼经防元星罗碁布】五星聚井零星嵌轸畔之徽【汉高帝纪元年冬十月五星聚东井琴谱金徽玊轸】罗以为胸昌谷嚢中之句【李贺诗二十八宿罗心胷贺字长吉一称昌谷毎得佳句以锦囊盛之】织之成样若兰锦上之诗【臧荣绪晋书窦滔扶风人妻苏氏名蕙字若兰滔为苻坚时刺史徙流沙蕙织锦为回文诗八百余字寄滔名曰璇玑圗】我
　　皇于是法古制律天时恢八纮奠四维【淮南子九州之外有八夤八夤　之外有八纮八纮】【之外有八极按东西南北为天之四维】翔渇乌于画栋踆玉于文防【淮南子日中有踆乌注三足乌也袖中记李兰刻漏法用铜为渴乌状如钩曲以引器中水于银龙口中吐入漏器五经通义月中有玉兎蟾蜍西京赋镂槛文防】浮动如毬璐戺頳曜灵之景【宣夜学云天无质日月众星浮生虚空之中西京赋金戺玊阶广雅戺砌也屈原天问曜灵安藏皇甫谧长厯日者众阳之宗故日以昼明曰曜灵】轻圆比弹琼横若木之枝【王蕃浑天説天体状如鸟卵天包地外犹殻之褁黄周围如弹丸其形浑浑也京房书天如弹丸月似镜体离骚折若木以拂日兮淮南子若木末有十日其华四照山海经灰野之山有树名若木生昆仑附西极其花光下照地】糺卿云兮赓复旦逰化日兮洽重熙【尚书大传舜时卿云见百工和歌舜歌曰卿云烂兮糺缦缦兮日月光华旦复旦兮注即庆云史记天官书卿者佳气也潜夫论化国之日舒以长东都赋重熙而累洽】置之灵台与大贝球刀而并重藏之宗庙共赤文緑字而俱垂【尚书中尧时有龙马啣甲赤文緑色有帝王兴亡之数淮南子洛出丹书河出緑图注赤文成字故曰丹书兰采朱文故曰緑图】猗欤休哉其绵亿万年之景运而巩八百载之丕基也哉湛露浓兮朱顔酡【诗湛湛露斯楚辞美人既醉朱顔酡】縆瑶瑟兮弹云和【屈原九歌縆瑟兮交鼔周礼云和空桑龙门之琴瑟郑元注三地名】曲终拜手为璿玑玉衡之歌歌曰聿鉴世徳命维新兮我
　　皇合撰备髙深兮不贵异物逺技淫兮【书】浑仪肇始宁自今兮上天垂象圣则钦兮【易】赫赫圆穹髙难谌兮【诗】鲸钟龙簴敝则瘖兮【东都赋发鲸鱼铿华钟注东海有兽名蒲牢素畏鲸鲸击之辄大鸣凡钟欲令声大作蒲牢于上撞之者为鲸鱼诗集注簴植木以悬钟磬者仓公传注瘖失声也】夏鼎商杅邈难寻兮【左传昔夏之方有徳也铸鼎象物博古图杅浴器即汤盘之类】维形与器不可以久任兮辟王事天单厥心兮【诗】讵借冬官【周礼】饰璆琳兮【禹贡球琳琅玕注球美玉璆即球重文也】小臣矢音献司箴兮
　　滕王阁赋
　　自昔沁水余公主之园【后汉书沁水公主汉光武女也后窦宪恃女弟为皇后以贱直夺公主之园】清漳有王孙之第【地志漳水一名清漳一名浊漳孔安国注漳水入河河浊漳清故名清漳水经注魏武引漳流迳铜雀台按汉有清漳王清河王】蓝田称废将之家【史记李广屏居蓝田山中射猎尝夜从一骑出从人田间饮还至亭霸陵尉醉呵止广广骑曰故将军尉曰今将军尚不得夜行何故也宿广亭下】青门实故侯之地【汉书卲平广陵人故秦东陵侯汉时种长安东门成五色世谓青门乂谓东陵】家居小巷人传丞相之賔【汉书楼防家长安中丞相王商为大司马时欲防主簿谏将军至尊不宜入闾巷不聴遂往至防家家狭小官属立车下】田近南山客言太后之弟【田蚡传蚡景帝王皇后同母弟也孝景朝蚡日贵盛及武帝时因蚡为太后弟位丞相治宅甲诸第田园极膏腴】或北接铜街或南通金市【洛阳记铜驼街在洛阳城东关汉置铜驼二于宫之南街四防道头两铜驼东西夹路相对谚语金马门外拜羣贤铜驼陌头集少年言人物之盛也又洛阳旧有三市金市羊市马市详九日序列子齐有欲金者至鬻金所攫金而去吏捕之对曰取金之时不见人徒见金附注】况夫长乐贵东阿幼王【宫阙疏汉高建长乐宫汉官仪帝母居长乐宫魏志黄初三年立曹植为鄄城王太和三年徙封东阿六年封陈王】苑齐博望系自平阳【西京杂记戾太子既冠就宫武帝为立博望苑使通賔客史记外戚传景帝王太后长女号平阳公主卫子夫出平阳侯邑为平阳主讴者武帝悦子夫生三女一男】出龙楼而婉娩开朱邸以徜徉【汉成帝纪帝为太子时元帝尝急召之出龙楼门不敢絶驰道西至直城门得絶乃度上迟之问其故以状对上大悦乃令太子得絶驰道史记诸侯朝天子于天子之所立宅舎曰邸汉书诸侯王朱户故曰朱邸谢元晖诗黄旗映朱邸】梁孝则广通賔客萧绎则雅善文章【汉书梁孝王文帝子也賔客有邹枚之属见璿玑赋梁书湘东王绎武帝第七子也善文章武陵王谓僚佐曰七官文士】淮南则山名桂树楚国则台号高唐【汉书淮南王安与八公共登山攀桂而赋或称大山小山如诗大雅小雅因以大小山自号招隠士赋曰桂树丛生兮山之幽自序云小山之所作也宋玊高唐赋昔者楚襄王与宋玊逰云梦之台高唐之观注云梦中高唐之台也】顷之则秦宫草緑魏殿烟黄虽有子晋吹笙之馆陈思挟瑟之场【列仙传王子乔名逈周灵王太子晋也好吹笙作鳯鸣游伊雒道士浮丘公接以上嵩山后仙去七月七日乗白鹤于缑岭云中谢时人数日方去】上黄侯之离台别囿【补注梁书上黄侯始兴王憺之子初封安陆侯美才仗气官晋陵太守特被简文友爱西都赋离宫别馆三十六所注离别非一所也】竟陵王之玊柱金觞【详祖徳赋齐书竟陵王萧子良字云英武帝第二子也袁叔正情赋陈玉柱之鸣筝韦诞诗防酒盈金觞江淹别赋掩金觞而谁御横玉柱而霑轼】亦复销沈歇絶彷佛徬徨笙歌散兮风月尽亭榭虚兮罗绮伤沈初明之才情上通天而下泣【汉书武帝作通天台以求神仙去地百余丈望云气悉在其下南史梁沈烱呉兴人约之子字初明仕梁值侯景乱妻子皆景害后魏尅荆州被掳授仪同以母在东求归尝独行经通天台上表于汉武陈已思乡之意详子厚序】陆士衡之意气吊铜雀而霑裳【陆机吊魏武文登爵台而羣悲贮美目其何望览遗籍以慷慨献兹文而凄伤详铜雀赋】是知世何人之不促人何世之能长徒赋哀于景福祗寄慨于灵光而已矣【典畧魏明帝将东廵恐夏热故许昌作殿名曰景福既成何晏赋之文选注灵光殿在曲阜县鲁共王所建及汉中微宫殿皆毁而灵光岿然独存后汉王延夀字文考作灵光赋】原夫滕王阁者【舆志滕王阁乃唐高宗子元婴封滕王时所建在南昌府章江门】地接衡庐【王勃赋注谓衡山匡庐】天分呉楚汉灌婴洗马之城晋殷羡投书之渚【南昌府志汉灌婴讨定南方筑城于此至今有婴之洗马池晋书殷羡字洪乔拜豫章守缙绅多属羡致书者行次石头渡皆沉水中曰沉者沉浮者浮我不作致书邮后遂号投书渚】南昌乃三江之咽喉洪都亦五湖之门户【王勃滕王阁序南昌故邵洪都新府又襟三江而带五湖】名藩既竹木为园【图经梁孝王有脩竹园】爱子复芙蓉为府【详紫元序左传赵括为爱子】徐刘应教依稀江上之帘栊【魏志孔融文举陈琳徳璋王粲仲宣徐干伟长阮瑀元瑜应玚徳琏刘桢公干称建安七子按诸王命曰应教】潘左陪轩隐约楼头之箫皷【梁钟嵘诗品晋太康中三张二陆两潘一左勃尔复兴通论洛阳才子潘左为先觉陪轩补注】然而千年观阁百代江山戴妫大去子无还【毛诗注庄姜无子以陈女戴妫之子完为已子完即位州吁弑之故戴妫大归于陈左传宋公用子于次睢之社以属东呉】哀美人兮泪尽怨公子兮衣单【少司命篇望美人兮未来山鬼篇怨公子兮怅忘归沈约诗秋至客衣单祖登仕诗谁念客衣单】念繁华兮何极悲花月兮难言沿夫明季之将衰也飞燕长安李花河北【汉五行志成帝时童谣曰燕燕尾涏涏张公子时相见木门仓琅根燕飞来啄皇孙皇孙死燕啄矢注帝后与富平侯张放出游过河阳主见舞者赵飞燕而幸之遂为后卒贼害诸王子迷楼记隋炀帝将再幸江都有迷楼宫人抗声夜歌云河南杨桞谢河北李花荣杨花飞去落何处李花结子自然成帝召宫女问女自为之耶曰道涂见儿都唱此歌帝黙然曰天启之也】江陵之文武道消洛下之衣冠运息【萧梁记萧詧助魏袭江陵梁主绎绎见西魏兵入焚图书十四万巻以寳劒击柱折之叹曰文武之道今夜尽矣晋书永嘉时海内大乱独江东差安洛下士民多南渡江郎士元诗避地衣冠尽向南】千重白马之军万骑黑山之贼【英雄记公孙瓉毎闻边警辄厉色作气常乗白马又选数十白马为骑射之士号曰白马义从魏志袁绍遣顔良攻刘延于白马又详鸿客序魏志张燕常山人慓悍捷速军中号为飞燕自黄巾始乱燕贼河北众至百万号曰黑山徐陵为贞阳矦书黑山白马之卒】倚弓于鹦鹉窓前系马于鳯凰楼侧【江夏志鹦鹉洲即祢衡赋鹦鹉地后黄祖杀衡于洲上因名焉武昌志城北有鳯凰山岑参诗路指鳯凰山外云衣沾鹦鹉洲边雨按庾信哀江南赋倚弓玉女扉系马鳯凰楼柱此似泛用】空余玊树之悲犹见金人之泣【陈书后主讳叔寳采新诗尤艳丽者为曲词有玉树后庭花临春乐等大防皆美张贵妃孔贵嫔之容色其畧曰璧月夜夜满琼树朝朝新潘岳关中记秦为铜人十二董卓坏以为钱余二枚魏明帝迁诣洛阳到霸城重不可致今在覇城大道南述异志魏明帝诏宫官牵车西取汉孝武捧露盘仙人欲置前殿宫官既折盘临行泪下李贺集有金铜仙人辞汉歌】繄结绮与临春奚兹阁之如昔【杜氏通典陈后主建临春结绮望仙三阁自居临春张麓华居结绮龚孔二妃居望仙】无何而皇清永奠玉烛初调【尔雅四时和谓之玉烛郭璞注道光照也】吴眀
　　彻则投身周境庾子山则辞迹梁朝【陈书呉明彻字通昭陈高祖深奇其才居将帅之任初有军功天嘉九年与北周战吕梁败绩明彻穷蹙乃就执梁书庾信字子山以梁人入仕西魏为开府因仕于周集中多入魏周之作】韩擒虎折冲军垒温子升出入宫僚【隋书韩擒虎容顔魁岸文帝时拜庐州总管以轻骑五百直取金陵陈平进位至上柱国魏收魏书温子升字鹏举晋大将军峤之后北魏熙平中补御史时年二十二台中文笔皆子升为之后庄帝更加信任焉】斥堠少烽烟之警士女多清晏之谣【左传纳斥堠广雅边方备警作土台台上作桔橰头上有夔岺以新草置其中有防即燃火举之曰烽火多积薪防至则燔又望其烟曰燧昼则燔燧夜则举烽拾遗记河清海晏至圣之君以为瑞】妙选重臣用绥江服庾征西以重望特镇武昌【庾亮传亮字元规为征西将军领江州军平苏峻之乱镇武昌童谣曰庾公上武昌翩翩如飞鸟】郄太傅以名贤坐备姑孰【郄鉴传鉴字道徽与王卞壸等受遗诏辅少主咸和初祖约苏峻反进鉴都督扬州八邵军事讨平之年七十一薨赠太傅舆志太平府禹贡扬州之域刘宋曰姑孰】领军则秩拟仪同假节则位崇左仆【官仪周制太师太傅太保为三公秦则有太尉司徒司空及汉安帝以车骑将军邓隲为开府仪同三司谓别开一府得比三公唐皇用开府为散阶令有拜三公真秩者反以开府仪同三司为阶通考晋制都督诸军为上监将军次之督诸军为下使持节为上持节次之假节为下使持节得杀二千石以下持节杀无官位人若军士得与使持节同假节得杀犯军令者杜氏通典仆射秦官汉因之成帝建始元年初置尚书五人以一人为仆射主封门掌授廪假钱谷后献帝以执金吾荣邵为左仆射衞臻为右仆射通考后汉二仆射左居上右居下】盖我蔡公实以御史大夫出领豫章为一时名节度使焉时则四境无虞一军多暇陶侃之姿制慷慨羊祜之标期儒雅【晋书陶侃字士行以平苏峻乱拜大将军初梅陶尝谓人曰陶公机神明鉴似魏武忠顺勤劳似孔明陆抗诸人不能及也羊祜传祜字叔子博学能属文身长七尺三寸美须眉善谈论】溯畴曩而神伤顾景物而心写【诗】抚灵构于前人嗣神功于来者眷斯阁以裵独蕴情而潇洒爰乃召般输徴楩枏【淮南子鲁般古之巧人注公输班也鲁哀时人呉都赋楩枏豫章注四者皆大木】不烦将作之匠宁费水衡之钱【人官考将作监掌土木工匠总左校右校中校甄官等署官如少府周礼水衡之官郑元注川流水也衡平其大小也庾信华林赋水衡之钱山积应劭曰水衡与少府皆天子私藏】结惊鸾之窈窕穷舞鳯之防娟【灵光殿赋璇室防娟以窈窕】俨雕甍之宛尔恍绣闼之依然伊左萦而右拂羌前纡而后旋爰乃朱楼绵亘绮疏葱蒨【冯衍显志赋伏朱楼而四望天台赋烱晃于绮疏李尤东观铭房闼内布绮防外陈注绮疏也古诗交疏结绮左思诗峭蒨青葱间注鲜明貌】曲房窅防高台婉转【集韵窅防同窈窱深逺也灵光赋蟠螭宛转而承楣玉台新咏序椒房婉转】凿桂榭之玲珑撰华檐之缱绻【天台赋朱阙玲珑于林间缱绻载诗】势未整而欲斜状将翔而又变丹青图画有若神仙饰之翠羽错以金钿【潘妃传帝为潘贵妃起殿间画神仙形皆以金玊翡翠饰之呉都赋图以云气画以仙灵汉书昭阳舍往往明珠翠羽饰之景福殿赋明珠翠羽往往而在尔雅翠鹬也】鸳鸯起于梁上玫瑰生于栋间【汉宫阙名长安有鸳鸯殿韵集玫瑰火齐珠也又石之美者子虚赋其石则赤玉玫瑰】斜通阛阓遥接平原【张衡西京赋通阛带阓説文曰市外门也王粲登楼赋平原逺而极目兮】俗类数钱之市地疑种玊之田【顾野王艳歌行南市数钱归庾信谢赵王启遂令新市数钱忽疑贩防寰宇记汉阳羊雍伯遇人以石子遗之云种此生美玉后雍伯求徐氏女徐曰须白璧一双可许聘雍于田中得白璧五双遂聘之其地在顺天府玉田县按抚州亦有玉田称萧子云种玉处】田窦之居缥缈金张之宅蝉聨【班固赞窦婴田蚡皆以外戚重按窦婴乃孝文皇后从父子田蚡见本篇上金日防张汤传赞功名之后惟有金氏张氏乃外戚之尤盛者左思咏史诗金张借旧业并详归田序】则见夫红妆美女青骢少年商民辐辏钱贝喧阗【魏都赋内则街衢辐辏】吚吚画角之声江城夜市厯厯纱窻之下秋水晴川一骑琵琶弹来槛外【详海棠赋】万家灯火照去栏前于是合府参佐之徒蝉翼翩翻丹轮的烁轻俊则庾氏肩吾雕华则刘家孝绰【庾肩吾传肩吾字慎之八嵗能赋诗梁书刘孝绰小字阿士舅王融称为神童且曰天下文章无我当归阿士】飞羽觞而凌乱【逸诗羽觞随波注周公城洛邑因流水泛酒轻如鸟羽之飞又爵形有颈尾羽翼】眄长空而横薄陪公防于中天极胜游于高阁维玊管与金萧遂临风而竞作则有澄波喷欱洪涛茫【东都赋欱野喷山西京赋欱沣吐镐注犹吹吸也】江名彭蠡湖曰鄱阳【舆志彭蠡一名滙泽即今南康府宫亭湖鄱阳在豫章县今饶州有鄱水一云彭蠡即鄱阳】贾客黄龙之舳估师朱雀之航【穆天子传乗鸟舟龙舟浮于大沼注以龙鸟为形也隋志炀帝遣陆士澄造朱鸟白虎元武飞羽青鳬楼船】荡子以明珠作檝倡家以白玊为樯【古乐府昔为倡家女今为荡子妇补注】西风起兮鳬鴈飞烟波冷兮菱芡长垂画帘于江上击大皷于中塘又若南浦层峦西山崇岭【载王勃滕王阁诗】香炉幽邃以逶迤石镜礧砢而涬【舆志香炉峰在南昌之东上有许旌阳石镜山其形如镜在武宁县逶迤载诗上林赋玉水磊砢帝京谱天地初起溟涬鸿蒙司马彪曰溟涬元气也】洪崖蔽夫金梯匡庐隠现夫丹井【寰宇记南昌西有洪崖石壁峭絶激湍如雷三皇时洪厓先生得道于此故名子虚赋岑崟参差日月蔽亏费昶诗朝逾金梯上鳯楼南康府志周时匡裕兄弟三人结庐山中仙去因名其山为匡庐上有金井玉渊乃道书第八洞天】朝晖无自匿之鲜元夜有长舒之景猿言岩畔之寒狖讶山间之冷【屈原九章乃猿狖之所居庾信小园赋言此地之寒鹤讶今年之雪】华榱与碧嶂俱悬绮户与翠微相映爰乃四开朱牖尽启罗帱玉顔既醉银筝未收【古诗十五学弹筝银甲未曽卸通典秦防恬始作筝荆川稗编筝本颂琴后世名曰筝】幕府筵终临高台而怀古【东观汉纪卫青征北蕃帝拜大将军于幕中因号幕府】元戎昼静列巨舰而悲秋【元戎载诗】思夫帝子旌旂兮风流相赏【王勃诗阁中帝子今何在注滕王婴也】江山文藻兮賔朋俯仰金枣长埋兮银蚕犹朗【葛洪抱朴子呉景时戍将于广陵发一大塜似公主之冡棺中人両耳及鼻孔皆有黄金如枣许大括地志晋永嘉末有人发齐桓塜者得金蚕数十簿南史南齐人发桓温女冢有金蚕银茧等物又宋王元谟从弟象守下邳发一冢有金蚕铜人百数棺中女子卧而言我东海王家女寻复死庾信兰氏墓铭金枣长含银蚕永送】朱门寂寞兮緑池惆怅【晋麴逰歌南开朱门北望青楼曹植诗朱华冒緑池宋玉九辨惆怅兮而私自怜】惟物华之如故兮悼斯人之一往悲舞馆与歌楼兮但长天之明爽思夫阎公棨防兮都督簮缨【王勃序都督阎公之雅望棨防遥临】子安词赋兮文章纵横将军爱士兮年少能文艺林胜事兮末座知名【王勃传勃字子安六嵗善文辞高宗以作鬪鸡檄怒斥之勃往省父于交趾至南昌九月九日都督阎伯屿大防客于滕王阁勃少年厠坐末阎出纸笔令客作序莫敢当者勃受不辞阎遣吏伺其文至落霞二句乃叹曰天才也】彼星移而物换兮见水緑而山青【王勃诗物换星移防度秋】怅贤王之台榭兮想词客之生平于斯时也悲不自胜泣将何及【后汉书陆续悲泣不自胜诗何嗟及矣庾信哀江南赋燕歌逺别悲不自胜楚老相逢泣将何及】王长史之登山怅眺极多【王氏谱廞字伯舆亦称长史尝登茅山大恸哭曰琅琊王伯舆终当为情死】卫叔宝之渡江苍茫交集【卫玠别传叔宝仕晋为太子洗马初欲渡江语云见此茫茫不觉百端交集未免有情谁能遣此】矧复羇人顦顇塞客参差何年泣别几度相思攀桃李兮三千里【详尺牍序】赠蘼芜兮十二时【楚词秋兰兮蘼芜广志蘼芜香草魏武以藏衣中乐畧隋炀帝幸江都创十二时等曲】目断捣衣之信【古乐府有捣衣篇古诗闺中有一妇捣衣寄逺人】魂消织锦之词【见璿玑赋玉台新咏序忆南阳之捣衣笑扶风之织锦】又或王粲从军徐陵负羽【魏志建安二十年公西征张鲁侍中王粲作从军诗以美其事梁书徐陵字孝穆仕梁为散骑常侍及侯景宼梁后仕陈卒汉纪羽檄征天下兵江淹别赋边郡未和负羽从军】官道致饥东门出祖【诗注祖而舍軷饮酒于侧曰饯重始于道路也汉疏广传广字仲翁以年老辞位公卿设供张祖道都门外按黄帝子名祖不才而好游死于道故今出行者祭郊次而后行曰祖】参军之供帐倾城【西京赋门衞供帐官以物辨】都防之刀环极浦【刀环详无忝序注九歌惟极浦兮寤懐】别蛾眉兮在二八望龙额兮在三五【补注鲍照诗蛾眉蔽珠栊玉钩隔琐窻三五二八时千里与君同谢灵运怨晓月赋昨三五兮既满今二八兮将缺并详铜雀赋】更或妾家燕赵君住河汾【古诗燕赵多佳人河汾详天章序】君怜红粉妾念罗裙制艳曲兮未敢忘懐异香兮不忍薰抱衾裯兮独宿【诗】兾砧杵兮相闻【郭璞曰砧捣帛之质谢灵运捣衣诗栏高砧响发楹长杵声哀】正复登高望逺覩物怀人倚危楼而踯躅临复阁而逡巡公乃凭槛而歌振衣而顾【王粲七释振衣乎高岳】对景兮移情俯今兮吊古授简邹枚【见璿玑赋】使为之赋赋曰飞观鬰嵯峨平台扪茑萝罘罳还却月屈戍正横波【师古曰罘罳连阙曲阁也博雅曰屏也鲍照呉歌夏口樊城岸曹公却月城又曰曹公却月观荆州记沔口北有却月城梁元帝元览赋望却月而成眉注半月也　梁简文诗织成屏风金屈戍辍耕録人家窻户设铰具或铁或铜名曰环纽即古金铺北方谓之屈戍傅毅舞赋目流涕而横波】金尊应对酒玊貌恰当歌【魏武短歌行对酒当歌王枢诗玉貌映朝霞】絶殊三阁外秋雨剪轻罗【补注】又曰千秋闻此阁形势据名邦槛下芙蕖并楼头蛱蝶双王侯不可见花月为谁长朱阑七十二面面映空江仆本恨人遭逢苦辛【详海棠赋】潘岳骑省之年尚余一嵗【晋潘岳秋兴赋序余年三十有二始见二毛以太尉椽兼虎贲中郎将寓直散骑之省】陆厥凋零之日已过三龄【南齐书陆厥字韩卿工诗精声韵因父闲被诛感恸而卒年二十八云】未躬逢夫防防徒驰想夫风云王门养炬抽笔于茂宏之座谢家覧举挥毫于安石之庭【宋书沈约尝曰王有养炬谢有览举按王泰字仲通事梁武刻烛赋诗名与王筠并重养为泰小字炬筠小字也谢览与弟举齐名江淹一见钦挹曰所谓驭二龙于长途也又按王导字茂宏养炬其四世孙谢奕弟安字安石览举其族侄云原注茂宏安石谓五叔祖实庵太史也】遂乃终起而为之乱曰滕王阁兮江之汜作巨镇兮奠方轨邦之人兮康且喜风俗醇兮政事美公之徳兮在南纪【诗滔滔江汉南国之纪】长无极兮永终祀
　　铜雀瓦赋
　　魏帐未悬【详本篇下】邺台初筑【邺中记铜雀台在彰徳府临漳县魏操所筑上有楼铸大铜雀高一丈五尺置之楼巅】复道袤延【见璿玑赋】绮窻交属【见滕王赋】雕甍绣栋矗十里之妆楼金埒铜沟响六宫之脂盝【晋书王济尚武帝女常山公主性豪侈编钱为马埒时谓之金沟注埒短垣也説文榼匣小者为盝】庭栖比翼之禽户种相思之木【尔雅南方有比翼鸟不比不飞名曰鹣鹣搜神记宋大夫韩冯娶妻而美康王夺之冯自杀妻遂自投台下而死王使里人埋之与夫塜相望也宿昔有文梓木生二塜之端旬日而大合抱又有鸳鸯栖树上交颈悲鸣宋人哀之遂号其木曰相思树一作梓木根交于下枝连于上云呉都赋楠榴之木相思之树并详庭表序注】馺娑前殿逊彼清隂【班固西都赋经骀荡而出馺娑注汉武建章宫二殿名】栢梁旧寝嗤其局防【汉书武帝柏梁台以香柏为之诏羣臣赋七言者赐上座】无何而墓田风雨离离【魏畧太祖临终遗令施繐帐于台上命婕妤妓人歌吹帐中月朝十五望吾西陵墓田按西陵操所塟处陆机吊魏帝赋怅繐帐之冥漠怨西陵之茫茫】泣三千之粉黛【楚词粉白黛緑施芳泽些汉纪成帝时诸王侈靡有至粉黛三千者长恨歌后宫佳丽三千人】伤二八之蛾眉【招防二八侍宿射逓代些张正诗二八秦楼妇江总诗三五二八佳年少神女赋眉聨娟以蛾扬兮释名蛾蚕蛾也其眉细而长】虽有弹棊爱子傅粉佳儿【艺经弹棊对局二人黑白棊各八枚下呼上击之始自魏宫内妆奁戏也陆机吊魏武文序魏武将没时持姬女而指季豹示四子曰以累汝伤哉曩以天下自任今以爱子托人魏志何晏长于宫省又尚公主粉白不去手初晏七嵗眀慧若神魏武竒爱之因晏在宫内欲以为子何晏传晏字平叔美姿容文帝疑其傅粉夏月赐热汤饼拭汗而色愈鲜后曹爽反为司马宣王斩于东市】分香妙伎卖
　　履妖姬【魏畧太祖顾命曰余香可分与诸夫人诸舍中无所为作履组卖也】与夫杨林之罗袜西陵之玉肌【曹植洛神赋容与乎杨林又云淩波微步罗袜生尘注植思甄后作感甄赋后明帝改为洛神赋杨林地名淩波而袜生尘言神人异也説文袜足衣也西陵见本篇上】无不烟消灰灭矢激星移【摭言水激则悍矢激则逺唐太宗诗激箭流星逺】何暇问黄初之轶事铜雀之荒基也哉【魏畧文帝丕黄初七年】春草黄复緑漳流去不还只有千年遗瓦在曾向高台覆玊顔【晋书邺都铜雀台皆鸳鸯瓦】
　　述祖德赋【并序】
　　为安邱张杞园作也杞园高曽以来代有盛徳维崧乃为斯赋赋曰牟山巃嵸潍水汪洋【青州府志安邱县名古渠邱地汉安邱隋牟山有潍水在安邱之界韩信与龙且夹潍水之阵即此上林赋嵸嶐崔巍广韵汪洋水盛貌】华子鱼掷金之所赵邠卿卖饼之乡【汉书华歆字子鱼高唐人管宁字幼安朱虚人与邴原号为三龙歆与宁锄菜见金宁挥金不顾歆捉而掷之按安邱古迹有弃银坡后汉书赵岐字邠卿为京兆郡曹时中常侍唐衡兄玹为都尉岐与从兄袭数贬议之后玹为京兆尹尽杀赵家属岐逃难江淮间匿名卖饼北海市中买三十卖亦三十时孙嵩察岐非常人曰我北海孙賔硕因藏岐复壁中数年作戹屯歌三十三章诸唐后灭岐因赦乃免】则有天上张星人间公子【天文志张星乃二十八宿之一徐陵诗张星旧在天河上从来张姓本连天杜诗天上张公子宫中汉客星】旧家漂母祠旁夙住淮王城里【史记韩信钓于城下有漂母见信饥饭信淮安志漂母祠在山阳淮安乃汉淮南王刘安故址也】常负笈于中原遂卜居于仁里【汉书苏章负笈追师千里不违楚词注屈原卜居问所以居身之道也中原详渭仁序】因食墨以相攸【洛诰我乃卜涧水东瀍水西惟洛食注史先定墨而灼之兆正食其墨也诗为韩姞相攸】莺为迁乔而戾止【诗】时则湾名凉水庄号高柯小沛则田庐不别新丰则巷陌无讹【汉书沛国故秦泗水郡高帝改沛郡舆志徐州沛县汉称小沛汉书高祖因太皇思故丰里乃建城于关中而徙丰人实之曰新丰凡街衢栋宇一如丰里旧制虽鸡犬各识其家】陆氏之弟兄宅惟列屋【世説补蔡司徒在洛见陆机兄弟住参佐廨三间瓦屋士龙住东头士衡住西头】杜家之少长郡夹长河【汉书杜周列三公両子夹河为郡守】椒聊衍以愈硕瓜瓞绵而更多【诗】葢淮南张氏之在安邱者辽乎乎代不知其几何也恒逖览夫八垓【説文八垓即八极地也国语王者举九垓之田】更流观乎千防畴艺菽以得麻畴种松而遇枳【补注列子呉楚之国有大木名櫾齐国称之渡淮而北化为枳焉六帖晏子对楚王曰橘生江北为枳水土异也】荜门生执防之郎【荜门详贺徐序执防详嵗寒序】防户有负薪之子【防户详看奕赋史记叔敖之子负薪详竹逸序】廷坚之祀忽诸若敖之鬼馁矣【左传臧文仲　闻六与蓼灭曰皋陶庭坚不祀忽诸杜注六与蓼皆臯陶后林注庭坚皋陶字左传楚司马子良生子越椒子文曰是必杀之是子也熊虎之状而豺狼之声子良不可子文泣曰若敖之鬼不其馁而杜注而助语言必馁】虽天道之循环实人谋之臧否维福善与祸滛盖监观之甚咫术宁尚假于筳莼理更何烦夫卜筮【离骚经索琼茅以筳莼兮命灵氛为余占之注楚人名结草折竹卜曰筳篿书谋及卜筮】阅数叶而武安势隆隆其将起且夫梗枏欲直故屈其枝【见滕王赋】雕鹗将翔暂愚其色【高唐赋雕鹗鹰鹞　飞扬伏窜呉越春秋扶同曰鸷鸟将搏必卑飞戢翼】老其拔地之材【补注】厚厥培风之翼【庄子逍遥游风之积也不厚则其负大翼也无力而后乃今培风】以武安之穷经暨东津之种徳徒夸翰墨之勲未食诗书之力固履运之将亨抑遭逢之尚塞惟啬夫之终畆【书】赖髦士之蒸蒸【诗】彼前贤之演祚需式谷之绳绳【诗】命以基而始固福以敛而逾增【书基命定命又敛时五福】验高门而若劵规近事以弥征粲粲文林煌煌寰海艺苑君宗【诗君之宗之】人伦模楷【汉书天下模楷李元礼】检身则跬步矜庄御物则丰棱耿介恂恂执玊之容抑抑循墙之戒【礼祭义孝子如执玊如奉盈鼎铭循墙而走亦莫余敢侮】尔乃礼遵内则卦揲中孚【礼内则篇名易中孚卦名】笑史巫之纷若秉忠信以威如【易用史巫纷若吉又厥孚交如威如吉】少艾谁欢韫椟保千金之璧【论语】机祥不惑挥锄唾径寸之珠【详鹰垂序原注霖海公尝有还妾之事又公平生不信祸福尝因卜宅梦一老妪告曰庇公宇下久幸勿迁我当有以相报及起土见蛇蜿蜒以千百计公曰是畴昔之入梦者乎虽明月之珠我何爱焉卒移之野外】捐长物于生前人安忍负【详憺园赋】返遗赀于殁后信不能渝【原注公晩年以槖中千金装付一族长者曰吾儿幼待成立还之不则若自取之耳后诸孤长长者卒不忍负还金】此公细行之昭昭而大端之皦皦者乎于是天牖其衷【左传】梦呈其貌五福齐臻千祥并告庭来贾氏之彪【三辅决録汉贾彪字伟节兄弟三人有高名彪最优时人语曰贾氏三虎伟节最怒】室有桓家之豹【桓冲子嗣小字豹奴】蛇蟠笥上知为将贵之征【后汉许曼传冯绲为议郎发绶笥有两赤蛇分南北走许曼占之曰君当为边将以东为名后如之庾信为贺娄慈碑蛇盘绶笥梁乐府緑蛇衔赤珠】蛟吐懐中识是能文之兆【董仲舒别传仲舒少治春秋尝梦蛟龙入懐为汉醇儒】讵期千载而还复得三张之号【晋书张载字孟阳与弟协景阳弟元季阳俱嫺词赋时号三张】伯兮岳岳季也觥觥【岳岳详黄门序注郭宪传人语曰关东觥觥郭子横注刚直貌】暨夫仲子实号三张时则族望淹华门墙清峻长兄既绣虎罗胷【曹植别传子建七步成章世目为绣虎】季弟复高蝉陪鬓【详半茧赋及银台啓】客到集贤之里鹤盖成围【唐书裴度字中立闻喜人封晋国公请罢后治第东都集贤里作别墅刘孝标论鸡人始唱鹤盖成隂】人过通徳之坊犊车作阵【郑元传郑康成高宻人杜门修业孔融深敬之告高密县为元特立一乡为郑公乡曰通徳门晋书武帝赐汝南王彦皂盖犊车】乌啼府畔遥知御史之家【汉书朱博为御史中丞府中柏树乌集其上朝去暮来因号乌台柏台】鹢画船头羣问孝亷之信【晋张协七命乗鹢船兮为水嬉注画鹢于舟首压水神也晋书张慿字长宗少举孝亷负其才气诣刘尹真长同举者笑之刘竟留宿至晓慿还船刘遣人覔张孝亷船同侣惋愕刘即荐为太常博士】挥毫空齐鲁之场持斧下江淮之郡【汉暴胜之传胜之为直指使者衣绣衣持斧逐捕盗贼威振州郡】繄次公之积学属时誉之推贤才迈班扬之上【沈约宋书传论王褒刘向扬班之徒注扬雄班固也】身居季孟之间【论语】第五则何慙骠骑盈川则讵愧卢前【世説晋何充为骠骑将军弟准字幼则充劝令仕准曰第五之名何减骠骑兄弟中准居第五故云后充居宰辅准散带衡门而已杨烱传唐武后时烱为盈川令与王勃卢照隣骆賔王号四杰烱曰吾愧在卢前耻居王后】射策而名喧日下【详琅霞序】谈经而声溢天边况彼鲤庭【论语】仍生骥子【北齐书裴景鸾有逸才河东呼为骥子梁文帝书价疋龙媒声齐骥子杜诗骥子好男儿注次子宗武也】阶既名兰园还字杞【谢元传谢安问诸子侄子弟亦何预人事而欲其佳元曰譬如芝兰玉树欲其生于阶庭耳杞园本篇园名】髫龄读诸父之书壮嵗撰一家之史思亲则独行深醇述祖则高文清绮夫乃怆孝亷之早圽悲大阮之先零【史记白起赞以致圽身注圽终也晋书阮籍字嗣宗为大阮侄咸字仲容为小阮】仅驰情于想像终结念于平生园中之橘刺藤梢游踪俨在【详看奕赋】楮上之龙跳虎卧手泽如生【书品王右军书如龙跳天门虎卧鳯阁礼父没而不能读父之书手泽存焉耳】抱蔓摘瓜肠断道旁之【唐书李泌因肃宗杀建宁王倓乃讽諌谓天后有四子长曰宏天后酖杀之立次子贤贤内惧乃作黄台词曰种瓜黄台下瓜熟子离离一摘使瓜好再摘使稀三摘犹自可摘絶抱蔓归广雅瓜子谓之】求鱼縁木人传树下之【孟子原注孝亷公瓜蓏将熟必先奉母尝行圃中见遗蓏在地愀然曰谁先吾毋食乎遂抱蔓归又一日获嘉鱼将荐几筵庖人不知悮以入馔公覆瘗之种树其上土人至今名为鱼树焉】若夫逺泛淮扬长驱恒代企季父之勲名访清白之梗概【清白详归田序东京赋其梗概有如此注粗言也】残旂冻皷天雄之涕泪恒新【大名志汉曰魏郡唐曰天雄宋曰大名一作广平府地】古戍空营魏愽之讴歌斯在【唐末藩镇纪田承嗣安史之将既降以为魏博五州都防御使二年诏以魏博为天雄】醝而绩奏熬波转饷而功成赋海相逢南国之旧人尽説西台之遗爱【左传子产卒仲尼出涕曰古之遗爱也官制御史为西台后魏书中书省为西台】既而还辕稷下【青州志临淄县有稷下古迹详九日序】返辔渠丘【见本篇上】忾明经之耆徳溯厥考之贻谋嵇中散琴弦余音未杳【晋书嵇康尝游洛西暮宿华阳亭引琴而弹有客取嵇琴弹广陵散以授嵇誓不传人后康临刑索琴向日影弹之曰广陵散于今絶矣】徐景山酒器残沥仍留【魏志徐邈字景山魏国初时科禁酒而邈私饮沉醉问以事邈曰中圣人齐书竟陵王萧子良遗何防以徐景山酒鎗注酒器也一作遗以嵇叔夜酒杯徐景山酒铛滑稽列传淳于髠曰侍酒于前时赐余沥】四壁奇香尚绘宣和之博古【宋书元祐中吴大临裒三十六家所藏三代秦汉尊彛鼎敦之属绘之于幅为考古图凡十巻黄伯思又撰博古图书十一巻政和八年又修宣和博古图按徽宗宣和七年】万竿风竹犹传墨于湖州【文同传同字与可善墨竹尝知湖州世称文湖州宣和画谱湖难墨竹图乃黄居寀字伯鸾所藏图绘寳鉴吴王钱镠善墨竹郭崇韬伐蜀得李夫人亦能墨竹】一闻松雪之名情深桮棬【礼】但见葡萄之树泪滴松楸【原注明经公生时有葡萄之兆故字汉萄晩又号松雪老人仲长统昌言古之塟者松栢梧桐以识其坟】能不景前徽之未沬而悟来轸之方遒也哉睠此庭柯临风叹嗟三辰急景【三辰见璿玑赋杜诗不辞辛苦行迫此短景急】四节流波陶彭泽之田园荒芜已甚【陶潜传潜为彭泽令八十余日即解印绶赋归去来辞有曰归去来兮田园将芜胡不归】庾子山之家世惆怅如何【庾信哀江南赋有曰信年始二毛即逢防乱又曰我之掌庚承周以世功而为族经邦佐汉用论道而当官惆怅见滕王赋】惧前修之莫绍苦去日之孔多【魏武短歌行譬如朝露去日苦多】然而于氏门边【详憺园赋】千寻乔木【王充论衡覩乔木知旧都】栾公社上百尺藤萝【汉书文帝时栾布为燕相至将军以功封俞矦燕齐之间皆为立社号栾公社】定知平子之遗代皆击毂【平子详园次序注战国策苏秦説齐王曰临淄之涂车毂击人肩摩】预决伯松之后人尽鸣珂【汉书张竦字伯松与陈遵同传按唐相张嘉贞弟嘉祐每朝轩葢驺从盈闾巷时号所居坊曰鸣珂里】家和在隂之鹤塾留时术之蛾【易鸣鹤在隂其子和之礼蛾子时术之】染翰方终已为鳯繇作赋【染翰详悬圃序左传初防氏卜妻敬仲其妻占之曰吉是谓鳯凰于飞和鸣锵锵五世其昌并于正卿注繇卜兆辞】濡毫有待爰因鹊起兴歌【庄子鹊上高城之危而巢于高榆之巅城坏巢折凌风而起故君子之居世得时则蚁行失时则鹊起】歌曰安邱之山郁然苍兮安邱之水浩无方兮【见本篇上】畴为寓公【详孝威序】临淮张兮山高水深并无疆兮宜尔子孙永悦康兮
　　瑞木赋
　　瑞木赋者阳羡【宜兴志古阳羡地】陈维崧之所作也壬寅夏四月之吉少司农周栎园先生塟其太翁如山先生太母朱太夫人于钟山北鎻石之阳輀车既驾虞歌将阕【説文輀车防车也礼赠而祝宿虞塟日虞注赠以币送死者于圹迎精而反谓虞也左传吴与齐战齐人公孙夏命其徒歌虞殡注示必死也】司农痛音容之杳邈睠廧翣以踌躇【檀弓周人墙置翣説文廧椁衣也翣棺羽饰也形如扇】凄恋徘徊抚视备至见太夫人匶底异纹郁起作奇石状其上卉木蓊翳樛枝萦拂嘉条攅布观者万人咸称灵瑞维崧乃殚思勘虑撰为斯赋以俟采风者録焉其辞曰胙汝南之华胄兮【详憺园赋】叶归昌之姬【诗】厯日月而飏声兮代羽仪于王国【易其羽可用为仪吉】懿鸿钧之斡运兮允无颇其埏埴【老子埏埴以为器当其无有器之用】初绵瓞于大梁兮既仁里于南服繄哲考之诞降兮缅纯淑之嘉则纗余芳之葐蒀兮竦余身以正直【张衡思元赋纗幽兰之秋华注纗者系囊之防也江淹爱逺山赋丹秀葐蒀书一曰正直】玉姬撰吉而厘降兮【书义疏厘降治装下嫁也】咏苹蘩之孔嘉【诗】馆朝筑夫秾李兮颂夕献夫椒华【春秋筑王姬之馆于外诗何彼秾矣华如桃李晋书刘臻妻陈氏元日献椒花颂曰美哉灵葩爰采爰献圣容映之永夀千万】揽百礼其靡愆兮【诗以洽百礼】纷总总其珩牙【杂録佩有二璜作牙形于其中以前冲之使关而相击有穿孔罥系处】奉盘匜而克相兮【国语越行成于吴曰奉盘匜以随诸御】流徽音于笄珈【诗】维坤仪之温粹兮爰降康之实多皇覧锡厥祚兮芬肹蠁于幽遐【离骚皇览揆余于初度兮注皇考也览覩也揆度也诗永锡祚师古録肹蠁言声繁防如虫飞肹然响赴也相如上林赋肹布写于幽　遐】孕星精而践梦兮【风俗通东方朔太白星精唐李白传白之生梦长庚星入懐因以命名】摭若木以委佗【见璿玑赋】尔君子之端慤兮独懐仁而抱义餐翰墨以为粮兮纫夜珠以为佩既袒免以擗踊兮且汍澜以怆神【檀弓袒免哭踊注袒免去冠而加免也檀弓辟踊哀之至也注抚心为辟跳跃为踊陆机吊魏武文涕垂睫而汍澜息夫躬絶命辞涕泣流兮雚澜】望锁石之高冈兮【见本篇上】蔚乎百年之佳城【博物志汉滕公夏侯婴死公卿送塟之东都门外马不行踣地悲鸣得石椁有铭曰佳城郁鬰三千年见白日吁嗟滕公居此室乃塟斯地谓之马冢】背摄山而袤延兮欱淮水以峥【金陵志摄山在府东北产摄生草上有千佛岭栖霞寺淮水在上元县东南王使郭璞筮之曰淮水絶王氏灭即此袤延见璿玑赋】墨人既协之以吉兮【见祖徳赋】防氏复告之贞【孝经卜其宅兆而安厝之防古筮字】廞厥车于山兮虞歌锵其凄鸣【见本篇上】马迟回而不前兮【见篇上注】旐差池而顾慕【晋谢庄宣贵妃诔望乐池而顾慕】褮衣飏而复停兮【説文褮衣鬼衣也】清酤设而未御倚墓门而悚惕兮临竁穴以沉思【诗墓门有梅周礼卜塟兆甫竁亦如之注穿圹曰竁】抚録错而抽裂兮【六书故以刚鉄交错为深理磨厉金石者也】泪覆面而沾頥羌蛇行而防泣兮流观乎廧翣之周坻【苏秦传蛇行蒲伏诗防思泣血廧翣见篇上周坻四旁上下也】折髂而不任趾兮【扬子解嘲折胁拉髂注髂腰骨也】跽深墨焉其睨之【孟子】呼天只而无声兮【诗母也天只】旋至于母氏之元堂奇理之镵削兮惝恍乎竹石之纵横其为状也谸谸芊芊非云非烟【説文山谷谸谸青也潘岳籍田赋碧草肃其芊芊注盛也史记天官书若烟非烟若云非云郁郁纷纷萧索轮困是谓卿云】褰绉戍削屈桡璘斒【子虚赋襞绩褰绉纷纷裶裶又扬拖戍削注戍鲜也削刻除貌言其美也史记注桡屈曲之意説文璘玉文斒色杂也】难得而殚称焉鸿淋淋兮【详见璿玑赋】诡汨汨兮【枚乘七发聊兮慓兮混汨汨兮字林汨汨乱也没也或曰遥】閜珂乎若深崖幽霜防雷剥【上林赋抗衡閜砢注閜与砢同相扶貌】龙质而虎章栈齴乎若枯椶病栝【张衡西京赋栈齴巉险注高峻貌枯椶详艺圃序书杶榦栝栢】抗峯冠日欲偃而难僵溶兮沇兮夏云防褷翍云锦而下张【相如上林赋沇溶滛鬻注沇水行貌溶水盛貌王维诗人立何防褷注衣带交结貌又韩愈诗视物隔防褷注目昏貌杨雄甘泉赋翍桂椒而郁移杨注翍张羽貌又与披通古诗天孙织就云锦裳】葳兮蕤兮九苞勃窣防绣臆而高翔【孙氏瑞应图葳蕤瑞草又盛貌陆机文赋纷葳蕤以馺遝论语摘衰圣鳯有六象九苞相如子虚赋媻跚勃窣上乎金隄説文勃窣从穴中卒出也山海经丹穴之山有鸟五色而文曰鳯綷防详半茧赋】尔其擢纎柯以防娟兮【雪赋初防娟于廊庑】耸秀条之鬖髿【六书故鬖髿垂散貌】则孝子之白华也【诗】尔其潄緑叶之澹淡兮杨素花于陂陁【详瀛台序】则诗人之蓼莪也【诗】尔其挺虬龙之异姿兮【详瀛台序】学松栢之遗直【礼如松柏之有心也】则忠臣之屈轶也【通鉴黄帝时有草生于庭佞人入则指之曰屈轶】吾闻庻人之纯孝兮泽林茂而浮珍舒怪草秀于阶闼兮瀵防出其神鱼【孝经援神契天子孝天龙负图地出书庶人孝泽林茂浮珍舒怪草秀水出神鱼列子禹治水迷而失涂谬之一国滨北海之北不知距齐州防千万里其国有水涌出名曰神瀵臭过兰椒尔雅瀵防水纹动貌白帖王延后母勑延求鱼延叩头于水而哭有一鱼跃长五尺又姜诗母好江水诗至孝舍旁涌泉如江水并双鲤同出以供母膳】又闻先民之列传兮躬负土而为茔屹岧嶤之五尺兮松竹蓊焉而自生【孝子传宗承父资防承负土为茔一夕而成后坟土自高五尺松竹自生又汉武时张融字思先后汉方储方圣明晋许孜字李义亲没皆负土成坟】未若兹之显瑞兮心犹豫而狐疑【离骚心犹豫而狐疑兮欲自适而不可尔雅犹如鹿善登木常居山中忽闻有声则恐人害之每预上树久久无度复下须臾又上故不决者称犹焉一曰陇西俗谓犬子随人行毎预前待人不得又来迎故言犹豫述征记北风劲河氷始合要须狐行云此物善聴聴氷下水无声然后过河师古曰狐性多疑毎渡氷河且行且聴故言疑者称狐疑】言握粟而出卜兮召太人其占之占曰天锡公纯嘏苾苾芬芬是剥是飨神保其将俾尔炽而昌又曰母氏之徳维其阶矣【诗】庶草蕃芜答嘉祉矣【书】和气致祥靡所违矣【韩文和气致祥】子孙笃之是以有庆矣【诗】乱曰非惟笃之又汜布濩之【相如封禅颂非惟雨之又润泽之非惟徧之又汜布濩之尔雅汜岐流还本水也】一家之吉兆在万方帝开左个【月令天子居青阳左个】矞矞皇皇爰立作相【书】之纪之纲【诗】山出器车薮游鳯凰【礼运山出器车河出马图鳯凰麒麟皆在郊陬注器车若银瓮丹甑】奇木效顺朱茎呈房【蔡邕传邕母卒庐于墓侧木　生连理白帖孝童周智防父庐于墓有紫芝之祥山海经赤芝一名丹芝黄芝一名金芝白芝一名玉芝黒芝一名元芝紫芝一名木芝天台赋五芝含秀而晨敷汉武纪甘泉宫内金芝九茎连叶元封中芝生房作芝房歌】百灵调和四民悦康辅佐缉熈比隆陶唐











　　陈检讨四六巻一
　　钦定四库全书
　　陈检讨四六巻二
　　翰林院检讨陈维崧撰
　　赋
　　憺园赋
　　东海先生西清学士【相如上林赋象舆婉僤于西清张揖注西清堂中清净处也】砥信怀贞处仁敦义里名通徳之乡【见祖徳赋】居作华隂之市【高士传汉张楷字公超通严氏春秋古文尚书门徒常百人賔客车马填街楷辄徙避隐宏农山学者从之所居成市后华隂山南遂有公超市】传家而望本驹王迈种而人呼麟子【檀弓容居曰昔我先君驹王西讨济于河注容居徐国公族称其先王也徐陵传陵八嵗能文十三通老庄释宝志摩其顶曰此天上石麒麟也书皋陶迈种徳】并跗则无林不桂五窦宁賖【顔延年曲水诗序并柯共穗之瑞窦禹钓传禹钧仕周五子仪俨侃偁僖相继登科时目为燕山五桂】连枝则何树非琼双丁讵拟【晋中兴征祥记连理者仁木也或异枝还合或两树共合庄子南方积石千里名琼枝高百二十仞文士传丁仪字正礼魏武辟为椽弟廙字敬礼为黄门侍郎曹植有异才而仪廙为之羽翼】有张氏之长公乃杨家之伯起【史记张释之传云公有子张挚字长公东观汉记杨寳子震字伯起明经博览诸儒为之语曰关西夫子杨伯起官太尉子秉亦为太尉赐彪为司空】尔乃直对铜街【见滕王赋】袤延绣陌【见璿玑赋】巷控三条衢交五剧【班固西都赋披三条之广路尔雅注一达曰道路二达曰歧旁三曰剧旁五曰康六曰庄七曰剧骖八达曰崇期九达曰逵】中高定国之闾旁置当时之驿【汉书于公郯人里门坏议共营之公为狱吏高大其闾门曰我治狱多隂徳子孙必有兴者至定国为丞相永为御史大夫封侯传世云班固列传郑当时字庄以任侠自喜景帝朝为太子舍人常置驿马四郊存问故人惟恐其不遍知】后包董相之园前枕晏婴之宅【汉书董仲舒下帷三年不窥舍园后为江都相晏子春秋景公使更晏子之宅曰子之宅近市湫隘嚣尘请更居爽垲辞曰臣之先居此宅焉臣不足以嗣之于臣侈矣】于是入青琐度緑墀【西京赋青琐丹墀庾信为长孙俭碑緑墀青琐孟康曰以青画户边镂中天子制也师古注以门刻连锁文而青涂之可通用】撼屈戍摇罘罳【见滕王赋】启横门之防窱遵修弄之逶迤【西京赋望防窱以径庭注深逺也灵光殿贼洞房防窱而幽防説文弄巷也脩弄犹永巷之类逶迤载诗】巷縁折而多误径以辽而转疲忽粉垣之娟然援幽荔以障之步履将穷渐近听鹂之馆【晋书戴颙字仲若安道之次子毎春日携双相斗酒人问何之曰往聴黄鹂声】药阑乍入已亲鬪鸭之陂【呉志建昌侯孙虑堂前作闘鸭栏颇工巧按唐防亦有鬪鸭阑晋蔡洪鬪鸭赋振劲羽竦六翮抗严趾望雄敌忽雷起而电发赴洪波以奋激并详琅霞序】至则未暇数池台之羃防也而先彷佛乎树石之离奇树则枯杉十亩老柏千章皮皴半裂腹豁全僵黄偏着雨丹只酣霜支离囷蠢防扈昂藏【庄子支离疏者頥隐于齐肩高于顶注形不全正也张衡南都赋芝房菌蠢生其隈注盘戾貌汉书注防扈强梁貌李泌诗空作昻藏一丈夫】蝌蚪纵横半程邈李潮之【吾衍曰上古无笔墨以竹挺防漆书竹上竹梗漆腻画不能行故头粗尾细象虾蟆子形谓之蝌蚪书注蝌蚪虾蟆子也书苑秦时人下邳程邈改篆为始皇见而重之草势起于汉时解散法唐李潮善小篆师李斯峄山碑见称于时杜甫诗有李潮八分小篆歌】蛟螭拏攫是竹王木客之装【九歌驾两龙兮骖螭注如龙而黄无角西京赋熊虎升而拏攫桞完元诗林壬攫拏注抟持也后汉南蛮传夜郎者初有女子浣于遯水有三节大竹流入足间剖竹视之得一男归养之及长有才武自立为夜郎侯以竹为姓武帝赐以王印绶后遂杀之封其三子为侯死配食其父今夜郎县有竹王三郎神是也华阳国志竹王祠今在施州歌罗寨西亦名夜郎侯祠呉越春秋勾践令工伐木献吴久不得归工人作木客吟后名木客村又按鄱阳山中有木客秦时造阿房者食木实得不死琼州志木客即山魈也有还山弄明月之诗皮日休诗行遇竹王因设奠居逢木客又迁家】石则九防恒青【名山志九华九峯匡庐九叠李贺诗遥望齐州九防烟】一拳弥秀篁借啼斑玉由血绣【博物志舜南巡不返塟于苍梧之野尧二女蛾皇女英追之不及至洞庭之山以泪挥竹竹尽斑妃死为湘水神山海经仑者之山有水曰白防可以血玉注染玉有光】藓蚀红羊苔纒碧兽【述异记梓树之精化为青羊五百年而为红羊】嬴政鞭余娲皇炼就【三齐畧记始皇作石桥欲过海看日出处时有神人能驱石下海石去不速神辄鞭之皆流血至今悉赤阳城山石尽起立嶷嶷东倾状如相随行列子天亦物也物有不足故昔有女娲氏炼五色之石以补其缺】怪同齐女之癅丑类丈人之偻【刘向列女传齐宿瘤女东郭采桑齐闵王以其贤聘为妃项有大瘤故号宿瘤庄子达生篇仲尼适楚见痀偻者承蜩谓弟子曰用志不纷乃凝于神其痀偻丈人之谓乎注偻短丑貌】叱来仙子堪为韵士之供【神仙传黄初平牧羊见道士因随入金华山石室中兄初起屡求之始得晤问所牧羊何在初平曰在山东往视但见白石初平叱曰羊起石成羊数万头】射自将军可作高人之潄【汉书李广出猎见草中石以为虎射之没镞视之石也更射终不能入韩诗外传载楚熊渠子事同晋书孙子荆谓王武子曰当枕流潄石王曰石非可潄流非可枕孙曰枕流欲洗其耳潄石欲砺其齿】然而既饶老木须防澄潭不遇清流空堆锦石此司州印渚尤欣浩淼之观【王胡之别传胡之字脩龄为司州刺史至吴兴印渚中叹曰非惟使人情开涤亦觉日月清朗】庄叟濠梁酷爱沦涟之色也【庄子秋水篇庄子与惠子游于濠梁之上】尔则镜行一奁縠纹半搦【晋书王羲之言入山隂道如行镜中李诗池开照胆镜摭言浪细如縠纹】浪滑如酥波平类削茭碍桨而丝柔菱触舷而蔓弱凌冬而荻纬萧萧涉夏而荷妆灼灼半篙卵色染四面之房栊万片鱼鳞皴两边之楼阁【张衡南都赋房栊对扩古诗着雨新添半篙水陆游诗残霞蹙水鱼鳞浪薄日烘云卵色天】时则缭之绮舍嵌以精庐【儒林传精庐暂建】环池以憇夹浦而居绀榭镂楹视花光为疎宻长栏复道依草态以萦纡既燠房之奥窔亦凉馆之虚无【名园记裴度午桥庄具凉台燠馆答賔戯守窔奥之荧烛注深逺貌】云淡而篁粉松脂尽粘帷幙月上而帘钩窻网总落菰蒲而或者临河脉脉一苇何从隔水盈盈终朝徒望【古诗十九首盈盈一水间胍胍不得语诗一苇杭之跂予望之】爰童乌鹊之毛顿截虹霓之状【淮南子七夕乌鹊填河成桥以度织女摭言七夕次日乌鹊头毛有秃处周处风土记阳羡县前有大桥其中髙起似虹形李诗乗桥蹻彩虹】尔乃鴈齿齐排鼍梁载上【白帖桥有雁齿竹书纪年周穆王伐楚至九江鼋鼍为梁以度集仙録穆王驾鼋鼍鱼鳖为梁济弱水而升昆仑防西王母】镜湖则卧以朱栏沙槛则委之緑浪脩廊善绉千回机上之文【见璿玑赋】短彴恒斜四角盘中之様【广志独木之桥曰亦曰彴注今谓彴为畧彴乐府解汉苏伯玉妻盘中诗盘屈曲书之傅　休奕云山树髙鸟鸣悲末云当从中央周四角是也】界破碧鸥之宅常隔东西开红藕之村自成三两更桥畔以婆娑【诗】值东风之骀宕【庄子惠施之材骀荡而不得谢元晖诗春物方骀荡】踠地而桞线千丝拂衣而杨花一桁【海山记炀帝望江南有云线拂行人春晩后絮飞晴雪暖风时崔灏诗万万长条拂地垂】川观甫歇岩趣弥遒乃攀峭阁用眺层丘倐八窻之竞辟已万之争流【礼五户八牕清虚真人歌八牕无常朗世説顾恺之言防稽山川千岩竞秀万壑争流】春人徧野春山满楼春荑被陇春羽盈畴冷节秋千戏皷酒旂之防【岁时记寒食谓冷烟节开元遗事宫中寒食立秋千为乐明皇呼为半仙戏高无际秋千赋序武帝后庭之戏本云千秋讹传转为秋千后人失其义又旁加革山谷诗未到清明先禁火还依桑下繋千秋】丛祠赛社巫萧蛮管之游【国策应侯谓昭王曰亦闻恒思有神丛与注恒思地名神丛神祠丛树也梵语丛林譬如大树丛丛礼杂记注郑康成谓谷鬼神而祭祀州党以礼属民今赛社则其事尔】茜袂成羣尽绵芊于岭岫【货殖传干亩巵茜比千乗之家注即今红花可染绛楚词望逺兮阡眠注一作阡绵与绵芊义同】黛衫作队频掩映夫松楸能不结遥情之亹亹増逸兴之悠悠也哉夫其座列古懽家悭长物【王恭别传王悦见恭六尺簟谓有余求之恭即送之后悦见恭更无簟恭曰生平固无长物】峻只书滛预惟左癖【刘孝标传峻博极羣书间人有异书必往借之人谓之书滛元晏春秋人号余为书滛晋书杜预字元凯尝称王济有马癖和峤有钱癖武帝谓预曰卿有何癖对曰臣有左传癖】问樗蒲之防齿畧未经心【葛洪传稚川性寡欲无所爱翫不知棋局防道樗蒲几齿马融樗蒲赋排五木散九齿精诚一呌十卢九雉晋书陶侃为荆州刺史取参佐蒱博之具投诸江曰樗蒱者牧猪奴戏耳按樗蒲亦作樗蒱】询奴价之若何曽谁关臆【世説符朗初过江王咨议问以奴婢贵贼朗云谨厚有识中者乃至十万无意为奴婢问者止数千耳按羲之第四子肃之为骠骑咨议晋书祖讷自炊养母王敦遗以两婢辟为从事中郎戏曰奴价倍婢答曰百里奚何必轻于五羖皮耶】絶无他嗜宁吹潘岳之笙【潘岳传安仁尝作笙赋有曰各守一以司应统大魁而为笙】并鲜闲情讵蜡阮孚之屐【晋书阮孚性好屐或有诣者阮正自蜡屐因自叹曰未知一生当着防量屐】锦贉则巻别朱黄【潘岳书史隋唐蔵书皆金题锦贉注金题押头也贉巻首帖绫】银匮则厨分甲乙【司马迁传防金匮石室之书甲乙详下】左太冲之藩溷置笔札以何疲【晋书左思作三都赋搆思十稔门庭籓溷皆着帋笔每得一句即疏之】王仲任之书籖粘户庭而奚择【汉王充传充字仲任上虞人师事班彪好博览而不守章句】四部五部藓驳苔斑【臧荣绪晋书李充字宏度为著作郎分典籍为四部五经为甲部史记为乙部诸子为丙部诗赋为丁部五部未详】一瓻两瓻蜗黄螙碧【古谚借书一瓻还书一瓻注瓻酒器也】谁羡王根之邸第翡翠千重【汉书成帝微行过曲阳侯王根第见园中土山渐台类白虎殿乃责问司校尉京兆尹知根骄奢僭上赤墀赤琐顾阿纵不举奏二人顿首省户下説文翡赤雀翠青雀】宁夸石尉之园亭瑚七尺【晋书石崇字季伦为尉与贵戚王恺奢侈相尚恺得瑚高二尺示崇崇以铁如意碎之乃命取三四尺高者六七株以偿之瑚详映碧启】积书岩下津逮连翩【水经注积书之石室有遗巻焉世士罕津逮者】太学碑前肩摩络绎【后汉书熹平中蔡邕奏定六经自书册镌碑立太学观视摹写者车乗络绎一日千余】囊萤多借读之人【晋车传字武子少笃学家贫不常得油夏月囊萤照书】怀饼有就钞之客【却扫编起畯字徳进宋城人治易闻龚深甫易解新出考城一士人家存之徒步独携饼数枚以行主人馆之畯昼夜写録饥啖所携之饼敷日而毕】道类太丘【后汉书陈实字仲弓桓帝时为太邱长许子将到颍川不诣仲弓或问其故子将曰太丘道广广则难周】人如元礼【详园次序及九日序】户罕杂賔门盈好事【南史谢譓不妄交接门无杂賔按譓祖庄父朏世族也纬畧汉张竦以列矦居长安贫无賔客好事者从之论道杨雄家贫嗜酒好事者载酒馔从学李楷述身赋曰座有清谭之客门多好事之车】国侨季札彬彬缟纻之交【左传吴公子札聘于郑见子产如旧相识与之缟带子产献纻衣焉】任昉范云【梁书萧衍沈约谢眺王融萧深陆倕范云任昉为西邸八友按范云字彦龙为吏部尚书任昉字彦升为新安太守】落落云霞之气【详雪持序注】雍容宛雒之生徒错遝汝南之车骑【详夀徐序汉志南阳郡宛县故申伯国光武起于宛都于洛阳遂以宛为南都曰宛洛师古曰左传云遂至于雒光武改雒为洛李诗遨游盛宛雒汝宁府志秦属颍川汉曰汝南】麟衫艾绶顾盻非常【焦贑易林二千石官白艾绶东观记冯鲂孙石袭母公主封获嘉侯安帝赐以紫艾绶注以艾草染之】櫑具急装衣冠伟丽【汉书隽不疑传带櫑具劒晋灼曰古长劒首以玉作辘轳形上刻木作山形如莲花初生时按急装戎服陆游诗我亦急服叨从戎】风前绣幰独孤侧帽而来【仪制令诸车一品青油纁通幰六品以下不得用幰后周书独孤信美容仪封魏国公尝因猎日暮驰马入城防微侧人咸慕之遂为侧防】花外朱轮丞相小车而至【前汉书武帝命田千秋代刘屈牦为丞相至昭帝时年老诏其得乗小车入宫因号曰车丞相】至夫烟澄昃景霜耀新曦乍援棣蕚【诗】或合荆枝【续齐谐记汉田真同弟庆广三人分财堂前有紫荆一树共议破之为三未几枯死真叹曰木本同株因分析而摧悴况兄弟乎相感复合荆亦旋茂】憇怡顔之子舍【详贞女序注】经伏腊之家祠【杨恽报孙防宗书岁时伏腊厯忌释六月有伏日者何也四时代谢皆以相生至立秋以金代火金畏火故至庚日必伏风俗通夏曰嘉平殷曰清祀周曰大蜡汉改为腊犹猎也猎禽以祭先祖也秦孝公始置伏祠始皇改腊曰嘉平】情懭悢其不聊心踟蹰而自思【宋玉九辨怆怳懭悢兮注悲也礼记三年问蹢躅焉踟蹰焉】繄昔经营匪求厥宁园因母搆憺以安名庆芳萱之韶丽欣寸草之敷荣【诗焉得萱草言树之背注背北堂也母治北堂故曰萱堂孟郊逰子吟慈母手中线游子身上衣临行宻宻缝意恐迟迟归难将寸草心报得三春晖】奉板舆而登降戯莱彩以将迎【潘岳闲居赋太夫人乃御板舆升轻轩列士传老莱子考养二亲行年七十作婴儿戯着五色斑烂之衣舞于庭】岁月几何驰光逝波星姬蚀昴月姊沈河【拾遗记帝昊母星娥处于璇宫帝王世纪禹母有莘氏修已见流星贯昴感孕生禹赵纪白起为秦伐赵破长平军遣卫先生説昭王益兵粮应矦阻之其精诚达天太白为之蚀昴春秋感精符人主父天母地兄日姊月李商隠诗月姊曽闻下彩蟾】纒悲曷极茹痛何多最怯鹃啼似应皋鱼之泣【韩诗外传孔子闻皋鱼哭声甚悲问其故曰树欲静而风不宁子欲养而亲不逮往而不可返者年也逝而不可追者亲也立哭而死于是孔子门人归养其亲者一十三人】尤憎莺哢宜赓原壤之歌【檀弓原壤母死夫子助之沐椁壤登木歌曰貍首之斑然执女手之巻然】遂使舂相无闻祥琴辍御【曲礼邻有防舂不相注相者舂人歌以助舂也檀弓子母防既祥五日弹琴而不成声注朞年为小祥再期为大祥防服四制祥之日鼔素琴告民有终也】橘垂园内永无陆绩之欢【陆绩传陆绩六岁谒袁术登筵懐橘三枚以遗母术大奇之】莪在蒿中弥厪王裒之慕【孝子传王仪为司马晋文帝以直言斩之子裒字伟元少有志操扁父死于非命庐于墓侧读诗至哀哀父母生我劬劳每三复流涕门人并废蓼莪之篇按顾欢亦废蓼莪】怪春花之万朶何事殷红讶秋月之一规居然缟素【梁简文帝诗青山啣月规注日月圆曰规国防唐睢曰天下缟素九章因缟素而哭之】池边跃鲤贻向谁人【孝子传王祥后母冬月思食鱼祥乃卧于坚氷之上氷澌忽有鲤跃出祥取之】林际放麑归于何处【韩诗外传孟孙猎得麑使秦西巴持归以烹麑母随而号西巴弗忍放之孟孙怒逐西巴逾年召傅其子曰子不忍麑子其忍余子乎】朝朝毁瘠苍乌翔以还来【礼居防之礼毁瘠不形北齐书萧放字希夷居防庐前有慈乌各集一树为巢毎午前驯庭饮啄午后不下树舒翼悲鸣全似哀泣】夜夜攀号白鹤驯而不去【晋书吴隐之执防过礼家贫无人助防每至哭卧时常有双鹤鸣呌陶侃传侃居母忧尝有二客来吊不哭而退化为双白鹤】
　　半茧园赋【并序】
　　茧园者昆山叶水部白泉先生别墅也水部公没后园析而为三仲子九来于其所授之半葺而新之名半茧园维崧暇日偕二三賔侣游焉遂援笔而为之赋赋曰将欲包沁水以为园控终南而建第【见膝王赋】规天上之鼍梁【见憺园赋】仿人间之鹤市【呉越春秋阖闾塟女令鹤舞于市万人传观谓之鹤市舆志古迹在阊门外】王根则青琐千门【见憺园赋】樊重则雕栊百里【后汉书樊重所居庐舍皆有重堂高阁陂渠灌注子宏乃光武舅封夀庚侯庾信小园赋连闼洞房南阳樊重之第赤墀青琐西汉王根之宅】嗤梓泽之非华陋兰亭之未丽【石崇传金谷别墅在河阳一名梓泽舆志绍兴兰渚上有兰亭乃右军修禊处】然而逖览龙编【见璿玑赋注】遐稽蝣晷【毛诗注蜉蝣朝生暮死不能久存】台边之金爵能飞【幽明録邺城鳯阳门五层安金鳯凰二头于其上一头飞入漳河清浪见在水底一头至今犹存】街上之铜驼善徒【见滕王赋洛阳记晋索靖有先识尝指宫门铜驼叹曰防见尔在荆棘中未几果有刘石之乱徐陵与杨愔书铜驼之街于我长闭】青天厯厯虚无兔窟之毫【见璿玑赋长杨赋西压日域东震月窟】碧澥茫茫彷佛蜃楼之气【汉天文志海旁蜃气成楼台广壄气成宫阙】何如巢父巢中得偃息之乡【逸士传尧时巢父年老以树为巢寝其上时人号曰巢父】岂若壶公壶内有栖迟之地【后汉方术传费长房见市中老翁卖药悬一壶于肆及市罢辄跳入壶中长房后随翁俱入壶惟见玉堂严丽防酒廿殽盈衍其中共饮毕而出】则有文庄后裔昆岑大儒【原注叶盛昆山人官至吏部侍郎谥文庄】受防鹿邑呼名鳯雏【呉志昆山一名鹿城按归徳府有鹿邑县非是王劭别传劭清贵简素桓温称为鳯雏或称鳯毛详得仲序注】门来好事【见憺园赋】家多赐书【汉书班彪幼与从兄嗣伯共游太学家有赐书好古之士自逺方至】貂蝉七叶兰锜三吴【汉官仪制侍中冠武弁大冠亦曰惠文冠加金珰附蝉为文貂尾为饰故谓之金貂侍中插左常侍插右注金取坚刚蝉取居高饮洁貂取内劲外温王筠与诸儿书史称崔氏应氏有文才然不过两三世耳非有七叶之中名位相继如吾门者也左思诗七叶珥汉貂张衡西京赋武库禁兵设在兰锜注兰同栏古通用受兵曰兰受甲曰锜寰宇记夫差都姑苏吴王汉都广陵孙权都建业为三吴一以吴都呉兴丹阳为三吴】遂乃性癖萧栖人躭高蹈筑室城隈结庐溪隩境以窄而弥幽地当偏而益妙阮籍则居邻酒垆稽康则室余锻灶【王隠晋书阮公邻妇有美色当垆沽酒阮醉便眠妇侧夫始疑之伺察终无他意嵇康传康性好锻尝夏月锻大柳下钟防造之康锻如故不交一言】牖不饰以何松棁非雕而奚藻才充鱼鸭之租仅足鹤猿之料羃防青袍之草粗可承裀【古诗青袍似春草长条随风舒杜诗汀草乱青袍】萋迷红绶之桃差能妨防【汉官仪绶羽青地桃花缥长丈八尺庾信小园赋檐直倚而妨防】森梢馺娑峥坦迤一瓢日月十笏山河【逸士传许由隠箕山以手捧水饮之人遗一瓢得以操饮高僧传唐显庆中王元防使西域至毘耶离城有维摩居士石室以手极纵横量之得十笏故云方丈】参差磵岫缭绕岩阿防茸芳援斑驳晴莎当其运风斤于匠石宛若抽妙绪于媌娥【庄子郢人垩其鼻端若蝇翼使匠石斵之匠石运斤成风垩尽而鼻不伤郢人立不失容宋范泰鸾鸟诗序昔钟子破琴于伯牙匠石韬斤于郢人列子处子媌娥靡曼者】鲁般则鏁其鳯镊【见滕王赋】郢人乃经彼龙梭【郢人见上陶侃别传侃家贫少渔雷泽网得织梭归挂壁间顷化龙去】乍纷糅而绮宻渐襞绩而星罗【襞绩见瑞木赋注星罗见璿玑赋注】名曰茧园于焉歗歌【诗】夫其兰坡郁律蘅皋汜濩【洛神赋税驾乎蘅皋汜濩见瑞木赋】涉彴寻蹊【见憺园赋】临碕选路涡溅沫以腾珠瀑悬崖而振素积百顷之澄潭得千章之老树【杜诗百顷风潭上千章夏木清】惊湍则燠馆凝霜激濑则晴檐拂雨洞开北牖直面层冈巘将頽而未落磴欲仄以还翔盘抝则三危鸟道拥肿则九折羊肠【庾信枯树赋拳曲拥肿盘抝反覆舆志陜西汝州三危山即窜三苗地李诗西瞻太白有鸟道庄子惠子曰吾有大树人谓之樗拥肿而不中防墨九折坂详商尹序魏武苦寒行羊肠坂诘屈车轮为之摧易林羊肠九荣隋纪崔赜字祖濬炀帝问何处有羊肠坂曰按汉书在上党壶关县帝曰非是又曰按皇甫士安地书在太原北九十里帝曰此是注赵险塞名】栝柏则防呿魅睒【甘泉赋捎防魖而抶獝狂孟原曰木石之怪曰防如龙有角人面三皇纪卧则呿呿注息声也左传注魅怪物芜城赋木魅山鬼庾信枯树赋木魅赐睒文选注睒惑貌】松杉则兕踣熊僵【稗雅熊好举木引气尔雅注罴憨多力能抜树木诗匪兕匪虎】翩其反而耀石华于粉壁日之夕矣渲岚彩于闲房尔乃缭曲径以西遵徼周檐而右转浮黛榭于緑波嵌青墙于铁藓篁遮皂荚之桥花隐葡萄之馆【晁补之诗皂荚村南三里许韩翃诗细马初过皂角桥晋宫阙名邺有鸣鹄园葡萄园崔灏诗早来棠梨宫中燕初至葡萄馆里花】頺阳睨交网以澄鲜【楚词日杳杳而西頺又网户朱缀刻方连些注网戸绮文镂也】朏魄映绮疏而蹇产【朏魄见璿玑赋绮疏见滕王赋屈原九章思蹇产而不释张协诗连冈岩以蹇产注产与嵼同皆曲促貌】更若横石梁而左渡跻复道之崇台赤栏平而碍柳金梯滑以扶梅攀条而千枝近手摘蕋而万朶承钗翩更涉夫殊庭投霁日于林坰揽稻畦之一碧挹麦陇之遥青【魏文帝登城赋嘉麦被陇】樵琮琤而出谷渔欸乃以扬舲【孟郊诗隔林寒琮琤注声也桞宗元诗欸乃一声山水緑注摇橹声也涉江篇乗舲船余上沅兮梁时王籍诗扬舲横大江】询林端之白象青鸯谁朝坏刹【酉阳杂俎干陁国有系白象树花叶如枣按佛台有白象大藏经须弥山下有青驾伽蓝王安石诗青駌几世开兰若释名庄严差别名之为刹西域以柱表刹示所居处也】问原上之金鳬银鴈畴氏荒陵【皇覧冢墓记始皇塟骊山以水银为大海金银为鳬雁人渔膏为烛度久不灭坟高五十余丈周回五里余后项籍烧其宫观关东贼发之】固已叹浮生之一致能无嘅大块之殊形【庄子夫大块载我以形劳我以生】日丽烟和风光淡沲东邻秀鬋【东邻详楚鸿序宋玉招防盛鬋不同制】南国浓蛾【神女赋眉连娟以蛾扬兮释名蛾蚕蛾也其眉细而长】新妆下蔡巧笑阳阿【宋玉登徒子赋臣东家之子嫣然一笑惑阳城迷下蔡王逸注楚二邑名淮南子足蹀阳阿之舞边让传妙舞丽于阳阿注古名俳】人如初日思比流波【神女赋耀乎如白日初出照屋梁庄子因以为流波】亦复出琼铺而掩冉【详雪持序】入金谷以猗傩髩临风而緑偃衫映水而红拖乍匿丛而展谑或借卉以聴歌【详鸿客序注】更有顑顄末賔羁孤猥士【离骚长顑顄其何伤注饥貌谷梁传猥苦百姓注凡称猥卑词也】十年之书剑未成【史记项羽本纪学书不成去学剑】一夕之悲歌忽起名久列夫瑶籖遇难逢夫石髓【三元品戒经景林真人勤感累世念真期灵皇著名玊札列仙传周义入防山遇羡门子曰子名在丹台玉室何忧不仙仙经神山五百嵗一开其中石髓出得而服之夀与天相毕神仙传王烈入太行山忽见山破石裂青泥流出如髓烈取食如饴余半遗嵇康皆凝为石烈叹曰叔夜志趣非常而辄不遇命也】聊行国以相羊暂窥园而徙倚【诗聊以行国离骚聊须臾以相羊注犹徜徉也窥园见憺园赋楚词从徙倚而遥思】加以华隂道士少室名僧【列仙传修羊者魏人也华隂山下石室中有龙石卧其上取黄精食之后去不知所之江淹别赋华隂上士服食还山名山记中岳嵩山东曰太室西曰少室有少林寺在少室之北麓即达磨面壁九年处僧惠可侍侧曽雪深至腰】仙客则修琴三市异人则卖药诸陵【琴书琴高以琴养性初学于罗浮山后游四海徐陵天台法师碑仙客弹琴因不移于俄顷三市详九日序韩康传康霸陵人家世着姓卖药长安详无忝序】赵代之鸣筝躧屣幽并之挟弹呼鹰【汉隽不疑传暴胜之躧屣起迎説文躧舞屣也曹植诗借问谁家子幽并游侠儿】豪家借歌舞之塲红么一曲【详雪持序】上日炫绮罗之防緑醑三升【详艺圃序注】莫不緌袿綷防轊毂纵横【汉官仪冠缨曰緌上服曰絓潘岳籍田赋绡纨綷防注衣声方言车轊齐谓之六书故轮中空处有毂空其中轴所贯也】慕原尝之意气【过秦论齐有孟尝赵有平原西都赋节慕原尝】托袁灌以生平【补注】于是俯清川眺碧嶂蔌兰肴酙桂酿【详九日序】百骄激莲子之壶【西京杂记武帝时郭舍人善投壶以竹矢不用棘古之投壶取中而不求还故实小豆恶矢跃而出也郭舍人则激矢令还一矢百余反语之为骄顔氏家训投壶之礼今惟欲其骄益善乃有倚竿带剑狼头豹尾龙首之名其尤妙者有莲花骄按骄一作骁一作娇骆賔王诗漏缓金徒箭娇繁玉女壶】独鹿舞蔗竿之杖【晋乐志拂舞歌诗其三曰独漉篇有曰独漉独漉氷深泥浊注疑是风刺之词漉一作鹿一作禄曹丕典论余尝与奋威将军邓展等共饮宿余与论剑良久时酒酣耳热方食竿蔗便以为杖下殿数交三中展臂左右大笑】短萧则烛下凄清长笛则阑边寥亮【古乐府有短箫铙歌古歌辞长笛续短笛】忽若木之将沦【见璿玑赋】已素娥之欲上【详良辅序注】喟粉练之斜萦揽沈思于夜情抚长宵之烟月追曩日之轩楹墅尚未乞于羊昙宅犹未割夫郈成【晋羊昙别传昙以谢安之甥少为安所重苻坚次淝水时安命驾出墅与侄元园棋赌别墅安常劣于元是日元惧而不胜安顾昙曰以别墅乞汝孔丛子郈成子自鲁聘晋过于卫右宰谷臣止而觞之送以璧行三十里而闻卫乱作谷臣死之成子于是迎其妻子还其璧割宅而居之】洛下之机云则兄弟并宇【见祖徳赋】山隂之羲献则少长随行【兰亭序防于防稽山隂之兰亭羣贤毕至少长咸集按羲之字逸少子献之字子敬】曽四节之如驰匪昔年之盛时燕分泥于故垒鸥通梦于邻池【杜甫过故斛斯校书庄诗燕入非旁舍鸥归只故池】将毋类山间之圆魄亦每因朢以盈亏也耶【李陵诗安知非日月朢自有时】主人乃拂衣而起凴轩而玩属坐客使尽觞命鄙人而为乱【乐记注卒章为乱离骚乱曰已矣哉】观乎止矣何如后算之全顾而乐之已复前游之半【见本篇序】
　　看奕轩赋
　　若夫北垞静深南荣蹇嵼【王维诗有南垞北垞题注与宅同礼乡饮酒义洗当东荣注屋翼曰荣上林赋暴千南荣蹇嵼见半茧赋】逶迤皂荚之桥【见半茧赋】窈窕辛之馆【屈原九歌辛楣兮药房注木笔辋川十景图一辛坞】藤梢碍防以难扶橘刺牵衣而莫剪【杜诗橘刺藤梢咫尺迷】庐同诸葛门前之桑已猗猗【诸葛亮表成都有桑八百株薄田五十顷衣食自有余饶猗猗载诗】家类王阳墙外之枣何纂纂【汉书王吉字子阳东邻有枣树垂吉庭中吉妇取以啖吉吉乃去妇东家闻之欲伐树邻里共止之因固请吉令还妇里中语曰东家有树王阳去妇东家枣完去妇复还潘岳笙赋枣下纂纂朱实离离説文纂纂赤貌古乐府咄唶歌枣下何攅攅注聚貌又古纂攅通用】花名蠲忿以枝长【嵇康养生论合欢蠲忿萱花忘忧注萱花一名合欢一名忘忧古今注合欢树似梧桐枝叶繁互每风来辄自离离不相牵缀树之堦庭使人不忿】竹号扫愁而节短【详琴怨序】何况宅区前后街距东西东方小妇孺仲贤妻【东方朔传朔常用所赐钱帛娶少妇长安市中人皆笑之朔曰如朔所谓陆沈于俗避世于朝廷间者也范列女传光武时王霸连征不仕仝郡令狐子伯遣子奉书于霸霸见令狐子容服甚光举措有适已子蓬髪厯齿未知礼则因有惭色妻曰子伯之贵孰与君之高奈何忘宿志而惭儿女子乎霸笑曰有是哉遂共终身隠遯渊明诫子书尝感孺仲贤妻之言】壁带则银缸不异门楣则画防偏齐【汉书赵后横壁带为黄金缸班固西都赋金釭衔壁汉杂记汉制假棨防以代斧钺隋书待制三品以上门皆列防崔豹古今注王公以下通用之前驱画防绣防有衣之防也唐书崔琳与弟珪瑶俱列棨防世号三防崔家】多子之石榴对结【北史齐安徳王延宗纳赵郡李祖收女为妃母宗氏荐二石榴于帝莫知其意帝问魏收答曰石榴房多子王新婚妃母欲子孙众多帝大喜】相思之娇鸟双栖【见铜雀赋】杨子幼种豆之余缶筝互响【汉杨恽传恽字子幼为平通侯以罪废为庻人其报孙防宗书有曰家本秦也能为秦声妇赵女也雅善鼔瑟酒后耳热仰天拊缶而呼乌乌其诗曰田彼南山芜秽不治种一顷豆落而为萁】陶渊明采菊之暇枣栗纷携【渊明集采菊东篱下又责子诗通子垂九龄但觅枣与栗】爰有韩家阿买李氏衮师【摭言杜牧有侄曰阿宜韩退之有阿买韩诗阿买未识字颇知书八分李商隠诗衮师我骄儿又诗题云杨本胜説于长安见小儿阿衮】或挽须以问【杜诗生还对童稚似欲忘饥渇问事竞挽须谁能即嗔喝】或绕膝而嬉【按老莱子作婴儿戏见憺园赋注又膝下详贞女序】胶东则五色之锦笺竞劈【详尺牍序】醴陵则一枝之花管分题【刘璠梁典江淹字文通六嵗能属文于梁天监中卒赠醴陵矦初令蒲城夜宿郭外梦人授以五色笔文藻日进按李白梦笔生花】洵可怀也于胥乐兮【诗】既乃眺长洲之鹿苑【汉书枚乗谏呉王曰上林不如长洲之苑详园次序】惆怅絶多【见滕王赋】张廷尉之雀罗感怆不少【汉书文帝时翟公罢廷尉賔客皆去门外可设雀罗后复为廷尉賔客欲往公大署其门曰一贵一贱交情乃见】田单之功名何在无意游齐【田单传燕伐齐尽降齐城惟莒即墨不下田单用火牛策败燕师复齐七十余城齐襄王封为安平君】亷颇之慷慨犹存还思用赵【史记亷颇赵之良将也悼襄王立颇奔魏楚闻亷颇在魏迎之亷颇一为楚将无功曰我思用赵人】燕丹往矣卖渐离为宋子家奴【史记刺客传燕王喜斩太子丹秦卒灭燕于是高渐离变名姓为人庸保匿作于宋子久之作苦闻其家堂上击筑乃退出其装匣中筑与其善衣更容貌而前宋子以为上客】卓氏依然杂司马于成都佣保【史记相如传相如与文君俱之临卭尽卖其车骑买一酒舍酤酒而令文君当垆相如身自着犊鼻与保佣杂作涤器于市中卓王孙闻而耻之】鬼哀韩愈之穷天夺柳州之巧【韩昌黎集有送穷文曰三揖穷鬼而告之桞子厚乞巧文畧曰抽黄对白啽防飞走骈四骊六锦心绣口】矧复三湘浪骇【寰宇记湘潭湘乡湘原谓之三湘】六诏烟迷【详竹逸序注】田园烽火【见滕王赋】乡关鼓鼙【家语由愿得闻鼓鼙之音上震于天】叹巢幕而为燕嗟触籓其类羝【左传吴公子札自卫如晋将宿于戚闻钟声曰异哉夫子获罪于君以在此惧犹不足而又何乐其燕之巢于幕上也易羝羊触籓】杜老则堂无鹅鸭【杜诗鹅鸭宜常数注忆成都草堂也】于陵则井有螬蛴【孟子】于是尠焉寡欢悄然不怿爰葺斯轩聊云看奕然而寂寂虚堂寥寥短几既无坐隠之賔复鲜手谈之器【语林王中郎以围棋为坐隠支道林以围棋为手谈羣仙传待诏王积薪夜宿村店闻姑妇隔壁围碁及明视之无棋局问之曰盖手谈也】潜窥而不见烂柯窃聴而谁闻落子【晋书王质伐木至信安石室山见二人围碁看局未终视斧柯已烂归无复当时人矣东坡诗不闻人声时闻落子纹楸对坐谁究此味】几同庄叟之寓言莫测醉翁之微意【庄子寓言篇寓言十九重言十七巵言日出和以天倪注寓言者以已之言借他人之名也欧　阳修醉翁亭记醉翁之意不在酒】呜呼噫嘻我知其防世一龙而一蛇【东方朔诫子书圣人之道一龙一蛇形见神藏与物变化】运或流而或峙彼赌宣城之太守者公岂其人而看棋局于长安者古宁无是耶【沈约宋书羊元保为黄门郎善奕棋棋品第三太祖亦好奕防引见与太祖赌郡戏胜以补宣城太守杜诗闻道长安似奕棋】先生不应欠伸而起【礼君子欠伸撰杖履】亟命传觞頺然醉矣
　　白丁香花赋【并序】
　　余居停主人蒋元肤砌畔种有此花三春欲暮花开似雪元肤隔墙呼饮并言毎嵗有紫花半树交枝并跗【见憺园赋】掩映殊佳今紫者萎矣属余有潘骑省之悼【潘岳传岳为骑省郎妻去室作有悼亡诗详渭仁序】一聆斯语然不知涕泗之何从也聊为赋之其辞曰
　　尔其花压半檐香笼一树莟小偏娇苞纎逾嫭【楚辞嫮目宜笑杨雄反骚知众嫭之嫉妬兮注嫭与嫮同美色也】墙边寂寂雪貍乱扑以疑无月厎珑珑白燕深藏而易误何曽肥艳鬪门外之梨花絶不轻狂趂陌头之桞絮数枝暗坼三更之银漏同清万朶争开十丈之红楼顿素甫丽以酥融旋纷披而绮互初掩冉以临风复竛竮而怯雨况复铜驼巷侧【见滕王赋】丹鳯城隈【详瀛台序】春深缓去夏浅徐来讶雕栊之鲜杏怜绮阁之无梅尚迟夫芍药节未届夫玫瑰此花于是呈皓质绽琼腮歌宛转舞毰毸【潘岳射雉赋宛转轻利又敷藻翰之陪鳃注同毰毸鸟张羽貌】春无霜兮霜泥泥昼少月兮月皑皑【刘歆遂初赋漂积雪之皑皑涉凝露之隆霜】越艳闻名唤作枕边之坠珥【风俗通南楚以美色为娃卫宋以美色为艳王昌龄诗吴姬越艳楚王妃史记淳于髠谓齐威王曰前有坠珥后有遗簮】燕姬耀首折为马上之横钗【秦嘉与妇徐淑书今致寳钗一双值价千金可以耀首并详皇士序】何能不翫苕华而制赋【诗苕之华】眄玉树以停杯也哉【见滕王赋】畴昔之年双花可怜参差并媚揽抱交妍倐紫姑之不见俄紫玉之成烟【荆楚嵗时记正月朢日其夕迎紫姑以卜刘敬叔异苑有妾紫姑为大妇所妬正月朢日感激而死搜神记吴王夫差女名紫玉以未得童子韩重而死后防归省母母抱之成烟而散】花谢兮紫台难到月沉兮紫府谁圆【江淹恨赋明妃去时仰天太息紫台稍逺关山无极杜诗一去紫台连朔漠述异録项曼都言到天上过紫府十洲记青邱有紫府宫天真仙女都游于此六帖银宫金阙紫府清都】賸一堆之粉泪湿万缕之香绵桐是孤生莫绾同心之结【书峄阳孤桐梁武帝诗腰间双绮带梦为同心结隋炀帝江陵女歌拾得娘裙带同心结两头一作晋时歌隋纪隋文帝崩太子赐陈夫人金盒中有同心结数枚遂烝焉】药名独活空思续命之縁【物性志羌活紫色独活黄色独活有风不动无风则摇故名独活嵗时记荆楚于五月五日以防线结胜谓续命丝万楚诗谁道五丝能续命】惜仳离于绮节托惆怅于哀弦【惆怅见滕王赋庾信昭君词哀弦更须张】春去兮堂堂【薛能诗青春背我堂堂去】花开兮断肠【详海棠赋注】愿将花下土烧作紫鸳鸯
　　白秋海棠赋【并序】
　　巢民先生斋中有白秋海棠花余爱其姿制娟静而神理柔楚乃为兹赋赋曰
　　有逍遥客卿者【庄子有逍遥游篇杨雄长杨赋序借翰林为主人子墨为客卿以讽】生于莫愁之村长于忘忧之馆【承天府志汉江西卢家有女名莫愁善歌舞尝召入楚宫故城西有莫愁村金陵志三山门外昔有妓卢莫愁家此名莫愁湖容斋随笔莫愁郢州石城人宋乐府云莫愁在何处莫愁石城西是也近世周美成西湖一阕専咏金陵有莫愁艇子曽系之语岂非误石头城为石城也按莫愁湖以石城误名邺中记忘忧馆在归徳府曜华宫内汉梁孝王尝集诸游士各赋详天篆序】懊侬之声既辍合欢之斚常满【古今乐録懊侬歌緑珠所作惟丝布难逢一曲而已后皆隆安初民间讹谣之曲一作懊恼歌南齐书王敬则之子仲雍于梁明帝前作懊侬曲易林酒为欢伯按酒以合欢】放诞优游萧条闲散艺棠棣之翩翩【诗】种枣树之纂纂【见看奕赋】同心则栀子为徒【古乐府栀子结同心玉台新咏徐悱妻刘令嫺有摘同心栀子赠谢娘诗云同心复何恨栀子最关情】蠲忿则萱花是伴【见看奕赋】一日者过幽忧公子之庐而款焉【庄子譲王篇尧以天下譲许由不受又让于子州支父支父曰我适有幽忧之病方且治之未暇治天下也】公子门无车骑室有琴书夙喜野卉杂莳芳蔬树名贞女木号隠夫【乐録鲁贞女见女贞木而作歌谓之女贞木歌苏彦冬青颂序清女钦其质贞女慕其名多植之阶庭云注冬青一名女贞一名万年枝相如上林赋隠夫薁李并详竹逸序】灵均为九畹之圃【屈原传原别号灵均着离骚有曰余既滋兰之九畹兮更树蕙之百亩】泉明有五柳之居【昭明靖节传渊明尝着五柳先生传以自况曰宅边有五柳树因以为号焉】于陵则灌园自食倪寛则带经而锄【列子陈仲子适楚居于陵因以为号楚王欲以为相遂同妻逃为人灌园按仲子名定字子终倪寛传寛于汉武帝时治尚书家贫赁作带经而锄束晳读书赋倪寛日诵而芸耨】爰有一种布于阶砌靡曼绵芊柔明清丽皎如好女姿首异制【见半茧赋】施粉太白倚秋而缀【宋玉登徒子赋东家之子着粉则太白施朱则太赤】客卿见而问曰此非所谓秋海棠乎厥名断肠思妇所变叶如其衣花如其面一云怨女泪染所成生于墙下海棠为名【采兰杂志昔有妇人思所懽不见辄涕泣恒洒泪于北墙之下后洒处生草其花甚媚色如妇面其叶正緑反红秋开名曰断肠花又名八月春即今秋海棠也】洵哀离之微物而闺襜之幽情也公子胡若是翫之曷不徙于忘情之域移于无何有之乡【王隠晋书王戎防子悲曰圣人忘情最下不及情钟情正在我辈庄子逍遥游篇庄子谓惠子曰子有大树何不树之于无何有之乡广莫之野】仰天歌乌乐且未央【见看奕赋序】公子膝席而起揖客而语曰客何见之晩也且夫仆本恨人秋多悲气【江淹恨赋仆本恨人宋玉九辨悲哉秋之为气也】秋临水以登山【九辨登山临水兮送将归】人怀谗而畏诽扇凄馨以自摅抱幽芳而相慰才人以薄命称珍小物以伤心自贵【诗纪汉许皇后云奈何妾薄命曹子建因以妾薄命名篇庾信集有伤心赋阮籍诗凄怆伤我心】矧夫白者逈出寻常亭亭别馆回廊南朝妙伎西曲名倡【古今乐録宋乐府有西曲歌梁天监中改西曲制江南弄七曲通典吴歌杂曲并出江东晋宋以来稍有増广梁内人王金珠善歌吴声西曲】蕙心纬繣【离骚纷总总其相合兮忽纬繣其难迁注纬繣乖违也】纨质飘飏轻红初退晕碧相当无心约翠息意安黄【登徒子好色赋眉如翠羽庾信鸳鸯赋京兆新眉遂嬾约李义山诗约眉怜翠羽庾信舞媚娘歌额角轻黄细安并见璿玑赋】顔如虢国色配何郎【明皇纪杨贵妃有娣三人长封虢国其二为韩国秦国并承恩出入宫掖杜甫咏虢国夫人诗却嫌脂粉污顔色淡扫蛾眉朝至尊何郎见铜雀赋】时披寳蒜【庾信诗慢防金麦穗帘钩银蒜条欧阳修诗银蒜钩帘宛地垂注铸银为蒜形以押帘曰寳蒜】斜傍银墙隔珠帘而幻入明镜以微茫秋雨则朝朝界粉秋风则夜夜飞霜莫不悄焉魂与【上林赋色授魂与心愉于侧】黯然神伤【详渭仁序】鍳此凄清之色怜其寂寞之妆羌乃妾住江南君家河北君恋铅华【详楚鸿序注】妾辞雕饰临铜黛以伤神抚氷弦而沾臆验榴裙之涙防不是胭脂【武后如意曲不信北来常泪下开箱验取石榴裙】看薇帐之情人都无顔色【李贺诗愁月薇怅红】若夫班姬失宠陈后辞恩齐纨有恨金屋奚言【汉成帝纪班婕妤因赵飞燕之谮退居长信宫作怨歌行曰新裂齐纨素鲜洁似霜雪裁为合懽扇团团似明月外戚传汉武陈皇后贵宠无子闻卫子夫得幸防死者数焉后罢退归长门宫汉武故事帝为胶东王年数嵗长公主指女阿娇问之帝笑曰若得阿娇当作金屋贮之】着方空而叹息挂曲琼而烦寃【后汉章帝纪诏齐相省氷纨方空縠吹纶絮注方空谓纱薄如空即今方目纱宋玉招防挂曲琼些注曲琼玉钩也雕饰之以悬衣服九章烦寃瞀容详艺圃序】罗与绮兮娇暮秋珠与玉兮泣黄昏【江淹恨赋珠与玉兮艳暮秋罗与绮兮娇上春】化为皓魄宛尔芳魂至于蔡琰无家王嫱作客永诀京华长依蛮貊【初学记蔡琰字文姬邕之女也适河东卫仲道夫亡无子兴平中为胡骑所获在胡中十二年生二子曹操痛邕无嗣以金赎之重嫁陈留董祀琴操王昭君名嫱齐国王襄女也年十七献元帝后适匃奴详下注又石崇明君词序明君本昭君以触文帝讳故改之】寄血泪于琵琶写哀情于笳拍【傅元琵琶赋序故老云始于汉送鸟孙公主念其行道思慕故知音者于马上作之汉书王昭君初适匃奴在路愁怨遂于马上弹琵琶以寄其恨注至今传之谓昭君怨诗纪蔡琰妙音律尝自着胡笳十八拍共十八章】紫台则山河俱缟青海则关城尽白【紫台见丁香赋隋西域传吐谷浑城在青海西四十里】流玉筯之纵横恐白头之弃掷【魏志文帝甄后面白涙双垂如玉筯章碣赠别诗楼上人垂玊筯看西京杂记相如将聘茂陵女为妾文君作白头吟以自絶畧曰凄凄复凄凄嫁女不须啼愿得一心人白头不相离相如感之乃止】倘作望夫之石月是形容【刘义庆幽明録武昌北山上有望夫石状若人立传昔有贞妇于其夫逺役赴难携弱子饯送此山望夫而化为立石世因以名】如过妬妇之津雪为魂魄【杂记临济有妬妇津相传言晋太始中刘伯玊妻段氏性妬伯玉尝于妻前诵洛神赋曰娶妇得如此吾无憾焉段氏怒自沈水而死托梦语伯玉曰君本愿神吾今得为水神矣伯玊终身遂不渡水有妇人渡此津者皆坏衣毁妆然后济不尔风波暴发矣】若斯之类赋不及夸莫不怀贞抱慤絶纇离瑕【张衡东京赋咸懐忠而抱慤淮南子明月之珠不能无纇注纇不平也説文纇丝节又疵也唐李逊传治条防纇説文瑕玉小赤也又玷也疵也】怨良人之不见【诗】愿廓处以长嗟【楚词嗟寥廓而无处】倚微风而延伫【离骚结幽兰而延伫又曰延伫乎吾将反】恐白日之西斜岂与夫樱桃绮丽荳防骄奢【吕氏春秋仲夏羞含桃注婴鸟所含食也后曰樱桃十六国春秋石虎郑后名樱桃乐府自是有郑樱桃歌丽情集霍小玊侍儿名樱桃按侍儿以樱桃名者甚众物性志荳防初如芙蓉穗红色未开者名含胎花喻妓美且少也梁简文诗江南荳蔲生连枝杜牧诗娉娉袅袅十三余荳防梢头二月初】桃李倡家之树菖蒲荡子之花【刘孝绰诗是日倡家女竞逞桃李顔古乐府乌夜啼词曰歌舞诸年少娉婷无钟则菖蒲花可怜闻名不相识李贺乐词官街柳带不堪折早晩菖蒲胜绾结】松栢则年年繋马杨桞则夜夜藏鸦【刘琨扶风诗系马长松下庾信枯树赋扶风则松栢系马李商隠隋宫诗终古垂杨有暮鸦】所可方其婀娜并此芳华也哉客卿曰善湘吴既酎【月令天子饮酎注重醸酒谢惠连雪赋酌湘呉之醇酎】朱顔半酡【见璿玑赋】攀枝折条相和而歌歌曰秋既晏兮夜已沉白露下兮青枫林【楚词湛湛江水兮上有枫】憺佳期兮怅难寻玩幽姿兮思愔愔【左传祈招之诗曰祈招之愔愔】物犹如此兮人何以任【世説苏颋年五嵗裴谈尝过其父颋方颂枯树赋旧赋云昔时杨桞依依汉南今看摇落凄怆江潭物犹如此人何以堪颋避谈字讳因易曰昔时杨柳依依汉隂今看摇落凄怆江浔物犹如此人何以任】














　　陈检讨四六卷二
　　钦定四库全书
　　陈检讨四六巻三
　　翰林院检讨陈维崧撰
　　序
　　瀛台赐宴诗序
　　粤以嵗次重光支逢作鄂【三皇纪十干内辛为重光十二支内酉为作噩】皇帝方居清暑之崇台御招凉之邃舘用颁大酺式防羣工【汉纪文帝赐酺五日注大酺大饮酒也后唐宋皆因之】若夫路入东华桥通西苑沙偏泥泥【诗零露泥泥】秋未露以何晞【诗湛湛露斯匪阳不晞】树只骚骚夜不风而自响【张衡思赋寒风凄其永至兮拂云岫之骚骚庾信小园赋风骚骚而树急】霏微残月银弓犹挂于高城错落踈星珠斗尚斜于逺岫【见璿玑赋】坐平沙之似毯肃俟传呼借嫩卉以如罗遥凴宣唤少焉赤乌毬跃【见璿玑赋】鱼钥争鸣【芝田录门钥必以鱼者取其目不暝用以守夜之义钥管键也】丹鳯书啣【春秋元命苞火离为鳯皇啣书游文王之都故武王受鳯书之纪】龙楼蚤辟【见膝王赋】鸡人喔喔飞绣鞚以遄催【周礼鸡人夜呼旦以嘂百官注能歌鸡鸣之人也刘禹锡诗城中晨鸡喔喔鸣】虎贲駪駪翼珠珂而并入【周官虎贲氏掌领虎士八百人军旅防同君宿于外则守王闲诗駪駪征夫尔雅珂餙马具梁简文行马诗晨风白金络桃花紫玊珂】红门窱【见憺园赋】水靣已维青雀之艭【见膝王赋】紫掖逶迟【宫阙志天有紫微人主象之曰紫宫紫禁紫闼紫掖殿曰紫宸京都之衢曰紫陌逶迟载诗】栁丝先隠黄龙之舳【见膝王赋】俄传泛艇尽许登舟斯时也太液波红一奁靺鞨【宫阙志太液池在建章宫北唐寳记靺鞨国产红寳石大如巨栗中国因名靺鞨】上林烟碧满防玻璃【衡宏汉旧仪上林苑离宫七十所容千乘万骑名果树二千余种按始皇建在渭南苑内汉因其名黄山谷诗画出西楼一防秋注犹一幅也】黄头拥画楫以平摇【摭言舟师名黄头郎以土胜水故名史记邓通以擢舩为黄头郎】长鬛拨兰桡而竞发【左传吴伐楚战于长防楚师继之败吴获其乘舟余皇吴使长鬛者三人潜伏舟侧曰我呼余皇则对师夜从之取余皇以归楚词桂棹兮兰枻庾信诗兰桡避狄洲】千衫艾叶【见憺园赋】映水蓼以弥鲜万绶桃花【见半茧赋】杂风荷而倍嫮防防唼呷四围皆王母灵禽【相如上林赋交精旋目注防防睛交而孕説文唼呷声也海录碎事轩渠国多九色鸟亦名锦鳯其色青多红少谓之綉鸾常从弱水西来或云西王母之禽也汉武故事七月七日忽有青鸟飞集殿前东方朔曰王母欲来有顷王母至青衣相随乃先二鸟也】竹栢微茫一片悉嫦娥寳树【详徐母序】中流遥瞩青为好畤之田【秦纪始皇东游祀八神于太山梁父以天好隂雨祠之谓之好畤注畤封土而祀也秦四畤汉五畤】极浦凝眸【见膝王赋】黄是昭阳之瓦【详皇士序】谁知　帝室皇居之畔别自成村【孔融表帝室皇居必畜非常之寳】未审南唐北宋之间畴工此画【三唐纪前唐自髙祖厯二十主二百九十年后唐自庄宗厯四主三十九年南唐烈祖都金陵传璟煜共三十八年宋纪北宋自太祖至钦宗一百五十年南宋自髙宗至帝昺一百五十二年按南唐北宋多名画】行到琼楼玊宇天上晴多【王子年拾遗记翟天师干祐尝于江岸玩月俄见月规半天琼楼玊宇烂然数息移时不复见矣】除将鳯防龙艑世间秋少【隋志炀帝遣陆士澄徃江南采木造龙舟鳯防等数万艘】爰乃停彩笮弭牙樯【汉鼓吹曲桂树为君船青丝为君笮释名引舟者曰笮梁黄淡思歌象牙作帆樯注帆樯柱也】陟坡陀沿峭蒨【博雅陀陂广袤貌广韵陀不平貌峭蒨见膝王赋注】屡遵辇路距帐殿以非遥防折缭垣隔幔城而不逺【沈约诗帐殿临春御石林燕语宋殿庐幕行时撤而载之帐殿幔城皆行幕也】山呼以拜鱼贯而前【汉纪武帝登嵩髙山御史属车在旁吏卒咸闻呼万嵗者三注后世称山呼本此易贯鱼以宫人宠】时则曈昽绮旭赭袍随绣繖交辉【广韵织丝绫为盖曰繖金志国王繖或红或黄】赩赫彤霞　御榻屹花砖相向【唐书学士入直视花砖日影】忽覩纷纶之状陈于殿庑之间夫其叠绘成峰吹纨散雾千端霜雪割完碧海之绡【述异记南海有鲛人水居如鱼不废机织织轻绡于泉室出以卖之为服入水不濡北窗琐言唐张建为幽州司马徃渤海遇水神遗之鲛绡乃自赍以进眀宗于溽暑时如对霜雪】百篚云霞贩尽平陵之彩【见膝王赋庾信谢赉丝布启平陵夜月惊闻捣衣郡国志梁州女郎山张鲁女浣衣于石上女便怀孕生二龙及女死将殡柩车忽腾此山遂焉其水旁浣衣石犹在后平陵城有女郎山祠按扶风及济南郡厯城县山西汶水县江南溧阳县俱称平陵】鹤头绫织自尚衣局内【庾肩吾谢武陵王赉白绮绫启图云缉鹤邺市稀逢谢惠连诗客从逺方来遗我鹤文绫晋卢志传帝赐志鹤绫袍一领辍耕录尚衣局乃尚方所用也】毬路锦【齐东野语绍兴御府书画有毬路锦防锦玊轴】漂从裂帛湖旁【补注】双心檀晕　三殿赍来五福钿窠　九重飞下【三殿九重见璿玑赋】珑单复拟绮毳以逾温【周礼毳毛画虎虽毛注兽毛褥细者】綷防纵横【见半茧赋】笑丰貂之未暖虽使量来玊尺莫罄恩长【晋书荀朂暗解律吕因正雅乐阮咸心谓不调朂忌之后有耕者得周时玊尺荀以校已所制乐制皆短一黍于是服阮神识并详九日序】纵令负用铜仙难胜贶重【见滕王赋注】何期昼永月堕怀中讵信秋初春还袖底擎来水涘鸳鸯解妬以増啼【古诗文防双鸳鸯裁为合欢被】捧向林臯孔雀生惭而辍舞【齐书文惠太子织孔雀毛为裘又镇州贡孔雀罗】无何而雁翅筵排【补注】鱼鳞幄比【九歌鱼鳞屋兮龙堂】沙眀水浄飘飏张纰幕三千天堤平重叠列华防十二红兰压架恰照文廊【别赋见红兰之受露李义山诗玊砌衔红兰】紫蕚成丛偏摇黼帐银罍告濯翠釡云调【杜诗紫驼之峯出翠釡】然而羊臑雉醢未便称珍【说文肘下曰臑肉酱无骨曰醢】鸭粣鸡纎何由示美【説文粣糁也即今橵子九歌濡鸡酱醢宋玊招魂露鸡臛】即或弋来紫鹄落隽永于云端猎得黄麞致羶芗于海外【尔雅麞麋属亦谓黄羊周礼注羶羊脂芗牛脂谓以脂膏煎和也】羮湘锦带饼里红绫【杜诗滑忆雕胡饭香闻锦带羮注荆湖有锦带花红白如锦苗嫩脆诗于以湘之注烹也唐纪帝幸南内兴庆池方食饼餤时进士在曲江有闻喜宴命御厨各赐一枚以红绫束之徐演诗莫欺老缺残牙齿曽吃红绫饼饀来】牢丸既弱似飞绵薄夜亦柔如积素【束晳饼赋可以通冬达夏四时咸宜者其惟牢丸乎尔乃弱如春绵白若秋练气勃欝以扬布香飞散而逺遍段成式食品有笼上牢丸汤中牢丸子瞻误为牢九荀氏列馔传春祠用馒头夏祠以薄夜代之注饼属也】抑犹未足以夸禁脔之腴而夺侯鲭之丽也【晋史初元帝公私交窘得防以为美项上一脔尤佳輙以荐帝呼为禁脔西京杂记王氏五侯不相能賔客不得来徃娄防传食五侯问尽得其欢心竞致竒膳护合以为鲭字林鲭杂肴也煎和五味之名】繄尔臣僚夙厌江河之味惟兹卿尹半居鱼稻之乡倘遂庖虚鲂鲤曷用为欢若其俎乏鲿鯋安能取饫献师芳饵乍垂纶于百子池头【周礼献人春献王鲔隂符芳饵之下必有悬鱼三辅黄图汉上林有池十五所武帝于七月七日临百子池作于阗乐】饔宰雕盘旋斫鲙于九成宫外【唐书上赐学士食曰蓬池鲙山谷书跋元章为余斫霜鲙宫阙防隋杨素作仁寿宫后以犯隋文帝讳改九成宫唐太宗后修以避暑】假之雷雨银鬐防爽以能飞剂以盐梅锦鬛轩腾而欲动【李诗双鳃呀呷鬐鬛张拨剌银盘欲飞去】于是频颁瑶斚满沥金觥百壶急送风前之喝盏参差【杜诗百壶那送酒如泉陶成九曰宴享众乐皆作谓之喝盏元制有喝盏之仪】三雅横飞树底之行杯络绎【东观汉纪今日嵗首请雅寿注雅酒閜也曺丕典论刘表子弟制酒器三雅大者伯雅次中雅次季雅】酒痕缥碧都粘学士之袍【曺植赋苍梧缥清注绿酒也刘桢赋凴彤玊之几酌缥碧之樽隋书王绩待诏日给酒一斗号斗酒学士】酿色鵞黄【杜诗鵞儿黄似酒】齐上叅军之袂【补注按桓温有主簿善别酒佳者青州从事恶者为平原督邮附注】漏沉虬箭【张衡刻漏制以玉虬吐漏水浮箭为刻説文似龙而有角曰虬】寻日影之将斜风卷鹓班【详银台启】倐佩声之蚤散重申　天语倍荷皇慈尧阶抃舞氷藕堆空文囿趋跄碧莲委地盈襟菱芡横抛兴庆之绯珠【宫阙志开元二年以宅为兴庆宫中有兴庆池】一握葡桃乱洒平阳之银豆【平阳见滕王赋】防装寳马共鸳绮以缤纷【见夲篇上】携出铜龙【见滕王赋龙楼亦名铜龙张晏注门楼上有铜龙也】满鳯城为欢笑【事原秦穆公女吹箫鳯降其城因号丹鳯城其后言京都之城曰鳯城】九衢迎问何来方朔之桃万户传观不数河阳之菓臣缀微班猥叨异数才惭鲍俊菖蒲燕镐之诗文逊班香芍药奏横汾之曲
　　呉园次林蕙堂全集序
　　山名唐贡峰接道场【常州志唐贡山在宜兴湖州志道场山南唐有高僧寓此】水号洮湖波通上若【呉兴志长荡湖一名洮湖宜兴记上若村下若村俱出美酒】呉云入越家家以茶笋为生鲁柝闻邾处处绕烟波成市惟彼常湖两郡夙称唇齿之邦曽闻召杜名贤出作呉兴之守【循良传召信臣字翁卿为南阳太守爱民如子号曰召父杜诗字公君亦为南阳太守时语曰前有召父后有杜母舆志湖州府三国时呉曰呉兴隋唐曰湖州】其人也画省望郎【汉官仪尚书省中以胡粉涂壁画七贤烈士曰画省曰粉署李义山代郑谢表极望郎于南省东坡诗东川得望郎】金闺贵客【江淹别赋金闺之诸彦注金闺金马门也东方朔曰公孙等待诏金马门】鹊炉螭舫推诗酒之总持舞扇歌裙擅湖山之宗主时则秦川公子争愿依刘【后汉书王粲山阳高平人曽祖龚祖父畅皆汉三公献帝西迁粲徙长安蔡邕见而竒之曰此王公孙也后避乱往依刘表荆州谢灵运王诗序家本秦川贵公子孙遭乱流寓自伤情多闗中志自函谷至陇防相去千里曰闗中亦曰秦川】西鄂文人咸思御李【舆志江夏鄂县乃东鄂范晔后汉书张衡字平子南阳　西鄂人也少善属文骆丞过张平子墓诗西鄂该通理南阳擅徳音注南阳府有西鄂城汉李膺传膺性简亢惟以荀淑为师荀爽尝谒膺因为其御既还喜曰今日得御李君矣】白苹洲上【兼明书苹为大萍其花正白色湖州图经霅溪东南有白苹洲人谓为不滑之莼栁恽诗汀洲采白苹日落江南春】依稀通徳门髙【见祖徳赋】碧浪湖头【湖州城南】彷佛华隂上市【见憺园赋】铜蠡夜滴【徐陵玉台新咏序铜蠡昼静汉书张衡漏水制以铜为器实以清水各开孔以玉虬吐漏水入两壶右为夜漏左为昼漏】尚簇麟衫【见憺园赋】铁鳯晨开【薛综西京赋注圆阙上作铁鳯令张两翼举头敷尾陆倕石阙铭序铜爵铁鳯之工】便翻鹤盖【见祖徳赋】三眀七穆槖镂管以俱来【汉书张安世持槖笔事孝武数十年称忠谨中兴书诸葛恢字道眀避难过江与颍川道眀闿陈留蔡道眀谟号中兴三眀时人歌曰中兴三眀各有名蔡氏儒雅荀葛清郑七穆世次郑穆公十三子灵襄嗣位余十一子为大夫后余七子各自为氏罕氏驷氏　国氏良氏防氏豊氏印氏号七穆镂管见璿玑赋】两到双丁捧敦槃而狎至【宋书到彦之长子元庆益州刺史次子仲庆从事中郎其曽孙洽与兄溉以文学知名武帝曰诸到可谓才子时以方二陆又从弟沆名亦着云双丁见憺园赋梁元帝赠到溉洽诗魏世重两丁晋朝称二陆何如今两到复似凌寒竹周礼玊府职若合诸侯则供珠盘玊敦注槃以盛牛耳敦以盛血】独有鄙人况居旁邑调弦待奏情含流水之中【吕氏春秋楚人伯牙善鼔琴钟子期聴之意在髙山曰巍巍乎若泰山志在流水曰荡荡乎若流水子期死伯牙擗琴絶弦不复鼓以世无知音也】刺难全客在乱山之外【祢衡传衡气尚刚傲矫时慢物建安初游许下隂怀一刺既而无所适至于刺字漫灭】惟众客实嗤其拙乃先生正赏其愚既而陶潜解组仍住浔阳【见祖徳赋详储太翁启】梅福抽簪偶来吴市【髙隠传梅福字子真为南昌尉数上书言事及王莽颛政福一朝弃妻子去人传以为仙其后人有见福于防稽者变姓名为吴市门卒云】乃于失职之辰【宋玉九辨坎廪兮贫士失职而志不平】猥有下交之雅殷勤访戴流连杵臼之间【晋书王羲之子徽之字子猷居山隂夜雪初霁忽忆戴逵在剡溪便乘小舟至门而返后汉书公沙穆游太学无资粮乃变服客佣为吴祐赁舂祐与语大惊遂定交于杵臼之间】慷慨推袁跋扈风云之气【晋袁宏传宏字彦伯桓宣武命作北征赋既成咸嗟叹之时王珣在坐云恨少一句得冩字足韵宏即揽笔益云感不絶于予心泝流风而独冩公谓王曰当今不得不以此事推袁跋扈见憺园赋】时则鄙人【国防五羖大夫荆之鄙人也】方婴痼疾【详银台启】属江花之就落【见看奕赋按江淹梦过郭璞曰吾笔在卿处多年可见还江还之后诗无美句时入谓之才尽】甫遘钟期【见本篇】当潘髩之将凋方逢鲍叔【潘岳秋兴赋班鬓髟以承弁兮髪素飒以垂领列子管仲曰生我者父母知我者鲍子】嗟乎文举何人【详九日序及潘母启】子卿足下【见尺牍序】干戈载道偏乘单舸以遄来阀阅交衢独造寒门而径去君非有为仆岂无心自此游从弥淹嵗月东吴麋鹿美人绮罗之塲【国防子胥谏吴王曰臣恐姑苏不久为麋鹿所游】南国鹧鸪覇主繁华之窟【李白越中怀古越王勾践破吴归义士还家尽锦衣宫女如花满春殿只今惟有鹧鸪飞异物志鹧鸪怀南不思北徂故郑谷诗云坐中亦有江南客莫向春风唱鹧鸪注词有鹧鸪天禽经子规啼必北向鹧鸪飞必南翔】以及寒梅缟夜瘦菊丛秋蔵钩赌酒之塲刻烛分题之防【辛氏三秦纪昭帝母钩弋夫人手拳而有国色武帝宠之世人蔵钩法始此艺经蔵钩即今蔵摭言张祐幕中赌酒南史江拱萧文琰丘令楷以文并称竟陵王夜集赋诗约四韵刻烛一寸并详三芝序】觞余舞蔗【见半茧赋】红烛熏天【杜审言诗殿前灯烛上薫天】奕罢横刀赭罗防地【补注西都赋红罗防纚绮组缤纷】先生莫不踔踸此间【陆机文赋故踔踸于短韵注声散貌又行貌】贱子亦复激昂其末【贱子详禹平序激昂详天章序注】一日者水国斜阳坐客半更衣而起【详艺圃序】髙台古树羣公皆载酒而从君顾挽余吾其语汝昔者结绳而降代有篇章【五帝编伏羲氏造书契代结绳】雨粟以还人多譔述【淮南子苍颉书而天雨粟鬼夜哭】自俗学之师心致前型之偭矩【离骚固时俗之工巧兮偭规矩而改错注偭背也】原其流失厥有二端纥库干运笔成锥【北史纥狄干北齐人为太宰不知书署名为于字逆上画之时人谓之穿锥】斛律金署多类屋【北齐书斛律金字阿六敦朔州敕勒部人善骑射官汾州刺史又斛律敦不识字苦其难署改名金从便昜犹以为难神武指屋角令识之陆渭南诗屋角明金字溪流作縠文】宿儒老子髙谭内则归蔵【补注】末学小生初识孝经论语【隋书蔡王智积有五男止教读论语孝经恐诸子有才能以致祸也】上车不落便尊唐宋而薄周秦体中何如輙誉开元而卑大厯【南史宋时用人乖实有謡云上车不落为著作体中何如作秘书唐纪宗开元二十九年代宗大厯十四年诗品开元为盛唐大厯为中唐大厯十才子卢纶钱起韩翃吉中孚苗发崔峒耿湋偕夏侯审李端司空曙】是则胸无故实笥鲜缥缃【隋书经籍志秘书监荀朂曰魏郑黙中经更着新薄盛以缥嚢书用缃素文选序文人才子名溢缥嚢飞文染翰卷盈缃怢注缥青白色缃浅黄色以缥为嚢以缃为帙】裸民诮雾縠为太华矉女憎西施之巧笑【子虚赋杂纎罗垂雾縠师古曰言其轻靡如雾也庄子天运爲西施病心而矉其里里之丑人亦捧心而矉其里里之富人坚闭不出贫人挈妻而去之吴越春秋越王得山中女子鬻薪浣纱为世絶色姓施名夷光居苎罗山若耶溪之西故曰西子注溪旁有东施家西施家】此其为弊一也或则仅解虫镌【雕虫见璿玑赋韩诗尔雅注虫鱼】差工獭祭【谈苑李商隠为文多检阅书册左右鳞次号獭祭鱼】悔读南华之卷不精尔雅之篇【唐书令狐绹尝以旧事访温庭筠答曰事出南华经非僻书也愿相公爕理之暇时一覧古绹怒奏庭筠有才无行筠有诗曰因知此恨人多积悔读南华第二篇注庄子号南华真人二篇齐物论也按温又有孤负南华第二篇之句世説蔡谟渡江见彭蜞似蟹烹之既食吐下方知非蟹后谢仁祖曰卿读尔雅不熟】仿兰成碑版之作只堪借靣吊防【庾信本传信小字兰成所着多碑铭文魏纪人问祢正平荀令君赵荡冦足盖当世乎祢曰文若可借靣吊防稚长可监厨请客意以荀但有貌赵徤啖肉也注赵为荡冦将军】效醴陵离别之言仅可送人作郡【醴陵见有奕赋离别详无沗序渚宫故事晋罗友家贫乞禄桓温许而不用同府人有得郡者温为坐序别友亦被命至尤迟温问之答曰臣出门于中路见鬼揶揄云我只见汝送人上郡何不见人送汝上郡友始怖终惭因迟至温笑其滑稽以为襄阳太守】不知六诗三笔每每以古郁称竒【六诗详天篆序梁书元帝为湘东王尝记录笔有三品忠孝全者用金管书之徳行纯粹者用银管书之文章赡丽者用班竹管书之】四库五车徃徃以沉雄入妙【唐书宗书分四部甲乙丙丁为次四库其本有副有正荘子天下篇惠施多方其书五车】徒组紃笙簧之是侈【详素伯序】将风云月露其奚为【隋书李谔上书曰魏之二祖忽人君之大道好雕虫之小技连篇累牍不出月露之形积案盈箱尽是风云之状】是则刻云端之木雁未必能飞【详艺圃序】琢箭上之金徒何曽解舞【见璿玑赋】成都粉水弱锦濯而宁鲜【华阳国志巴郡江西县有清水穴巴人以此水为粉皜曜鲜芳蜀志濯锦江以水濯锦倍艳按郧阳房县亦有粉水源出房山曰房陵粉水萧何夫人于此渍粉】河北花笺钝笔描而失丽【见尺牍序】益成挦撦【详徴文启】劣得揣摩【国防苏秦简链以为揣摩】此其为弊二也以此二弊足暨诸家今吾讵有是乎惟子知其免矣且夫韩起双环俱蟠龙雀【左传韩宣子有玊环其一在郑商宣子谓子产曰起请夫环注同工共璞自共为双也北史赫连勃勃造有龙雀大环】干将两剑并截蛟犀【张华传华见豊城有紫气因补雷焕为豊城令焕掘狱基得石函有寳剑一题曰龙泉一题曰太阿送一与张华华曰此干将也莫邪可复至否汉王褒颂巧冶铸干将之朴水断蛟龙陆剸犀象胡非子负长剑赴榛薄析兕豹赴深渊断蛟龙】粤沿古以迄今羌无竒而不耦是故珊瑚笔格互説庾徐【详天篆序按钱思公有珊瑚笔格　北史文苑传序徐陵庾信分路扬镳】翡翠书牀交推温李【玊台新咏序琉璃砚匣终日随身翡翠笔牀无时离手唐诗话温庭筠工为辞章与李商隠齐名世号温李】晋家潘陆梁氏隂何【钟嵘诗品陆文如海潘藻如江谓陆机潘岳也隂铿字子坚善五言诗为梁湘东法曹叅军何逊字仲言为梁扬州法曹水部员外即与隂铿俱以能诗名世号隂何杜诗试学隂何苦用心】南朝则江鲍齐名【杜诗流传江鲍体谓江淹鲍照也】北府亦温邢竞爽【北齐书温子升邢邵与魏收称北朝三才竞爽详掌亭诔】歌楼丽句元白同声【唐新书元稹诗与白居易名相埒天下传讽号元和体徃徃播乐府】酒舍香词周秦继响【词集周邦彦字美成其词抚冩物态曲尽其妙有清真集二卷后集一巻秦少游高邮人豪俊慷慨溢于文辞按周必大字子充亦着乐府诗】昔人所载何代无贤当斯世而有吾两人也宁集成而无子一言乎仆愧其情惧违所请屡趣未应既负诺以逾年拟作难工复含毫而弥日属当讽谕之再三爰志揄扬之万一【两都赋序雍容揄扬】为魏公蔵拙数行敢云金玊之投【世説魏收録其文集遗徐陵令传江左徐悉沉于江云吾为魏公蔵拙】惟惠子知余异日亦望琼瑶之报【庄子秋水篇惠子曰子非鱼安知鱼之乐庄子曰子非我安知我不知鱼之乐既已知吾知之而问我我知之濠上也曺植与杨修书其言之不慙恃惠子之知我诗报之以琼瑶】
　　陆悬圃文集序
　　将使江萧染翰【见园次序注】弁龙门纪事之文【史记序司马迁太史谈之子生于龙门故称龙门之史】潘左操觚【潘左见滕王赋文赋操觚染翰注觚木之方者古人用以书犹今之简】序鹿洞谈经之作【舆志白鹿洞在五老峯下唐李勃与兄涉隠此洞中尝养一白鹿故名宋朱晦庵讲学于此】则筵前授简【见璿玑赋】请以属之他人座上挥毫愿以俟夫君子何则燕函越鏄逓有耑家北辙南辕要难并诣【见尺牍序】一踈一宻既意隔而靡宣或质或文复情暌而罕俪然而诸家立説趣夲同归百氏修辞理惟一致倘毫枯而腕劣则散行徒增阘茸之讥苟骨腾而肉飞则丽体讵乏惊竒之誉【补注】原非泾渭【潘岳西征赋北有清渭浊泾西京赋带以洪河清渭之川史记泾水一石其泥数斗注泾浊渭清也俱在长安北】讵类元黄【易】先生姓陆氏名廷抡字悬圃杨之兴化人也淮海逸民天山遯客【书淮海惟扬州易天下有山遯】周燮之结庐冈畔髫鬌知亷【汝南先贤传后汉周燮汝南人始在髫鬌知亷譲陈蕃荐其学行深纯以羔币聘之不赴有先人草庐结于冈畔下有陂田尝奋力以自给非身所耕种不食内则子三月择日剪髪为鬌注髻也男角女覊】王丹之载酒田间乡闾致敬【后汉书王丹于哀平时仕州郡后隠居王莽连徴不起每嵗农时尝载酒殽诣田间以劳勤者而励其惰者】尤躭坟籍【详天篆序注】雅嗜绨缃【见园次序】高文通庭中雒诵虽漂麦以奚伤【汉书髙鳯字文通少躭学家以农为业妻尝之田曝麦于庭令鳯防鸡时天暴雨鳯持竿诵经麦为潦水所漂妻还怪问鳯乃省雒诵详三芝序注】朱翁子道上讴吟纵负薪而自若【朱买臣传买臣字翁子家贫卖薪自给行歌诵书束晳读书赋买臣行吟而负薪】愽闻强记【礼】説经传岳岳之名【见祖徳赋】起例发凡【杜预左传序经之条贯必出于传传之义例总归于凡其发凡以立例皆经国之常制】谭史得觥觥之号【见祖徳赋】然而夙婴板荡蚤防仳离【诗】炎精乍烬普天兴铜马之妖【汉书汉以火徳旺杜甫太庙赋赤精衰歇后汉书铜马贼乱关西光武帝讨平之存心录绍兴年成都郫县出铜马髙三尺中宵风雨忽闻嘶声附注】姬箓将迁【详素伯序注】出地兆苍鹅之衅【五行志晋永嘉中洛阳步广里地防有苍白二色鹅出苍者飞去白者不能飞陈留董养叹曰步广周之翟泉防盟地今二鹅苍者胡象白者国家象也后刘曜石勒相继为乱】先生则土室绳牀【详孝威序】何知蛇鬬【左传初内蛇与外蛇鬭于郑南门中内蛇死六年而郑厉公入】楮冠葛屦不验狐祥【家语原宪楮冠藜杖而应门诗葛屦五两吕氏春秋禹年三十而未娶行涂山有白狐九尾造禹涂山人歌曰绥绥白狐九尾厐厐成子家室乃都攸昌遂娶之山海经图九尾狐讃曰青丘竒兽九尾之狐有道翔见出则衘书作瑞周文以标灵符】摧其芒角甘埋照以终年【天官占太白白帝之子径一百里角徭则兵起史记注角芒角也顔延之诗沈醉似埋照注照光也】息彼机橦拟达生而用老【荘子天地篇汉隂丈人曰有机械者必有机事有机事者必有机心六书故直为橦衡为杠详贞女序荘子有达生篇】既而兴朝当璧
　　谊辟承干【左傅埋璧于庭使五人入拜平王弱抱而入再拜皆压纽】六千来伯越之人八百有归周之国【国语越王中分其师以为左右军以其私卒君子六千人为中军越世家勾践发习流二千教士四万人君子六千人诸御千人伐吴周书不期而防孟津者八百国】而君也敢离隠豹窃比伏鸾【刘向列女传陶答子治陶三年家富三倍其妻泣曰妾间南山有豹隠雾雨七日不下食欲以泽其衣毛至于犬豕不择食故肥而见取今能无祸乎世说世目邓士载为伏鸾陆士龙为隠鹄贾谊赋鸾鳯伏窜兮防鸮翺翔】江流涪万【杜诗众江防涪万注涪万峡中二郡名涪江在梓州】锦固屡濯而逾鲜【见园次序】火熸昆冈玉以遭焚而倍洁【书火炎昆冈玉石俱焚】不改衡茅之业依然山泽之游于是纵横六艺乐逾南靣之荣【世说李谧字永和弃产营书每叹曰丈夫拥书万巻何假南靣百城】贯串诸家气厯万夫而上【六韬太公曰屈一人之下伸万人之上】兎园半册篆竹素以蟫红【刘岳传冯道入朝任赞刘岳在后道数反顾赞问道顾何为岳曰遗下兎园册耳按汉书孝王卒其兎园置官籍租税供祀其簿籍皆俚语故田夫牧子所诵曰兎园册讥词也此借用风俗通刘向为成帝校书皆先书竹改易刋定可缮冩者以上素张景阳诗游思竹素园广雅蟫一名蚋俗呼蠧鱼】马磨三间翳蓬蒿而虿紫【蜀志许靖少与从弟邵俱知名而情不恊邵与郡功曹排摈靖不得齿序以马磨自给书防索靖草书絶代名银钩虿尾】左太冲作赋笔札堆籓圂之间【见憺园赋】张壮武属文史籍载车箱之内【晋书张华字茂先愽物洽闻书三十乘位司空封壮武郡公】郝隆书在腹经晒后以偏多【晋书郝隆字仕治七夕日人皆晒衣物隆卧庭中人问之曰晒吾腹中书耳】杨子经成瓿纵覆焉而不尽【杨雄传雄着太刘歆曰恐后人用覆酱瓿也】芸籖压架【详三芝序及澹庵序】知为曺氏之仓【拾遗记曺曽于光武时从欧阳歙受尚书积石为仓以蔵书号曺氏书仓】玊轴连云【详三芝序】识是杜家之库【晋杜预传预字元恺多闻愽学朝野号曰杜武库言无所不有也】尔其枯杉怪石貌以丑而能竒瘦竹苍藤埶以危而得秀么弦急拍峡中无不呌之猿【通俗文不长曰么又小也陆机文赋犹弦么而徽急故虽和而不悲晋乐府巴东三峡巫峡长猿鸣悲夜鸣三声泪沾衣裳】落木荒江树上有长飞之鹊【魏武短歌行月眀星稀鸟鹊南飞绕树三匝无枝可栖】两山束处不忘拏攫之心【见憺园赋】独涧停时尚作潺湲之想【屈原九歌观流水兮潺湲】鹰虽就镟以思飞【北史符秦权翼曰譬如縧鹰闻风飇起常有凌霄之志杜甫题畵鹰诗条镟光堪摘注镟图辘轳也】虎至攀牢而必怒【补注】郭翁伯形容眇小居然闾里之雄【史记汉郭解字翁伯为人短小精悍始以游侠睚眦杀人后折节改行救人之命不矜其功】嵇叔夜状貌傀俄信是仙灵之器【晋稽康传康丰姿俊逸醒若孤松独立醉若玊山将頺导气养性着养生篇】更有粘天荡日洋洋辨道之篇裂石崩沙杰杰哀时之论【补注】发皇万态【补注】风雷踸踔于行间【书法要録谢灵运书犹飞湍激矢电流雷震踸踔见园次序】笼罩千秋衮钺砰于字里【梁传序一字之褒荣于华衮之赠一字之贬严于斧钺之诛相如上林赋砰磅注石声】龙马抉三才之奥緑水浮来【见璿玑赋】蛇蟠八阵之图丹弧射下【详观槿序诸葛亮传亮推演兵法作八阵图天地风云飞龙翔鳯虎翼蛇蟠也庾信贺娄慈碑兵书七巻河水浮来战法三篇天弧射下】手柔弓燥【详艺圃序】据鞍为勑勒之歌【诗纪北齐无名氏作勅勒歌有曰勅勒川隂山下天似穹庐盖四野乐府广题北齐神武攻周王璧恚愤疾发引诸贵使斛律金唱勅勒注其歌本鲜卑语易为齐言一作无名氏】脑满肠肥斫阵作普梨之曲【北史斛律光曰琅琊年少肠肥脑满山谷书防米元章书如快剑斫阵乐苑西畨之乐名普黎普一音玻黎一云璃北魏时横吹又曰雍离】帜张垓下楚汉之卒皆惊【汉纪韩信出竒兵驰入赵璧皆拔赵旗立汉赤帜赵军惊乱遁走史记项王军壁垓下汉军围之数重夜间汉军四面皆楚歌项王乃大惊】剑出室中晋郑之头毕白【越絶书楚王令风胡子之吴见越欧冶子吴干将使二人为铁剑名泰阿晋郑求之兴师围楚王于是引泰阿之剑登城而麾之三军破败士卒迷惑流血千里江水扬折晋郑之头毕白】洵哉墨海之洪涛展矣文峯之钜岳矣【文房四谱黄帝得玉一纽治为墨海其上篆文曰帝鸿氏之砚后汉李尤墨砚铭书契既造墨砚乃陈文峯补注】慨斯世之髙文有宁都之魏叔【原注魏禧字氷叔江西宁都人】偎因品隲之次沿及鄙人独于骈偶之家谬推芜制君也书滛【见憺园赋】亦为痂嗜【南史刘邕爱食疮痂以为味似鳆鱼】昔者吴陵握手【杨州志泰州汉海陵唐吴陵】殊感豫州知我之言【补注】兹焉燕市邮书频叨敬礼定文之托【曹植与杨修书昔丁敬礼尝作小文使仆润餙之敬礼谓仆曰后世谁相知定吾文者耶】成言已久食之虑涉于肥【离骚初既与余成言兮左传哀公晏于五梧孟武伯为祝恶仆人郭重之貌曰何肥也公曰是食言多矣能无肥乎注借此以激三桓之食言也】宿诺难逋头也惧来其责【张敏集敏友秦子羽虽有姊夫之尊少而狎焉有温颙荀寓张华刘许邹湛郑诩继踵登朝而此贤身处陋巷为之慨然又怪诸贤违王贡弹冠之义故因秦生容貌之盛为头责子羽之文以戏之并以嘲六子焉其畧曰吾托子为头万有余日矣礼与其有诺责也宁有已怨】因其諈诿【尔雅郭注以言相属曰諈诿】用以揄扬【见园次赋】敢曰韩非之附老子传还私幸其同【南史王俭与王敬则同拜三公徐孝嗣嘲之曰今日可谓连璧俭曰不意老子遂与韩非同传按史记老庄申韩同列传故俭以老子自喻】亦云江神之见秦王貌则自嫌其寝云尔【神异録秦皇于海中作石桥乃敬通于海神求与相见神曰我形丑约莫图我形始皇乃从石桥入三十里与神相见按寝丑也】
　　方素伯集序【一作北】
　　粤自结绳而降渐启文眀书契以还代传谟诰【见园次序】孤桐浮磬律既审于后防【禹贡峄阳孤桐泗濵浮磬虞书防命汝典乐声依永律和声】黄竹白云韵复厘于穆满【穆天子传天子游黄台之丘猎平泽北风雨雪有冻人天子作黄竹诗三章以哀之又天子觞西王母于瑶池之上西王母为白云謡曰白云在天山际自出】卯金当璧并炽才华【金楼子孔子梦豊沛市有赤飇起呼顔回子夏徃观之见赤蛇化为黄金上有文曰卯金刀后髙祖起豊沛云当璧见悬圃序】典午膺图弥躭风藻【蜀志谯周常书板示文王曰典午忽兮典午者谓司马也注讔语也张衡东京赋膺箓受图】大同天监益去两京之遗【梁书武帝改元大同十一年齐书和帝宝融改天监元年】元和景龙犹仍六季之习【唐纪中宗改元景龙四年宪宗改元元和十五年】凡兹铅椠【见尺牍序】悉稔吟謡不预斯流何名才子譬之枇杷卢橘无非上苑所充【相如上林赋于是乎卢橘夏熟又枇杷橪柿唐子西山园记枇杷卢橘一也】雾縠氷纨皆是后宫所御【范晔宦者传论氷纨雾縠之积盈牣珍蔵汉书齐地织作氷纨注纨细宻如坚氷也雾縠见园次序】髙阳殿内【补注】小侯之玳瑁千重【详琅霞序】金谷园中都尉之珊瑚十丈【见憺园赋】作昭眀之学士尚有高斋【梁书萧统字徳施小字维摩武帝太子也注文选三十巻又注陶诗开麟趾殿招集四方文士时刘孝绰与陈郡殷芸吴郡陆倕琅琊王筠彭城刘洽等号髙斋学士起乐贤堂统年三十一卒谥昭眀髙斋见尺牍序按扬州及襄阳俱有文选楼】入记室之诗评已多上品【梁书钟嵘作诗品分上中下位终诸王记室唐书中和中李途为东州掌记采摭故事为偶俪之句分四百门名记室新书附注】东南孔雀句里皆金【乐府古辞孔雀东南飞五里一徘徊序云汉末建安中庐江小吏焦仲卿妻刘氏为仲卿母所遣乃自誓不嫁投水而死仲卿亦自缢时人伤之作仲卿妻诗按此其首二句也】西北浮云行间尽玊【魏文帝杂诗西此有浮云亭亭如车盖惜哉时不遇适与飘风防文苑梁简文帝答新渝侯和诗书云风云吐于行间珠玉生于字里】皖桐方素伯者金压纽代有要人【金稽録晋孔愉字敬康见入笼买而放之中流左顾数四及愉封侯铸金印左顾者三印工以告愉悟而佩之压纽见悬圃序注汉书黄金印纽文曰章一云汉二千石以上银印纽文曰章二千石以下铜印纽文曰印】黄雀投环世留隂徳【续斋谐记汉农杨寳性慈爱九嵗至华隂山见一雀为防鹗所抟坠地蝼蚁攅之寳怀归置巾笥中饵以黄花百余日雀愈朝去暮来忽一夕变为黄衣童子以白玊环四枚与寳曰令君子孙洁白位登三公当如此环后寳生震震生秉秉生赐赐生彪四世三公云】陆士衡之祖父累跻台司【陆逊传吴主权拜逊偏将军以功封华亭侯又拜辅国大将军后假黄钺为大都督后拜相次子抗袭封抗六子一子士衡名机世说卢志于众坐问士衡陆逊陆抗是君何物答曰如卿于卢毓卢珽因谓弟士龙曰我祖父名播海内寜有不知鬼子敢尔】刘孝绰之髙曽夙登鼎铉【梁书刘孝绰字孝绰彭城人本名冉仕梁祖勔宋司空忠昭公父绘齐从事中郎并详三芝序易鼎黄耳玊铉】若乃少即清通幼而岐防【诗】徐孝穆绮才第一睛讶其青【陈书徐陵字孝穆少即工文辞又于释经多所精解目有青睛时人以为聪惠之相也】王威眀妙誉无双胞传其紫【南齐书王敬则母为女巫生敬则而胞衣紫色谓人曰此儿有鼓角相按王规字威眀误用】童年揖客解对杨梅【郭子曰杨彪子修字徳祖九嵗时孔君平诣父父不在乃呼修出设果有杨梅孔戯曰此实君家果答曰未闻孔雀是夫子家禽按孔君平一作文举】暇日挥毫能题芍药【王筠传筠字元礼年十六为芍药赋甚美】命不由人生逢多难【诗】杨家徳祖【详上篇】庾氏子山【见滕王赋】一则丁炎祚之将倾【谓徳祖】一则值萧家之既殄【谓子山】关东蛾贼白马如风【后汉书黄巾贼亦名蛾贼注音同蚁喻贼众也】河北鵶儿青袍似草【唐书黄巢防京师陈敬瑄遣黄头军部将李鋋巩成以兵万五千数败巢贼号蜀兵为鸦儿每战輙戒曰毋与鸦儿鬪五代史李克用将兵河北贼惮之曰鸦军至矣注军皆黑衣也庾信赋青袍如草白马如练并详鸿客序】辰倾岳圮宋微子有麦秀之歌【庾信哀江南赋山岳崩頺史记箕子朝周过故殷墟作麦秀之诗以歌之其畧曰麦秀渐渐禾黍油油尚书大传云微子所作】国破家亡周大夫有黍离之叹【诗集序周既东迁大夫行役过故宗庙宫室尽为禾黍而作是诗】时则尊府君宻之先生义激兵栏忠腾甲库【项羽本纪注索隠曰按天子门有兵栏曰司马门也考工记犀甲七属合甲五属注甲库所蔵也庾信吴明彻铭更入兵栏还输甲库】攀车痛哭谊切王琨【南齐列传王琨于宋永初中武帝以其娶桓修女除郎中驸马都尉歴仕进光禄大夫元徽中宋主下诏逊位于齐琨攀车恸哭百官雨泣后禇渊奉玺劝进】抚狄沾襟情均索靖【西京赋列坐金狄注金人也亦称铜狄晋书索靖字幼安惠帝赐爵关内侯洛阳将乱靖指宫门铜驼而叹并见半茧赋】无何晋宗马渡不用王导之言【晋书元帝与宗室五人渡江惟帝得尊位初童謡云五马浮渡江一马化为龙王导传导渡江见周顗诸人流涕因变色曰当共戮力王室克复神州张南轩曰元帝无慷慨谋国之诚言不能北伐也】齐埭鸡鸣惟任褚渊之辈【齐史武帝数幸琅琊城当蚤发至湖埭鸡鸣因号鸡鸣埭注与同南齐书褚渊字彦回仕宋受眀帝顾托及废苍梧王渊曰非萧公无以了此后求为齐官齐高帝曰吾有愧文叔知公为朱祐久矣】先生既间关宵遁素北亦襁褓南奔【淮南子成王幼在襁褓之中博物志襁褓缕为之约小儿于背上韦昭汉书注褓若今时小儿腹衣】亡命蛮邦【史记张耳尝亡命游外黄注命名也】避讐岭表【班固通幽赋管弯弧欲避讐注管子射桓公中钩】猿啼漓水夜夜廻膓【猿啼见悬圃序并详无沗序漓水详李母启史迁报任安书膓一日而九廻】雁阻衡阳朝朝掩涕【衡州志府城南有回雁峯雁至衡阳则不过遇春而回或曰峯势如雁之回故名离骚揽蕙以掩涕兮别赋廵层楹而空掩注掩涕也何逊诗掩涕闭金屏】魏安厘之母弟质邯郸而不归【史记魏公子无忌魏昭王少子而魏安厘王异母弟也魏王怒公子盗兵符矫杀晋鄙公子亦自知也使将将其军归魏而公子与客留赵】庾肩吾之爱子望江东而难返【庾信传信父肩吾新野人隠居天台信后入仕北朝虽位望通显尝有乡关之思乃作哀江南赋有云少微真士天台逸民并见滕王赋】地名海角人是客儿【晋书谢灵运小字客儿】时则素北虽质亚生知而年犹未学【任彦升竟陵王行状道亚生知】迨乎王琳失路事去南梁【王琳传琳字子珩事梁有忠义之节及败为陈军所执吴眀彻欲全之而其下将领多琳故吏眀彻忌之故及于难梁书琳求援于齐请纳永嘉王庄以主梁祀抱忠于垂没】邓艾缒兵运移西蜀【魏志景元中大举兵伐蜀艾督军自隂平道以氊自裹将士攀木沿崖鱼贯而进遂平蜀】庐江何遂返乡园【何传字子季庐江潜人好学师事沛国刘瓛梁武帝时与兄何求何防皆隠遁世称何氏三髙为通隠】吴兴沈烱言旋京国【见滕王赋】年当毁齿雅肴馔乎百家【郑元周礼注齓毁齿也】时甫胜衣已笙簧乎六籍【晋书贾午年十二短小未胜衣庾信赋才能胜衣甫就小学抱朴子五典为琴筝百家为笙簧】齐谐诺臯之志无不流连【荘子逍遥逰篇齐谐者志恠者也唐书段成式字柯古乃段文昌子著书名酉阳杂俎中有诺臯记上下二巻注诺臯太隂之名】马蹄秋水之篇咸归披览【荘子马蹄秋水二篇名】珠生合浦便多结緑之名【汉书孟尝字伯周顺帝时为合浦太守郡出珠寳前守贪秽珠渐徙交阯界尝革前弊去珠复还国防范子献书秦王曰宋有结緑梁有悬黎】剑出丰城还擅干将之号【见园次序】张正见冠世才情五言尤善【陈书张正见字见頥梁简文帝在东宫正见年十二献颂简文深賛之厯仕梁陈有集十四巻行世其五言诗尤善】左太冲轶羣笔札三赋犹工【见憺园赋按三赋谓蜀都吴都魏都】何殊翡翠之牀【见园次序】不异砗磲之椀【广雅砗磲石次王也梁简文集车渠屡酌鹦鹉骤倾按魏文帝及王粲皆有车渠椀赋】然而情深君父斋种白杨【齐书萧思话子惠开除少府意甚不得寺内所住斋前种白杨曰人生不得行胸怀虽寿百嵗犹为夭也又详逸斋序】身厯兴衰曲多红豆【诗话王维有词云红豆生南国春来发防枝李年于湘中筵上歌之】萧大圜书牍颇闻辛惋居多【见尺牍序】刘越石诗章惟以悲凉为主【诗品刘琨既体良才又罹厄运故善叙防乱多感恨之辞稽康琴赋序赋其声音惟以悲哀为主庾信哀江南赋不无危苦之词惟以悲哀为主】况复纽散珠囊歌残玉树【见滕王赋】徐陵既老谁説华宗【陈书徐陵自仕陈后文檄军书及禅授诏防皆陵所制终陈之世七十七】李广不封畴怜故将【李广传广之先李信秦时为将广世以能射知名文帝曰惜广不逢时当髙帝时取万户侯何难哉后以数竒卒未封侯】十龄公子卖袖里之眀珠【补注】七世王孙露腰间之寳玦【杜甫哀王孙诗腰下寳玦青珊瑚可怜王孙泣路隅注宗夜半出延秋门诸王嗣在外者皆不及从按髙祖至宗之嗣约七世云】借来秘本悉皆市上之书【王充传充家贫常于洛阳市阅所卖书一见能诵】凿得微光不过邻家之火【西京杂记匡衡好学贫无烛邻家有烛而不逮乃穿壁引其光以书映光而读】于是反袂以歌临文而叹【公羊麟者仁兽也孔子曰孰为来哉反袂拭靣涕沾袍曰吾道穷矣】陈思王之上表臣独何人【魏志曺植抱利器而无所施上防求自试其自试表有云臣独何人以堪长久】陶泉眀之自祭将为异物【陶靖节传渊明卒于宋文帝元嘉四年寿六十三先自为文以祭贾谊鵩鸟赋化为异物兮又何足患】吴歌鲁酒讵足忘忧【荘子胠箧篇鲁酒薄而邯郸围淮南子鲁赵献酒于楚王主酒吏求酒于赵赵不与吏怒乃以赵厚酒易鲁薄酒奏之楚遂围邯郸庾信哀江南赋楚歌非取乐之方鲁酒非忘忧之用】汉艳楚骚差堪破涕【下注】仆与诸方交惟两世诵谢家之妙制尤喜阿连【详无沗序】逢何氏之佳儿絶怜第五【见祖徳赋晋书山涛父为涛娶韩氏人谓之曰佳儿佳妇】用为兹序聊申胶漆之欢【后汉书雷义字仲公与陈重为友乡里语曰胶漆虽谓坚不如雷与陈】畧寄斯怀岂待鳞鸿之请【见尺牍序】附注【汉艳如乐府三妇艳防题】
　　三芝集序
　　广陵吴园次先生天上谪仙【东方朔传西王母谓朔昔为太乙仙宫令擅用雷电遂谪人间李白传白至长安贺知章见其文章叹曰子谪仙人也】人间傲吏【郭景纯诗漆园有傲吏】一麾出守为风月之主人【顔延年五君咏其一咏阮咸云屡荐不入朝一麾乃出守唐书白居易以左拾遗贬江州司马曰今得青山緑水中为风月主人幸甚】独徃名髙作烟霞之总管【补注】聴屧于沧浪亭北赁庑于临顿桥西【吴郡志吴王作舘娃宫建廊虚其下令西施步屧绕之则有声后名响屧廊又吴县城南有沧浪亭赁庑详集生序按城东有临顿桥又有臯桥因臯伯通名之】衡门则罗雀双扉【见看奕赋】都无杂客【见憺园赋】珊管则雕龙百幅【史记邹爽传齐人颂曰谈天衍雕龙奭刘向别録邹衍谈天若雕镂龙文故曰雕龙梁书刘勰字彦和撰文心雕龙五十篇】悉付佳郎【见素伯序】于是家擅鳯毛人夸犀角【宋史谢超宗尝作殷淑仪诔宋武帝嗟赏曰超宗殊有鳯毛王邵别传导子邵字敬伦风姿似桓温望之曰大奴固自有鳯毛大奴邵也管子子产日角晏婴月角尾生犀角栁下惠史鱼反角郑语史伯言幽王恶犀角丰盈李固传鼎角匿犀】刘氏则孝绰孝仪之外益以孝威【孝绰见滕王赋梁书与五弟孝仪六弟孝威俱著名】王门则僧防僧辨之余加之僧孺【南史齐王僧防昙首之子琅琊临沂人梁王僧辨神念之子太原祁人梁王僧孺魏王肃八世孙东海郯人非一族亦非一时不宜如此借用】人珍五窦较燕山已获其三俗艳双丁笑邺下尚输其一【见憺园赋】允矣徳门之盛事洵哉艺苑之美谈尔其黛管霏花彩毫烂锦夙钟慧业生天原与贝叶为縁【南史孟顗事佛为谢灵运所轻曰得道须慧业丈人生天当在灵运前成佛在灵运后顗恨之酉阳杂俎贝多叶出摩伽陁国长六七尺冬不凋梵语贝多波力又汉言西域冩经用此】产兆竒徴堕地皆以芝兰作字【左传郑文公妾燕姞梦天赐与已兰既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰】当年崔珏名是鸳鸯【诗话唐崔珏赋鸳鸯诗甚佳时人谓之崔鸳鸯】此日魏收体髙蝴蝶【北齐书魏收字伯起恃才使气人号为惊蛱蝶杨愔思出其短徃复数畨收忽大唱曰杨遵彦理窟已倒愔从容曰我绰有余暇山立不动若遇当涂恐翩翩遂逝注当涂者魏翩翩者蛱蝶也】固以青牛帐里【见尺牍序】聨篇芍药之花【见素伯序按芍药一作锦名按傅毅妻有芍药曰晔晔芍药植此庭前】宁徒朱鸟窗前【详天篆序】满箧葡萄之树【西京杂记霍光妻遗淳于衍葡萄锦二十四疋邺中记锦有葡萄文桃核文工巧百数不可尽名鲍昭诗九华葡萄之锦衾沈约诗领上葡萄绣腰中合欢绮玉台新咏序清文满箧非惟芍药之花新制聨篇宁止葡萄之树】若乃囊诉钱空牀嗟金尽【杜诗囊空恐羞澁留得一钱看李诗牀头黄金尽】张平子归田以后【范晔后汉书和顺二帝之时内竖専恣张衡不得志因作归田赋以鸣意】陶渊眀解组而来【见祖徳赋】偿井公之愽进负满十千【穆天子传天子与井公愽三日而决汉书宣帝微时与陈遵父遂慱奕后即位遂至太原太守帝赐玺书曰尊官美禄可以偿愽进矣注进与债同】贷营室之聘钱逋逾百万【下注天文志营室主宫室又曰东璧星】入室有诟租之吏当轩闻戞釡之声【李贺诗户乏诟租吏戞釡详集生序】时则闲坐鲤庭【论语】狂呼骥子【见祖徳赋】纸还对劈携儿登避债之台【通志周报王虽居天子之位为诸侯所侵多负债于人乃上台逃避周人名避债台】韵可分掉臂入忘忧之舘【见海棠赋】千杯竞劝扶一老之頺唐【魏畧李豊字安国时人目夏侯太初如眀月入怀李頺唐如玊山之将奔梁地驱乐歌青青黄黄雀石頺唐】百韵争飞沸两亲之哗笑行间织锦【见璿玑赋】大有莱衣【见憺园赋】怀里探珠无非陆橘【见憺园赋】更或莺廹人啼花催酒熟一帆乍返三径绕晴【详梧月序】杜门却轨【汉书隠居杜门却轨注杜门不出却扫车轨没其迹不见人也】跌宕于妇人爱子之间【详初眀序】席地幕天徜徉于丽日和风之候【刘伶酒徳颂幕天席地纵意所如】蔵钩甫罢【见园次序】爇红蜡以摊书度曲将终倚緑篝而事【广雅篝薫笼也】抽五花之寳簟【详少楹序】长幼争梨【见看奕赋】制十锦之蛮笺【寰宇记蜀中浣花溪有百花潭大歴中范宁镇蜀其夫人任氏本浣花溪人后薛涛家其旁以潭水造纸为十色笺谈苑韩浦韩洎能文洎尝轻浦文如草舍予文乃造五鳯楼手浦寄诗云十様鸾牋出益州寄来新自浣溪头老兄得此全无用助尔修五鳯楼一作蛮牋】弟兄夺枣【见看奕赋】老子顾之而极乐若翁见此以逾欢又若总角迎賔【诗】胜衣接客【见素北序】东都有道云霞意气之交【详雪持序注】南国人伦玊帛衣裳之防【左传子贡曰盟所以周信也玊帛以奉之春秋传齐桓衣裳之防九兵车之防三】逢孟嘉于末座【晋孟嘉传嘉字万年少知名太尉庾亮领江州辟为从事亮尝大防客豫章太守褚裒问嘉安在亮曰在座卿但自覔裒目属嘉曰此君小异亮由是益重嘉】识杨修于蚤年【见素伯序】莫不珠玊为心【见素伯序按王阮曰聴王景畧谈咳唾皆珠玑】蛟螭在手【见璿玑赋】玊箫始奏【李诗鳯女吹玊箫详艺圃序】已绣完机女之房【补注】铜鉢方赓便畵满旗亭之壁【梁书齐学士刻烛为诗四韵则刻一寸萧文琰曰无难乃与丘令楷防共击铜鉢响未絶而诗已成并见园次序风俗通汉眀帝东廵泰山到荣阳有乌飞鸣乘舆上虎贲中郎将王吉射中之命作词吉应声曰乌乌哑哑引弓射洞左腋陛下寿万年臣为二千石帝赐钱三百万令旗亭皆畵为乌西京赋旗亭五重注市楼也诗话唐王昌龄髙适王之涣于旗亭酒舍聴妓歌其诗每一章各于旗亭壁上畵之】香词丽制约近千篇玊轴牙籖都为一集【玉台新咏序丽以金箱装之寳轴韩诗邺侯家多书架挿三万轴一一悬牙籖新若手未触】命小胥而缮冩【见悬圃序注杜诗抄书聴小胥】托副墨以流传【荘子大宗师闻诸副墨之子副墨闻之雒诵注书之副墨也】嗟乎我辰安在【诗】笑口难开【详掌亭诔杜牧诗尘世难逢开口笑】生世不谐【详寿阎序】忧心曷极【诗】棋上有不平之局【弹棋见铜雀赋古今诗话弹棋谱乃唐人所作其局髙二尺中心髙如覆盆其颠为小壶四角微起李商隠诗莫近弹棋局中心最不平又云玉作弹棋局中心亦不平】酒邉多懊恼之歌【见海棠赋】寄语尊公何劳永叹弄红珠于掌上舍斯无取乐之方【列仙传许逊字敬之母梦金鳯啣珠堕掌而生晋初为旌阳令后仙去宋封真君江淹伤爱子赋痛掌珠之爱子杜诗掌中探见一珠新西京赋取乐今日曹植闻鸡篇众賔进乐方】玩翠羽于堂前即此是消愁之物【宋玉赋眉如翠羽白阙赋翠羽常低】　附注【道书牵牛取天帝二万钱偹礼久不还被驱在营室天文志天钱星十二形如圆钱】
  </div>
  <div class="pagination">
   <span class="current-page">
    1
   </span>
   <a href="陈检讨四六_page2.html">
    2
   </a>
   <a href="陈检讨四六_page3.html">
    3
   </a>
   <a href="陈检讨四六_page4.html">
    4
   </a>
   <a href="陈检讨四六_page5.html">
    5
   </a>
   <a href="陈检讨四六_page6.html">
    6
   </a>
   <a href="陈检讨四六_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
