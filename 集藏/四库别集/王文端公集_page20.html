<!DOCTYPE html>
<html>
<head>
    <meta charset="UTF-8">
    <title>王文端公集 - 第 20 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 20 页/共 35 页</h1>
    <div class="content">　　方台下拜命同卿窃幸以为泰茅汇征之会而偶以他人事横相连逮此其机纽所自即不可悬断隃度而正人邪人所忌方枘圆凿势必不投藉手于中归过于上自古奸臣中祸于忠良莫不遵用此术然于台下之德音曾何损焉乃益以表其特立之操孤贞之节与泰华并峻金石同坚陵千仞而难跻经百炼而不烁者也使以彼三公之位易台下一日之名岂敢为台下愿之哉至于朝纲积弛时事多艰储位久虚天灾迭见而上下泄泄恬不思危恃气负才者方且分曹角胜居权处要者亦复缄默取容甚则主封倭之议辱国体而不羞纳开矿之谋残地脉而不恤人事如此想气运当然每念及斯真欲痛哭流涕如台下所云顾且柰何夙夜祝天惟愿主上开明忠贤柄用亨屯休否会且有时草野废人或亦及见太平之日即死不恨耳恃爱披沥不觉覼缕 

　　○荅冯琢吾少宰 

　　夏间接奉翰札知承颜太夫人侧甚欢而又有一熊双凤之祥大以为庆独征车在门未肯即发宿君言于家虚物望而郁名世之猷良非不佞所望于门下者巳闻爰立之命主上业覆金瓯而卜日启之则私庆以为向所云以国事托吕申公者不虚矣乃不意台伻远来启函如面喜不可喻读至时事上下龃龉民财穷尽之状令人咨嗟忾叹如天之将压而又不胜其忧也先是九卿灾异陈言疏传至读毕即手示弟子数年以来谏章山积仅得此一篇文字练达疏通沉着痛快忠恳恻怛之意忧危迫切之情贾洛阳谢其敷陈陆宣公逊其匡救矣巳与邑宰言之与李兵宪言之而不知出自门下之笔信非门下不能为此文也上乃与他疏并格不报负此嘉谟可胜惜哉然传之天下后世哙炙人口矣但九卿公上之则可门下欲身为疏上之则不可来谕不云乎上视诸臣可有可无视天下事可缓可急计其注意所有以求济所急者方在门下而顾以其可缓者咈之将亦疑其可无此于离合之间所关否泰不细更非不佞所愿于门下者即旦夕拜麻命进而当轴其施为次第岂不愿托参蘖于药囊中佐其甘苦之宜恐三事尚未可遽言也千万郑重是祝 

　　又 

　　顷奉书尚未闻册建之命也越数口而得邸报则元储正位四王并封大典一时毕举矣夫斯礼也万口争之而不得十余年议之而无成而定策于门下一人之身收功于典礼旬日之内斡旋妙手担当大力梁公取日之烈魏公撤帘之谋未见如斯之奇伟神速者也虽属公大事自主上知人之明而天生贤佐为国家决疑定倾造宗社亿万年无疆之福夫岂偶然盖与弟子抵掌相庆抃蹈不能自巳而又自欣慰坏相败局得门下收拾而整顿之瑕衅以塞罪盭获除即使朝释负而夕死死亦瞑目谓门下于不佞有造命之恩可也第所云存问之典应自有择非不佞所可滥与万一叨冒在故事若贺若谢章奏之体式在同官若姑苏太仓南昌书使之消耗果是如何望门下有以教之 

　　又 

　　前小疏留中不敢求知其故窃恐圣意渊微疑必追往事怀旧怒未之释然耳果如此者即谢疏入亦必留中然不敢不循旧例尽臣礼也生杀宠辱听之而巳当柰何疏草呈览木数语亦知逆耳伹孤忠一点赤心有知不敢不尽亦以明主可为忠言诚不敢欺且隐也惟翁丈曲全之 

　　○荅吴瀛海侍御 

　　两镇兴除事宜业蒙台下次第振举无复利弊可言惟是虏众强弱边军能战与不能战之形台下可熟察而洞照者欵不可恃实不可废乘欵修备因备坚欵如此而巳无惜欵费不欵费将益多无急战功浪战损将益大惟力修战具严稽欵费无使防边之备弛于因循欵虏之资耗于侵克第重督抚之选委任而责成焉勿以烦言碎词挠之边事未有不兴夷情未有不戢者也即今史酋既禽两年市赏断宜补给一则全中国之恩信一则劝夷狄以忠诚切不可惜小费而妨大计也惟台下裁察无以出位妄言而鄙夷之至荷至荷 

　　○荅李槐墅宪使 

　　承惠嘉刻捧诵周环烂焉如大贝明玑辉映四壁也至描写岩峦形槩崎岖曲折炳若丹青则又使人神想飞驰恍然登降其上下矣置之几案时一披阅以当卧游再此附谢不悉 

　　○荅张岱舆太史 

　　不佞蒙先师诲植不啻国士之恩乃自壬午以来风波澒洞雷霆震惊曾不能出一言相明徒忾叹欷歔独抱西州之恸而巳老丈只身岭海羁滞多年坎壈忧危亦不佞时所关念者第恨汲长绠短无可措其牵挽之力耳幸惟遵晦宁忍以俟天定宣成之烈终当见原也草此附慰并布阔宗嗣容勉竭周旋不一 

　　○荅梅衡湘督府 

　　承教谓此时胡运方弱危困之时易于为德宜且优之以示中国宽大之体为封疆久远之计此仁人长者之言也大幸乘势伺便侥幸功名苟眉睫之小获酿无穷之后忧而不恤者所谓此属皆为身谋非能诙国家忠虑耳近日西陲勘奏边功连章累牍朝廷所以褒叙之甚优乃地方生灵残伤涂炭之状固有惨不忍闻者东征之役再覆王师置而不问纔得游徼之卒十数级而上下巳不胜满意发帑金数十万劳之矣总计虏首一级可用中国人数十命博之又当用爵数级金数百酬之也况设官增戍征兵转饷之费又糜耗不可胜纪乎夫国家之物力惟其有余而可继斯能迭出而不穷今兵事一兴征发旁午远近绎骚竭天下之全力赴之万一蹉趺更无第二着矣岂不危哉辱台下推置是以敢诵言之要以垂尽之人忧天倍切不忍袵席高厚取终其身而巳狂惑罪悚罪悚 

　　○荅郭明龙太史 

　　惟丈蜚声学海振采词林景星凤凰未足比誉不佞辱在馆下获厕英游倚玉依麻方欣所托乃盍簪木□□□南奔当别惨然为我心恻顾江天辽绝□□殊艰乃廑蘧使远来遗之书贶高□□□□□□□旋遽敬复并谢读礼余闲所冀垂意经纶预□□□下风之想不任惓惓 

　　○荅连少嵩侍御 

　　宣云二镇自斧绣辱临将吏士民咸凛然禀畏耳目一新矣至西镇富户一事军民坐累以三十余年富者贫贫者死自四州七县及各城堡无不家愁户痛若痈疽之附体缧绁之在门也申欣者非止一人即两院行勘亦非止一次然而竟不能除其害者包揽积棍利之仓场官攒十级利之经管衙门胥徒早快利之利之者多则言不便者少百姓无告之苦安从得伸乎间有贤明守宰察知其苦拟为申救而惑于众咻怯于更始或惮官买之劳或避官买之嫌或虑官买之有后累其谁肯任之守宰既不肯任监司又不能专两院可以专之而又不得其通变之术每一行勘即甚宽不过曰减时估省繁费禁科敛酌查盘谓可以纾富户之累矣而不知此皆揽头之利于富户之累曾未减于分毫也盖下情上达之难而除害救民之未易如此不揣迂鄙谬以桑梓疾苦上陈猥辱虚怀俯垂听纳尚未敢卜解更之何如也乃弭节方新首纾富户之急旷然与民更始不两月而三十年之疾痛一朝尽蠲且以应解钱粮抵免召买富户既免解户又宽其余规画事宜纤悉具到真法之尽善尽美可行可久者也阖镇士民从此出汤火脱羁囚可以保室家全性命其欢欣鼓舞焚香祝天不知当何如矣不佞闻命而庆抃感颂又可知也谨九顿以谢 

　　○荅姚罗浮侍御 

　　不佞向侍同朝特钦猷望乃自废居林樾遂判云泥思一奉清光不可得矣往岁曾于邸报中见台下有开采图说进上私窃叹服以为采矿之役蠹国殃民酿祸不细封章之条列固不若图绘之尽其形容也荩臣之用心良亦苦矣惜无从得全疏一观乃今蒙赐图册章章阅之则编佥迫胁之扰攀缘掘穹之艰煎炼包赔之累以至断指刎颈卖屋鬻妻水火盗贼猛兽之害无所不有而山鸣砂竭星陨树妖之变亦无一不由此致异也览观未竟涕泗横流疾痛所关肝肠碎裂矣嗟乎伤哉谁为厉阶而贻毒一至此极也非赖台下推沟轸痛挞市怀诚恶能备述颠危曲图匡救若此昔宋郑监门进流民图止排新法之苛而未尽列诛求之惨顷万历初进帝鉴图止陈覆辙之戒而未专摅规劝之忠台下牖约正同廷诤倍恳赤心白意允可以贯金石通神明矣天启圣衷当必恻然感寤有待而更未可遽云天听之高也草此再谢耿耿不宣 

　　○荅姜瑞宇给谏 

　　向者储贰之议举国危疑执事首抗大章呈肝披腹扶日毂而正天枢真岁寒之孤标朝阳之绝响也虽暂蒙谴命辍直左迁而赖以感悟圣心维安国本力侔于九鼎名重于泰山矣当别黯然踟蹰相恋固谓赐环不远后会可期何图衔恤西归旷如隔世感念畴昔殊切怀恩幸单车北来近在接壤光仪咫尺瞻晤有缘会迓旌轩一聆绪诲也谨复 

　　又 

　　自丈入觐日夜跂而东望庶圣意转圜遂延置前席不当复困以吏事也乃更抱牍来乎骥伏枥凤淹笯而策驽使服箱饲鸡鹜以稻梁舛矣甚愧吾丈柰何 

　　又 

　　不佞入京一年矣无能推挽忠贤振拔淹滞循省职事虚旷可羞不但负道义之雅而巳兹幸主上睠念谠言量移旌幕虽赐环之召未决而题柱之宠巳优不佞闻命特先良用欣抃顾尚未能遣一介修贺猥廑音使叙及离悰转增惆怅江乡不恶勉服新纶膏泽下民是即谏行言听无以县尹为薄吏簿为劳也匆匆占报不悉 

　　○荅于泰寰侍御 

　　承教近来时事谓宫殿再毁倭虏交讧北则开矿绎骚南则采木疲累仰见荩怀忠悃远愢深图即草野贱民亦窃抱杞忧久矣第病原祸本有不独在主上者以身为譬心腹固失其平而股肱耳目要亦未举其职也始于不得其职今乃并废其官至于废其官而犹恬然如故小有言焉姑徐徐云尔下具空文上亦遂视以为套语交相蒙也交相玩也祸成病痼纵使国手医之巳为力百倍何有于衰颓待尽之人哉褒许过情愧甚愧甚 

　　○荅杨敬所给谏 

　　自旌轺北上日翘首跂足以待擢拜之命固知德器端亮才识明敏如执事者必宜置帝左右以龙光大廷羽仪近□□也及得邸报果副所期愀然垩室之□□□□□□□□神俱畅盖谏垣之重久矣欧阳氏所谓立殿□之前与天子争是非其尊与宰相等者也岂不至贵倨哉而陈昌言以塞重望信当如欧阳氏所云矣顾欧阳之意深诮阳成谓不宜有待而言夫有待而言信非也必无待而言则将不度是非不择可否而率意妄谭天下之事轻诋当世之人以斯为直言敢谏即引裾折槛其果得与古之忠臣烈士相比节而并誉否耶语云不扣自鸣锺鼓为妖诚使国家有大疑大难羣情所危大灾大回众论所嫉义激气奋斯虽不俟终日而抗言无讳可也苟徒以言责所系不容无言或掇拾陈编或承望权地或挟恃胸臆或剽掠风闻论事则连篇累牍条列纷纭轻变祖宗之法而无忌论人则巧文丑诋攻排百出□为善类之雠而不辞斯皆起于操得言之权而急于有言不顾义理狥名节之迥也安可槩以无待而言遂谓之尽职哉故凡急于言者必事之不得不言理之不可不言感之而起迫之而应乃可以无待也其次必虚心观理发之以正直而本之于忠厚庶几夫子所谓夫人不言言必有中斯乃谏官之所以无忝厥职者耳其不然者反而求之已心之中是非可否漫无定执欲进而与君相争是非可否岂不谬哉□书逮念敬布鄙私伏冀撝容勿嗤狂僭一念忠爱无既拳拳 

　　○荅白省庵吏部 

　　不佞草野沦落之人世所共弃乃独徼宠执事惠顾勤惓耿焉于怀无顷可忘也顾自旌轮再出不敢通尺牍于长安惟日夜翘首云霄念以为国是纷纶官材庞杂之日须得精明方正如执事者乃可以铨叙流品杜绝幸枉之门而自典选以来窃睹除书参稽士论莫不推高朗鉴诵服清操咸谓衡镜之司廿年未见其比则不独鄙人欣欣私幸而巳惟是犬马病骨摧以忧虞六载山间无一日不在多凶多惧之地其苦有不敢尽控之左右者猥蒙慈轸寄惠瑶缄占附报言不胜驰慕 

　　○荅张助所抚台 

　　矿税交征民不堪命诚如台下所谕所恃仁人在上咨嗟轸念风嘘雨润未喻昭苏便当与里巷旄倪共歌闿泽宁复有刍荛陋识可以当虚怀之下问佐惠政之弘敷者哉要之将率守令得人军民未有不得所者于安攘之勋何有今惟在台下一激扬部署间耳固衡鉴之所优纪纲之最易者也乃一郡守推疏求阁卧治兼摄者数年此则台下所无可柰何者矣嗟乎岂独一郡守虚席哉天下事太半如是不佞何敢言言其在里门者塞清问而巳无讶其狂 

　　○荅方中涵司成 

　　不才主弃多病交疏翘首长安如隔霄汉以弗获奉尺书左右势也然说经旃厦讲道成均所以疏瀹宸聪作新士习者朝野传诵时得而剽闻焉乃时当考慎舆望方归忽焉辞荣贤者良不可测要以忠言易于逆耳正学难于格心牖约徐陈巷遇可待柰何效不佞之幸幸甘与小丈夫为伍哉远辱德音轸存旧好启函如面深慰怀思第奖藉过情省循衰朽玷平生之谊而负末路之期愧殊不浅耳草兹占谢并布候私伫俟麻宣不胜曕企 

　　○荅崔际虞侍御 

　　承教中外纷纭朝野咨嗟之状仰见忠君爱国悯世恤民一片赤心可贯天日顾事势至此正如燎之方扬未易扑灭徙薪既晚焦烂何裨姑且蓄水潦积土涂修宋乐喜之备政以少杀其延烧之势而徐俟其自焚之衅祈福于反风之灵而巳比外更无可为亦无可言嗟乎不肖弃妇逐臣也何足与议天下事任天下事者正惟台下之器业猷望是赖不肖幸徼藉庥庇苟一隅之安靖是谓太平敢漫及天下哉即有言何能赞涓尘于海岳也又复 

　　○荅黄毅庵司成 

　　不佞被谴归也特承垂讯感佩深矣嗣闻提衡江省无何振铎留雍私窃欣庆谓上臣之义事君以人乃今举士造士并藉门下譬之材木既薪槱之又封殖之其得士弘矣効忠大矣社稷且厚托焉奚直词林之光也所惭草野废人非可以贺牍尘溷猥廑逮忆寄惠德音远道隆情岁宜何似第褒饰过踰愧负不浅以今南北多事臣主殷忧正赖名世大臣升猷辅运鼎衡重望未应留滞周南不佞方日夜延伫冀沾庥泽沟中弃断岂堪施以青黄哉汗赧汗赧旋遽草草占谢不尽覼缕 

　　○荅项玄池宪使 

　　某不才主弃多病交疏卧林以来与世如隔乃执事特垂睠念睠念不巳继以称扬称扬不巳形之简牍此之为谊高于云霄重于泰华即非不肖所堪而感刻固独深矣至勖以人世之事固当缩颈掩耳而走岂所敢闻昨年皇储并封之议止知执事书规政府尚未知有廷争大谏也疏虽留中而圣心良藉感悟肆今蒙泉养正震器有归所赖执事斡旋君相之间功殊不细不肖且恃以盖前愆而纾后咎食下咽背帖席矣此外非不肖所经手何敢哆谈也 

　　○荅赵准台侍御 

　　册储之议不佞曾于庚寅岁冬单身守直往复揭请奉有二十年春举行之旨然与不然不佞固应身任其责矣次年秋册期中改大信遂渝新安既行不佞业无留理会阁中虚无人承乏筦钥黾勉充位者又三数月而台省劝请豫教于是圣怒震发而严谴之旨下纷然谪官夺俸矣不佞身当事任且得不争乎争之不从义固不容不去也而同事犹规不佞之过激在不佞犹以为濡需也激云乎哉顾不佞诚负主恩即一去未足塞责然获免于妨贤悞国之诛差用自慰焉今去之几时机局变更雨云翻覆千态万状骇耳惊心不佞幸释负担免落坑穽愉快宜何如也丈驾学蜚才宏猷伟器不佞推服有素期望殊殷顷间朝人台中夕陈谠论士风国体允赖匡扶最后为赵定宇公昭曰是非未见全章固知其为调护正人计耳及得一二近报攻排二李始知定宇被讦似有所从来丈疏不独卫正人明国事而巳伟哉气谊乃真可以薄霄汉跨古今也顾当路者成心为主客气用事悠悠世界诚不少贡谀之徒虚美熏心忠言逆耳时方枘凿宜自舒徐彼方尚同我无伐异隋珠弹雀高明所珍今吏治积偷武备积弛腐儒伪学纯盗虚声游客山人纷投幸路本兵不知择将铨省不务遴才功课不明爵赏滥及冗官冗费日益月增民力既穷军膏亦竭不待外侵内叛而坐困之势巳成志士忠贤得于此时分毫发之忧则国家受亮发之益正不必矜条陈为经济恃搏击为风棱如近日士人敝习心谬议以当面谈勿谓僭越冯琢庵丈曾湘闻否此我辈道义石交同心之言不可不时相质问也 

　　○荅焦弱侯太史 

　　不佞林壑朽人世所共弃执事独敦念雅素垂省惓惓向曾对傅惟明丈言之未尝不交口而诵义也天开万历泰道光亨众正汇征无如贵榜之盛乃题名一纪受事未终不得与于斯文良有遗憾顾名世大贤英声儁望方烨然与三辰并耀五岳但崇固不待国学片石而重又何有于鄙人之辞哉推逊过优至引羊公为比省循陋劣隗汗欲透重裘矣校士京闱本之特简文章司命合属宗工发榜以来剽听行言翕称得士而所录制义又复春容典雅粹然壹轨于大方绝无异时轻佻险诐之语则不胜为经术人才私庆因忆近科得人之盛录文之纯惟独巳丑而执事之程士如此展也许文穆公之传衣弟子矣士风世教尚亦有赖哉承惠德音并录敬此领谢仰惟青宫儤直夙夜为劳乃羽翼元良维安主器固海宇之所属望宗社之所式灵也逐臣未毕之愚所悬伫于执事者惟此若虺隤病骨日就衰羸其状盖不敢尽控之左右矣伏枕草草 

　　○荅张和节户部 

　　昨者轩驷还朝辱临衡宇无能攀援左右少叙离悰忽漫岐分徒有怅结顷奉本翁鼎札盛称吾丈才猷之美器识之高以堂翁而见重如此于僚寀抑又可知鄙衷诚不胜津津慰也国事日纷人心渐坏孤贞自树同异两难不激不随当有中和妙用幸惟留意若不佞者与草土共尽耳何足垂念草此附谢冗不具宣 

　　○荅宋平涵太史 

</div>
    <div class="pagination">
<a href="王文端公集_page19.html">上一页</a><span>...</span><a href="王文端公集_page15.html">15</a><a href="王文端公集_page16.html">16</a><a href="王文端公集_page17.html">17</a><a href="王文端公集_page18.html">18</a><a href="王文端公集_page19.html">19</a><span class="current-page">20</span><a href="王文端公集_page21.html">21</a><a href="王文端公集_page22.html">22</a><a href="王文端公集_page23.html">23</a><a href="王文端公集_page24.html">24</a><a href="王文端公集_page25.html">25</a><span>...</span><a href="王文端公集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
