<!DOCTYPE html>
<html>
<head>
    <meta charset="UTF-8">
    <title>鹤山集 - 第 19 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 19 页/共 63 页</h1>
    <div class="content">　　恤残破州郡
　　招溃叛　造军器　用间探
　　凡此又在五百万缗之外伏乞睿照
　　辞免兼领督视江淮军马状奏【十二月三日】
　　臣伏凖省劄备奉御笔督视江淮军马职事令臣兼领者臣闻敝车不可以载重器弱步不可以胜丰扛臣藐然书生未闲军旅之事误防眷简剸属以上流之寄臣自量才力之不足内外之不应凡六具控辞未拜允俞方懐战惕兹又申颁宸翰兼畀江淮任重力微罔知攸济凡此七路东西绵亘数千余里而以有限之知力应无穷之事会脱有缓急愈重顾忧欲望皇帝陛下速收成涣改畀时贤使臣专心致志从事上游以仰副责任之意岂惟孤踪之幸实宗社幸甚


　　鹤山集卷二十六
　　钦定四库全书
　　鹤山集卷二十七　　　　宋　魏了翁　撰督府奏陈
　　奏两府所辟官属截日供职【十二月三日】
　　臣于初二日夜半伏准省劄恭奉御笔令臣督视江淮军马臣虽具辞免窃虑待报有妨治事除己一面具申朝廷抽那江淮元辟官属及江淮督府人吏及已行过文移案牍等数日未见发到及催殿前司差拨制领将佐军兵及合用旌旗衣甲等其临安府与两浙转运司所合应副事件并未见整齐又闻江淮官属有辞行者亦已一面不候朝廷回报从行府径自严限催督趂期起发外欲望圣慈特降睿防应两府所辟官属内见任人截日住行本职日赴行府议事防供职或有托疾辞行者乞自朝廷重作施行其余殿前司临安府转运司等处并自朝廷严限催督庶几不致有妨行色以误国事
　　奏随宜区处十事【十一月九日】
　　臣自被命以来虽闻议论不一然合行事件窃恐有失机会已一面随宜区处今略以有关事体者谨条具下项
　　一作私书与赵范同公文榜劄等前去付王旻孟珙招安常进尚全等并劄江陵府差官抚谕
　　一劄何元寿令一面措置扞御劄黄伯固充参賛军事一面以督府议事防幇衘行事策应上流
　　一给榜付四川制置司及江陵府又散印榜二百道于七路州郡劝谕大家豪民结集民丁保防上流以官资厚赏
　　一劄李虎王鉴杨福兴赵胜刘虎照元行星夜提兵应援荆襄
　　一劄杨义充督府帐前都统制就令任责鄂州江面一遣属官万一荐同宫观人秦良谋前去刘溥处商议遣人至郭胜处仍带钱银前去
　　一劄防江州郡聚集渔船以助水军防扼
　　一劄会防江州郡自镇江而上直至荆鄂凡几处隘口兵若干船若干制领将佐是谁任责令具夹宻帐状申以慿防视
　　一差官先期起发赍会子于所经过州兊换见钱庶几舡到不留滞
　　一闻常进擒获已一面从逓嘱何太监元寿如发到鄂州且与存全以为招徕之地见一面分付万一荐等陆续前去招谕
　　一其余随宜区处事件更不一一详具伏乞睿照奏别择日朝辞【十二月九日】
　　臣六日尝具奏欲以十一日朝辞十二日出关昨防玉音面谕退又谋之二相则知十二日未可行臣除已遵依圣训欲别行择日朝辞起发谨具奏闻更合取自圣裁
　　除端明殿学士同签书枢宻院事督视江淮京湖军马谢表
　　备数除涂方祈闲廪聮班宥府遽畀上游循墙莫托其控辞负乘终慙于忝窃防深责重才短心寒臣歴观今古理乱之间孰无敌讐盗贼之事然而彻桑于未雨者常治寝薪于厝火者必危实存乎人难委诸数顷者三京之兆衅置不复言若夫数路之冦邉传之已久傥此际得人而奬率俾靖邉竭力以经纶亦须气势之稍强何至藩篱之尽壊乃漏舟飘忽之顷易置榜人而败局支离之余骤更奕手帑藏不敷于调度军屯极费于分张只论经常已云竭矣使其歴久奚以继之矧如臣者赋分孤竒谋身百拙遭际两朝之眷遇侥觎三纪之践扬方当安危存亡之秋固知进退去就之义虽多掣肘宁敢辞难趋事赴功既自鞭于庸懦出车遣戍亦具见于条陈将十乘之啓行乃羣言之交至若何受任惟有乞归岂期明主之保全犹备公朝之任使既来旬于荆楚复尽防于江淮人皆笑其甚愚已未知其攸届此盖恭遇皇帝陛下受天明命济世中兴愤小虏之狓猖命大师而爕伐拔臣于见大夫之外授臣以视执政之恩致使孤踪骤当重寄臣敢不忠以卫上奋不顾身罪当诛兮天王圣明虽不忧于众毁侯谁在矣张仲孝友更有赖于迩言
　　奏乞宣谕大臣趣办行期【十二月十一日】
　　臣自被命督师今既逾月体承忧顾不敢固辞然而人情玩于茍安収之甚难而散之甚易臣始闻师命辟置幕属犹有从者继准御笔别议行期则人情观望旋即涣散臣恐一旦又被趣行之命则必仓卒误事故自朝至昃凡先期施行之事皆不遗余力既尝条具奏知矣忽又闻兼领江淮之命臣于是申严约束収拾官吏庻几指日可行而数日以来有司调度倍觉艰澁臣不敢见之奏篇寻行访问乃是惑于传闻不一之言未肯支发如臣之不敢避事固见之累牍无用赘陈然而目前所甚忧者迟迟不行则诸阃借口以迯责诸军张頥以望犒诸郡举首以俟援此皆必然之理又其次则监司州县恐有不识事体者以督府经过旁縁科扰或拘籍人舡或椿留夫运则动是旬月宁无怨嗟更稍辽缓必有饥寒颠踣之虑殿步司所差制领将佐各已到行府供职屡请先期整促人马支遣居行钱物亦无辞以应之凡此皆当汲汲区处不可复缓者臣前一日虽又防玉音面谕退又请于二相皆谓少缓行期其在臣子岂不仰体国力宁敢再三趣廹以取方命之谴实以行期不决则进退无据中外皇皇欲望圣慈宣谕大臣如庙论一定初无更易即乞速下有司照画一申请事理严限两日尽数应办庶可即日起发毋使进退周章以贻物议危廹之情惟陛下速赐果断干冒天威下情无任惶惧俯伏俟命之至
　　贴黄奏科拨钱物
　　臣照得朝廷辍遣近臣督师于外岂不欲其卯受命辰出师然既速而复徐之既分而后合焉朝令夕改甲可乙否中外惶惑不晓所谓臣窃思之只縁当来应办两督府除金银告牒等外各许缗钱五百万京湖一司今恐仅得三百万江淮一司全未科拨契勘江淮官军民兵约二十五万京湖称是若只以犒军一事言之今所赍之钱一犒即尽此外如给官吏招新军遣援卒处流移受降附发间探収溃叛造器械募舟师防江面等又不在此数皆立时支遣不容贳贷者掣肘如此臣安得不一言臣虽至愚岂不仰体国力契勘到左帑除已交百十六万外见在楮劵尽以零会凑之或可得五百万而江淮一府终未有可以那移或谓淮盐每嵗六十五万袋内拨借十万袋臣自行区处津载变兊亦可以对折今来支降或又谓岂无诸司寄椿钱诸郡交头钱之类可以便宜取拨然只以江东一路言之自兊换会子后未与出豁已是虗挂文歴恐至前途有误指准今来只候朝廷处分既定先将左帑零会凑五百万外更増一二百万金钱等物纵不及两府元请之数若姑可以备初到之费则臣且一面起发防途便宜措置徐俟诸司诸州有可那移者接续应用犹是一説更自陛下裁度如以为可行即乞速赐处分
　　贴黄奏江陵从督府乞兵
　　臣得江陵尤爚十一月二十九日书云在城守御适臣行府榜劄招捕叛冦邮置到后旁縁声势与将士喝转三官资北敌闻之上马东去疑大兵之将至以此见得外阃所望于督府者甚厚又得公状欲从督府乞兵二万人此等事正费区处并具奏知伏乞睿照
　　奏乞増支督府钱物
　　臣数犯天威洊伸愚恳照得京湖元拨官会五百万贯今既兼督江淮更合用五百万贯共计一千万贯然不敢尽如元数支请若得七百万贯臣亦且前去今库中附以零会仅可得五百万贯其间软烂糖心前途决不可用尚费择拣若筭计初到支犒如人支十七千已当四百五十万贯而制领将佐在外或迩来制司支犒之例稍多则又当向上增支其数不止此所余者仅五十万贯耳又金二千两约计官会十六万银十五万两约计官会一百五万贯凡此三项通计一百七十一万贯度牒盐袋虽在槖中卒难交易而目前如激犒出战士卒赏赐战胜士卒经理残破州郡【如战退之后江陵三海八柜合别措置徳安城合别造守具之类】存防阵亡重伤之家赡给随行官吏招収新军调遣援卒区处流移招纳降附发遣间谍懐来溃叛置造器械召募舟师皆必不可阙之费此岂一百七十一万贯所能办者事理晓然臣累日尝以奏陈虽防允可而有司元未见趣办应付臣今陛辞近在来日期程甚廹而期会不应费用多端而钱数欠少伏望睿防照臣累请于五百万之外更赐増支若使钱不应手使臣滞留闗外以俟应办数足而后可行则人益得以觇我之虗实其于事体关系匪轻臣不胜吁天请命之至贴黄奏淮西总领所等处乞钱粮等事
　　臣今来未起发间已据淮西总领所乞钱二百万米五十万石淮西制司申乞将归附一年借补人董坚等换授真命江陵府申乞调精鋭二万人策应江州申江西团结等军在本州扞御乞明赐科拨钱粮未行而所请日至恐一出之后求者纷然定费区画当是时呌阍不闻实关利害伏乞睿照
　　陛辞奏定国论别人才回天怒图民怨【十二月十四日】
　　臣以书生起家未闻军旅之事适丁多故骤当事任度时量力负荷惟艰窃自惟念先帝拔臣于踈逺之余陛下起臣于废弃之久受恩深厚图报无所是用祗承师命敢有他辞而浃旬之间歘被宸翰别议行期臣进退徬徨是用再辞上还恩数岂谓皇明委照未肯终弃而臣亦念主忧臣辱义不得终辞则拜疏请行刻日就道而庙谟靡定复缓行期夫赵充国自金城请事戊申奏闻甲寅报可数千里之置邮而奏报于七日之近髙崇文奉诏讨蜀夘漏受命辰巳出师五千人之器械而毕陈于一时之顷今服在迩僚受命逾月而一行一却乃若久而未定所幸臣规模布置初不敢以议论可否为之作辍见之施行粗有端绪今陛下力排羣议仍聴臣行幸得豫戒不愆于期今臣义所当为不敢不勉虽然事有本末治有内外臣之所任于外者末也陛下之所运于内者本也且国论所当定也甲和而乙战朝是而暮非彼或以马燧之盟而行浑瑊之刼我又以郦生之辩而济韩信之师则彼此相寻而在内之本摇矣臣于此时纵知其不可信然动则沮壊和好不动则与受其败牵制抵牾何所禀承乎人才所当别也用一君子而间之以小人进一忠良而参之以奸佞患失者引类以自助怙权者托公以济私日徃月来智藏瘝在则在内之本拨矣臣于此时建一谋焉将恐谗间媢忌以危其身请一事焉又恐拘挛文法而掣其肘动輙龃龉将何以展布乎夫在内者既不可慿借如此则臣虽欲集思广益致命尽分以报陛下之恩决知其难矣臣愿陛下坚凝国论而无和战之错陈甄别人才而无邪正之并用持之以坚防之以果母为人言所怵嗜欲所移则臣秉钺于外庻乎有恃无恐抑臣区区所陈关系固重然犹涉于事物若本之则有在矣臣愚更望陛下恐惧修省以回天怒恭俭笃实以图民怨盖天之怒非田况所谓数祝板一炉香所可禳除也民之怨非息夫躬所谓遣一大将军行邉兵敕武备可以厌应也陛下不是之思而谓遣一枢臣足以上回天心下慰民志自今朝廷之上遂委其责无复恫瘝怛之意以行乎其间则内外本末不相贯通而陛下之事去矣臣虽鞠躬尽力亦将奚为此臣所以勤勤恳恳为陛下告为社稷绵长虑非为一身孤危忧也惟陛下审思之力行之臣违逺清光不胜瞻天恋圣激切屏营之至
　　奉乞降便宜诏书
　　臣误防圣恩骤陞宥府专征阃外假以便宜黜陟之典非臣所克负荷辞不获允冐昧祗承重念四郊多垒全仗皇威遐畅震竦羣聴伏见张浚曩以枢臣出使髙皇帝亲御翰墨赐以诏书赵鼎继行援以为请臣愚欲望陛下仰遵烈祖英武之规俯察防臣责任之重发挥温诏付臣宣布所部庻几军民知圣天子不泄迩忘逺感激用命殄冦安邉易曰在师中吉承天宠也惟冀圣慈曲垂赐可臣不胜激切之至
　　赐便宜诏书谢表
　　臣伏以图上方畧敢专阃外之权诏许便宜爰重军中之令丝纶播告旗垒精明窃惟机防之来间不容髪人臣之义知无不为况推毂临遣之荣任赐钺专征之责故不从中覆李牧所以拓边惟汝予同裴度所以擒蔡允称重寄可授非才而臣曾蔑寸长膺剸属军务固难于隃度敌情未易以测知若非因变而制宜将恐违几而误事不图睿照特假皇灵兹盖恭遇皇帝陛下英武济时聪明察物四郊多垒政当事会之殷一札十行特借威权之重春温絶塞风动列营臣敢不竭乃心诚忠其职分兵以付卿吾不中御仰防特异之知贼未授首臣无还期敢效糜捐之报
　　奏将帅漕餽送添犒诸军【十六日】
　　臣昨自陛辞出闗伏防圣慈特许宰执饮饯以光其行备物假宠防臣之意无任感激但二府所餽及临安府漕按例遣赆共四千余贯縁臣条具内不欲受防涂餽遗今来重拂致赆之意又念随行军将冬寒暴露即将上件钱添犒诸军去讫自后应有餽送并不収受如有故旧至再三不可却者即准此施行合具奏知伏乞睿照
　　奏抵平江府【二十二日】
　　臣二十日抵嘉兴已赍具人马平安状奏闻二十一日起离照熈和人情懽恱将士所过秋毫无犯田里皆香花夹道以官军已于二十二日午未间抵平江府休息人马翌日进发合具奏知伏乞睿照
　　奏德安叛卒奸诈及备鞑声东击西【十二月二十六日】
　　臣行至常州复有奏陈臣于今月二十日得孟珙申状説十一月十一日鞑贼于灌子滩莲子洪踏浅渡汉江至二十三日重兵方突襄阳西门赵范掩杀鞑贼江溪尸首皆满又于二十四日在无锡县见尤焴与其弟家信大扺与珙之説略同兼云德安之贼闻淮西兵到欲空城而遁又据孟珙所申探事人于十二月八日亲见尚全在德安府为鞑人所执缚鞑人皆有遁意叛兵亦皆悔附鞑人臣始闻之谓可仰寛忧頋深为喜跃同日得建康节制司等处备兴国军探事人所申十二月十六日尚全贼党在黄州管下刼寨相去两日而诸处报状差舛如此不知孰为可信臣又契勘自十一月二十三日至今三十余日赵范既大破寇贼则道路必通不应全无防奏况近来或传已获倴盏或谓已获常进或谓已杀尽德安城中贼兵然此数项皆是人所乐闻并不曾陆续申到窃疑或有奸诈多端误我此不可以不察抑臣又有过虑者鞑自侵犯以来变诈百出多是避实击虚前来并力在蜀则荆襄未警及蜀道少缓则襄阳随枣荆门古郢江陵诸郡相继被兵今来若果是德安贼骑焚掠而今又恐是黠贼知我调遣人马应援荆襄去两淮人马不多则未必不并力来闚淮东臣除已劄下荆湖审定虚实仍劄淮东西制臣申严警备以伐贼谋外谨驰驿奏闻欲乞陛下申饬大臣未可便以黄州庐州诸处传闻为喜更切行下诸路制司严督诸将益加隄备免被狡宼声东击西出我不意臣不胜拳拳取进止
　　榜谕沿边将帅军民勦贼推赏【十二月二十六日】
　　当使恭奉圣防督视江淮京湖军马奬励诸军奉行天讨今已统率精鋭水陆并进宣畅皇威指期扫荡并先次调遣诸路军马步帅王鉴及湖北副总管杨福兴前去防应上流其所在帅守将佐必能奋发忠义同心戮力内严捍御外务勦除照得督府见有御前降到节度承宣观察防御团练使左武右武大夫以下告勅及金银钱帛等专待立功之人凡有登埤出战将士当次第定功便宜行赏内土豪民兵有能建立竒功白身人亦宜当一体优补官资有官人不次超转昭示大信断无食言
　　榜谕北军【十二月二十六日】
　　恭惟我宋德泽深厚际天所覆莫非王民不幸中原沦于异域百有余年遂使衣冠礼义之区久隔王化顷自金源灭亡方幸遗黎再覩天日又不幸寇敌蠭起羣盗相延致使生灵洊遭涂炭其为酷虐返甚于残金我主上一视同仁恻然兴念有能赤心归顺便加抚恤待以吾民或使管军或使守城稍着忠劳必加旌赏以至赡给抚存靡不周尽独有一种不识事体之人每见自北来归者輙称北人自分彼我不思南北虽异其实同是祖宗遗民疑间一形人多猜阻遂使离叛去来容身无所当使今来靣奉圣训督视全师布昭大信凡英雄豪杰宜及时奋励为我国家建功立业髙爵厚禄传子及孙其或执心不坚已归本朝又无固志使南北两地皆指为反覆之人信行既亏自取祸败况北寇专以财物为重其视屠戮人类有同草芥尔虽一时私愤轻附寇讐然既附之后决是需索无厌一旦不遂所求首被诛戮则曷若尽忠本朝永为中国臣子共沐寛仁忠厚之泽比之前日寄命汤火利害灼然其有已受官资见当任使者仍宜纯一乃心勿萌疑虑推诚协力坚定国家忠孝之节始终不渝自然神天黙佑长保富贵若又能乘间伺便结集豪勇执缚贼酋勦荡羣冦当使即遵照便宜指挥第功行赏申奏朝廷愿将当使一家百口保明汝等之心庶自今以往彼此相安永无疑贰傥更执迷不悛身既危亡家亦不保各仰速入思虑毋贻后悔
　　画一榜谕将士【十二月二十七】
　　照会当使靣奉圣防督视江淮京湖军马开府云初今与将士开诚布公共图协济上报国恩合开具下项一比年以来军伍之间纪律稍废将士上下不务辑睦每举一事輙生怨尤士既不和何以取胜勘会军士以恭顺为主士卒当听命于部队将其部队将当听命于正副将其正副将当听命于统领统制其统领统制又当听命大将大将却当恭事朝廷非但语言顔色要当恭顺直须中心诚慤上下协力共济国事凡有一毫私忿宿怨各相捐弃自然人人同心以攻则克以守则固大功大名由此而立况是其间或有不逞之人变乱是非以惑众听致令兵将不和互相猜忌事属不便今出榜晓谕如有似此鬬乱间谍之人即当体究重作施行
　　一勘会军民一体军兵战戍虽甚劳苦然大军粮食尽系百姓供输若耕桑不时军需不继便至狼狈所宜互相爱惜毋得恃强凌弱恃众欺寡互相争閙激出事端如违邦有常刑
　　一大军家粮及行军劵食钱米多是勘请曹司循习旧妄有除尅或收留劵榜百端迁延以致军士怨嗟并仰诸军收领觉察申举如有犯者照军法施行
　　一契勘近年以来立功将士虽曾经军将戎司次第保明申奏行赏多被承受人侵用縻费不与整会因此省部久无施行是致虚沾恩命不受实惠及于私下积累债负以至贫乏当使今后将立功士卒定为赏格其有擒获大酋及以次头目人凡有关当阵利害者或生擒或斩首申上行府自节察防团以下牙牌诰命立与书填讫闻奏金银钱帛在外其次如当阵杀退敌人获到首级器械等并与随功大小书填官资行府见有诰命绫纸文帖即遵照御笔便宜指挥施行庶免省部吏人旁缘乞取迁延嵗月竟成具文惟是不许妄杀平人诈作首级如觉察得知亦不轻恕
　　一军前将士如遇追勦敌兵及讨捕叛冦其所获金银财物便听本人收留使用官司更不抽取仍照立功大小别有赏犒
　　一其有没于王事者便当录用子孙请给如旧如或子孙幼弱未能受命者先给公据候长大日换授付身
　　奏与赵葵私觌礼物【十二月二十九日】
　　臣行至镇江赵葵过江相见臣为具一饭并约呉渊同席翌日葵犒督府军一万贯官属将佐各有差臣以事体该众不欲却之已即等次支表外又与臣送鞍马三副角弓四矢二百束刀四铁甲兜鍪一臣止却其鞍马二以其远来之意甚美余悉收受臣窃惟一行官吏将士所受上项餽遗无非仰拜陛下之赐矫首阙庭同一感激臣即以三千贯囘犒扬州吏卒又以私帑杂色五十匹虎帐锦縀等物报之合具奏闻伏乞睿鉴
　　奏至镇江犒军【十二月二十九日】
　　臣自离都门以至镇江始疑岩除将士不循纪律臣以信赏必罚令之所过州县秋毫无犯田里市井间竞出饮食随军贸易会连日晴色人情熈然惟临安帅漕司有局兵不循纪律先后行者黥配一二人自此军律尤更整肃至镇江宣布德意大犒将士莫不归戴圣明抚防之恩老穉有至感泣惟是诸处申到军数有民兵一项见与官军方同战戍合一体支犒若增此二项则未有以给之正费区处续具奏闻伏乞睿鉴
　　奏至建康犒军不敢以防报缓行色
　　臣自元日发京口初四日晩至建康初五日就寺观祷祝天基圣节道塲陪预建康府锡燕至初六初七两日布宣德意并依淮东体例大犒诸军仍就此发钱付淮西总领所支给西路战戍将士初八日本可进发縁陈韡蔡范等载酒过行府禀议边事臣再三辞之乃据丘崈开督府曰叶适商飞卿亦曾有此体例臣遂勉从其请因与之讲论今嵗防秋规模自此遂陆行至采石防眎防江备御因取道太平州前去江池虽沿路所得探报称淮西境内已无贼骑而德安叛兵并已北去江陵事势亦似稍寛然终是未得襄阳的报此为可虑臣不敢以数得防报稍缓行色已专人前路审探续具奏闻伏乞睿照











　　鹤山集卷二十七
　　钦定四库全书
　　鹤山集巻二十八　　　　宋　魏了翁　撰督府奏陈
　　奏并力援襄及令参谋官吴濳留幕府【正月十一日】
　　臣起离建康之前一日尝以所厯期程闻奏十一日行至太平州采石镇谨再有条具下项
　　一臣自闻孟珙报襄阳之防虽幸其有此然终以不得赵范的报及诸司诸郡皆无嗣音为疑固尝畧具奏闻今得何元夀书以为珙所报初无之盖有衡州纲卒刘寳自襄阳城中逃出且言其事至十二月三日以前皆其所目击使其有之则刘寳固见之矣臣自疑此报累次行下诸司毋得轻信及劄别之杰作督府议事防文移催督李虎王鉴诸将前去襄阳防应近又劄赵胜杨福兴刘虎等以江陵事势稍寛合并力援襄阳前后督促非不严切今得李虎回申虽已遵禀但犹以蕲水桥断囘蕲州住程以待修桥又以江北无夫无粮无船无桥取道鄂州以至汉阳未免迂囘而王鉴直以淮西贼退为词驻兵六安更不前进臣除以明谕赏罸严切诘责外谨具奏知伏乞睿照
　　一臣在建康日陈鞾欲以参赞军事从臣至防江协助经理颇有孜孜体国之心然臣以陪都留钥事任非轻不敢辄从其请至采石吴濳谒臣则知己被受参谋之命濳虽领郡而行府尚缺元僚兼照得目前江面偶幸平安臣欲选官暂摄太平州事挈潜与俱若自此江淮清晏则潜遂可少留幕府如淮甸未宁即令速囘本州措置防江庶几上不失朝廷委付之实意下亦不失督府求助之初心合具奏知伏乞睿防更赐处分
　　贴黄
　　臣已具条奏续得别之杰公状以臣行府遵照便宜指挥权令节制诸头项军马数内淮西强勇军正福副都统所部三千人一面改拨令援襄阳就于郢州驻劄以便粮草并日下催李虎王鉴两头项兵防合救援襄阳不许迟留务在勦逐襄阳境内贼兵因以蔽遮江陵所行切中事机今録白元状在前并乞睿照
　　奏和不可信常为防至之备【正月十一日】
　　臣今月二日得淮西制置尤焴书闻敌人己其势渐退臣虽未敢深信且幸其有此急具奏闻以寛顾忧今十三日得焴公状私书则又闻敌骑再犯随信亦有哨马复至黄陂管下旧关一带抄掠而息州又有哨马再来近城吴潜示臣以孟珙所报则伪太子虽不防见然倴盏尚在臣窃虑敌以淮西兵势单弱乘机驰突于光黄舒蕲之间委系利害已即劄下淮西制置司并诸将严作隄备外缘臣先得知池州王伯大及知蕲州徐臬申状皆备黄州干事人孙俊魏信等探报则谓知随州张寿于十二月八日将金瓶一只金盘一十只银盘一百只销金鞍一十副银鞍二副疋帛茶货八防信掩二十四只令统制张子良伴送敌使安通事刘通事押前项物色从随州西门乡北前去倴盏处求和窃详敌人暗计虽非一端然前后遣人至彼其词大抵谓讲和者自讲和厮杀者自厮杀又常言王檝出来迟我国不信和观其语意固亦自谓和不可信近者尤焴得孟珙书亦言常进自襄阳囘遇敌之在随者遂合兵欲攻随葢因信阳孟璟知随州张寿与敌讲和夫使和而可恃则随信不复被兵矣今此两郡乃正当敌来之冲孟珙亦业主和好者今敌退复还趋黄之意甚切臣疑敌意必谓此数州既来讲和则无縁严备再为捣虚之谋故今之所忧乃正在讲和三郡前来朝廷趱那江上军兵应援荆襄今臣又虑前不及援荆襄之急而后已中随信之防况叛贼郭胜等素知虚实为敌向导万一径自淮西冲突江面则江之上下必致震动且孟璟张寿之意本欲以欵贼不知贼反以和误我既和复攻既去复来其为所误固巳晓然此在朝廷所当深察臣始者虽尝数诋和议然或者谓傥可以稍纾目前姑为一二年休养之计今乃和战并行臣知决无此理既离太平州后得此警报即劄诸路将帅日下速去相度事势随处应援如李虎托故迟行则速令趋援襄阳王鉴多端避事亦已累劄令自随信以往向西前去俟敌所在勦逐直至襄阳为地头葢断然以和议为不可信故督励将士常如敌至不敢恃黄随信阳一时之私见自为懈弛然尚恐中外不相照应致有抵牾今并録白行府劄子缴进庶知前后施行粗中事机臣今已一面前去江池间审度缓急申饬诸将合具奏知更乞睿防施行
　　奏敌侵随信光黄等处事宜【正月十二日】
　　臣比至采石芜湖又尝恭修奏牍伏计已尘乙览臣自离国门幸遇天日熈和出陆后日行六十里虽以殿司罢輭之卒亦能跋涉山川履危如平今已喜达池州初谓敌人兵马及此春暖水生渐向北去既乃日闻警报事势益迫随州见被攻围未知存亡信阳光州境内贼马往来已久抄掠人畜焚荡屋庐毁伤薪木赤地千里今再至黄陂巴河以来驱呵习水之民结筏攘舟为渡江计臣窃窥敌意先则空蜀口次则孤荆襄使此上流要害之地雕残零落不可复出则又时通和好之使以欵随黄诸郡今遂自随信光舒蕲黄一带谋捣江面若敌可济江则何往不至不然则且向淮东江北肆其抄掠时暂北去使吾境内尽空国贫民寡则秋冬大举深入势必难支臣言及此忧心如焚臣尝有陈于陛下谓今日事势当论存亡更不论安危臣至江上尤信前言未为过虑臣愚窃愿陛下勿易动于小防勿误喜于浮言申命大臣汲汲然常为防至之备众建实才同心协虑先私意小知侧言旁啓以相倾轧之事一切屏除朝思夕维以与百万生灵纾旦夕之命臣不胜引领东望祈哀俟谴之至诗曰侯谁在矣张仲孝友孝友之臣其心纯实不贰故孝者必忠于君父友者必信乎同列夫使秉心不纯日夜以相倾相轧为事则朝廷之上乱本已见而受任于外者将何由自立更乞陛下以是加申儆焉匪惟受任者之幸实宗社存亡所关也臣不胜惓惓取进止
　　奏措置江陵府三海八柜
　　照得江陵府一面阻江余三面皆是平陆无险可恃是以敌骑自平地冲突略无阻隔直抵城下开禧前刘阁学甲访寻三海八柜旧规未及施功改除以去吴待制猎继之遂竟其役葢自晋以来陆抗尝筑大堰于江陵之北以御叛防后来髙氏有国引沮漳之水注为三海歴年虽深基址犹在吴待制筑金銮内湖通济保安四柜以达于上海而注之中海拱辰长林药山枣林四柜以达于下海分髙沙东浆之流由寸金隄展南纪楚望诸门东滙于沙市为南海又于赤湖城西南过走马熨斗陂之水西北寘李公柜水势四合髙可注而下卑可限戎马深可容舟浅不可揭隄上有路路端有隘而穴隄以相灌注其后敌骑东至竟陵北窥荆门而不敢睨江陵者以此嘉定中年金人再侵襄而人情不摇尚恃此以为固自制置司増广屯田以资军食海变为田又有留司佥防受赂听豪民占夺制抚司不以为意遂至今来敌侵直由田间深入其害至攻城屠市焚室掠财死者枕藉今幸而援兵四集事势渐纾然敌情难测当为今秋再来之防复三海八柜使浸渍沮洳敌人虽有武骑千羣寸不得进然后可施备御之力今朝廷科拨八十万京会十万湖防下江陵府于敌骑既退之后施经画葺理之方督府实发京防十万贯总领又助京防三十七万有竒米在外皆是当先用于三海八柜次及其他费用欲劄下江陵府趂今来农功未兴敌骑既退于朝廷督府总所所拨到钱内措支一项钱防専一差清强官分定界址视旧规模尽以复海柜之旧须管分役军民于二月以前开浚旧基修复寨栅取四月以前兴复备办毋为迁延以缓其成兼又照得制置司初废三海为田之后不惟官耕以为田又有从民戸所请佃之以为田初佃之时租数少而田亩多人情竞于得田于是厚赂在官者既佃之后田亩多岁租少人情又竞于得田于是复以赂在官者今官民户遂占防此田以为己有既是兴复三海或官民戸称耕垦歳久土本已多或称农务将兴惧于失业或称甲转于乙田叚交加或称诸军扞御当为休息设为多说求缓一年冀圗迤逦占吝永为己业似此等词讼官司并不必问只视开禧疆界凡三海八柜之内悉渰为海且废海以失险而年年不免防至之防屋庐之不保家产之不守此身逃遁奔避不暇孰若捐此田以为海而有室家保聚之安失田之民被役之兵并须通晓此意况今逃归之民未暇求业朝营暮作未知所向又孰若因官司兴复此海以赖口食之给亦无异于古人荒政以兴役聚民也此事用工颇大务在敏速健决其所分画必精择清强官惟不可付之贪吏受贿徇私退缩旧界并自本府备今来劄命出榜晓示先具已施行事宜具申自后毎十日一具次第工役申谨録奏闻
　　奏外患未靖二相不咸旷天工而违时几【二月三日】
　　臣数犯天威再有控陈臣乃者陛辞之日尝累告陛下以一逺君门谁实应之又因宰执饯送关外亦恳以居中援助宰执皆谓事关宗社朝奏则暮可无以过虑为也臣仰体国家之急不待办集星驰就道既而所请钱物洎僚属兵官皆不能尽如初意臣之处此进退维谷乃至近日劾奏官吏亦未闻处分臣谓此等直易易耳犹且奏报辽缓矧又有难于此者乎窃意庙堂之上必以庐黄诸处探报敌人多毙淮西诸郡敌兵尽退往往君臣之间动色相庆遂谓无复可忧其实敌未毙兵未退而荆襄淮西之事方棘也其在江陵者自枝江宜都境上伐竹木毁室庐斧斤之声日闻直欲为渡江计其在枣阳者坯城郭治器械皷角之声夜闻直欲为度夏计其在襄之东淮之西者以和好误随直欲缳光掀信撇蕲蹂舒捣黄今已赤地千里往往行十日无炊烟臣以殿司千卒伥伥乎舒蕲之南穷日之力奔驰六十里未明即行或凭车而阅警报乙夜就寝或推枕而行文移犹虑其不及事也故于上流则趣何元寿别之杰下流则趣黄伯固亟以制司督府之令督厉诸将臣虽在道事亦无阙今李虎王福可抵襄阳万文胜亦至安郢而上荆门枝江江面浅狭已趣尤爚分兵以往又发鼎澧义勇以助之于后李允政祝邦达并力西淮屡有克防而敌势方张脱小不利则舒蕲危矣只得那王忠以援蕲虽明知九江空虚却督府至彼别图调遣以实之惟有王鉴迟囘不前进不及援荆襄退不能援光黄方此累劄督迫比又从金陵得一将曰李大亨令往招信取铁桥敢勇一千人径从便道直趋龙舒舒葢久安积饶之地敌所欲得也尚恨将卑师少未有以大慰舒人之心亦以私书公文属陈鞾为助大抵目前所当为之事臣虽粗竭心力终以内外扞格兵寡财殚而又奏请稽迟无以耸动人心作新士气此为未惬人意耳抑又有坐视而无防者江北淮西之民为敌所杀者固已衔寃无诉而避兵南渡者今所在成市臣固尝面奏此辈强壮者聚为盗贼当有以招之老弱者转乎沟壑当有以赈之今诸处已各申来而浮光信阳汉东荆门尤为迫切若臣行其所言则招而为军者多至数万少亦数千钱粮寨栅器甲衣袄便当有以授之其随宜限给者委官抄劄计口支给亦当有以处之然督府所赍几何一开其端胡以为继随州轻信和议竭帑藏之力以事敌敌情难厌既去复来反遭重围今城中无以犒士权宜造关子以济用度而求偿于督府必欲得京交七十万緍银三万两金一万两臣不惟见管无几不容尽应亦恐其迷误未巳虚费金币而黄州亦狃于此说拥马司江司雄关雄边之军以自守四郊之外敌骑纵横而不敢问其意亦与随同臣方诘之凡此等危急之症姑举一二则知中外异意受任实难庙堂覩此事势所宜孜孜汲汲爱日惜阴将救焚拯溺之不翅也乃闻近日以来宰执多不入堂亦意两相之不咸不过如去岁夏秋以来旁启密陈以相沮坏耳而数日间所闻益甚书曰兢兢业业一日二日万几无旷庶官天工人其代之又曰敕天之命惟时惟几夫事几之来间不容穟一官之或旷一时之不敕则天工之治否天命之去留系焉臣不知今所不【阙】者何事朝臣之中孰左孰右第见外间危乱之证百出而朝廷之上方以可忧可怖之官职而为可喜可慕之富贵不暇以国事为意是宜请事于外者戛戛乎其难也夫京师诸夏之本矧兹具瞻之地中外臣民咸属耳目焉而毎朝奏事不过宰执一人或二人率是不情之词不切之事其旷天工而违时几也多矣臣今服在逺外岂应与闻庙议然忝备迩臣事关一体譬之木焉本根先拨则枝叶从之若使内不治则臣虽恪共师命以鞠躬尽力于外亦将奚为臣窃妄意陛下于是非曲直之辨必已晓然于圣心若蔽自圣志察朋比之习杜谗慝之萌豁开大公众建贤辅以强本朝此今日当务之急者如谓外患未靖人才难得姑平亷蔺平勃之怨则亦宜力惩偏听之弊自今公事公言进而明目张胆以陈之论奏退而同心协虑而见之施行毋面从而背建也毋阳予而阴夺也庭辨众决朝虑夕图皇皇然如危乱之无日则天下事尚有可为诗曰舍尔介狄维予胥忌此言幽王之时狄难之不顾而忌嫉之是尚也惟陛下力鉴而深念焉取进止奏乞将樊文彬髙世英优加赠防【二月三日】
　　臣闻捐躯报国固臣子之常分崇徳报功乃国家之大经臣猥以非才奉将师命顾激昂士气耸动人心无他道焉惟赏罸信必而已契勘去年九月内北敌大入京西知枣阳军樊文彬以蕞尔孤城适当敌冲守具不全旋行制造敌于城外列炮数十座文彬亦于城内立炮五十余座以拒之敌抵民屋绕城立栅堑濠以阻援兵文彬夜遣人刼之敌攻城之技无不尽用文彬躬率士卒昼夜苦战至十月二十八九间敌添生兵急攻西北隅文彬迎敌五十余阵又积薪草于城损阙处投火焚之以御敌之来而日暮风返烈熖入城延烧官舍敌乘军民恟恟自西北隅以入火及军治力不能支自缢而死贼拔城之初襄阳已自受围烽燧不应蜡书不通外援已絶独以数千疲卒扼拒月余势穷力尽犹不肯死于敌手近有録到赵范蜡书者谓文彬守城死节无愧张许此而不问何以劝忠又契勘训武郎京西路分总制随州军马髙世英自敌兵初遁提兵入徳安经理荒残臣尝奏辟就乞差权知本府及敌再侵随州世英复领兵捄援突围入城矢石交下中伤而死今诸将中往往有身当事任逗挠不进者而世英奋不顾身慷慨蹈义葢文彬之次者欲望圣慈下有司将文彬赠官立庙録用子孙仍厚恤其家并将髙世英优加赠防庶足以为仗节死义者之劝
　　鹤山集巻二十八
　　钦定四库全书
　　鹤山集巻二十九　　　宋　魏了翁　撰
　　督府奏陈
　　奏襄阳被围日久乞降诏勉谕制臣【二月三日】
　　臣窃见荆襄蜀口居国上游胜负之间安危所系顷者敌人分道罙入首侵汉沔四川制置使赵彦呐提兵仙人原控扼险要牵掣敌势蜀赖以全陛下尝降诏奬谕人心胥奋敌寻退去惟是荆襄自去冬被侵几三阅月而襄阳之围敌势张甚制置使赵范率先士卒躬冒矢石屡战屡防敌为夺气今虽游魂近郊未底然其数月之间竭心尽瘁若不少赐褒赏无以激昻士心欲望圣慈特出御笔付学士院降诏勉谕敌骑尽退令以将士姓名来上续与第功行赏凡此必已久闗圣虑臣以职分所系冒昩奏陈仰裨海岳下情惶惧俟谴之至
</div>
    <div class="pagination">
<a href="鹤山集_page18.html">上一页</a><span>...</span><a href="鹤山集_page14.html">14</a><a href="鹤山集_page15.html">15</a><a href="鹤山集_page16.html">16</a><a href="鹤山集_page17.html">17</a><a href="鹤山集_page18.html">18</a><span class="current-page">19</span><a href="鹤山集_page20.html">20</a><a href="鹤山集_page21.html">21</a><a href="鹤山集_page22.html">22</a><a href="鹤山集_page23.html">23</a><a href="鹤山集_page24.html">24</a><span>...</span><a href="鹤山集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
