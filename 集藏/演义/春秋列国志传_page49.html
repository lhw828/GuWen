<!DOCTYPE html>
<html>
<head>
    <meta charset="UTF-8">
    <title>春秋列国志传 - 第 49 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋列国志传 - 第 49 页/共 62 页</h1>
    <div class="content">　　　　
　　　　谗谄未除国未安，身躯先裹鸱夷革。
　　　　
　　　　君不见，胥山月，东方升出西山没。
　　　　
　　　　溶溶深夜满吴江，照见忠臣寒骨白。
　　　　
　　　　又不见，吴江湖，朝朝汹涌激波涛。
　　　　
　　　　波涛怒激如山大，犹似忠臣恨未消。
　　　　
　　　　潜渊居士先生有《胥山铭》云：
　　　　
　　　　子胥鞭平，为人为父。十死一生，矫矫伍员。
　　　　
　　　　执弓挟矢，仗其宝剑。以谒吴子，稽首楚罪。
　　　　
　　　　皆中纣理，蒸服子妻。歼鉏直士，赫赫王闾。
　　　　
　　　　实听奇谟，锡之金鼓。以号以诛，黄旗大举。
　　　　
　　　　右广皆诛，戳墓非赭。瞻昭乃鸟，后王嗣立。
　　　　
　　　　执书不泣，颠越言润。宰嚭谗辑，步步踪飞。
　　　　
　　　　姑苏待执，吾则切谏。抉眼不入，投于河上。
　　　　
　　　　自统波涛，昼夜雨至。怀沙类骚，洗涤南北。
　　　　
　　　　箕荡东西，夷蛮卉服。罔敢不来，虽非命祀。
　　　　
　　　　不让凟齐，帝帝王王。代代明明，表我忠哉。
　　　　
　　　　吴王既杀伍员，遂以胥门巢为元帅，姑苏、王孙雄为左右翼，以专毅为先锋，又遣王孙骆会鲁兵，共伐齐国。大兵至艾陵下寨。次日，鲁大夫仲孙何忌、季孙肥率师来会吴王。吴王召入中军相见，礼毕，忽有哨马驰入帐下。
　　　　
　　　　吴王与鲁大夫季康子正议事，忽有哨马来报：“齐将田常引兵十五万杀至！”吴王谓季康子曰：“今吴伐齐因为救鲁而来，次日大夫可引兵先敌一阵，以观齐兵强弱，然后我兵方可接应。”季康子领命而出。次日，即调先锋颜羽引兵出战，齐将国书曰：“鲁与齐乃山东表里，今不相和，反降吴而伐齐？”
　　　　
　　　　颜羽答曰：“汝齐侵陵鲁国，启我投吴，今举二国之兵至，汝不下马就戮，尚复何言？”国书拍马直取颜羽，抡刀便砍，国书抢入怀心，斩却颜羽。冉求、樊迟杀出，国书前遮后架，斗至二十余合，齐将闾丘明杀出相救，四马交战，冉求力不能敌，往本阵逃回。樊迟独困于阵，左股被射一箭，翻落于马下，孟之反挺枪杀入重围，救出樊迟，齐兵一齐追至，冉求抽兵杀回。
　　　　
　　　　孟之反曰：“齐兵甚锐，子不能敌，汝可保出樊迟，我自挡住一阵。”冉求力保樊迟归寨，孟之反勒住马头，架起弓弦，望闾丘明左目射一箭，丘明落马，孟之反挺枪刺死，杀入齐阵，纵横撞突，如入无人之境，齐兵披靡败走，坚闭不出。孟之反夺其器械，缓缓而归，鲁兵踊跃，喝采曰：“好个将军孟之反也！”孟之反闻众军声扬己勇，故掩功绩，乃抽矢以鞭其马曰：“非吾之勇敢，在战之后，乃马不奋进也！”后人有诗曰：堪羡孟之反，英雄不伐功，战败能为胜，犹谦马缓踪。
　　　　
　　　　鲁兵初败，季康子入见吴王曰：“齐兵甚锐，不能对敌，昨日一阵，若非孟之反，鲁兵几无片甲矣！”吴王问计于群臣，伯嚭曰：“臣闻田常部下只有国书骁勇，可将吴鲁之兵屯于艾陵，左右以作犄角之势，大王亲自出马，国书若见，必然杀至，大王诱入寨前，使两寨将士夹攻，国书必然被擒，国书一擒，田常不足破矣！”吴王然之。遂令二国之兵屯于艾陵左右。次日，亲自披挂出马，大叫曰：“吴兵救鲁，田常何不出寨纳降？”国书视之，谓诸将曰：“此夫差也！今不生擒，尚待何日？”横刀望吴王便砍，吴王望本阵而走，国书追之将近，吴寨突出专毅，鲁营突出孟之反，将国书夹攻三十余合，国书不能遮架，被孟之反打落戈矛，专毅抢入怀中活捉而归。田常急令诸将来救，吴、鲁大兵皆出，斩齐兵如刈草芥，田常十万兵丧于艾陵，引数千残卒归寨，收拾班师。
　　　　
　　　　吴王令诸将追之，伯嚭引胥门巢追及，田常下马拜于道旁乞命。伯嚭曰：“汝立贡税文字，我奏吴王，赦尔草命！”常曰：“贡税之议在齐侯，常何敢专，乞饶归国，奏齐侯奉贡税之议入谢！”伯嚭大怒。胥门巢引田常归见吴王。吴王受之，放田常，即令班师。伯嚭曰：“吴之兴霸在此一举，王勿班师。
　　　　
　　　　”王曰：“何谓也？”嚭曰：“中国盟主惟在晋、楚，今楚已服，晋君臣亦自作乱，王若乘此得胜之兵，屯于国中界上，传檄以会诸侯，晋侯若至，请斩国书之首，号令列国，倘晋不肯受盟，则鼓兵杀入绛州，虏其君臣，天下谁敢不从！”王曰：“太宰之见固当，然此兵合于何处？”嚭曰：“臣观黄池东连郑、卫，西接晋、陈，乃列国之界，王可移兵，屯于此处，传檄以邀诸侯。”
　　　　
　　　　王即令斩却国书，相合鲁兵，进屯于黄池，遣人遍告列国，约期赴会。却说使者来至晋国，当时晋侯遂弱，赵鞅简子独专国政，卫公子蒯聩被逐在外，欲杀其母南子，灵公欲杀之，蒯聩奔投于赵鞅府中，及闻灵公死，国人立辄，蒯聩告鞅曰：“聩虽得罪君父，而卫之大位当传于聩，今国人立辄，而辄专位，此事奈何？赵鞅曰：“公子勿忧，自当发兵送公子返国。”聩顿首谢曰：“大夫诚能送聩返国，以正大位，则公名震于天下，而聩亦不敢少置也。”次日赵鞅率壮兵五千，甲士八百，送聩归卫。欲知后事如何，且看下回分解。
　　　　
第八十六回　孔子获麟作春秋　晋三卿政乱同列
　　　　晋兵送蒯聩至城下，卫公大惊，谓群臣曰：“晋兵送吾父返国，吾必逊而出迎，敢拒而不纳乎？”大夫高柴曰：“父子之道，人伦所重，明公须出城远迎，奉位与父，焉可拒而不纳？”出公曰：“子羔之言是也！”遂令整驾出接。忽阶下一人，谏曰：“不可！”众视之，乃大夫孔圉之子孔悝也！出公问曰：“孔悝之见何为不可？”悝曰：“蒯聩得罪于父，故先君弃此大位，不传与子而传于孙，今明公欲以大位迎聩，是废先君之命而得罪社稷也！且晋人机变贪暴，若引赵鞅入国，必然社稷倾危。”出公曰：“卿言虽亦近理，然吾父已在城外矣！”
　　　　
　　　　悝曰：“但公四门坚闭，日久彼必自退。”出公曰：“争奈国人笑孤不孝！”悝曰：“但称先君之命，何为不孝？”出公遂依悝谏，令四门坚守，不许轻放。
　　　　
　　　　孔悝之母，蒯聩之妹也！灵公之女嫁与孔文子，生孔悝。
　　　　
　　　　闻孔悝谏出公勿纳其父，乃责悝曰：“蒯聩父也，辄子也，汝为人臣，合正天伦，焉可教人拒父？”悝曰：“吾食君之禄，但知为国，焉知其他？”孔姬令仆人恽良夫从城隙私出迎见蒯聩。良夫前召公子入城商议。蒯聩曰：“承吾妹为谋，无德可报，但四门不通，焉能入城？”良夫曰：“公子倘得归国，赐良夫数钟之禄，则有一计。”聩曰：“能谋我入城，得位即赐尔服冕乘轩，大夫之职。又赐免死铁券，令尔子孙世享富贵。”
　　　　
　　　　良夫大悦，即献计曰：“目今孔悝守拒甚坚，但可密图，不可扬人，公子可蒙衣而卧于车中，选晋之壮兵二人，扮为引车之仆，我向前入城，倘守城者问，但诈言迎亲眷而入，如此则事可图！”
　　　　
　　　　蒯聩大喜，遂选壮士石乞、孟厌二人从之，即时装扮上车。
　　　　
　　　　赵鞅嘱曰：“公子珍重，勿露根芽，公子入城即便开门，与鞅接应，事无不克！”蒯聩与良夫入城，两门守吏罗御拒之。良夫曰：“汝不识吾孔大夫之家人也？”御曰：“后车何人？”
　　　　
　　　　良夫曰：“大夫之亲眷也！”御曰：“主上防寇甚严！”良夫叱曰：“守城防寇乃吾大夫奏准之事！岂有自谋而自陷者耶？”
　　　　
　　　　罗御笑曰：“子言是也！”遂开城放车而入。良夫恐孔悝听知，至黄昏与聩密入见孔姬，二人吞声而哭，各叙往情。聩曰：“承妹所谋，必须代成大事，不敢负德！”孔姬曰：“汝且藏于吾室，待其退朝而归，汝必以威挟之，方成大事！”遂令壮士石乞、孟厌执利器以待。
　　　　
　　　　少顷，孔悝朝回，孔姬问曰：“父母之族孰为至亲？”悝曰：“父则伯叔，母则舅氏。”孔姬曰：“汝既识为母之至亲，何故不纳蒯聩？”孔悝复辞前日之事。孔姬曰：“今日不容不为舅氏也！”即令蒯出，孔悝一见，慌忙下拜。石乞、孟厌仗剑立于左右。聩曰：“孔悝今日尚执迷乎？”悝曰：“愿从舅氏之命！舅氏疑悝，请定盟誓！”孔姬因孔悝尽心为辄，不可与盟，但囚于蟠台，待事已定，然后放之。聩即拘囚孔悝于蟠台，令石乞、孟厌、良夫率甲士。
　　　　
　　　　次早，鼓噪声言：“蒯聩入朝。”满朝文武无措，辄慌忙从东城门而走，群臣自相奔践。子路时为孔悝之臣，闻孔悝被囚，即操戈杀人，高柴走出，遇子路曰：“门已闭矣！尔尚何往？”子路曰：“食其禄而避其难非仲由之所为！”遂杀奔蒯聩之后，石乞、孟厌上马来敌。子路奋力以战二将，石乞力乏败走，子路追之，石乞躲过，挺枪一刺，则打断子路之缨，孟厌又刺一枪，子路将死，乃曰：“君子死不免衣冠。”乃弃戈于地，结婴而死。史臣有诗曰：孝行著闻出孔庭，涵濡洙泗圣恩深，休夸食禄无忘难，至死儒冠不绝缨。
　　　　
　　　　石乞斩子路之首，悬于朝外，令群臣有不从者，依律治罪。
　　　　
　　　　群臣奉蒯聩即位，是为昭公。当时，南子已死，出公外奔，聩亦不究前故，但令放孔悝复职，封恽良夫为下大夫，赐以铁券三道，厚报孔姬，重待赵鞅，以良民五百家谢之。
　　　　
　　　　却说高柴逃难出城东，门卒拒之，高柴决意欲出。守卒曰：“大夫必欲急出，有一条僻路，可通城外，汝从此而出！”
　　　　
　　　　高柴辞曰：“吾闻君子行不由径，吾必不往。”守卒曰：“此有空隙之窦，暂且容身。”柴又辞曰：“吾闻君子正而不窦，吾必不隐。”正踌躇间，守卒开门，高柴遂出。守卒曰：“大夫认得吾否？吾乃昔犯罪之徒，告理于大夫座下，大夫曾刖吾左足之人也！”高柴惨然曰：“吾既刖尔之足，正是报仇之日，胡叫我从径而走，从窦而隐。”守卒曰：“大夫刖吾之足者，执公法也！焉敢咎而报怨乎？大夫速行矣！”高柴嗟叹，直奔东鲁，来见孔子。
　　　　
　　　　当时，孔子告老不仕，著书于家。时有叔孙氏之仆名商鉏者，采樵于城西，见一大兽，身似麇，尾似牛也，商鉏以为怪物，伤折其足，弃于西郊，百姓观者如市。孔子闻之亦往观之，既曰：“此麟也！胡为乎来哉？”悲泣不胜，于贡从旁请曰：“夫子何伤麟也？”孔子曰：“麟乃王者之瑞兽也！必须明王在位，教化风行，然后麒麟始出，今值周室既衰，明王不作，天下诸侯篡弑暴乱，而麟反出，为人折足伤身，何出不逢时，而致自毙，此吾所以泣之也！”遂令弟子掩而埋之。后世史臣有诗云：唐虞世远凤麟疏，何事行行又出都，总是《春秋》褒贬笔，特因拭面泣麟扶。
　　　　
　　　　孔子归家，感获麟之事，叹当时之乱，遂取鲁国史记，自隐公元年为始，作《春秋》一卷，定褒贬以戒后世臣子。
　　　　
　　　　忽一日，有人自卫而归者，报卫君蒯聩作乱，孔子谓众弟子曰：“卫国有乱，柴也必逃而归来，由也伤其死矣！”弟子问其故，孔子曰：“高柴知义，必不死非难：仲由昧义，必为孔悝死也！”道犹未了，高柴果然奔归，师弟相见，且悲且喜。
　　　　
　　　　孔子一日拽杖游于门外，因感而歌曰：“泰山其颓乎！良木其朽乎！哲人其萎乎！”歌罢，趋入中庭，正席危坐。子贡进曰：“泰山其颓，吾将安仰？良木朽，哲人萎，吾将安往也？夫子殆将病欤！”孔子曰：“赐也！明王不作，孰能宗予，吾将死！”遂病，七日而卒。时年七十三岁。时周敬王四十二年夏四月己丑也。宋高宗御制赞曰：
　　　　
　　　　大哉宣圣，斯文在兹，帝王之式，古今之师。
　　　　
　　　　志则春秋，道由忠恕，贤于尧舜，日月其誉。
　　　　
　　　　维时载雍，戢此武功，肃昭盛仪，海宇章崇。
　　　　
　　　　弟子散在列国者，咸哭奔其丧，葬于城北泗上，弟子皆服心丧三年而去。独子贡庐于墓侧，又守三年之墓而后去。
　　　　
　　　　却说赵鞅得卫五百户之良民，不奉入晋室，自将此民充入晋阳，使尹铎为晋阳大夫。鞅曰：“子必为我亲爱百姓，坚固城郭，他日吾当以晋阳为赵氏基本也！”尹铎再拜而往。荀寅谓范吉射曰：“我等皆为晋之大臣，而赵鞅得卫民户，犹将充入晋阳，此必有吞并同列之意，今若不图，他日牙爪已成，难为制夺！”吉射然其说。次日谋议吉射，设宴请鞅，埋伏甲兵而杀之。范吉射之族弟皇夷者，素与吉射不和。是夕，闻知此谋，密报赵鞅。鞅大惊曰：“然则若何？”皇夷曰：“先发者制人，后举者为人所制。明公岂不达此？”赵鞅即令良伯鲁与次子无恤，各引精兵，星夜先攻荀、范二家，自率大兵继后。
　　　　
　　　　当时，荀寅从吉射在中军同榻共卧，夜半二人昏睡正浓，家人急报赵氏兵至，二人慌忙惊起。时伯鲁之兵喊声大至，杀入中军。荀寅与范吉射从后营奔出，无恤从后寨塞住去路，大喊一声斩荀寅于地下，范吉射抽身奔走，被鲁伯一剑斩为两段。赵鞅即灭荀寅、吉射家口，入见晋出公。出公曰：“范氏、荀氏皆先朝功臣，虽有罪恶，不可灭其家口。”赵鞅作色曰：“范、荀二氏，欺陵公室，又残害生民，灭族尚且难保后患，何况灭其家口！”遂愕然下拜而出。
　　　　
</div>
    <div class="pagination">
<a href="春秋列国志传_page48.html">上一页</a><span>...</span><a href="春秋列国志传_page44.html">44</a><a href="春秋列国志传_page45.html">45</a><a href="春秋列国志传_page46.html">46</a><a href="春秋列国志传_page47.html">47</a><a href="春秋列国志传_page48.html">48</a><span class="current-page">49</span><a href="春秋列国志传_page50.html">50</a><a href="春秋列国志传_page51.html">51</a><a href="春秋列国志传_page52.html">52</a><a href="春秋列国志传_page53.html">53</a><a href="春秋列国志传_page54.html">54</a><span>...</span><a href="春秋列国志传_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
