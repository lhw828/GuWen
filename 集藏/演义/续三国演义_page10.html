<!DOCTYPE html>
<html>
<head>
    <meta charset="UTF-8">
    <title>续三国演义 - 第 10 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续三国演义 - 第 10 页/共 34 页</h1>
    <div class="content">　　
　　孙秀见计已成，即同赵王入朝奏言："淮南王司马允倚仗骁勇，聚党孟平等谋害宗党，戕贼同气，欲夺大政以行私意。"惠帝无奈，只得从孙秀主为草诏，暴白淮南王之罪，将孟平一家老幼尽行诛之。欲要徙灭淮南王妻子，齐王不肯，辨之而止。时平兄孟观出于边关，赵王行诏密讽秦、泾总督司空桐机，尽诛其亲属，函首回报。其有从司马允之将士，除散兵不究，馀者自千百总、旗队长已下，有职者尽皆赤族，被夷者百五十七家，不胜惨酷，言者酸辛。独伏胤有诛允之功，加为骠骑将军，代领淮南王之职。赵王见孙秀有临危致胜之机，愈加宠厚，秀亦恃诛淮南王之功，尤肆横暴。进奉者门无虚刻。乃访察人家藏有美物器者，即遣人取至府中，违者无不立见祸福，人畏如虎。闻得散骑常侍石崇家中有一美妾，价值六斛之珠，因名为绿珠，善于音律，笙箫琴瑟无不精极其妙，秀亦使人去求。时石崇正在金谷园中玩赏，忽见秀使直入，崇迎之问曰："阁下何事光降？"使曰："孙侍中闻得卫尉公家有绿珠，善于音律，特遣某来多多拜上，意欲相求，不惜倍礼，公肯见容否？"崇曰："舍下善歌唱媵妾广有，悉令出来相见，凭阁下自择一个，送与侍中。但绿珠者是吾次室，侍中尊贵大臣，固无夺人妻室之理，其情谅之。"使者曰："卫尉公左矣，岂不闻孙侍中乃赵王尊宠之臣，祸福立见。足下博通经典，岂不知利害二字孰为重轻也？且侍中之势朝野震惧，何不详思，徒以此而自失身家也？"崇曰："某固知之。若其他物并别侍妾，吾俱不惜，惟此实难从命。"使者辞行，回顾石崇曰："足下还当三思，勿致噬脐之悔。"崇曰："不必多嘱，立意定矣。"使者欲思石崇厚馈，为之方便解释，又挑之曰："足下必不相允，亦当计较，吾好回话。"石崇不解其意，款馈全无，乃曰："此亦不须计较。"使者遂悻悻然而去，诟骂老贼欲留绿珠，当求吾之善言，何自矜若是，一毛不拔也？及回复孙秀，极谮石崇出言不逊，道侍中既为大臣，何得罔行无礼之事，别样犹可奉承，此必不可。我以利害说之，彼云："不必多言，人家俱有妻妾，肯与人乎？劝他休想。"孙秀听言大怒，曰："石奴如此无知，吾必有以报彼也。"时陆机在赵府参谋，与崇皆为二十四友之属，恐其怪崇，乃劝曰："侍中大人不须着恼，中书待诏潘安仁与崇友善，可教他去说之。"秀喜，召潘岳谓之曰："吾闻石常侍家有一侍女绿珠，善于吹笛。知君与之莫逆，不吝重聘，烦君为吾请之，倘获弗拒，自当重谢。"岳恃才华取重于时，廷臣内外各敬悦款信，秀亦多谘其手作，竟不防奸毒之意，直应之曰："此非侍女，彼以纳为偏室。公乃尊贵大臣，安可夺人妻孥？是坏礼也。此事下官亦难启齿，公宜惜言。"乃辞而出。
　　
　　按《传》：潘岳字安仁，家亦富豪，与石祟垂发交，有自咏"投分寄石友，白首同所归"之诗。石崇凡有所事，必与岳谋之。少时以颖异见称乡邑，号奇童，人皆比为董仲舒、贾谊之俦。生得俊美，面如傅粉，容若莲花。童时常挟弹乘车出游，妇人见其年小貌美，皆以手连绕拦住而看，不使速去。或戏以果物投于其车，到晚回时，果物堆积。同学有张载生得甚陋，凡出行遇着小儿，欺其似鬼，皆以砖石打之，载每每抱头而走。有长者叹曰："一丑一俊，爱憎偏胜；一媸一妍，好恶天渊。何人情之厚薄也！"岳后长而有才艺，作《武帝籍田赋》并《闲居诵》，皆称颂于时。贾后爱其才貌，强与之通。张华重其学多华藻，与之为友。贾谧因之，亦与深相结纳，荐为黄门侍郎，凡朝廷诏敕，多籍其笔。赵王伦尽诛贾党，独岳以才获免，用为待诏。
　　
　　至是，孙秀怒其不为力求绿珠，而又直言抗斥，乃欲一并石崇俱害之。因设计谮诳赵王伦曰："昨有人首言淮南王之欲并大王，乃是潘岳与石崇为之谋主，令其骤然而起，使不得备，欲在立诛大王以夺其权。幸而天赐其机，伏胤允谋，为吾出力，不然骨肉皆齑粉矣。今淮南王虽平，二奸谋尚在，祸根恐未断也。"赵王曰："彼与孤无仇无恨，司马允是吾王侄，何干他事？且前杀贾后为吾书诏，宣淮王罪过，亦岳之词，甚为有功于我。石崇素多朴厚，久不预事，二子决不可枉也。"孙秀曰："潘岳与贾后有私爱，大王勒其草诏而杀之，所以唆淮南王害大王者，欲为贾后报仇耳。且吾与二人有何宿怨，而欲使大王害彼？不过为大王虑，免遭其算，保全富贵，永无患也。"赵王曰："恐人言不足信，大冤不可枉，宜自详之，免使人怨天怒。"秀又曰："今石崇富盖天下，钱谷如山，但恨贵不极品，故此协助淮王，共谋剪除大王，以图篡位，而望列土封侯，世袭食邑，名垂不朽。淮南王军需皆石崇之所给，而主此策者潘岳也。独不观二人与贾谧为二十四友，而宠爱于贾后乎？"赵王素小大断，皆倚孙秀，一被巧言所耸，即便怒曰："二贼辄敢无礼！除此小儿曹，如捉笼鸡，何难之有？"遂仍矫诏命驸马孙会、校尉王全带领羽林军五百围住，将潘、石二家，不问老幼，尽行诛戮；石崇、潘岳二人，押至法场号令。孙秀乃命孙会另带衙兵三百，一齐俱至石崇家，将家财尽抄入官。兵士听说，知崇富而多宝，皆争先而去。正值潘岳为孙秀言绿珠之事，在石崇府中谈其非礼，忽家人飞报："有旨道老爷与石爷协助淮王作逆，令王全带羽林军抄没我家。"潘岳曰："此孙秀奸谋，赵王私旨，非由圣意，吾知在所不免矣，石兄其能保乎？"正叹间，门上进禀曰："驸马孙会亲自带兵来到，怎生计较？"石祟召出妻儿众家人，分付曰："我固无罪，亦非谓反。"指绿珠云："此是昨日孙秀欲要求汝，吾惜情分相亲，不肯从彼，致有今日。吾之税驾不知何所矣，汝其为彼所掳也。"于是泪下如雨。绿珠泣曰："君侯因妾而获罪，妾岂敢爱生乎？当效死于君前，以明妾心之不苟，岂敢复延二姓，为君侯之眷恋乎？"言讫登楼，自槛投身而下，坠于地上，众人急去救时，已自破脑毁鼻而死矣。石崇悲哀不已。众惜其美，无不伤悯嗟叹。军士逼进，将崇执而绑之，崇曰："何得乃尔！不过流吾远方而已，即付廷尉审视，吾当自往，焉用绑为？"军士曰："孙侍中命斩君于东市，非止徙也。"崇乃太息而泣曰："奴辈利吾财耳！"众曰："君知财能为害，何不早散之？"崇默然。潘岳曰："适与君言，知所不免，人谁无死，焉用叹为？正应吾昔诗所谓'白首同所归'矣，此亦数之有在，前定之不妄也。死生之友，斯其见矣。"崇曰："但吾与弟非得尽忠完节之名，陷于遭冤被枉，何所堪哉！"岳曰："祸变不测，既以及身，岂容已耶！"遂被械行。孙会令军人搜检崇藏宝物，其时争抢家财，踏死者七十馀人。钱如山积，无有要者，金银无限，宝具数百万。孙秀查究私匿窃取逃亡者，所杀四五十人。崇、岳至东市被斩，观者靡不叹息。后人有诗叹石崇曰：
　　
　　石崇富产盖京城，自古财多定害身。一朝数九逢孙秀，金谷空遗死后名。
　　
　　又和一首叹绿珠曰：
　　
　　古来娇貌解倾城，笛声休怨赵王伦。珠残玉碎花楼下，金谷千年记汝名。
　　
　　又和一首叹潘岳曰：
　　
　　才貌清佳冠洛城，籍田二赋绝凡伦。白首同归全友谊，残诗遗史记芳名。
　　
　　
　　
　　第三十四回  赵廞谋反请姜发
　　
　　赵王司马伦自杀淮南王，诛抄石崇、潘岳，无人敢议，以为威武王侯。闾和劝其废帝自立，伦召孙秀议之。秀曰："未可行也。今齐王司马冏职为车骑将军，威名甚重，人皆敬之，况与大王同事之人，岂可使之为臣？他肯甘乎？欲举大事，除非去了此人方可。"赵王曰："前日谋去淮王，几坏大事，今将何以处之？"孙秀曰："臣有一计，明日奏知圣上，言齐王父子皆有大功于国家，可封为平东将军，假黄钺，行相国事，使镇许昌曹魏旧都，以遏防奸党，朝中大事咨启而行，彼必悦而不疑。若得齐王一出，即好行事矣。"赵王信之。次日，奏知惠帝，帝允奏，下敕于齐府，齐王冏大怒曰："当日平贾后之乱，救淮王之难，悉我之功。今事平定，遣吾出镇，则大权一统独占，将欲图谋不轨矣。"乃拍案而起，思欲与较非是。长史孙洵、参军董艾急入谏曰："大王怒者何为？若欲与赵王竞争长短，是举火自焚矣。今满朝中皆孙秀党与，此贼狡谲过人，不见前日淮南王乎？"齐王曰："吾甚知贼伦势大，难与为敌，但事出不平，如何忍得？"孙洵曰："小不忍则乱大谋，依臣愚见，明日可假意反去趋谢，称彼功德，言荷承念吾宗室菲才，授以重任，容他日有用吾处，效劳以报。此人异心已露，惟虑大王，不敢即发。若见大王推奖，彼必以为真心，其志即骄，骄则生妄，妄则思加九锡，一受九锡，则为不轨矣。大王出离许昌，又可以阴养士卒，结合亲王，待其谋成，众情忿怒，大王俟隙而举，移檄诸王，将兵入朝，一鼓除之，此韩魏图智伯之计也。况今与彼同朝，如居狼虎之侧，祸且不测。臣屡欲劝大王与彼相离，未得其便，今有此会，亟宜从之。"齐王听言有理，遂依洵议。次日，入谢赵王，盛称其德，言朝廷国政，望为赞理，其他无王弘才不能任此也，切勿可轻委。赵王见齐王甚加推戴，心中大悦，谓之曰："侄为亲王，今假节，得专征伐，凡有不道，不必请旨，任王行移，威不忝于劣叔矣。"齐王冏谢之而出，即与孙洵整点本部人马，一同俱赴许昌，共计新旧兵五万，出京而去。赵王自遣齐王以后，遂肆无忌，藐忽朝臣，私谓孙秀曰："如今可以行得大事否？"秀曰："还未可得行也。虽然内中似可行得，外镇之事难保必服。吾前虑有赵廞掌统全蜀之兵，是贾后至戚，正欲思报后仇，未有为辞。彼乃智谋老练久经战阵之将，故付以成都刺史之职，使为外援者也。我今若举大事，此人定然约会雍梁并秦泾孟观旧属，前来纠合诸王问罪，事或未美。然王必有图位之心，须召回赵廞，方免关西后患。"赵王曰："怎能召得他来？"孙秀曰："今宜颁诏至川中去，言考察官吏，惟有赵廞忠心卫国，治蜀有功，可升为大狄长之职，以代孟观之任，宜入朝领敕，带兵赴镇。赵廞见此美官，必无疑虑。此乃设饵钓鳌之计。"赵王伦曰："但恐廞见贾后见诛，不肯即听。"秀曰："一边就升汶山太守、内史耿滕为成都刺史，将兵前去交代，赵廞不得不起身矣。"赵王喜其计美，即讽监察两川御史奏廞功绩，差心腹人袁宠持诏往成都，加廞大狄长，总制三边，入京加兵领敕，就着耿滕代其速起。
　　
　　却说赵廞在蜀，已知赵王诛灭贾党，恐身沾亲被累，时时惊惧在心。及闻朝报至，言差袁宠来加官职，又征入朝，料知是赵王与孙秀之谋，必非美意，乃聚一班僚属、部将杜淑、张灿、常俊、费远、许弇、卫玉等，共议其事。杜淑曰："公是贾后亲党，今后被族，姻戚之家悉皆被累，明公处此僻蜀，以窎远幸免。今若听宣入朝，似虎落井、如鸟投网矣。赵王、孙秀用事，复望出乎？"廞曰："然则何以回旨？"张灿曰："依某之见，不如弗行，盘据西川之险，坐观朝中之变，事机成败，未可度也。"赵廞曰："二公之言，俱是见爱之忱，但少智谋之士为之筹画大事，何能独成？"灿又曰："明公知姜维二子多才略否？长子姜发字存忠，别字继约，次子姜飞字存义，别字守约。存忠极有智谋，深得父之兵法，皆是诸葛真传。自汉亡，从今不干仕进，逃隐于青城山中，不使人知。存义勇冠三军，有万人之敌，实川中之豪杰也。"赵廞曰："吾亦曾闻其名，奈守汉节，不肯应命，何得其来相资谋议？"杜淑曰："吾有一个犯将计在此，府尊可亲自屈身，径往青城山中，说其出助，只道访有刘氏子孙在于东川，今被赵王所逼，情愿与之共寻来，立为西川之主，以拒赵王。二子常怀复汉报晋之心，若此说之，彼必应承。待出来相助事成之后，看时势而行，又作区处。"赵廞大喜。次日备办贽礼，带一二从人，同杜淑亲至青城山中，访寻姜家兄弟居处。时姜发与弟结庵深坞，讲论兵法，操演枪棒，一月归家一次省母，调点家人耕种。其日姜飞探亲回庵，二人闲谈家务，及论关、黄、张、马、赵等诸人，枉为将门之子，世食汉禄，不思在川寻访故主之族，建立功业，复土存祀，而乃各自奔逃，弃国离乡，背宗忘主，何为男子？今使我兄弟孤立无成，良可恨也。正言间，忽见二鹊飞到檐前，喧噪不已，发曰："必有甚佳客相访，可着人出外看视，先问来历，当见者见之，不当见者避之。"姜飞即使小童子于门首看之，见两人骑马而至，急入回报，言有二位佳客乘马而来，方巾素服，从者捧书匣，已近门矣。二人欲躲不及，又不知是何等人，姜发只得整衣出迓。其人看见，滚鞍下马，双双步行而前。姜发延入草堂，叙礼动问，原来是成都太守。发劝居位行礼，赵廞不肯，姜发曰："君侯亲降茅庵，有何事故？愚兄弟久辞仕路，甘守蕨薇，并未尝有少过失也。"赵廞曰："非有他也，久闻贤昆玉豹隐青山，犹如璞藏荆穴。今有小事欲烦到府中一决，知公不屑轻临，是以老夫亲来拜恳，欲求一良策以救苍生之厄，全老夫之命。"发曰："山人才虽凉鄙，奈先父死忠，老母严训，立心永矢，欲次首阳之水，不愿为周之荣，效夷齐志迹，贵显非所望也。"廞曰："君子怀宝迷邦，有才不展，重光父母，亦非孝道。故主虽倾，有后不思寻而奉之，亦非忠义。吾固知二君不为晋屈，但今晋室变常，自相鱼肉，张华、裴頠忠而见夷，卫瓘、汝南清而被戮；石崇、潘岳、贾模、孟观，皆纯纯守法，国之贤良，悉遭抄没；淮南王忠勇而遇诛，楚王玮刚明而受杀。今司马伦听信嬖人孙秀之言，复来召我。我思一去即堕其计策之中，无异鸟入樊笼、虎投坑井矣。仆窘迫无可与计，闻二君有报晋之心，敬敢告以衷曲，伏乞辟开荆棘，指出迷途，没齿终身，不敢相负。且昨听得人言，有昭烈之后流落陇中，情愿访而立之。"姜发见廞所言，乃为其立谋曰："府尊远守西陲，隘险难入，但有不赴其召，彼焉能奈我何？"赵廞曰："今诏下，以汶山太守耿滕催代，已在少城立等，事已极矣。今望阁下同至成都，共谋大事，待退耿滕，然后寻访刘氏，共兴汉业，岂不成君之名，脱仆之祸，两全其美哉！"
　　
　　姜发本不欲从廞出仕，闻其愿立汉后，乃从之曰："若得明公复存刘氏之祀，实吾兄弟之至愿，不但铭心效力，酬公大德，即炎汉九庙二十四帝，亦感佩九原矣。倘得事成，幸毋食言。"赵廞矢之曰："存忠若肯相助，延生免祸，愿自臣汉。若食此言，愿死万刃之下。"后廞果为乱剑砍死。姜发信之，遂唤姜飞出拜。赵廞见飞身长八尺有五，虎眼鸢肩，剑眉铁面，凛凛然有大将之风，暗谓杜淑曰："有此二人为助，何虑耿滕，且川蜀亦可望矣。"乃请同起。发曰："待收拾，使家僮回家报母，蔬饭一食而行。"于是烹鸡酿酒，食讫，一行人俱望成都府中而回。途中，常俊领兵卒百人，将军舆迎之，直进府堂叙礼。廞子赵瑛与费远、卫玉、张灿、许弇尽皆见过，相共宴饮。赵廞谓众人曰："昨承列君见爱，劝吾勿离此地，但明日耿内史到此交代，怎能善退得他去？若以兵拒彼，则又抗旨逆诏，其实两难。诸君有何高见，乞勿吝教。"杜淑曰："蝼蚁尚且惜命，公一受祸，我等皆不能免，岂有知而肯就无益之死乎？如今说不得'抗旨'二字，善来善对，凶来凶对，望存忠先生作一主为便是。"许弇曰："今朝中正乱，赵王将有不臣之心，西蜀山险水溜，有兵难进，彼自顾将有不暇，焉能奈及我乎？但只坐定，即为上策。"赵廞曰："耿少府带兵已屯少城，早晚就要来此，必须先立主意，莫待临难措手。"姜发曰："此亦无难，若待其兵到城下，便成仇敌，恐胜负未否。明府来日即差官吏先去迎接耿滕来此交盘仓库，必定前来相见。常、许二位带兵一千，伏于成都山路口左隘；费、卫二位带兵一千，伏于成都山口右隘；杜世良引兵百人，于山顶上看其入隘，即便鸣锣为号，两头截出，可擒耿滕矣。吾弟姜飞引兵百人佯为打猎，往来伺探，若我兵得胜，则不必出，我兵不胜，可与杜世良齐出助之，其兵士一个不容走去，愿降者留之，不愿降者杀之，只做强人模样，莫说是成都兵马。再差伶俐人往少城察听，若其不疑，自然无事，我却申奏入朝，言贼寇大发，杀死耿少府，必定下诏令吾收剿，百事俱罢，岂有再征之理乎？若其知是吾等之计，发兵问罪，待山人聊施小策，连少城、汶山反掌之间尽归于我矣。"赵廞听言大喜，即令姜发调拨兵将埋伏，差人往迎耿滕。
　　
　　滕在少城，亦与功曹陈恂谈议曰："常规新任官员将到，本府官吏必须预先远接，今成都何不见有人来？"陈恂曰："往例多是旧官先去，新官后临，故佐贰官遣人远接，理之然也。今赵公久镇此郡，一旦改调，心所不怿，且其未离而大人先至，彼愈弗平，故不遣人来耳。斯际朝中多事，贾后被灭，渠系姻婕，岂无睥睨之意？大人若要赴任，必得赵公去后方可，不然，反差人卑辞去请他们到此少城交代，方无讹也。"正议未了，忽报赵太府差书吏迎请交代。耿滕见报，唤入问讫，即便下令趣装起马。陈恂曰："未可即去。吾适劝大人之言，盖有意耳。知大人素与赵公有失，曾劾他一本，赵王、孙秀亦揆二公不睦，故令相代，使无两容耳。今大人忻然信之，安知赵成都不怀旧恨而释然乎？愿且少留少城，差细作往彼打探的实，然后赴代，亦未为晚。"耿滕曰："此乃朝廷敕命，非吾私要夺他职任，何得生疑？且若不去，彼以为吾惧彼，反恐成隙。自家部下有精兵五千，任他有甚异志，吾何惧哉？但略留心防他，不即入城可也。"陈恂又曰："今李特作乱，成都被劫，赵廞还任，特避出绵竹，廞兹岂不集众思剿，何少五千之兵？依吾小见，称兹各属县村坞皆防御流贼之兵，行文召至此间，佯为操赏，使其护送而去，方可行事，否则窃恐赵公有变，一时备不及也。"耿滕曰："莫说我们自夸，量赵廞无甚谋勇，非吾对手，何须过虑？"即便收拾起行，亲自当先，扬扬然望成都山大道而进。将入隘口，滕见树木荫密丛茂，使细作向前探视，回报并无动静。滕自思曰："有变无变，皆在此处，既然平静，料不妨也。"遂坦然直前。不数里，忽听得山顶锣声敲响，两边四员川将引兵杀出。耿滕见之，喝令扎定队伍，跑马挺枪径取许弇。滕不能敌，常俊又至，滕奋勇刺击，二人皆怯，滕乃冲出，欲回少城。姜飞躲在林中，见滕得胜，恐被走脱，乃挺枪跃马抢出截住，大呼曰："来者可将财物献出，哀求吾等，放你过去，何敢拒敌，欲讨死也？"耿滕见飞威勇，思要避去，已被截住去路，后面四将又大喊赶来，只得挺枪杀进。姜存义初出，正欲大展雄威，乃抖擞精神，枪如雨点之急，耿滕架隔不迭，十合之中，手慌心乱，被姜飞进逼入怀，纽住狼腰，把耿滕生擒过马，横于鞍上，大叫曰："众兵无干，可速投降，免受刀斧。"众皆拜倒。许、常等四将驱令前行，一个不容走脱，收回城中。先令人打报进府，赵廞见了大喜，亲自出接，将耿滕杀之，设宴庆贺，重赏三军。使人往少城打探消息。后人有诗赞姜发兄弟曰：
　　
　　姜维九伐著鸿名，存义存忠继俊英。谋猷勇略堪绳父，初入成都即建勋。
　　
　　功曹陈恂恨耿滕来在少城，谏滕不听，知其必被所算，正欲起兵往救，忽见成都细作至少城体探，伪入报称曰："昨者耿太府赴任，不该带兵护送，流寇哨聚山中者极广，疑其多有财宝，及至隘处，被贼冲出，连官吏尽皆被害，后军入救，贼已散去。今兵士走至府中，赵太爷欲要起兵，无寻贼处，又恐其夥盛误失，故命小人前来报知。"陈恂曰："耿爷有五千护兵，怎被山贼所杀？此是赵太守假施诡计，何来瞒我？"使者曰："赵爷今升总制，巴不得耿爷去代，焉有暗害之理？实是贼人劫财，众兵在彼可证。"恂曰："不必再辨，汝回拜上赵爷，朝廷不曾负他，何乃妄杀同僚，抗违诏命？教他洗颈俟戮，免害百姓。"陈恂讲至其间，心中越怒，即将报人割去两耳赶出。一面行文各府县知会，又使人入京报与赵王、孙秀，遂亲往各坞，劝说乡兵豪杰，共同复仇问罪。旬日之间，得兵万人。后贤有诗一首赞陈恂曰：
　　
　　高明能识赵鹢奸，诡意阴谋阴了然。耿滕不听良言劝，未到成都果受愆。
　　
　　
　　
　　第三十五回  姜发设计斩陈总
　　
　　汶山功曹陈恂恨恼赵廞暗害耿滕，行文各处集兵问罪，有广汉卫西夷校尉陈总，部下有精兵三万，原系邓艾随征宿将，谋猷老练，勇略雄豪，辖下有参谋赵模，智远机明，力强艺胜，一见恂文言赵廞抗拒朝旨，计杀代任官员，占据成都，招纳亡命，反背国家，乃即出榜，择日起兵捉廞问罪。细作探得，报入成都，言陈功曹行文各郡，有广汉卫镇将、西夷校尉陈总起兵前来协同问罪，将近入界矣。赵廞闻报大惊，急请姜发兄弟并杜淑等商议其事。发曰："此事不难。我若兴兵去惹他们，势有不顺，恐无胜理。今彼越山前来，我以逸应之，何用虑为？但不可使其入境。明日先以精兵伏于要路，出其不意，一战可擒陈总，他郡不敢再来矣。"赵廞听计，即点精兵一万，拜姜飞为前部将军，许弇、费远为副将，一同前去埋伏。姜发分付曰："此去拒敌，陈总不比耿滕，宜当用心，待其过半，于中击之，我自有兵接应。"三人领计而去。再唤张灿、卫玉领兵四千，前去接应。飞等至隘，伏于深处。候至午时，只见旌旗蔽日，戈戟凝霜，数万大兵浩浩荡荡，扬然而进。陈总身骑高马，手横大刀，亲自当先。姜存义俟其过半，一声炮响，伏兵杀出。陈总恐后兵奔败，急忙勒马转身大叫曰："赵廞妄杀镇臣，违逆朝命，吾故提兵问罪！汝等皆食晋禄，安得助桀为虐？"姜飞曰："晋朝奸宄不道，无故灭人之国，绝人之祀，故天理不容，使其自相戕杀，妇弑姑，母害子，忠臣夷戮，奸佞专权，此天欲亡晋之时，汝辈尚然不知死在旦夕，犹罔言乎？"陈总听言大怒，即便舞刀直取姜飞。飞喝曰："老贼何得无礼？"挺枪接战。二人交马，一冲一合，连斗上两个时辰，未分胜败。许弇、费远分两翼一齐杀至，陈总奋勇拒敌。合战未久，忽见喊杀连天，张灿、常俊引生力之兵鼓噪杀入，陈总之兵大败，总亦弃战而走，成都兵乘胜赶去。山路崎岖，广汉兵自相践踏，死者满道。正在危急，赶者喊声震地，却得参军赵模引兵救应，用车辆并木头横截要隘，成都兵不能进，乃始收回。只见赵瑛、杜淑引兵三百来至，谓众人曰："姜存忠有令，可速偷过小路，截住陈总，莫使走去，不然必定再来，就难胜矣。"时将日落，张灿、常俊、赵瑛引兵越山而去。陈总、赵模见成都兵退，乃扎住议曰："今被老贼诡计，若非参谋救至，几乎折尽兵马矣。"赵模曰："某曾劝公，宜合邻郡一同征追，方可破贼。明公不从吾言，藐轻赵贼，知必被算，故以车仗列于要路，阻其追兵，始不能进。"总曰："今被暗算，已失一阵，挫动锐气矣，不如且回广汉，再议兴兵。"赵模曰："可催兵速行，过此地界，方可缓辔。"总然之，下令疾走。刚才转弯，忽听得一声炮响，赵瑛、常俊、张灿偷过小路，将大道把住。陈总回顾赵模曰："前有伏兵阻路，参谋何以处之？"模曰："劲兵在先阵上，此处量是些小。明公断后，待吾当先杀退贼兵，冲回广汉而去，何足惧哉？"陈总曰："不然，天日已晚，山路崎岖，我兵人困马乏，且先败一阵，心胆已却，战恐不胜。弗若上此高山，据住险要，待其夜分，自然退去，岂不安逸回兵乎？"赵模曰："贼既立心来阻，焉肯善回？杀向前去，还是上策。设一登山，彼将兵马围住，我等粮少水绝，数日之内，必受困厄矣。外郡不知，并无救援。此算恐未妙耳！"众兵亦曰："路险日暗，不知彼兵多少，号色难认，恐战非便也。"总遂不听赵模良言，与众上山据住。
　　
　　姜飞、杜淑等恐赵瑛等有失，亦皆前进。比至其所，见陈总屯兵山顶，乃令军士将路口围住，遣人飞报与赵廞、姜发知道。姜发乘夜亲自往看，四处路道平险齐整，乃分付将前后有两条下山之路扎两寨占住，其馀小路皆命叠断，惟西南谷口乃极要之路，宜砍树木层层迭起，命军士百名一班，轮流巡守，只是困而扼之，不与交战，数日之内，悉皆饿死矣。切不可走漏一人，免其求救，馀都不必挂意。陈总挨至天明，乃与赵模议曰："我欲趁此冲下，杀回广汉，但是贼兵以逸守我，恐伤军士，烦参谋为吾断后，老夫亲自当先。"赵模曰："我兵才定，贼兵正狠，今还未可即下，且过一日。今晚着几个有胆勇军人偷下山去，径往少城陈功曹处讨援，令其领兵至西南谷口，那时里应外合方可，不然恐难出此隘口。"陈总曰："贼兵在下，小军焉能得去？且陈恂不过数千之兵，见耿公被杀，我兵又败，必然畏惧，焉肯即来远救？兵法有置之死地而后生。今夜四更以后，尽此见粮，各皆饱食，一齐冲杀下山。"赵模曰："还须乞兵来助，休得忽彼，恐其把住隘口，一时难出。"陈总曰："纵有兵守，吾何惧哉？"遂嘱众旗队长曰："令军士三更造饭，四更时分下山杀出，且回卫镇，不然困此死地，数日尽为饿鬼矣。各宜效力向前，待回广汉，另行重赏。"众皆应诺。赵军中张灿值下半夜，见其烧烟燃火，人马喧闹，急至寨中见姜存忠兄弟，曰："今陈兵在山上一夜灯火不断，军兵乱动，似有下击之状，二公高见何处？"存忠曰："我料陈总山上无水，必然逃走，巴不得他们冲下。彼若一离此山，失其险要，必被所擒矣。诸君各宜用心，只要据守险要，不容走出，吾弟将兵一千，于中往来搦战，带住陈总，一日之间，自然力疲就缚矣。"乃调费远、常俊把住东南，张灿、卫玉把住西北，正西上有寨在此，我与杜世良守之，西南谷口最紧，已曾叠断，只须赵公子带弓箭手五百前往守住，许监军引兵一千于谷口边往来救应，不可有误。众皆领命而去。姜飞扎于山下伺候。将近五更，天色黎明，只见陈总率众当先杀下。忽然间喊声大震，姜飞引兵阻住去路，陈总挥刀接战。二人刀枪架隔，各逞雄威，战上三十馀合，赵模后军俱集，乃一齐冲阵，望西南谷口而走。姜飞不赶，使人催许弇去助。总至隘口，见其皆是巨木塞住，欲进移拆，一声炮起，赵瑛喝令弓弩齐发，箭如雨点。赵模曰："此处兵少，他倚叠断，必不虑吾从此而出。箭有尽时，宜急攻之。"总乃亲自冒矢而进。正在攻击，喊声起处，许弇引兵杀至，陈总急忙迎敌，举刀奋砍，许弇抵当不住，正将退走，只见姜飞跑马又到，赵模向前接战，赵瑛也挺枪杀出。陈总见西南头不得出谷，乃弃战往东南而走。方及隘口，炮声又起，费远引兵截出。陈总大怒，刀如卷雪，愤砍而入，费远尺寸不敢少离，只是隔抵其刀。陈总呼众冲出，进未百步，常俊杀出挡住，陈总大吼直前，势不可当，险被撞脱。却遇许弇又到，二人并力拒住。陈总见其死拒路口，遂杀往西上而走。赵模曰："吾等从西杀来，安可转去？急往北路，可出少城。"陈总不听，望西行不二里，杜淑引兵杀出，陈兵大惊，总乃挥刀来战。姜发在寨虚张声势，喊声震地，炮铳连天。陈总懊悔，转马向北而去。时已过未，人马将倦，才到隘处，张灿、卫玉伏兵大喊而起，把住路口。姜存忠见总往北而走，急唤杜淑分付曰："陈总尚未见疲，英勇犹在，汝可引兵从此超出少城路上把住，吾自调兵来应。"又唤姜飞谓之曰："陈总此去情极，张、卫二将决然阻他不住，你可赶去战住他们，我自去催取各兵俱来，定要擒斩他们，不枉我二人如此用心费力可也。"姜飞遂拍马赶去。陈总与张灿在北谷口战了一会，又有赵模为助，卫玉二人皆拒阻不住，径被杀出。行不二三里，背后炮响轰天，一员大将威如熊虎，骤马追至。陈总见其来近，只得勒马横刀以待。姜飞高声叫曰："校尉乃老成前辈，深明利害，善知时势之人，到此计穷力极，何不及早投降，定要生擒活捉，以挫威名也？今前后皆吾之兵，纵然有翅，亦难出此罗网矣。"陈总怒曰："儿曹辈敢此罔言！吾曾平汉灭吴，收羌定辽，屡立战功，手杀上将无数，汝何等人，恁般无礼？好好向前受刀，以伏反乱之罪。"姜飞挺枪杀进，总挥刀接住，二人再施武勇，重整威风，一连战上二十馀合，直杀得沙迷山麓，尘蔽林岚，不分胜败。姜飞曰："老头儿，吾知你饥疲将惫，还不下马，恐难保命。"陈总曰："小畜生不知死活，尚犹乱道。吾虽年将垂白，斩汝暴贼如屠猪犬耳！"姜飞亦骂曰："老贼魂已离体，兀自矜能夸勇，敢与我战百合否？"总曰："泼奴敢藐前辈，就战三百合，吾何在意哉？"遂各抖精神，又战上三十馀合。正犹那凶神逢恶煞，猛汉遇强徒，两下里并无少让。正战酣，只听得一片喊杀之声，张灿、许弇、卫玉分三路杀来。陈总思难胜之，不敢恋战，挥刀当先砍条血路而走。赵模催兵冲走，姜飞等随后赶去。陈总见后面喊声渐远，心中暗喜曰："幸脱此地，贼兵虽至，不足惧也。"言未毕，一声炮响，已被姜存忠调遣常俊、费远、杜淑三将伏在山坳中截出。陈总曰："反贼辄敢大胆，窘辱吾也。"挥刀杀向前去，战未十合，姜飞与诸将尽皆赶至，总心亦怯，乃策马而逃，姜飞、张灿接尾而进。陈总愤气填胸，怒目直裂，谓赵模曰："自幼并兼三国，未尝有败！汝当助吾诛此小贼，以雪羞耻。"复扭转马头，再来合战。未及五合，被姜飞一枪中左肋，陈总两脚离鞍，倒撞下马，又未知性命如何。参谋赵模看见陈总落马，急忙向前搭救，已被姜飞加上一枪，中喉而死。赵模知不可为，遂乃逃命望北而去，杜淑、费远双马接尾追进。不二里，将及之，赵模见急，回身力战，两将不能胜。顷而张灿又到，从旁攻入，被杜淑一枪刺于马下，兵士一拥而过，可怜陈总、赵模两员谋勇之将，一朝尽死于锋镝之下。兵多半投降，有一半逃往少城，去归陈恂。恂乃狄道人，素有智谋，见败兵奔到，报道陈总又被赵廞所杀，贼兵得胜，必思并少城以除耿滕党属，乃命近城百姓尽行连家赀搬移入城，将砖石运堆城上，高丈许。令民间壮丁立于其上抛打，将兵军分守各门。一面发告急文书，往梓潼太守辛冉处求救。修补城垣，百事俱备。
　　
　　且说赵廞在成都府中，正要差人打探众将消息，忽然飞骑报道已斩陈总、赵模，大胜回兵。赵廞踊跃笑曰："川中去此老猾，吾无惧也。"命吹打，亲自出迎于五里之外，与二姜等并辔而归，设宴庆贺。席中，与诸将议曰："今蒙诸公相扶，幸除二仇，得免大祸。但今各郡县皆知吾等抗旨造逆，必然还有军兵来此，且钱粮不充，士马不广，难于战御，今有何计教吾进退？"姜发曰："一不做，二不休。既斩陈总，兵威已振，人皆落胆，破竹之势不可迟也。即宜进兵擒拿陈恂，夺取少城，一则剪除耿滕遗党，二则藉其一郡钱粮，三则据守西蜀咽喉，则川中可霸也。"廞然其议，乃即起兵杀至少城，四面围住。陈恂日夜防守，随方救应，赵廞之兵被砖石打伤无算。廞召诸将责之曰："本欲与汝等同心戮力，共成事业，今攻一少城，兵不满万，十日不克，何以能得志也？"众将曰："容某等来日协力攻之，或可见绩。昨因城上砖石广多，军士遭伤，故不十分逼近，欲诱其抛掷将尽，然后下之。"廞曰："一座郡城砖石，焉能即尽？"诸将曰："明府勿虑，保为破之。"赵廞乃悦。次日，诸将激励兵士，亲自分门扣城极攻。陈恂亦自立城上，指挥方略，婴城固守，自辰至申，各不少息。两家击射死者，城上城下尸积遍满，不能得下，兵多带伤回营。赵廞深罪众将，各皆不安，乃告知姜存忠曰："我等拼死效力，只欲拔城，奈陈功曹善于守备，以致不能成功，而府主大人欲罪我等，我等何能飞入其城？望乞转达一言，宽容数日，思想计策以取之。若只恃力妄攻，徒伤众命耳。"姜存忠曰："兵法云，兵卒十倍而攻城，历旬不克者，将之灾也。是以赵公虑焉。诸君且退，吾见他自有方略，管取各皆建功。"众谢而去。姜发乃上帐见赵廞曰："窃闻大人见诸将攻城不克，欲罪责于彼。愚谓此非将士之不用命，乃是陈恂多御战守城之能，故难即下也。昔乐毅为战国高士，与齐兵一战于济西，不半月连拔七十馀城。后围一即墨与莒，三年而不能克者，以其内有田单为之设谋故耳，非乐毅之智前能于济西，而后拙于即墨也。且兵法云：十倍则围。今欲速成，什七之功，徒伤士卒之命，非用兵之善矣。"赵廞曰："然则兵屯坚城之下，倘若救至，其将奈何？"发曰："容吾设谋以取之。"发出，忽见姜飞夺得有陈恂往辛冉处求救之书，姜发大喜，即入谓廞曰："某有一计，可破少城。"乃附耳低言曰："如此如此。"赵廞听言大喜，随令三军围城复打，请存忠行计。姜发乃命姜飞、杜清、费远、常俊带兵五千，写认旗数首，依计而行。杜淑、阮邙、卫玉、张灿分门攻打，赵瑛、许弇往来应救，甚张威胁。城中百姓惊惧，恂慰勉之曰："但能竭力保守，早晚间辛爷救兵即到。"众皆齐心守战，自辰至未，赵兵伤者甚众。廞乃亲至城下观看一回，传令曰："今日且收兵回寨，明日吾当亲破此城。"陈恂在城上听得此语，乃亦遍视城垣诸处，恐有颓坏。忽见正东上一骑如飞而至，满身血污，眉额皆伤，连叫救命。城上见一孤军，即将绳子放下，吊入城中。陈恂唤问其故，军人于贴内取书一封呈上，恂拆开看之，乃辛冉名字，图书字迹被汗所浸，难以辨白，其辞云："见功曹檄至，即便整兵集粮，前来救应，偶以郡事羁縻失限。昨者亟进，不想与老贼之兵遇于途中，两相合战，幸已斩其一将，但贼尚锐，死死拒住吾兵，恐一时未能卒胜。若明早我复胜彼，此则万幸，辰巳时当到城下。若不能胜，则辰巳时不到，公可收拾将兵冲出，夹而攻之。权时同回梓潼，以待汉广之兵齐到，再来复取少城，共剿逆贼。冗不成书，速宜裁谅。"陈恂看罢，□□□知众曰："今辛太守以兵来救，吾等实乃死中得活矣。既有贼兵拒住，必不能到，可趁此时杀出相助，倘获成功，未可量也。"陈恂依言，点兵结束，将钱粮挟于军中，以备出城。次日辰牌时后，只见赵廞之兵更不围城，看见正东上征尘滚滚，各皆赶去。忽有数骑奔至城下，叫曰："辛太府出兵前来，被贼阻战，喜已杀败而来，适间又被兵去阻住，正在厮杀，亟宜发兵，两头击之，可获大胜矣。"陈恂上城看之，但见梓潼路上尘埃蔽日，炮铳连天，恂乃下城开门杀出，望东而进，去助辛冉。未及数里，蓦然间炮声惊起，两枝伏兵杀出，把陈恂围于阵中。姜飞勒马当先高叫曰："陈功曹可速下马，同扶故汉，免受杀戮。吾等为复川蜀旧地，降者重用。"陈恂大怒，喝令三军混战，撞阵而去。姜发大呼曰："昨日陈总、赵模尚然一战能枭，今战陈恂不下，非不及也，弗用命也！可亟追之，以断一祸，违者治罪。"于是赵之众将争先赶去。却好常俊、费远打辛冉旗号来至，陈恂高叫："辛明府可即助吾退此逆贼。"门旗下撞出常俊，叫曰："陈功曹认得辛明府否？可急下马。"陈恂唬得魂飞魄散，心胆俱灰，挺枪刺去。常俊挥斧迎敌，费远也挺枪攻入，三匹马战作一团。陈恂身中二枪，尚犹不退，值许弇、阮邙从背后赶至，恂乃突围而走，赵将等拼命赶上。又遇姜存义杀至，恂叹曰："吾无生矣。"遂力战而死。姜飞找了首级，将至少城。少城之百姓拜迎赵廞入内，安抚已讫，留常俊以兵五千守之。自率众回成都，封赏众将官职，以姜发领广汉太守，姜飞领西夷校尉，二人皆不受职，劝廞寻立刘氏，以收民望。廞以诡言赚之。二人心中不悦，甚是懊悔。姜发乃吟诗一首叹曰：
　　
　　数年隐迹匿青城，被饵吞钩误致身。张良本为韩仇出，何事奸谗昧誓心。
　　
　　
　　
　　第三十六回  赵王秉政篡大位
　　
　　辛酉永宁元年，四川赵廞被孙秀激反，连陷数郡，勾结流贼李特，两川如失。飞报叠叠奏入洛阳，时之朝权皆系赵王、孙秀所掌，朝野侧目，无人敢言。秀有异志，并不提起救川之事。河内太守刘颂劝赵王宜靖乱正逆，以清边患，伦、秀不听。刘颂知其将危社稷，乃奏帝自亲万机，以收其权。其疏略云："治天下如用器，夫器一倾难可以正，故人卢经后世者，必精理天下之政。今而政出臣下，法不当理，官不称职，藩王仇杀，不顾彝典，纪纲殄坠，臣恐社稷日将不安矣。"帝见之而不能行，思满朝皆阿赵王，无敢进言，独刘颂不畏权幸，乃心皇室，擢为吏部侍郎，使遏众党。孙秀见无人逆己，不敢上救蜀之议，乃与士猗、张林等定议，先加赵王九锡，然后平蜀。张林遂密讽侍御史上本申请，下大臣尚书省详拟。傅咸、刘颂二人拒阻廷辨曰："昔汉天下将亡，故以九锡赐魏；魏天下将亡，以九锡赐我宣帝。此乃一时丕极之用，非可以通行于世者也。昔周勃克定吕氏，霍光扶立汉宣，其功莫大，未闻有九锡之命，岂是太平盛典、上世成规？宜详而思之。"张林曰："今赵王有再造之功，汝等何敢妄阻锡命乎？"喝令推出治之以法。孙秀急止之曰："今川蜀方乱，皆以诛戮大臣为名。况刘、傅二人乃朝野重望，若妄杀之，则人皆不合于我，议端起矣。"张林乃止，径扶刘、傅出外，百官在内者皆唯唯而已。孙秀乃奏言赵王功过平、勃，宜加九锡，惠帝不敢逆，任其行移。司马伦特受九锡，德秀之援，遂亦奏帝言："向蒙陛下许孙会以河东公主，宜赐成婚，全其终始。"帝亦允之。择日召孙会入居驸马府。孙秀又奏后妃既以得罪，宫中不可无后，请立其党尚书郎羊玄之女，入为帝后。孙秀性狡黠，原非正士，所临廷议事者，惟邪佞是听，忠良见弃，故党羽亦多细人，徒知逞时挟势而猖獗，无谟猷深远之虑，竟然肆志罔加九锡。
　　
　　齐王司马冏在许昌闻知□□□□，与其臣下孙洵、董艾、葛旟、王义等商议曰："赵王伦乃宣帝庶□□□□□又掌握朝廷大政，荣授九锡。孤为帝之亲弟，被他发出外京，理合入朝护卫，奈彼势大，心甚不平，无如之何。"孙洵曰："将欲取之，必故与之，将欲敝之，必先侈之。今赵王性庸，孙秀志骄，皆欲速成富贵者，罔想之心积已久矣。彼今未敢即便篡位而先加九锡，盖惧殿下密迩京邑，特以相试耳。殿下何不差人前去奉贺加九锡之美，辞内深加褒奖，盛称其德，言人民仰望，宗室叨安。孙秀等乃碌碌庸材，虽多狡谲，不知大略，一见殿下推举，必不以他人为惧，早晚定行篡夺大位矣。待其一行篡逆，众臣诸王自然怒彼，那时殿下移檄远近，召集诸王勋旧，数其谋逆不道，大兴问罪之师，一鼓可擒孙秀而除赵王伦矣。那时殿下为之谋主，大权不归殿下而谁敢僭越乎？何必今于势焰之中，与彼较竞成仇哉？"齐王乃依孙洵之言，即令其作书一封，遣葛旟赍礼物入京奉贺。葛旟至洛阳，径入赵府参拜，将礼币并齐王之书献上。赵王伦看其书意，皆是颂己威德，朝野倾心，人民属望，虽周公之辅成王有所不及，九锡之荣亦未表其功而酬其绩也。赵王大喜，重赏葛旟，颁赉齐府特厚，其下将士各加官职。乃私谓孙秀曰："孤所惧者，齐王一人耳！今齐王见推若此，何愁大事不成乎？"孙秀曰："齐王既以尊畏，其馀不足虑矣。稳而行之，料无妨碍。可趁此时设一大宴，召诸百官会议，言惠帝騃戆，不堪负荷，难为国主，宜退位闲宫养老，别选有德之君，以安庶兆。故意不择嗣位之人，使多官庭议不决，那时臣命心腹之臣宣言于朝，以殿下有阿衡之任，居摄朝事，臣请奉大王居位，率众下拜，先呼万岁，谁敢不从？那时殿下统驭六合，君临万方，岂不为一世之雄也？纵授九锡，不过人臣之秩耳！"赵王大喜，即暗择吉日，差飞骑遍请公卿臣宰、文武大小官员，俱到赵府会宴。满朝臣宰不知何故，见赵王有请，无人敢不到者，于是入见礼毕，序爵而坐。孙秀令兵士将校皆戎装执械，把住府门，两边廊下悉列武士，皆弓上弦，刀出鞘，跻跻而立。众官员各面面相觑，惊怖失色。赵王令孙秀把盏。酒至数巡，赵王伦起身谓众公卿曰："今日孤屈卿等，非有别意，特为国家大事有所不洽耳！"王戎、蒲奋、崔随皆预首席，不知所出，皆不敢发一言，惟乐广曰："有何国家大事，乞发旨谕，待众参议。"赵王曰："天子者万民之主，居上位以令天下，亦须有统驭之才能，方可致治。今惠帝昏庸騃戆，不堪负荷大事，先帝在日，数与和峤、卫瓘、刘毅等议欲废之，然恃皇孙聪敏而止。今皇孙已死，无复可望，且以妒妻害母致饿死而不之顾，谮子被杀而不知审，知汝南、卫瓘之忠遭枉害而置之不问，命伏胤和解，反杀淮南王而眇若不闻，此等殿陛之间耳目所击之事，尚且不能直，岂堪理天下、总万机而治百姓乎？"乐广曰："悍妻恶子，无法可治，圣上亦为贾后诸人所误，致损令德，非出本心。今有大王之能，以辅翼其不逮，更不须俾其亲理庶事。今不知大王宣召臣等有何所议，愿闻其详。"赵王曰："先帝有遗诏，言异日太子司马衷若其复尔昏黯，不能经济，卿等当别立贤明，以安社稷，免误苍生。孤今欲遵先帝格命，效伊、霍故事，将惠帝安置闲宫，再选有德者立之。诸公卿以为何如？"尚书令束晢、卫尉荀组、员外郎王堪三人出席告曰："大王见之左矣。昔者太甲不明，怠弃典礼，伊尹放之桐宫，使之自艾；汉之昌邑王登位方二十七日，上过者三千馀条，故霍光告太庙而废之。今主上虽云昏懦，无如二君之罪过，若一旦废之，恐诸王心中不服，兴兵入朝，那时恐震惊九庙，祸及百官，上惧宫闱，下残黎庶，深有不便，乞详思之。"赵王听言，作色而起，曰："汝等以为惠帝无过，弑母杀子，灭叔诛弟，夷戮功臣，世人之罪过，尚有大于此者乎？且天下者，乃吾司马氏之天下，汝等尸禄庸臣，上无匡君救国之能，下无定乱谏主之义，前非孤家收贾午、章、谧等诛之，几蹈吕须、产、禄之辙矣。汝辈曾无毫忽效忠之处，徒叨爵秩以谄佞为事者也。"众官员见赵王变色作怒，其门下奸党又皆睁目露刃，直视荀、束三人，咸莫敢言，乃曰："臣子不得指斥君父之过，惟大王裁之。"于是各散归第。次日，赵王司马伦令张泓、许超、士猗领兵列于朝门，孙秀命张林、张衡列于殿上，亲带甲士三百，负剑进宫，请惠帝出殿，下令有文武官员一名不到者，即斩首号令。大臣等只得都到朝堂，依班列次而立。赵王按剑谓群臣曰："司马衷昏騃无似，不堪大位，孤奉先帝遗旨，昭告太庙，以衷为太上皇，居养老宫安置，所有郊天册诏，当殿开读。"孙秀乃即高声朗诵。诏曰：
　　
　　忆昔武帝，天不永寿，中道崩殂，以太子衷承位正统，嗣为惠帝，建号永康，冀安寰宇，仰望太平。讵谓质禀昏庸，政由嬖幸，后宫专制，内竖擅权。废皇太后而不敢救，五伦殄绝；害皇太子而不知惜，三纲坠亡。进直谏之忠言，不能采纳；侮威福之邪行，弗获剪除。致令元勋被戮，藩室伤残，罪过多端，戆顗无似，不一世二，怎绍宗祧？且闻虾蟆官私起问，民荒遭饿谕食肉糜，玄白无知，菽粟莫辨。今与公卿大臣王戎、孙秀等请告太庙，以惠帝闲宫养老，再访宗室有德之君，以奉九庙，统驭万民。钦此钦遵，群臣知悉。
　　
　　孙秀读诏以讫，即令侍卫将军许超、士猗扶帝下殿，解其玺绶，易其冕服，北面而立。惠帝泪如雨下，群臣亦皆伤感。赵王喝令武士扶之上辇，并羊后送入西宫。命心腹张衡为侍卫，以兵监之。惟有尚书和郁、侍中琅琊王司马睿、侍郎陆机大哭扶辇而送帝去。孙秀乃宣言谓百官曰："大宝不可空虚，公卿等宜举有德者以承天位。"老黄门傅祗曰："天下者不可一日无君，大王欲易昏庸，必须预择明睿，岂有虚座以待，临期拟议者乎？"秀曰："此乃国家大事，岂容一人预选，故尔当陛与众谋之。"祗叹曰："欲为之而必为之辞，圣人无伪言也。"遂不复辨。秀再问于群臣之众，众知伦、秀之意，乃曰："惟太宰赵王是皇室至亲，德深望重，举选服众，群臣敢僭越乎？"孙秀曰："赵王自举，恐朝野议其有私，诸公卿应无偏党，故令酌之。但天下者乃司马氏之天下，当于司马氏诸王中选择德望推重者立之，不使妄谬便是。"众又不语。张林、殷浑曰："若论德望，无有过于赵大王者。"群臣亦不应辨。孙秀曰："诸公卿大臣既未肯的分，且请赵王行居摄事，以待再议。"张林、卞粹即便扶赵王上殿。赵王佯辞故推，叱林、粹曰："孤为皇叔，今受九锡，富贵满望。汝二人欲陷吾于骂名耶？"孙秀曰："今天下未有令主，恐生他变，大王权且居摄，以安朝野。待众议定夺，然后逊避，未为晚也。"赵王推之至再，不敢就位。孙秀曰："天下事大，非殿下，他人莫能当，若不居位摄政，又难令人，乞勿固让，勉从众望。"秀令张林、卞粹扶住赵王，亲率御史殷浑并各党与向前拜舞，众臣宰惧秀加害，只得随班拜贺。赵王坐定，赠各官禄秩，命杨珍、李俨为永昌宫侍御，执掌惠帝俸禄，非有宣召，不许入朝。以孙秀为太宰，总理百揆，录尚书事，兼领内外兵权。立司马夸为太子。孙秀自掌大政，权侔人主，赵王有诏，秀辄更换改易，时行予夺。又自书青纸为诏，升改官员，钱到即迁，或至月满一升，百官转易如流，局司铸印不迭，或以白版封之，即木头印也。改变如麻，政令不一。
　　
　　自此灾异迭见，天星不顺，黄河流决，舟楫不通，彗出竟天，大蝗千里。太史令夏政谓束晢曰："天下从兹乱矣。"有一雄雉飞入朝门，自太极殿东阶上于正殿，卫卒撼之，转飞于殿西钟楼之下，有顷，寻之不见。越日，殿上获得一异鸟，赵王问众为何名，人皆不识，系之累日，竟不能晓。忽然宫之西隅走出小儿一个，身穿素衣，向前曰："此鸟名服刘鸟也。"赵王命查其小儿，亦无人知其从何而来。心中惊疑，乃将小儿并服刘鸟俱置密室之中，封锁牢固，令人于门外守之。明旦开视，则小儿与鸟悉皆不见，封锁如故，内无穴隙，不知从何而去。人皆叹异，以为赵王将祸矣。其鸟直应到晋帝服于刘渊，至今书载有%鸟者，自此始也。洛阳城中有齐王党与并姻戚之家，乃将赵王废帝篡位之事报至许昌。齐王司马冏见其私书，言帝被黜遭幽如同臣妾，双眼泪如泉涌，踊跃大骂曰："无仁老贼，辄敢魍魉！汝为庶支，篡吾武帝之业，是可忍也，孰不可忍也！"乃集孙洵、董、葛等共议曰："今惠帝有何大过，司马伦无故废之，乃竟自篡位，藐视我等亲王犹如无物，岂吾兄弟之中，悉皆不如老贼之能乎？"董艾曰："此俱贼奴孙秀之谋，未出洛阳，吾等已知有此，劝大王离彼屈忍，盖为是也。今彼事既成，怒亦无用，今宜火速募兵，预备征讨及防贼伦变谋，一面令能言使者持檄说请诸王，以顺伐逆，乃桓文之事功耳。"齐王曰："我今兵力不及贼伦万一，何能举事？"孙洵曰："兵不在乎多寡，在势之顺逆、理之枉直耳！今司马伦不道，废帝篡位，人心共怒，袒臂一呼，从者如市，何须虑哉？况吾武帝亲王尚有十馀，惟大王倡首会之，事可成矣。"齐王曰："宗亲固有，还是那镇之王可与共事？"洵曰："河间、成都、东海、琅琊皆可同谋者，可即修书去合诸王，看其从与不从，再合他处。"齐王即命孙洵作稿，暴伦、秀罪过，告报诸处。齐王冏亲自书之，遣一舌辨之人将去。书曰：
　　
　　晋室不幸，泰始以后，外戚专权，后宫弄柄，遂致纪纲紊乱，政出多门，骨肉伤残，祸阶荐起。孤与赵王伦、淮南王允共除妒逆，肃整伦常。岂期赵王倚派皇叔，藐忽帝亲，听吴贼孙秀之奸言，谋杀淮王，黜孤许昌。比以恶党强盛，甘屈外赴，兹迩肆志骄横，立心狂悖，废无过之君，篡升平之位，坏我基业，乱我家邦。秀罪滔天，伦恶盈海。凡我手足亲王，当念先帝创立之艰难，庶派乱宗之愤憾，共兴伐叛之师，以讨不臣之贼。
　　
　　齐王书讫，差伶俐者四五人，往数处去会合众王，约共兴兵讨伐孙秀、司马伦。未知此事成否若何，后人有诗叹曰：
　　
　　赵伦孙秀逞奸心，僭夺称尊致众嗔。齐王倡义兴征讨，理顺当知事竟成。
　　
　　
　　
　　第三十七回  齐王会兵讨孙秀
　　
　　齐王司马冏忿恨赵王篡夺大位，移书约会各亲王，共兴义兵，扫除逆党，以复孝惠。使者至邺城，进见成都王司马颖，乃呈上书启。颖接书看其来意，即召长史卢志、参军司马和演、蔡克、王彦、郑琰，卫将石超、牵秀、董洪、赵让、程牧、李毅、郭勱、公师藩等俱至共议，曰："今齐王文书到此，言孙秀助赵王废帝篡位，会同起兵，共讨叛逆。孤思此乃大不道之事，理宜问罪，意欲从之，虑兵微不能济事；设使不从，又无坐视之理。卿等高见若何？"卢志曰："大王若肯仗义讨逆，精勇必不召而自至，但命官司招募豪杰，榜文一出，悉皆响应矣，速往下县趱集钱粮齐备，义旗举日，诸王毕集，立能扫之，何虑之有？"成都王大悦，乃分遣诸将往各属县，谕以忠义，使之募兵集粮，协助讨叛。旬日之间，得兵三万馀人，共计新旧有六万之众，命石超、牵秀等日夕教演，以备进讨不叙。
　　
　　却说齐王第二使至陕西河间王司马颙处，投下书启。颙看其书，即唤长史李含、参军房阳、属部大将衙博、骁将张方、郅辅、牙将张辅、席薳、刁默、吕朗、马瞻、郭伟等商议曰："今齐王檄会孤等共讨赵王，我思他们既已篡位称尊，京师兵广，钱粮储积，必有防严，恐未易讨。况日前有书与我，言欲请我入朝共理政事，以孤为王太弟。我今去就两难，卿等有何高见？"张方曰："既赵王许与大王共掌朝纲，今当趁此勒兵相助，协退齐王，大权必属我掌，何又从齐王而自失阿衡大任乎？"颙曰："孤心实不欲以兵去会齐王。前在洛阳之时，常言孤非帝派，甚多轻慢，又劝惠帝，言不可以关中重地益我，帝欲改之。孤用尽心力，贿托当道，方得来此。卿言是也。"李含曰："大王之见左矣。赵王书意许王为太弟者，是见惠帝无子，欲行反逆，故以此饵啖大王，以阻讨伐之心耳。今彼篡位，已立司马夸为太子，焉用大王入朝？且天下亲王臣宰皆怒孙秀之奸、赵王之逆，会兵问罪者公举也，大王所论者私意也，岂可以私意而废公事乎？"张方又曰："大王将关中之兵，何从而不克？乃狐惑做甚？"河间王曰："齐王之约，吾实不屑就也。"李含又说之曰："大王以为赵王有连和之心，故深信之。依臣度之，渠乃假意耳。今彼既篡大位，知齐王等决不甘忍，必兴问罪之师，何不宣召大王入朝共理政事，聊慰人心，又可以抗敌齐王？胡乃一应中外重权悉委孙秀，岂非诳王之言乎？且淮南王有莫大功劳于彼，尚谋而杀之，况王未尝有德于渠，安可轻信？今既无意起兵向洛，亦当出兵于途，以勉诸王之意，看紧慢而进，毋得坐视众王成功，日后取悔无及。"河间王乃从其言，遣张方为大将，以吕朗、刁默为左右，马瞻、郭伟为后军，将兵三万，出屯陕东，观察胜负而动。
　　
　　又道齐王第三使至湘阴，进见长沙王司马义，呈上文书，拆开看其来意，亦聚长史何勖、亲军将军皇甫商、王瑚、宋洪、王矩、陈眕、上官巳等，计议其事。何勖曰："今赵伦无道，听信贼奴孙秀，擅废国君，妄篡大位，布置亲党，以乱晋统，正乃宗亲仗义枕戈之日也，何待议哉？当速起兵，不须犹豫。"长沙王然之，即往下县催趱兵粮，不过旬日，各皆解送至府。长沙王乃亦遣人持书遍会诸王，期同赴洛阳，以靖国难。齐王得报大喜，遂择日先行至颍阴下寨，以待诸路之兵。却才完备，新野公司马歆引兵先到，齐王大悦，曰："初行下寨，助兵即至，大事定成。"乃遣人迎接入寨。相见礼毕，歆曰："吾职轻地弱，闻王檄至，亦聚些小人马来听指挥，同伐逆伦以清朝乱，共复惠帝。"齐王曰："贤弟之心，可谓忠贯日月者矣。"数日之间，报道东海王司马越、琅琊王司马睿各皆带人马来到，兵威大振。河间王司马颙接得长沙王约会之书，心中惊悔，及探得成都、东海、新野悉皆发兵讨逆，急召李含商议曰："前日不听长史良言，失于大计。今闻诸镇皆起兵应赴齐王，长沙王又有书到，倘事成之后，义旗反指，以众兵来问不赴国难之罪，那时何以应之？"含曰："事犹未晚，可急驰檄催张方率兵前赴，乃言关中路远，主公不敢擅离，贼甚多广，恐怕变生肘腋，特遣臣等将兵前来，共讨孙秀。如此，则可以转祸为福也。"河间王曰："此言极善，但恐张方先建不去之议，恐未即肯往听指使耳。"席薳曰："大王急写慰谕文书，小臣亲去，管取无误。"司马颙大喜，遂命薳行。薳至张方军中，传上王书，方见中间言各王皆集，知赵王不能敌，乃亦引兵前进，去会齐王。齐王使人约会成都王，将兵马分作三路，一齐同起。河南地界上官府，迭将各王起兵之事报入洛阳。赵王见奏齐王会兵，不约而至，心中大惧，急召孙秀、闾和等入朝商议曰："前承卿等劝朕废帝自立，今坐未安位，而诸镇藩王皆起兵来问罪，事将奈何？"孙秀曰："此亦不足为惧。昔日苏秦立合纵之法，连五国之兵，以侵秦关，秦王以兵逆之，五国之师皆败。所以然者，众心不一故也。今诸王虽然合兵来此，料无统绪，犹如群犬同吠，但击其一，众犬皆走。宜以大兵分路拒之，倘得一路胜之，各皆惊疑，溃回镇矣。往者董卓乃一臣宰，十八路诸侯尚不能成什一之功，陛下今为大朝天子，焉患此乌合之众哉？"赵王听言，转忧为喜，调遣前将军闾和、左将军蔡璜、右将军张林，以司马雅为监督，领兵十万，从延寿关出伊阙，拒敌齐王司马冏。又命征虏将军张泓、中坚将军孙辅、积弩将军李俨、徐健等领兵五万出堮坂，以拒长沙王司马义。又命驸马孙会，督领士猗、许超、伏胤诸上将，率张衡、卞粹等统兵八万出黄桥，以拒成都王司马颖。又以东平王司马楙、次子司马馥、三子司马虔，持节监督三处将士。又遣杨珍宣告太庙，拜方士胡沃为太平将军，以禳祈福祜。密令近侍诈作仙人王子乔之书，称言赵王应天图瑞，国祚长久，伪为符篆以愚朝野官民，诳其尽心扶赵，不在话下。
　　
　　再说齐王探得成都王等已皆起马，乃聚东海王、新野公共议进兵。忽流星飞马报到，言京中分兵三路，来拒我等，共有三十馀万。今此一路，乃主将司马雅，现屯阳翟源阻住路道，不容我兵近洛。大将葛旟曰："据彼所言，无过十万人马，以吾三镇之兵，战有馀力。趁此初到，我亟催军前进，可破彼矣。"齐王曰："汝言是也。"遂激励将士，拔寨而起。过颍阴七十里，司马雅知之，亦将兵来阻。两军相遇，摆开阵势，三通鼓罢，门旗下齐王冏亲出打话。戴金凤之盔，束蟠龙之带，彤杆鈇钺，日月旗幡，黄罗伞盖，紫锦征袍，手持银简，左有葛旟，右有董艾，其下长史带领名将八员：卫毅、韩泰、郭镇、路秀、刘真、王义、张午、俞通等，依次摆列，两翼上东海王、新野公各带将佐，皆威风凛凛，壮气昂昂。齐王指司马雅等曰："今赵王昏悖不道，听信贼臣孙秀，杀戮贤良，废主乱政，汝辈皆晋室忠良，何为助逆背国乎？"赵阵上闾和、司马雅曰："小将等甲胄在身，不及朝拜，望惟恕罪。适闻大王之言，固为至理，臣非不知。但孝惠皇帝为君失德，前我赵王与殿下三人奋举大义，克平产、禄之祸，功德莫大。今乃听刘颂、束晢之言，欲削其爵，故吾赵王嫌其昏庸，暂使其为太上皇，永昌宫养老。赵王不过居摄国事，行伊尹之任，以待其悔过耳，非篡弑之比也。"齐王曰："太甲不明，伊尹放之桐宫，书果有之，未常有端拱倨然居位之事。汝乃何等之人，敢以妄言挟我？且惠帝太子之皇孙尚在，何不立之，而乃立其子司马夸为太子？汝诸贼奴尚罔隐讳乎？可速反戈，擒出伦、秀，免夷九族。"司马雅曰："据所言，是大王必欲与赵王抗对争胜，臣恐成败未可量也。"齐王大怒曰："谁先出马擒此助逆之贼？"道犹未了，大将葛旟应声而出，骤马横刀杀过阵去，赵将裴超挥刀出敌。二人约退军兵，扬威大战，一个狠似天神下界，一个恶似地煞临凡，四手盘旋，双刀无让，一连对上三十馀合，不分胜败。齐王见超亦勇，乃亲自大呼曰："诸将何不协力一齐并擒此贼，而甘袖手观其独战乎？"亲夺认旗，直前挥众，众将各皆奋勇出马，十员上将如风杀入，东海、新野亦从两翼冲进，万马齐奔，势如山倒。赵王之兵大败而走，自相践踏，尸横遍地，血流成渠。退四十馀里，屯于阳翟源隘路下寨，计点人马，折去二万馀人，伤者万数。闾和与司马雅曰："吾等行兵以来，所向屡克，一月之间，平定羌夷。今不意齐王之兵如此猛勇，才一交手，即被杀败，倘或关中兵马再到，何以敌之？"蔡璜曰："众王皆帝之嫡派，亲胜我主。今我主独居尊位，故众心不忿，愿效死力故也。"司马雅曰："诸君休得堕志，古云胜者败之兆，败者胜之机。今虽失此一阵，兵气尚盛。今齐兵骤然幸胜，以为我兵懦弱，其志必骄，我等如今且未可出战。彼见我不敢出，只以为我等惧怕他们，亦必扎住，差人去探成都、长沙消息。我等伺其懈，作三路径去劫他大寨，攻其无备，必获全胜矣。"闾和曰："此正章邯破项梁之计，可与张林报仇矣。"谁知张林素未常临阵大敌，惟以奸附得受重职，一与齐兵战败，遂撇闾和等，径乃私自逃回洛阳，报知赵王，言齐王、东海王等兵强将勇，十分难敌，一阵被他杀得折兵一半，退走五十馀里，故此特来请救兵。赵王、孙秀听了大惊，连夜遣人追回三路监军王子司马楙、馥、虔等归京，敕张泓等撤堮坂之守，径往阳翟助司马雅等共拒齐王。齐王时得大胜赵王之兵，乃收兵扎寨，计点兵士，不甚伤折，心中大喜。次日早起，探得赵兵不出，乃设宴贺喜。席间，齐王曰："今因贼伦无状，忿举义旗，今仗诸兄弟威力，一战即破恶胆，大功之成可前知矣。"东海王曰："皆赖王兄威福，孙长史良谋，故能旗指则捷。今后还望指教，共破逆贼。"孙洵曰："今虽小胜，未足为喜，臣心中尚有忧耳。"东海王曰："长史所忧何事？"洵对曰："窃闻胜者败之机，盈者亏之次，岂不忆项燕恃胜而遭王翦之奸，王邑恃赢竟丧昆阳之下？今臣逆睹诸殿下之兵，皆初合之众，大半未经训练，多无统绪，倘聊被算，各自为心，兵不相顾，败之继也。臣是以有宋义之忧耳！"众未及问，忽报长沙王兵到，齐王大喜，即皆亲自出寨候迎。
　　
　　须臾，长沙王马到，接入，相见毕，抬过酒席，共叙寒暄。齐王将交战之事说了一遍，长沙王曰："我兵昨到堮坂，被贼将张泓、孙辅阻住要路，次日待与他们决战，至夜分，细作探得赵伦差人征取张泓，言司马雅等与齐兵战于阳翟大败，宜往相助，因此泓等夤夜撤寨，我亦赶来相接应耳。"齐王曰："王弟兵到，明日可以进战矣。"东海王曰："我等仓卒而起，兵多新集，未惯行阵。昨孙长史建言虑此一节，故连日不曾进战。王兄来此，我等始放心矣。"长沙王曰："若此亦未可放心，吾亦为兵多初募，不敢即击张泓，幸其抽兵，得以来会。今孙长史虑及，必有高见，孤等悉愿听从，共济大事，长史可以教之。"孙洵曰："臣实智识愚鄙，无所建明，但兵贵有律，方能致胜。今三王在此，探得成都王被许超拒阻于黄桥，恐其被奸贼所算，一镇失利，各皆气沮矣。我等宜当速进，破得其军，则成都之众亦振，事可成也。可要立一主盟者为之总帅，宰其兵众，一明辅为之赞画，若有缓急，将士皆听指挥，不许违忤，如有不用命者，从其斩杀，有功任其赏赉，如此则六军整肃，号令严明，战无不克矣。诸殿下可自举一位为之，如有不遵不服，请先治臣罔妄之罪为例，斯无不行之令命矣。"长沙、东海二王并新野公皆曰："愿从长史高议，此盟主必是齐王可充其任。"洵曰："臣建此议，岂有我主为之之理乎？"长沙王曰："不然，齐王年长，系是倡首之人，义无所辞。更烦长史为一明辅，教训兵卒进退，事成之后，当重报劳。"洵曰："既蒙大王推举，直亟行移。今张泓又到，系久战之将，虞有诡计，可即将兵马分作三寨而屯，齐王居中，长沙王与新野公居左，东海王与琅琊王居右，每日夜轮流巡绰，如有贼兵侵犯一寨，两寨俱要速救，其巡绰怠惰并救应失误者，即时斩首号令。到处照此而行，贼兵自然犯我不得矣。今日令出，今日就行，时刻不可失信，方是用兵之道。"齐王等大喜，即便传令移寨。方才安定，只见河间王大将张方带兵来到。齐王喜慰已毕，即命为三寨先锋都救应。张方扎营于中寨之侧，忽然狂风骤起，吹得旗竿将倒，张方自去扶住。及定，乃入禀齐王曰："明日当有贼兵骤至，当宜整兵俟候。"孙洵曰："非也，当主今夜劫寨耳！可即打点。"遂唤众将分付："葛旟引兵五千伏于寨后左侧，董艾兵五千伏于寨后右侧，刘真、张午将兵一万，护齐王伏于寨后正中之处。卫毅、韩泰二位将军带领精兵八千，埋伏于寨前左侧暗处，路秀、王义二位将军带领精兵八千，埋伏于寨前右侧暗处，郭镇、俞通二位将军与吾将此馀兵，埋伏于中军帐后。只待赵兵果来劫寨之时，见吾寨中无人，知是有备，必然退出。那时乘其慌乱，我等于中放起号炮，四下埋伏之兵一齐杀出，必获全胜。张方将军带领本部人马，准备往来救应，将之勇猛难胜者，便去助而并之。"孙洵调度已讫，命众将各去相度地面，再差使者往左右二寨密报长沙王与东海王众人知道，但听炮响，可即出兵救应。又要紧防严备，大张灯火，免被暗袭。二寨依言而行。齐王大营之中尽皆不留人马，止点残灯一盏于内，不在话下。
　　
　　却又说赵王之将司马雅与闾和、蔡璜等，自颍阴战败一阵，屯兵阳翟源，探得长沙王之兵被张泓阻住于堮坂，成都王司马颖之兵被孙会、许超、士猗、伏胤等阻住于黄桥地方，俱未能得进，以此劫寨之计不即就行，密遣细作打听，知齐王要等二处消息，料未动兵，欲俟其少懈，方才行意。忽探子飞报，道张林前日与齐王之兵战败，私自逃入洛阳，报知王上，王上差人往堮坂召取张泓将军等回兵，至此相助，今晚就到。司马雅听报大喜，分付安排酒席伺候。顷而张泓、孙辅、李俨、徐健兵马果至，雅等一齐出寨迎接入内，相叙礼毕，共同上帐宴饮。酒至数巡，张泓乃问齐王兵势如何，而文仲、士怡一战即为所败，司马雅曰："齐将葛旟亦甚勇，又有王义、董艾、东海王、琅琊王为助，我与裴超皆已战住旟等，未必胜我，奈被二王之兵两翼竞进，兵士不能撑持，以致误败。今因彼兵得锐，又探得长沙王兵至，故此议有小计，未及行耳。"张泓曰："若朝中征诏少迟一日，吾必破长沙之兵，除此一忧矣。既已至此，不须说了，且待来日寻思一计，以破其兵，使之各奔回镇，方显吾等为辅帝业之人。"后贤见泓说出此话，有诗叹曰：
　　
　　虐将张泓附赵伦，得参朝政肆奸心。不思篡逆天无佑，临败犹夸帝业成。
　　
　　
　　

　　第三十八回  成都王大破孙会
　　
　　晋赵王司马伦篡位之十月，齐王冏等会兵问罪，与赵将闾和战于颍阴，败之。张泓来助，司马雅曰："我见齐王兵盛，意欲暗劫其营，因长沙兵到，故未得行。"张泓曰："今齐王会合众兵，内有张方、葛旟、王义、王瑚、皇甫商，皆勍敌之将，明战恐难卒胜，此计极妙。彼寨与我隔四十馀里，必不防我。黄昏时候起马，三更可到，一时杀入，彼皆睡中，无不胜矣。"遂分三阵，衔枚而起。孙辅在前，司马雅居次，张泓押后，远望颍阴而进。孙辅兵到将近，见各营皆鸣柝点火，刁斗相闻，惟齐王中寨独惟残灯隐隐。辅见有备，不敢前进，悄悄扎下军马，等司马雅、张泓俱到，辅曰："今观他寨栅如此严紧设备，何能劫得逃去？"司马雅曰："世上无难事，只怕有心人。既来至此，焉有怯进之理？"张泓曰："古云一人拼命，万夫莫当。昔日吴之甘宁，以百骑而劫曹操四十万大兵之营，今我兵十馀万，有何不进？"乃命孙辅引兵一万，截住左寨之兵，骆休将兵一万，截住右寨之兵，路始、蔡璜留兵二万接应。张泓、司马雅、闾和、裴超等一齐杀入齐王中军寨，直进鹿角，并不见一人一骑。泓叫众将曰："机谋已泄，必有埋伏，不可乱走，当作一路儿杀将出去，免堕其计。"刚及转马，营中信炮连天，寨后葛旟、董艾两路精兵杀出，泓急与裴超敌住。前面大喊又起，一员勇将杀入，乃许都人氏，姓王名义，字子忠。司马雅见了，慌忙挺枪接住。背后卫毅、韩泰、路秀又皆杀入，赵将李俨亦来抵战。路始、蔡璜听得炮响喊震，急引兵杀至接应。寨后孙洵指挥郭镇、俞通、刘真、张午也出助阵。两军混作一团，但只见喊杀之声震动天地。张方听得，与众将大明火炬，引兵杀至，势如熊虎，威似貔貅。赵将骆休思欲阻住张方，张方大怒，交马三合，一刀砍中左手，骆休弃枪而走，席薳赶上一枪刺死。孙辅拒住左寨，亦被长沙王杀败，奔投中寨来合张泓，正遇张方，方遂轮刀砍去，孙辅慌忙抵住。不十合，孙辅力怯，带马欲走，被张方逼进，大喝一声，头随刀落，结果了一员上将。张方乘胜杀入赵军之中，砍死兵人如刈草芥，尽皆惊开。方直入，正见司马雅与王义交战，方拍马夹助，雅见势猛，回马欲走，被王义一枪刺中腋下而死。张泓见之，弃战而走，未及百步，一将拦住去路，大叫曰："贼奴休走，将军葛众望在此！"张泓愤怒挺枪接战。东海王兵到，泓乃飞马而逃。齐王见胜，亲自擂鼓催兵追赶，诸王分头袭去，杀死盈途。至天明，到阳翟源驻马。张泓带得残兵二万，拒守伊阙保邸寨。
　　
　　齐王会众计议曰："兵贵神速，今张泓退保伊阙，其势已蹙，可速进兵夺此险要，则洛阳失其右臂矣，迟则孙秀添兵来守，必然不易取也。"长沙王从之，举众齐进。张泓不敢迎敌，退于伊阙山屯扎，徐健将兵五千逃回洛阳而去。又说成都王司马颖自发邺城，渡漳河，将至黄桥，细作探得赵王差孙会带领许超、士猗等把住要路，不容前进。成都王曰："既已至此，必须决战，免得齐王等颙望。"卢志乃调拨石超、牵秀等佯为打寨之意，孙会引兵阻战，成都王乃亦率众排阵。三通鼓罢，成都王亲出打话，摆列着诸般执事，头上九曲黄罗伞盖，两边日月旗幡，金瓜黄钺，豹尾龙旌，顶戴金凤冠，穿蟒龙袍，胯下五花马，手捧八轮简，左有长史卢志，右有参军丘统，两边列着十二员官将：石超、牵秀、陈昭、程牧、蔡克、郭勱、公师藩、公师镇、王彦、赵让、董洪、李毅等，俱各雄威纠纠，壮志昂昂，手执鲜明器械，全装披挂，立马阵前。只听得赵军中炮声震起，门旗大开，孙会带领众将而出，戴一顶獬豸金冠，穿一领飞鱼绣袄，左有大将许超、伏胤，右有大将士猗、张衡。孙会欠身而言曰："不知大王何故欲要举兵犯阙？"成都王以马鞭指会等曰："为因赵王昏愦，误听汝等之人之言，酿成今日之祸，致令诸镇亲王忿怒，会集大兵百万，良将千员，俱到此间，汝等可宜急急投降，庶获免祸。尚敢恃顽抗逆以取灭门乎？"孙会曰："大王乃万金之躯，合宜安居华屋，恬享荣华，今乃亲贯甲胄，自临军伍。倘有挫跌，非善保膺眷之道也，请加珍重！"成都王听言大怒曰："黄口小贼，敢恁罔罔，谁先出马擒此逆狗？"大将公师镇舞刀而出。孙会曰："成将虽勇，兵队欠整，想是新募之徒，将军等但能奋力一战，即皆惊溃，立擒贼颖矣。"许超、士猗双马齐出。许超接住公师镇，士猗并进，成将石超迎之，四将在阵前各逞英雄，刀枪乱舞，人马交争，直杀得尘沙滚滚，天日濛濛。各斗上三十馀合，并无上下。孙会暗催军将助战，冲败成兵，伏胤跑马突入阵内，看见许超与成将正在恶战，即便从旁杀去。公师镇急忙挥刀架隔，不防许超一枪刺中脐下，两脚腾空，倒撞下马而死。赵兵将见许超得胜，一皆踊跃大呼，要擒成都王，争抢进前。石超被伏胤、张衡逼至，弃战而走，兵士奔溃，遂败退，被赵兵赶十馀里。公师藩、王彦、牵秀等极力抵住，许超等方始回兵。
　　
　　成都王见败了一阵，即有怯进之心，与众将商议曰："今赵王之众猛而善战，我兵新集，未惯经阵，见敌便走，才出即败，去兵七八千，又折公师镇，甚是可伤。不若且回邺城，再行计议，卿等之意何如？"卢志曰："胜败兵家常事，岂可因此小败而遽见怯自懦哉？且彼阵上，臣等观之已审，将惟数员，多兵何用？今我战将三倍于彼，兼且孙会孺子岂是大将之材？偶得幸胜一阵，必然忽于军事，忘其远谋。吾今正好因彼气骄之时，用计破之，岂可回军以失约于诸王，取笑于天下也？"公师藩曰："兵者有进无退，决不可回，吾愿当前锋以报兄仇。"成都王犹豫不决。居三日，计议未定。忽有一枝兵马自北而来，约有近万。探子报入寨中，成都王愕然，急唤卢志整兵防备。众将近来，尽皆下马。汲桑带领部属首领十四人，俱向辕门候参。卢志问其来历，带入中军，泣诉成都王曰："吾乃上党屯田郎石苋养子石桑，此石勒是其亲子，因被赵王、孙秀无辜谋籍吾兄石崇之家，害及吾父，仇切戴天。今闻大王起义敕民，欲除篡逆，特此会集被害仇家子弟，前来听调，愿充前部。倘蒙收录，得报父兄弟侄之仇，亡过忠魂亦感大王之德矣。"成都王大喜，乃谓石勒曰："孤观你年虽弱冠，志气轩昂，尽堪任用。汝兄石桑有大将之材，这十三人亦皆好汉，日后当有进步者。但恐兹乃新聚乌合，非经训练之士，未能临敌，难为前部。"汲桑曰："大王放心，若用小卒，管取不敢有误军机。"成都王听言，命军政登册，给与衣甲军饷，安营于侧。才遣众出，只见陈眕解粮来到，成都王召卢志上帐，议曰："陈眕已至，又有石勒带兵来助，孤意决矣。长史有何妙计可破赵兵，共成大功乎？"卢志曰："吾有一计，但恐将士怯进，可唤石勒之众上帐问之，若肯向前，必定成功。"成都王乃召汲桑、石勒二人至寨。卢志曰："吾今欲用你等干一头功，但恐初至，地理不熟，我命旧将石超、和演带领精兵五千为向导，引指汝等密行小路，径至孙会大寨之前，不问有备无备，杀至寨边，便放火烧着，我自有兵从大道来接应。若得计就，自当重用。"汲桑、石勒领命而出，即便收拾，黄昏时候，与和演等一齐衔枚而起。卢志又分付牵秀、王彦、陈眕、董洪四将将兵一万，从大路密地悄悄而进，但看赵寨火起，即便杀去接应。再唤赵让、郭勱、公师藩引兵一万作后阵，根计而进。乃请成都王一齐拔寨俱去，共收大功。成都王曰："黑夜之中，焉能必胜？且待回报，明日早进。"卢志曰："孙会乃膏粱竖子，一见兵到，仓卒惊惧，不被所擒，亦必弃寨而逃。大王若还亲临，激励将士，只此一战，可直到洛阳矣，岂不夺取齐王之头功乎？"成都王从其议，遂令陈昭、蔡克、李毅、程牧四人尽起大兵，押运粮仗，亦望黄桥而进。
　　
　　却说孙会自胜成兵一阵，料道未敢即进，亦不患虑别路之事，只思守得此处便为己功，乃只将兵拒住要道，每日至下午，即与众将饮酒，至更深而散。军士们心皆不悦，亦相聚嫚饮。伏胤进言曰："今主帅当此重任，不思整兵算敌，而乃容纵兵士，戏饮误事。倘成都王以奇兵出吾不意，驸马岂不被算乎？"孙会曰："司马颖之兵，一战大败，退去三十馀里，畏吾如虎，彼有何能？汝却过虑之甚也。"胤曰："长史卢志乃洛中二十四友之英，聪敏多智，张茂先等且重其谋议，何为无能？"孙会曰："昨者阵上，见其两边列许多将帅，只将军三四人入其阵，即便斩将摧众，有能者岂若是乎？吾自有待彼之量。"伏胤乃退，私谓士猗曰："王上用会为帅，轻傲自矜，不听良言，必被成都王所破。某与左军大人等，当以国事为重，须整兵防之，恐彼有暗中劫吾之算，临难御敌。"猗曰："公言是也。"于是二人各去打点，未知事竟如何。后人有诗一首叹孙会曰：
　　
　　倚父奸谀获显荣，无谋自傲妄矜功。黄桥不听良言劝，桑勒兵临立受凶。
　　
</div>
    <div class="pagination">
<a href="续三国演义_page9.html">上一页</a><span>...</span><a href="续三国演义_page5.html">5</a><a href="续三国演义_page6.html">6</a><a href="续三国演义_page7.html">7</a><a href="续三国演义_page8.html">8</a><a href="续三国演义_page9.html">9</a><span class="current-page">10</span><a href="续三国演义_page11.html">11</a><a href="续三国演义_page12.html">12</a><a href="续三国演义_page13.html">13</a><a href="续三国演义_page14.html">14</a><a href="续三国演义_page15.html">15</a><span>...</span><a href="续三国演义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
