<!DOCTYPE html>
<html>
<head>
    <meta charset="UTF-8">
    <title>续三国演义 - 第 9 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续三国演义 - 第 9 页/共 34 页</h1>
    <div class="content">　　
　　张、裴共参政事，尽忠辅翼，贾模虽系贾后之党，族中至于有事必询华、頠，三人同心协志，共匡皇室。模私谓二人曰："今天下粗安，若使贾后不干朝政，得广陵王之聪睿为君，则二公亦可以少展经纶，身任太平矣。"二人恐贾模是试探之语，不即应对。有小宦者听得此言，报与总宦李己知之，李己又白于贾后。后素嫉太子非己所出，先帝钟爱，朝士雅敬，屡欲伤之，思以惠帝只此一子，东宫师保等人又多智识，故不敢妄意。及是听得贾模亦推聪睿，即与心腹宦官李己、刘才二人商议曰："广陵王智慧人皆敬仰，倘一大臣等谋而立之，我等必退位入宫，恐有不利之处矣，将何处之？"李己曰："太子近日自恃精巧，不习天子威仪，其师保等之规谏亦不甚听，惟近侍之言是从，狂荡无忌，举止异前，何不将此情少贬太子，人自不敢称颂矣。"刘才曰："未可。必须设下一计，暗中愚惑太子，使之自损令誉，则大臣等自然不以易帝为言，帝后可以永居天位矣。"贾后闻言大悦，即使二人伪侍东宫，多带金银，去愚太子。二人乃多赂太子左右，日夕以巧言诱哄太子曰："殿下富有四海，天下一人，朝中自有圣上主持，外面自有臣子摄管，不趁此青春芳岁，及时作乐，燕享欢娱，何拘拘然之若是耶？恐一朝为帝，早朝晏罢，虽欲行乐，无暇及矣。自古道青春易过，红颜不久，再经数年，神衰发白，百事废矣。且天子国王，那个能致乔松永寿、老而享福者乎？"太子曰："不可。若是圣上与娘娘知道，必有罪责，汝我安乎？"刘才、李己曰："此等深宫内院，笙歌交作，帝后亦不闻，况娱乐乎？"太子信之，遂放纵无忌，于宫中作酒市，令阉官宦寺宫女等攒集沽饮，自为掌筹，凡钱钞布帛等物，随多寡俱收，不用等尺，亲自语诂，其分两长短轻重毫忽无差，人皆敬服。凡在内院之人，俱刘、李为之牙侩，其米肉酒面、煤柴布帛等物，皆要与太子市中售买，觅其利息。朝中内外皆知，咸讥其不当为此细微小人之事，焉能为得万民之主？贾后伪使宫人亦往贸货，甚称其能。自是声誉顿损，无复有人称赞其美矣。其东宫辅翼等罕得见面，心恣淫佚，性习荒唐，不惜小节，又不许修缮垣墙门阈，使人得便来往，与宫人杂处，不循等杀，谩侮之名日彰。洗马江统恐其丧德，乃上五事以谏太子曰：
　　
　　自古哲王名垂不朽者，莫不以崇俭为德，从谏为贤。故汉高帝豁达大度，纳谏如流，卒能扩开大业，统一六合；汉文帝身曳绨袍，足履革，亦克政致太平，绥服四海。迨至末年，炎德中衰，不遵先训，违逆忠言，有象箸玉杯之皿，豹胎翠釜之馐，梅生变姓以深藏，蓬萌挂冠而远遁，遂使强徒窃意，贵戚盗神。设而南阳之愤不起，白水之悱不发，汉氏几至于沦亡矣，岂不可以为明鉴也欤！今殿下不图他日临御九五之思，总摄万机之虑，而乃区区徒事于末技之工，不务经国远猷之计，惟只深居宫院，酒色是耽，宴游是好，奢侈之欲从心，忠信之言逆耳，何自弃之甚耶！
　　
　　书上，太子不能省改。后人有诗叹曰：
　　
　　惟木由绳正可期，后能从谏圣堪希。此日忠言频逆耳，他时咎起悔嫌迟。
　　
　　太子舍人杜锡见太子不纳江统之谏，亦上劝曰："太子自非后宫骨脉，所以得不异者，以其圣聪悦于先帝，令德服于大臣故也。宜从洗马良药之言。"太子又不听。杜锡深虑其失德，必为贾后之所见侮，退而复上十事，其略亲君子，远小人，崇孝敬，资讲习，惇朴实，务忠信，省滥用之财，戒过度之酒，杜淫佚之戏，节奢侈之欲，思祖宗创业之艰难，鉴帝父庸常之被侮，赂其亲信，以结后宫，免其怀妒以害己身。太子不能听，反以其为多言，暗以绣针藏于坐褥之内，赐锡坐而议事，锡受之，坐于其上。时夏月，衣襦单薄，针锋刺肉，不胜其楚。锡知太子怪其多言，故施此计，只得忍痛而出。自此外人无复敢谏，言路绝矣。贾后乘此欲要中伤太子。后母郭氏名槐，其性甚贤，探知后女南风有嫉妒太子之意，常自入宫谓贾后曰："我之不幸而无子，只生汝姊妹二人。汝今无子，年龄尚未，正好修愆省过，以禳天眷，则天必赐好子于汝矣。今见汝心中常怀不足于东宫，此乃天数，亦汝命也。汝自不生，何得抱怨他人？吾已年暮，历事过多，劝汝推恩结好太子，抚若己儿。你既慈爱于彼，彼岂有不孝敬于为母者哉？母子相和，则两宫无隙，太子之心必然悦感汝德，他日继位，汝为太后，则贾氏宗族可保久长富贵矣。何得苦结冤家，致成怨恨哉？"贾后曰："吾虽日夕交欢太子，终非吾之所养。他有生母在前，安得异日悦我？是以心中常不悦耳！"郭槐曰："我又思有一计在此。今汝妹子生有一女，虽系是韩氏，亦吾血脉，与贾氏一同，何不以为太子之妃，岂不成秦晋世戚，一家骨肉乎？"贾后曰："母意虽然，吾终不欲以贾氏女为屠儿之妇也。"郭槐闻言不悦，出谓次女贾午曰："吾意欲将汝女为太子之妃，使我二家皆为皇亲之贵，汝意何如？"贾午亦曰："若如此，则吾太师之家而下嫁屠户之子矣。"槐曰："渠为天子，吾为家臣，汝出此言，不亦罔乎？"乃忿恚不食而言曰："吾为汝母，乃太师夫人，张主不得一个甥女，明日亲见张、裴二元宰，奏请圣上，看你如何？"贾午听母所言，亟自入宫见贾后，说知其事。后惊曰："若此，必然成矣，何以处之？"贾午曰："欲绝其念，必得先与太子定婚他处，则可杜其事也。一面查问何官有女，一面阻住母亲，言必欲讲婚，宜俟吉期，何须慌促？待吾计就，彼意自解。"贾后大喜，即唤近侍宦者分付曰："你可去访谁家官员有女，急来回话。"宦官曰："不须访得，太尉王衍有二女，俱未许聘，长者妍美，次者平常。"后曰："如此却好，明早即请下聘太尉之女，则事源塞矣。"贾午曰："何不为吾儿韩谏先求长女，而后为太子纳聘次女，岂不两相姻娅，亦是四门亲眷。"贾后曰："此甚易耳。"即日备聘礼，送至王衍府中而去。次早，贾后启白惠帝，即使官媒至衍府，聘求次女为太子之妃。及后母郭槐入宫，欲见帝启奏结婚贾氏之事，会闻二女构谋已成，长叹一声，晕倒于地。贾后救起，问曰："母亲何故一时疾发？使吾惊得魂不附体。"母曰："吾身即死，亦不为殀，何得惊惶若是？据汝姊妹心性所为，魂不附体之日不远也。吾此病发于内心，料不再延。吾死之后，汝须怜爱太子，勿可专行己意，以结不世之仇。若听赵灿之言、贾午之说，必坏汝家，吾目不暝矣。贾模、贾谧尚可与相保者，别无所嘱，汝宜识之。"扶出府中，太息而死。后人有诗叹曰：
　　
　　贤哉郭母劝良言，二女奸枭竟逆天。吕氏须颜同一体，汉遭颠覆晋遭愆。
　　
　　
　　
　　第三十回  贾后妒杀皇太子
　　
　　晋惠帝元康七年正月，与太子定婚王氏。司马遹知贾后为甥韩谏抢聘其长女，心中甚恨贾午，以为贾后姊妹勾结，故将韩谧冒贾太师之姓，以幼年即居显秩，横行殿陛，思欲去之，颇形于言。贾谧知为太子之所不容，后日承位，必不利于己，因谮之于贾后曰："今太子广结心腹，多蓄私财，心甚恨吾贾氏，此必将以思倾贾氏也，不如早先图之，庶免他时累及九族。"贾后曰："汝虑甚远，但吾一人智谋短浅，不能成事，可请你母亲进宫同与议之，不可迟滞，恐有漏泄。"贾谧领言，出外见母，备说其故，道娘娘已允，只请母亲去议一计，若能除得太子，则可以永断祸根，久保两宗富贵矣。贾午然之，即同贾谧入宫相见。贾后曰："人言皇太子挟恨你我不与为婚，又夺聘太尉长女，心中思欲不利吾等。意欲先去祸胎，妹子有何计保吾宗祀？"贾午曰："太子虽有谋害之心，未能即发，且自从容图之。吾有一计，且先诳圣上与朝士，使其狐惑，不专意于太子，那时方可谋彼。今吾怀妊数月，外人不知，娘娘可诈称有妊，扬言宫中，使心腹大臣并贾谧赚引朝官入贺，束软帛以装形证。众见正宫有娠，谁敢不属？待吾月满，入宫中来分娩，只道是娘娘所生的，何人敢言真伪？那时讽请立嫡，必废司马遹，而贾氏安如泰山矣。否则一时难以动他。"贾后大悦，次日即对惠帝言有娠妊，假病不出。惠帝乃愚庸之辈，不察真伪，即便宣言于朝，郭章、贾谧即率诸大臣入宫朝贺。张华、裴頠曰："事在狐疑之中，未可遽贺，且待生产，上贺未迟。"
　　
　　左将军刘卞字叔龙，心怀忠直，当众前即大呼曰："张太傅、裴太保之言是也。"于是群臣皆散。卞随张、裴至华府议曰："今贾后本无娠妊，宫中内外皆知，惟圣上被诳耳！此乃是贾后图谋太子之计。夫太子者，国之根本，根本一摇，事端纷起矣。公为柱石，那时咎将谁归？"裴頠曰："此情似或有之，但形迹无考，亦难为谋。"卞又曰："皇后近来与妹子贾午日夕在宫中来往，探知其谋废太子之心，积已久矣。若待其计谋一成，救之不迭，悔无及也。"华曰："君意将欲何为？"卞曰："以仆言之，圣上昏庸，不能自持，听惑贾后，以贾谧孺子秉权，天下不久将乱。若大司空作主，东宫兵甲俊如林，命帅精兵万人入内，公居阿衡之任，待请诏诰，以皇太子随朝录尚书事，废贾后于金墉城，止消二黄门之力耳，何难为哉？亟宜行之，天下可以永久大定，伟绩不在乎公耶？"张华闻言，思之半晌，乃曰："此事不可。今圣天子素质庸朴，委政诸臣。太子者，子也。吾受阿衡重任，不得君命，相与行此大事，是欺君父，而以不忠示天下也。虽或幸成，难逃罪责。况且亲王诸戚兵甲盈朝，威柄不一，事之成否犹未可定。此谋非细，未可造次，宜案之。"刘卞见华若此回答，不敢再言，只得辞回，出门叹曰："张茂先有才之名而无才之用，亦所谓伴食人也，他日能保免祸乎？"早有奸人将此密言窃报贾后知之。后思欲诛刘卞，即召贾午共相谋之。午曰："虽然有此，亦不可杀他。若一杀刘卞忠直之臣，则人以为皇后无故诛戮大臣，必生异议，是自起疑端矣。不若假意升他官职，出之远去，一离京畿，则自无所用其谋矣。"贾后然之，使黄门孙虑传旨迁刘卞为秦州刺史，抚按氐羌。刘卞知是机谋被泄，恐终为贾后所害，乃仰药而死。
　　
　　孙虑回话，以为刘卞不愿受职，服药自杀。贾后与贾午议曰："今构此谋者，非独刘卞一人。卞今一死，外论纷纷，皆以吾汝罢黜彼，致陷其命，恐生出异端，如之奈何？"午曰："朝士所以欲为变议者，皆倚太子为之媒孽故耳。必欲思图久远之计，以安贾氏，非去太子不可。"后曰："然则何计可以去除太子，断此祸根？"贾午乃附后耳低言一计，贾后点首从之，即命腹宦孙虑、宫人陈舞儿假传惠帝之诏，宣召太子入宫，言偶得暴疾，可急速就来，有事商议。太子见诏言帝父暴疾，即随孙虑如飞而至，一个从人也不曾带。及至宫门之外，贾后传旨，言圣上神思烦闷，厌听言语，今得少定，适才睡着，且慢惊动。太子既到，权于耳房安止，待帝醒相见，分付不许东宫一人来浑。直挨日晡，后命陈舞儿持药烧五香酒一瓶，火枣一盘，荔枝子一盘，至耳房见太子曰："圣上倦卧，适间方醒，娘娘奏太子至此已久，可宣入见。帝听言上午即来，大骂娘娘，道太子腹馁未有晚膳，将此见成果酒聊少充饥，好进讲话。"太子亦恐是贾后之意，不肯饮酒。舞儿曰："长者赐少者尚不敢辞，况帝父后母乎？脱若不饮，即是逆命，逆命即是逆天，天可逆乎？"太子闻言，只得接酒饮之，甚是味美。陈舞儿曰："太子惧怕此酒，此酒极醇，赏小奴婢也饮一杯何如？"原来太子常于前开市时戏狎惯的，遂赐舞儿也饮一杯，于是太子放心连饮五杯，立时醉倒，沉沉而睡。后遂召心爱党与潘岳，命作太子犯上口词之意。岳见说，拒云："小臣焉敢冒犯太子？"贾后曰："何得出入宫中，冒犯娘娘乎？吾以汝为腹心臣子，故谋托汝，何反却也？"潘岳恐后见怒，乃书词曰："陛下宜自了，不了吾当入了之。中宫宜速了，不了吾当手了之。"又作太子与谢妃书云"共要刻期两发，以除患害，不可失误"之意，命能书宫人燃灯，扶起太子，朦胧附其手而书其笺。次早，太子酒醒，令人送还东宫，遂将司马遹假书，俟帝归宫，佯哭拜于地下。惠帝大惊曰："梓童今日何故如此？"贾后复掩面大哭，言"太子欲害于吾，被宫人陈舞儿拾得他袖中遗下之书稿二张在此"。帝见书大怒，即临试乾殿，召集满朝公卿大臣会议其事。众臣皆到，拜罢启曰："陛下无故宣召臣等入内殿，有何圣谕？"帝曰："太子无状，谋思害母，意在废朕自立，诸卿等详来，以为自古有此理否？设若无之，必须依律治罪，以正国法。"诸公卿见贾后在于帘内，皆不敢对。司空张华出班奏曰："此事未可信也。脱或有之，乃国家之大不幸矣。且太子素性贤明，近虽惑于阉竖，而仁孝之心岂变更之若是耶？苟有废立之情，亦必预形于迹，公卿等或者有所见闻也。今一旦以无影之事而欲重罪太子，臣恐天下之祸从此发矣。且太子者国之储本，若治以法，天位失嗣，国家无本，幸进者纷争无已矣。愿陛下详之。"帝曰："卿言无影，此文字岂妄谬也？"裴頠又奏曰："诚如圣谕，则臣固不敢辨。但其中必有诈伪，未可指实。且太子身居东宫，此文字从何而得，何人所书？宜先考查传书之人，然后比较太子手法，此事必有定夺。校之一明，然后请太子面从审理，方可别其非是，定其刑赏。岂得以朦胧暗昧之事，而辄罪国家之皇本乎？"以是议论纷纭，至日中而不能决。贾后恐怕议久，究出真情，事生他变，即于帘内宣言解释曰："太子虽怀不仁，念是宗祊嫡系，当容忍之，宽其重典，赦以不死，免为庶人，不得复居东宫监理国事。"众官未忍定议。贾后揭帘亲谕众公卿曰："太子者，吾家之子也。今渠自为不道，律宜正典，得原其死，幸矣。汝诸大臣何得妄议短长，而犹豫之若是耶？"众官尚未即退，后又遣宦官宣慰曰："今此一事，众官员廷议弥日，甚劳神思。太子之情设无，过后自当明白。君臣各宜就膳，来日再议未迟。"众公卿只得退出。后使党恶孙虑暗宣帝旨，将太子并前亡妃所生三子司马叡、司马臧、司马尚，一同将车舆驱送往金墉城安置，阴使人缢死才人谢玖。朝野路人，言者无不涕泪。
　　
　　太尉王衍见太子废出，乃上表请与太子绝婚，陈情免祸。帝乃糊模之人，即允其奏。衍次女心存贞洁，知人必为薄幸，切言拒命，立誓愿同太子守志金墉。王衍怒而责之，勒其改嫁。惠风曰："烈女不更二夫，一马一鞍，古之大礼。且民庶之家、村庄之女尚不易心，况皇储宦嗣乎？"王衍再三譬之，惠风曰："死即死耳，何得多言。"家众遂不敢迫惠风，亦命车舆趋金墉城以从太子，全其醮礼。后人有评赞曰：
　　
　　王氏惠风，太尉衍女。定婚东宫，未行醮礼。紞遭诬贬，祸患中起。父奏改婚，女抗全纪。以死自矢，愿甘同徙。嗟嗟晋惠，昏庸无比。凶凶贾后，残妒无已。贾午尤狠，惨惑皇姊。毒害忠良，蠹伤国体。贤哉惠风，不愧青史。
　　
　　太子司马遹被废为庶人，无敢为其伸鸣者。惟有关中西安人阎缵字伯续，博通坟典，该明物理，有经济之才，平生正直，早孤而贫，有孝行。其继母甚不慈，而缵事之孝敬弥笃，母为感化，郡县皆知其孝。交荐当道，缵巽辞不应。国子祭酒邹湛力荐为秘书，亦不肯就。因遭荒歉，迁于山东。及是闻太子被废，乃使家人着白麻衣，诣阙上书，伸理太子之冤。至洛阳，乃自绑其手，口衔谏章，入拜于朝门之外。黄门官将本传上与惠帝，看其本曰：
　　
　　草茅臣关中阎缵，不胜悚栗，干冒天听。伏念太子紞生于圣先帝之侍，由其长养深宫，沉汩富贵，溺爱于上皇，肆侈于太后，享裕过丰，骄奢放纵，惟知逸乐之安，故忘克苦之图，此非太子之过，其过在陛下也。臣见选择师傅之官以训导之者，则又皆钟鸣鼎食之士，而侍卫群吏亦尽膏粱之子，罕有寒门儒素、勤劳之辈。如卫绾、周文、石奋、疏广，悉放旷僭侈之徒，佚乐是恣，诞高是务，奚有于汲黯、郑庄骨鲠之比？所以不知事父事君之道，卒致于祸也。臣甘守贫寒，无意于仕进，不经东宫，情无私染，区区冒死于天庭者，将有所为也。窃闻楚国有处女，谏其王曰：'有龙无尾，将坠于坭。'此言楚王四十未有储嗣，无后之可继耳。臣今虽未能身依天日，情同阍寺，然悾悾之诚，皆为国计，非为私也。谨昧死献忠，伏阙请戮，望赐剖臣之心，悬于阙下，以明太子之不罔，九冥幸甚。
　　
　　惠帝览表，为之流涕，然内惧贾后，虽纳其谏，终不能从，惟慰遣阎缵使还。缵乃号泣出朝，见者无不欷泪下，以伤太子之冤，皆知后凶狠而不敢发。
　　
　　有赵王司马伦部下将佐司马雅、士猗二人，因撤各王镇兵之日，曾授卫督将军、殿中郎将，给侍东宫，深得太子所爱。后王祐又请复亲王卫护，雅、猗又从赵王征讨郝羌有功，转征齐万年败绩，诏回洛阳，未得任事。雅、猗二人感念太子，欲说赵王代为报冤，惟恐赵王无断，乃不敢进言。士猗曰："谚云：买上不如买下。今我欲干此事，必须重赂孙秀，待他在内赞襄，赵王必允。"二人议讫，即将金珠等礼密见孙秀。秀曰："二位将军与吾共事已久，同袍一体，今何赐此厚礼？"士猗曰："今贾后姊妹宗党专权，国储被害，太子知祸极，死在莫测，社稷将危。以为朝中并无豪杰仗义可倚者，惟公足智而忠勇素著。赵王乃帝室之亲，英雄拔萃，能拯国危，故太子具此薄礼，命吾奉上阁下，恳为怜其无过之枉，一伸冤屈，望惟开恩，劝赵王看先帝之面，倘能拨乱反正，则阁下之功当勒于彝鼎矣！"孙秀曰："国君听妒后而废正嗣，吾亦知其有过，但俟候豪者起，便当应之耳！"司马雅曰："豪杰之士，除赵王与公，更有何人？今举国中皆怒贾氏专权，有张华、裴頠为之附会，是以难言，忿气在心，皆未敢发耳！今阁下能因人之情、众之怒，相与起义，以救国难，而收平、勃之功，则将列名于云台，袭封于永世矣，岂特称颂伟绩而已哉！倘或一朝有人先发，则君将为之执械乎，为之操篲乎？"孙秀正欲报张华伐吴之仇、泾阳之恨，听雅所言张华附后，乃即应承曰："二公忠义，甚感吾心，待吾禀通赵王，然后再相会议。其当慎之，毋致漏泄也。"秀辞猗、雅，即便入内见赵王，把士猗、司马雅代太子求为伸冤之事，细说一遍。赵王曰："此事非同小可，万一不成，祸不旋踵矣！"秀曰："今贾氏所为不德，神人共怒，举国伤嗟，大王素欲居大政、行大事，不因此际应天顺人，更待何时？臣恐一旦他王倡首先起，即大王虽尊，亦为其所指挥矣。今肯愤举此谋，移檄别镇，众皆听吾约束，不但大权属我，虽大位亦可期也。"赵王伦听言大喜，曰："事若得成，富贵与君共之。"遂唤士猗、司马雅等共同议计，曰："适间孙长史道达太子之意，孤亦知其被诬受屈，当为伸明。但今兵权皆系后舅郭章所统，内兵如林，焉能为计？"司马雅曰："臣已结下禁兵令史张林、右指挥使张衡二人，皆大王旧时从事，何不密召与其谋之？彼若肯从，事成反掌矣。"赵王甚悦，即使人请林、衡商议。张林先至，赵王曰："今贾氏专政，谋废太子，将危晋室。将军等皆食国家厚禄，不念圣上别无他嗣，肯坐视乎？"林曰："吾亦愤此深矣，但职卑力孤，无可效用之处，倘有委任，万死不辞。"赵王曰："将军职居禁卫，若肯仗义，吾当率外兵共扫贾、郭，以伸太子之冤，请勿食言。"林曰："大王果若举此，吾与张衡司左右禁兵，贾后必然召吾靖难，那时谕以大义，反戈一击，奸党悉为齑粉矣。何难之有哉？"遂啮指出血为誓。赵王许以重职，叮咛而散。
　　
　　孙秀又私入谓赵王曰："臣思有众相助，去贾后实为不难，但恐太子聪明刚毅，若回东宫，必改前过，众心再属，即大王功高，亦难逞吾所欲矣。何不先谮贾后，害却司马遹，然后收贾后与太子报仇，岂不两得其宜，可行大志也？"赵王信以为然，乃问秀曰："何人可见后以谮太子？"秀曰："必须大王亲见方好。"赵王曰："孤久居外镇，无旨何能入宫？"孙秀曰："昨者贾后已诈称有孕，今但备礼入内庆贺，谁敢阻也？一进宫中，即将密计说上，言外人欲迎太子，共辨是非，必有不便于娘娘。贾后听报机密，又将心腹以托大王矣，岂不越好行事哉？"赵王依计入宫，将太子之言说了一遍。贾后听之大惊曰："果有此事乎？"王曰："吾为宗亲，肯诳太子也？"后信之，随口问曰："若此将如奈何？"赵王曰："捉虎容易放虎难，必须断绝其根，则不生枝叶矣。"贾后曰："赵王既有眷顾之心，朝中外议，望遮掩之，自当重报。"赵王允诺而出。贾后复召贾午入宫商议其事，午曰："何不先使孙虑矫诏将司马遹杀之，以敝其祸？"后从其计，即令宦者孙虑将药酒至金墉城去谋杀太子。太子见虑至，问曰："帝后安否？汝来何为？"孙虑曰："奉朝议言太子不道，免上法曹，承旨赐药酒自尽。"太子曰："吾实无罪，事由后宫设计，枉害于吾，内外皆知。今废居在此，尚是无辜，奈何一旦即有赐死之诏？满朝臣宰岂皆木偶，而定议至是耶？吾死固不足惜，但恐国家从此多事矣。"虑曰："是汝自致得罪于君后，怨着谁来？"太子曰："吾既有罪，何不会集多官，面鞠成招，正之以法，斩首悬示天下，使四海之人知为子之不肖，免使妄议圣非，岂不善哉？今听妒母之谮而杀无过之子，何为人君？悠悠苍天，生我何为？慨慨烈祖，生汝何为？痛吾父子，他日有何面目入见九庙乎？"孙虑曰："不必多言，但请速饮此酒，吾好伏命。"太子遹曰："吾不惜一死，待别三子与王妃，然后就饮。"虑不听，立扯其袖逼之，太子骂曰："都是你这贼奴赚吾入宫，造此逆谋陷排吾身，欲图横行耳！今当入朝诉明，触死金阶，不死汝劫狗之手耶！"言讫欲行。孙虑慌惧，即以袖中舂药杵连袖击其脑门，太子倒地，虑以药酒灌进其口，太子涕泪满面，须臾七孔流血，不能一言而死。哀哉，惜哉！由是天日为之无光，尉氏县雨血三日。后人有诗叹曰：
　　
　　屈重冤深痛感天，雨中泣血怨声煎。此时害紞逢孙虑，他日王全报亦然。
　　
　　
　　

　　第三十一回  张韪劝父逊相位
　　
　　晋太子司马遹遭被枉杀，天降血雨，太白昼现，妖星出于东南。张华与其少子张韪深夜观象，有一星光彩摇摇，似将坠落之状，其大如月，韪曰："此何星也？"华曰："中台华盖之星也。"次日，韪再看时，其星已灭，绝无踪影矣。遂乃劝父华曰："今天道变异屡见，多因皇太后与太子被枉而死故也。大人职任司空，既不能正其失，明其冤，何不去位远祸，以全清名而保宗祀也？且中台星灭应在三公，若不及早求退，吾恐祸将及身矣。"张华曰："吾以赤心报国，虐后临朝，非吾匡正，生民将不胜其害矣，焉可去之？且天道悠远，理玄奥深，岂能尽应？不如静以待之。"韪又曰："时事若此，天道可知，何有不应？"华乃上表乞归，帝后不允。张韪曰："必须推以老病，方得谢事。"华乃再上表，极言身有老病，不能竭力任事，恐负圣托，乞放归田，以终馀年。帝乃准奏，下诏令华在朝养病，车舆入议。逾月，韪又劝父请以家眷先归，必得极请还乡，方能免祸。华不听。己未元康九年，帝以张华告病，乃擢尚书仆射王戎为司徒。戎荐阮瞻为中书舍人，王衍为尚书令，乐广为河南尹，胡辅毋之为乐安太守，谢鲲为长史，毕卓为吏部侍郎，阮籍、阮咸、阮修皆为掾吏，帝从之。此数人皆祖尚清谈，逍遥放达，不甚以政教关心者，惟逸游饮酒、闲谈诗赋以自适者。王戎为三公，抑皆与时浮沉，并无经国远猷，惟徒知聚敛，总于政事，众皆效尤，如刘伶、向秀之辈，好饮无忌，反以为之竹林七贤。及太子新死，天星屡变，耿所不闻。晋政之衰，实戎始也。
　　
　　按《史》：王戎字浚冲，王祥之孙，王导之从兄也。为人贪鄙而吝，幼颖异，神彩秀彻，视日不眩。年六七岁时，与群儿游戏，见道旁有李子一树，众皆争往采取，扯戎同去，戎曰："若此大道之旁有李可吃，则早已被人采尽矣，岂待今日？必是吃不得的，故遗在此。"众小儿不信，竞往采取，及咽之，苦不可当，尽弃于地，途中人咸叹其幼有明识。阮籍素与戎父西凉刺史王浑友善，长戎十五岁，一见戎言奇拔，知非凡辈，即与结纳。籍常到浑家，语毕即行，及与戎言，终日不辍。籍出，谓浑曰："浚冲清赏，非公比也，共公言不如共阿戎言。"及浑卒于西凉，戎载柩回，故吏赆赠及沿途馈送，钱帛盈前，戎皆辞而不受，由是廉名显于朝野。至其为官，政事悉委僚佐，自惟积聚财物，田园遍天下。每日犹执筹牌，亲自计画，恒若不足。家园中有佳李，人争慕之，戎恐他人得种，人来买时，则钻其核而卖。凡所赏拔，专务虚名，吝啬无比一日，阮咸之子阮瞻相谒，戎命坐，问曰："圣人贵名教，老庄明自然，其旨异同否？"瞻曰："将无同。"戎咨嗟久之，即辟之为属事掾吏。时之人皆呼瞻为三语掾。
　　
　　按《史》：阮瞻，即阮咸之子。咸字仲容，善琵琶，不交人事，惟与亲朋弦歌酣饮，适性而已。与叔阮籍居道南，宗室诸阮居道北，时北阮富而南阮贫。籍尤好饮，每至途穷则哭。后补始平太守，放达无拘，有治才而不思效用，惟日在醉乡。一朝与客博弈而饮，人报母丧，籍兴胜而不顾，及微醺思痛，号哭一声，吐血斗馀。阮瞻性聪敏，既为中书舍人，职任清雅，官有馀闲，乃作《无鬼论》一篇，以正愚俗，极言阴阳渺漠，鬼魅荒唐，世人被惑妄信等因。忽然一日，有客造访，瞻延入，叙问姓名，客曰："某幽州人，姓田名兀。"与之谈论理艺，甚有才辨。瞻问客以古今世务，皆不能难。客问瞻以玄冥鬼神之事，瞻曰："世无此理，实巫蛊左术惑人之言耳！"客曰："孔圣至不语怪，亦言'鬼神之为德其盛矣乎，洋洋乎如在其上，如在其左右'。又曰：'敬鬼神而远之，非其鬼而祭之，谄也。'据其所言，世实有之，公何独云无也？"瞻曰："夫人存则生，人亡则灭，灭则无影，复有何为鬼乎孔圣之说，盖为神明而论。"客曰："有神即有鬼，晋伯有二鬼避入膏肓之说，彭生曾为豕立而言，俱见经传，公独强为无鬼之说以灭祀典，何不畏阴阳祟人之甚耶？"瞻又曰："我读圣贤书，达天地理，所以矫世革弊，使崇于正。君亦圣贤徒、文学士，何苦巴巴以虚无邪幻之说，徒辨之若是乎？"客曰："不然，闻公著《无鬼论》，特相劝耳。若肯焚此，必能获福，否则恐致祸耳！"瞻曰："君与鬼有何预而欲勒我官长废此成功？试言鬼在何处，汝曾见否？"客作色而起，曰："自古帝王贤圣咸各言有，公何偏执，独贬为无？必不见信，仆即鬼也，亦能祸福人者。"须臾，易形变影，挺长丈馀，阴风飒飒，哭声哀哀。顷而敛收其踪迹，渐渐潜缩，至不满尺。瞻急开问时，已皆消灭不见。瞻不觉心惊毛竦，一时颤惕，饮食顿减，自此以后，百事渐废，岁馀而亡，年三十岁。比虽即焚其论，然与鬼交谈，所以卒不能免其死也。

　　
　　又按：阮修字宣子，善清言，性简约，不修人事，厌交俗人，常步行，以百钱挂杖头，遇见酒肆即便酤饮，罄钱而归。家无儋石之储，晏如也。年四十未娶。王敦等时未贵显，皆与修善，乃约会合缗钱为之聘娶，有后至不得入会者另出钱以助资给。王戎入相，王敦以书荐修为鸿胪丞，戎用以为掾。又按：胡辅毋之字国彦，乃泰山郡人。自幼颖悟，早丧父，事母至敬，乡里以孝称，遂擅高名。凡有逸才者，皆与之善，有知人之鉴。及长，母丧，乃嗜酒任放，不拘小节。与王澄、王敦、庾敳、王衍相善，号为四友。至是戎为司徒，衍为太尉，乃任为乐安太守。又按：谢鲲字幼舆，陈国阳夏人。少知名，精《老》、《庄》、《易》，能歌咏，善鼓瑟。邻家高氏有女，少而美，鲲尝挑戏之。一日，会其女织机，鲲以石戏击之，其女即以梭还投之，误折其二齿，时人为之语曰："任达不已，幼舆折齿。"至是王戎用为长史。又按：毕卓字茂世，新蔡渔阳人。少放达，泰兴中入为吏部郎，尝饮酒废职。比舍家郎酿酒，卓因醉，夜复至其瓮边窃饮之，不觉酩酊，遂卧倒其畔不能起，为其看守人所缚。至天明视之，乃毕吏部也，忙释其缚。卓不为耻，复邀其主人同饮于瓮头，偿酒价，尽醉而归。乐广闻之曰："名教中自有乐地，何必乃耳！"卓尝又曰："得酒百斛，以船载四时美味，置酒两头，左手持杯，右手螫蟹，泊浮江中，便了一生矣。"故人皆习于好饮，恬不为怪，良可悲夫！
　　
　　又按：王衍字夷甫，戎之弟也，相质柔美，神精明秀。少时，山涛见而叹曰："何物老妪，生此宁馨儿！"长而有才，自比子贡。好谈老庄，每每手执玉柄麈尾，议论中间或有不洽，即便更改，人号为口中雌黄。时皆效其清谈，朝野翕从，谓之一世龙门。与弟王澄好品题人物，举世以为仪则。后来卒以此风败坏天下，晋之弊端实由衍始，所以谓其死于石勒之手也宜乎！
　　
　　又按：乐广字彦辅，南阳人。幼孤贫。侨居山阳，儒素为业，人无知者。尤善谈论，每以约言析理，以厌人心，其所不知，默如也。凡论人必先称其所长，则其短不言而自见。卫瓘见而奇之曰："自昔诸贤既没，尝恐微言将绝，而今乃复闻斯言于子矣。"因命诸子造焉，教之曰："此人世之冰鉴，见之莹然，若披云雾而睹青天也。"王衍亦曰："吾与人语甚似简，及至见广，便觉自己之烦。"其为识者所叹羡如此。但平生不长于笔，任满欲为表以见上，写之不能成，倩潘岳为之，岳曰："当得君意方可。"广乃叙述己志二百馀句，岳录之，取次成表，遂称名笔。时人咸曰："若乐君不假潘生之笔，潘生不取乐君之旨，无以成斯美也。"故前后二表有四美之称。广至河南，有客造谒，广饯之以酒，约数月再会。客回患疾，久不赴。客有乡人遇广，广托以代语与客，其人归以广言白之，客即负病造广。广问客曰："何久不践约，莫有见怪也？"客曰："否也。向造贵台，荷蒙赐酒，遽然饮之，见杯中有蛇形，急省时已吞下咽矣。因此忧惊成疾，药治弗瘳，故不能如期拜谒耳。"广亦疑之，乃密往向饮酒宾馆看之。广上下详观仔细，知蛇无所从来，惟楣间悬朽弓一张在上。广知其由，乃复置酒旧所，依前排位，召客与饮，因问客曰："杯中复还有蛇否？"客仔细看之，答曰："有形如前。"广曰："非有蛇也，乃其上所悬之弓影也。"命去其弓，则杯中即无复有前之影矣。客心豁然，沉疴顿除。其明辨大约如此。广与王衍齐名，故天下言雅淡风流者，必称王、乐为之首焉。时晋朝诸官，有半多皆尚放达，致民间风俗亦悉旷荡，皆相率尊崇何晏之学，以为天地万物，皆以无为为本，开物成务，无往不存者也。阴阳恃以化生，贤圣恃以成德，故无之为用，无爵而贵矣。由是朝廷士大夫皆以浮诞为美。王衍为宗，相扇成风，弛废职业。
　　
　　裴頠知其误国，乃著《崇有论》一篇，以矫世弊。论之略云：
　　
　　利欲可损而未可绝去也，事务可节而不可全无也。谈者深裂有形之累，盛称无空之美，遂薄综世之务，贱功实之用，高浮游之术，卑经训之贤，人情所徇，名利从之。于是言藉于虚，谓之玄妙；处官不亲所职，谓之高雅；奉身散其廉操，谓之旷达；故悖吉凶之礼，忽容正之表，渎长幼之序，混贵贱之等，无所不至。夫万物之生，以有为分者也，故心非事也，而制事必由于心，不可谓心为无也；匠非器也，而制器必由于匠，不可谓匠为非有也。由此而观，济有者皆有也，虚无奚益于已有之群生哉？
　　
　　此盖述其大略，全载頠传。论成，而识者皆脍炙叹赏。然而君昏于上，臣风于下，人民效之，习俗竞成，不能卒变矣。且势位之家互相荐托，惟以钱为进用。贾、郭等恣横凌暴，货赂公行，官私滥用，不辨贤才，有钱则贵。时有南阳隐士鲁褒字元遒，好学多闻，以贫自立，不干仕禄。见朝中宰执惟钱是务，乃作《钱神论》一篇以讥之，曰：
　　
　　钱之为体，有乾坤之象，内则其方，外则其圆。其积如山，其流如川，动静有时，行藏有节，市井便易，不患耗折，故能长久为世神宝。亲之如兄，字曰孔方；失之则贫，得之富昌。无翼而飞，无足而走，解严毅之颜，开难发之口。身多者趋前，身少者处后。钱之为言泉也，无远不达，无幽不至，京邑衣冠，疲劳讲肄，厌闻清谈，对之睡寐，见我家兄，莫不惊视。钱之所祐，吉无不利，何必读书然后富贵？由此论之，谓为神物，无德而尊，无势而热，排金门，入紫闼，危可使安，死可使活，胜可使败，生可使杀，是故忿争非钱不伸，幽茀非钱不拔，怨仇非钱不解，令闻非钱不发。洛中朱衣，当途之士，爱我家兄，皆无纪极，执我之手，抱我终始。故谚有曰：惟钱无耳，可使神鬼。凡今之人，惟钱而已。
　　
　　时之明人，见此论无不称叹。秘书监刘毅录此《崇有》、《钱神》二论，进帝视之，又反复详解，劝帝行之。奈乎晋惠帝索性庸騃，虽有贤臣明言其情，亦不能允行其事，凡百所为，悉要询咨贾后，是以不能保终其位。又举惠帝之愚庸梗概言之：一日朝暇，与数臣入华林园闲玩，忽听得草茵中虾蟆声闹，乃问众曰："此鸣者，为官乎，为私乎？"诸臣子皆不敢妄对，左右侍从者见帝问此，皆忍笑不住，谬应之曰："在官地上叫者为官，在私地上叫者为私。"帝亦不知其讥己，乃点首而出。及再御殿，只见大司农出班奏道："今天下郡县有本数十馀处，言其境内有大旱者、大蝗者、大淹者，乞宜发诏赈济，免致为盗。"遂将诸本呈上与看罢，与众言曰："这本上称言无水，那本上称言大水，何为荒？百姓既云饿死，何不食肉糜乎？那有许多钱粮赈济他们？"众臣子皆冷笑而退。自是郭章、贾谧等皆不以帝为意，愈肆欺罔。而王戎、何曾等又皆日肆宴乐，一费动至万钱，并不以大政关心，而皇纲渐至凌替矣。后人有诗叹惠帝问蟆并食肉糜之庸曰：
　　
　　晋惠庸顗帝内稀，闻蛙不省问官私。饥餐糜肉真堪笑，俯首金墉似亦宜。
　　
　　
　　
　　第三十二回  赵王伦谋废贾后
　　
　　再题孙秀设奸说赵王伦谮贾后害死太子司马遹，乃劝赵王起兵以除贾后、张华。赵王曰："吾亦日夜筹思此事，但恐诸王不服，计尚未决耳！"孙秀曰："今贾后前杀太后，又杀太子，张华与王宫计杀楚王，此恶极天，臣民皆恨，况宗室乎？大王若兴问罪之师，人皆喜悦，何所虑乎？"赵王遂决，乃集召将佐许超、士猗、张泓、殷浑、路始、闾和、司马雅、骆休等大议，又使人密请张衡、张林至府，设宴与之定盟。席间，张林进言曰："前朝吕后谋危汉祚，得亲王刘肥、刘章并绛、灌之助，剪除产、禄，汉以不亡。今齐王冏密迩王京，五日可达，部下兵容甚盛；淮南王允勇冠三军，部下亦有江淮劲卒万馀，昨者欲要上朝辨白太子之冤，被贾后矫诏阻于城外，欲遣回镇，心中甚怀不忿。何不请入城作饯，共与谋之？则诸亲王再有谁可为畏乎？"赵王曰："张卫督之言亦可免孤擅专之议，甚是大理。"乃密问孙秀曰："此事吾当从之，但恐成功之后，二王难制，不能遂尔我之志耳！"秀曰："有何难哉？事成之日，以大王子司马夸亲典禁兵，二王子司马馥为侍中大司农典护军，三王子司马处为京兆尹督三部司马，四王子司马诩为抚军将军掌京营，各处兵马悉居掌握，谁敢有他？"赵王听言大喜，一面差大司务闾和去请齐王，再使郎中令游颢密请淮南王入城，又自入宫去见贾后，言齐王与淮南王昨日有书来至，言欲申明太子无罪贬死，请行赠葬并封王妃王子，娘娘宜待其来，以善言慰之，始见亲亲之义。贾后不知是计，即允其言。赵王自是日夕于府中密谋其事，只等齐王一到，即便举发。
　　
　　数日，齐王带兵到城外，赵王使人迎入。相见礼毕，设宴相款，请淮南王一同叙饮。酒至数巡，赵王伦开言曰："今贾后弄权，轻侮朝廷，诛汝南王、卫太保，又族杨骏、珧，害皇太后，鸩皇太子，意在谋危晋室。贾谧、贾模不日有吕禄、吕产之事矣。二王英名盖世，岂可坐视晋室之亡而不救乎？"齐王曰："吾见贾后所为，心怀不忿久矣，奈兵力单弱，权在他人，徒自悒怏，无可如彼之何。"赵王曰："若然，吾宣、武二帝费尽多少心力，得此基业以予子孙，今至我等，一朝拱手为他姓所得，岂不愧乎？淮南王曰："今我三人在此，同是一般帝胄，举此有何难处？但有一件，只是未曾奉诏，擅入京城，恐彼生疑，早为预备，反遭其算，难在此间行计耳！"赵王曰："我曾已启贾后，言二王欲为太子请葬并封王子之事。明早可先上一本，请封皇孙，并乞将太后、太子附葬山陵。准与不准，我等可以在京共议矣。"本上，张林知齐王到，乃合殿中侍御杨珍、左卫督副李俨、右卫督副蔡璜，私到赵府参见三王，言与张衡、殷浑俱已约定齐整，乞大王速发，免使迟则有泄。齐王曰："得诸贤相助，称孤忠心，但不得朝廷诏旨以为执证，兵权尚在郭章之手，倘见我等无故举兵入朝，必定勒兵阻拒，那时两家不伏，致成仇杀，胜负未可逆料，又得反乱之名矣。"赵王曰："待吾遣人密见张华，令其书诏付出。"闾和曰："张司空亦非刚烈之人，必不敢主此大事。臣有一计，来日大王入宫，先见贾后，诈言东安王司马繇被废，心怀深恨，今闻皇太子冤死，纠集旧属并楚王故将，欲兴兵入朝，伸冤报仇，又有东宫卫士亦与为助。贾后听言，必然惊信，问计大王，大王即奏使添兵镇压东安，乘机保举齐王将兵监镇，以压东安。待其允出，齐王故意带众入朝门称言谢恩，那时即便行移，彼则无所措其手矣。"赵王从之，密地进宫将此情与贾后说知。后惊曰："若此，必先预以防之，不可使其谋成，临期难制。卿可谓忧君爱国公忠，更为转奏圣上，我自有处。"赵王遂密奏惠帝，帝呻吟。贾后至，伪问其因，帝言如此如此。后曰："此事实然有之。吾亦闻有人言，东安王怨恨有功被削，汝南、楚王皆以罪戮，彼心虑患，故乘太子之故纠众谋乱耳。且未可即治，宜速遣忠义之人，督一兵以镇压之，使制其不敢为乱，亦可见陛下能尽亲亲之道也。"帝曰："若然，当使何人可镇压彼？"赵王曰："只有齐王司马冏素多忠正，昨日来京为皇太孙乞封，何不就着他们带兵镇靖东安，自然万无一失。"帝、后允奏，即拨禁兵五千以益齐王，兼大司马，镇守东城。赵王出外，即使齐王领兵上朝谢恩，差司马雅会张华协助。雅至华第，谓曰："今赵王、齐王使小将来会司空，共匡王室，扫除君侧之患，以伸太子之冤。公为师保，可代请一密诏，庶不失为元忠矣。"张华曰："今天下澄平，百僚奉职。贾后虽然干政，模、谧任贤，未常罔上。太子之废，是自寻其祸，有甚患除？子何妄乎？"司马雅曰："贾氏专权，虐杀诸王，害杨氏珧、济忠良而戕太后，计废太子而鸩枉其命，黔黎亦知其冤。公为卿相，欲助桀为虐耶？"华曰："诸王皆乃自相戕杀，与后何干？据子之言，是欲造事耳？"司马雅见华摭拒，不顾而出，怒谓其下曰："刃将加颈而老贼犹为是言也。"乃直以华意回报赵王。赵王大怒，即纠齐王将兵把住云龙门，阻拒外兵，许超、司马雅、士猗、闾和率兵以防贾党，张泓、孟平等随淮南王率兵入内，使骆休往约张衡、张林、卞粹、路始等为内应。乃矫诏敕三部司马曰："中宫怀妒，与贾谧等谋害太后，枉杀太子。今奉圣上密旨，使淮南王允、齐王冏等入宫，废出贾后，以安社稷。有能从令者赐爵关内侯，逆沼者诛及三族。"朝中内外痛念太子枉死、贾后残忍，一闻赵、齐、淮南三王举事，尽皆踊跃开门，放众带兵入内。淮南王司马允亲自向前，三军鼓噪。赵王见贾党无备，命许超等皆入相助。由是众将大喊竞进，排闼而入。尚书郎师景恐有诈伪，不敢直开露板以伺，赵王怪其阻抗亲王，不容分辨，立执斩之以徇。诸值门者悉皆奔散，径入无碍。
　　
　　贾后闻变，急敕禁兵出护。张林、卞粹、蔡璜、李俨带兵涌出，大呼曰："奉帝密诏收贾模、贾谧，众皆随吾入宫。"收后玺绶，遂拥齐王而进。齐王宣言曰："贾后何在？汝为正宫，当循妇道，何得妄干朝政，擅假君威？皇太后何辜而见废，皇太子何罪而见诛？汝亡贞德，淫乱宫阃，污秽朝廷，招置朋党，勾结奸佞，危我晋室。今圣上有密诏在此，言汝罪贯盈，合当典刑。姑念六礼之谊，赦以不死，废为庶人。可速出宫，往金墉城居止，毋得迟延，以干圣怒。"贾后曰："圣上日夕与我同事起居，旨意皆从我出，此诏从何而来？众军不可被哄，乃假言也。"张林、卞粹曰："昔日杀太傅、汝南王，遣太后，宣太子，赐药酒，亦皆皇上所出之诏乎？今何得言真假？自宜详之。"贾后无言可答，急忙逃入宫后，登景楼阁，望金銮殿大叫曰："万岁皇帝，汝为一国之主，有一妇而不能保全，使人假诏妄废，今日及我，不日即将及汝也，可念结发之情速来相救！"众军将寻之不见，二王听见在阁上喊叫，命张林催兵士上楼擒下，军人不敢动，淮南王大怒，亲自登楼，喝军士拖之而行。贾后叱之。淮南王曰："都是你这贼妒泼妇坏我家事，以致害了许多忠臣国戚，汝楚二王、太后、太子尽遭枉害，妇道母德悉皆亡没，尚容多言乎？"立命推上车舆，使尚书和郁持节送往金墉城旧宫而去。遣兵守把，不许闲人出入，恐生计策。三王乃请帝御正殿，召诸大臣皆集，上贾后十恶之本，令军士搜捕党与，贾谧、贾模、贾午、韩谏、董猛、郭章、程据、孙虑、赵灿、解结、霍谦等，俱押赴东市听令。又差张林、卞粹去捉张华、裴頠。
　　
　　时张华正与男张韪讲论赵王约废贾后之事，韪曰："父亲不从吾劝乞归，今又拂逆赵王，祸事不远矣。"道犹未已，张林带兵而至，谓华曰："请司空上肘械。"华曰："卿欲枉害忠臣耶？"林曰："有诏责公，公为宰相，太后之废不能谏保，太子之死不能伸理，贾后之妒不能规止，食君之禄无一敢言，朝皆幸位虚诞尸职，渺若不闻，何以为忠？"华曰："前皇上会议于式乾殿之日，惟我一人挺身争辨，其如帝后恼怒不允，我将奈何？既退，我又上表章，极言皇嗣国之根本，不可轻动，宜查笔迹，书从何来，帝苦不听。表章尚存，何为不谏？"林曰："公言是矣。既谏而不从则当去之，何不避位以效蓬萌之洁、屈原之清？何乃阿党固秩之若是乎？"华无言可答，被缚而入。赵王乃宣言于殿上曰："今贾后凶悍，污浊内庭；虐废太后，无母之礼；枉杀太子，无母之仁；谋害诸王，矫行帝命；欲灭司马氏，以立贾午怀妊之伪胎，情同吕后，事类汉惠。今孤痛念祖宗创业之艰，虑思树蠹枝摧之义，故此核其的实，奋起不平。今吾等非敢欺君擅为，实为国家宗社之计，不得已而行耳，并无别议。但贾后所为，皆是一班逆党唆诳侮惑，以致坏法。乞众八座大臣详拟定夺，请旨将贾谧、郭章等正以国法，警戒奸邪。"惠帝见赵、齐、淮南三王皆戎装披挂，诸武士皆明盔明甲，刀枪凛凛，戈甲森森，唬得心惊胆战，如坐针毡，乃谓赵王曰："卿等是王室至亲，即朕一体。今为国干功，以除恶逆，依法施行，何须请旨？"于是拿到郭、贾等一班，尽皆斩首号令，夷其三族。张华二子三孙皆死，惟张韪长子张舆字公安往川中取药获免。裴頠斩，众臣上保以为裴秀有大功于朝，頠亦寡过，宜免其族。赵王、孙秀以其与己无恶，乃从之，徙二子于远方，共一十四口得不死。赵王又收所不悦者四家：散骑常侍韩豫、雍州刺史解系、司户杜斌、兵曹掾赵浚等。解系见收，遣使持书将罄有珍宝，尽献梁王，乞求分解。书曰：
　　
　　臣雍州刺史解系，稽颡上言：臣自幼蒙录用，叨秩三十有六年矣。勤劳王事，夙夜兢业，惟恐有负知遇豢养之恩，粗未尝敢毫忽旷职、害民慢上之尤也。弟结在朝，虽为贾皇后、张司空之所任信，亦守名职，非赵灿、孙虑等附会为奸罪恶稔者，即本身之诛，或可原者，况臣在数千里外，而得连坐于无辜之箓乎？第以扶风失律于齐万年之事，怪臣直言上本，以干孙长史之怒故耳！及后臣事驾下，获除万年和退剧寇，致生不忿，今乘灭贾之威，欲累忠义之士，臣之心惟于殿下相从有日，万祈哀之。
　　
　　梁王司马肜见书，即自亲诣赵王，劝免解系之罪，言解结虽有附贾之奸，系居外任，尽忠卫国，实无相干。赵王曰："吾自雍州回，见水中有蟹皆遏心胆，若不诛之，必以解结之故构奸为乱，可自遗祸于后乎？"遂族诛之。奏复太后、太子位号，立皇孙司马臧为临淮王，封楚王之子司马范为襄阳王，以继祀司马玮。赵王伦自为太宰，都督中外诸军事。以孙秀为侍中，兼中书令，许超等心腹将士一十二人，皆封将军，赐县子之秩。封齐王为车骑大将军兼司徒，淮南王为骠骑大将军兼司寇。赵王与孙秀欲大买朝士之心，例论诛贾氏之功赐爵加秩者，共计七百馀人。赵王自秉大政，见无人敢议，乃以世子司马夸为仆射，复置相府官属，选用名士皆隶幕下。以王堪、刘模为左右司马，束晢为记室，荀菘等十人为中郎，陆机等十人为参军，蔡璜等二十人为掾簿，选衙兵万人，以张泓掌之，擢荀组、李重为赵府长史。李重知赵王有不臣之心，辞不就职。赵王遣使以威勒之，重忧愤成疾，复以毡车征之，重扶病拜受，月馀不食而卒。
　　
　　雁门太守阎缵闻知赵王等谋废贾后，料张华、裴頠必及于难，连夜赶入朝中，思劝张华脱身去位，及至洛，张华已被害五日矣，遂披麻往东市觅寻华尸，拜俯哭曰："吾曾竭力三复劝君，宜早逊位，君苦不听，致有今日，富贵何在？大是数也。"再拜而起，忽见背绑上有小旗书"首犯一名贾谧"，缵乃瞋目叱之曰："小儿曹乃乱国之囮，诛犹嫌晚，尚堪有彼猾母也。"哭罢，上表讼华之冤，言华忠事二朝，泽被四表，今日坐虐后同朝，而卒致诛戮，更族其家，枉冤深重，乞赐收殓追赠，庶泯忠绩。惠帝见表，嗟叹不已，为惧赵王之威，不暇议赠，授缵为汉中太守。缵见孙秀专横，知天下将乱，辞不受职，遁而隐去，时人叹服其高。赵王伦虽立定贾之功，素亦中才，无大智量，少果断，凡事皆仗孙秀为之谋主，升黜任意，封赏自由，帝惟备位而已，由是孙秀之威震于朝野。秀本东吴族子，见晋灭吴，常时悔恨失身归晋之错，思有以报复司马氏之心，慨力不及。至是得逞，乃乘间反复愚惑赵王，害却张华、裴頠二个忠良元老，擢陆机兄弟入赵府，共谋坏晋之计。以己子孙会为折冲校尉，奏请尚河东公主。帝见权出其手，乃只得曲从。会年二十即为显贵，诸党皆登卿相，旧日相从者，厮役俱为令掾，奴隶亦登仕版，府中燕集，貂蝉满座，至于肆中缺市。时人为之谚曰："貂不足，狗尾续。"其门下之人，横行予夺，民不聊生，郡邑之间，君子仁人不乐其与，耻服其章。而孙秀一惟取悦于人，府库之储不充于赐，粮差之入不给其赏，下人百姓亦知赵王必有坏乱矣。孙秀欲说赵王谋篡，恐其胆怯不从，复诳其使得罪于众，自然畏而行之。乃密与言曰："殿下结山海冤仇，而不思防忧后患，可谓智乎？今贾后尚在金墉，宗族虽无，亲党盛多，赵廞等是其至戚，总统全蜀，金陵陈恢亦其眷属。今圣上中宫乏后，倘一悔悟，有人举奏，诏取回宫，大王能安居乎？可乘此奏帝，令赐其死，以慰太后、谢妃、太子之魂。"赵王从之，入奏惠帝，帝不敢拂。赵王乃召潘岳作诏，岳推拒，孙秀怒其逆己，颇形于色，岳觉之，恐获累，只得承命草之。诏曰：
　　
　　妒淫贾后，畜豺狼之性，恣凶狠之威，欺朕自由，擅权废弑，害皇太后于非命，是无妇之道；毒皇太子以枉死，乃无母之慈。彝伦殄绝，纲纪何存？忠直之臣付之刀锯，谗佞之辈授以权衡。祸乱我国家，隔绝朕母儿，使天下之人讥朕之不君，故举朝之人难容伊之罪。以今廷评汝过，恶重罚轻，宜正典刑，以肃国法。朕念夫妇之情，不忍临曹裸颈，赐以自尽，完其躯体，毋得苟延，速宜裁决。
　　
　　书讫，赵王令心腹臣王全赍诏并鸩酒送往金墉城去。贾后接诏开读，悲不自胜，含泪叹曰："吾被众人所误！事已至此，有何面目再见君王与诸大臣也？"遂尽饮其酒而死。王全命许昌太守以王后成礼葬之，免人议己。后人有诗叹曰：
　　
　　贾氏南风毒似狼，弑姑害子冀长昌。祸根才断身遭杀，空叹无颜见圣王。
　　
　　
　　
　　第三十三回  孙秀设计害石崇
　　
　　赵王司马伦又杀贾后，朝士侧目，无敢异议，乃与孙秀商议，欲废惠帝而立司马臧。孙秀曰："此事尚未可行。淮南王足智多谋，人皆惧其勇猛，他乃惠帝同父之弟，若行此事，彼必以为大王有篡逆之心，如王莽之立孺子婴也，何肯从服？且前日除贾后多出其功，亦难轻觑他们。车骑将军齐王虽与大王深厚，别事彼则相助，若举此事，他必亦是心中不悦，恐与骠骑将军合谋，则我恐难制彼，焉可便行？须当去此二人，方可成事。"赵王曰："二王与吾共事之人，怎么去得他？"孙秀曰："臣有一计，大王明日上朝，可奏言淮南王功大职轻，当升他为太尉之职。太尉乃是文官，此系外示优崇，内实夺其兵柄。淮南王纵有勇略，兵权一去，无所为用矣。"赵王闻言大喜，以为得计。次日即奏帝升淮南王为太尉，令侍御史殷浑赍诏至淮南王府中，宣使受职。
　　
　　淮南王见诏，即召长史陈徽、大将孟平等详议，曰："今朝廷何为一旦升吾为太尉？岂以亲王而与朝臣同列乎？"陈徽曰："圣上素庸，升黜皆由执政。今此之行，必是奸人所谋，不欲大王执掌兵柄故耶！"孟平曰："吾知此必孙秀之谋，切不可从，必须辨奏。如若圣果有廷命，当求还镇，休得在朝。大王苟无主意，一去兵权，入为太尉，朝政又是赵王持掌，大王不过备员而已。此时进退无权，散职同矣。"淮南王听言大怒，即将诏书与殷浑当面辨曰："此命非出圣意所行！若是帝诏，必由待诏官潘岳所署，岂是孙秀之笔？"殷浑惧淮南王勇烈，不敢答应。淮南王怒监殷浑，即点帐下亲随精卒七千，令孟平督率，杀向赵王府中而去。赵王见变，慌令次子司马虔统张泓等，将各卫军兵拒住厮战。淮南王司马允大呼曰："赵王与孙秀谋杀司空张华，枉害裴侍中，私置党与，将危社稷！汝等皆朝中禁卫之兵，何得助逆为乱也？有仗义好汉，同来共诛不道！"卫士闻言，散去大半，亦有无数奔入淮南王阵中相助。淮南王亲自临阵，诸兵士又皆江淮劲勇，以一当十，赵兵不能当抵，尽走入府，箭及赵王之体。连战三日，赵兵十分窘迫。淮兵屯于承华门，结三阵，杀死之人满地。中书监陈淮见弟徽在淮南王处，思欲请兵和解，阴助淮王以讨孙秀，乃奏于帝曰："今赵、淮二王争战，互相杀伤兵民，是非不明，事恐难了，乞陛下赐臣统领禁兵，执雏虞白虎幡前去和解，不然百姓遭其混害，京邑为之搔扰，陛下坐而不救，皇纲不复振矣。"惠帝允奏，乃曰："卿是文官，焉可将兵？今梁王部将伏胤征羌有功，封为殿前将军，朕着他领兵三百，持雏虞幡前去，令各散兵，然后诏卿等诸大臣与他讲和便是。"淮恐众言议，疑他有私，不敢再奏而退。惠帝遂召伏胤上殿，命取雏虞幡付与，前去阻止二王兵战斗。早有赵王心腹党人听知，奔报孙秀、赵王。赵王喜曰："若是阻得兵住，又好商量矣。"孙秀曰："不然，可着人急去见伏胤，许以大职，令其于中取事，除了淮南王，方得祸断。"赵王即便割袍一幅为信，令长子汝阴王司马夸先往迎候伏胤，求其行事。却好伏胤领兵来到，司马夸急奔至转弯处告曰："我奉父王之命在此等候将军，与将军重立誓约：若能为我杀得淮南王，事成之后，当以赵王藩府将军世掌，富贵共之。"伏胤曰："我今奉诏和解，若此所为，是怀私逆上也。"夸曰："淮南王英勇兵强，我众疲弱，垂败已极，将军所知者。若肯一援拯困溺，则我一门死中得活，故父子甘为庶民，愿以地土酬报大恩也。"胤曰："欲为此事，阴骘滔天。汝大王见一时危迫，特以厚秩啖我，倘过后反变，不但冤重屈深，恐有贾充诛成济之例也。"夸曰："事有不同，今朝纲皆吾父王所掌，富贵官职惟凭所欲耳。将军若肯仗义，父子焉敢忘情？且周急救极，锄强扶弱，又大丈夫恻隐之仁。我父割有袍襟在此，将军执以为信，万望怜之。"伏胤见袍，即便昧心应允，谓司马夸曰："承殿下金言，吾即依命一力代行，希切莫相负。"夸遂重誓叮咛而别。伏胤持幡径到承华门，讹言高叫曰："臣乃殿前将军伏胤，奉帝诏命，前来与二大王解斗，可开阵听诏。"语之至再。淮南王尚不准信，孟平曰："既有诏旨，必有缘故，不宜逆君之命。"淮南王从之，命军开阵，放胤入内。淮南王听哄，下帐接诏，兵士列于两旁。淮南王方才跪下，被伏胤踏步上前，拔剑砍去，淮南王急起，刀已及颈，应手倒地，孟平急赶进救，又被伏胤一刀砍中项下而死。孟平呼兵欲杀伏胤，胤走入门内，登承华门楼高叫曰："诸将士不得无礼，自取夷灭。今圣旨道赵王专权擅命，淮南王妄动干戈，扰乱王京，罪同反叛，各皆斩首。赵王已差王佑诛戮，淮南王已死，事皆平定，三军可速回营，毋得在此混乱，不见此雏虞白虎幡乎？如不听令，大军一出，三族难保。"众兵将曰："非吾等不散，欲见上诉明淮南王之冤耳！"伏胤曰："朝中自有定议，汝等且散。"众兵见淮王已死，伏胤走上城楼，遂皆扎住不动。齐王冏闻知是淮王先杀至赵府，不怪赵王，乃来慰使退散。
</div>
    <div class="pagination">
<a href="续三国演义_page8.html">上一页</a><span>...</span><a href="续三国演义_page4.html">4</a><a href="续三国演义_page5.html">5</a><a href="续三国演义_page6.html">6</a><a href="续三国演义_page7.html">7</a><a href="续三国演义_page8.html">8</a><span class="current-page">9</span><a href="续三国演义_page10.html">10</a><a href="续三国演义_page11.html">11</a><a href="续三国演义_page12.html">12</a><a href="续三国演义_page13.html">13</a><a href="续三国演义_page14.html">14</a><span>...</span><a href="续三国演义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
