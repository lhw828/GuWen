<!DOCTYPE html>
<html>
 <head>
  <meta charset="utf-8"/>
  <title>
   两晋秘史 - 第 5 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   两晋秘史 - 第 5 页/共 18 页
  </h1>
  <div class="content">
   第十二回  武帝托孤立惠帝

　　庚戌永熙元年四月，晋武帝卧疾将笃，遂诏车骑将军杨骏入宫内卧所。武帝曰：“朕今不豫，以皇太子顾托于公。公宜念朕椒房之亲，殚心尽力，辅佐皇子。”骏曰：“陛下善保龙体，以重天下之望，臣敢不效忠贞之节而报今日殊遇之恩？”　　帝又谓近臣曰：“卿等各怀忠义之心，以上政治之方，辅佐皇储，惟望始终如一。”言讫而崩。太子与诸大臣俱各涕泪。次早举哀，停梓富于别殿。武帝崩时年五十五岁，庙号世祖，在位二十五年。改元者三：泰始十年，咸宁五年，太康十年。　　史说武帝善谋能断大事，承魏氏奢侈刻弊之后，百姓思古之遗风，武帝乃励以恭俭。有司曾奏御牛青丝纼断，重费民财，武帝即下诏，命以青麻代之。至平吴之后，天下晏然，遂怠于政事，耽于酒宴，宠爱后党，亲贵当权，旧臣不得专任，彝章紊废，请谒公行矣。　　却说武帝既崩，杨骏与大臣举哀发丧。丧事已毕，以武帝榇柩殡于峻阳陵，乃立太子司马衷为孝惠皇帝，改元永康元年。　　惠帝既即大位，以杨骏为太傅，总摄朝政，于是百官咸听骏命。　　惠帝又以贾氏南风为皇后，以才人谢玖为太妃，以其子司马遹为皇太子，其余大臣俱各加赠封赏。　　

第十三回  后父杨骏独秉政

　　史说孝惠帝乃世祖武皇帝之长子，名衷，字正度。在位十七年，后因中毒而崩。　　却说武帝疾笃时，杨骏独侍禁中，人臣皆不得在武帝左右。　　骏因以私意改易，要尽树其心腹。武帝少间，正色谓杨骏曰：“何得便尔？”时汝南王司马亮尚未之国，武帝知之，令作诏以司马亮与杨骏同辅政事，且欲择朝士有名望者佐之。会武帝复迷乱，皇后杨氏奏以杨骏辅政，不能言，帝颔之。皇后使召华廙、何劭等作诏，授骏太尉都督诸军，录尚书事。骏受诏，仍趣汝南王司马亮赴镇。武帝少苏，又伺：“汝南王来未？”　　左右言未至，遂崩。既而太子衷即位，骏入居太极殿，拥虎贲百人自卫。及汝南王亮得知帝崩，不敢临丧，乃哭于大司马门外，使人上表求葬帝讫，方行往镇。骏恐其有变，密使人以兵图之。亮探知，乃星夜以兵驰赴许昌去讫，始获免其难。　　五月，杨骏自知素无美望，欲普进封爵以求媚于众，奏帝，诏增群臣爵位有差。将军傅咸谓骏曰：“未有帝王始崩而臣下论功者也，于理有所不可。”骏不从，诏中外群臣各增位赐爵有差，复租调一年。散骑侍郎何攀言曰：“帝正位东宫二十余年，今承大业而颁赏行爵，优于革命之初，轻重不伦。且大晋卜世无穷，制当垂后，若有爵必进，则数世之后，莫非公卿矣，无乃不可乎？”骏不从。自以为太傅大都督，假黄钺，录朝政，百官总己以听。当傅咸谓骏曰：“谅闇不行久矣。今上谦冲委政于公，而天下不以为善，惧明公未易当也。周公大圣，犹致流言，况上春秋非成王之年乎？进退之宜，明公当审之。”杨骏不从。杨济闻知，遗傅咸书曰：“谚云：”生子痴，了官事。　　‘官事未易了也。“傅咸回书曰：卫公有言，酒色杀人，甚于作直。坐酒色死，人不为悔。　　而逆畏以直致祸者，当由矫枉过正，或不中笃，而欲以厉为声，故致忿耳，安有悾悾忠益，而反见怨疾乎？　　济得书默然。　　却说杨骏见贾后险悍，多权略，忌之。乃以外甥段广管机密，张劭典禁兵，凡有诏命，与帝省讫，入呈太后，然后得行之。时冯翊太守孙楚谓骏曰：“明公以外戚居伊、霍之任，而不与宗室共参万机，祸至无日矣。”骏亦不从。骏姑子宏训、少府蒯钦数以直言犯骏，人为之惧。钦曰：“杨文长虽暗，犹知人无罪不可杀，不过疏我，我得疏乃可以免，不然与俱族矣。”杨骏闻东部王彰贤，使人往匈奴辟王彰为司马。使人去，王彰闻知乃逃，不受。其友怪而问之，彰曰：“自古一姓二后，鲜有不败。况杨太傅昵近小人，疏远君子，专权自恣乎？吾逾海以避之犹恐及祸，奈何应其辟乎？且武帝不为社稷大计，嗣子既不克负荷，受遗复非其人，天下之乱可立待也。”　　八月，广陵王司马遹既立为太子。帝以何劭、裴循、王戎、张华、杨济、和峤为师保。　　惠帝初为太子时，和峤曾言于武帝曰：“太子有淳古之风，而末世多伪，恐不了陛下家事。”武帝不则声。后又与荀勖同侍武帝。武帝曰：“太子近进，卿可俱诣之。”峤、勖二人去谒，太子无有经国之言，惟自乐而已。二人即还见武帝。荀勖曰：“今太子明识雅度。”峤曰：“太子圣质如前。”武帝不悦而起。及是，以和峤为少保，从太子遹入朝。贾后在帘内，使惠帝问之曰：“臣昔谓朕不了家事，今定如何？”峤曰：“臣昔事先帝，曾有是言，言之不效，国之福也，何必曰更？”　　

第十四回  贾后南风夺朝权

　　辛亥元康元年。却说皇后贾氏。讳南风，平阳贾充之女也。　　初，武帝立惠帝为太子时，欲取卫瓘女为太妃，因元后纳贾、郭、霍亲党之说，欲婚贾氏南风。武帝谓元后曰：“卫公之女有五可，贾公之女有五不可。卫家种贤而多子，美而长白；贾家种妒而少子，丑而短黑。”元后固请婚贾氏，又使荀勖、周顗于帝前称其美，武帝乃定婚贾氏。泰始八年，拜为太子妃。　　贾氏既为妃，心性妒忌，多权诈，太子畏而忌之，因此嫔御罕有进幸者。而贾氏性酷虐，尝手杀宫人，或以戟掷孕妾，子随之坠地。武帝闻知，欲废之。杨太后救之曰：“贾公屡有大勋于社稷，岂可以其女妒而忘之耶？”始得不废。后太后数劝贾氏。贾且不知其助己，反以为恨，至是不以妇道事太后。　　惠帝既即位，乃立为皇后。因不知太后向之救己助己，又衔其戒劝之言，事太后愈无礼。而流淫放恣，与太医程据等乱，彰内外。使宦竖以箱柜装少年入内，同寝处有不中意者，害之。　　不日，洛阳有盗尉部小吏生得端丽，一向厮役，褴楼垢秽。忽一日，容仪光彩，鲜衣艳服，众吏咸疑其为窃来，暗以告尉部。　　尉部亦疑而讯之，小吏曰：“非故为盗也。月前夜行，逢一老妪，云其家有女病甚，术者曰：”须得城南少年压之方瘥。‘欲烦一行，自当重报，乃随而去。上车下帷，纳簏箱中。觉行十余里，过六七重门限，启簏而出。见楼阁壮丽，胜似天宫。　　问此为何处？答云是天上。即以香汤沐浴，出鲜艳衣服与吾更换，珍肴美食，恣其饮食。少须，引见一妇人，年可三十五六，形短，面青黑色，眉有赘瘤，与共寝处，欢宴数夕，临行以此服相赠，仍纳簏车而出。所遇如此，安敢为盗？“尉部听毕，知是贾后，乃笑而遣之。盖贾后常以此计载人入宫，不中意而死者甚多。独此小吏，贾后爱之，得全而出。由是漏泄，洛阳城内人尽知之。　　贾后性凶悍，多权略。每惠帝临朝，贾后必在珠帘后坐。　　若大臣所奏政事，贾后不待惠帝听断，即干预之。当太傅杨骏入请曰：“天无二日，民无二主。今陛下春秋正当，政治多能，安用垂帘忧乱治体，宜速还宫。”贾后闻之，羞惭满面，低首入宫。虽不答话，心甚怅恨，寻思变怒，欲杀杨骏，奈无计可施。时殿中中郎将盂观、李肇二人，当初杨骏面辱，心甚恶之。　　及闻贾后与骏构怨，因见黄门董猛，一同入宫，献谋诛骏。贾后大悦，问曰：“卿等以何计可诛老贼？”观、肇曰：“臣有一计可杀杨骏老贼。”猛曰：“不然。满朝皆其心腹，不可与谋。娘娘宜使人持书报楚王司马玮，令其以兵外应，方可诛得；不然，反启内乱。”贾后曰：“然！”于是贾后遣孟观以书来见楚王司马玮，曰：“吾亦恨老贼久矣，必须吾自以兵入朝，方可行事。”观曰：“请殿下以兵屯于城外，以待内应。即行，臣先入宫报与娘娘，娘娘使人来迎。”　　却说孟观回宫，报知楚王应允以兵屯司马门外，以待内应一事。贾后曰：“此事甚善，卿等宜密启帝，称骏谋反，请速下诏收之。若更迟延，早晚祸生。待帝应允，颁诏，卿等以禁兵讨之，则杨骏可诛矣。”孟观等领懿旨，出内殿。待帝退朝，入宫，孟观奏帝曰：“杨骏谋反，欲夺位，陛下宜早图之，不然臣等亦难讨乱。”惠帝曰：“汝何得出是言？”观曰：“臣知多日矣，不得不冒死上闻，望陛下火速降诏，委臣等与楚王讨之，缓则必变。”惠帝方始大惊，骂曰：“老贼欲效王莽！”　　因此即命黄门董猛草诏，诬杨骏谋反，命东安公司马繇率殿中四百人，及楚王司马玮入朝共孟观等讨之。孟观得诏，出迎楚王玮入屯司马门，又以诏召东安公繇入内，领禁中四百人埋伏。　　计策安排已定，俱各以兵埋伏。　　次日，孟观入宫，见贾后说：“计成，必须娘娘矫圣上手诏，去宣杨骏入内，执而诛之。然后，臣等以兵夷其三族。”　　贾后大喜，即矫惠帝手诏，使人持去宣扬骏入议军国大事。使人持诏至杨骏府中，说圣上在宫内诏太傅入宫，共议军国大事。　　骏闻诏欲往，其弟杨济、杨珧止之曰：“前日吾兄面抑贾后，今日无事宣入内宫，必有诈谋，切不可去，去必有患。待来日大朝，兄可与弟告老休致，免累三族矣。”杨骏曰：“帝现有诏在此，有何患焉？若内有变，皇太后必有密旨，何故虑之？”　　杨济等曰：“交构已成，尚欲入宫，何不早决？”杨骏始悟，即召官属至，曰：“吾尽忠报国，念日圣上在宫内有手诏，召我入宫，同议军国大事，吾二弟济、珧以为诈，故求一决耳。”　　当主簿朱振曰：“吾揣楚王玮无故入朝，必有谋明公之心，此定是阉竖为后谋，不利于明公。为今之计，宜速烧云龙门以胁之，索造事者首，引外营兵拥皇太子入宫，取奸人，殿内震恐，必斩送之，不然，无以免难矣。”　　杨骏素性怯懦，不决，乃曰：“魏明帝所造云龙门，功费甚大，奈何烧之？”正犹豫，皇太后杨氏在宫闻知，急自作书，令人射出城外，曰：“有人救得杨太傅者千金，赏万户侯。”　　当被贾后宫中人拾得，将来呈于贾后。贾后因宣言太后同杨骏谋反，即令孟观催东安公以殿中兵出，以火烧杨骏公府。杨骏大惊，逃入于厩中，被兵拥入就杀之。遂收杨济、杨珧及张劭、段广等人，皆夷三族。珧临刑，告东安公繇曰：“吾昔有表，收在石函，可问张华。”繇不听，叱左右斩之。　　

第十五回  贾后谋害皇太后

　　当有人进宫中来报知太后杨氏，说贾后夷其三族之事。杨后大怒，即诣其宫，责骂贾后曰：“无端贱人，先帝不肯娶汝泼贱，是吾抬举娶汝。今日得志，反害绝吾家，是何道理？”　　贾后亦骂曰：“老贱人，你父谋反，故法诛之，如何骂我？”　　二后相骂，将欲交手，左右宫人急劝解之，送皇太后杨氏回宫。　　贾后忿怒不息，使人密召孟观人，问曰：“杨骏虽死了，皇太后尚存，必有复仇之心，欲早除之，卿有何计？”观曰：“今杨骏兄弟俱死，太后无能为，大权诏命，皆出娘娘之手，何不矫诏徙之于之金墉城，有甚难乎？”贾后大悦，曰：“我草诏，卿可代吾徙之。”于是贾后矫惠帝诏命，孟观领诏，入后宫，去徙皇太后。孟观领诏入后宫来，杨太后谓观曰：“吾无宣召，汝直入来此何干？”观曰：“奉圣上诏旨废娘娘，不许在宫，命臣下徙居金墉。”杨后大惊曰：“我。实无罪，如何见废？”观曰：“圣上以娘娘不合，与杨骏同叛，贾后奏知，一人叛逆，九族皆诛。圣上以娘娘与其母子之亲，不忍加诛，是以徙居。”太后闻之大哭，欲出金蛮亲见惠帝。孟观使宫人扯住，不放其行，喝将乘舆至监，令杨后上舆，喝令众人拥出宫门，使人送至金墉，后居已定，孟观始入宫回报。贾后大悦，以帛百疋赏之。因谓观曰：“卿与我启皇上，称皇太后同杨骏谋反，宣诏令其自绝，不可贻患于后。”观曰：“不须娘娘懿旨，臣见圣上见可而进，使其弑之。”于是，孟观与李肇、董猛出殿奏曰：“今皇太后图危社稷，自绝于天下。虽有无已之情，臣下不敢奉诏，宜早绝之，免贻后患。”惠帝问有司如何所议。当中书监张华议曰：“皇太后非得罪于先帝，今党其所亲，为不母于圣世，宜依汉废赵太后故事，称成皇后，居异宫，以全始终。”惠帝未决。有司奏曰：“一人造逆，九族皆诛。　　以其与圣上有母子之情免死，宜废为庶人。“惠帝未及对，贾后命即草诏下金墉，废杨太后为庶人。　　贾后又使有司启惠帝，言昨诏原杨骏妻庞氏之罪，以慰皇太后之心。今皇太后既废为庶人，请以庞氏付廷尉行刑。惠帝从之。廷尉奉旨来金塘城，押庞氏入市曹。临刑，皇太后抱持号叫，截发稽颡上表于贾后，称：“妾当请全母庞氏之命。”　　贾后不省，反趋廷尉行刑。贾氏之恶如此，当时公卿无不归罪于贾氏者。天人之理既灭，宜乎大乱之作矣！　　却说贾后欲干预政事，乃召黄门董猛、孟观等曰：“吾欲总专朝政，须得一能臣辅佐之方好，汝等试举之。”观曰：“汝南文成王亮，字子翼，宣帝第四子也。又有尚书卫瓘，字伯玉，极善草书，人皆仰慕。此二人皆先帝###，可服群臣。娘娘若委用之，朝政安定，可使天下太平。”贾后闻言大喜，即从其言。　　

第十六回  八王用事相图害

　　次早，惠帝设朝，贾后在后殿出奏曰：“杨骏谋反，今已诛之，无人参辅朝政。汝南文成王司马亮、尚书卫瓘二人乃先朝元宰，忠义慨然。使其辅政，国家幸甚。伏望陛下政临亲决，刚明不惑，未知圣意云何？”惠帝曰：“皇后所奏，正合朕心。”言讫，即以汝南文成王司马亮为太宰，录尚书事，以尚书卫瓘为太保，同辅朝政。　　汝南王司马亮既辅政，欲悦众论，诛恶赏功，诸将封侯者千八十一人，亮皆增封赏。御史中丞傅咸曰：“无功而获厚赏，则人莫不乐国之有祸，是祸源无穷也。”亮不从。傅咸复谏亮，亦不从。自是，亮颇专权执政。　　

第十七回  司马亮专权执政

　　却说文成王专权，凡有军国大事不议于众，只与卫瓘独断。　　当御史中丞傅咸谏曰：“往从驾，殿下见语，卿不识韩非逆鳞之言耶？而欲摩天子逆鳞！自知所陈，诚（名欠）瓘触猛兽之须耳。所以敢言，庶殿下当识其不胜区区，前摩天子逆鳞，欲以尽忠。今猛兽触之须，非敢为恶，必将以此见怒，望殿下听臣以察微言也。”汝南王司马亮怒而不纳，愈肆横行。　　先司马亮与东安王司马繇不相推服，司马亮及此秉政，乃密启贾后，称：“东安王司马繇之兵权太重，更有异志，宜早废之，免贻后患。然后使楚王玮代领其兵，万无一失也。”贾后从之。即矫诏称东安王司马繇谋叛之故，废为庶人。司马繇受枉，见亮势大，莫敢谁何，只得忍气吞声而已。　　繇既废，贾后即召楚王司马玮人，代繇之职。楚王司马玮既代东安王领兵，专立威名，，惠帝亦忌之，更常忤汝南王司马亮之意。司马亮寻以乱易乱，如何是好？欲夺其权柄，无计可施，心实惮之。乃召卫瓘议曰：“楚王司马玮用事专立，刑威更甚于繇。欲夺其权，智识不及，卿可有计杀此跋扈否？”　　瓘曰：“司马玮其实无过，焉能害之？要削其权，臣有一计。”　　汝南王亮曰：“何计？请道其详。”瓘曰：“殿下来日入朝，奏圣上称楚王司马玮功多，更兼勇略双全，可封其为大将军，令其之国，使镇西地，盗贼不敢扰境，玮既出外，国事任殿下所行。”亮曰：“卿计正合我心。”议计已定，明日入朝奏闻。　　

第十八回  司马玮杀亮夺权

　　却说文成王欲削楚王权，早被楚王司马玮手下探听人得知，密报于司马玮。玮闻知，痛恨司马亮，乃思一计，密地见于贾后曰：“臣闻汝南王司马亮、太保卫瓘同谋，欲行伊、霍之事，娘娘知也未？”贾后大惊曰：“汝何得出是言？我实未闻。”司马玮曰：“臣心腹人窃而知之，以报臣耳。”贾后骂曰：“吾重用彼二人，何敢异心谋我耶？必杀此二贼。”玮又曰：“若欲杀，宜先下手；如迟，事必泄漏，反遭祸矣。”贾后曰：“谁人可杀此贼？”司马玮曰：“臣部下有一大将，姓李名肇，有万夫不当之勇，可使去收二人，必然成功。”贾后即宣李肇至，密嘱其事。李肇持诏出宫，引禁兵五百人，先来围住太保卫瓘罐府，口称太保谋叛，奉旨收拿。言讫入内，将卫瓘罐并其子卫恒及其孙九人尽收，执押去市曹斩讫。领兵复至汝南王府，将司马亮擒祝司马亮曰：“汝等小人，何敢执我？”李肇曰：“奉圣旨杀公。”司马亮曰：“我之忠心可剖示天下也，如何无道，枉杀不辜耶？”言未毕，被肇执出市曹斩讫。肇收兵入内报知贾后，贾后大悦，因问李肇曰：“汝南王死有何言？”肇曰：“汝南王临刑，道我之忠心可剖示天下也，如何无道枉杀不辜？”贾后闻言，方悟司马玮之谗谮，亦有杀司马玮之意，无计可施，闷闷不悦。　　

第十九回  楚王司马玮执政

　　却说贾后在宫中愁闷，忽贾谧送惠帝回宫，因见贾后不悦，遂问之，贾后以前事一一对贾谧与惠帝说知。惠帝曰：“汝南王乃先帝旧臣，若有变异，岂待今日？”因之泪流满颐。又曰：“朕见楚王谗佞多猛，屡逆诏旨，且今赏功罚罪皆非朕意，若不早除，后必为患，汝反欲杀汝南王耶！”言讫又泣。贾谧曰：“死者岂能复生，侮之无及。楚王如此，宜速讨之。”惠帝曰：“楚王权重，何计可制？”贾谧曰：“黄门侍郎张华有王佐之才，公辅之器，更兼足智多谋，何不与其商议，必能讨楚玮。”惠帝闻说，即使人召张华入内，问曰：“今司马玮掌握重权，多立刑威，朕恐有异，难以制之。吾诛此强暴，怕人议论，未有计谋，卿有妙策，代联筹之。”张华曰：“楚王既谋害太宰、太保，则威权尽归之矣。人主何以自安？臣亦寒心矣。圣上宜此时，究他何以专杀二公之罪？诛之，谁敢乱也？”　　贾后曰：“然。可用何计？”华曰：“可遣殿中将军王宫，赍驺虞幡麾向众曰：”司马玮矫诏，屈杀汝南王司马亮及太保卫瓘，圣上震怒，使我招回大小将军，速回龙、虎二营，不许卫从元凶。如违诏旨，的系同恶，尽行处斩。‘如此谁敢从乱？“　　惠帝曰：“其计大善！”　　

第二十回  帝用华计杀楚王

　　于是惠帝依张华之计，宣殿中将军王宫入内，说与计策，命其持驺虞幡麾，领卫兵五百人直入帅府。见龙、虎卫瓘士拥护楚王司马玮乘舆而出，王宫持幡高叫曰：“楚王矫诏谋杀汝南王及太保，圣上震怒，诏命我等持此幡麾，招回汝等大小将士军校，各回龙、虎二营，不许护送。”言未毕，甲胄数百人皆释仗而走。楚王司马玮左右无复一人，窘迫不知所为，被王宫使从军执之，斩于府前，乃收兵回奏。惠帝大悦，乃拜张华为少傅，开府仪同三司、侍中、中书，金章紫绶。张华固辞，不受其职。贾后欲劝惠帝罢之，当贾谧上言曰：“张华庶族儒雅，又有筹略。进无逼上之嫌，退为众之所依，可以托六尺之孤，亦可以寄百里之命。依臣之愚见，宜倚以朝纲，共参政事，不可推其辞。”因此，惠帝不从其辞，委以朝政。于是张华只得领职谢恩，与贾模、裴頠同心尽忠匡辅，弥缝补缺。虽当暗主虐后之朝，而海内赖之晏然，是张华之力也。后进封为武郡公、太保。　　卫瓘女上书与国臣曰：“先公名谥未显，一国无言春秋之失，其咎安在？希明公辈公议而奏请之，庶九泉无负屈含冤之人耳。”于是张华、裴頠等正欲启帝，会太保主簿刘繇执黄幡，挝登闻鼓，讼卫瓘之冤，被武士捉以见帝，帝曰：“汝有何冤？”繇曰：“臣窃为太宰亮与太保瓘尽忠报国，被谮屈死，望陛下念其前功，复其爵谥，则彼二人虽在九泉之下，亦衔恩矣。”帝未及决，张华等亦上言：“二公尽忠无贰，果系屈死，陛下宜复其爵谥。”帝从之，谥汝南王亮曰“文成王”，谥卫瓘曰“成侯”。　　却说吴郡有名士曰陆机，字士衡。祖陆逊为吴丞相，父陆抗女吴大司马。机身长七尺，声音如钟，少有异才，文章冠世，服膺儒术，非礼不动。领父兵为牙门将军，年二十而吴灭，退居旧里，闭门勤学，积有十年。弟云，字士龙，六岁能属文，与兄齐名。虽文章不及于兄，而持论过人，故吴人号曰“二陆”。幼时，吴尚书广陵闵鸿见而奇之曰：“此儿若非龙驹，当是凤雏。”至是时，陆机、陆云兄弟二人闻得朝廷举贤良、方正，思欲匡扶明时，乃相邀入洛阳来谒张华。张华素重其名，及见陆机，遂握手顾语，欢若平生，胜如旧识。因曰：“前伐吴之役，利获二俊，未及得见，何期今日命驾一临？”又曰：“令弟士龙如何不见？”陆云好笑，故机曰：“云有笑疾，未敢命见。”俄而云至，相见礼毕，云独大笑不已。因见张华为人多姿，以帛缠其须，云不觉大笑，张华亦不之怪。　　时上宾荀隐字鸣鹤，亦善谈论。尝闻二陆之名，素不相识，于是高朋满座，张华笑谓荀、陆兄弟曰：“今日诸贤相遇，勿作常谈。”陆云就出座，因握荀隐手曰：“吾乃云间陆士龙。”　　荀隐即应曰：“我是日下荀鸣鹤。”陆云又曰：“既开青云，睹白雉，何不张尔弓，挟尔矢？”荀应曰：“我本谓是云龙騤騤，乃是山鹿野麇，兽微驽强，是以发叹耳。”于是二人嘲难成风，乃抚掌大笑不止。　　时有华阳卢志，乃毓之孙，班之子也，以善笑谈。见华重陆机兄弟出于众人，乃问机曰：“陆逊、陆抗于君宗远近？”　　机曰：“如君于卢毓、卢班耳。”卢志默然，乃不敢复问。陆云谓机曰：“殊邦遥远，客不相悉，何至如此直曰其祖父之名讳耶？”机曰：“我之祖父名播四海，彼岂不知？故乃直讳，吾亦故以是对之。”因此二人辞华而出。次日，张华入朝荐于惠帝，以陆机为参军，以陆云出补浚义令。　　

第二十一回  陆云县治若神明

　　却说陆云领职，到任肃然。下不欺上，市无二价。一日，祭祀归，忽听见一人被杀在地，无人告发。云即使人拘唤邻众，究问死者姓名。因拘死者之妻，监禁十日，故无所问，而遣其妇出，密令从人随妇后窃听。从人欲行，云谓曰：“其妇此去不出十里，当有男子候之，若与妇人语，便缚来见我。”从人领其言，私跟妇人而去。不过数里，果有一男子候其妇人，问曰：“因何得出？”，妇人未及答，被从去人缚了，送来见云。　　云问曰：“你如何杀人？”其男子不肯招认，云怒曰：“汝分明与死者之妻通奸，共杀其夫，汝何得抵赖？”于是其男子、妇人默然，不敢争论，遂供招偿命。由是军民百姓皆称其为神。　　因此郡守嫉其才能，屡以言责。云乃去官归政。百姓追思，图写形像，配食县社焉。　　却说陆机自过江以来，家音断绝，信息无通。时机有骏犬，名曰“黄耳”，甚爱之。既而羁寓京师，久无家问，机笑谓犬曰：“我家绝无书信，汝能赍书取消息否？”其犬摇尾作声，有若肯去。于是作书一封，以竹篓盛之，而系其颈。犬果寻南路走，遂至其家，得通消息。又带回书以还洛阳。自此以后得犬送书，家音频通，不劳人送矣。　　元康二年二月，皇后贾氏弑故皇太后杨氏于金墉城，时太后尚有待御十余人，贾后悉夺之，绝膳八日而卒。　　《纲目发明》云：子不可以废母，妇不可以废姑。前已书废太后为庶人，而此犹书故太后者，不与其废也。　　却说皇太后屈死之后，天下大饥，东海雨雹，荆、扬、青、兖、豫、徐州大水。十月，武库火灾。识者以为天道已变，王道乱应，果若矣。　　

第二十二回  赵王伦征胡三寇

　　六年正月，惠帝以张华为司空。六月，匈奴郝度元与冯翊、北地马兰羌、卢水胡各以兵五万俱反，杀北地太守，自称为大王。诏征西大将军赵王司马伦与雍州刺史解系起兵五万讨之。　　次日，雍州刺史解系见征西大元帅赵王伦曰：“今匈奴郝度元、马兰、羌、卢水胡分作三处侵掠，臣与殿下亦宜以兵分作三队去镇要害。若不分军去守，则两处百姓必降，北地皆为匈奴所有，再难与争。”王伦未及答，嬖人孙秀密谓赵王伦曰：“殿下既为大将军，宜自主事，何听调遣于臣下？今之将军皆殿下之家人，要发即发，要止即止。解系何等人，反受他节制？殿下宜自己督其军，五分队迎战，进可必大胜。”赵王伦然其说，因谓解系曰：“不可分兵，分军则兵势不振。卿可与吾先讨郝度元，再以得胜之军去讨二羌，三路自然可平，何必分军而进？”解系不从。因此赵王伦信嬖人孙秀，与雍州刺史解系争论军事。于是，二人各以表奏闻朝廷。　　惠帝问群臣，张华曰：“陛下可使粱王司马肜去代赵王伦领兵，征伦还朝。不然两人角智，必误军事。自今羌人侵境，若再内乱，彼必乘隙而入，深为大患。”惠帝依华言，即召梁王司马肜至殿，谓曰：“今赵王与系不睦，卿可往西代赵王领兵，令赵王还朝。”粱王既受诏，辞帝来进见赵王伦，称诏相代还朝之事。赵王心中烦恼，痛恨解系，只得将符印交付与肜讫，自与孙秀还朝。先，赵王伦与解系各上表时，解系表道：“宜诛孙秀以谢氐羌，则胡人收兵。”因此，张华奏惠帝诏梁王司马肜代伦领兵。梁王肜临起行，张华见梁王曰：“殿下若到边，可先收嬖人孙秀诛之，分兵镇，不可与大战。”及此，梁王肜受征西大将军符印，欲诛孙秀。孙秀大骂，急投梁王参军傅仁求救。原来傅仁与孙秀友善，傅仁即来见梁王曰：“孙秀乃赵王重臣，殿下若诛之，则赵王怪而构隙。依臣愚见，不若休息。”于是梁王肜从之，孙秀始得性命，同赵王司马伦入朝。　　孙秀因说赵王伦曰：“今见朝廷大事在贾后，欲厚爵者，必须结其腹心。殿下何不以千金深交贾模，浼其荐于贾后？贾后若信之，必委以朝政，因而求录尚书事。指日可以趋名。”　　赵王伦曰：“卿谋正合我心。吾以金七百斤，玉带一条，汝可将此物代我谋之。”秀领命，即将金并玉带私入贾府，拜见侍中贾模曰：“赵王司马伦在边新回，无有奇物相送，今有黄金七百斤，玉带一条，令某拜奉足下，伏求鼎力一荐于圣后，求为录尚书事，重谢在后，微物聊表私忱。”贾模大悦，曰：“你回拜上赵王，此物本欲返璧，诚恐却之不恭，权且贮之，容某人入宫面奏圣后，自当竭力谋之，自有好音奉复也。”于是孙秀去讫。　　贾模因入宫见贾后曰：“赵王司马伦乃先帝###，有宰相才，更兼致敬娘娘，诚实恳笃。若以委录尚书事，事必有善政，可保娘娘终始无穷。”因此贾后信之。次日，惠帝升殿，贾后以赵王伦为录尚书事。张华、裴頠争曰：“赵王伦先朝###，信用小人，若使参政，必害朝纲。故易辞曰：”德薄而位尊，力小而任重，智小而谋大，鲜不及矣。‘言不胜其任也，依臣等实为不可。“贾后从之。因此赵王伦不得预政，痛恨张华、裴頠等，而生欲报贾后之心。　　

第二十三回  周处合兵讨氐羌

　　八月，秦雍氐羌齐万年以七万之众谋反，大掠泾阳，各州郡表奏入朝，奏请发兵去讨。至十一月，惠帝设朝，近臣奏知此事。惠帝问群臣曰：“氏羌谋反，谁可去征？”张华奏曰：“御史中丞周处勇略双全，陛下委其征讨，不日平静。”帝曰：“朕正欲用此人。”即召周处至金阶，封为建威将军，领兵五万，令其与安西将军夏侯骏并梁王肜共合兵征讨之。当中书令陈准谏曰：“不可。若用周处，臣料其必败，不得生还，必遭梁王之忌。”惠帝问曰：“何如被梁王之忌？”准曰：“夏侯骏与梁王皆贵戚，非将师之才，进不求名，退不畏罪。周处忠勇直果，有进无援。望陛下语孟观，以精兵万人为处前锋，使自为主将而讨之，必然殄灭。不然，粱王肜初在朝时违法行事，被周处弹劾，心必怀恨于处。今使其受制于梁王，必使处为前驱而不救以陷之，其败必也。”惠帝不听。周处只得与夏侯骏以五千兵前来北地，参见梁王司马肜。肜果怀前仇，谓周处曰：“今氐兵雄盛，屡战不分胜败。你可以本部军为前锋与战，吾自以兵后应。”于是处别梁王出，引军出屯泾阳。　　却说氐羌齐万年闻朝廷用周处为将，乃谓请酋长曰：“周府君有武才，若专制而来，不可当也。若受制于人，此成擒耳。”正论间，细作回报，朝廷以梁王肜与夏侯骏共周处合兵而来。　　齐万年曰：“高枕无忧矣。”遂以全军迎敌。　　

第二十四回  周处战死在羌阵

　　七年正月，将军周处领军至泾阳，氐羌齐万年以兵七万屯梁山。梁王肜、夏侯骏谓周处曰：“今氐兵皆屯梁山，你可领五千兵去击之。”处曰：“军无后继必败，不惟身亡，为天朝耻。今日以五千兵去战彼七万，若无后援，何以取胜？”梁王曰：“你速去攻，吾自以大兵后应。”于是，周处以五千人欲饱飧出战，粱王故使人促之曰：“氐兵甚弱，不必传飧。”令速进兵。周处愤怒，驱兵而出，与齐万年遇于六陌坡。周处全身披挂，手执长枪，出阵与齐万年交战，大战五十余合不分胜负。自旦至暮，两军混战，其如氐兵十倍于我，加之兵未得食，五千人所存无几。处复奋勇攻击，战得弓尽弦绝，救兵不至。　　军士曰：“眼见得粱王欲陷将军，故一卒不援，不若引退以避其锋。”周处按剑曰：“是吾效节致粱王若受王命之日也！”　　遂力战而死。残军涕泣逃散。梁王肜与夏侯骏等闻周处力战而死，皆不敢出战，只得坚壁守住险要，使人请救不提。　　史说李特，字玄休，巴郡西宕渠人，其先廪君之苗裔。昔武洛钟离山崩，有石穴二所，其一赤如丹，一黑如漆。有人出于赤穴者，名曰“务相”，姓巴氏；有出于黑穴者凡四姓，曰“释氏”、“樊氏”、“柏氏”、“郑氏”，共五姓，俱出皆争为神。于是，相约以剑刺石穴屋，能着者为廪君。四姓皆莫能着，独务相氏之剑悬焉。四氏不肯服，务相氏又以土为船，雕画之而浮于水，曰：“若其船浮者为廪君。”四氏亦以土为船，放于水即沉，务相氏之船又独福于是，四氏遂尊称务相氏为廪君。五姓共上土船，当夷水而下，至于盐阳。盐阳水神乃一女子，出止廪君，不得行。廪君以矢射之中盐神，盐神死，复乘土船下。及夷城，因居之。秦并天下，以为黔中郡，巴人呼贼为賨，因谓賨人焉。汉高祖更名其地为巴郡，汉末，賨人自巴郡宕渠迁于汉中。魏武帝克汉中，特祖将五百余家归之。　　武帝迁之于洛阳，因居之，为易姓李氏焉。　　

第二十五回  孟观领军伐万年

　　却说洛阳巴氏李特、李庠、李流兄弟三人皆有武才，善骑射，性任侠，州党皆重之。因齐万年反，关中荐饥，洛阳、天水等六郡之民流移入汉州者数万家。道路有疾病穷乏者，李特兄弟赈救之，由是颇得众心。后与其流民至汉中，上书朝廷，乞寄食巴蜀。有司奏知惠帝，诏群臣朝议。张华谏曰：“今流民甚众，宜遣人持节慰劳，且监察之，勿令入剑阁，无至乱也。”帝曰：“然。”于是遣侍御史李芯持节入汉川，慰劳流民。　　芯既入汉川，流民特等以倡金千两赂芯，乞表与众入蜀。芯既受其赂，上表言流民十余万口，非汉中一郡所能赈赡。蜀有仓储，宜令就食，朝廷从之。由是流民散在梁、益，不可禁止。　　李特至剑阁，叹息曰：“刘禅有如此地面经于人，岂比庸才耶！”遂起窥窃蜀中之意。　　却说粱王肜恨周处劾己之仇，故不以兵接应，周处力战死之。梁王肜坚壁不战，使人持表奏知朝廷。惠帝甚忧之。张华奏曰：“陛下勿虑，臣举一人，可讨平氐羌。”帝国：“卿举谁人？”华曰：“殿中将军孟观，沉毅有文武才，若用之，可克万年。”于是，惠帝以孟观为征讨将军，领兵三万，去讨万年。孟观既受兵符，即日收拾起行，至泾阳五十里外下寨。次日，大队军马前进。齐万年已知其来，亦以兵出迎。两军相见，俱各矢石交攻。孟观身骑骏马，手搦长枪，亲挡矢石，出与齐万年交战。两马相接，兵器齐发，战上十余合，齐万年大败而逃。孟观奋不顾身，勒兵赶杀，一连大战十数阵，杀得氐兵十损七八，无敢抵敌，直赶至梁山。齐万年计穷力尽，驱残兵回，谓孟观曰：“赶人不可赶上，我今与你死战，挡我者死，避我者生。”言讫飞刀便战。孟观举枪便迎，不数合，氐兵自溃，晋兵拥前，把齐万年擒祝时孟观始令鸣金收军，押送齐万年，奏凯回朝。次早面君，惠帝诏斩万年于市，封孟观为大将军不提。　　十一月，贾谧侍奉东宫，对太子倨傲，甚不为礼。成都王司马颖入见，叱之曰：“太子乃天下之副，汝何得慢？”因是贾谧怀恨。次日，入宫见贾后，曰：“成都王勇健过人，众僚有望，不若出之镇外，免生内忧。”贾后曰：“既如此，若出之，亦宜有备。”谧曰：“封河间王司马颙为镇西将军，使镇关中，以防之。”贾后曰：“汝且退，吾告圣上为之。”是夜，贾后以贾谧言告惠帝，帝大惊。次日，诏出成都王司马颖为平北将军，令其镇邺，以河间王司马颙为镇西将军，使其驻关中。　　二王受诏，各自之镇。初，武帝作石函之制，非至亲不得镇关中。司马颙乃安平献王司马孚之孙，孚乃懿之弟也。颐轻财爱士，朝廷以为贤，故用之镇关中也。　　却说南风淫虐日甚，裴頠与贾模及张华议曰：“皇后淫污后宫，吾奏帝废之，更立谢淑妃为后，此事如何？”模、华曰：“主上自无废黜之意，若吾等专行之，倘上心不以为然，将若之何？且诸王方强，朋党各异，废之且祸起，身死国危，无益社稷。”頠曰：“诚如公言，然中宫逞其昏虐，乱可立待。”　　张华曰：“卿二人于中宫皆亲戚，言或见信，宜数为陈说。倘因之戒，庶无大悖，则天下尚未至乱，吾曹得以优游卒岁而已。”于是，頠旦夕人说其从母广成君郭槐，令戒谕贾后，以亲厚太子。模亦数为后言祸福，贾后反以模为败己而疏之。贾模因此得疾，忧愤而卒。贾后奏惠帝以裴頠为尚书仆射，又诏专任门下事。頠虽后亲属，雅望素隆，四海惟恐其不居权位，颇上表固辞。或谓之曰：“君可以言，当尽言于中宫；言而不从，当远引而去。倘二者不立，虽有十表，难以免矣。”頠不能从。　　

第二十六回  贾后谋废皇太子

　　却说皇太子司马遹，乃惠帝长子，才人谢玖所生。遹幼聪慧，故武帝甚爱之。曾对群臣言太子司马遹似宣帝，于是令诏传于天下。时望气者言广陵有天子气，故封为广陵王。元康元年，出就东宫。及长，不好学，惟与左右嬉戏，不能尊敬保重。　　而贾后素忌太子遹有令誉，因此以密计敕黄门李已、阉宦刘才，媚谀于太子遹曰：“殿下富有天下，贵为太子，诚可及壮时极意所为，何故自为拘束？”太子遹于是慢傲益彰，或废朝侍，性拘小忌，惟好缮壁修墙，正瓦动屋，而于宫中为市，使人屠酤，手揣斤两，轻重不差。遹母谢玖，乃屠家之女，故太子好之，由是名誉寝丧。又令西园卖之葵茉、鱼盐、鸡面之属，而收其利。　　当洗马江统陈五事谏之曰：“古之圣王，莫不以俭为德，故汉文身曳绨，足履革舄，以身先物，政治太平。及到末世，则有玉杯、象盏、熊蹯、豹胎云云。殿下何如不思他日临御九五之尊，身亲万机之政，而为市井之利，奢侈之用，自弃之甚耶！”太子不纳。时舍人杜锡以皇太子非贾后所生，而后性凶虐，深以为忧。每尽忠规谏皇太子修德业，保令名，远诽谤，言辞恳切。皇太子大怒，使人以针着锡常所坐毡中而刺之，两股流血。因是人不敢谏，言路塞矣。　　却说贾后之母广成君郭槐，以后无子，因劝后曰：“汝年将暮，不幸无主器者，念太子遹虽非汝生，宜加慈爱，身安而国家可保也。今汝妹贾午嫁与韩寿，生有女儿，汝可求为太子妃，不然后必有变，族难保也。”后即召其妹贾午入宫商议。　　贾午入宫后，达广成君之言，午曰：“太子非姊所生，妹不能许。闻太尉王衍有二女，长女妍，次女媸，娘娘可主一人，姊为太子聘之。”贾后曰：“既长女美，吾代贾谧聘之；次女丑，聘与太子。”午曰：“娘娘先为谧聘，后为太子聘之。”于是使人通知王衍，即将聘礼，代贾谧定其长女，后始与太子聘其次女。太子闻王衍次女丑陋，心甚恶之，而不敢言，无计奈何。　　时广成君郭槐病笃，唤贾后至卧所，执其手言曰：“汝宜慈爱太子，勿可疏之。赵粲、贾午必乱汝家，勿可听之。”言讫而终。贾后举哀承服，以后妃之礼葬祭之。　　

第二十七回  贾后逼杀皇太子

　　第二十七回至四十八回，起自西晋惠帝永康元年庚申岁，止于惠帝太安二年九月，首尾共十三年事实。　　永康元年正月，太子遹见贾谧恃中宫骄贵，心有不平之意。　　贾谧闻知其怨己，乃谗于贾后曰：“今太子多蓄私财以结小人者，为贾氏故也，不如早图之，免累三族。”后曰：“然！”　　乃使人召其妹贾午入宫，谓曰：“今闻人言太子欲结党羽，要谋贾氏，吾须废之，恨我未有亲子，奈何？”午曰：“此事容易。娘娘可诈为有娠，待十月满足，内橐物产以瞒朝臣。妹今孕满欲产，权住宫中。倘若生男，娘娘认为己子而抚养之，将来主器，有何不可？然后扬太子遹之短而害之，则贾氏三族安若泰山也。”贾后大悦，曰：“此计甚妙，但吾妹生男方好。”　　于是诈为有娠，奏知惠帝。待十月足，午果生子，贾后冒为己生，养在宫中。朝野咸知为韩寿之子，而后借此朝夕图谋害太子之计。　　当左卫瓘率刘卞知之，以告张华曰：“今皇后不仁，欲废太子。太子若废，天下谁归？”华曰：“君欲如何？”卞曰：“东宫俊义如林，愿率精兵万人，若得公命，皇太子因朝入录尚书事，废贾后于金墉城，两黄门力耳！”华曰：“今天子当阳，太子人子也，忽相与行，此是无君父而以不孝示天下也。　　虽能有成，犹不免罪，况权戚满朝，威柄不一，成可必乎？“　　贾后探知刘卞欲废己，忙请贾午问计。午曰：“不可杀他，可升而出之。”于是，贾后以刘卞为雍州刺史。刘卞亦知事泄，乃自饮药而死。贾后又问贾午曰：“今事急矣，宜害太子，你有何计？”贾午乃附贾后耳畔言计曰：“如此如此。”贾后曰：“此计甚善。”　　十二月，贾后诈称惠帝不豫，使黄门官召皇太子司马遹入宫。皇太子不知是计，即入宫。贾后使人监于别宫，使婢陈舞诈说圣上命赐酒三斤，逼尽饮之。太子推故不饮。陈舞称帝所赐，安敢推？故太子只得饮讫，遂大醉。贾后即召黄门侍郎潘岳作诬太子谋为犯上之书，令属草，使太子书之。太子大醉不醒，遂照草誊写。其书曰：陛下宜自了；不自了，吾当为了之。中宫亦宜速自了；不自了，吾当手了之。与谢妃共安，克期而发，扫除患害。　　其时太子醉迷，照草而写之，字半不成，贾后使人补成之，令人扶太子回东宫去讫。次日早朝，惠帝幸式乾殿，贾后佯涕哭，将太子书呈与帝览。惠帝大怒，召公卿诸王入内，以太子之书示之，曰：“太子不仁，其书如此，将欲弑朕，合当赐死。”诸王公莫敢言者，惟张华曰：“此国之伏祸。自古帝王因废黜正嫡，以致大乱也，愿陛下详之。”裴頠曰：“可先检校传书者。”又请比校太子手书，恐有诈妄。诸王公议至日西不决，贾后惧事有变，忙上表曰：“太子虽不仁，且赦其死，免为庶人。”惠帝下诏从之。贾后使人将太子司马遹并其子司马霖、司马臧、司马尚皆幽于金墉城，又使人杀其母谢玖，霖寻亦卒。　　当太尉王衍上表请离婚，诏许之。　　

第二十八回  王氏惠风守贞节
太子妃王氏，字惠风，乃太尉王衍之女，有贞婉志节。当太子遹见废，王衍上表离婚，不与女儿说知，只令其休随太子往金墉，别行改嫁豪士。惠风曰：“妇人再醮，在百姓家，有志之女亦所不为，况台阁之女，皇储之妃？动为天下不取，而败坏人伦，忍心害理，贻万世之笑骂乎？”即叱车仗同太子往金塘不提。　　史说阎缵，字缵伯，巴西人也。博览坟典，坚持雅节。其父早逝，继母不慈，力事之弥谨，乡里以孝称。国子祭酒邹湛荐为秘书监，未就。及闻皇太子被贾后所废，阎缵使家人舆棺诣阙，上书理太子之冤。惠帝设朝，缵自至御榻前上书，惠帝览之，曰：臣缵伏念前太子遹生于圣父而至此者，由于长养深宫，沉沦富贵，受饶先帝，父母骄之。每见选师傅，下至群吏，率取膏梁击钟鼎食之家，希有寒门儒素，如卫绾、周文、石奋、踈广，洗马舍人，亦无汲黯之比者，使不见事父、事君之道，所以致败也。臣素寒门，无力仕宦，不经事东宫，情不私遹.念昔楚国处女谏其主曰‘有龙无尾’。言年四十，未有太子。臣当备近职，虽未能自结天日，情同阉寺，悾悾之诚，皆为国计，以死献忠，伏须刑诛。　　永康元年，惠帝览毕流涕，而惧贾后，终不能纳，而遣阎缵暂还。缵号泣出朝，群臣无不欷歔者。太子既废，众情忿怒。　　卫瓘督司马雅曾给事东宫，与殿中郎士猗等欲谋废贾后，以复太子。当士猗谓雅曰：“若行此事，必须交当权者方为得计，不然祸反累族。”雅曰：“右将军赵王伦执掌兵权，性贪冒，可借以济事。其府中有一个嬖人，姓孙名秀，可去见此人而说之，必然克济。”士猗曰：“如此，吾即往说之。”于是士猗来见孙秀，曰：“今国无嫡嗣，社稷将危矣。久闻足下与赵王奉事中宫，若前太子之废，公与赵王必预知之。今大臣将举事，祸必相及，何不与赵王先谋之乎？”秀曰：“君言是也。待见赵王，白之。”因是，孙秀入府，以士猗之言与赵王详述。赵王伦大悦，曰：“正合吾心。”即使人请通事令史张林到府，商议使为内应。张林从之。　　期日将发。孙秀入止之，曰：“且缓之。臣窃见太子聪明刚猛，若还东宫，必不受制于人。明公党与贾后，今虽能建大功，太子必谓公居奇货冀免罪耳，心讵深德于公，不若迁缓其期。贾后必害太子，然后废后，为太子报仇，岂徒免祸，更可以大得忠矣。”赵王伦然之。于是孙秀因使人行反间计，言殿中欲废贾后，迎太子。　　贾后闻知大惊，恐再复太子。先使人将司马遹更幽于许昌，复矫诏使黄门孙虑与太医令程据和药来害太子。孙虑奉贾后伪诏至许昌，谓太子曰：“今圣上有诏命杀殿下，臣不敢加刃，谨上药酒，请殿下自裁。”言讫，捣药和于酒内，请太子饮。　　太子不肯饮，走至厕，被孙虑以舂药杵锥杀之。于是太子被弑，天下之人尽皆冤之。自此之后，贾后恣意专政矣。　　三月，尉氏雨血，妖星现南方，太白昼见，中台星折。当张华少子韪劝华曰：“天道示变，大乱将作。大人宜早逊位，免受其患。”华曰：“天道幽远，岂能尽应？不如静以待之。”　　是以不听。　　

第二十九回  王戎与世同浮沉

　　丁巳永康七年九月，惠帝、贾后以尚书左仆射王戎为司徒，阮瞻为太子舍人，王戎弟王衍为尚书令；乐广为河南尹，胡母辅之为乐安太守，谢鲲为长史，毕卓为工部侍郎。此数人皆以清谈任显，故贾后用之。　　史说王戎，宇浚冲，琅琊人也。父王浑乃西凉州刺史。戎幼而颖悟，神采秀彻，视目不眩。裴楷见而旨之曰：“戎眼烂烂如岩下电。”年六七岁，尝与群儿戏于道旁，见李树多实，群儿竞趋之，戎独不往。人问其故，戎曰：“树在道旁而多李，必苦李也。”群儿取之，果苦，人皆异之。阮籍素与浑为友，时戎年十五，随浑在邸舍。戎少籍二十岁；而籍一见与之交结。　　阮籍每适浑家，俄倾辄去，过见戎良久，然后出谓王浑曰：“浚冲清赏，非卿伦也。共雅育不如共阿戎谈。”及浑卒，西凉州故吏赙赠钱帛凡数百万。戎辞而不受，由是显名其时。王戎既为三公，与时浮沉，无所匡救。委事寮宷，轻出游畋，性复贪吝，广收八方，田园水碓，周遍天下，积宝货钱，不知万计。　　每自执牙筹，昼夜算计，恒若不足，而务鄙吝，不自奉养，故天下之人谓之膏盲之疾。戎家有好李，常出货卖，恐人得种，恒钻其核，以此毫无闻望，凡所赏拔，专事虚名。　　却说阮咸之子阮瞻，字千里。性清虚寡欲，自得于怀，读书不甚研求，而默识其要。善弹琴，人闻其能，多往求听，不问贵贱长幼，皆为之弹也。与司徒王戎乃通家，因来造谒王戎。　　戎命坐，待茶罢，因问瞻曰：“圣人重名教，老庄明自然，其旨同异？”瞻答曰：“将无同。”咸奇之，嗟叹良久，即辟之为掾吏，时人谓之“三语掾”。后为太子舍人。不信阴阳，素执无鬼论，人莫能难，自谓此理足以辩正幽明。忽一日，有一客来相访，通姓名，问寒暄之礼毕，聊谭于名理，客甚有才辩，与之言良久。又谈鬼神之事，反复甚苦。客遂屈，乃作色曰：“鬼神之事，古今圣贤皆有其传，君何独言无也？汝不信，仆便是鬼。”言终，客变异形，须臾消灭不见。瞻默然，意色甚恶。后岁余而亡，年三十岁。　　却说惠帝、贾后闻王衍、乐广二人皆善清谈，宅心事外，名重当时。乃征衍为尚书令，广为河南尹。二人谈论终日，义理愈精，言如瓶泻，口若悬河，是故朝野之人多慕效之。　　

第三十回  王衍专意事清谈

　　史说王衍，字夷甫，乃司徒王戎之从弟也。少有盛才，美貌，明悟若神，常自比子贡，声名藉甚，倾动当世。妙善玄言，惟谈老庄为事。每执玉柄麈尾，与手同色，义理有所不安，随即改更，故世人号为口中雌黄。朝野翕然，谓之一世龙门矣。　　后进之士，莫不景仰。　　乐广，字彦辅，南阳人也。幼孤贫，侨居山阳，寒素为业，人无知者。尤善谈论，每以约言析理，厌人之心，而其所不知默如也。凡论人，必先称其所长，则所短不言自见。初，卫瓘见广而奇之曰：“自昔诸贤既没，常恐微言将绝，而今乃复闻斯言于君矣。”因命诸子造焉，曰：“此人如水镜，见之莹然，若披云雾而见其天也。”时王衍自言与人语甚简，至及见广，便觉己之烦。为识者所叹羡如此。广善言而不长于笔。广为任满，欲为表让尹，不能写，请潘岳为之。岳曰：“当得君意，方可作书。”广乃作二百句语，述己之志，岳因取次便成名笔，时人咸云：“若广不假岳之笔，岳不取广之旨，无以成斯美也。”先赴任，有亲客造，去久不复来，岁余方至，问其故，客答曰：“前岁在贵座蒙赐酒，方欲饮，见杯中有蛇，意甚恶之，既饮而成斯疾，因此久失奉训耳。”于时河南厅事壁上，有角漆画作蛇。广意杯中蛇即角影也，复置酒于前处。待客，因而又问杯中复有所见否？客答曰：“杯中所见蛇复如初。”乐广乃告曰：“其蛇非真，乃角影也。”因指与客，豁然意解，沉疴顿愈。其明辨如此。广与王衍齐名，故天下人言风流者以王、乐为首焉。其时乐广与王澄、阮咸、阮修、胡母辅之、谢鲲、王尼、毕卓皆以往诞放达。　　史说王澄，字平子。生而警悟，虽未能言，见人举动，便识其意。及长，勇力绝伦。与王敦、谢鲲、庾恺、阮修最善，号为“四友”。后为荆州刺史。
　　
第三十一回  阮咸叔侄效放达

　　阮咸，字仲容。妙解音律，善弹琵琶。处世不交人事，惟其亲知雅歌酣饮而已。时咸与叔阮籍居道南，宗室请阮居道北。　　时北阮富而南阮贫。七月七日，俗例曝衣，北阮盛曝衣服，锦绣炫目，咸以竿挂大布犊鼻于庭。人或问之，咸答：“未能免俗，聊复尔耳。”人皆讥之，后出补始平太守，放达无稽。　　阮修，字宣子，善清言，性简任，不修人事。修不喜见俗人，遇便舍去。常步行，以百钱挂杖头，至酒店，便独酌酣畅，虽过富贵之人，亦不肯顾。修家无担石之储，晏如也。与兄弟同居，自得林阜之趣。修居贫四十余年而未有室，王敦等名士敛钱为婚，时慕之者求入钱而不得。后王敦为鸿胪卿，谓修曰：“卿尝无食，鸿胪承差有禄，汝能为否？”修曰：“亦复可耳。”遂为鸿胪承差焉。　　胡母辅之，字彦国，泰山人。少擅高名，有知人之鉴。性嗜酒，任放不拘小节。与王澄、王敦、庾恺俱为太尉王衍所重，号为“四友”。澄常与人书曰：“彦国吐嘉言，如锯木屑，霏霏不绝，诚为后进领袖。”为家贫，求试为繁昌令，后为乐安太守。谢鲲，字幼舆，陈国阳夏人也。以儒业显。鲲少知名，通简有高识，不修威仪，好老庄，能歌，善鼓瑟。后东海王司马越闻其名，举为掾。邻家高氏女有美色，谢鲲尝挑之，女投梭折其两齿，故时人为之语曰：“任达不已，幼舆折齿。”鲲闻之，傲然长啸曰：“犹不废我啸歌。”后为长史。　　毕卓，字枚世，新蔡渔阳人。少希放达。太兴中，求为吏部，尝饮酒废职。比舍郎酿酒熟，卓因醉，夜至其瓮间盗饮之，被掌酒者所获。到明旦视之，乃毕吏部也。遂遽释其缚。卓遂引主人宴于瓮侧，偿其酒钱，致醉而去。尝语人曰：“得酒满数百斛船，四时甘味置床头，右手持酒杯，左手持蟹螯，终身饮酒船中，便足了一生。”因此好酒，为人所讥。乐广闻而笑之曰：“名教中自有乐地，何必乃尔。”是时何晏等祖述老庄，立论以为天地万物皆本以无为。无者，开物成务，无往不存者也。阴阳恃以化生，贤者恃以成德，故无之为用，无时不贵矣。　　故王衍之徒皆爱重之，由是朝中士大夫皆以浮诞为美，废弛职业。　　史说裴頠，字逸民。宏雅有远识，博学稽古，自少知名。　　御史中丞周弼见而叹曰：“頠若武库，五兵纵横，一时之杰也。”累迁侍中。乐广尝与頠谈清言，欲以理服之。而頠词论丰博，广笑而不言，谓頠为言谈之林。　　其时俗尚放荡而不尊儒术，浮虚而不尊礼法，尸禄耽宠，仕不事事。王衍之徒声誉太盛，不以实学相尚，并皆仿效，风教陵替。是故裴頠著《崇有论》以释其弊，众皆然之，犹不能救当时也。其论曰：利欲可损而未可绝有也；事务可节而未可绝无也。谈者深列有形之累，盛称空无之美，遂薄综世之务，贱功利之用，高浮游之业，卑经实之贤。人情所徇，名利从之。于是立言藉其虚无，谓之玄妙；处官不亲所职，谓之雅远；奉身舍其廉操，谓之旷达。故悖吉凶之礼，忽容止之表。渎长幼之序，混贵贱之级，无所不至。夫万物之生，以有为分者也。故心非事也，而制事必由于心，不可谓心为无也；匠非器也，而制器必须于匠，不可谓匠非有也。由此而观，济有者皆有也，虚无奚益于已有之群生哉！　　

第三十二回  江统进上《徙戎论》

　　先是元康九年，惠帝设朝，群臣皆集。朝贺礼毕，太子洗马江统以中原半为夷居，匈奴刘渊居晋阳，羯戎石勒居上党，羌人姚弋仲居扶风，氐人苻洪居临渭，鲜卑慕容廆居昌黎。种类日繁，恐其有变，故上表曰：“戎狄之人，人面兽心，宜早绝其源，不然必乱中华。”惠帝不能行之。统又作《徙戎论》以警朝廷，因上惠帝。惠帝览之，曰：夫夷蛮戎狄，地在要荒。禹平水土，而西戎即叛。其性气贪婪，凶悍不仁。四夷之中，戎狄为甚。弱则畏服，强则侵叛。　　当其强也，以汉之高祖而困于白登，孝文帝于灞上。及其弱也，以元、成之微，而单于入朝，此其已然之效也。是以有道之君牧夷狄也，惟待之有备，御之有常，虽稽颡执贽，而边城不备固守，强暴为寇，而兵革不加远征。期令境内获安，疆场不侵而已。魏兴之初，与蜀分隔，疆场之戎，一彼一此。武帝徙武都之氐于秦川，弱寇强国，捍御蜀虏，此盖权宜之计，非万世之利；也。今者当之已受其敝矣。夫关中土沃物丰，帝王所居，来闻戎狄宜在此土也。非我族类，其心必异，而因其衰敝，迁之畿内。土庶玩习，侮其轻弱，使其怨恨之气毒于骨髓。至于蕃育众庶，则坐生其心，以贪悍之性，挟愤怨之情，俟隙乘便，辄为横逆。而居封域之内，无障塞之隔，掩不备之人，收散野之积，故能渐成滋蔓，暴害不测，此必然之势，已验之事也。　　犬马肥充，则有噬齿，况于夷狄，能不为变？但顾其微弱，势力不逮耳。夫为邦者，忧不在寡而在不安。以四海之广，士民之富，岂须夷狄在内，然后取足哉？此等皆可申谕发遣，还其本域，使彼羁旅怀土之思，释我华夏纤芥之忧，惠此中国，以绥四方，于计为长也。　　

第三十三回  鲁褒伤时作《钱论》

　　论上朝廷，不能用。却说惠帝为人愚憨，尝在华林园闻哈蟆鸣，谓左右曰：“此鸣者为官乎？为私乎？”左右戏之曰：“在官地为官，在私地为私。”时天下饥馑，百姓饿死。帝闻之曰：“胡不食肉糜？”由是权在臣下，政出豪门，势位之家，更相荐托，有如五市，贾、郭二党恣横，货赂公行。当有隐士南阳鲁褒，字元道。好学多才，以贫素自立，因见元康之后，纪纲大坏，伤时之贪鄙，乃隐姓名，而著《钱神论》。其略曰：钱之为体，有乾坤之象。内则其方，外则其圆。其积如山，其流如川，动静有时，行藏有节。市井便易，不患耗折，故能长久，为世神宝，亲之如兄，字曰“孔方”。失之则贫弱，得之则富昌。无翼而飞，无足而走。解严毅之颜，开难发之口。　　钱多者处前，钱少者居后。钱之为言也，泉也。无远不往，无幽不至。京邑衣冠，疲劳讲肄，厌闻清谈，对之睡寐。见我家兄，莫不惊视。钱之为神，往无不利，何必读书，然后富贵？　　由此论之，谓为神物。无德而尊，无势而热。排金门，入紫闼，危可使安，死可使活；贵可使贱，生可使杀。是故忿争非钱不胜，幽滞非钱不拔，怨仇非钱不解，令闻非钱不发。洛中朱衣，当涂之士，爱我家兄，皆无已极。执我之手，抱我终始。故谚曰：“钱无耳，可使鬼神”。今之人惟钱而已矣。　　此论盖疾时而作，朝士亦不察。满朝政务以苛察相高。每有所议，各立私意，刑法不一，狱讼繁滋。尚书刘颂上疏曰：近世以来，法渐多门，令甚不一。吏不知所守，下不知所避夫君臣之分，各有所司。法有必奉，故令主者守文；理有穷塞，故使大臣释滞；事有时宜，故人主权断。主者守文，若释之执犯跸之坐也；大臣释滞，若公孙宏断解郭解之狱也；人主权断，若汉祖戮丁公之佞也。自非此类，皆以律令从事，然后法信于下，可以官政矣。　　惠帝览之，终不能用，朝臣不肯为，故寝也。　　却说韦忠，平阳人。少慷慨，有不可夺之志。闭门修己，不交当世。仆射裴頠闻之，慕而造谒。忠在家，托以远出，故不相见，愈重慕之。次日，因见侍中张华曰：“平阳韦忠有公辅之器，庙廊之才，人皆仰敬，明公可于此时擢之，必有匡济当时之务。”华曰：“闻名久矣，未曾见面。今如此，吾即辟之。”于是张华使人辟之，韦忠称疾不起。友人问忠不出仕之故，忠曰：“吾乃草茅下士，本无宦情。张茂先华而不实，裴逸民贪而无厌。弃典礼而附贼后，此岂大丈夫之所为哉？逸民每有心托我，我常恐洪涛荡漾，余波见漂其溺及我，况我蹇裳而就之哉！”人服其说。　　史说索靖，字幼安，敦煌人也。少有逸群之量，与乡人范衷、张彪、索紒、索永俱诣太学，驰名海内，世人号称“敦煌五龙”，惟靖最雄。后四人并亡。时侍中张华重其名，除为雁门太守。索靖知天下将乱，出朝因指洛阳宫铜驼曰：“曾见汝在荆棘中耳。”　　

第三十四回  赵王起兵诛贾后

　　庚申永康元年四月，却说赵王司马伦，字子彝，乃宣帝司马懿之第九子也。见愍怀太子被贾后所害，欲起兵，恐力不及，谓孙秀曰：“今惠帝无道，贾氏专制，谋杀太子，淫乱后宫，先曾与卿谋之，恨力未及。吾思宣帝尽忠仕魏，南拒孙权，北抗刘备，幸有大勋，德及武帝，平蜀灭吴，而有天下。未及三世，遭此贱人暴虐，鹿将失之。吾欲起兵，尽诛贾党，诚恐刻鹄不成，反类骛耳。汝有何策？”孙秀曰：“殿下欲立盖世之功，独力是所不能。臣见齐王冏每有不忿贾后之意，请其同讨贾氏，方可有济。其余碌碌等辈，不可令其知之。”司马伦曰：“然！”　　于是司马伦即使人请司马冏至，置酒相待，至半酣，赵王屏左右，哭谓冏曰：“今皇上愚憨，悍后专权。君之元子弑之于许昌，后之贼党委之以重任。若不早为社稷计，眼见天下非晋有矣，吾等岂能免乎？今欲与侄共诛贾氏，以正纪纲，侄意若何？”司马冏曰：“吾欲杀此贱人久矣，因力不及，既如此，何不二家就此起兵，矫诏废后，诛其贼党，以靖朝廷，谁敢拒之！”司马伦曰：“既有同心，奈无兵权。”孙秀曰：“此容易耳。明早殿下可入朝奏帝，称说昔年东安王司马繇因罪见废，今因久在东安，甚得民心，常抱不平之志，将来之患，固不待言。宜乘此时乱心未作，朝廷商议着亲信大臣领兵镇之，使彼不萌恶念，可保万全。皇上必允。若问谁可镇守，王殿下宜力保齐王殿下领兵，则兵权归于掌握。即勒其兵，矫诏先废悍后，后诛贼党，岂不甚便？则大功可望成矣。”二王抚掌大笑曰：“此计甚妙，宜速为之。”于是齐王辞别回邸，各自歇息。　　次日，赵王司马伦披公服，执牙笏，奏惠帝曰：“臣闻东安王司马繇被废居东安，怨望朝廷，阴结力士，谋为不轨。陛下可速使人以兵去镇，捕其羽冀，庶得东地宁息。倘恶念一兴，难以扑灭。”帝问曰：“东安欲叛，谁人可去镇之？”伦曰：“齐王冏有文武才略，可使镇守，万无一失。”惠帝从之，即召齐王司马冏领车骑将军，授以兵符，发兵二万五千人，使其出镇东安。齐王同谢恩，捧符印出朝，来见司马伦商议。孙秀曰：“来日俟圣上坐朝，齐王殿下矫皇上诏，废贾后为庶人。　　殿下率禁卫武土拒住宫门，以防外兵，然后请旨，诛张华、裴頠、贾谧等党。“因是赵王伦等各依孙秀之计而行。　　计议已定，赵王伦佯使司马雅去告张华曰：“赵王欲与公共匡社稷，为天下除害，公意如何？”华拒之曰：“天下已定，百僚奉职。贾后虽虐，未至大患，除甚大害，子莫骏乎？”司马忿怒曰：“刀将加颈，犹为是言耶？”不顾而出报伦，伦怒。　　是夜，乃自矫诏，敕三部司马曰：“中宫与贾谧等谋杀太子，今奉皇上圣旨，命车骑司马冏入废中宫，汝等从命，赐爵关内候，不从者夷其三族！”众皆从之，开门而入。至天明，司马伦又以兵一千人入宫，拒住内外，宫人不得出入。齐王司马冏自披甲执锐，领甲士五百人，在宫内矫诏责贾后曰：“皇太后何罪见废？皇太子何辜见诛？汝淫乱宫室，污秽朝廷，今圣上有密旨在此，废汝为庶人，火速收拾，迁往金墉城去，不许久延掖庭！”贾后大惊，曰：“诏当从我出，汝诏从何而来？”　　齐王冏曰：“诏书乃圣上亲书，不必争论！”言讫，喝令军士拥而出之。贾后走上台阁，遥望金銮殿上大呼曰：“陛下之妇使人废之，你久后亦行自废！”齐王冏大怒，挥军士上阁，将贾后推扯下来。以宫车仗，使军士护送，迁于金墉城。去讫，勒兵出宫，会同赵王司马伦、梁王司马肜等请帝上殿。　　贾后淫风毒且愚，谋绝皇嗣却必诛。　　今朝司马伦兵起，犹说诏当从我出。　　时惠帝见诸王各执兵入，心中大惊，战栗不已。当赵王司马伦俯伏殿下奏曰：“臣等为社稷之计，必无谋异之心，陛下不劳惊恐。”惠帝方才放心。司马伦又奏曰：“今贾后凶悍淫虐，废弑太后，谋杀太子，臣故废之。今侍中张华、仆射裴頠、太常贾谧助后为虐，陛下可下诏诛夷。”惠帝见赵王如此，不得不从，连忙下诏许之。于是，赵王伦迎惠帝幸东堂，执贾谧斩之。召八座以上皆夜入殿，于是裴頠等皆至。又令收赵粲、贾午等，尽诛之。乃令张林执张华、裴頠，解结于庭中。张华谓张林曰：“卿欲害忠臣耶？”林称诏诘之曰：“卿为宰相，太子之废，不能死节，何耶？”华曰：“式乾之议，臣谏草具存，可覆按也。”林曰：“谏而不从，何不去位？”华无以对。　　林遂出来，将裴頠等皆夷三族。又收董猛、孙虑、程据等皆诛之。于是赵王伦自为都督中外诸军事、相国，以侍中孙秀为中书令，并据兵权。计文武封侯者数千人。奏惠帝诏追复太子司马遹位号，更立其子司马臧为临淮王。　　时有司奏尚书令王衍备位大臣，太子被诬，志在苟免，请禁锢终身。诏许之。赵王伦见张华不至，复使孙秀去收，诛其三族。时伦欲收人望，选用海内有德之士，以李重、荀组为左右长史，以王堪、刘模为左右司马，束皙为记室，荀松，陆机为参军。李重知伦有异志，辞不受。赵王伦逼之不已，忧愤成疾，扶拽受拜，数日而卒。　　五月，惠帝诏立临淮王为皇太孙。此时朝野震悚，士民恐避，独阎缵闻知，径入市曹，抚张华尸，恸哭曰：“吾曾语君及早退位而不听，今果不免也。”后复见贾谧尸，叱曰：“小儿乱国之由，诛之晚矣。”哭讫，上疏表张华之死屈。惠帝善其忠烈，乃擢为汉中太守。　　史说张华之幼子张韪，颇识天文，夜观乾象，见中台星折。　　次日见华曰：“今中台星折，正应大人，宜早退位，免祸临身。”华不听，且曰：“天道幽远，惟修德以应耳，不如静以待之。”未数日，孙秀以兵入府，曰奉旨斩公。华大惊曰：“吾先帝老臣，忠心如丹，不爱生而靖王室之难，祸不可测也。”言未终，孙秀使人推出市，斩之，诛其三族。　　张华性好人物，至于贫贱候门之士，凡有一介之善者便咨嗟称羡，为之延誉。性爱书籍，身死之日，家无余财，惟有文史溢于箱箧，尝徙居，载书三十乘。秘书监虞挚撰定官书，皆资华之本以取正焉。天下奇秘，世所希有者，悉在华所。由是博物洽闻，世无与比。陆机尝请华宴，于是宾客满座，华举器，见鲜有异，乃曰：“此龙肉也。”众客未之信。张华曰：“公等不信，试以苦酒灌之，必变异象。”众依法以苦酒灌之，而五色光起，众始默然。席散，机问鲊主，果云园中茅积下得一鱼，质状殊常，以作鲊过美，故以相献耳。时武库封闭甚密，惠帝使人开搬点视宝物，其中忽有雉雊，诸人皆以密固，何有此物？惟华曰：“此必蛇化为雉也。”众视雉侧，果有蛇脱焉。　　吴郡临平岸崩，出一石鼓，捶之无声。郡守进入朝廷，惠帝问华，华曰：“可取蜀中桐材，刻鱼形，扣之则鸣矣。”帝如其言，即取蜀桐刻形打之，声闻数里。　　先吴之未灭也，斗牛之间常有紫气。及吴平，紫气愈明。　　华闻豫章人雷焕妙达纬象，乃召焕至，与宿，乃屏人谓曰：“可与汝共寻天文，知将来之吉凶。”因同登楼，仰观天象，问焕紫气之故。焕曰：“仆察之久矣，惟斗牛之间颇有异气。”　　华曰：“是何祥也？”焕曰：“宝剑之精，上彻于天耳。”华曰：“君言得矣。吾少时有相者，言吾年出六十，位登三公，当得宝剑佩之，斯言岂效耶？”因问曰：“在何郡？”焕曰：“在豫章丰城。”华曰：“欲屈君为宰，密共寻之，可乎？”　　焕曰：“从命。”于是华即补焕为丰城令。　　焕到县，掘狱屋基，人地四文余，得一石函，光气非常，中有双剑，并刻有题：一曰“龙泉”，一曰“太阿”。自得此剑，其斗牛间之气不复见矣。焕以南昌西北岩下土以拭剑，光芒艳发，因此遣使送一剑并土来京与华，一自佩。华回书谓焕曰：“得两送一，雷公得无欺乎？”焕谓使人曰：“本朝将乱，张公当受其祸。此剑当系徐君墓树，灵异之物当化去，不永为人服也。”时华得剑，宝爱之，常置坐侧。华以南昌土不如华阴赤土，令人报焕，书曰：“详观剑文，乃干将也，莫邪何不复至？虽然天生神物，终当合聚。”因以华阴土一斤致焕，焕更以拭剑，倍益精神。　　张华既诛，剑失所在，并不见踪。焕亦卒，其于雷烨为州从事，持剑行经延平津，忽于腰间其剑跃起坠水，即使从人没水取之，并不见剑，但见两龙各长数丈，蟠萦有文，没者惧而返。须臾，光彩照水，波浪惊沸，于是失剑。烨叹曰：“先君化去之言，张公终合之论，此其验乎？”张华博物如此类甚多，不能详载。华著《博物志》十篇，及文章并行于世。先是，华与赵王司马伦有隙，司马伦乘此诛华。华死年六十九岁，朝野莫不悲恸。　　

第三十五回  赵王司马伦执权

　　却说赵王司马伦既废贾后，及诛张华等，乃自专国政，总握兵权，自为相国，以孙秀为侍中。时百官俱听命于伦，而伦素旷达无智策，复受制于秀。于是孙秀威权震于朝廷，天下皆事秀，而无求于伦。　　却说孙秀乃琅讶小吏，累官于赵国，以谄媚自达。秀既执机衡，遂恣其奸谋，多杀忠良，以逞私欲，于是京邑君子不乐其生，秀之诸党皆登卿相，并列大封，其余同谋者，皆超阶越次，不可胜纪。至于奴卒厮役，亦加以爵位。每朝会，貂蝉盈座，故人为之谚曰：“貂不足，狗尾续。”而秀以苟且之惠，取悦人情；府库之储，不充于赐；金银冶铸，不给于私。故有白版之侯，君子耻服其章，百姓亦知其不终矣。　　孙秀既立非常之事，司马伦愈敬重焉。当孙秀人见赵王伦曰：“斩草不除根，萌芽依旧发。今贾后虽废为庶人，犹在金墉，若不剿除，后必为患，殿下可速矫诏诛之。”赵王伦曰：“卿计正合孤心，你可密地使人持诏杀之。”于是，孙秀乃伪诏使王全赍金屑酒来金墉杀贾后。使者领命到金墉，入内请贾后跪听宣诏，贾后不听。王全开读其诏曰：贾氏专权，废弑皇太后，无妇之道；谋弑皇太子，无母之慈。祸乱国家，淫恶昭著。至忠之臣见遭诛戮，谗佞之辈反授权柄，致使天下之人谤朕不君。谓天地所厌，人神共怒，今赐金屑酒一壶，赐其自尽，勿得推故。　　贾后虽不肯跪，然耳听其宣读。听讫，大骂赵王司马伦逆贼，将酒饮之而死。王全收敛，方始还都报知赵王司马伦。伦大悦，重赏王全。　　

第三十六回  淮赵二王相谋害

　　秋八月，却说赵王伦以淮南王司马允为骠骑将军，领中护军。司马允性沉毅，宿卫瓘将士皆畏服之。知赵王伦、孙秀有异志，欲谋讨之。伦、秀密知其议，即转司马允为太尉，外示优崇其爵，内实夺其兵权。淮南王司马允乃大怒，遂率国兵数百人直出，大呼曰：“赵王与孙秀谋反，我讨之，肯从者左袒！”于是从者甚众，司马允以其兵遂围相府，赵王伦亦引兵数千人出，与淮南王允战。两军相交，战不五合，赵王伦败死者数百人。伦走入府内，紧闭不出，允乃结阵于承华门前。　　中书令陈淮欲应允，言于帝曰：“今日淮南王司马允与司马伦为争权，各以兵相战，望陛下委臣领禁兵，前去解和，不然必有一伤，而乱及中朝矣。”惠帝曰：“卿不可去，朕使别将去。”于是帝遣殿前将军伏胤以三百兵，持白幡前去解斗。　　在相府前过，赵王长子汝阴王司马虔时在门下省见胤领兵过，即出，阴与胤誓曰：“君能为我，富贵当共之。”胤答曰：“殿下息言，吾乘幡入内杀之。”言讫，即驰至承华门，乃诈言曰：“臣奉诏以兵来解和，殿下火速开阵，与臣相见。”淮南王允以为是实，不提防，令开阵门受诏。伏胤直入，将淮南王允刺死，收其兵来见赵王伦。伦大喜，拜伏胤为大将军，入朝奏惠帝，言淮南王允谋反，夷灭允族数千人。　　

第三十七回  孙秀害潘岳石崇
  </div>
  <div class="pagination">
   <a href="两晋秘史_page4.html">
    上一页
   </a>
   <a href="两晋秘史.html">
    1
   </a>
   <a href="两晋秘史_page2.html">
    2
   </a>
   <a href="两晋秘史_page3.html">
    3
   </a>
   <a href="两晋秘史_page4.html">
    4
   </a>
   <span class="current-page">
    5
   </span>
   <a href="两晋秘史_page6.html">
    6
   </a>
   <a href="两晋秘史_page7.html">
    7
   </a>
   <a href="两晋秘史_page8.html">
    8
   </a>
   <a href="两晋秘史_page9.html">
    9
   </a>
   <a href="两晋秘史_page10.html">
    10
   </a>
   <span>
    ...
   </span>
   <a href="两晋秘史_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
