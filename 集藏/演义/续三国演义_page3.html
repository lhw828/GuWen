<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 3 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 3 页/共 34 页
  </h1>
  <div class="content">
   太史令谯周曰："大将军拒钟会，其兵不可抽，抽则两失。东吴非好相识，且艾兵已近郊，若知陛下出，纵轻骑追之，亦恐不能脱，皆非善策耳。臣观乾象，见国数已衰，贼气方盛，客星犯阙，主星韬光，战则无益，不如出降。上可救全城百姓之命，下可以保全九族，乃应天顺时之举，非臣不忠，敢陷陛下为屈膝事也。"后主惑其言，乃议出降。邓艾因顿兵城下。当有帝之第三子北地王刘谌知之，急入阻曰："谁献此计，误陛下为万世何如主？况城中尚有十万之众，当率之或战或守，敌兵何能即入？彼兵远来，野无所虏，粮草不接济，但能坚守一月，全军皆没城下矣。且姜维诸将在外，安得无计？献此计者，不但误陛下，诚可斩也！设使势穷力竭，犹当父子背城一战，何至含垢忍耻以图苟活，何以见先帝于地下耶？"帝曰："尔小儿何知国计？可速去。"北地王知帝存妇人之仁，执性不回，乃将幼子托刘璩抚育，随哭入昭烈之庙，先杀其妻，乃自刎。刘璩者，梁王刘理之子也。在诸王之内，号称智囊，且机警有权略，比时亦欲进议，因见刘谌之死，知帝执迷，不可以舌诤也。方哭念刘谌间，有刘封次子刘灵入省，璩曰："今国势如此，奈何？"灵曰："惟应与吾兄刘宣等商议，全身远害，岂宜束手待毙，行奴颜婢膝事乎？"刘璩曰："某亦为此而思度，非宣兄莫可与计者。"灵即驰请宣至。璩曰："大厦将崩，一木难扶，城若一破，玉石俱焚。兄辈计将安出？"宣曰："吾弟才略胜我百倍，必有定见。以愚谅之，帝意不可转，国事不可支，明矣。为今之计，惟有逃避遐方，审机谅势，或图兴复，此为上也。若还居此迟回，必遭大辱。"璩曰："兄计深与我合。"言未毕，又有一人自外而入，呼曰："刘子通在否？"刘灵忙出迎候，乃杨仪之子杨龙也。龙曰："适到尊府访议，云兄到此，是以随亦来会。正欲见殿下呈鄙见耳。"于是同入见璩等，乃曰："龙本不识时务之人，因思先父曾言诸葛丞相临终，惟先父在侧，嘱以后事。言刘氏此复中衰，越三十年后，当有英主再出，复兴汉业，重定中原。臣父对臣言之，谨记不忘，将谓国家尚有一统之日，不意事势若此。主上惑于谯周之说，必不可移矣。臣观七殿下相貌不凡，神异种种，将来主大器者，必殿下也。夫智者见于未萌，岂待已著乎？申生止而待死，重耳逃而复伯。此已往之明鉴也。吾辈愿从殿下周游，万死而不辞。"言未毕，有一勇士自外披襟而入，大叫曰："汝众尚不逃走，是欲自送死耶？"众视之，乃梁府护卫亲兵总领秦州狄道人齐万年也。
　　
　　刘璩乃拉万年手曰："吾知欲脱此虎阱，非将军不能周旋，奈何尚有一大关系，须累将军保扶之。昨北地王死于社稷，天地为之悲惨。又将幼子刘曜托我抚育，以为我必不负托者。我辈仗威力，或可幸全，是儿方在襁褓，为之奈何？若此儿不得出，我亦无弃行之理。"言讫，泪下如雨。万年言曰："殿下亲子在外监军，尚不言及，而拳拳以托侄，立相与存亡之誓，真仁人之设心也。他日必为万民之主，不卜可知矣。"盖璩之长子聪，生而有神力，善于弓马，因此后主命之监助姜维之军。姜维每资其力，倚重之，故尝留于其军。万年乃曰："臣敢不体殿下之心以报北地王之忠？但只身恐不能两全。臣有契友廖全者，真勇士也，兼之义侠逾常，乃平西将军廖化之子也。每欲从征为国家出力，渠父惜惟一子，留家不遣，因与臣较艺，随为刎颈之交。臣当前去约彼至此，将曜主缚于其背，臣则向前开路，誓当死战以报国恩。但须急速，毋致迟误。"众曰："永龄真义勇丈夫也，速宜驰之。"万年即偕廖全至，刘灵、杨龙等皆会。万年即手持大刀，当先开路，廖全负刘曜挺枪次随。刘英、刘宣保护各家眷属居中，璩与刘灵、刘和等断后，一齐俱望西门而出。当有魏将方来引兵拦阻去路，曰："吾观汝辈皆仕宦装束，且汝主既降，则尽是魏民，吾主方事招徕，何用逃窜？"万年更不开言，怒眸若电，就轮起大刀劈面斫去。方来亦挺枪相迎。论方来岂万年之敌乎？但贼兵众多，又要保卫眷属，惟冲击而已。万年乃杀条血路而出，廖全奋勇挟斗，人不敢追，拥卫众人以出敌围。方来不舍，从后引兵追来。万年曰："贼徒不知死活，尚敢来追，不斩之无以见英雄。"乃随勒转马迎之，未及二合，将方来手起一刀斩之。众魏兵见如此利害，那个敢来追？各自奔散。正是：他年开国兴基手，先向成都显首功。
　　
　　却说邓艾知得西门厮杀，即令部将褚群引兵助战，从后杀来。刘璩忙令刘灵抵敌，曰："不杀鼠贼，无以雪胸中之忿。"乃大喝曰："认得刘将军么？"褚群忽见刘灵身长一丈，膀阔三停，威风凛凛，大是惊骇，旋勒马谓曰："汝家国已破，尚欲何往？不降何待？"灵曰："贼奴！汝辈尚可降彼妇人小子，安能降我真将军耶？"言讫，横冲而入。褚群亦魏中名将，举刀急架。鏖战移时，魏兵合围而来。灵即心生一计，抽马佯败而走。褚群不料，从后急追。灵故勒马缓行，褚群马逸不能收步，撞过马头，被灵一枪刺中透心，落马而亡。后兵溃散，不敢复追。正是：巧施阱虎擒龙技，得树安邦立国勋。
　　
　　却说刘灵方离家之际，猛忆起王弥乃吾心腹之友，当今无以为匹者，万一陷于敌中，为彼收用，则失吾国一栋梁矣。忙使人邀到，与之同出。盖王弥者，乃北地将军王平之子也。自幼生而颖异，膂力过人，长而有千斤之力。尤精于骑射，每为其父器重之。后乃袭父荫居职，尝有开跋之志。因见帝之昏庸，信任黄皓，妨贤拒谏，遂杜门不出，时人尚未之奇，惟刘灵痛父失事遭戮，饮恨不仕，弥乃与之结为异姓兄弟，时与较艺，始知弥之贤于人矣。其后弥与关氏兄弟俱称时俊，亦相结纳。当日得灵之信，乃喟然叹曰："吾父子早知有今日矣。子通兄既来见召，倘不从命，是无忠义之心而负生平之所学矣。但关家兄弟与我有休戚之托，彼年尚幼，安能自拔？"遂奔至关家。而关防、关谨见说弥至，乃从内大恸而出曰："飞豹兄，当今事势若此，奈何奈何？"初，关兴于青龙元年间从征失利，患病在家，因见国事日非，每叹说："任奸邪于危难之秋，丧无日矣。吾族安能免哉？"昨见王弥来省，坐论时事，乃太息曰："王子均之有子也，可以托孤寄子矣。"遂嘱防、谨深相结纳之。王弥曰："国家垂破，而尊府与贼为世仇，祸且不测。吾因刘子通召往偕遁，深念昆玉，故此特来相讯。且欲议为今之计，惟当速避，后与诸公协谋兴复，乃为上策。"防曰："兄言甚是，其如家口之计何？"弥曰："大丈夫为国不顾家，况司马父子方有大志图篡天下，假仁假义以收摄人心，安肯仇害人之家属乎？愿贤弟放怀以图大事。"防、谨乃依命同出，竟留家属在城中，后遭庞德之子庞惠毒手，合家尽罹惨祸，曾无噍类，伤哉！
　　
　　却说王弥同防、谨到家辞亲，带平时用器、强弓劲弩，忻然偕关氏弟兄一齐跃马而出。关谨曰："北门有邓艾自在那里，不可轻往，东西二门贼兵亦盛，惟南门路窄，提防稍懈，我们当从南门而出。"王弥然之，于是望南门冲突而去。时有魏将李因列兵挡住去路。王弥乃曰："我等是异乡客人，因在成都生理，今天兵围城，口食不给，是以欲奔还乡，望将军开一生路，放我众人逃命，深感大恩。"因曰："吾奉主将之令，那敢放走一人？必须拿进大营，查验一过，方可发落放去。"王弥知事不谐，即轮起大刀杀进。李因亦挺枪急架。二人相持良久，关防怒上心头，亦提起铁楞混杀一场。于是且战且却，将逃二十馀里。
　　
　　且说邓忠正巡视至南门，知城中奸细走出，李因已去追赶，乃令族弟邓濮带领家兵二千，星飞赶捉。而王弥等早被魏人团团围住不放，正在危急之际，只见东南坡下突出三骑，领了庄客数百人，各持利刃杀入阵来。且看那三人入阵，恰似虎入羊群，挥刀乱斫。邓濮骤马接战，却不提防被暗箭正中坐马，把邓濮掀翻在地，那樊荣只一刀斫死。不想放箭者却是李珪，于是关防、关谨乘乱杀出重围。李因驰马急追，防、谨奋力抵卫，殊不知王弥从旁跃出，将李因一刀刺中左腿。因负痛逃去，诸副将亦不知去向。那三人纵横冲突，彼追兵伏尸流血，杀死殆尽。王弥、关防等见追兵已散，乃回身下马，相见拜谢，深感再造之恩，且问为何得诸君来救，愿闻姓字因由。三人答曰："某等弟兄乃李珪、李瓒与表弟樊荣也。先祖李严被上谴责，徙居于安乐镇，此去尚有六十馀里。先父李丰曾为参军，见朝廷任非其人，嘱我辈不可出仕。今与叔父李裕权止旧窝，听得魏兵追捉列位，吾弟兄在前山看已多时，见诸公势窘，心甚忿怒，以是统领苍头前来助斗耳。"王弥等称谢不已，亦各道诉逃窜之故。珪曰："既如此，皆是同志，即吾一家，乃天使之相遇也。且今天色已晚，权到敝庄住宿一宵，再作他图。"王弥等感其殷勤，即与同到庄所。庄内僮仆迎进，其叔李裕秉烛出接，分宾主坐定，又各达姓名衷曲。裕置酒相款，席间叹息曰："余先君在日，每尝戮力王室，为国忘家。后因失事被谴，厥志不遂。见诸葛丞相人亡，伤念不已，竟成疾而逝。今吾辈目击国破主辱，不能继述先君之忠，以匡救王室，何用生为？"众皆感悼，无不泣下数行泪。惟王弥抚掌大笑而起曰："夫否泰运也，荣辱数也，何足悲哉？况天生吾才，必有所用。昔晋文避难出奔，贤士云从，卒复霸业。吾辈才虽不及古人，然有志者事竟成，安知他年建立，出于晋文公下乎？诸君何用作楚囚之对泣耶？"裕曰："飞豹之言，真达时有志之论也。"众皆拱手称谢。次日，弥等辞谢，即欲告行。裕曰："且刘氏诸公子，不知去向。诸君宜且暂住寒庄，待我遣人往张、黄、诸葛、赵等各家探听的实，那时赴会未迟。不然，彼此各自一方，势分力弱，欲成大事，此实难矣。"弥曰："既蒙老丈厚爱，敢不惟命是从？固愿速修书一封，令盛使驰各家一探，则老丈报主之忠，交友之信，可谓两得矣。但思我辈家属且不顾，恨不能灭此逆贼而后朝食，安可再有迟疑？今就告别，随盛使去寻旧主，兼打探各家下落，以共图大事。盖国贼不俱生，非贼死吾手，我必死于贼之手矣。"裕曰："有诸君如此忠肝义胆，天地亦为之垂佑，何患事不成哉？"即送王弥等起程。临行，携手嘱曰："早晚若举大事，某当遣侄辈三人前来相助，聊尽老夫先世以来报国之志耳！"众皆谢别。裕又曰："诸公如有确信，望早惠玉音，以慰悬念。"众应而别，裕赠诗一首曰：
　　
　　君因国破弃家乡，万里迢遥赴远方。此去若能兴大业，早传鱼锦慰牵肠。
　　
　　
　　
　　第二回  二贤合计诛邓艾
　　
　　且说张飞自遭范张之变，先主痛念不已，为之建第于成都，移其家属居之。其后张苞为从孔明出征，追擒魏将，坠崖破顶，中风而亡，后主追惜之，由是待其眷属特加隆厚。苞妾李氏生一子曰张宾。初因李氏梦吕洞宾赐一玉柱而有娠，故名为宾，字孟孙，乳名柱奴。嫡妇生二子：一曰张实，字仲孙，一名张敬，字季孙，俱有勇力。惟张宾生而秀异，卓荦不群，甫冠时，耽于书史，古今典籍过目成诵，自经史而下，孙膑、吴起之术，诸子百家之谈，无不通晓，特以庶之所出，而失嫡母之爱，乃寄育于人。一日，谒姜伯约督府，议论风生，言语英发，旁若无人。伯约惊异曰："子器非凡，吾邦有人矣。"自后每留心顾待，以其稚年母寡，未忍即挈之军中，常有事体疑难者，则往咨之，必得善策。伯约于是将孔明所授之遗书，与自己生平之所学，悉传与之，且诫曰："以子之才，胜我十倍，他年必出人头地，建业立勋矣。然大才晚成，贵在涵养。"宾从之，每务韬晦而不以功名为急。至建炎元年八月邓艾之入寇，后主以仁柔无断，听谯周保民全族之说，乃遂决意投降。于是诸勋旧之家相与出避。时张宾友辈亦劝之出避，宾曰："吾尝蓍卜累矣，国家运数尚未殒绝，敌之将帅必自败亡。即不然而万一有所不韪，吾独不能为张子房一锥之击于博浪沙乎？安忍即忘韩而去楚哉？"于是闭门不出，日守穷庐。岂料后主见艾兵蜂至，度势不可支，遂从谯周之议，作表请降于艾之营。艾即整兵入城，留兵守卫，号令诸军毋得恣意剽掠，妄行杀戮，违者立斩。入城出示晓谕诸臣民，招安诸勋旧，意气扬扬，居然自为己功。于是一民尺土悉属其版图，而汉家数百载之馀绪与先主几十年之经营，一旦付于贼手，伤哉！是时邓艾自以为出奇计取胜，灭人之国，降人之主，即吕望不足比，子房不足数矣。又见钟会前欲退兵长安，智出己下，司马昭父子亦因时窃据，无甚异绩，遂渺视魏国无人，不禀军令，任意施为，纵兵杀掠，所至燔宫室、淫妃女，被灾者不可胜述。且又以檄报会，而词语骄矜，毫无退让之意。会见甚怒，由是始与艾成隙矣。
　　
　　且说姜维得后主投降之报，会兵入城，集众将议曰："国家不幸，至于今日，正为子死孝、为臣死忠之秋也。可恨邓艾一介黄口，乃得以诡计入破吾国，实由吾国无同心协力之人，早提备于不测耳！令维不死，必不容此竖子得志。倘诸公肯助我一臂之力，吾当重整山河于如故。"众将曰："敢不从命！"维曰："吾与张孟孙筹之熟矣，必须如此如此方可。"于是大开关门，悉诣会军，屈词下拜，假申诚悃。会以为实，乃开忱延接款待之下，议论奖借，于维独致殷勤。夜复召维饮，维乃乘间说之曰："大都督魏中元将，统帅巨戎，今不血刃以收全功，可谓不世之奇勋矣。第功由副成，吾恐谗言一至，主眷必衰。此韩信所以甘心于烹郦生而不顾也。且邓将军以小智侥幸成功，骄矜自恃，不禀命于都督而恣意自行，是蔑视麾下也。维为君侯今日之计，当速进兵成都，招徕四方以集士望，晓谕百姓以收人心，则主副之权自别，而国人知所感戴矣。"会闻言大悦，自以为得知己之助晚也。诘朝乃会兵至成都，长驱入城，大张告示，禁戢剽掠，百姓无不欢呼鼓舞，拥卫而视。邓艾闻之，心甚忧惧，乃故行斩犯令者以立威。钟会大怒，乃遣人请姜维入营计议。时姜维既随会入城，探得诸勋旧名杰俱已避敌出奔，孤力寡助，有谋莫遂。忽闻得张宾尚在城中，维乃喜曰："孟孙之不去，天使之以成我大事也。"忙使人邀之。宾既至，二人相持哀悼。宾拭泪曰："事既至此，悔亦无及矣。幸今都督尚在，柱奴未去，见天意之有在也。"维乃以己意达之。宾曰："此计甚妙，但须趁此蚌相持之日，以收渔人之利。若会、艾既除，其馀碌碌之辈岂足挂意？当草菅刈之，而长安以西亦可一鼓而收矣。"维大喜曰："孟孙之意与我正合，但迩来张翼、廖化等因忿恚成疾，相继而亡，智勇兼备之士难得其人，谁为之辅翼者？"宾曰："今国中虽无人，其豪杰之散佚于四方者尚多，但都督未之访求耳。宾知子龙之后有二人，乃征西赵统之子，一名赵概，字总翰，一名赵染，字文翰。此二人不惟武艺超群，且义气如山，兼有一幼弟名勒，宾视其形状磊落，器宇恢弘，真异人也。又有老将黄忠之二孙黄臣、黄命，臣字良卿，命字锡卿，亦义勇士也。宾曾与彼结为八拜之交。复有诸葛统军瞻有少子名宣于字修之者，亦吾蜀之名物也，胸中府库甚富，且深得孔明之秘传。前者瞻当出军之日，彼曾极谏不利，唯宜固守以待都督大军回。瞻因不听，以致大败，则其有智谋可知。若此数人，皆吾同志，倘物色以求用之，必得其死力矣。其军中外务，宾自足主持之。愿都督速行征聘，且事关非细，亦宜慎密。"姜维大喜曰："天生孟孙，吾社稷不终墟矣，亦不负老夫生平所望也。"
　　
　　维乃进军门，入见钟会，会正独坐沉吟，维缓言曰："君侯之沉吟，得无有所筹算乎？"会曰："可恨那邓艾小竖子，慢军违令，故行杀戮，犯我节钺，法所难宥。正欲请公求议，以除此倔强，不意惠临，实得大愿。"维乃佯为顾盼之状。会知其意，乃屏退侍卫，延维入密室，事以师礼，曰："先生何以教我？"维曰："老夫乃刀斧之馀，安敢僭议大事？今既蒙麾下不以亡国之虏视我，而以腹心相待，维敢不竭诚以效尺寸之愚，上报知遇之恩？且君侯所知夫猎者乎？今之猎者环堵而立，围场而待，前望界林，后顾西□□执弓石来钺，志在于麋鹿狐兔也。不虞□□□□□伏而出，威吓射者而去也。盖缘贪小利、忽近忧耳！今邓艾不过一介武夫，谬获小功，辄生骄懻，亦由其器量不宏，故少受即盈也。君侯用计制之，又何难哉？但司马昭久蓄不臣之心，必忌胜己之士。今君侯神武，即魏武不能过，况复谈笑灭蜀，威震臣主，功居不赏，窃恐虽欲图安，弗可得也。愚常计司马之与君侯盖英雄颉颃，势不并立者。敢问司马与君侯，权孰重，势孰盛？"会曰："以司马之挟天子令诸侯，权统禁军，势居睥睨，予岂若比？"维曰："势既不敌，祸且不免，欲图全身之策，又将安在？彼邓艾父子乃疥癣之疾，乌足介意？"会闻维言切中其病，神色俱变，唯垂首抚膝而已。维见可说，复大声曰："君侯之智略，足胜司马十倍，乃事至不断，吾恐祸不旋踵矣。昔韩信犹豫，拒蒯通之言，自取赤族之惨；孙权勇决，从周瑜之计，以定鼎足之业。殷鉴不远，机难再得，唯君侯早计焉。"会乃攘臂而起曰："司马氏欲图篡逆久矣，特以有一二旧臣与会在耳，吾即不能为今日之桓文，安肯从奸助叛以遗臭万年乎？倘伯约不吝相助，我当先剿艾贼，次伐司马，共平天下，以救苍生，始遂吾之素志。但恐全蜀之民未必归顺，唯伯约为之倡率。富贵之日，与公共之。"维曰："益州地险民富，孔明每称为天府，今日为君侯所有，此实天假君侯以发迹之地也。今老夫当召耆硕旧臣，共图鸿业，则不惟鼎足之势成，而扩土兴疆，蚕食天下，所向无敌矣，何有于司马哉？使维异时得奉君侯辇毂入都，一睹先帝陵寝，吾愿足矣，敢望富贵乎？"会乃大发仓库，犒劳三军，据蜀称叛，假密旨以槛车收邓艾父子，并将士有不顺从者，悉囚之一室，以待事定剿除。此时邓氏既收，而钟会之势遂孤，计皆出于张宾而会未之知也。于是姜维深幸得计，以书密启于后主曰：
　　
　　先帝创业垂统，几数十年。而遭时不偶，大臣元将相继而殒，于是朝无柱石，国无栋梁。贼国窥衅而窃发，今日伐我西鄙，明年割我右壤，祖宗社稷一日为墟，此皆臣等不致死力，以陷陛下于此地耳。今维与故将张飞之孙张宾，乘邓艾、钟会之有隙，授一诡计，则邓艾已除，钟会势孤，行将揭日月于复明，辟乾坤于再造云云。
　　
　　张宾乃潜集诸旧将校，日夜计议。又访得魏延之三子魏攸、魏晏、魏颢，骁勇善斗，能用大刀，马谡之子马宁，有机警，善用槊，及赵府牧马帅汲桑亦谙于军务。济济英豪，俱得临时举用。向来张宾但知得钟会收邓艾父子，岂意将士不从命者亦囚禁之也。宾知之，大叹曰："自古未有逆情违众而可以成事者。"乃语弟张实曰："伯约老耄，计议颠倒，如何不止钟会囚众不从命者？大难将作，事不谐矣，亦天数也。"夜半，闻魏兵大乱，姜维方在军中与钟会议事，忽见四面火起，乱箭如雨，杀入营中。维知事必败，乃命子姜发飞报张宾等速逃，以图后举。维亦随为乱兵所害。事悉陈寿衍义内备详，兹不复附。张宾等见火起，急欲奔探消耗，而姜发忽至，语其故，众大惊骇失色，唯赵概扬声曰："事既至此，大丈夫当从死中求生，岂可束手待毙乎？倘机会或可复得，顾在人立志何如耳！"张宾曰："总翰之言是也。此乃玉石俱焚之秋，安可自投罗网？宜且避之，再作别计，以酬夙志。"赵概曰："家眷不足惜，但幼弟勒乃先君之所钟爱者，必不可弃，谁能为我保护出城？"忽有仆汲桑在旁厉声而出，曰："仆之为主，如手足之捍头目，安忍幼主遭难而不顾乎？吾当拼死保护出城，以报两世相待之恩。"众皆曰："民德勇于自任如此，此儿得命矣。"汲桑将赵勒缚于背上，徒步而出。按：汲桑字民德，乃渭北之乐乡人也，雅不好书，性气刚猛，力敌万人，且步捷如飞，能追奔马。建兴元年，赵广因出屯兵，见巨人迹长二尺许，心甚异之，踪迹至一山窝，见桑方负一虎而出。广吃一惊，从骑皆为之骇跃。乃即挈之以归，厚加恩养，置诸亲兵以居辖下。昔府中得一羌胡鬣马，值价千金，以其性烈难驯，人皆不敢驭，乃以铁链绁于厩中。桑一见之，即去其链，跨之出入，如素所调良者，以是人服其勇，皆称为牧马帅。当日张宾、张实、张敬统众武士，护送各文武官员出城，魏攸、魏晏、魏颢兄弟曰："吾等誓欲为国家图报效久矣，今日虽死，亦所愿也。我兄弟当劈开一路，众后随之。"于是拥众一齐向南门而出。
　　
　　且说汲桑虽勇，终是背负一人，常欲遮护，不便于奔驰，乃竟陷于敌中。适遭魏将李明撞见，欲刺之。汲桑吼声如雷，人皆僻易，被桑一斧斫中马腹，将李明落马，又一斧斩之。后有张平望见桑勇，不敢向前，但指麾三军团团围绕，桑乃左冲右突，纵横乱斫，叱咤风生，杀得敌军人亡马倒，血染征衣。魏中一骑将在高阜处见之，引箭欲射汲桑，赵勒在背上看见，报桑曰："避箭。"桑忙抢得一牌遮抵，前后箭如雨下，无一矢得中者，可见真命所属，百灵咸护。盖汲桑陷于敌中，非其不勇，固恐伤幼主而不敢冒锋刃耳！然敌人见其骁勇，亦无敢上斗者。桑正思脱身之际，赵染、赵概见桑不至，回身统率子弟家丁奋勇格斗，直入深处，卵翼汲桑以出。不移时，又见飞骑来报张宾等曰："东门尚有不得脱者，但闻吾兵杀声震地。"宾猛顾曰："此必黄良卿弟兄也，谁敢去速救者？"众未及对，怒起张敬，曰："黄良卿兄弟乃吾姻戚，岂可坐视而不救耶？有志者随我以往。"乃挺一长矛，径望敌阵而去。马宁曰："张季孙真义勇丈夫也，吾当助之。"赵染、赵概闻言，亦仗剑随往，蜂入敌中，救出黄臣弟兄之命。盖黄臣因乱中误听约令，错从东门而出，故与宾等不值，以致几为魏军所害。至是黄臣既出，却又不见了张敬。张宾曰："吾弟平生好杀，必入敌丛深矣。我思之，非汲民德不可救也。"桑闻言，即持刀纵步如飞，入彼阵中。敌见汲桑向战之勇，各自回避，直到城下。遇见张敬正挺剑与魏兵接战，桑欲挟之以出，张敬曰："待我慢慢杀尽魏贼，方消此恨。"桑乃力挽同回，见张宾等曰："敌必来追，惟当速去。"宾曰："近地皆魏管辖，必不可往，且到边方暂止，访求刘家诸殿下及王弥去向，以图会合，再作良谋。"众从之，径往张掖而去。后人有诗曰：
　　
　　四七星官出蜀城，九良八杀六丁神。计罗五曜同离去，自此中原不太平。
　　
　　又有诗赞汲桑曰：
　　
　　天付英豪助晚刘，间生贲育到神州。他年逐鹿争王伯，捷足先驱孰与俦。
　　
　　且说魏之监军卫瓘，乘便宜以收钟会，又追斩邓艾父子，遂欲擅威福以制服蜀臣，事亦前衍义备详。此时有人知卫瓘之意，急来报于诸葛宣于，宣于尚在家，乃曰："吾之所以不去者，正为此事耳！"乃即伪扮为云游道者，直叩魏之大军中，来见卫瓘。其门客乃急止之曰："吾闻卫瓘正欲诛戮蜀臣，今岂可自扼虎项而批其逆鳞乎？"宣于笑曰："吾岂不自知！自幼习祖书，金木五遁，变化莫测。卫瓘岂能害我乎？且贾彪不西入以说窦武，则党锢之祸不解，吾岂可坐而不救乎？"乃直入魏军，谓其侍卫者曰："吾乃西州隐士，欲见将军言机密重事，烦为通报。"其侍卫见说报机密事，即入中军报卫瓘。瓘命请入见，宣于乃飘然入内。瓘见宣于一表人物，秀雅不凡，乃即延坐，谓曰："子有何机密以教不佞？"宣于曰："愚夫久处山林，不预国政，近闻将军大兵压境，纪律甚严，声闻所至，无不踊跃感戴。仆见将军既成不世之功，当培其根本。且闻成奕世之业者，行必世之仁；建不拔之基者，立异等之方。前者钟、邓二公既谈笑以定西州，曾不于此时劳来百姓，抚恤疮痍，乃各妄行私志，肆意贪残以取灭籍，盖由量之浅薄耳！今将军坐收震世之功，不安绥其臣民，乃欲诛灭蜀臣之家，此则人民惊骇，各怀疑惧之心，翕然叛乱，吾恐祸生不测矣，窃为将军危之。古之圣君贤相，但以德服人之心，安有降而复诛，以及无辜乎！语曰：
　　
　　不妄杀人者能君人，汤武之师是也。"瓘曰："吾安有是心？皆人之妄言也。以先生旷世之才，下教不佞，敢不从命乎？"乃急出安民之榜，张挂于市，民心始安。瓘欲留宣于计议别事，而宣于已去，瓘遣人遍访求之，竟不得其踪迹矣。后人有诗赞宣于曰：
　　
　　胸藏星斗妙无穷，智继先公并圣聪。未能协汉图仇晋，先说强臣脱众凶。
　　
　　
　　
　　第三回  晋武帝兴兵伐吴
　　
　　话说魏主奂咸熙元年，晋王司马昭命邓艾、钟会等西并巴蜀，平之，封汉主禅为安乐公，意在平吴篡魏。至八月病笃而卒，太子司马炎嗣为相国，袭封晋王，次子司马攸继与兄司马师后，封齐王。司马炎窃父馀势，专权擅政。见邓艾、钟会、姜维皆丧，遂有无君之心。朝廷士大夫半皆其党，魏主备位而已。贾充、卫瓘乃晋王心腹，日夕于帝前称颂晋王功德，宜法尧禅舜，以协众望。魏主见朝臣附司马氏者多，威权又盛，恐遭所弑，乃于十二月禅位与晋王。晋王司马炎即皇帝位，号为武帝，建年泰始元年，追谥祖懿为孝宣皇帝，伯师为孝景皇帝，父昭为太上孝文皇帝，其馀文武官员尽行升擢。封魏主奂为陈晋王，出居金墉城。以吴尚存，未封宗室。晋帝炎承三世之馀烈，将相同心，遂欲吞并江南，统一天下，乃与其贤臣太尉王祥、少保王览、太保何鲁、侍中荀勖、尚书令冯紞、裴秀、御史大夫王沉、司空荀顗、镇北将军卫瓘、护国将军王浑、鲁国公贾充、太傅王戎、尚书左丞张华、录尚书事山涛等，商议伐吴之事。冯紞、荀勖上言，以为吴有长江之险，魏武操、魏文丕数出师江南，皆无功而退。且吴未有衅，徒劳士马，不如养兵爱民，以俟其过，然后方可伐之。贾充尤以为吴国已历三世，根深蒂固，未易可取，乃亦曰："百年之寇非一朝之能即平者，宜待有隙而进。臣所忧者在于西凉，不在吴也。"武帝狐疑不能决。会荆州刺史羊祜表到，言吴平则胡自定，宜乘孙皓酷虐，刑繁民怨，但当速济大功耳。朝议多有不同，久而弗决。羊祜闻知，叹曰："不如意事十恒八九，天与不取，岂非更事者艰于后时哉！"独扬州刺史杜预、侍中张华赞祜之意。廷劝以为不宜听信文臣懦怯之言，速当伐取。吏部尚书山涛又言宜释吴以为外惧，乃曰："吴固可伐，自非圣人外宁必有内忧，姑留之以警众荡之心。"因是累月不决。一日，忽报吴国族子夏口督前将军孙秀与吴相不睦，率其部众来降。武帝见奏大悦，即下诏拜孙秀为骠骑将军、开府仪同三司，封会稽郡公。晋帝重封其职，欲以招来吴国将士故也。秀果感恩，复以书过江，招其御武将军何崇。崇见书，亦率部下五千人降晋，于路又邀其西陵督步阐，带其本部士马共同投晋，武帝乃封何崇、步阐俱为卫将军，仪同三司。吴主皓见报三处守督亡降于晋，心中大怒，诏命前将军鲁淑出兵收讨步阐。淑将众进逼晋弋阳郡。又命振武将军孙遵、扬威将军李承，帅兵五万攻晋江夏，再以奋威将军邵凯、招勇将军夏祥攻晋合肥。吴国内史孙慎将兵协取江夏，掠晋汝南千馀家。复乘胜侵其北陲，仇杀不休。
　　
　　晋帝见吴兵连祸结，乃决意伐吴以安边鄙。未及发兵，会吴国九真太守董元有部将虞氾作乱。董元以兵剿收虞氾，三战皆败，元乃被杀。报入朝中，吴主遣将军牵弘讨之，大小数战，互相胜负，不能平服，因下诏征孙慎、孙遵回兵，共讨虞氾。鲁淑围弋阳，被王浑出兵袭破之，折兵大半而回。王浑又使孙秀招降夏祥、邵凯，邵凯复说吴国招武将军刘翻、厉武将军祖始，四人皆降于晋。晋皆重赏官职，以诱吴将。孙秀又上言可趁此伐吴，若使别立新君，爱民练兵，动之又难矣。武帝将从之，闻羊祜病笃而止。祜因荐杜预代其任。于是杜预上表言曰："羊祜不先博谋于朝臣而与陛下共筹此计者，正虑朝臣多有异同之议故耳。凡今之事，自当酌之于心，须以利害较之。念兹伐吴之举，十有八九之利，实无一二之害矣，何得又言姑待来秋？若孙皓一旦惧怖，悔过迁善，内修文德，外严武备，补葺城邑，择人守治，如此则进不可攻，退无所掠，积大船于夏口，以遏水道，据长江之险，塞大岘之隘，明秋之计已无及矣。"时武帝方与张华围棋，一局未完，适见杜预表至，华即推枰而起，敛手以劝曰："今陛下圣明神武，国富兵强，吴主淫虐，诛杀贤能，若往讨之，可不劳而定，何必疑焉？且昔赵充国初上屯田之策，汉廷众议纷纭，皆以为不可行，后来充国卒以此计克灭夷戎，汉帝以让群臣，尽皆伏罪，无敢答者。今平吴一事，陛下当以裁之圣断，何得与书生辈区区辨论其可否也？"武帝尚犹豫，探得吴主孙皓酷虐过甚，无辜诛戮大臣，荒游畋猎，幸华里，载其后妃、宫女千馀人西上，遇大雪，冻甚，兵士饥役死者无算，皆愤怨曰："若遇敌至，便当倒戈矣。"丞相万或见众心不乐，与将军留平等谏之，吴主怒，乃杀或并戮留平及散骑常侍王蕃。大司农楼玄又好言祥瑞，幸者竞进，侍中韦昭以为皆民间奸伪，虚诳惑上之言，皓又诛昭。复遣宦者入市，强取民商货物，众不平者讼之于司市官陈声，陈声不知，执宦者绳之，吴主皓怒，乃执陈声，烧锯断其首，投肢体于四望亭。御弟孙奋谏争之，皓又杀奋，并诛其五子。以湘东太守张咏乃陈声之亲，嫌其讼冤，坐以西上之日不出算缗钱犒军，斩之。有会稽太守车浚，因郡中旱，上言求赈贷，吴主以为沽恩，执斩之。尚书熊睦上谏，亦并被杀。一日会宴，将中书令张尚等数臣子以刀镮撞杀之，身无完肌，人皆恸之。中书令贺劭患中风不能言语，皓疑其诈，锯断其头，徙其子贺循并家属等于临海。置立黄门郎十人为纠过之官，宴罢之后，各令奏群下阙失，或剥人面皮，或凿人眼目，刑滥法酷，朝野不安，上下离心。晋帝见此所为，遂决意南征。命张华下令，择日兴师，敕亲王司马伷为镇军大将军，督同伏胤、解系、刘沉、皇甫重等，帅兵出涂中；镇南大将军、荆州刺史杜预督骠骑将军石苞、振武将军罗尚、御夷将军唐郴、车骑将军陈骞、江夏相何恽等出江陵；建武大将军王浑同监军王戎、镇北将军卫瓘帅吴降将夏祥、邵凯、祖始、刘厉等出横江；平西将军胡奋督荡寇将军周浚、平虏将军马隆、折冲将军孟观等出夏口；又命益州刺史王浚领龙骧将军之职，督左右护军张泓、刘弘、傅仁等出巴东；广武将军唐彬督骁将张方、李肇、祁弘，将故汉蜀中将士出巴西；以太尉贾充为大都督、行冠军将军事，督杨济、杨珧等监运粮饷，随军纪功，指授方略。诸军既发，王浑之兵首克浔阳、濑乡、诸或，获吴威武将军周兴；王浚、唐彬合兵克吴西陵，杀其都督镇军将军留宪、征北将军成璩、监军郑广；杜预又进克夷陵，再拔江陵，斩吴督守王延。监军总督贾充见捷，使人上功于朝。武帝得捷，乃下诏敕贾充催督各路进兵，檄曰："前者龙骧将军王浚、广武将军唐彬东下巴丘，与胡奋、王戎等合兵共平武昌，顺流长驱，当直造秣陵，与奋、戎等审量其宜，定其进取；杜预则静镇零桂，怀辑衡永一带，未可妄动。大兵既过荆州，南境可以传檄而定矣。荆州一平，预当分兵万人给王浚，七千人以给唐彬，使其东下。胡奋亦分夏口兵七千以益王浚，王戎亦分武昌兵七千以益唐彬，太尉充当移屯于项，总督诸兵，乘势蹙吴，毋得怠忽。"诸将帅闻晋帝颁诏，皆刻期分投望江南而进，未知何人首建大功。
　　
　　却说初前羊祜都督荆州军事时，阴有平吴之志，闻童谣有云："阿童复阿童，衔刀渡江东，不畏岸上虎，但畏水中龙。"祜以王浚小字名阿童，遂因其谣之谶兆，表荐王浚为益州刺史以应之。浚至成都，乃集兵士，缮器具，造大舰数百艘，长一百二十馀步，内可容千人，以木为遮城，上立橹楼，开门四向以便出入，前后可驰车马，如同平地，外绘鹢首兽头，极其雄丽。冀恐水怪，又造大筏数千，以合抱巨木为之，其木杮木屑循江而下，连络不断。吴国建平太守吾彦与蜀邻境，探知王浚大造舟筏，料是欲袭江南，因取其木杮木屑，呈奏吴主，言晋人无故置造船筏，必有顺流侵吴之意，宜早为备，乞增设建平之兵，以防王浚不时之举。晋人知吾建平有重戍，自不敢妄起谋吴之议，纵有不测，亦不能即至建康。吴主皓不听其言。至是，晋帝见王浚器具完备，授为龙骧将军，率水军由巴江顺流东下。吾彦探知消息，遣人连夜持表入奏，言晋兵四出，舟师已达建平，伏乞发兵遏守险隘。吴主闻奏大惊，急宣丞相张悌、侍中姚信、尚书诸葛靓、御史大夫薛莹、郭连、左司马滕攸等，大集文武于便殿，议退晋兵之策。张悌曰："今晋兵分道而出，未易即退，必须大发精兵，亦分数路，星夜而往，拒住险要，方可保守武昌诸处不失。上流苟不急守，倘一为其所据，乘水暴风，便顺流而下，其势不可止遏矣，建康岂不危乎？"吴主依议，命镇西将军孙惋、水军都督留虑、振威将军谭鸾、张观、薛莹为监军，帅兵十万，敌司马伷之兵；使平寇将军张蒙、西陵守将张政、武昌监刘宪、宜都总备雷谭等，统兵十万，以敌杜预；再命总帅孙歆，以大将伍延为先锋，张咸、张遵、蔡珪、蔡敏等统兵八万，以敌王浑。歆得命，星夜领兵径到横江，布扎营垒，分守要害，其馀隘口，皆筑小城以守之。晋前锋将探得，报与中军元帅王浑知道，言吴兵守住各处险隘，难以即进，且宜扎定，计议而行。王浑依允。次日，亲往吴兵寨所，凭高观望。周匝看遍，回至营中，唤先锋应詹分付曰："来日你可引兵五千，去攻吴寨。他若不出战时，可将襄阳大炮并火箭攻具打入他寨，吴兵被吾恼激，必然奋勇杀出，你可只望本寨而走，我自有计。"应詹领命而去。浑又唤前将军刘厉、后将军祖始、右将军徐嗣、左将军杨肇四将，带领精兵二万，往中路上两旁埋伏；再令护军王戎带夏祥引兵二千，伏于寨外左侧；驸马都尉王济带邵凯引兵二千，伏于寨外右侧，以备接应；监军卫瓘领兵三百，伏于高阜之处，但看吴兵追入埋伏之处，即放动号炮，竖起红旗，四下伏兵齐出。分付已毕，次早各去打点。先锋应詹领兵直扣吴寨前攻打。吴元帅孙歆见了，传令分付众军将曰："晋兵初到，锐气正盛，且未可与战，只宜守住各处险要，不容此兵过江，便为上策。"众将士得令，各各守住寨壁，任其攻击，只是不出。挨至日午，应詹见攻不动，乃令架起大炮数个，一齐点着，就如天崩雷震一般，声闻数十里，火箭流星似发，一齐打入寨中。吴之兵众惊惶乱窜，诸将喝令守住，不得妄动扰乱军心。御虏将军张咸、横冲将军张遵见其攻极，乃入禀孙歆曰："今晋兵因见吾等不战，故此发极，是欲激吾出兵耳。以吾二人之见，待晋兵至晚欲退之时，兵力将疲，众心必懈，那时一齐突出击之，定获胜矣。"歆曰："此正以逸待劳之计，即宜行之。"三人计议已定，传令先锋伍延居中，张咸在左，张遵在右，蔡珪、蔡敏领兵接应，只待晋兵退动，即便杀出。各各严装饱食齐整。时将及申，只见晋兵旗脚望西而动，兵士皆起，一齐退去，应詹亲自在后。忽听得吴寨之中一声炮响，伍延领兵冲出，迫马当先，应詹慌忙接战，未及五合，张咸、张遵分左右两路杀出。应詹看见，将计就计，挥兵望本阵而走。吴将不舍，随后赶去。卫瓘在高阜上，见其追入伏所，一声炮响，红旗便起，只听得喊杀连天，伏兵四出，吴兵急退。后面刘厉、徐嗣截断去路，伍延、张咸向前冲杀，又被晋将杨肇、祖始逼至。吴将只得且战。看看至晚，王戎、王济率两枝接应兵马围杀而来，吴兵心慌，冲突不出。张遵奋勇当先，刘厉拍马截住，战未十合，杨肇挺枪又到，从旁杀入。张遵两头受敌，遮拦不迭，被刺落马，应詹一刀砍下其首。张咸惊惧，带马撞阵而走。杨肇看见，随后追赶。正将隔远，又被徐嗣前面阻住，咸乃回身与杨肇接战。方才交手，徐嗣从背后杀到，咸慌回头顾战，早被杨肇觑空，一枪挑于马下，急欲挣起，徐嗣向前又是一枪，可怜张咸、张遵二将俱被杀死。吴将伍延乘势冲出，吴兵大败，十停之中去其七八。急欲杀回本营，已被王浑、卫瓘、王济等围住攻打。蔡敏拼命抵住，晋将杨肇、刘厉等四员赶伍延不见，一齐拥至。蔡敏退入寨中，与蔡珪二人，只得保护孙歆走出寨后，向南望乐乡郡而去。走至五更，却好伍延也引败残人马寻到，合作一处而行，晓夜不敢少歇。看看日暮，孙歆传令："人困马乏，聊少停息，再作区处。"方才驻马，忽听得炮声大震，鼓角齐鸣，滚出一彪人马截住去路，扬声大叫曰："吴将何人？火速下马投降，免受杀戮！吾乃杨荆州前部大将周旨、伍巢也。我都督知汝等与王元帅横江相持，料必战败，要从此路而走，故先命我二人带领精兵来守，以擒汝等。汝今至此，有翅亦无所展矣。宜归大国，以保躯命。"孙歆听叫，大怒曰："吾兵虽败，犹能力枭鼠贼，何如此狂罔之甚也？"乃谓诸将曰："大丈夫临难毋苟免，岂可袖手以待阻截而受凌辱乎？谁人出马，为吾擒此贼奴，以报前耻？"伍延听言，即便勒马舞刀，冲过晋阵，晋将周旨挥刀迎敌。二人约出阵前，双刀并砍，四手齐施，一往一来争胜负，三回三转较输赢。一连战上二十馀合，周旨乃生力之人，精神愈倍，伍延战疲奔倦，架隔不迭，被周旨一刀背打下马去。蔡珪急来相救，已被伍巢抵住，伍延为周旨再是一刀砍死。勒马又来夹攻蔡珪，珪慌侧身迎敌，早被伍巢逼进，一把纽住，生擒而去。孙歆知势难敌，与蔡敏舍命撞阵，夺路而走，馀兵大半投降。周旨二人亦不穷追，只是招抚士卒，收拾衣械，回见杜预。
　　
　　预自克江陵以后，兵威大震，于是湘沅以南及于交广邻郡，皆望风送上印绶。预杖节称制而抚绥之。乃与众将佐议乘势下吴，或谓预曰："百年之寇，未可尽克，方春水生，难于久驻，宜俟冬间，更为大举，不亦善乎！"预曰："不然。昔乐毅藉济西一战而并强齐，今吾兵锋已盛，譬如破竹，数节之后，当迎刃而解，无复着手处也。"遂指授群帅方略，约会径趋建业。忽报王浚兵至西陵，杜预即与之书曰："足下既已摧其西藩，便当径取建业，讨屡世之逋寇，并吴越于一家。振旅还都，亦旷世一事也。"王浚得书大悦，即自武昌率川兵顺流南下，径造秣陵。吴守将探知晋舟师将次浔阳，连夜差人持表入奏。吴主孙皓闻报大惊，慌令大将军陆景带兵十万，复合孙歆、蔡敏扎于浔阳，以拒晋兵。晋舟师前锋不能得进，乃入中军禀知王浚曰："吴将守住江津，其兵尚盛，且宜少退，以俟后兵。"王浚曰："非也。兵贵神速，今吴已失上流，孙次则于横江，心胆俱落。且努力一战，可破彼矣，何为退缩哉？"言毕，即挥军而前。哨船又报："前面皆以铁链拦截江面，下制长锥，若趁风顺流骤进，恐船被坏。"王浚见报，传令兵士驱巨筏当先，以撞其锥，各将大火炬灌蜡烧其链，铁链果皆销，船舟无碍。备细载前《三国志》内，今不再录。吴将蔡敏见王浚破其截江之计，乃列船布阵，亲自贯甲环刀，立于船头之上，阻住北兵。王浚看见，恐军士畏怯，即自身披重铠，手执利刀，臂挽防牌，催船挺进，径望南船队中杀入。蔡敏大喝曰："东吴平寇将军蔡敏在此！汝是何人，敢来撞阵？"王浚竟不打话，直望蔡敏船头而进，敏亦挥刀逆斗。两船相隔丈许，王浚以牌防刀，涌身一跃，跳过南船。蔡敏提备不及，被王浚一刀砍于水中。晋兵竞进，吴船奔溃。陆景看见，急令三军一齐出敌，于是各皆奋勇杀出，北兵稍却。王浚亲冒锋刃，激厉将士，殊皆力战。晋船高大，勇气愈倍，吴舟低小，当抵不住，须臾大败，尽望建业而逃。晋兵随后涌去，撞翻南船无数，生擒吴都督孙歆，直杀至小当阳，朱雀桁相近住扎。吴守将丹阳监督盛纪以兵来阻，方才将船布列于江浦之西，晋兵亦到。盛纪慌忙向前拒敌。两船未合，王浚亲至，见有吴兵前阻，乃挺身率众先进。盛纪大怒，挥刀来战，恨不得一下砍死晋将，乃尽力望王浚当胸奋砍。浚见刀至，急忙退躲。晋船高大，其刀正中船上，入木数寸，纪急拔刀，已被张弘赶上，一枪刺中肩坎，撞入水中。王浚船头看见，驱众并进，吴船避之不及，前者悉被撞破，在后者逃散，奔入建业，报知吴主。君臣听了，惊得面如土色，急议再起兵马拒敌。未知后来胜负若何，有分教：二十万南兵顷刻间俱送入长江波内，六十年吴国次第里尽并进洛邑都中。后贤有诗叹曰：
　　
　　吴气将终晋气骄，艨艟飞渡大江涛。眼前亡国多遗恨，迄此潮声怨未消。
　　
　　
　　
　　第四回  王浑王浚大争功
　　
　　话说晋兵大胜吴兵于小当阳，败卒走回建业报知，吴王皓大骇，慌聚文武计议迎敌之策。丞相张悌曰："事机至此，亦已急矣。非臣自往，则人不用命，晋兵难退。"吴王曰："卿乃国之大臣，今若亲往破敌，须尽起倾国之兵以壮威。丞相宜谨慎方略，早报捷音，以副朕望。"于是大发京邑并各卫精兵二十万，以骠骑将军沈莹为前部先锋，张象、朱琬为大将，孙震、诸葛靓为护军，率舟星夜而进。两军遇于朱雀桁，晋将周浚当前锋，与沈莹战于建业之西，吴兵大败，张象望旗而降。朱琬、孙震恚怒，向前拼命力战，皆被射死。诸葛靓见兵败将亡，撑持不住，乃谓张悌曰："事已败矣，大厦将覆，非一绳之可挽，丞相宜权避之，以作他日之图。"悌不从，奋身挥兵死斗。诸葛靓虑其有伤，亲往牵之曰："存亡自有历数，非公一人所能支，奈何必欲自取其死也？"悌曰："仲思尚不知吾心乎？今日正吾效命之日也。昔我儿童时，为丞相诸葛恪公之所识拔，心常负愧，至兹位极人臣，愿已足矣。每思不得尽忠之所，有辜明贤知遇之心，吾今以身徇国，复何道耶？"靓见其坚执，不得已放手流涕而去，张悌乃力战死于阵中，吴兵尽皆痛哭而散。王浚既获全胜，遂大张旗帜，顺流径趋建业。兵甲满江，金鼓震天，威势甚盛，吴人大惧。吴主孙皓见丞相已死，内无守兵，外无救援，只得分遣使命，奉书符往王浑、王浚及司马伷军前请降。十五壬寅，王浚舟过三山，王浑恐其抢夺头功，遗书邀浚过舟，共论平吴之事。浚扬帆直进，回报浑军曰："风迅水急，不能少泊也。"是日，浚兵鼓噪入于石头。吴主皓见事去，乃面缚舆榇，诣其军门以降。惟薛莹、沈莹一文一武同侍吴主，其有姚信、郭连、滕攸、刘学等，皆乘乱避出，奔往建平、交广而去。王浚既受吴主之降，乃即入城，出榜安民，禁止侵掠，收其版籍。计得大郡四，小郡四十三，户五十一万三千，兵甲二十三万。正欲遣人赍送往洛阳报捷，未及起行。
　　
　　次日，王浑以兵济江，约会王浚，回报王龙骧已受吴主之降，入城安民去了，不在营中。浑乃大怒，骂曰："老贼何如是之魍魉也？汝为副将，吾为主帅，况诏敕受吾节制，今乃不待命令，辄敢擅专先受其降！且得吾屡破吴兵，斩戮守将，江中无阻，老贼始能扬帆直下。今乃窃夺头功，全无逊让谦卑之意，于礼何如？"其部下诸将见王浚首成此大功勋，恐赏赉居后，皆以言激浑曰："吾等出死力首克濑乡，又败横江守兵，诛斩张遵、张咸，吴人势阻，故彼得以顺流长驱耳。今先受吴降，以抑元帅，是我任耕耘之劳，彼享见成之粟，正所谓徒得走狗逐兔之名也。"浑听言转怒曰："昨者舟过三山，吾以主帅邀渠计议，渠故扬帆而去，诡言风急难泊，逆吾节度，即忤旨意也。此乃欲先入皇城以私其帑藏为利耳！须当疏之于朝，拟赃定罪，贬此老贼，方泄吾恨。"部下诸将又曰："明公为大帅，奉敕节制诸军，柄在吾手。今王益州不钦帅命，当攻而枭之，以正违令之罪，焉用疏为，使彼得辩也？"浑依众议，乃整旗厉兵，欲攻王浚。早有旁人悯浚功高无罪，恐枉遭其害，急以其情报与王浚知道。浚亦怒曰："吾身冒矢石，首克全吴，有功于朝廷，无罪于上下。王浑必欲怀妒来攻，吾当以直兵应之，肯束手待擒乎？"参军何攀闻知王浚欲拒王浑，急入谏曰："今将军欲与王侍中构兵，的乎，否乎？"浚曰："诚有是事。吾以无罪而见攻，何肯伏哉？"攀曰："不然。今将军必欲与王侍中角力，则是逆旨，尽汝功高，徒为钟会之伍矣。且王公以天子命节制诸军，则将军亦渠所辖，部属同耳。不待其至而先受吴主之降，是己之意先曲矣。今将军既前事之错，复可逆旨以遏其众怒之兵乎？"浚曰："吾为国尽忠，出师之日，亦奉诏命，顺流直造建业。众皆以为吴国未易即拔，吾乃奋不顾身，亲冒锋刃，须为火燎，体中数箭，获抵石头，缚擒伪主，剪百年之剧寇，使六合之澄清，功不细矣！兹不意反为人之所嫉，欲以兵刃加吾，其将奈何？"攀曰："易也。今王侍中到此，所望者不过欲得孙皓以要其功耳！况斯时远近老幼皆知将军先破秣陵，首擒虚主，功入掌握之中灼矣。何以不将孙皓转送于王侍中之营，解释此事，庶勿致结怨乎？"王浚沉吟半晌，曰："公言甚善，但恐彼不从耳！先烦公亲往一试，何如？"攀曰："可也。"浚即令何攀为使，径至浑营以达其情。攀至浑军，参毕，王浑曰："何参军何事而至？"攀曰："今闻将军欲以兵攻王益州，事有之乎？"浑曰："有之。王浚不过一刺史之职，圣上命其受吾节度，则是吾麾下一将佐耳！凡事须禀吾令，才是道理。昨者舟过三山，吾邀其议事，去而不顾，傲之一也；辄受吴主之降，私捡库藏，擅之二也；入城安民，传宣敕命，专之三也；欲赍版籍独奏捷功，罔之四也；利其宝物，收其兵仗，贪之五也。有此五罪，得不问乎？且又大开城门，不严兵卫，倘有吴军窃发，再贻后祸，其罪谁归？"攀曰："将军言者是也。但往过之错，王益州悉知罪矣。三山之召，因风便利，急难回舟，故直前先摧强敌，以待将军耳！见将军与国家恩同休戚，义在至亲，故托以南征之重。王益州奋不顾身，为国先驱，其为国即为将军也。虽获吴主君臣，皆待之以俟将军之至，并无遣解苏释之尤，必尊将军转送洛阳，非有他意。今将军欲攻王益州，是以手击臂，自相残害，何益之有？且吴人见吾自相仇杀，乘机中发，窃又为将军惧也！"浑曰："然则参军之意何如？"攀曰："适王益州欲送孙皓叩营谢过，恐致见罪，故令攀先来拜见将军，将军可以恕否？"浑低首思之，乃对攀曰："既参军以义教仆，仆敢不听乎？"于是何攀复来见浚，浚乃使人送吴主君臣至于王浑大营，浑乃受之。虽然止兵不攻王浚，只是心中思非己功，终不悦浚。仍复上疏劾奏王浚利孙皓之宝物，背受其降，不遵主帅，先入皇城，擅收库藏，纵军掳掠，私匿宫人，赃滥无算，且故逆节制，妄行晓谕，逆君抗旨，大无臣礼等因。疏奏未省，缘浑子王齐尚常山公主，势焰又炽，宗党强盛，有司阿附，咸奏帝请以槛车征王浚至京，拟罪发遣。武帝知其无罪，不许征收，但降诏责其不受制节并私盗库物之由，王浚乃亦上表自辨。表曰：
　　
　　臣益州刺史王浚，蒙特受龙骧之职，得奉钦命，循巴丘，平夏口，顺流以攻武昌。至西陵复被手诏，益臣以兵，克平吴寇，故长驱直造建业，以十五日至三山。其时浑军远在北岸，遣使邀臣议事。彼时臣舟风迅水急，难以回泊，及于日中，兵至秣陵，薄暮乃得王浑所下文书，节制臣军，只可围环石头城，俟大兵俱集，方许攻之，及索诸军人名册定见。次早，臣欲率兵围城，适见吴主送书议降，臣恐吴人多诈，缓兵生计，乃罢围直宣以圣朝威德，吴主因是亲诣军中。臣以吴主且降，何得扬兵惊吓百姓？其兵人定见，非时急务，是以一时愚不及此，致彼谓臣为不受节制也。且事君之道，苟利社稷，生死以之。设若顾嫌避疑，此人臣不忠之私，非明主国家之福。今知臣之愚概，乖忤贵臣，祸在不测，但臣之心，可剖之以示天下者。晓谕人民一事，时孙皓方图降首，其官吏将佐议论未甘，左右之人窃闻其因，乃放火烧其宫门，劫之以威。知其所为，臣慌亲至救灭，禁止安民，非有他意。且诸将之中，惟周浚先入皓宫，王浑先登皓舟，及臣浚至，无席可坐，若有赀宝，则浚、浑先以得之矣，臣何预焉？今年平吴，诚为大庆，于臣之身，反受罪累，惟明主哀之。
　　
　　武帝览表，知浚受抑，但以初先敕彼受浑节制，故表俱不下。次后王浑监吴君臣入洛，南征诸将悉皆归朝伏命。王浚亦在京中，浑党有司官劾浚违诏大不道，请付廷尉，武帝不肯。王浑又论浚无功，皆出众等之力，浚亦辩论无已，帝乃敕命司隶刘颂，校其功绩长短以呈。刘颂希众之意，论平吴之绩，以王浑为上功，当封公；王浚为中功，当封职官。武帝亲问，以刘颂折法失律，降迁京兆尹。浑又上表争论不屑，帝不得已，乃诏增贾充、王浑封邑各八千户，进浑爵为郡公。以王浚为辅国将军，与杜预、王戎等同功，各封县邑公。诸将士各皆论功封赏。又差官吏册祭羊祜，加赠追谥，封其妻为万戚乡君，食邑五千户。王浚自以功大，为王浑父子党与所抑，每进见时，于上之前陈说平吴功绩，或不胜其愤怒，径出不辞，帝亦容之。益州护军范通乃浚之姻戚，因谓浚曰："将军之功，美则美矣，然而迹所以居美者，未尽善也。将军旋旆之日，若能角巾退于私第，口不言平吴之功，人或称之，则曰：'老夫何功之有？'此蔺生之所以屈廉颇也。"浚曰："予始惩邓艾、钟会争功之事，惧祸及身，故不得无言，其终不能遣诸胸中者，是吾之褊也。"乃深谢范通而再不言功，伐时之人咸以王浚功重而报轻，为之忿悒。当有博士秦秀上表讼论王浚之功劳，帝乃左迁浚为镇国大将军。王浑常请浚饮宴，必严设备卫，然后见之，二人甚相避忌。后王浚因虑王浑党族强盛，恐被所害，因致仕告老归第，亦可谓善处分矣。再说晋武帝赏功以讫，乃赐吴主皓为归命侯，以其子为郎官，故吴旧臣皆咨访录用，吴之官属皆随才擢任。吴君臣一齐拜舞谢恩。时吴族降将、晋骠骑将军孙秀在旁，不胜忿恚，悲孙氏沦亡至此，因大悔向南流涕曰："昔讨逆将军孙伯符以一校尉能开创大业，以成数世之勋。今嗣主失德，举江南而弃之，悠悠苍天，此何时哉？"乃闷闷回第，形忧于色。其子孙会问之，秀曰："昔信陵不归故国，薛公笑之，乃趋驾还魏以破秦兵，千载之下，人皆仰其芳名。今吾避祸至此，羁身寄迹，心实未忘本国。不意一朝吴国见亡，我心如割，不忍本宗沦没，是以悲耳！虽然不能复取，俟其有隙，吾必阴以图报司马氏也。"后来果坏晋家天下，秀为之始也。
　　
　　一日，武帝见吴蜀皆平，四方无事，乃命设宴于殿庭，庆贺平吴，饮诸出征将士。文武毕集，乃先上酒称寿武帝。帝执酒垂涕曰："此举实羊太傅之功，先与朕首创其谋，后有杜预、张华力赞成之。今幸平吴，诸卿皆在，惟羊太傅已殁，不得见也。"因深叹惜之。又谓杜预曰："当日兴兵伐吴，众诸将士咸言一时不能即进，而大臣辈又皆以为不可轻进，宜俟明冬再议而行，独张华与卿坚执以为必克，朕固善之。及后又有劝朕宜且召回诸军，恐或一朝挫衄，虽腰斩张华不足以谢天下，朕亦以为未然。今乃幸而奏凯，汝三子之功茂矣。今日当尽欢而饮，毋得推拒。"贾充乃深怀惭愧，伏地谢罪曰："臣愚昧，计不及此，孰若圣武神文，明见万里乎？"帝以其勋旧大臣，抚而慰之不问。当日宴罢，帝命询访江南遗臣，人以诸葛靓之贤上对。帝即遣人四下寻之，靓乃深匿逃避。其友或劝之仕，靓乃巽谢曰："亡国之臣既不能以身殉国，又不能匡救其主，反欲为偷生之计以求荣，此诚禽兽之幸耳，吾何为哉！"遂拂袖而别，乃走匿于其姊之大宅中。姊乃其父诸葛诞之次女，与靓同胞，时为琅琊王司马伷之妃。帝访知在其家，遣使再四强之，坚不肯从。帝乃亲幸琅琊王第，乘其机以召见靓。靓闻晋帝至，乃逃于厕中以避之。武帝唤琅琊王之家臣，勒问其实，言："诸葛靓汝等藏于何处？"家臣对曰："臣等焉敢欺上？但渠闻陛下驾至，躲于厕屋中去也。"帝不忍捕，乃亲如厕侧，迫而谓之曰："仲思何见避之深也？"靓不得已，乃出拜，俯首涕泣曰："臣父得罪于先帝，避祸江东，实受吴禄。今家国俱亡，前既背于魏，今复负于吴，有伍员吹筼之耻，无豫让吞炭之风，思见圣颜，实怀惭愧，是以深逃避耳！"帝曰："今吴、魏俱亡，天下已归一家，幸勿以为意。"即面授靓为侍中之职。靓不肯受，再拜固辞，乞归乡里。帝优容之，以全其忠。于是敝裘归乡，终身不游晋市，席亦不向晋而坐，偃仰甘贫，后数年终于家。其子恢为晋侍中。后人有诗赞曰：
　　
　　智比殷微清比夷，一绳难挽预知机。厕前拒帝求归野，迹并严陵架足齐。
　　
　　
　　
　　第五回  郴岭吴将败晋兵
　　
　　晋太康元年，武帝以正月出师，四月平吴，五月引见归命侯于正殿，赐坐于偏殿。帝顾谓吴主曰："朕设此位以待卿至久矣。"皓对曰："臣于南方，亦设此座以待陛下矣。"贾充见皓答语之意，乃亦问曰："闻君在江南，凿人目，剥人面皮，此何刑也？"皓曰："人臣有弑其君及奸回不忠者，则加此刑耳！"充默然无答，深以为愧。武帝见皓言辞敏捷，似非愚庸失国之君，何一旦遽至于此？乃问其从臣薛莹曰："孙皓以聪幼之资，承数世之业，何卒至于亡国？"莹对曰："吾主因昵近小人，刑罚泛滥，大臣诸人皆惧不自保，常恐被诛，言路梗塞，此其所以亡也。"武帝善之，随命赐宴于别殿，给皓府第。时杜预与张华又上言曰："吴侯虽已归命，尚有几处州郡未下，还当命将巡讨，招安抚按，毋致养虎遗患不便。"武帝依奏，分令冠军将军罗尚、左将军刘弘、右将军山简、先锋周旨、副将于钦、俞赞、皮初、应詹、护军刘准、刘乔、陶镕等，引兵十万，前往招讨岭南、交广诸处未下州郡。再命贾模持节，统领平东将军夏侯骏、左军副将解系、右军副将皇甫重、破敌将军辛冉、御敌将军李微等，引兵十万，招讨湘东、建平未下州郡。众将得命，领兵出朝，分头望二处进发而去。
　　
　　且说广州刺吏陆晏，乃陆抗之长子，深通韬略，敏有祖风，闻知晋兵四路伐吴，乃大会诸守将士，商议国事。有副守滕修字显尤，极有智识，乃南阳西鄂人也。当下建谋曰："可急会苍梧太守王毅、始兴太守闾丰等，一同起兵，共赴国难。"晏从其议，遂差使命往会二处。不数日，王毅、闾丰皆引兵来会。又有交南留守莞恭、帛奉，亦引精兵五万前来。众皆相见，礼毕，陆晏设宴款待。正在商议，忽然姚信、刘学、郭连、滕修等齐至。门上报入，陆晏见说，慌忙亲出接入。众叙礼毕，晏等急问江南事体若何，众人道："晋兵分四路南下，兵马皆出分守，建康空虚，被川中王浚以大船顺流直趋秣陵，我主议降奉书出城，某等力不能挽，逃遁至此，欲会公等共赴国难耳。"众人听道，皆掩面大哭。滕修曰："哭亦无益，事既如是，江南料必难保，兵亦不宜妄起，思已救之不及矣。且自商议此处之事。我等若能固守东陲，再寻孙氏立之，亦可以尽忠耶。"晏曰："诸公且未可散去，不日晋兵即到此间，我广州先当其祸。若我一处能保完全，则诸公皆安如泰山矣。"姚信曰："列位共是国家忠义、东南藩臣，但宜协心相助，共退晋兵，何忧不立功名乎？"众皆曰："敢不效力以报仇耻乎！"席罢而散。次日，各来参谢陆晏，其佐二者上言曰："倘吾吴国被破，晋君以诏书来招，主帅等其将何以处之？"陆晏曰："我等世食吴禄，主上虽涉过虐，未有大罪，世守江东，奉祀宗社。今晋无故兴兵侵夺，心实耻之，纵虽国破，安肯受彼招安也？"王毅曰："广州公忠肝诚可贯天日矣。今国君降首，为臣子者叨受禄秩，岂可苟图富贵，附仇以求荣乎？"陆晏又曰："晋恃强必以兵马来此威赫，我等惟有战耳！此易于处者。恐假吴主单骑持诏来此，则又难处矣。各宜整兵伺候。"郭连恐众官或有解志者，复励之曰："我等今日之来，正谓诸将军皆东吴豪杰、勋旧世臣，能报国仇，故远相投奔，免陷于不忠故也。"
　　
　　正在谈论，忽然飞马报道，晋帝遣大将罗尚为帅，带领兵马十万，从长沙大道而来，不日将到广州界上，宜亟提备，免惊百姓。陆晏听报大怒，遂与众官商议守御战敌之策。只见班部中闪出一人，向前献计曰："今晋兵从此一路而来，只须先差猛将一员，提兵万人，径往郴岭守住险隘，罗尚等虽有百万之众，六出之奇，亦不能飞越此地。然后某等再以馀兵分守各处要道，逸以待之。彼兵十万，坐延日月，粮饷困乏，自然退去。那时以奇兵击之，蔑不胜矣。既破其军，自然势振，那时徐议恢复，会合建平等处，庶几进可以报国仇，退不失为尉佗之职。"此人乃广州陆晏从弟，见任汀潮督备，总管南蛮校尉陆玄也。陆晏曰："弟谋极善，但少一员良将前去，须得智勇兼全，方充此任，恐难其人也。"道声未绝，闪出一员大将，生得豹头虎项，狼眼狮眉，身长九尺，一抹紫色稀胡，膂力绝伦，丰标倜傥，乃吴郡宜兴人也，西陵旧督周鲂之子，姓周名处字子隐。当日见陆广州议守郴岭，叹难其人，乃出自荐曰："小将才虽不堪，愿往彼处拒阻晋兵，管取不负所委。"陆晏听言大喜曰："得子隐前去，吾始放心矣。"即拜周处为破晋先锋，以冠军将军莞恭为左翼，破敌将军帛奉为右翼，带兵二万，前往郴岭扎寨，以扼晋兵。三人即日点齐起马。临行，陆晏举酒饯众曰："郴岭一要，乃广南屏障，非比小可，三位将军当善觑方便，不可忽彼轻出。"处曰："某等自有方略。"晏悦曰："南陲东鄙，可以百姓无恐矣。"陆玄又曰："将虽可托，但恐子隐素性刚猛，被其所激，或因躁暴而遭算也。吾思未为全美。若再得一长者为之参谋，协助筹画，早晚酌议而行，方保无失。"晏曰："然则何人可去？"玄曰："只有中军司马诸葛慎，此人谋猷洞达，智识深宏，乃是诸葛子瑜之孙，敏有祖风，咸称长者。若使参赞军务，万无一失。"陆晏从之。遣人请至，告以其情，诸葛慎欣然领诺，一同周处等监兵起发。
　　
　　按：周处字子隐，乃吴兴周鲂之子。少有膂力，不修德行，习恶无赖，一乡之中，悉被其害，人不敢抗，咸畏而憎之。一日闲行，见三父老过其门，而有长吁之声，问之不答。处乃追前迫之，三老曰："邑有三害，流毒于民，故长吁耳。子问何为？"处曰："愿闻是那三害？乞一指示，晚辈不知其详。"父老曰："南山有白额之虎，每每噬人，过午则出，道路为其梗塞，一害也；长桥之下有一孽蛟，常时泛溢水浪，漂损禾稼，淹没房屋，居民不得安生，是以吁叹。"处曰："适言三害，今止得其二，尚有一害，何又秘焉？"内一父老曰："固有其一，不敢言耳！"处曰："既皆相闻，讳一何为？"父老又曰："非吾不言，虑见怒也。"处曰："父老，尊长也，即有所杖，毋敢怒为，况以言教仆乎？"父老曰："一为足下，横暴无行，靡所不为，屡屡恃势侵夺，民不敢忤，咸以为言，是邑之三害，子毋怪焉。"处乃叹曰："人而不知己之过失，可谓庸矣。大丈夫为人所嫌若此，贻玷甚矣。"亟谢三老而退曰："吾当因公去其三恶。"次日，遂入山斩其白额之虎。又没长桥之水，寻觅者三日三夜，乃获蛟，持其首而出，水害顿息。自此改过为善，德播远迩，州里交荐。吴主署处为广州别驾、牙门将军，寻改南蛮校尉。
　　
　　至是奉陆晏令领兵把守郴岭，与诸葛慎同至关上，下定营寨，令人将各处险隘列栅叠垒守住。数日之间，罗尚、刘弘、山简等引大兵十万，不以为意，浩浩荡荡，扬然而进。将至界内，探马回报，前面郴岭关上有吴兵把截，不容前进。守将姓周名处，有万夫不当之勇，且须下寨交战，方可过去。罗尚听报，即令军士于平地之上立下营垒。次日亲自披挂，同一班将佐到于关下，周回各处探视一遭。但见峻岭层崖，千岩峭耸，壁立万仞，正所谓一人守险，万夫莫过者也。尚谓众曰："天生此地如是之险，其馀各处小路亦皆有兵屯守，吾等来此，虽有百万之兵，亦无如之何也。怎能过得郴岭，以平交广？"正在嗟叹之间，忽听得关上炮响轰天，鼓声震地，关门开处，旗幡乱舞，一员大将手持赛雪钢刀，身跨追风骏马，威如熊虎，势似貔貅，喊摇山岳，冲下关来，背后莞恭、帛奉一齐杀至。罗尚等未及整伍，周处马以早到面前将近，轮起大刀，把晋兵劈头乱砍，杀死无数。晋阵中冲锋将军俞赞恃勇抢先来敌，拍马舞刀接住。二人挺出阵前，交锋比势，往来上下，战了三十馀合。忽听得一声响亮，刀过处，俞赞被周处砍于马下，晋兵尽皆惊惧。于钦待要出，被莞恭、帛奉乘势冲入军中，直望罗尚麾盖而进。罗尚措手不及，遂先落荒而逃，众将心乱，被吴兵奋勇竞进，杀得晋兵大败，弃甲丢盔，尸骸遍地，退走二十馀里，方才住扎。计点人马，折了大将俞赞、兵士万馀。罗尚骇怒，即欲具本奏请添兵大剿。先锋周旨曰："主上命公为大将，征次交广。今才一战，即便惊动朝廷，有乖付托经略之任，诸大臣岂不见笑乎？明日还当整兵再与决战，胜则乘势夺取郴岭，大功可成矣。仍又不胜，然后上表未迟。"罗尚乃集众商议次日打关出战之计。山简曰："来日当用埋伏诱战之计，以破吴兵。应将军引兵一万，伏于寨左；皮将军引兵一万，伏于寨右；于将军引兵一万，伏于中路之左；陶将军引兵一万，伏于路之右；周先锋引兵一万，向前出战；刘弘将军与主帅引兵二万为后队，径去打关。待周处出马之时，先锋可尽力与之合战，至中间乃佯输而走，使彼不疑，必然追赶。俟到中路，我则放炮为号，伏兵截出，四面围住，可获周处矣。"众皆大喜曰："此计甚妙，可即分付，勿得有泄。"次日五更，结束齐整，平明出寨。周旨与罗尚亲至关下，扬威大骂，炮声震动山岳，激恼吴兵出战。周处即欲下关，诸葛慎曰："彼军叫骂而索战，是中有计而故激我也。关上有我在此，不须挂意。但将军要战，亦宜谨防，免被所算，不可自暴。待至日午，人马少倦，方可下关。今日再胜一阵，彼则不敢仰视郴岭矣。"于是扎住不动。晋将周旨见无战意，命架起襄阳大炮，打上关去。关上之人大笑不理。挨至近午，旨命军士裸衣而骂。周处忍耐不住，入见诸葛参谋议曰："可恶晋人十分无礼，吾当下关斩却晋将，以泄辱骂之气！"诸葛慎曰："彼骂只彼自见，我何闻焉？不须计较。但今亦可以出击矣。将军如能斩将，则彼军丧胆，可乘胜追赶，使其惧我；如不能斩将，彼军逃退，必是计也，可住兵莫赶，上关再议，千万谨记。"周处领诺。又唤莞恭、帛奉二将："带兵一万下关相助，看紧慢而行。若是周先锋得胜，你二人从后缓缓而进，以惊敌心；倘有伏兵，你等在后夹而攻之，亦可破矣。"对众分付已讫，关上炮声震起，周处带领精兵五千当先下关，就如天神腾空飞降一般。周旨见其势猛，知是周处，严兵以待，马头将到，高声先叫曰："来将莫非周子隐乎？吾乃周旨，原与将军皆是一家，今有一言相劝，肯容纳否？"处曰："请试言之，如其合理，肉眼相看。苟不合理，即诸葛子瑜之与孔明，初未尝以手足之情而忽于国事也，何况同姓乎？"旨曰："非敢别有所启，但今吴国天禄永终，旺气在晋，故一战而不能保全宗社。今将军与诸英俊，虽有报国之忠，奈何无主可事，不若同归大晋，效马援、窦融之于汉光，列名云台，不亦美乎！"周处曰："吴主性虽执虐，未闻大过。汝晋挟威侵伐，吾等僻守东南，存奉吴祀，以尽臣子之本心，汝辈何又贪婪不足，来此欲勒我等？今但出马交战，以别雌雄，馀情不必多言。"道罢策马而进，周旨亦舞刀相迎，二人各施英勇，奋抖精神，直杀得天昏地惨，日黯山迷。恶斗上四十馀合，周旨思欲诈败，虚架一刀，却被周处力大，一下拨开，收之不及，刀已砍中肩窝，伤其一臂，弃刀而走。吴兵喊声大震，潮涌而进。罗尚、刘弘见处势猛，连日斩将，不敢捺阵，各自望阵后而逃。晋兵无主，遂皆大败，哭声动地。比到伏所，于钦、陶镕未得号炮，不曾打点，见周处骤至，主帅等如风奔走，后面恭、奉二将又至，乃亦抽兵退走。吴兵知其不敢拒敌，放心追杀。晋兵自相践踏，死者不可胜算。追上三十馀里，夺其寨中辎重粮料，乘暗收兵，搬上郴岭关上。
　　
　　罗尚扎下寨栅，计点人马，折兵万馀，周旨又坏一手，行粮尽失，只得连夜使人上表奏入洛阳，按兵守定以待周旨不提。再说贾充之侄贾模同夏侯骏等，领兵徇讨湘东未下州郡，兵至建平界上屯扎。探马报入与建平太守吾彦知道。彦字士则，乃吴国吴郡人，素有智谋，深通兵法，前知王浚造舟，必有伐吴之谋，取江中木杮奏呈吴主。吴主不信，彦乃增葺雉堞，修补城隍，炼器缮甲，以俟调用。及王浚兵至，知吾彦有能，整饬预先，防备严密，未易以克，不敢攻打，乃弃建平，径下江南。是以吾彦守住此郡，未敢擅离。然而晋主未能得其归附，故此以兵前来徇讨。吾彦得报，即召僚属共议曰："今虐晋恃强，无故逞势，凌伐吴国，我等世受君禄，岂无报主之心？今宗社虽倾，有兵来此，亦不可忘身背本，以事仇敌，须当协心守御，以尽我等之职。"湘东太守滕条曰："今晋兵恃多，初到此间，以为建平地狭城小，必然不放我等在意。可乘其初至，军心未定，即往攻之，必获胜也。晋兵一败，此城自可守矣。然后遣人会合广南诸处之兵，据守数郡，共图恢复，亦盛事耶。"彦深然之，遂点三军出城以拒晋兵。彦乃全装披挂，严明队伍，手执长枪，身骑高马，亲出阵前。三通鼓罢，两甄对圆，只见晋兵门旗开处，夏侯骏头顶金盔，身穿绣袄，贯披铺鳞密甲，执着斩马大刀，坐下赛龙驹，悬挂狼牙箭。背后中军麾下，主帅贾模亦穿飞鱼绣服，上戴束发金冠，腰系蟠龙玉带，左有辛冉，右有李微，分为二阵于两翼。夏侯骏挥鞭高声叫谓吾彦曰："我大晋国主以仁义相招，今天下一家，降者概行重用，吾公何得执迷乎？"彦曰："我国君臣无有罪过，与汝鲜仇，何为见伐？且我等世食吴禄，奉命守城，未闻擅自委职以城池与人者也，不必多言。"遂拍马望晋阵中杀入，左甄上破敌将军辛冉挥刀跃马来敌。二将于阵前刀枪乱舞，人马交驰，往来冲合，将及战有一个时辰，未分胜负。晋右甄上御敌将军李微，见辛冉战吴将不下，勒马杀出，双来夹攻吾彦。彦挺枪左右抵敌，全无惧怯。正战之间，只见晋兵阵后纷纷大乱，一彪人马杀至，乃是吴兴人氏、湘东太守滕条前来接应。晋兵两头受敌，队伍错杂，混入中麾。贾模原是文官，见之胆怯，带马先走，众皆慌窜。夏侯骏止喝不住，急望后阵来敌滕条。李微见乱，心慌无措，被吾彦一枪刺中左臂，逃入阵中。辛冉禁兵不止，亦败而走。吾彦不赶，拍马去助滕条，合攻夏侯骏。骏料撑持不住，弃敌往报贾模。吴兵得胜，从后掩杀。晋卒望风而遁，道上死伤连络，号声聒耳，闻者酸辛。退三十馀里，折兵一二万。吾彦不赶，收兵入城，贾模扎下营栅。次日，夏侯骏搦战，又被吾彦出奇兵破走。辛冉等轮流更迭，连日引战，俱不能胜。知得二太守有谋，一时非兵力之所可服者。贾模乃亦具表，遣人连夜奏入洛阳，不数日到京。武帝设朝，黄门传奏两路征讨东南主将罗尚、贾模有本，言广州太守陆晏、建平太守吾彦各守吴节，以兵拒守，反为所败，俱各折兵损将，乞详定夺。武帝见二处本至，心中忧恼，急聚众文武商议曰："今吴之遗臣据守广、建，不肯归顺，必须再遣兵将，大行征讨，方可得下，事将何如以处之？"张华出班奏曰："诸处守将不肯即下者，欲尽其为臣子之忠心耳。此义士也，不宜逼之以威。今其旧主见在此处，何不令其修书慰谕二处，召其归顺？陆晏、吾彦乃明哲贞良之士，见主之书，必然来降，何须频为战斗以伤物命乎？"武帝闻奏大悦，即差官宣召归命侯孙皓入朝。武帝谓之曰："今广、建二州守将拒命，不肯归附。卿肯招之使来否也？"皓曰："此事不难。二子素秉忠义，臣且来归，何况彼乎？容作一书晓谕二处，量其必听臣言，不必事于兵革。"武帝喜悦，慰令修书，送皓归第，赐以笺启。皓修书写毕，使人同官使呈上武帝看过，遣亲人持去与湘东、广南诸处。先至建平，吾彦见书，再拜拆封而看。书曰：
　　
　　向因寡君不德，皇天弗佑，势时俱失，兵力两疲，以故归命大朝。迩闻众卿婴城固守，能摅委质之诚，甚启丧元之愧。奈何伤杀颇多，生命涂地，在将军固为尽忠，于皓身则为加罪。且皓不肖，今已捐国，卿欲为谁守哉？争且无名，战为拒逆。西蜀、全吴尚不能抗，区区欲以广、建之地与巨国争衡，岂不昧乎？书至之日，将军可卷甲来洛，愈见忠心。庶得以保全赤子，苏豁黔黎，又将军之慈惠也。太康元年八月日故吴主归命侯皓书
　　
　　吾彦读毕，流涕再四，泣谓僚属曰："今吴主既有书来，吾等焉得不降？欲谁守乎？"于是遣人送使者，将吴侯之书送至贾模营中，令其转达广州陆晏、王毅等，待其有知会文书来到，我等皆卸甲归从。贾模大喜，令人备快马送使者星夜往郴岭去见陆晏等。使至，呈上书启并吾彦之书。诸葛慎、周处等看书意，各皆泣下，涕泪沾衣，即使帛奉赍书至广州去见陆晏。晏与陆玄、滕修、王毅等正在议事，忽见帛奉将书来至，告以其事。众守将并奔臣等同看其书，掩面痛哭一场，尽皆收拾人马，径望郴岭进发，合周处，出长沙大道至建平，会取吾彦、滕条，一同入洛，拜见故主，共归于晋。于是湘、广悉平。贾模、罗尚等委将安民，班师回洛阳，朝见伏命。武帝大悦，重赏士卒，加升众将官职，众将入谢。武帝因问吾彦曰："吴国何以卒至于亡？抑由为君之不仁也，为臣之不智也？"彦对曰："吴主英俊，宰辅贤明。"帝笑曰："如卿所言，宜乎无亡矣。"彦曰："天禄永终，历数改易，非人力所能为也。"帝善其言。后宋业公寇准遭贬为雷州司户，过建平，历广南，有诗赞吴、陆二公之庙，录此：题吾彦祠诗
　　
　　驻马含睛盼建平，追伤吾彦守亡城。当时多少吴臣子，谁似将军尽赤心。
　　
　　题陆晏陆玄诗
　　
　　孤臣遭贬郴岭关，追想忠良涕泪潸。吴将若能如二陆，江南焉至遂沦亡。
  </div>
  <div class="pagination">
   <a href="续三国演义_page2.html">
    上一页
   </a>
   <a href="续三国演义.html">
    1
   </a>
   <a href="续三国演义_page2.html">
    2
   </a>
   <span class="current-page">
    3
   </span>
   <a href="续三国演义_page4.html">
    4
   </a>
   <a href="续三国演义_page5.html">
    5
   </a>
   <a href="续三国演义_page6.html">
    6
   </a>
   <a href="续三国演义_page7.html">
    7
   </a>
   <a href="续三国演义_page8.html">
    8
   </a>
   <span>
    ...
   </span>
   <a href="续三国演义_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
