<!DOCTYPE html>
<html>
<head>
    <meta charset="UTF-8">
    <title>周朝秘史 - 第 7 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周朝秘史 - 第 7 页/共 34 页</h1>
    <div class="content">　　次日，穆王问群臣曰：“朕得八骏神驹，一息千里，朕欲遍游天下，穷极名山仙迹，谁人为引？”左司徒祭公谏曰：“不可！当今方削东夷，尚有楚仇未报复，王若一出，天下刀兵乱起，社稷诚恐难保！”王怒曰：“朕以万乘之尊，际此清平，欲游天下，有何不可，何故多言？”下令：“有再谏者，灭族。
　　”遂出榜于朝门外：“有能引天子之车，游遍天下名山仙迹者，重加升赏！”时，有道士揭去榜文，王宣道士至殿下，问曰：“汝何人也，敢揭朕榜？”道士对曰：“臣西极国人也！自幼学修炼之术，名为化人。”王曰：“汝能识尽天下名山仙迹否？”化人对曰：“臣幼朝出昆仑，夕游阆苑，十洲三岛，无不遍往！陛下圣意，欲往何方？臣敢引驾！”穆王大悦，遂封化人为引驾大真人，封李造父为护国大将军，安排大辂，即日出宫西游。
　　车马摇摇，遂陟昆仑之顶。王问化人曰：“此何处也？”
　　化人对曰：“此西昆仑山，乃泰岳之宗，天下高山大障，皆发于此。此固天下第一名山也！”王曰：“吾闻昆仑山乃西王母所居，朕欲见之，可乎？”化人遂引王驾，渡赤水，升瑶池，见其宫室嵯峨，其额匾曰：“王母瑶池之所”，化人曰：“此即西王母所居之宫，王姑俟少时，小臣先进见王母。”化人先入宫，有青衣仙女数十人，引化人来见，王母曰：“来者何人？”化人曰：“中国周天子之使也！天子欲游仙宫，遣臣前来报知。”王母遂引数十青衣，驾白云仙辇，飘然而出。须臾王母下辇，前来见驾曰：“王辱幸敝宫，请王游玩。”穆王乃下马徒步，随王母入宫，分宾主而坐，穆王再三辞坐。王母曰：“陛下固中国万民之主，此坐何辞？”穆王乃就坐。须臾，青衣进茶，奇香异茗，皆非人间所有。茶毕，王母命张席，以宴周王。酒至数巡，王母谓青衣仙女曰：“难得天子至此，汝辈接舞，我歌数章，以备天子之欢。”青衣得旨，十数人飘飘然，接舞于宴前。王母乃歌云：昆山高兮赤水范，范瑶池兮万里銮。
　　銮驾锵兮殷勤献，绿醑清兮各尽觞。
　　穆王大醉，乐而忘返，遂传旨令造父停骖宫外，朝夕与王母游玩。
　　唐人胡曾有诗云：阿母瑶池宴穆王，九天仙乐送琼浆。
　　漫夸八骏奔如电，归到人间国己亡。
　　明东屏先生诗云：龙骧八骏御长驱，识者深为时事悲。
　　脱乏祭公谋父谏，苍姬宝历属徐夷。
　　话分两头，却说东方诸侯嬴徐子，得赐白旄黄钺，以专征伐，闻天子西游不返，一日与子伯谟曰：“天子无道，耽于游戏，不理朝政，今天下诸侯，独吾得专征伐，乘此国中无主，吾欲称王号，打入镐京，则天下反掌得矣！”伯谟甚以为然，遂聚其下于都，自号偃王。即发兵十万，望镐京进发。
　　东方三十六国俱被偃王阻住，不能朝周。而穆王在瑶池饮宴歌舞，并无归朝之意。有从驾司徒祭公，进上数道表章，穆王始令整驾，下了昆仑山。京师守臣大司冠吕刑羽书报于驾前，言曰：“反了东土诸侯嬴徐子，望王速回车驾，商议战守之策！”穆王闻之大惊，问于群臣。司徒祭公奏曰：“昔日者王舍楚人之仇不报而西游，致使东土徐子作反。王宜出诏，差使臣往楚调其兵东伐，使两国交战，必有一失，此渔人收鹬蚌之计也！”王准其奏。一面差使臣赍诏往楚国调兵，一面令造父为御，长驱归朝。
　　使臣来到郢州，楚侯熊孟甫，乃是熊廉之子。接了圣旨，款待使臣。使臣曰：“前者汝父进胶舟，陷昭王，天子累欲兴兵，前来征汝，群臣每谏，始须数年。今东土嬴徐子，僭王谋反，王调楚国之兵东伐徐子，若灭得徐子而归，将功折罪，重加升赏。”楚子承旨，送使臣出城。令车骑将军姚文龙为前部先锋，长子熊叔茂为第二队，自率大军五万，杀奔湖口，东抵狼子山，与东兵相对下寨，约定次日交兵。
　　却说偃王，在帐中闻楚兵屯于狼子山，谓伯谟曰：“熊孟甫此来何故？”伯谟曰：“父王不记前岁调我兵以征九夷事乎？此必周王所召与我战也！”偃王曰：“然则此事何如？”伯谟曰：“楚人兵势甚锐，不可交锋，父王可修书一封，挟以周王欲报胶舟之仇，诈约合兵破周室，共分天下之事，彼必从之！”偃王大喜，遂作书以诣楚子。楚子接书览罢，笑曰：“吾岂痴悖者哉？助汝为反耶？”遂裂书于地，大骂来使。约次日以决胜负，使者失色而退。归报偃王，偃王大怒，命伯谟引兵迎敌，自率大军与楚兵连经数战。楚人畏其势强，欲行彭城，前有麒麟谷，茂林丛杂，峻岭崎岖，埋伏五千劲弩手，以鸽哨为号，四下弓弩乱动，定叫伯谟死于乱箭之下。
　　计议停当，次日班师，诸将依计而行。哨马报入偃王，偃王曰：“楚兵远来，不数日即班师而归，不是粮尽，必有诡诈。
　　”伯谟进曰：“楚人与我连战数阵，锐气已挫，故称粮尽班师，如有诡计，不施于交锋所在，反施于班师乎？望父王与我精兵数万，赶上楚兵，必斩楚子父子之首，前来献功！”偃王曰：“我见你有勇无谋，楚人必行诡计，不可赶进也！”伯谟曰：“楚有何计？父王不必多疑！”偃王见伯谟请之不已，只得点兵三万与之西追，吩咐伯谟仔细，以察虚实，自率大兵在后，以为接应。喊声大振，直奔彭城西北赶来。楚兵掩旗息鼓，缓缓而退，东兵赶至麒麟谷口，前部副将告伯谟曰：“前去僻路崎岖，树林阴密，恐有埋伏，不可进兵。”伯谟大怒，叱曰：“楚兵只隔一望之地，有何疑哉！”催兵赶上东兵，遂入谷口三五里，忽闻鸽哨腾空，四下弓弩齐发，箭如雨下，伯谟正欲抽兵，谷口险峻，早被楚将姚文龙截住归路，伯谟与部下精兵尽带箭死于谷口，不计其数。后人有诗叹曰：东土堂堂大丈夫，九夷独占世间无。
　　可怜身死麒麟谷，千古令人叹伯谟。
　　偃王知前兵尽陷于谷内，在马上大叫一声：“孺子不听我言，果入楚人圈套！”口吐鲜血，翻身落于马下。左右急扶上马走回。忽听喊声大振，一拥军马，从东南角上杀出。偃王见是楚子熊叔茂，唬得魂飞胆丧，勒马往彭城而逃。叔茂赶至城下，乱杀一阵，东兵十丧八九，尸横遍野而血流成河。偃王大败，引残兵入城，坚闭不出，忧愤成疾，连日吐血不止。不知性命如何，且看下回分解。

　　第十五回周穆王赵城托孤密康公因色亡国

　　楚兵日夜攻城，偃王在城内忧愤成疾，又闻攻城将陷，遂呕血而死。彭城守臣，开门迎接楚兵进城。楚子传令，斩偃王父子首级，差人送京，一面班师，安谕百姓，秋毫无犯，百姓大悦。楚使赍偃王父子首级到京，入朝呈上首级及表章上奏。穆王大喜，传旨差使臣往楚国赦楚子前罪，更赐金帛，赏劳三军。
　　穆王乘东方初平，得徐兵十万人马，有征伐四方之志，问群臣曰：“朕闻犬戎所居长沙，其地多出珍禽奇兽，数年以来并不来贡，朕欲亲率大军征之，卿等以为何如？”司徒祭公谏曰：“不可！先王耀德不观兵，陛下前者不听臣等之谏，西游昆仑山，遂致东土诸侯作反。今赖诸侯扫荡，东方初平，便欲驱疮痍之卒，远征夷狄，臣窃以为不可！”穆王怒曰：“犬戎数年绝我中国之贡，无礼太甚，今若不征，恐四夷相效，那时悔之何及。群臣敢有再谏者，斩首示众！”穆王发兵二十万，以造父为先锋，望长沙而进。
　　却说犬戎，乃黄帝之后，七世玄孙名大者，其人生得人身犬面，不食五谷，惟打禽兽而食之，衣禽兽之皮，勇力绝伦，世居长沙武陵洞中，号昆夷。犬戎至穆王时，族类繁多，闻王师将至，犬戎将白狼四牵，白鹿四牵，其麞麋兽皮各数十车，前至河口见驾。穆王见犬戎之物大悦，问群臣曰：“犬戎奉法前来进贡称降，卿等以为受之班师耶？抑必欲驱前去剿除其类耶？”祭公进曰：“王师压境，正欲征其不贡之罪，今犬戎奉法备物进贡，便为顺服，何故必欲剿除其类？王若却其贡而灭其类，恐绝四夷来贡之心。”
　　穆王大悦，班师回至赵城，得病将崩，宣司徒祭公托孤，李造父封为赵城侯，王遂崩。在位五十五年，太子繄扈在朝，闻王哀至，与群臣大哭，是日即位，是为共王。
　　共王即位，文武协心，诸侯来朝，天下太平无事。时，密国有百姓莫继先者，家有一女，年方十七岁，未及适人。一日，在花园赏花，见一朵桃花生三蕊，折而戴之，遂有孕。次年一胎产下三女，其父继先异之，将三女孩弃于泾水之上，被水上渔翁救之养大。一日，康公出游于泾水之上，见三女姿态艳美，纳之宫中。康公之母闻知其事，戒之曰：“吾闻兽三为群，人三为众，女三为灿。灿美物也，汝小邦德微，不能享用，速将此三女子贡献于周王为正。康公不从，遂与三女朝夕作乐，不理国政。
　　一日，共王升殿，大小诸侯尽来朝贺，只有密康公不来。
　　王问近臣曰：“率土之滨，莫非王臣，今朕承先王大业，即天子位，数年之间，各国诸侯俱来朝贺，密侯有何缘故，竟不来朝？”赵侯李造父奏曰：“密侯失朝，有慢中国，王宜巡狩，问其失朝之罪！”共王依奏，令排銮驾，即日辞京西行，至平凉，屯兵泾水之上。
　　时，密康公与三女，朝夕在宫中饮宴，烦刑重敛，百姓不胜愁怨。闻天子驾至平凉，牵老负幼，相牵而至，欲向天子诉苦。王问曰：“汝等百姓，何国之民？”百姓曰：“小民密国之民，因密侯耽三女之色，全不劝课农桑，只要烦刑重敛，民不堪命，是以冒死前来投告饥寒。”共王闻奏大怒曰：“此妨民之贼，怎做得一国之主？”喝退一起流民，命赵侯李造父，率三千铁甲兵，直至密城，活捉密康公与此三女子。
　　时，康公正与三女后宫作乐，闻天子铁甲兵至，仓猝无措，李造父领兵打入宫殿，密侯走于西宫帘下，造父活捉绑缚，又令甲兵执三女子，同解来见共王。共王问密侯曰：“汝妨民之贼！上欺朝廷，下虐百姓，内淫三女之色，外废四方之事，合该何罪？”密侯低头无语，只叫乞留性命。共王传旨，将密侯与三个女子同斩于市，以戒将来，百姓无不鼓舞。明东屏先生有诗云：家国之纲忌女戎，女戎自伐笑康公。
　　贪欢麀聚违慈训，祸惨身家一岁中。
　　群臣又奏曰：“臣等闻密侯之母贤而有智，密侯初得三女之时，其母曾戒以贡王，密侯不听，乃至今日，王宜褒封，以昭后人。”共王传旨，灭了密国，将山河图舆库宝藏物，悉载入京，只存密国之母，封为密国夫人。
　　銮驾归朝，大排御筵，以宴群臣。是年春二月王崩，在位一十五年，寿八十四岁。群臣奉太子嚭即位，是为懿王，在位二十五年，天下太平无事，寿五十而崩。群臣奉御弟辟方即位，是为孝王。

　　第十六回嬴非子牧马受封十丈台李巫监谤

　　孝王升殿，问群臣曰：“朕承先王余绪，国家帑藏，不知充盈否？”太仆寺卿唐梦驺奏曰：“国家琼林御库器械衣甲帑藏俱各充盈，惟马厩中，数年以来先王累出征讨，今将空乏，乞陛下别选养马者，主其马厩，调养蕃息，庶几可以备用。”
　　王曰：“马政，国家大事，谁能任其调养？”梦驺奏曰：“臣闻犬丘县有民姓嬴名非子者，善能养马，陛下不必宣他入朝，只给它马三千匹，令养于渭之下数年，马若蕃息，然后宣入朝廷，以备应用。”王准其奏，差使臣赍诏往犬丘县，取嬴非子。
　　犬丘县守臣接得圣旨，拘得嬴非子到公厅下，谓之曰：“朝廷有旨，差汝掌马厩，给与牝马三千，调养于汧渭界上，候待蕃息，然后宣汝入朝。”
　　非子得旨，当官给出牝马三千，直奔汧渭界来。戈矛驾列，积草屯粮，朝夕调护。汧渭界上近西戎，西戎产马最盛，非子往来界上，见西戎小卒，每日驱马在汧渭河中饮浴，非子心生一计。号令左右，次日驱牡马一千余匹，浴于汧渭河中，将牝马一千余匹皆系于绿杨之上岸口，欲骗西戎之马。西戎果驱良马二千余匹浴于上流，本厂牡马浴于下流，见岸上牝马不下河中，牡马嘶鸣不已，上流西戎之马，闻下流马声乱鸣，尽奔下流同浴，见上岸牝马嘶鸣，河中众马一齐奔上绿杨岸来，戎卒不能济渡，被本厂士卒不分华夷之马，尽行驱入渭城。不数年，马大蕃息，得万余匹。非子驱入京师，来见孝王。孝王大喜，以秦地封非子为附庸。唐梦驺为大司徒。是岁冬孝王崩，在位一十五年，寿六十五岁。群臣唐梦驺等，奉太子燮即位，是为夷王。夷王即位，楚卫二侯不朝，虽来朝者骄傲无礼，王乃降阶以接诸侯，虢公谏之乃止。因楚熊渠、卫项公二国诸侯不来朝贡，正欲起兵伐楚、卫。忽报：“太原虏金刀四大王，部领戎兵十万，反至俞泉。”夷王闻报大惊，曰：“诸侯有楚、卫之患，夷虏有太原之兵，叫朕若何区处？”遂忧成疾而崩，在位十六年，寿六十岁。遗诏命司寇虢公、司空虢仲扶太子胡即位，是为厉王。
　　厉王为人暴虐，乱淫酒色。谓荣夷公曰：“朕欲征讨楚、卫，国家财用不足，何以处之？”夷公奏曰：“当今诸侯失贡，国家财用不足，依臣愚见，必须将畿内之民，无分老幼，每丁岁十缯，不出数年，国家库藏皆盈，然后可以养兵征讨。”厉王大喜！大夫芮良谏之，厉王不听。遂用荣夷公，以主其事，百姓怨谤，作诗以刺时政。王怒，使荣夷公率兵搜怨谤之民，斩之。荣夷公曰：“万民众口，何可尽杀？臣闻卫国有李巫者，善咒水之术，能知人间之事。王宣李巫来朝，以监国人。谤者杀之，无谤者赦之，则百姓之怨谤息矣！”王差使臣，往卫取李巫至京，使之弭谤。在宫中建十丈高台，李巫坐在坛上作法念咒，经七日下坛。奏曰：“城中四方，怨谤之男女共有二万五千余人，各具姓名以上。”厉王大喜，令荣夷公，将男女二万五千余人，尽行诛戮于市。国人自是侧目相视，心下含怨，口不敢言。王喜谓召公曰：“朕能弭谤矣！”召公奏曰：“此非弭民之谤，乃障民之口也！夫民虑之于心，而宣之于口，成而行之，胡可壅也？今王塞民之口而遂上之过，臣恐百姓不敢言而王过益深，社稷危矣！”
　　厉王不听，日贪酒色，不理朝纲。使荣夷公敛民财，民不敢怨，乃相率操戈为乱，王不知其由，出猎北门，荣夷公为御。
　　城中百姓喧噪讪于北门，王命荣夷公捉之。荣夷公未及动刀，百姓先将荣夷公杀于马下，争来相刺，厉王发即走归朝，六街百姓遮拥来杀，王不能前进，乃望彘而走。后人有诗曰：古云国本是良民，周夷昏庸枉杀生。
　　一旦萧墙灾祸起，不知身死霍州城。
　　召公穆、周公和见城中百姓大乱，问其缘由，百姓咸诉曰：“天子无道，重敛民财，使我父母冻馁，兄弟妻子离散，少出怨言，则听巫说，尽行杀死，是以民不堪命，见王出游，我等击之，以泄其恨！望宰公放活以救民生。”二公自相谓曰：“欲问其逐君之罪，诚恐生变，但抚慰之！”遂对百姓曰：“汝等归家，我迎回圣驾，奏天子，赦汝之罪，改彼之过，何如？”百姓咸号泣曰：“如天子回朝，我等必尽受诛，不如冒死生变！”二公只得回朝。时，太子年幼，二公相与共和朝政。
　　厉王竟死于彘，在位三十七年，二公奉太子靖即位，是为宣王。
　　欲知宣王如何为政，且看下回分解。

　　第十七回尹吉甫大征俨狁姜皇后脱簪谏王

　　宣王为人，慈爱恭俭，文有周公和、召公穆、仲山甫，武有申伯、尹吉甫、方叔，两班贤臣在朝辅弼，减赋税，除苛法，以修文武成康之德。百姓安堵，诸侯复朝，王问文武曰：“胡夷乱华，不可不戒，今北有玁狁北狄之虏扰民，南有荆蛮作乱，朕欲率兵以讨南北二夷，卿等以为何如？”左司马仲山甫谏曰：“先王之制，冬夏不兴师。今二夷理当征讨，奈时当季忧，禾苗发秀之时，不可兴兵，以残稼穑，使民秋成失望，姑俟冬下起兵可也！”王不听，传旨命尹吉甫率兵十五万，方叔副之。
　　先征玁狁，然后乘得胜之兵，以讨荆蛮。
　　二臣领旨出朝。次日升帐，传令曰：“玁狁为暴，理应进兵，若待秋高马肥，弓强弩劲，难以挫其锐气！”遂统领人马，直奔阳曲而来。时，玁狁戎兵十六万，屯于阳曲。闻王师至，其主将东寨酋长，问于三寨酋长曰：“尹吉甫远来，将士劳苦，不待安寨，发精兵挫其前锋，则十五万兵，片甲无归，此兵家以逸待劳之法也！”西寨酋长曰：“吾所倚者，弓马而已。今当盛暑，马瘦兵迟，交锋恐有不利。”东寨主不听，大发四寨之兵，来攻周营。哨马飞驰报知。吉甫笑曰：“彼谓我远来，将士劳苦，利于速战，故用以逸攻劳之计。”即传令命方叔领本部精兵，屯于阳曲城西，我率大军，屯于阳曲城南，两阵为犄角之势。又令各部步卒五千，每人用圆牌一扇，扎马刀一把，斩其马足，抵其弓矢，只许向前，务令活捉玁狁四个酋长。诸将得令，依计而行。
　　次日，玁狁果望阳曲大寨杀来，城西突出方叔，城南突出尹吉甫，两兵来攻，玁狁势穷，令弓弩大发，矢如雨下。吉甫将钢刀在马上一挥，两阵步卒将圆牌滚入夷阵，用扎马刀乱砍，夷兵马跌前足，自相蹂践，死者不计其数。吉甫大喊曰：“休叫走了四个酋长！”酋长领残兵北走，西部追至太原，夺其器械衣甲，收军班师。方叔问吉甫曰：“玁狁势穷气夺，正好追及斩首，以建大功，何故收军班师？”吉甫曰：“吾闻先王之御玁狁，来则伐之，去则舍之。今玁狁折军北走，不为中国之患足矣！何必追及斩首哉？”方叔大喜，遂传令班师。
　　大军回至京师，吉甫、方叔献表，宣王大喜，宣入二臣，亲劳之曰：“国家多难，赖二将军协力，靖安边寇，多多劳苦。
　　”
　　命宴以待二臣。宴罢，吉甫又奏曰：“臣闻功者难成而易败，时者难得而易失。今北狄虽破，荆蛮未除，王请乘得胜之兵，扫遐荒之虏，彼闻天兵破北而南征，则不攻自破矣！”
　　宣王大喜，犒劳三军，复命吉甫、方叔，次日率兵伐荆蛮。
　　圣旨未出，近臣奏：“荆南蛮主差使者来。闻天兵破敌，进贡黄金十万两，锦缎十五车，与王劳军；又贡明珠一斗，玉带五条，以赎失朝之罪！”王问群臣曰：“荆主数年以来绝我朝贡，今闻作乱，扰我南方之民，正欲发兵问罪，差臣入贡，卿等看当何如？”周公和、召公穆奏曰：“臣闻中国之待夷狄，顺则似德怀之，逆则以兵讨之。今荆蛮知罪，前来奉贡，王当受其贡物，差使前去谕以利害，冀其自新可也！”王准奏，款其来使，差使者赦荆蛮之罪。
　　当时，天下太平，宣王遂有废怠之志，朝夕与姜皇后在宫宴饮，日高未起，百官在午门外待漏者，至午不开朝门。一日，王与姜皇后在宫饮宴，百官连上谏章数十道。其表曰：具表臣召穆、臣尹吉甫等，诚惶诚恐，死罪再拜表上。臣闻圣主惟仁，必乾乾终日；明王布德，乃兀兀穷年。是故，周公作无逸之诗，国基隆盛；成汤铭盘孟之训，德行日新。恭惟陛下，禀圣明之资，躬舜禹之德，继文武之余铭，续成康之胤祚，正际国步多艰，胡夷纷扰，赖陛下圣神文武，将士齐力谟谋。一征而玁狁遁逃，再举而荆蛮奉贡。四方初靖，南北粗安，正陛下忧勤惕励之秋，夙兴夜寐之日，夫何戈甲未韬，晏安遽起，日斜方朝，非明王听治之候，酒酣未出，岂圣王决机之时。
　　此非陛下不克始终，皆由内宫多乱，台谏失言。臣等不揣残生，冒死而进，望陛下从谏如转关，恢中兴之盛业；受言如海纳，扼绵邈之鸿基。俾名追太古，国祚无疆，社稷生民幸甚！臣等不胜战栗之至，谨奉表奏闻。
　　宣王览罢，投表于地，大怒而起。姜后见主变色而起，令嫔妃取表读之，叹曰：“此非王之过，皆妾之罪也！”乃脱簪珥，卸衣裳，待罪跪于王前。王问曰：“卿何脱簪卸衣而跪？”
　　姜后叩头曰：“陛下乐色而忘德，失礼而晏起，祸乱之兴，皆由于妾。今卿大夫与国人不咎于妾，而归罪于王，实妾所致也！愿赐妾死，以理国政，幸甚！幸甚！”王曰：“此寡人之罪，非卿之过。”令嫔妃扶起姜后。
　　次日，侵早出朝听政，文武百官，皆大欢喜，上表称贺。
　　欲知后事如何，且看下回分解。
　　明东屏先生咏史诗云：周道中兴威赫然，万邦齐驾一人天。
　　闺闱待罪脱簪夜，姜后贤名万古传。

　　第十八回卢妃怀孕十八年幽王举火戏诸侯

　　宣王出朝听政，近臣奏曰：“畿内儿童诵谣言歌四句，鼓舞于六街三市之中，兵马司录其歌以闻。”王览其歌曰：“月将升，日将浸，檿弧箕服，实亡周国！”王大惊！问群臣曰：“此事主何吉凶？”左宗伯召公奏曰：“檿是山桑木名，可以为弓。箕草名，可结之为箭袋。据臣愚见，国家后有弓矢之祸！”王曰：“若此，尽诛京师作弓箭之人，尽焚库内弧矢，何如？”太史令伯阳父奏曰：“臣观天象，其先落在陛下宫中，非干弓矢之事，必主后世有女主乱国！请勿妄杀无辜之人而焚军旅之器。”
　　王宣姜皇后出朝，问其宫中嫔妃有甚怪异，姜后奏曰：“宫中并无怪异，惟先王宫内一嫔妃卢氏，年方二十四岁，怀孕一十八年，至是方生一女。”王曰：“此诚异事！”传旨宣卢氏问其故，卢氏到殿对曰：“妾闻夏桀王时，褒城有乡人，化为二龙，以降王庭，谓桀王曰，吾乃褒城二君，桀王恐惧，杀其二龙，收其浆聚以藏椟中，自殷朝历六百四十四年，传经二十八王，皆不敢发其椟而视之。至先王厉王末年始开椟，则龙浆横流于王庭，化为元龟，妾时年十有七岁，因踏龟迹而有孕，至前夕方生一女儿。”王曰：“此女儿必怪物，汝抱出视之！”
　　卢氏曰：“妾疑其为怪物。是夕，命本宫人，将此女孩，投于皇城御河中浸死矣！”王曰：“此非尔之罪，皆先王所贻之祸！”喝退卢氏，又谓太史伯阳父曰：“此女孩已死，卿试占之，以观妖气消灭何如？”伯阳父占之，曰：“妖气虽然出宫，然未尝除也！”王传旨，令皇城兵马司，带领军卒巡访皇城御沟内外，但有拾得女孩于道路及沟中者，悉取而斩之。又出榜文，挂于各城门外，不拘官民军匠人等，但有收得御沟之内婴孩隐匿而不首者，满门处死。
　　却说西城兵马巡至西长安街尾，见一男子负山桑木弓，一女子负箕草织成箭袋，卖于街上。兵马司看见，心下思量曰：“今朝廷大臣断谣歌乃是山桑木弓箕草之袋，今日见此二人，必应其事，但闻伯阳有为乱之言，吾放其男子，捉此女子，并所卖弓矢去见天子。”那男子得解其祸，亦不救其妻，抱头便走，走至十里外途中，闻深林中群鸟喧噪，有婴儿啼哭之声。
　　此人奔入林中视之，乃百鸟覆盖一女孩儿在青草上，此人自思曰：“我妻被朝廷捉去，决无性命，归家抱此女孩回去，抚养成人，亦有所望。”乃赶去群鸟，抱此婴儿，直奔褒城，逃难而去。却说西城兵马司，将此女人及弓矢，前来见宣王。王自思：“占者是此妇定矣！”令推出斩之，赏其巡访兵马。是岁秋七月，宣王有疾，宣左司寇尹吉甫、大宗伯召公穆托孤。王崩，在位四十六年。二臣受遗诏，奉太子宫涅即位，是为幽王。幽王为人性暴寡恩，动静无常，召公、吉甫，尽心辅之。尹球、虢公、祭公三人在朝，皆谗邪欺君，几丧其国。幽王即位，拜尹球为大夫，虢石父为上卿，祭公为司徒，大宴群臣。忽三川守臣有表到，言其地皆震。幽王笑曰：“山川地震乃是常事，何必动表告朕？”遂退朝。太史令伯阳父以此事与赵叔带手语曰：“昔者伊洛竭而夏亡，河竭而商亡，今周若二代之季矣！”
　　叔带骇然曰；“何以见之？”伯阳父曰：“源塞必川竭，川竭必山崩，山崩乃主崩类之兆，吾知周室天下不出二十年当亡矣！”叔带谓伯阳父曰：“天子不恤国政，我职居言路，必尽臣节以谏之可也！”
　　是岁冬，三川又竭，岐山复崩，赵叔带上表谏曰：“山崩地震，国家不祥之兆，望陛下抚恤下民，广开贤路，以弭天变，庶几社稷无危。”虢石父奏曰：“山崩地震，诚陛下所谓天道之常，有何不祥？叔带迂生，不达天道，望陛下详之！”幽王听石父之奏，罢叔带之官，贬归田里。叔带罢官，往投晋国，后为赵氏之祖。右谏议大夫褒姠谏曰：“不可罢叔带之官，恐塞谏诤之路。”幽王大怒，令囚褒姠于狱。朝中自是无敢谏之臣。王朝夕在宫中作乐。
　　却说褒姠，褒人也。家中妻子闻进谏被囚，一家痛哭，其子洪德告母曰：“吾闻天子荒淫，惟乐女色。吾褒城中，有小民家，即前卖弓矢之人，有女子十分清丽，家贫无资，欲将此女鬻于他人，望母将百金买此女子，进上朝廷，以赎父之罪，有何不可？”其母大喜，遂将百金，买得此女子。时，年方十四岁，令其梳洗，将新衣改妆。洪德即修表，将此女子赍到京师，以赎父罪。天子升殿，近臣奏曰：“谏议大夫褒姠之子褒洪德到！”王宣入，洪德奏曰：“臣父因进谏得罪，现囚天牢，臣痛父陷死，不能复生，故将美人进上，以赎父，望陛下宽恩，赦臣父死，放归田里。”幽王闻奏，宣美人于殿下，王见此美人仪容娇媚，因褒地所进，赐名褒姒，宣入后宫。群臣谏曰：“不可！色倾人国，自古有之。夏因妹喜而亡，商因妲己而丧。
　　陛下宜鉴前朝之失，不可受此美人。”尹球石父奏曰：“田舍郎多收禾麦，尚且重婚，陛下以天子之尊，受一宫人，群臣何故多言？”王大怒，传命：“有再谏受美人者斩！”群臣遂不敢谏。王退朝，与褒姒朝夕饮宴，其皇后申氏遂失宠，一日与褒姒宴于翠华宫，申后遽至，褒姒与王谈笑自乐，全不起身迎接，申后心虽怨而口不敢言，归宫中忧容不展。太子宜臼见母忧闷，跪而问曰：“吾母贵为万民之后，何至如此不乐？”后曰：“汝父宠爱褒姒，不分尊卑，日与王宴于翠华宫，见我至，他仍饮酒自乐，全不退避，此吾所以不悦也。”太子曰：“此事易处，母亲勿忧。次日可引数十宫人游御苑赏花，若褒姒来，吾母令宫人将此贱婢乱打一顿，待她奏父王，父王不听则已，若有甚事，孩儿必杀之，方可干休！”
　　申后听信其言。申后果将褒姒打了一顿，褒姒不动声色，含羞回宫，宣虢石父告以此事。石父奏曰：“娘娘可将此事奏于天子，臣当竭力保之，废申后方休！”褒姒见王退朝，垂泪奏曰：“申皇妃无故令宫人痛打小妾！”王变色言曰：“皇后焉敢无礼！”虢石父、尹球曰：“臣闻皇后失德，嫉忌太甚，或有之？”王问何故，褒姒述其事奏之。王大怒，遂下诏废皇后申氏，册立褒姒为正宫，群臣苦谏不听，太子宜臼忿恨不平，要杀石父。石父逃走，来见天子。天子大怒，命尹球来捕太子。
　　太子从后宰门走出，奔于邓州母舅家。王命发兵围申，群臣谏曰：“太子虽违王命来杀大臣，乃是为母之故，今走申国避之足矣！何故更发兵围申以杀之？”王准奏，令囚皇后于冷宫，废太子宜臼，立褒姒之子伯服为王太子。太史令伯阳父曰：“三纲绝矣！”告老归田。群臣辞表求归者甚多。
　　王既立褒姒，忠臣去位，朝中惟尹球、虢公、祭公等一班谗臣在侧。王朝夕与褒姒作乐，千方百计，褒姒终不开口一笑。
　　王问曰：“卿何为不笑？”姒曰：“妾平生不好笑。”王私与石父曰：“卿有何计能动褒后一笑，赏汝千金！”石父献计曰：“先王于皇城外，五里置一烽火墩，本备寇也，如有寇至，则举烽火为号，沿路相照，诸侯之兵必至，至而无寇，皇后必笑矣！”王大喜。次日传旨，令发城下烟墩。群臣皆谏曰：“烟墩者先王制下，以备缓急，所以取信于诸侯，今无故而举烽火，是戏诸侯也！他日倘有不虞，将何物以征诸侯之至而救急哉？”王不听，遂举烽火，与褒姒宴于望边楼。不数日，近京列国诸侯皆领兵至，既至则无寇，褒姒于楼上见诸侯不宣而至，抚掌大笑，众诸侯大怒而归。申侯在路上备遗表谏幽王弃皇后，废太子，宠褒姒，戏诸侯四事。虢石父奏曰：“申侯欲与太子宜臼谋反，故讪王之过。”王曰：“何以处之？”石父奏曰：“宜速发兵以讨之，庶几免生后患！”欲知后事如何，且听下回分解。

　　第十九回郑桓公骊山救驾周平王弃镐东迁

　　幽王准奏，发兵讨申。忽有人报申侯曰：“王将起兵伐申国！”申侯大惊曰：“国小兵微，何以当敌？”大夫吕章进曰：“今申国近西夷犬戎，主公速致书于犬戎，令起兵以伐无道，庶免申国之患！”申侯以书召西夷犬戎。西夷主曰：“中国天子失政，申侯召我以诛无道，此我志也！”遂发戎兵五万，杀奔京师而来，将城团围三匝，水泄不通。
　　近臣奏于幽王，幽王大惊曰：“机不密，祸先发！我兵未起，戎兵先至，此事如何定夺？”虢石父奏曰：“速发烟墩以征诸侯救兵！”王令发烽火数日，诸侯之兵俱无片甲入来。盖因前被烽火所戏，故此时又以为诈，所以皆不起兵也。幽王见救兵不至，犬戎日攻，命虢石父曰：“事急矣！卿速令兵守城，率将士出城迎敌，朕率大军继后，以破犬戎！”虢石父本非能战之士，只得勉强率部兵出阵，开西城门杀出。申侯望见虢石父，谓犬戎曰：“此欺君之贼，不可走了！”犬戎主闻之，拍马直取石父，斗不能胜，被犬戎主一枪刺于马下，戎兵乱杀进城。
　　幽王正率军出午门，闻石父战败而死，甚为恐惧，乃引大军奔后宰门，望临漳而走。狄兵在城中放火焚烧宫室，掳掠库内财物。申侯从火光中见幽王从后宰门奔出，引一队戎兵赶至骊山下斩之。幽王在位十一年。胡曾先生有诗云：恃宠娇多得自由，骊山举火戏诸侯。
　　只知一笑倾人国，不觉胡尘满玉楼。
　　东屏先生咏史诗云：多方图笑掖庭中，烽火光摇粉黛红。
　　自绝诸侯犹似可，忍俾国祚丧羌戎。
　　潜渊居士读史诗云：女色常云丧国城，幽王何事若迷心。
　　恣情贪笑轻烽火，继恣忘忧召甲兵。
　　万邦生灵沽羯臊，千官冠盖陷胡尘。
　　郑桓不动勤王剑，八百苍姬已尽倾。
　　又东屏先生有诗，以讥幽王失政，谣言有验云：易储废后败纲常，烽火招戎势獗猖。
　　指妇倾城奇祸远，压弧箕服验周亡。
　　申兵与戎卒杀入翠华楼，将褒姒斩于楼下。其宫中士卒嫔妃，死者不计其数。犬戎在城中大肆剽掠数月，不日有灭周之意。
　　郑桓公闻犬戎将陷王城，发兵勤王，与犬戎战不数合，桓公中箭落马而死。潜渊居士读史诗云：臣子勤王水火师，君危臣陷岂宜迟。
</div>
    <div class="pagination">
<a href="周朝秘史_page6.html">上一页</a><span>...</span><a href="周朝秘史_page2.html">2</a><a href="周朝秘史_page3.html">3</a><a href="周朝秘史_page4.html">4</a><a href="周朝秘史_page5.html">5</a><a href="周朝秘史_page6.html">6</a><span class="current-page">7</span><a href="周朝秘史_page8.html">8</a><a href="周朝秘史_page9.html">9</a><a href="周朝秘史_page10.html">10</a><a href="周朝秘史_page11.html">11</a><a href="周朝秘史_page12.html">12</a><span>...</span><a href="周朝秘史_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
