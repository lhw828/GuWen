<!DOCTYPE html>
<html>
<head>
    <meta charset="UTF-8">
    <title>春秋列国志传 - 第 16 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋列国志传 - 第 16 页/共 62 页</h1>
    <div class="content">　　　　
　　　　公问曰：“齐乃千乘之国，列于诸侯。自因先君政令无常，以致国势不振。寡人欲修国政，立纲陈纪，其道何如？”仲对曰：“礼义廉耻，国之四维，四维不张，国乃灭亡。今明公欲立国之纲纪，必以礼义廉耻而使其民则，纲纪立而国势振矣！”
　　　　
　　　　公曰：“为之若何？”管子对曰：“昔者圣王之治天下也，其发政施仁，必以爱民为先。”公问曰：“爱民之道何如？”对曰：“公修公政，家修家族，相连以事，相养以禄，则民相亲矣！赦旧罪，修旧典，立无后，则民生殖矣！省刑罚，薄税敛，则民可富矣！乡建贤士，使教于国，则民有礼矣！出令不改，则民俱信矣！此爱民之道也。”
　　　　
　　　　公曰：“爱民之道既行，处民之道何如？”管仲对曰：“士农工商处于四等，则民有定矣！”公曰：“民既定矣，齐国偏小，甲兵不足，若何处之？”仲对曰：“甲兵欲足，制重罪赎以犀甲一戟，轻罪赎以鞼盾一戟，小罪尽皆以金分宥问罪。
　　　　
　　　　美金以铸剑戟，试诸狗马；恶金以铸锄夷斤欘，试诸壤土，则甲兵大定！”公曰：“甲兵既足，财用不周何如？”管仲对曰：“销山为钱，煮海为盐，其利通于天下，则财用足而国富矣！”
　　　　
　　　　公曰：“国家财用既足，军旅不多，兵势不振如何？”仲对曰：“制国之兵，五家为轨，轨为之长；十轨为里，里置有司，四里为连，连为之长；十连为乡，乡有良人焉。五人为伍，轨长率之；十轨为里，故五十人为小戎，里有司率之；四里为连，故二百人为卒，连长率之；十连为乡，故二千人为旅，乡良人率之；五乡一帅，故万人为一军，五乡之帅率之；十五乡出三万人，以为三军。君主中军，高、国二子各主一军。四时之隙，从事田猎，春搜索不孕之兽；夏苗除五谷之灾；秋狝行杀以顺秋气；冬狩固守以告成功，使民习于武事。是故伍整于里，军旅整于郊，内教既成，令勿使迁，徒伍之人，祭享同福，死丧同恤，祸灾共之，人与共之。人与人相畴，家与家相畴，世同居，少同游，故夜战声相闻，足以相死。居同乐，行同和，故昼战目相视，足以相敌，是故守则同固，战则同强。君有此士也，三万人可以横行天下，以诛无道，以屏周室。”
　　　　
　　　　公曰：“国既富足，兵既强盛，吾欲操练将士，以征天下诸侯何如？”管仲对曰：“未可！邻国本吾亲也，君欲从事于天下诸侯，则亲邻国。”公曰：“若何？”仲曰：“审吾疆场而返其侵地；正其封疆，无受其资，而重为之皮币，聘頫于诸侯，以安四邻，则四邻之国，皆亲我矣！请以游士八十人，奉之以车马衣裘，多其资币，使周游于四方，以号召天下之贤士，皮币玩好使人鬻之四方，以监其上下之所好，择其淫乱篡弑者而先征之，则天下诸侯，皆信吾不为并吞，相率而朝于齐矣！”
　　　　
　　　　桓公大悦，斋戒三日，欲拜管仲为相，仲辞而不受。公曰：“吾纳子之伯策，欲成吾志，故拜子为相，何如不受？”仲曰：“臣乃有罪之人，何敢居此大位？明公必欲成其大志，若能用五杰，伯业成矣！”公曰：“五杰为谁？”仲曰：“昭权度之娴雅，辨言辞之刚柔，臣不如隰朋，请立为大司行；垦草辟土，聚粟多众，尽地之利，臣不如宁越，请立为大司田；平原对敌车不结辙，士不旋踵，鼓之而三军之士视死如归，臣不如王子成父，请立为司马；决狱折中，不杀无辜，不诬无罪，臣不如宾须无，请立为大司理；犯君颜色，进谏必忠，不避死亡，不挠富贵，臣不如东郭牙，请立以为大谏之官。君若政治国强，然则五子者存矣！若欲伯王，臣虽不才，强承君命以效区区。”桓公拜管仲为相，隰朋以下五人皆如管仲所请。遂出榜于朝门外，管仲所奏之政，尽举而行之。百姓奉法，齐国大治。欲知后事如何，且看下回分解。
　　　　
　　　　东屏先生有诗云：
　　　　
　　　　莒道弯弓射带钩，纳言鲍子竟忘仇。
　　　　
　　　　强齐定霸安夷夏，小谅何防召忽求。
　　　　
　　　　潜渊居士五言一绝，赞美管仲有的叔牙知人，而桓公纳士云：
　　　　
　　　　夷吾负大器，鲍子早相知。
　　　　
　　　　初释堂阜缚，便为齐国基。
　　　　
　　　　铺张政就日，羽翼霸成时。
　　　　
　　　　一举三贤萃，桓公大可奇。
　　　　
　　　　又有古风一篇：
　　　　
　　　　世降春秋离乱极，君臣迭起相篡弑。
　　　　
　　　　士抱尺寸文武材，投秦齐楚争售艺。
　　　　
　　　　夷吾莹莹经纶才，明王不遇甘尘埃。
　　　　
　　　　叔牙一释堂阜缚，桓公便筑迎宾台。
　　　　
　　　　君臣既合如鱼水，谟谋霸策条陈开。
　　　　
　　　　扬眉吐气通世务，兵能强盛国能富。
　　　　
　　　　先定四民正纪纲，再制十轨排军伍。
　　　　
　　　　军伍既多兵甲强，便出游骑监四方。
　　　　
　　　　内安王室尊天子，外攘胡夷固夏强。
　　　　
　　　　诸侯有乱随征讨，扶倾济弱义堂堂。
　　　　
　　　　堂堂霸策条陈毕，君臣协力相扶弼。
　　　　
　　　　内修文德绥诸侯，外耀兵威制夷狄。
　　　　
　　　　以致生灵溺左袵，千古功名在周室。
　　　　
第二十六回　楚王僭号征郧绞　楚屈瑕鄢水大败
　　　　楚子熊通乃熊渠十一世孙，驾坐郢州，文有斗伯比、斗廉、远章在朝，武有屈瑕、屈重、屈完、斗祈等，雄兵五十万，虎视汉东列国。一日设朝，诸臣毕至，楚子问曰：“荆楚地居蛮夷，与中国不交，今吾带甲数十万，欲观中国文教，卿等谁敢引驾？”大夫斗伯比曰：“吾楚久不通于中国，所以不列诸侯之盟，王欲会盟中国，必请周天子赐王加号，然后方可！”楚子大悦，遂差随侯往京请命。随侯到京，见天子周桓王请命。
　　　　
　　　　群臣皆言：“楚子久失朝仪，已有吞周之意，今又赐王加号，则中国诸侯皆僭，国家危矣！”桓王不许。
　　　　
　　　　随侯归告楚子，楚子不悦，遣随侯归国。伯比曰：“今诸国诸侯，皆侵凌王室，不贡方物，既不加号，王请自尊大国，驱荆襄之众，横行中国，则伯业成矣！”楚子大悦，令筑高坛，列陈冠冕。次日，斗伯比率众文武请楚子升坛，尊楚子为东楚武王，行大礼讫，楚王降坛受贺，汉东小国，皆来朝贡。惟随、郧、绞、罗四国不至，武王大怒曰：“谁与我引兵伐此四国？”
　　　　
　　　　言未毕，右班中一人应声而进曰：“臣愿领兵！”王视之，乃莫敖大夫屈瑕也。王曰：“非莫敖焉能济事！”遂赐前部之印，屈瑕挂印，谢恩出朝。忽左班一人大叫曰：“莫敖且留先锋印，待我来挂！”众视之，乃斗廉也。廉忙夺屈瑕之印。武王曰“且勿动手！二人可在殿上舞剑，技高者挂印。”二人拔剑便舞，不十合，各有相击之势。伯比止之曰：“臣观屈瑕，性气骄傲，若得志，未必慎终。斗廉虽少年，臣观之，知其厚重，可属大事，前部之印，还须与廉挂之。”王不听，遂以屈瑕为正先锋，斗廉副之。兴兵十万，东伐随、郧。
　　　　
　　　　屈瑕次日升帐，谓廉曰：“今四国何者为先？”廉曰：“随所恃者，郧、罗诸国，若先攻其牙爪，则随势孤而易灭。”
　　　　
　　　　瑕然之，大兵望郧而进，至绞。绞之守将杜猛雄，坚闭不出。
　　　　
　　　　楚兵不能前进。廉谓瑕曰：“绞小邑也，略施一计，则破！”
　　　　
　　　　瑕令五百弱军，采樵于绞之南，令斗廉率兵伏于北门，自率大兵伏于西门，准备袭绞。绞之哨马报猛雄曰：“楚兵粮尽，今将班师，现在南山采樵。”雄曰：“楚人多诈，不可轻动！”
　　　　
　　　　乃令壮士，从南山视之。捉得楚兵三十余名而归。雄曰：“汝焉能捉此众卒？”壮士曰：“楚兵皆老弱，若出大兵一击之，尽可拿矣！”雄即披挂，领本城五千军，开门杀出，楚之采樵者抬柴而退。猛雄促兵赶上二十余里，屈瑕杀入西门，斗廉杀入北门。猛雄回马，欲来保城，方入城门，被屈瑕手起刀落，斩于马下，尽收败卒，大军望郧而进。
　　　　
　　　　哨马报于郧子。郧子仲卢，便欲出降，其臣程文龙曰：“不可！楚人虽强，我国粮足城固，若使人求救邻国，主上率大军出城屯扎，深沟高垒，不与交锋，救兵一至，国可保也！”
　　　　
　　　　郧子从之，依计而行。却说楚兵至郧，连日索战，郧将不出，廉谓屈瑕曰：“先锋率兵一支，截郧归路，我分兵以攻其寨，郧必破矣！”瑕曰：“郧人多诈，宜先卜其吉凶何如。”廉曰：“卜以决疑，不疑何卜？”瑕然之，乃率本部屯于郧城之西。
　　　　
　　　　次日，斗廉以锐兵攻郧寨，郧子闻楚兵掩至，披挂出阵，被斗廉抢入辕门，斩仲卢于马下，程文龙见仲卢被斩，引兵欲保郧城，屈瑕截其归路，斗不十合，瑕刺文龙于阵上。郧兵大败，楚收降卒，望彭水而进。
　　　　
　　　　楚子大兵屯于彭水，哨马报于罗侯，欲弃地逃入于随。大夫郭伯加曰：“不可！今楚先锋一战灭绞，再战灭郧，其心必骄，骄必不备。请得精兵五千，屯于鄢水，以劲弩怯之，排其阵势，修书于蛮王，令以精兵袭后，楚人进退无路，则屈斗二子，死于鄢水。”罗侯大悦，遂遣使与蛮王，又与鄢加精兵五千，劲弩八百名，伯加引兵五千屯于鄢岸。楚兵不能前进，瑕果然堕志，终日在帐中饮酒，不肯进兵。斗廉告曰：“罗侯阻于前，今不速进，倘有奇兵后袭，则我进退无路，先锋不可不察。”瑕曰：“吾兵自离襄郢，势如破竹，一罗何足道哉？姑待数日，何故多言！”廉又曰：“此间地势险狭，若久屯兵，必有不虞之患，请速进兵。”瑕叱廉退，下令有再谏者斩。
　　　　
　　　　又数日，郭伯加遣人递书到，请楚兵渡鄢水，以决胜负。
　　　　
　　　　屈瑕大怒，裂书于地，斩却来使，遂令三军渡鄢水。楚兵正济半波，罗兵以劲弩列于岸上，箭下如雨，楚兵不能登岸。屈瑕以红旗右麾而退，前岸尘头蔽日，喊声连天，虏蛮王引兵杀至，截住右岸，楚兵大乱，自相搬扯，悉溺死于鄢水。屈瑕与斗廉，力战登岸奔归，卢蛮勒兵后赶，楚兵止存三万余人，走至荒谷，屈瑕叹曰：“不听子清之言，以致英雄丧于夷虏。”自缢荒谷林中。斗廉引败兵，走回本国。后人有诗曰：
　　　　
　　　　胆略骁雄楚屈瑕，征郧伐绞尽堪夸。
　　　　
　　　　奈何不慎罗戎计，空使功名丧谷涯。
　　　　
　　　　且说楚王在朝，闻屈瑕伐绞、郧胜表到大悦，伯比奏曰：“莫敖举趾高从，其心不固，若伐绞得胜，其心亦必怠，请益兵救之，不然将有后悔！”楚王笑曰：“将家得志，岂有先胜而后败哉？”言未讫，闻斗廉引败兵入朝待罪，楚王大悔曰：“实孤之过，卿何预焉？”赦廉罪，以复原职，曰：“我兵既败，随、罗必恃强，吾不亲征，久后必不肯奉贡。”遂以屈重为先锋，斗祈、远章为左右翼，太子赀渠为保驾，大发精兵二十万，即日出城。
　　　　
　　　　楚武王夫人邓曼饯于西门，酒至数巡，王谓邓曼曰：“吾心荡矣！再不奉陪。”遂登车而行。邓曼私谓太子曰：“王谓心荡，其禄将终，汝在军中，量势而善事父王！”熊赀拜受而往。楚兵至汉阳，斗祈谓王曰：“我军众多，宜列寨栅于汉水之上，以兵威示随，随必自服！”武王不听，以大寨屯城南小军山下。是夕，小军山上，风折一大树，压王寨。王惊卧榻，三跃而卒。后人有诗以贤邓曼云：
　　　　
　　　　凶吉星辰感应通，荡然不固禄将穷。
　　　　
</div>
    <div class="pagination">
<a href="春秋列国志传_page15.html">上一页</a><span>...</span><a href="春秋列国志传_page11.html">11</a><a href="春秋列国志传_page12.html">12</a><a href="春秋列国志传_page13.html">13</a><a href="春秋列国志传_page14.html">14</a><a href="春秋列国志传_page15.html">15</a><span class="current-page">16</span><a href="春秋列国志传_page17.html">17</a><a href="春秋列国志传_page18.html">18</a><a href="春秋列国志传_page19.html">19</a><a href="春秋列国志传_page20.html">20</a><a href="春秋列国志传_page21.html">21</a><span>...</span><a href="春秋列国志传_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
