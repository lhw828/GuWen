<!DOCTYPE html>
<html>
<head>
    <meta charset="UTF-8">
    <title>春秋列国志传 - 第 37 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋列国志传 - 第 37 页/共 62 页</h1>
    <div class="content">　　　　绛闻知，出接二人入中军，设宴款待。酒至数巡，嘉雨起告曰：“蒙公以仁爱待夷狄，息二国之兵，故某引甥孙黑统，备金帛数十车，犒劳雄兵，讲和定好，从公示下。”绛谢曰：“晋国与狄乃表里山河之国，自黑登云起兵犯界，杀我元帅先轸，故诸侯忿忿不悦！令我剿除，今若奉表称臣，既来则安，何必用金帛之礼，我不敢受。但受降表，议定自今以后，年年进贡，不许兴兵侵犯，务要患难相救，吉凶相问足矣！”嘉雨曰：“司马不受金帛，则吾心不安，必受之方满吾意！”绛受金帛，令取虎豹之皮，酎二国。番王大悦，遂议定和好，相辞而去。绛受降表班师回朝。史臣有诗云：滚滚胡尘起四方，民生扰扰惧豺狼，魏庄不展和戎策，晋国安能固霸疆。
　　　　
　　　　魏绛还朝以赤狄降表并金帛献上悼公，悼公大悦，录绛为和戎第一功，升为中军司马，即日发兵伐郑。欲知后事如何，且看下回分解。
　　　　
第六十一回　师旷辨乐知兴亡　齐庄公奸淫召祸
　　　　晋军至曲梁，公子杨千本是下军大夫，自持为公子，不肯居下，乃先行中军之事。中军大夫士匀告于魏绛。绛令左右执杨千之仆而杀之。杨千奏于悼公曰：“魏绛无端妄杀小弟之仆，此欺小弟，即欺朝廷，望兄做主！”悼公曰：“魏绛方有和戎之功，便欲无端欺罔朝廷！”喝令武士捉绛斩之，羊舌赤谏曰：“魏绛有急不避难，有罪不逃刑，公子杨千混乱军伍，魏绛敢卖法而私公子耶？不必捉绛，臣知其必来请罪！”顷刻间，魏绛果然左手仗剑，右手执书，将入朝。行至午门，闻知公欲捉己，遂以书付仆人，令其申奏，自己伏剑欲刎。张物与士鲂，夺其剑，问曰：“伯州为何如此？”魏绛具说前事，二人劝曰：“公为国家之事，何必自亡其身，不须令仆上书，我等愿代公奏！”于是，二人以绛之书奏上悼公。悼公看罢！问张物、士鲂曰：“魏绛安在？”鲂曰：“现在朝外，欲伏剑自刎，臣等保奏，乞明公宥之！”悼公慌忙而出，召绛入朝。问曰：“寡人之言亲亲也！司马之刑军法也，寡人有弟不能教训，使犯军法，寡人之过也！卿若更死，是重寡人之过矣！子速就职。”
　　　　
　　　　魏绛谢恩。史臣有诗云：
　　　　
　　　　执刑不屈魏庄子，知过能迁晋悼公，臣怀忠信司军令，君度巍巍迈古风。
　　　　
　　　　晋兵屯于萧鱼，打战书入郑。时郑成公已死，其孙僖公之子，简公嗣位。得晋战书与其臣左大夫子驷议论出降。简公曰：“楚共王因为救郑与晋战于鄢陵，丧兵二十万，箭伤左目，皆因我国之故。今若背楚而降晋，楚知则来伐怎当？”子驷曰：“我郑小国也！介晋楚之中，当顺势以保社稷，不可执一。
　　　　
　　　　今楚共王已死，其子康王幼弱，不能复伯，晋之兵势甚锐，主公若坚意不肯降晋，臣恐晋必以祸加我，愿主公详察之！”简公然其说，遂写降表，备金帛十车，女乐三十名，即日率文武出城纳降。晋悼公闻郑简公来降，亦与文武出辕门，迎入大寨。
　　　　
　　　　简公曰：“郑乃小国，皆文武之裔，先君不听诸大夫之言，误入荆襄。今闻天兵下降，即奉降表，伏愿上念同宗之德，下继文武之业，乞存社稷，幸亦大矣！”悼公大悦！受其降表，厚待郑之君臣，军遂班师。
　　　　
　　　　居数月，悼公病，嘱其子名彪者，曰：“吾承祖父之业，内和戎狄，外服郑国，今中国诸侯皆降于晋，然居安必当虑危，吾死之后，汝当与文武尽心定国，不失中原之主，吾虽死，亦无恨矣！”太子再拜受命。是夕，悼公遂殁，六卿奉太子彪嗣位，是为平公。时，天下诸侯，各臣服于晋，独有楚为敌国。
　　　　
　　　　然楚康王幼弱，不能动兵征伐，平公承天下太平，遂荒国政，筑台于后宫，高十余丈，名曰驰底台。置舞女五十名于其上，朝夕晏乐，自制新乐，与女工歌之，号曰《新声太平曲》。自为击节赓和，歌罢抚掌大笑曰：“此乐新清，虽荐之郊庙，吾知神明亦来降矣！”嬖臣程郑曰：“臣闻乐官师旷者，洞达律吕，善明八音，主公明日令女工歌弹此曲于台上，拭问师旷知此音否？”平公大悦！命有司设大宴。
　　　　
　　　　次日，宴群臣于驰底台下。酒至半酣，平公谓师旷曰：“寡人初制新乐数音，子乃辨乐领袖，孤令乐工弹之，子试辨其高低何如？”师旷受命而听。于是，百官各戒喧哗以听乐。少顷，台上五十名女伶，一齐拊节而歌曰：
　　　　
　　　　风满高台月满天，新声透彻五云天。
　　　　
　　　　五音仙子怜新曲，祚我山河亿万年。
　　　　
　　　　歌罢，群臣皆呼万岁！平公问师旷曰：“卿以为此乐何如？”旷曰：“主公以此乐为新声太平曲，臣窃以为亡国之音也！”平公大怒！问：“何为亡国之音？”师旷曰：“夫乐者和也！昔纣王作靡靡之乐，闻者莫不悲酸，其国遂亡。今主公之乐虽新，其音哀迫，使人挥涕，晋室不亡者鲜矣！”平公大詈：“匹夫不谙律吕，妄诽圣乐！”喝令斩之！群臣皆谏曰：“师旷乃乐官之能者，主公杀之，恐昭失明之过，望乞赦之！”
　　　　
　　　　平公方息其怒，黜师旷之官，又令女工操新乐，令台下群臣，皆要拊节相和。女工在台上伏操新声，群臣皆勉强而赓。
　　　　
　　　　独有一人头戴南冠，缄口不和，平王视之，命力士押于台前，问其官居何职？其人对曰：“臣非晋国大夫，乃楚囚熊筏之仆也！”公曰：“汝何不赓新乐？”楚囚曰：“臣乃南人，不谕北音，所以不敢强和。”公曰：“汝既楚人，能操南音乎？”楚囚曰：“能操之！”公令取琴与楚囚试操南音。时，楚囚拘留于晋多年，日思故国，久伤不见父母妻子，受琴于手，遂操数段思归之音，悲酸惨凄。晋群臣有知南音者，莫不挥涕。
　　　　
　　　　平公问群臣：“何以涕泣？”群臣奏曰：“此人拘于晋狱多年，其操皆念故国、思父母之音，臣等哀矜其音，所以为之感动！”
　　　　
　　　　平公曰：“楚囚既悲故乡，拘之无益，不如放其归，卿等以为何如？”群臣皆曰：“明公此言，实仁者之心也！”平公遂令楚筏释因而归。自是平公日登高台，荒淫作乐，诏令列国诸侯，各要其重宝来朝，失期者问罪。于是，天下诸侯，皆有叛晋之意。
　　　　
　　　　晋之使者赍诏入齐，当时齐庄公通于下大夫崔杼之妻，每欲杀杼而夺其室，争夺无计。及闻晋平公要重器入贺，庄公欲遣崔杼往晋，使人中途杀之，崔杼知其故，乃托疾不往。庄公乃亲往问疾，崔杼埋伏本家甲士于寝门之外，自匿于家，命其妻出迎庄公。庄公见杼妻载笑出迎，更不问其夫之疾，遂牵手相携，游于庭，崔杼一见心中火起，打动梆子为号，本家甲士，坚闭府门，鼓噪杀人。庄公战惊无措，逾后园上墙而走，崔杼随后赶入，独放一箭，正中庄公左股，翻落墙下，崔杼仗剑近前，欲斩庄公。庄公大叫：“崔杼敢弑君乎？”杼曰：“君淫臣妻则为奸仇，岂谓弑君？”遂斩庄公。
　　　　
　　　　庄公之从臣贾举、州绰等在门外，闻府中喧哗，欲入救护，府门又闭，不能直入。少刻，崔杼斩庄公与其妻之首级，号令诸从臣曰：“齐侯失德，奸淫吾妻，吾故并斩，汝等合归，别立新君。”贾举、州绰等见庄公之首，便欲杀人，为君报仇。
　　　　
　　　　下大夫庆封者，素与庄公不睦，乃挽住贾举等曰：“或闻良臣不事无义之主，今无道之君奸臣下之妻，汝等尚欲何为哉？合归别立新君！焉可报此不义之仇？”举等曰：“吾食君禄，君死不能复仇，岂可再事新君，而贪富贵耶！”遂与州绰、公孙敖、邴师四人各行自刎而死。后史臣赞曰：
　　　　
　　　　口食君禄，心怀国忧。国君既死，伊尚何求。
　　　　
　　　　临难不苟，视死不逃。千年传誉，万古名流。
　　　　
　　　　庆封见贾举等自刎，遂令崔杼开府门，议立新君。
　　　　
　　　　忽一人身高五尺，碧眼青须，突入崔府，枕庄公之尸，放声大哭曰：“主辱臣死，今主死而臣不能效节，何忍君尸暴露？”众视之，乃莱之东夷人也，晏弱之子，上大夫晏婴。庆封见其号泣不止，乃谕之曰：“子为大夫，君死而不能效节，号泣何益？”晏子曰：“吾闻君为社稷死，则臣从之。今君为奸淫死，吾何敢从？”庆封告崔杼曰：“必杀晏婴，方免众诽！”
　　　　
　　　　杼曰：“不可！晏平仲齐之贤大夫也！吾若杀之，必失民望，不如就其谋事，方免后事。”于是，崔杼同庆封来见晏子，曰：“主上失德，自招其祸，今立新君，我等愿从公命，何必自恸如此？”晏子拭泪曰：“国家不可一日无主，今主御弟贤明，诸将何不速奉即位，以主社稷。”崔杼、庆封惮杵臼之贤明，恐其立后废己之职，乃欲别立他人。晏子坚意不从，遂奉杵臼即位，是为景公。
　　　　
　　　　崔杼、庆封逃归不朝。景公欲发兵讨其弑君之罪！曼子曰：“庆封初专国政其势焰，主公初立，便欲动兵，恐生不测之变，不如仍复其职，缓图之。”景公然其说，遂令庆封、崔杼入朝。二人恐景公加罪，不敢入朝，上书辞职。景公使与崔杼、庆封曰：“吾所不与崔、庆同心者，明神殛之！”杼大悦，遂欲入朝，庆封曰：“不可！晏平仲不誓一言，我等终难入朝，必得平仲誓语，方可就职。”便告归晏子。晏子仰天叹曰：“吾为人臣，不能为君讨贼，岂敢更誓他辞而长弑君之贼乎？”
　　　　
　　　　公曰：“子姑一誓，以保社稷，有何不可？”晏子誓曰：“婴有不忠于君而利社稷者，明神殛之！其他非吾敢知也。”崔杼闻知，喜曰：“平仲此誓，惟知忠君爱国，岂有他心，以谋我二人？”遂入朝，景公封晏婴为相国，崔杼为上大夫，庆封为下大夫，田乞为中军大夫，陈须无为上卿。
　　　　
　　　　须无出朝叹曰：“崔杼弑君，又不问罪，反加其为大夫，吾乃齐世臣，岂忍以衣冠陷于篡弑之朝乎？”遂弃官禄，出奔外国。后史臣有诗云：利禄羁人少达徒，飘然脱履美须无，清清曾得宣尼许，一片冰心似玉壶。
　　　　
　　　　景公既封群臣，便以金珠宝物，带晏子往晋朝贺。晋平公亲迎景公入朝，晏子待于台下，平公与景公投壶，平公先投一矢，端插中壶，百官喝采，荀吴为赞曰：“有酒如淮，有肉如坻，寡君中此，为诸侯师。”景公亦投一矢，亦插中壶，君臣亦同喝采，晏婴赞曰：“有酒如渑，有肉如陵，寡君中此，与晋代兴！”平公怒曰：“吾晋为中国盟主，方赞此辞。汝齐焉敢与吾对敌？赞词不逊。”晏婴进曰：“投壶所以助筵赞词，前之欢所以助中矢之乐，又非定盟立誓，明公何必以此为怪乎？”平公虽闻晏子之说，其怒终不息，将有耻辱景公之意。齐大夫公孙叟见平公甚怒，乃趋进曰：“日斜，君可以出矣！”
　　　　
　　　　遂扶景公而出。晏子出曰：“晋公骄傲太甚，吾知其不能为盟主矣！”次日，景公入谢归国。平公词大夫叔向送之。欲知后事如何，且看下回分解。
　　　　
第六十二回　楚灵王大会诸侯　秦哀公设会图伯
　　　　平公诏叔向送齐侯，叔向执晏子之手而问曰：“齐国政事何如？”晏子对曰：“齐之国政乃末世也！不数代将归于陈氏乎！”叔向曰：“何以知之？”晏子曰：“吾主不恤于民，民心皆散，中军大夫田乞者，陈完之后，公卖私恩，厚恤百姓，放官粟时，以大斗量出，小斗为入，百姓归田氏者大半，吾是以知其必代齐而兴也！”叔向曰：“然推此可以识彼，因近可以知远，吾晋不数世亦将瓜分于六卿矣！”晏子曰：“何以知之？”叔向曰：“吾晋，政在六卿，公室无权，后世君弱臣强，其国不归于六家者鲜矣！”晏子曰：“然则二国之衰弱及此，吾与子皆为大夫，不行救治，何以称职？”叔向曰：“非我等不尽臣职，然大厦将倾，非一木可支也！”晏子低头无语，但目视叔向，二人吁嗟不已，相辞而别。其后齐国果归田氏，晋室果入六卿。后史官有一绝，以赞二子之先见云：百姓咸知田氏惠，六卿皆夺晋邦权，贤哉叔向与平仲，明达先知两国源。
　　　　
　　　　晏子既辞叔向，与齐景公东归，叔向亦回复命。平公恶诸侯不来朝贺，乃欲发兵征讨，六卿与叔向祁奚等皆谏，以为不可，平公方止。于是，诸侯皆有叛晋之意。却说楚兵自鄢陵一败，康王不能复振，至灵王人才稍集，国势渐张，闻晋平公崇台好色，以失诸侯，遂有复伯之志。问于群臣曰：“昔我先君，庄王东征西讨，伐莱灭戎，遂成伯业，及我先君共王嗣位，鄢陵一败，遂失伯权，数十年来，中国盟主，一归于晋，寡人常有快悒不忿之意，恨不得举荆襄百万之众，并吞晋室，以消父兄之仇。卿等以为何如？”上大夫伍奢进曰：“夫善济事者在乘时势而已，大王欲举兵伐晋，以消鄢陵之恨，正其时也！臣闻晋侯祟台好色，重求诸侯之宝，当今诸侯怨望晋侯，皆欲背叛，争奈目下无一大国敢受，大王诚能以千乘之楚，修先王余业，传檄以会列侯，列国若叛晋归楚，然后连诸侯以伐，则鄢陵之耻，一举可削。”灵王于是筑坛于申，布告列国，诸侯来会者，以礼相待。不数月间，诸侯背晋投楚者十二国，即齐景公、宋平公、蔡灵公、滕悼公、陈哀公、杞文公、薛献公、秦哀公、许悼公、葛丘公，独曹、邾、鲁、卫四国之君不敢叛晋，但称疾不赴。
　　　　
　　　　灵王登自台上，诸侯朝贺毕，乃降阶问曰：“晋彪无道，贪求无厌，寡人以礼会公等，今者曹、邾、鲁、卫守晋不来赴会，公等助孤一阵，先征四国，然后伐强晋，消尔诸侯之恨！
　　　　
　　　　公等之意何如？”坛上诸侯皆曰：“谨奉命！”忽台下文官之中闪出一人，历阶而上曰：“晋所以失盟主之权者，以其征伐无常故也！今大王欲收众望，而为中国盟主，誓墨未干，便欲动甲兵，臣窃以为军马未动诸侯复叛矣！”众视之，乃齐国下大夫庆封也！灵王怒曰：“庆封乃助崔杼弑君之贼！敢在我面前弹唇鼓舌，以阻吾意！”喝令腰斩庆封示众！伍奢谏曰：“庆封言虽不逊，然天下诸侯初来归服，若初会便斩一大夫，恐塞来归之意，愿大王详审之！”灵王闻伍奢之言，俯思半晌，令赦庆封之死，但枷号于坛前，令其自呼曰：“为人臣者，莫学庆封助谗弑君，得罪最大！”楚将士即将庆封枷号于坛下，庆封不肯自念其词，灵王令笞其背，务要扬念其词，庆封受笞不过，乃改其词，大呼曰：“列国褚候，听我一言，为人君者，莫学楚围弑君篡位，强合诸侯！”灵王闻之，大骂：“匹夫！焉敢数孤短处，何不为我速斩！”言未已，公子弃疾仗剑抢出，斩庆封之首悬于高竿。并声言：“自今有谏伐晋者，依庆封之罪！”于是，列国诸侯吓得冷汗浃背，面面相骇，灵王令列国之兵先伐鲁、卫，然后伐晋。及次日，列国之君，皆私逃去，不肯助伐。灵王欲追列国之兵，伍奢曰：”诸侯见大王杀一庆封，俱皆解散，若更追之，必激其变，不如退修德义，以图再会！”
　　　　
　　　　灵王然之，抽兵归国。
　　　　
　　　　且说秦哀公既归西国，召集群臣商议曰：“吾秦自穆公大伯西戎以来，数十余年，诸侯降服。自穆公已死，伯业遂衰，权归晋楚。吾每思之，秦自函关以西，地方八百余里，天下形势吾为一，况有雄兵百万，文武同心，既不能恢复先业而伯天下，安能过晋越楚，束手以受他人之号令哉？卿等有何妙计，献与寡人！丕振伯业，夺得中国盟主，吾必加官重赏，共享富贵！”道犹未了，左班中闪出一大夫曰：“臣有一计，管教盟主之权，垂手归秦！”众视之，乃景公之弟公孙后，字子箴也。
　　　　
　　　　哀公曰：“叔父有何妙计，愿闻其说！”后曰：“当今晋彪无道，楚围失德，中国诸侯，往来无主，大王诚设会，令天下诸侯来赴，待其俱入潼关，伏兵四起，挟其各立降秦文字，议定朝贡，方许返国，有不来者，就座中披而斩之，谁敢不服？”
　　　　
　　　　哀公大悦！便差使臣布告列国，约其赴会。子箴又曰：“昔者齐桓、晋文，能总九合之柄者，以其主挟天子之令故也。今日此举亦宜奏闻天子，请传圣旨，然后方能号令诸侯。”公曰：“设会定伯乃秦一己之事，焉可请圣旨？子箴又曰：“周室微弱，号令不行，自五伯之后，列国朝贡，岁无尺寸入周，今日此会，称斗宝之会，先请圣旨告于列国诸侯，不拘大小宝物，皆赴此会斗宝，然后收集贡于天子，上不失尊周之意，下不得专会之名，天子既许吾设会，则天下诸侯谁敢不赴！”哀公善其言，遂具表文，差子箴入周请旨。
　　　　
　　　　子箴领表径投洛阳来见天子。时，周景王在位，子箴呈上表文，具奏前事，景王览其表曰：具表臣秦镇稽首顿首上奏。臣闻禹开九州，据土产俾贡方物；周封列国，总乾纲令贡朝仪。夫何东迁以来，王政不行，五霸去后，诸侯愈叛，礼乐征伐，每每出自于诸侯。异宝奇珍，常常欺罔乎天子。臣闻其祸大者而机微，厥患显者而形隐。今日虽曰不贡，异时安能保其无楚庄问鼎之志哉！臣僻居西土，力薄邦微，然荷先王分土之恩，怀陛下隆遇之德，不能无悼于斯也。所以冒进微言，敢干天听，伏望陛下断自渊衷，下丝纶而许臣纠合，丕振皇武，颁旄钺而赐我匡扶。臣若不能纠集群侯，聚贡宝物，则甘心就戮，罪尚何逃。臣无任瞻天仰圣，不胜战栗之至。
　　　　
　　　　景王览表，喜不自胜，曰：“有臣如此，则吾东周有主，何惜一道诏书而不许乎？”遂差使臣，赐其白旄黄钺，玉剑金牌，并诏书一道，往秦宜谕。子箴谢恩出朝，即日与王使来咸阳。哀公闻知王使来至，伏听宜诏命曰：龙困渊潭，必有云屯其上，虎蹲峻险，岂无风聚其中。伏惟国家遇运厄之秋，值纽解之日，霸令不行，朝贡不入，每悼于斯，叹无良策。咨尔秦侯，有志尊周，诚可称羡，今命使臣，赍到宝剑一口，金牌一面，白旄黄钺赐尔施设，候在邦国来朝，功成政举，重议封赏。诏书到日，敬此施行。
　　　　
　　　　听诏已毕，哀公望北谢恩，厚待使者，遣归。又问子箴曰：“天子已降诏许我施行，必须在何处为会，方成此计？”子箴曰：“臣观关中地土宽平，宜在此处设一大会，号曰“斗宝之会”，埋伏大兵于金斧山下，先遣使臣，奉檄告列国，约在本年三月朔旦，各要重宝前来赴会斗宝，以献天子。其不赴者，则挟天子之旨而征之，其来赴会者，逼立降秦文字，有不然者，即擒而斩之，此时入我圈套，谁敢不从？”哀公大悦！便写檄遣使，通告列国。
　　　　
　　　　却说秦使来至楚国，将书呈上，楚灵王拆开读书曰：秦镇诸侯敬奉大国，天子之诏，约在本年三月朔旦，会天下列侯于本邦骊邑，设一大会名曰“斗宝之会”，令天下大小诸侯，各要奇珍异宝，前来斗明，如有失期无宝者，许孤征伐，今特遣使告知，伏望至期不爽。周景王五年正月上朔，赢智书。
　　　　
　　　　灵王读罢，令使者去传列国，使者辞出，灵王问群臣曰：“秦伯此会，其意何如？”大夫伍奢曰：“秦设此会，非是斗宝，特假天子之名，实欲设计，以约天下诸侯也！”王曰：“何以知之？”奢曰：“天下形势，秦得其一，地宽八百余里，兵聚百有余万，无欲并吞中原，只惮晋楚相救，今约诸侯，俱入关中，赴会斗宝，埋伏大兵，诸侯听其约束，则由命归国，其不从者，必陷其计。此行若听其说而赴之，是谓以羊投虎口，安能免其患哉？”王曰：“然则不赴何如？”奢曰：“楚方欲伯天下，若不赴会，是又见怯于秦，焉可不赴？必得文武全才之士以保王驾，一则不示怯于天下，二则可以制服于强秦，如此方为万全之计！”灵王连问班中谁敢保驾？多少豪杰老臣，无人敢答，惟右班中一少年小将，生得身长八尺，虎背熊腰，连声应曰：“臣敢保驾西游！”欲知如何赴斗宝之会，且看下回分解。
　　　　
第六十三回　玄象岗卞庄打虎　柳盗跖辱叱秋胡
　　　　众人视之，乃荆州监利人氏，伍举之孙，伍奢之子，名员字子胥者也。武员年纪未满二旬，然兼通文武之能，深达古今之事。灵王见于胥精神耸异，音似洪钟，喜不自胜！曰：“得卿从驾，孤独何忧，但楚为大国，无一件奇异之宝，焉能赴会？”伍员奏曰：“有臣在驾下，何必举宝赴会？员请保得大王万全归楚，足为大宝！”灵王大喜，即日备驾，带众文武与子胥入秦赴会。行不数月，来至潼关。时，晋平公、齐景公先至，闻楚灵王至，前来相见，俱各要入关。齐大夫晏平仲进曰：“秦人虎狼也！不可孤人，暂屯关下，候在诸侯会集，然后方可入秦！”三侯然之。居数十日，诸侯渐渐来至，楚王迎入相见。
　　　　
　　　　共有一十七国之王。试言那一十七国之诸侯是谁：
　　　　
　　　　第一镇，鲁昭公姓姬名稠，隐公十代之孙。
　　　　
　　　　第二镇，齐景公姓姜名杵臼，僖公十一代之孙。
　　　　
　　　　第三镇，晋平公姓姬名彪，献公十二代之孙。
</div>
    <div class="pagination">
<a href="春秋列国志传_page36.html">上一页</a><span>...</span><a href="春秋列国志传_page32.html">32</a><a href="春秋列国志传_page33.html">33</a><a href="春秋列国志传_page34.html">34</a><a href="春秋列国志传_page35.html">35</a><a href="春秋列国志传_page36.html">36</a><span class="current-page">37</span><a href="春秋列国志传_page38.html">38</a><a href="春秋列国志传_page39.html">39</a><a href="春秋列国志传_page40.html">40</a><a href="春秋列国志传_page41.html">41</a><a href="春秋列国志传_page42.html">42</a><span>...</span><a href="春秋列国志传_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
