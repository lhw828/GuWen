<!DOCTYPE html>
<html>
 <head>
  <meta charset="utf-8"/>
  <title>
   唐书志传 - 第 12 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐书志传 - 第 12 页/共 15 页
  </h1>
  <div class="content">
   第六十二节　薛延陀分兵入寇　北颉利遣使请粮
　　太宗命玄龄监修国史，因语之曰：“《汉书》载《子虚》《上林》赋，浮华无用。其上书论事，词理切旨直者，朕有从与不从的，皆载之。”玄龄叩头领旨。俄有人告：“魏徵私其亲戚，权由己出，乞陛下正其罪。”上使御史大夫温彦博按之，彦博领旨往按，移时回奏曰：“魏徵私亲戚事，无迹可据。以臣度之，恐未有也。”上不悦。以徵不僻嫌疑，次日徵会朝，太宗责之曰：“卿自今遇事宜存形迹，庶与朕可验。”徵奏曰：“君臣同体，宜相与尽诚。若但存形迹，则国之兴丧未可知也。臣不敢奉诏。”上曰：“吾已悔之矣。”徵再拜曰：“臣幸得奉事陛下。愿使臣为良臣，莫使臣为忠臣。”太宗曰：“忠良有异乎？”对曰：“昔三代隆盛之时，稷、契、皋陶，君臣协心，俱享尊荣。所谓良臣。桀、纣之世，龙逢、比干，面折廷诤，身诛国亡，所谓忠臣。”太宗大悦。他日从容问徵曰：“人主何为而明；何为而暗？”徵对曰：“兼听贤臣之言则明，偏信邪佞之说则暗。昔尧清，亦问下民；舜帝明旦达聪，故共鲧、欢苗不能蔽也。秦二世偏信赵高，以成望夷之祸。梁武帝偏信朱忌，以取台城之辱。隋炀帝偏信虞世基，以至彭阁之变。是故人君兼听广纳，则近幸之臣不得壅蔽，而下情得以上通也。”太宗深然之。不则一日，言事者请上亲览各人奏表，以防壅蔽。太宗以问魏徵。徵曰：“此人不知国之大体，必使陛下一一亲览之，岂惟朝堂，至于州县之事，亦当亲之矣。”上是其言，因问曰：“朕每以前王得失为鉴，不敢自欺。昔齐后主与周天元皆重敛百姓，厚自奉养，力竭而亡。譬如馋人自啖其肉，肉尽而死，何其愚也。然二主敦为最下？”徵曰：“齐后主懦弱，政出多门；周天元骄暴，自专威福。是二主虽同至亡国，而齐主尤劣也。”太宗曰：“卿言自专威福诚是也。人言天子至尊，无所畏惮。朕则不然。上畏皇天之鉴临，下惮群臣之瞻仰，兢兢业业，犹恐不合天意，未副人望矣。”魏徵曰：“此诚至治之要。愿陛下慎终如始，则善矣。”言未罢，有侍御史权万纪奏：“房玄龄、王珪二人掌内外官考，多有不公平。”太宗欲命魏徵推勘之。徵谏曰：“二人素以忠直承委任，所考既多，其中岂无一二不平？然察其情，终非阿私。且万纪近在考堂，曾无驳正，及身不得考，乃始陈奏。此非竭诚循国者乎。今使臣推之，未足补益朝廷，徒失委任大臣之意。臣所爱者治体，非敢私二臣也。”上乃释而不问。
　　静轩先生读史至此，有感君臣相得之处，有诗赞云：君臣相得古为难，龙虎风云际会间。忠直股肱元首谕，唐虞治化可回还。
　　却说突厥自回本国，恃人马势强，尝侵伐他国。有敕勤（勒）者，不能抵敌，因是诸部各皆分散。当时有薛延陀、回纥、都播、骨利干、多滥葛、同罗、仆固、拔野古、思结、浑、斛薛、奚结、阿跌、契苾、白霫等十五部，皆居碛北之地。及见颉利不理其国，惟好酒色，政事大乱，薛延陀乃约回纥等曰：“突厥初以强盛，征伐我主，致吾辈各散不聚。今其国事离乱，人马多死。我辈何不率众攻入他国，复雪前耻。汝众人以为何如？”回纥等曰：“今颉利结好于中国，若攻之，彼必借兵于唐，我众人如何抵挡？不如叛入中国，据了几座城郭，又资他军器粮草，待我等有安止处，然后发兵攻突厥，岂能胜我哉？若有后患，却只是归降大唐便了。有何不可？”薛延陀曰：“君计甚高。”即日起兵。因前后望并州、朔州、潞州、雁门等处入寇。不数日，是处军马听得胡骑入塞，各弃家逃走。守臣惊恐。一面遣人报入长安，一边预防战守。消息传入长安，近臣奏知。太宗聚群臣议曰：“薛延陀绝远胡夷，今何以扰攻边郡？尔众臣何谓？”亲军总管李靖奏曰：“此部落原属突厥颉利所管。颉利不能制服之，因致其入寇。陛下若发兵征讨，则虚费岁月，无益也。只惟遣使见颉利可汗，令彼出兵伐之。薛延陀虑巢穴有失，必部回人马矣。”上从之，即遣使星夜往突厥，见颉利可汗。使臣领了诏书，径来突厥见了颉利，宣读太宗诏书已毕，颉利先打发天使回朝，再与众文武商议征伐薛延陀之策。左丞撒礼黑曰：“延陀等抵死之辈，必合诸部罄力而斗。大王可差人通知朔、潞等处人马，内外夹攻，使众部首尾不能相救，必自败散矣。”颉利依其议，即日遣人通知朔、潞等处守臣，自部胡骑十余万，出渤海掩袭薛延陀归路，不在话下。
　　却说延陀与回纥多滥葛等相攻，欲攻雁门关。忽游骑来报：“大唐遣使于突厥处知会，即今颉利可汗统人马已出渤海矣。”回纥大惊曰：“渤海浑谷力，吾等门户，若被颉利袭破，我辈无所安止，必死之道也。不如急抽回人马，乘突厥空虚，并力攻入其国。颉利知吾兵来，必亦抽转骑兵。待他来，首尾击之，无有不胜矣。”延陀从之，即退回各部人马，摇旗呐喊，杀奔突厥而来。颉利知得延陀袭他本国，将人马分作二路，出铁笼山与延陀会战。
　　先说颉利先锋塔察儿部，本骑二万，出得铁笼山来，遥望见前面征尘蔽日，杀气冲天，知的薛延陀之兵。即摆开胡骑。延陀人马已到，两下出坡前厮杀。塔察儿出言大骂，延陀激怒，拍马举铁杖，直取塔察儿。塔察儿两马相交，战四五十合，回纥勒马助战。塔察儿败走，诸部赶去。塔察儿绕沙地而走，回纥部属毛虎哩不舍，先一骑追赶。塔察儿觑得毛虎哩来近，拈弓搭箭，一矢正中虎哩左目，死于马下。回纥见塔察儿射死其将，怒气充塞，用一柄宣花斧，乘势劈来。早劈死数骑，塔察儿见延陀众盛，不敢恋战，引部下杀奔本国去了。薛延陀部落一齐赶近城壕边。忽前面笳声刮地，鼙鼓连天，一彪人马已近，乃是颉利可汗也。薛延陀分骑两路邀击。可汗骁骑孛罗背后杀来，两下喊声大振，杀了一阵。霎时间城中撒礼黑、塔察儿听得颉利交战，引骑兵开南门，乘势杀出，前后夹攻。延陀人马初时并在一处，因厮杀乱了，各分散，被颉利可汗挥兵截〔杀〕，回纥等不能抵挡，大败，与延陀走退三十余里。颉利收兵入本国，坚闭了城门，亦不敢出。两下一连相拒五十余日。延陀众部不退兵。颉利城中受困。
　　会其年十二月中，天冻雨不止，遂成大雪。内外积深三尺。突厥营中人马多死，军民大饥。颉利君臣商议，忽统率都部扩廓奏曰：“薛延陀部落屯扎不退，城中军士无粮，何以能济。乞大王速差使臣入中国，见唐主，借得兵马、粮食来，方可退得延陀，以济吾今饥困。”颉利依其议。随差使命前往中国，见唐主借兵粮。使人领了文书，径入长安，朝见太宗，奏上突厥之事。太宗览奏，与侍臣议曰：“突厥不能制服他虏，见今受困，遣人来借兵、粮。卿等以为可应之乎？”是时鸿胪卿郑元璹自突厥回，奏曰：“戎狄兴衰，专以羊马为候。今突厥民饥畜死，又有兵革，将亡之兆也。陛下若许以兵粮，使彼复振，久则复为边患矣。不如莫应之，以待其疲。”群臣多劝乘其国之弊而征之。太宗曰：“卿等言似亦有理。既然与人盟，又背之，则是不信。利人之灾，则不仁。乘危征之，为不武。纵其部落尽叛，六畜无余，朕终不击。必待有罪，然后讨之。朕将与其兵食。”魏徵奏曰：“陛下既与之兵，则勿与粮；与粮勿与兵。二者不可兼足，恐无益于中国，反生嫌隙也。”上曰：“天气严寒，亦非出兵之时，只以粮草赴之。”即日遣人装载粮草与突厥。使臣一同带上本国去了。



　　第六十三节　张公谨献策阙下　李世勣兵出云中
　　却说颉利可汗，君臣朝日望中国兵粮来到。正相议间，忽报：“大唐差人运得粮草四十车，与使臣同回。”颉利见无人马来。与文武议曰：“延陀干戈不息，今唐主止应粮草，何以退敌？”塔察儿曰：“目今天气甚寒，霜雪不开，想彼之众，亦无战心。大王可将粮草十车、牛马百匹，差人送与薛延陀等，与他讲和。彼众见有此物来和，亦必欢喜听从。待他退回人马，大王养威蓄锐，储积糇粮，俟其隙而讨之，一举可灭也。”颉利悦曰：“公言甚当。”即日遣会言语者一人，带粮食、牛马，径来薜延陀营中讲和。是时，延陀与回纥等正在营中相议曰：“如今天气甚寒，颉利坚守本国不出，目今粮草又尽，战马多冻死，甚非计也。”回纥曰：“再过数日，突厥必有消息。我人马且只顾莫动。”言未毕，忽报：“颉利可汗差人来，有事商议。”延陀令唤入。差人将粮草、牛马于营外，轻身入见众部落曰：“突厥主道天气寒冻，军马受饥，何况吾两家兵革不息，自相残戮，实有怒于皇天，亦弗祐吾等也。今国君差吾赍送粮草二十车，牛马一百匹，济汝营中，相与讲和。未知众人依允否？”延陀与部落商议。回纥、多滥葛等皆曰：“君可乘此机会许之和。”延陀乃对来人言：“既是讲和，无复再相侵也。二国交兵，以和为利。既突厥要来结好，我辈岂有不从？”收了粮草、牛马，亦赠驼、羊二百口报之。即日将各部人马退还碛北去了。
　　差人回报颉利：“薛延陀等许和，皆退了人马。”颉利复遣哨马打探，果是只遗下一座空营。突厥君臣商议，撒礼黑曰：“既然薛延陀罢兵，皆唐天子之赐。大王可遣使入朝报知，一且以谢应粮草。”颉利曰：“此论甚善。”即遣右丞扩廓奉表入朝奏知，颉利可汗自将面见。扩廓领命径入长安朝见太宗。先谢赐粮之德，次呈颉利可汗自请入朝。太宗览表毕，诏来使返国，谓侍臣曰：“向者突厥方强，凭凌中国，用是骄恣，以失其民。今困穷如是，朕闻之且喜且惧。何则？突厥衰，则边境安，故喜。然朕或失道，亦将如此，卿等莫惜苦谏，以辅朕之不及。”众臣皆称贺。忽有代州都督张公瑾上奏：“突厥有六可取之状：颉利纵欲逞暴，诛忠良，昵奸佞，一也；诸部皆叛，二也；突厥诸部，皆得罪，无所容，三也；塞北霜早，糇粮乏绝，四也；疏其族类，信任诸胡，大军一临，必生内变，五也；华人入地，所在啸聚，大军出塞，自然响应，六也。”太宗以状示群臣曰：“朕与颉利既议讲好，近日又应之粮食。若复伐之，恐夷狄以朕失恩信也。”兵部尚书杜如晦进曰：“夷狄无信。我虽如约，彼常负之。今陛下忘其征伐，使颉利兵马复振，所谓养虎遗患，终成大害也。”太宗曰：“颉利无罪，遽伐之，恐外夷致疑，非所以安国计也。”如晦曰：“比者不能制薛延陀，致扰我边郡，残戮军民，又常发兵救梁都师。安得无罪？”
　　太宗从其言，乃命李靖为行军总管，以公瑾为副，李世勣、柴绍、薛万彻为诸道总管，合人马十余万，皆受靖持调。李靖领旨出军中，与诸人分道出征突厥：李世勣部军三万，出云中；柴绍、薛万彻引兵三万，出白道；自与战将程名振、李艺引兵四万余，出马邑，望定襄进发。大军离了长安，正值春二月间，但见：路上野花随马足，林中啼鸟动征情。李靖大队人马，前望定襄不远，屯下塞壁。遣人将战书进入定襄，
　　却说守定襄胡将，乃是颉利心腹人康苏密，原乃隋炀帝之臣，因隋灭，带了萧皇后，与宫官杨政道奔走突厥，投颉利。颉利以苏密镇守定襄，使近中国地方。是日听得唐军有战书来到，与杨政道商议迎敌。政道曰：“唐兵所向无敌，天下诸侯莫不帖首归服。统军总管李靖，用兵如神。我与阁下守此孤城，如何挡抵？不如献了定襄，诣靖军中纳降。缘我等先是中国之臣，靖必不弃。君欲迎敌，决无胜理。”苏密曰：“公言甚善。明日即开城纳降。”
　　却说李靖正在军中分遣将士出战，忽报：“定襄守将来降。”靖召入。康苏密等拜伏于帐前，曰：“臣闻天兵来到，情愿来降。”靖曰：“公乃隋臣，非夷虏之属。今既归顺，唐主必不负汝。”苏密因请大军入城。李靖既取了定襄，大军直抵突厥。早有游骑报入颉利可汗：“见有唐主发兵来征伐，李靖已袭破了定襄。”颉利听得大惊，聚诸将商议。左丞撒礼黑曰：“唐主以我国常失盟好，今发兵来讨，只得整点人马，预备出战。”言未毕，人报：“唐军已抵城下矣。”右丞扩廓进前曰：“兵来将搪，水来土压。唐军深入吾地，何足惧哉。乞我步骑二万，以退唐军。”颉利从之，即付骑兵二万。扩廓全身披挂，引了步骑，开城东门出战。遥望见唐军来到，两阵对圆，李靖出马。胡将更不打话，舞刀跃马，直取李靖。李靖举枪来迎。两马相交，战了四五合，扩廓力怯，拨回马走入城。唐军一齐掩杀，胡骑死者无数。李靖恐深入险地，鸣金收军。
　　胡将入见颉利，说道：“唐军势大，不能抵敌。”颉利曰：“初出一战即败，何以为计？”塔察儿进曰：“唐兵虽众，亦不足虑。目今春潦将降，人染湿气，必生疫疠，岂能久屯乎？且彼初来，芒锋正甚，如何迎敌？大王只顾预备守城，勿与交锋。且看他如何施展也。”颉利依其计，深沟高壑，严立烽火，差人四面巡哨。一连十余日不与唐交兵。李靖军中见突厥人马不出，皆曰：“日前胡将杀输一阵，却又坚城不出，何也？”靖曰：“此必颉利钝兵之计，欲疲我众。”即唤过牙将程名振，分付曰：“离突厥三十里，有铁山，乃颉利屯粮草所在。尔领一枝人马，去此处放起火来，彼必有人出战。吾又有后军接应。”名振领兵去了。又唤过李艺曰：“颉利听得粮草有失，定着人出城救应。你领步骑一万，埋伏铁山北原，候彼众来到，与名振合兵击之。”李艺领计而行。李靖与公瑾议曰：“胡虏出城，城中必虚，吾与足下分兵攻打，颉利胆落矣。”公瑾依其行。
　　却说程名振引五千军马，皆束草负薪，悄悄望铁山而来。将近黄昏左侧，是时铁山守把将颉利族弟沙摩可汗，自以铁山险阻之处，人马难行，不十分持防。一更时分，只听得寨外响声不绝。及起来看，火光满天，粮草尽被烧着。四下喊声大举，唐军一掩杀入。沙摩可汗惊慌不及，被程名振一刀斩之。胡骑死者不计其数。走回余骑报入守城兵，传与颉利知得。颉利望见铁山火光正焰，慌聚众人救之。撒礼黑进曰：“某与扩廓急去铁山救粮草。”塔察儿曰：“不可去救。近年民饥，铁山些须粮草，损之无害。惟防唐军夜袭也。”礼黑曰：“铁山一失，大王事去矣。岂可不救？”颉利即遣礼黑、扩廓部兵去救铁山。开了城门，遥望火光未熄。行近北原，一声鼓响，火把照天，李艺兵从中截出。撒礼黑抵住交锋。未数合，程名振从后抄出，两下攻击，胡兵大败。礼黑、扩廓夺路走入城去。
　　天明，李靖引大军攻打四门，城中紧急。颉利无计可施。众人皆曰：“大王要退唐兵，除非遣人往辽东，见高丽王，许以本国递年进贡所产，问他借得救兵来，内外相应，则可退也。”颉利从其言，即差健骑缒城而下，从间路悄悄而来。未三四里，被唐伏兵所执，缚入军中，来见李靖。搜身上，带有求救书札。李靖令将来人缚之，与众将谋曰：“颉利城中困急，遣人往辽东借兵。不是今截了书札，倘高丽以兵应之，内外夹攻，何以抵挡？今可乘其疲弊，并力攻之，城廓或可取也。”众皆然之。次日，李靖自监军士，于城下攻打。颉利听得城外金鼓不绝，唐兵攻城，坐卧不安。众将齐曰：“城中尚有精兵一十万，岂肯束手受戮？大王不亲出阵，众人未肯用心。不如与唐兵决一雌雄。胜败未可料也。”颉利见众人要出战，只得披挂上马，引众胡骑，开城而出。且看胜负何如？



　　第六十四节　苏阿力石城争功　唐李靖阴山建绩
　　却说李靖军中，听的颉利自来决战，亦整点人马，排开阵势。俄城南金鼓大作，杀气连天，颉利一骑先出，立于门旗下，左有撒礼黑，右有塔察儿，随后骑兵漫坡塞野而来。李靖出马，与颉利答话。颉利曰：“吾以唐主君临天下，亦自有失信约。今我无罪，何以见伐？”靖扬言曰：“汝夷狄之人，往往负盟，来寇吾境，又不能制薛延陀等，使乱边郡。尚说无罪！”言罢，顾诸将曰：“谁出战？先擒颉利为首功。”一人飞马而出，众视之，乃帐前牙将程名振也，拍马舞刀，直奔颉利。颉利背后撒礼黑接住交锋。二人战上数十合，不分胜败。忽东南角上喊声大振，张公瑾引兵冲突而来。颉利欲分骑迎之，李靖抖擞英雄，拍马夹攻。唐兵努力奔前，各要争功。颉利不能挡抵，大败而走。程名振单要捉颉利，冲入胡阵。正遇虏将扩廓在那拦截，名振抢近前，一刀砍落马下。颉利见势不支，绕城而走。四下皆是唐兵，已绝了归路，不能复入城中，与撒礼黑夺围走奔铁山。李靖三军赶二十里方回，杀得胡骑尸首蔽野，血流成河。程名振等各上其功。靖曰：“胡贼尚众，且彼城郭坚固，一时难以攻打。今颉利败穷，走入铁山屯守，必不出战。铁山路径险绝，人马不堪行。近闻向导者说，内通辽东大路，若逼他紧急无他计，必将奔投高丽，为患尤猛。如今且将人马退去凤凰坡屯扎，差人约李世勣人马，出其背而袭之。伺其力竭，自成擒矣。”众人然之。即将人马退屯凤凰坡。
　　却说李世勣领兵径出云中，打探军回报：“唐兵屡胜，颉利见败走铁山，坚守不出。”世勣曰：“吾与李靖共承王命出征，彼已建此大功。今我人马尚延在此，他日何以见唐天子？”即催动诸军，趋铁山来。是时颉利与撒礼黑等败聚铁山，多设鹿角，为守御之计。近日游骑报说：“李靖军已退在凤凰坡，正要来与大王交锋。因山势险恶，人马难进，按兵不出。”颉利曰：“此个去处，他如何进兵？吾只管固守不战，彼众自当退也。”因是颉利诸将不甚持防。忽哨马报：“唐兵分作数路而来：一路出白道，袭吾石城；又一路出云中，攻北原上道，二道甚是紧急。”颉利惊曰：“石城乃吾老小在彼。”急遣撒礼黑救之，塔察儿引骑出北原迎敌。两人皆去。不半日，速报将来：“唐将薛万彻打破石城，花赤哩弃城而走。塔察儿被围，不能得出。”颉利要起，又怕唐兵后袭。骁将苏阿力曰：“吾与大王作前后而出。吾引步骑去救塔察儿，大王引兵在后，以防唐兵。”
　　颉利依其计，整兵出铁山。苏阿力引步骑五千先行。约有数里，望见前面金鼓震天，阿力知是交兵。挥骑杀入，正遇塔察儿，血映袍铠，引败骑走来到。阿力曰：“君速行！待吾抵住一阵。”背后李世勣乘势赶到，与苏阿力两马相交，战上数合。唐兵精锐，胡骑只顾得奔走，那里敢挡抵？阿力料不能胜，纵马杀开血路，正遇见颉利接应人马。阿力曰：“大王速回！唐兵来得利害，恐坠其计也。”颉利与塔察儿、苏阿力等，并力杀回铁山。不度李靖已有打探军报知，预先遣李艺在此等候，看定颉利杀回，一声鼓响，军马截出。李艺大叫曰：“颉利下马受擒！”背后世勣又赶来。突厥诸将死战不得出。颉利正慌，忽东原一彪生力虏骑，冲突而来，乃撒礼黑保护颉利家小到此。内外相应，方救得颉利，走入铁山去了。李世勣与李艺合兵一处，杀死虏兵不可胜数，夺得弓矢无算。李世勣来见李靖曰：“颉利胆落，窜走铁山。吾与总管合大军困之。不出一月，夷虏尽为齑粉矣。”靖曰：“穷寇勿追，归师莫遏。此兵家所忌。吾与足下，东西立营，为犄角之势，且看颉利如何退吾兵。”程名振曰：“兵出日久，费用且多。总管不即平之，何以为长住之计乎？”靖曰：“颉利突厥之最雄者。部落众多，且其城中，骑兵不下数万。今彼深恃险地，我人马又不能进。若急之，倘奔投所部部落为之死斗，非吾之利也。今缓其攻，正所以结其所仇，离其支党，势必败也。诸君何以岁月计哉？”众将皆服其论，遂按甲不出。
　　却说颉利坚守铁山，常密遣人打探唐军消息回，报：“并无动静。”撒礼黑曰：“李靖善能用兵，辅之以李世勣、程名振等有万夫之勇。今其据营不出，欲为久持之计，以疲吾辈。大王今在铁山城中，阻绝不通，弓矢日耗，粮食不继。此诚有可虑者。不如遣使入长安请罪乞降，诏回李靖人马，斯可以保其后也。”颉利从其议，复遣执失思力，径上长安，朝见太宗，奏曰：“突厥颉利可汗有忤陛下，致天兵出塞。胡骑惊惧，令穷败无依，窜栖铁山。特遣臣入朝谢罪。君臣引领待罪，乞陛下视四海为一家，宽颉利斧钺之诛，诏回大军，与颉利复国。使其进贡不缺，继世称臣，实出本心。至望也。”太宗见其来意恳切，与侍臣议曰：“颉利既降，朕将诏回三军，以苏久征将士也。”魏徵出班奏曰：“古来制戎无良策，今李靖功在垂成，突厥计穷不支。陛下若诏回之，虚费其岁月也。突厥险性，反覆无常。纵天朝归命，亦难保其后无叛矣。不如遣使诣靖军中，奖励军士，使之直抵虏巢，擒俘颉利，诚为万古之利。机会不可失也。”太宗曰：“人以穷来归，我若复遣人杀之，不祥也。卿计诚善，朕将兼用。一边遣人慰抚突厥，仍敕李靖督兵征进。突厥无疑的降，则受之；若有疑惑，使李靖擒以献。”众臣拜伏曰：“陛下明见万里，真神算也。”太宗即遣鸿胪卿唐俭为使，往突厥见颉利谕旨。
　　唐俭领了诏命，与思力一同径往突厥，近铁山，执失思力先入报知。颉利出迎唐俭，进入营中，颉利顿首拜曰：“有劳天使远临塞北，颉利无道，至怒朝廷见伐，穷追止此。望天使见唐主，愿终世归顺，再不复生异心也。”唐俭曰：“吾主宽仁大度，岂必与夷狄计较。即日诏回人马。君等须倾心降服，唐主亦无负汝也。”颉利大喜，即款留唐俭，候在带降书而回。次日，与众部落商议有愿降者，有愿守者。因是颉利沉吟不决。外为卑辞，内实犹豫。欲走碛北。
　　却说李靖近日受朝廷奖率，诏催进兵。又听得唐俭为使，抚慰颉利部落。乃引兵与世勣谋曰：“颉利虽败，其众犹盛。近闻欲度碛走。若果去之，则难图矣。今唐俭领诏至彼抚慰，虏必自宽。若选万骑与足下分前后而进，出其不意，颉利可擒矣。”张公瑾曰：“诏书许其降，又有使者在彼处，奈何击之？”靖曰：“往常令诸君勿出，未有利便也。趁今击之，颉利不暇为谋，此韩信所以破齐也。唐俭辈何足惜。”遂勒兵趋恶阳岭而行。世勣亦合西营精兵继之。
　　且说颉利每日只与唐俭宴会，忘了兵事。将近二更，前后忽报：“唐军袭破了城池。”颉利大惊曰：“吾失算矣！”急引众将来救时，山下火光照天，李靖已到营门外，单枪已刺落守垒骑兵。是夕狂风大起，唐兵四下并集。颉利令众骑发矢，山上箭如雨点，又是夜里，唐兵伤损无数。李世勣攀堞先登，面被数矢，早砍倒数十虏兵。撒礼黑首先杀开鹿角而出，世勣一骑近前，手起刀落，斩于马下。颉利见礼黑杀死，心胆皆落，与塔察儿、苏阿力率众杀出山后大路来，又遇李艺阻住交锋。颉利不敢恋战，冲围望沙钵罗走了。天微明，李靖已取了铁山，遣人探颉利走往何处，回报：“颉利漏夜走入沙钵罗，投苏厄失去了。”诸将皆请乘胜兵袭之。靖曰：“穷寇不足虑矣。吾自有计取之。”下令三军屯扎于城中。且看后来如何？



　　第六十五节　苏厄失设计擒颉利　张宝相获俘会李靖
　　是时唐俭见夜来交兵，先自脱身走归。靖因点录诸将之功，世勣居首。众人前后共斩虏将万余级，俘男女十余万，羊马、弓矢不计其数。自是，李靖威声大振，碛口酋长怀惧，皆帅众降，斤地自阴山北至大漠悉平。靖捷音报入长安，露布以闻。
　　《拟李靖破颉利可汗露布》尚书兵部臣闻：周征玁狁，长驱北伐之师，汉讨匈奴，用绝南牧之患。惟帝王之耀武，亦今古之长风。我国家乘五运以膺图，顺三灵而改卜。义旗方举，万民喧桃李之歌；神武惟扬，四海绝萑蒲之盗。建德寻膏于椹芗，世充俄系于桴囚；武周则瓦解以无遗，黑闼乃土崩而自尽。杜伏威蜂屯江表，束手来降；徐圆朗窜窃山东，连颈受戮。萧铣之兵销岭外；薛举之电扫陇川。民心于是悦随，王业以之大定。惟兹左衽，滞于（我）休风（伐）：颉利豺狼其心，腥膻异类。信天地之偏气，为声教之外臣。前王忍含育之恩，历代患羁縻之术。和之，则防如蛇豕，违背欢盟；攻之，则遁若犬羊，疲劳师旅。我高祖以洪基肇创，黔首未安，虑王化之不敷，舍鬼方而弗顾。稔以称臣之礼，加其厚往之仪，持神锋而方俟斩鲸，豢良犬而未遑顾兔。谋臣为之切齿，壮士为之冲冠。天威久战于雷霆，丑类逾滋于蜂虿。伏惟陛下经纶草昧，扫荡搀枪；出震宫而日丽九天，仰皇道而风行八表。痛心疾首，长思渭水之侵，缮甲理兵，特问铁山之罪。而又侵凌王土，搔动边民，稔恶贯以既盈，奉天诛而无赦。臣等俱征授钺，仗义平戎，执乎彼曲之辞，乘以我盈之势。鼓鼙动地，三春掀蛰震之雷；戈甲连云，千里散龙蛇之雪。指阴山而直入，移马邑以兼程。康苏密应变知机，先来颖附；萧太后离邦去里，再见京师。颉利有此败亡，方来朝谒。阱中饿虎，暂为掉尾之情；篝上饥鹰，终有背人之意。臣与副将张某等，知其犹预，恐恣猖狂，遂乘无备之时，爰作袭人之计。齐三旬之路食，拥一万之精兵，火炎而三见燎毛，雷疾而宁容掩耳。斩俘馘于万段，虏羊犬以千群。颉利生擒，义城断首，尽复恒安之地，永清大漠之尘。韦韛毳幕之人，从兹率服；浴铁衽金之士，将见凯旋。臣等职忝专行，材非善战，实赖自天之祐，敢言破虏之功？遥荷皇威，不辜阃外之寄。咸知睿算，自马丘堂上之兵，伫见兴耒耜于沙场，戢干戈于武库。憧憧夷邸，长倾奉日之心；寂寂边城，永罢防秋之役。臣等无任乐圣戴天抃舞欢呼之至！
　　却说颉利与塔察儿、孛罗等，引数千骑走沙钵罗。”苏厄失知颉利等败穷来投，遂聚本部商议。帐前牙将执失契必曰：“颉利往年常有侵沙钵罗之心，因未有暇也。今其战败将亡，无处依栖，来投此处。若容纳之，必有相图。不如赚入城杀之，送头与唐主。唐主必重待于汝也。苏厄失曰：“只恐唐将乘时引兵取吾地，又不如纳颉利以助之，使为前驱，其必与吾死斗矣。”契必曰：“唐将已破其城廓，必待擒颉利以献，纵死未暇即来。任城王宗道听得颉利在此，亦将引兵逼之，其肯放过哉？”苏厄失曰：“公之言甚善。必如何可以擒颉利？”契必曰：“大王接他入洞中，埋伏部下于洞口。待彼坐定，令众人抢入，就于座上执之。有何难哉？”苏厄失曰：“颉利部骑骁锐，亦须持防。”契必曰：“吾自有计。先令安排饮食于洞中，侧以酉农酪相待。饮若醉，令人尽行捆缚之。”苏厄失曰：“此计大妙。”
　　即出洞口迎接颉利入洞中，相见毕，一边安顿其众部在洞外相待。苏厄失与颉利与唐兵交锋之事，言未及半，洞口喊声大举，数百丑汉奔入洞中。颉利口痴目呆，不知所为，被众人近前捉了。颉利连叫：“部下何在？”塔察儿已先醉了，众骑皆不能动。唯苏阿力少饮，见势不好，踏进前来，大叫曰：“贼奴辈，不得无礼！”拔刀早砍倒数人。彼契必一涌而出，骂曰：“逆天狂虏，犹不知死在目下！”一斧劈下，阿力头已落地。其余颉利带来部骑，俱被捉了。苏厄失商议，正待解送诣李靖军中请赏，忽报：“洞口金鼓连天，一彪人马来到。”苏厄失遣人打探虚实，乃是任城王道宗与行军总管张宝相，引兵来擒颉利。厄失知的，即率部落，与契必将颉利可汗并众骑送至军前曰：“颉利因投本地，小臣知的天兵已临，预先安下捉了。正待解送李总管处交割，不期总管先到。今特捉来以献。”宝相大喜曰：“吾当奏知天子，上汝之功，使汝世封此地也。”厄失拜谢。宝相命以金帛、军饷赠苏厄失以回。即将颉利用槛车囚了，并其余众各解送长安请功。众军得令，遂班师回长安，不在话下。
　　却说李靖军中，早先哨马报知：“颉利可汗已被沙钵罗酋长用计捉了，送献总管张宝相，解赴长安。”靖闻知捉了颉利，大喜。乃下令班师。各营将士久征思归，今已平伏了突厥回军，皆欢声动地，拔寨起行。
　　静轩先生有诗赞曰：承诏南征显俊豪，输谋决策霍嫖姚。挥丸落鸷培元化，披雾观天解战袍。胡越一家无鼾睡，汗青千古载功劳。凯还士卒欢声动，万里胡骑入贡朝。
　　忽一日大军已近长安，天遇总管张宝相人马会齐。近臣奏知，太宗大悦，率群臣于御楼受俘。下诏：“许李靖、张宝相鼓吹入长安，解颉利等至御楼前处决。”使臣递诏至靖军中谕旨。次日早，李靖将三军分为前后队而入。槛车囚颉利于中军。是日金鼓齐鸣，枪刀出鞘入长安。内外军民，观者无不喝采。李靖等先朝见，太宗于御楼慰之曰：“卿以三千骑趋恶阳岭，颉利可汗失计，君乃喋血胡庭，遂定突厥。古未有此。足可洗吾渭水之耻矣。”靖曰：“此出陛下神算，众士齐心，以成平蛮之功，臣何预焉？”太宗又召世勣，谓之曰：“朕闻君交锋之际，披矢先登，首诛虏将。捷音报入，朕甚戚戚然。诚恐公致危，吾复何忘。今后临敌，俱勿深入也。”世勣顿首曰：“臣幼从戎马，未沾寸箭之功。今得小胜，何以重劳圣虑！陛下之言，臣当深铭肺腑。”太宗于诸将，各召而抚谕之。命监过颉利于楼下，太宗扬责之曰：“君背负盟约，屡生边衅。今日势穷窠破，欲与君复驰骋于便桥之上，面陈和好，其可得乎？”颉利曰：“非吾背约，君亦失信。今乃突厥当灭之日。何复多言！”太宗犹不忍诛之。沉吟半晌，将下诏赦还国。仆射杜如晦进曰：“此乃千载不遇之功，天授之而不取，反受其患。陛下若复纵令还国，再欲治之，无十万人马不可得矣。今将士百战之余，而成厥功。何以辄弃之耶？”诸将力请太宗诛之。太宗乃命将颉利可汗推出长安城东斩之。其余部落，量情发落。不移时，监斩官将颉利首级呈进。太宗命传首各夷，不在话下。是时高祖上皇在养老宫，闻知李靖已平服突厥，叹曰：“汉高祖困白登，不能报其耻。今我子能灭突厥，吾付托得人。复何忧哉！”
　　次日，太宗早朝，群臣毕立，下诏曰：“突厥既亡，其部将散居者甚多，或北附薛延陀，或西奔西域。今其降唐者，尚十余万口。汝群臣各陈所见，朕将择而区处之。”谏议大夫苏世长出班奏曰：“戎狄自古为中国患，今幸破亡，宜悉将降众徙往河南、兖、豫之间，其种落散居州县，教之耕织，可以化为农民。”太宗曰：“卿之论，经久策也。未可以目前取效。各人更陈其次。”忽一人进曰：“依臣之策，酋长部落自安也。”众视之，乃中书舍人彦师古也。太宗问曰：“卿有何论？”古曰：“中国杂之以夷狄，恐化之不能，反滞其性。莫若置之河北，分立酋长领其部落。不出一年，染吾之俗，则皆良民也。侍卫李百药以为：“突厥虽云一国，然种类区分，各有酋师。宜因其离散，各署君长，使不得相臣属，则国分势敌，不能抗衡中国矣。仍于定襄间置都护府为其节度。此安边之长策也。”中书令温彦博进曰：“臣有一策，可制夷狄。请准汉建武年故事，以降部落置于塞下，顺其土俗，以实空虚之地，使为中国捍蔽。外患顿可熄矣。”秘书监魏徵曰：“察乎夷狄，人面兽心。弱则请服，穷则叛乱。若留之中国，数年之后，蕃滋倍多，必为腹心之疾。西晋之祸，前事之明鉴也。宜放之使还故土为便。”彦博曰：“公言未当。且王国之于万物，天覆地载，无有所遗，今突厥以穷来归，奈何弃之？今若救其死亡，授以生业，数年之后，悉为吾民。选其酋长，使入宿卫，畏威怀德，何后患之有！”
　　太宗竟用彦博策。突厥降众，东自幽州，西至灵州，分突利故地为四州，又分颉利之地为六州，左置定襄、右置云中二都督府，以统其众，以突利为颖州都督。时有颉利族人思摩，初无宠于颉利，颉利之亡，亲近者皆离散，独思摩不去。被唐兵袭了突厥城廓，竟与俱擒。太宗见其壮貌魁梧，可以大用，与苏厄失皆封郡王。其余拜官有差，五品以上有百余人。因而入居长安者近万家。



　　第六十六节　张玄素上书谏太宗　封德彝排言斥魏徵
　　太宗区处外夷以来，沙钵罗及远方蛮酋，各上表朝贡，年年不绝。因谓侍臣曰：“往者太上皇以百姓之故，称臣于突厥，朕尝痛心焉。今单于稽颡，庶几可雪前耻矣。昔人谓御戎无上策，朕今治安中国，而四夷自服。岂非上策乎？”房玄龄等拜贺曰：“陛下英武广被，四夷宾服。汉高之世，不及远矣！”
　　忽中书省奏入：“杜如晦疾笃，具表纳还官诰。”太宗闻奏，即遣太子诣府中问疾。太子承诏，径来看视如晦病体。如晦遣人迎接，入榻前坐定。如晦之子侍立于侧。太子因问起居消息，皆其子应对之。如晦曰：“臣已老矣，病入沉疴。殿下回奏皇上，臣不能复起以视国事也。”太子曰：“君善保其恙，皇上亦必亲来视。”言罢，即出。家臣拜送至府外。太子登了车驾，径入朝，以如晦所言奏知。太宗其时正在便殿与讲臣说书，听得太子奏，即起，诏备鸾驾，与一派讲官亲诣如晦府问安。不移时，各执事准备仪仗已具，太宗启行。早先有人报知。如晦着堂候众人，迎接圣驾至府门外，谢了銮殿。太宗轻身入到堂中，随官于外伺候。如晦扶病见上于西轩。太宗坐于榻前，亲臣远远侍立。太宗问曰：“卿之疾未瘳，朕无日不念。自以为戎马在边，不得与卿请诲。今四夷宁息，正好议论治道，辅朕不及。倘君万一不讳，谁可代之？”如晦泪下而言曰：“臣蒙陛下知遇，虽粉身碎骨，无以报恩。今疾不起，而与陛下永诀。房玄龄与臣同任，其人忠贞可任。陛下当与理政事矣。魏徵、王珪尽言无私，实社稷之臣，若付人民之寄，必有可观。臣再无他言。惟愿陛下息兵革，毋伤天地之和，诚生灵之幸！”太宗曰：“卿言朕当识之。”俄阴阳官报：“日近晡。”上乃慰谕而出，升銮驾回朝。百官随至宫门方散。次日早朝罢，中书省奏：“杜如晦卒。”上闻知流涕，谓房玄龄曰：“公与如晦同佐朕，今独见公不见如晦矣。”玄龄亦为惨焉，因奏曰：“昨日圣驾问安，如晦嘱不及家事。真乃清节之臣。陛下须保全之。”太宗曰：“朕与如晦，分须君臣，恩犹手足。朕正欲以报其功也，肯忘之乎！”即诏有司依制给赠丧仪，官其子孙、至亲十二人。
　　后贤有诗赞杜如晦云：敷陈王道阐孤忠，致治唐虞念在躬。未见宣承星已坠，高坟先有鸟呼风。
　　却说太宗以如晦已卒，政事皆决于房玄龄。玄龄效忠开诚，剖决如流，上甚礼重之。侍立于朝，必过午始退。是日，正与太宗议论军政，有御史大夫萧瑀在列，每妒李靖功高，乃奏曰：“陛下以军政在严，近有李靖所部，御之无法，曾伤场圃民稻。请付法司推之。”太宗曰：“靖有平戎之功，纵其部下有伤民稼穑之事，府司自用治之。今若辄付法司，非朝廷待大臣之体。”不听。萧瑀退出。次日，李靖会朝，顿首谢罪。太宗责之曰：“隋帝之臣史万岁破达头可汗，有功不赏，以罪见诛。朕则不然，录公之功，赦公之罪。”乃加靖为光禄大夫，赐绢千匹。靖曰：“臣无功有罪，陛下何以加爵赐帛？”固辞不受命。太宗复谓之曰：“前者，人或谗公。今朕已寤（悟），勿以为怀，竟令受之。”会林邑献大珠来，有司以其表辞不顺入奏，请讨之。太宗以献表示李靖曰：“好战者亡。如炀帝、颉利，皆所亲见也。今林邑小国，纵有不顺之辞，朕毋与计较也。”靖曰：“战士初回，不宜即遣。若讨而胜之，亦为不武。况未必可必胜乎？”上深然之。
　　太宗以外夷屏息，来朝者众，欲修洛阳宫，以备游幸。给事中张玄素上书曰：“洛阳未有巡幸之期，而预修宫室，非今日之急务也。且陛下初平洛阳，凡隋氏宫室之宏侈者，皆令毁之。曾未十年，复加营缮，何前日恶之，而今日效之也？且以今日财力不及隋世，陛下劳疮痍之众，袭亡隋之弊，恐又有甚于隋帝矣。”太宗曰：“朕今所为，异于桀、纣者乎？”玄素曰：“若此役不息，亦同归于乱耳。”上叹曰：“吾思之不熟，乃至于是！”顾谓房玄龄曰：“玄素所言有理，可即罢之。”他日与房玄龄、萧瑀政于便殿，上以玄素言即罢洛阳之命，因自思：“隋帝拒谏自任而丧国。”乃问二人曰：“隋文帝何如主也？”对曰：“文帝勤于为治，临朝或至日昃，即引五品以上坐论治道，命卫士传餐而食。虽性非厚，亦励精之主也。”太宗曰：“公知其一，未知其二。文帝不明而喜察。不明则照有不通，喜察，则多疑于事物。皆自决，不任群臣。帝王一日有万机之事，岂能一一合理？群臣既知上之意，则凡事惟取决受成而已。虽有过失，莫敢谏诤。此国止以二世而亡也。朕则不然。择天下贤才，置之百官，使思天下之事。经由宰相，使宰相审熟便宜可否，然后奏闻。有功则赏，有罪则刑。敢不竭心力以修职业？何忧天下之不治乎？”房玄龄拜曰：“陛下所见甚远。臣等将睹治安之世也。”上因敕百司：“自今诏敕未便者，皆应执奏，毋得阿从，不尽己意。”
　　次日，边廷贝西突厥种落散在伊吾，将起谋叛，有司以事应执奏者，申于上知。太宗聚群臣议处。房玄龄奏曰：“戎虏之性，难以统率。今散居他处者，是其固俗矣。今陛下天威所披，外夷仰皇风尚不暇，岂有辄叛者耶？边臣不原其意，故有是奏。乞遣忠直之臣安抚之，其患自息也。”太宗然之，以李大亮为安抚使，贮粮碛石以赈之。大亮进曰：“玄龄之见实然。安抚之策未便。”太宗曰：“何以言之？”大亮曰：“欲怀远者，必先安近。中国如本根，四夷如枝叶。疲中国以奉四夷，犹拔本根以益枝叶也。今招致西突厥，但有劳费，未见有益。况河西州县萧条，不堪供亿。不如罢之。其或自立君长，求内属者，羁縻受之，使居塞外为中国藩蔽。此乃施虚惠而收实利也。”上从之。至是九月，伊吾来降，诏置伊西州以处之。未几，高昌王麹文泰亦来朝，太宗加意接纳。西域诸国闻知，皆朝请。上即遣使，令文泰使人迎之。魏徵谏曰：“昔光武不听西域送侍子，置都护。以为不以蛮夷劳中国。前者文泰之来，陛下厚其赐，致缘道供亿甚苦。若诸国皆来，将不胜其敝。听其商贾往来，与边民交市，则可耳。倘以宾客礼送之，非中国之利也。”太宗曰：“卿论是也。”时遣使人已行，辄诏止之。
　　上以屡年丰熟，民殷国富，尝与群臣语及治化，乃曰：“今朕承大乱之后，恐斯民未易化也。”魏徵对曰：“不然。久安之民骄佚，骄佚则难教；经乱之民愁苦，愁苦则易化。譬如饥者易为食，渴者易为饮也。”上深然之。封德彝进曰：“徵之言非也。三代以还，人渐浇讹，故秦专法律，汉杂霸道，盖欲化而不能，岂能之而不欲耶？魏徽书生，未识时务。信其虚论，必败国家。”徵抗言曰：“五帝三王，不易民而化；汤武皆承大乱之后，身致太平。若谓古人淳朴，渐致浇讹，则至于今日，当尽为鬼魅矣，人主安得而治之？”上卒从徵言。先年关中饥馑，米豆一斗值绢一匹。连岁天下蝗虫、大水，百姓疲竭。太宗勤而抚之，虽有东西就食，流离出境者，未尝嗟怨。是时天下大熟，流散者皆归乡里，米豆不过三四钱。年终出死囚，才二十九人。东至于海，南及五岭，皆内外不闭行旅，不用赍粮，取给于道路焉。
　　他日，太宗谓长孙无忌曰：“贞观之初，议者皆云：‘人主当独运威权，不可委之臣下。’又云：‘宜震耀威武，征讨四夷。’惟魏徵劝朕偃武修文，中国自安，四夷自服。朕用其言。今颉利成擒，其酋长并带刀宿卫，皆袭衣冠。徵之力也。但恨不使封德彝见之耳。”徵再拜谢曰：“此皆陛下威德，臣何力之有？”帝曰：“朕能任公，公能称朕所任，则其功岂独在朕乎？”



　　第六十七节　唐太宗避暑九成宫　张公瑾哀闻辰日哭
　　一日，上谓侍臣曰：“朕有二喜一惧：比年丰熟，斗粟三钱，一喜也；北虏降服，边廷无事，二喜也；遇治安则骄侈易生，骄侈则危亡立至，此一惧也。”群臣曰：“陛下安不忘危，社稷之幸也！”忽房玄龄奏：“阅视府甲兵，芒锋耀目，胜过隋朝。”太宗曰：“甲兵武备，诚不可阙。公等以远胜隋世。炀帝甲兵，岂不足耶？卒亡天下。若公等尽力辅治，使百姓安宁，此乃朕之甲兵也。”
　　一日，太宗与卫骑游猎于后苑，众人于紫薇花下赶起一兔。上见之，亲架弓逐之。长孙无忌在后谏曰：“射猎较力，秦府之事也。今天命陛下为华夷父母，乃不思享国长久之计，奈何自轻为武人之能哉？”太宗又将逐鹿，无忌固谏乃罢。次日会朝，上忆无忌之言，问公卿以享国长久之计，萧瑀对曰：“三代封建而长久，秦孤立而速亡。陛下比者既立太子，余王须使领藩镇之任，正今日之急务也。”上以为然，令群臣议之。魏徵曰：“京畿税少，多资畿外。若尽以封建，经费顿阙。又燕、秦、赵、代俱带外夷，若有警急取兵，内地难以齐赴，甚非长计也。”李百药以为：“勋戚子孙，皆有人民、社稷之寄，易世之后，骄淫自恣，攻战相残，害民尤深。不若令之迭居，母使外封也。”颜师古曰：“不若分王宗子出外，勿令过大邑，兼以州县杂错而居，互相维持，足扶京室。陛下再为设置官僚，皆令省司选用。法令之外，不得擅作威刑。朝贡礼仪，立成一定之制。此万代无虞也。”太宗大悦，乃从师古之策。诏宗室有功绩、贤良者，作藩镇，部遗其子孙。令所司明条例，定等级高下以奏。不数日中，申详开定制上闻，王封由是大定焉。
　　忽有司以当决死刑上奏，帝谓侍臣曰：“朕以死刑至重，故诏令三覆检察，盖欲思之详熟也。而有司须臾之间，即谓三覆已讫。又断狱者，惟据律文拟罪，虽情在可怜，而不敢违法。其间岂能尽无冤乎？古者刑人，君为之罢乐减膳。朕虽庭无常设之乐，亦不常食酒肉，但未曾著为令耳。今制：决死办者，二日间，国中五覆奏；下诸州者，三覆奏。行刑之日，尚食不得进酒肉，内教坊及太常不得举乐，皆令其居门下，覆视罪囚，有据法当死而情可怜者，录状以闻。”由是全活甚众。
　　静轩周先生有诗赞曰：罪当抵死复能全，一旦云开见日天。是处囹圄荆棘满，太宗君德绝无冤。
　　他日太宗与侍臣论狱，魏徵曰：“炀帝时常有盗发。捕得之，拷讯服罪者，二千余人，悉令斩之。时大理丞张元济，寻其状察之，惟五人尝为盗，余皆平民。元济当时终不敢执奏，尽被杀之。”太宗曰：“岂惟炀帝无道，其臣亦不尽忠君。臣如此，何得不亡？公等宜戒之。”又尝谓执政曰：“朕尝恐因喜怒妄行赏罚。故欲公等极谏。公等有不是处，亦宜受人谏，不可以己之所欲恶人而违其言。苟自不能受谏，安能谏人？”玄龄等拜旨曰：“谨佩圣谕。”
　　时边臣呈奏：“康国部落蕃滋，欲求内附。乞上裁处。”帝与侍臣议曰：“前代帝王，好招来绝域，以求服远之名，无益于用，反成糜弊百姓。今奏康国内附，倘有急难，于义不得不救。其地又远，师行万里，岂不疲劳？劳百姓以取虚名，朕不为也。”下诏不受，顾谓魏徵曰：“治国如治病。病虽愈，尤宜调护。倘轻自放纵，病复作，则不可救矣。今中国幸安，四夷俱服，诚自古所希。然朕日慎一日，惟惧不终。故欲日闻卿辈谏争也。”魏徵曰：“内外太平，臣不以为喜。惟喜陛下安居思危耳。”太宗复问之曰：“比者群臣皆以封禅为帝王盛事，朕意以为不然。若天下遂安，家给人足，虽不封禅亦何伤乎？昔秦始皇封禅，而汉文帝不封禅。后世未有议文帝不及始皇。且祀天扫地而祭，何必登泰山之巅，封数尺之土，然后可以展其诚敬乎？及群臣请不止，朕将从之，独卿以为不可。卿试言何为不可？”徵对曰：“陛下功高德厚，中国安宁，四夷宾服。年谷岁丰，祥瑞叠见。是六者，陛下皆有之。然户口未复，仓廪尚虚，车驾东巡，供顿劳费。又伊、洛以东，从事久废，灌莽极目。陛下车驾启行，远夷君长皆当扈从，此乃引戎狄入腹中，而示之以虚弱也。尚赏赍不继，见有远人之望，费用连年，深致百姓之劳。崇虚名而受实患。此臣所以为不可也。”太宗深然之。会有司奏：“河南、北大水。”封禅事遂息。明年，群臣复以为请。帝有幸九成宫避暑之命，乃止。
　　其时太宗銮驾准备起行，文武各伺候随驾。监察御史马周上疏谏曰：“大安宫在长安城西，制度卑小，而车驾独为避暑之行，是太上皇留暑中，而陛下居凉处也。清温之礼，臣窃有所未安。然且太上皇春秋已高，陛下宜朝夕视膳。今九成宫去京城三百余里，太上皇或时思念陛下，陛下何以赴之？今陛下行计已成，不可复止。愿速示返，期以解众惑，仍逐增大安宫，以称中外之望。”马周疏上，而太宗仪从已在途矣。既幸九成宫，来五十日，复回车驾。会朝廷将长乐公主出嫁长孙冲。上降敕有司，资送公主之物，倍过于永嘉长公主。魏徵谏曰：“昔汉明帝欲封皇子，曰：‘我子岂得与先帝子比？’令如楚淮王一半地方封之。今奈何资送公主反倍于长主乎？”太宗薄怒曰：“卿且退，容吾思之。”乃入宫中，以魏徵言告于皇后长孙氏。后叹曰：“妾素闻陛下称重魏徵，妾不知其故。今观其所言，皆引义礼以抑人主之私情，乃知真社稷之臣也。陛下当纳其谏。”帝依后言，乃复敕有司，照常例送之。后因遣中使厚赐魏徵，且语之曰：“闻公正直，今乃见之。愿公常秉此心，勿转移也。”使者领命，赍赐物径至魏徵府中，谕以皇后来意。魏徵不敢辞，拜而受之。
　　一日，太宗罢朝，退入宫中。长孙皇后接见，上怒犹未息，对后曰：“遇有机会，必须杀此田舍翁。”后问曰：“田舍翁为谁？”上曰：“可恨魏徵，朕有所为，彼每当朝廷辱我，故将杀之。”后闻之退，具朝服进曰：“妾闻天下之安，由主明而臣直。今魏徵忠直，由陛下之明故也。妾敢不贺！”上大悦。次日视朝，中书省奏：“邹公张公瑾卒。”太宗闻奏，为之恸曰：“国事倥偬，贤臣相继而丧。孤何以望哉？”因命有司：“即整备鸾驾，朕将亲临公瑾第发哀。”有司奏曰：“今日建辰，历书忌哭泣之事。陛下宜慎之。”上曰：“君臣犹父子也。情发于哀，安避辰日？”竟命出车驾而哭之。
　　静轩先生有诗曰：扶植纲常志每坚，君臣情义两兼全。自来欲效唐虞治，不与贤能假数年。
　　却说太宗幸九成宫既回，未有赐命。至秋七月夕日，诏宴近臣于册霁殿。长孙无忌曰：“王珪、魏徵昔日仇雠，不量今日得同此宴也。”上曰：“徵、珪尽心所事，故我用之。然徵每谏我，遇不从，待我与之言，即不应，何也？”魏徵对曰：“臣以事为不是故谏。若陛下不从而臣应之，则事遂施行。故不敢应。”太宗曰：“卿就应而复谏何伤？”徵曰：“昔者舜帝戒群臣曰：‘尔无面从，退有后言。’臣心知其非，而口应陛下，乃面从也。岂稷、契事舜之意耶？”上大笑曰：“人言魏徵举止疏慢，我视之，更觉妩媚，正谓此耳。”徵起拜谢曰：“陛下纳臣所言，故臣得尽其愚。若陛下拒之不受，臣何敢数犯颜色乎？”太宗是之，顾谓王珪曰：“玄龄以下，朕宜悉加品藻。且自谓，与数子何如？”时魏徵、房玄龄、李靖、温彦博、戴胄等俱在宴。珪乃曰：“孜孜奉国，知无不为，臣不如玄龄；才兼文武，出将入相，臣不如李靖；敷奏详明，出纳唯允，臣不如彦博；处繁治剧，众务毕举，臣不如戴胄；耻君不及尧舜，以谏诤为己任，臣不如魏徵。至于激浊扬清，嫉恶好善，臣于数子，亦有微长。”太宗深以为然。众人亦服其确论。
　　内官行酒至半，上指殿屋谓侍臣曰：“治天下如建此屋。营构既成，莫只改移。苟换一榱，修整一瓦，践踏动摇，必有所损。若思奇变法度，不守其旧，劳扰实多。”群臣拜伏。是日宴罢，上命小黄门传烛，送各官出宫。



　　第七卷
　　起唐太宗贞观六年壬辰岁，止唐太宗贞观十九年乙巳岁。首尾共十四年实事。
　　按《唐书》实史节目。乡人来话乱离情，泪满残阳问楚荆。白社已应无故老，清江依旧达孤城。高秋军旅齐山树，昔日渔家楚野营。牢落故居灰烬后，黄花野蔓上墙生。



　　第六十八节　侯君集左骑破虏　李药师两路分兵
　　贞观六年秋九月，太宗巡行庆善宫，因宴群臣于宫中。诸镇之官，皆得预其列。太宗传命已罢，正值天气清朗，金紫辉映。上命赋臣歌诗，奏于管弦。因谓侍臣曰：“朕百战之余，而有天下。今四方平定，拟此乐名曰《功成庆善乐》，亦允当乎？”众臣皆曰：“陛下英武所及，戎马顿息。今名是乐，实相称矣。”上大悦。又使聪俊童子六十四人，各戴进贤冠，穿紫绔褶，长袖漆髻，着屣履而舞，号为《九功舞》。太宗曰：“朕于是宫所生，车驾未临此宫数年矣。今日得君臣之乐，亦良会也。尔众人自皇族以下，各依品从而坐，无得喧哗失礼。”众臣奉命，皆循序列坐。命黄门行酒。是日，歌声遏耳，彭瑟洋洋，宫中大吹大擂。
　　酒行一周，有任城王道宗，放肆不循礼法，欺傲下坐之位。他人不言，忽右列第三位逞出曰：“汝有何功，得坐上位，而欺压我等耶？”众人大惊，视之，乃善阳人氏，覆姓尉迟，名敬德也，见为同州刺史，是日亦在其列。道宗曰：“上命依论品爵，吾乃天子宗亲也，坐是位岂越分哉？汝远职之臣，敢来与我争上下乎？”敬德大怒，伸出一拳打来，正中道宗左目。众人各起身劝，时道宗目睛返转，左只几眇，先逃席而出。上不悦，乃罢。大小群臣皆散。次日视朝，太宗谓侍臣曰：“昨日君臣相乐，朕自以为一时良会。敬德有失人臣之礼，朕甚不乐。道宗实寡人贵族也，彼亦如是行凶，况同类者乎？朕之言甚非有私道宗也。”言未毕，忽奏：“敬德自缚请罪。”众臣怀惧，皆为之力请曰：“敬德武臣，本不习儒行。今无礼，有忤圣旨，乞陛下念其汗马之功，宽宥罪责。”太宗召入敬德，为释其缚，谓之曰：“朕欲与卿共保富贵，然卿居官数犯法，朕不以过而掩卿之功。乃知汉有韩、彭，一旦菹醢，非高祖之罪也。”敬德叩头谢罪。上曰：“卿再不宜如是。恐司法者不敢容私也。”敬德再拜而出。由是始惧，顿敛其暴矣。
　　贞观七年春正月朝会，太宗以王珪求罢，加魏徵为侍中。一日，与侍臣论安危之本，温彦博曰：“愿陛下所为，常如贞观初年，则善矣。”帝曰：“朕近来怠于为政乎？”魏徵曰：“贞观之初，陛下节俭，求谏不倦。近来工作微多，谏者颇有逆旨，此其所以异耳。”帝欣然纳之。秋九月，赦死囚三百九十人。先是，太宗亲录系囚，见该死者，怜念之，放其归家。约其来年秋复来就狱。仍敕天下：“但有死囚，皆放遣，使其依期来长安。”死囚既归，是年天下死囚，果是皆如期自至朝堂请死。上皆赦之。
　　静轩先生有诗云：太宗仁德春天下，卓卓巍巍万古钦。四百罪囚俱释宥，从来尧舜本同心。
　　贞观八年冬十月，太宗在朝堂，每日只是与侍臣讲论治道。魏徵、房玄龄等知无不言，言无不尽。以是君臣相得，而致贞观之治焉。是年吐谷浑可汗伏允老耋，国中皆其臣天柱王用事，屡入塞侵扰。边廷飞报：“天柱王大起虏兵数十万犯境。即目占了凉州、西海一带。声势甚紧。”太宗聚群臣商议，欲亲驾征之。中书令温彦博出班奏曰：“突厥初平，关中将士解甲休息者未久，吐谷浑绝域胡寇，大军无所屯止。陛下君临天下，而自欲远征，非所宜也。若伏允虿心不息，只须遣大将以讨之，必然成功。”太宗曰：“朕不亲行，唯李靖可以付此任。只恐年老，朕不忍再重劳之。”言未毕，李靖厉声进曰：“臣虽年迈，尚有廉颇之勇，马援之雄。何故不遣用？臣今职列中官，未尝不思临阵破敌。大丈夫得死沙场，幸也！吾何恨焉。乞为前锋，征讨吐谷浑而回，庶报陛下之万一也。”太宗大悦，以靖为西海道行军总管，李大亮为副，同领兵前去。
　　是日，李靖辞太宗出师，上亲谕之妙算而去。三军离了长安，迤逦望伏俟城进发，但见：旌旗蔽野，剑戟如银。胡骑报入吐谷浑，伏允与其臣天柱王部下一班胡将高牙尉、丑豹军、都力思哈等，在营中议事，听得大唐遣李靖为将，部领精兵二十万来到，天柱王曰：“唐兵远来，人马疲弊。乘其立营未定，点起我吐谷浑骑兵，与他大战一场，先挫其锐气，着他不敢正视吾辈也。”伏允依其言，即日领胡兵十数万，摇旗呐喊，卷地而来。唐兵前至大非川，正遇胡兵杀来。李靖下了军令，射住阵脚，亲出马，立于门旗下，左有侯君集，右有薛万均。对面吐谷浑大将天住柱王出马，使一柄大刀，上手高牙尉，下手都力思哈，背后卷毛环耳丑汉不计其数。李靖马上指虏将骂曰：“反国之贼，敢侵吾境！今日天兵已到，尚不纳降，兀自来拒抗，特寻快刀也？”天柱王不顾，拍坐下黄鬃马，手舞大刀，直劈过来。唐阵中一将飞出，乃候军集也，挺枪迎敌。两下金鼓齐鸣，杀气冲天。二将战上数合，胡兵那里顾先后，一涌杀进，弓弩齐发，箭如雨落。李靖一条枪，神出鬼没，勒马挥兵迎截。怎当得唐军长枪利刃，早杀死胡骑数十人。天柱王见唐兵势大，拨回马便走。李靖两下夹击，胡寇大败，自相践踏，死者不计其数。唐兵喊声大举，一直赶杀三十里，方且收军。李靖立营于大非川界口。众将上功，斩得有环胡首四百级，掠其羊驼、兵器无数。靖曰：“吐谷浑夷戎之辈，勇而无谋，今输了一阵，明日复来。你众人各谨慎塞垒，严其烽火。不出两月之中，吾与诸君剿绝此类而回也。”诸军依令准备，不在话下。
　　却说吐谷浑大败一阵，走回旧营，计点胡兵，死者无数。国主伏允曰：“唐兵势大，李靖神机不测。倘一并而来，何以当之？”谷浑部将丑豹军颇有见识，进言：“李靖大军在前，馈饷必在后。兵书云：‘师行万里，兵不宿饱。’今深入吾地，大半欲资我国之食。又值炎热天气，人必生瘟。不如尽驱部落，将积聚野草烧除之，轻骑走入砂碛，深沟高垒，与众人紧守。不过数月，唐兵自退也。”伏允曰：“此计甚高。”即将外属部落尽驱入碛北，将四下野草皆烧了而去。
　　却说李靖军中，听得吐谷浑人马走回北碛，野草积聚悉烧毁。李大亮曰：“胡虏生性气习，与中国不同。得其地不可居，得其人，不足使。今彼战败在碛北，而为坚壁清野之计。目下马无草食。况吾等逾越关山而来，必失地利。若复追之，虚费岁月矣。不如罢战回师，以全民命为上也。”侯军集曰：“不然。大军一动，今复回之，虏势必复振矣。今一战而挫其众，窜走碛北，取之易于拾芥矣。乘此而不除之，后必有悔。”李靖从其议，乃中分其军为两路。侯君集与道宗引精兵一十万，由南道袭其后；自与薛万均、李大亮，引兵十万，由北道攻其前。分拨已定，各引兵去了。
　　且说李靖一路人马，出得北道来，前望伏允大营不远，立寨于牛心堆。是时五月，天气正热，北地平空一望，并无树木遮阴。李靖命军士于远处取杂苇，结成大蓬，于中军遮日，与薛万均分作二营，吩咐众人各于凉处避暑，多设鹿角，为久住之计。每日军中令将士歌乐饮酒。有细作报入吐谷浑营里来。天柱王自引五十骑兵，出营外牛心堆上窥望，见唐兵东西立营，李靖于帐中露顶解甲避暑。众人大吹大擂而饮。回至营中，与众部落议曰：“唐军远来，值此炎天，彼众各于散地避暑饮酒。乘今夜出营劫寨，靖军可破矣。”丑豹军曰：“李靖有谋，莫非用赚我之计？不如只是莫出。值此炎天，他岂能久留？候在退而击之，无不胜矣。”天柱王曰：“你众人不去，我自去。”丑豹军曰：“既天王要去，亦须分左右翼而出，以防不测。”天柱王依其说，准备劫寨不题。



　　第六十九节　侯君集冒雪驱兵　任成王飞骑斩虏
　　却说李靖一连十数日不出战，西营薛万均入禀曰：“总管屯兵不出，意欲如何？”靖曰：“我预算定已十数日矣。前夕露坐帐外，见贼星入于我度。本日干支相克，今夜必有贼敌临营。君以西营人马各准备埋伏于牛心堆路口，候胡骑出营，亦不须动，看中军信炮响，你可乘势杀入，夺其大营。”万均应诺，领计去了。靖又吩咐将士，各披挂结束，远远埋伏，举火为号，四下抄进。众军得令，各摩拳擦掌，伺候交锋。靖分拨已定，止立一个空营在此。是时二更左侧，天柱王乘月黑，部五千精兵，先出营。胡骑口各衔枚，悄悄径奔唐寨。遥望李靖大明灯烛，正在帐中坐定。天柱王大喊一声，都力思哈在后为助，直杀入中军，但见主将端坐不动。天柱王骤马近前，一枪刺倒。原来是个草人，身穿主将衣甲，头上缚着金盔。天柱王见是个草人，急勒马出帐外，叫：“后兵莫进，坠其计也！”言未毕，帐后连珠炮起，寨中一老将当先拦住去路，姿貌魁秀，声若巨钟，乃京兆三原人李药师也，挺枪跃马，直取天柱王。两下骑兵各自拒定，二人在火光之中交锋。都力思哈见中唐军计策，先自跑马走了。天柱王只望旧营人马来救，原来已被薛万均精兵斩营而入，杀死部将无数，就势夺了大营。天柱王与靖死战唐寨中，放起火来，苇蓬皆着。是夜南风微动，一时间，火起风威，满营通红。天柱王夺围走回旧营，已被唐军占了。勒马乘夜望赤太原而走。李靖赶了一程，收军回入旧营。原来此旧营，乃是吐谷浑门户，极是险固。当被唐军占了，靖谓万均曰：“破竹之势，不可失也。胡寇穷走绝域，乘其巢穴已破，勒兵追袭，全虏可擒矣。”万均曰：“总管一面追袭，先差人会侯君集截其去路，使虏前后受敌，则功可成也。”靖然之，一面进发人马，随即差人报知侯君集，令出兵截虏去路。
　　却说侯君集与道宗人马出南道，行无人之境，有二千余里。三军遇盛夏，逾险深入，伤疲甚众。行及乌海，不想北地风俗与中国不同，六月天气，海风凛冽，人马冻不堪行。一半日间，霜雪大降。是时三军正病暑，遇霜雪，人各口含冰，马啖雪而行。哨马军报：“唐军已袭破旧营，吐谷浑人马走入赤太原。今来约总兵引军绝其去路。”侯君集与道宗议曰：“吐谷浑被前军赶得无所投依，何不以胜就而破之？”道宗问：“如何？”君集曰：“虏势力已竭，必蜂屯猥集一处，以全微喘。我明日当先锋去，汝却引精兵在后。出其不意，彼必慌乱，望山谷而走。吾于几处都着人埋伏，用车数十乘，各带柴草，用火烧着。吾乘势擒天柱王。”道宗得了计，次日侯君集遣哨骑沿路打探，自引军前进。遥望赤太原，平空一匝草地，见虏兵旗帜交加，胡骑来往。君集令人马摆开，一声炮响，三军一涌而进。吐谷浑正不知何处人马，惊乱各四散逃走。天柱王披挂来迎，正遇侯君集。两马交锋，战上数合，都力思哈、丑豹军、高牙尉俺（掩）杀将来。君集诈败。都力思哈引步兵后赶，原路口一支人马涌出，为首一员大将，乃任城王道宗，喝曰：“虏将慢来！”一枪刺于马下。步兵皆走，君集合兵杀回，胡骑大败，死者不计其数。天柱王见势不支，与国王伏允保妻子望山峪而走。被四下伏兵放火烧着柴车沿及山头，芦草皆着，烟迷其径。君集引兵复追。天柱王四下无路，与部落弃了马，与伏允奔长蛇岭，攀藤附葛而走。
　　时唐兵大胜，前来与李靖会齐。靖遣人打探吐谷浑走于何处，游骑回报：“天柱王保伏允，收聚败兵，走入积石河源，坚守不出。”靖曰：“正好合兵追之。看吐谷浑何所依栖！”传令离赤太原，拔寨而进。
　　却说天柱王走入石河源，与部落商议曰：“此处乃绝源之地。虽古今之英雄，不曾有人到也。中条路后通蓬海，水势险恶，谁人可渡？路侧两边，尽是石壁，无一寸着脚之地。今大王稳居于此，但叠断我等来路，倘有唐兵追来，于路无水，亦必自退矣。”伏允然其议，即着人以铁蒺藜已将路口断绝了。又在于积石山多设鹿角，令兵守之。李靖人马赶到积石河源，吐谷浑走入其中，路口尽皆叠断。山险岭峻，不能前进。总管高甑生进曰：“今两胜吐谷浑部落，既已胆丧，安敢再出？天气甚势，军马疲乏，取之无益。不如班师。”靖曰：“据汝之言，正中天柱王之计也。吾兵一退，彼必随后追袭。既到此地，安有复回之理？如有再言者，立斩。”于是无敢言者。靖召本处向导问之，皆言：“此间只有前后一条路，前面乃是大军经由之路，后面泊蓬海绝源之处，两边积石山，人不能行。去西南二百里，便是吐蕃别部，曾降了大唐，往年亦去进贡。其外无有所在矣。”李靖闻土人之言，以手加额曰：“天教我在此人身上成功也。”众将问其计，靖曰：“兵机事不可预知。恐走透消息未便。不过数日，诸君便见也。”众人皆怀疑，靖即修下书一封，预备中国玩好之物，及金帛二车，密遣三四人，吩咐：“从东路迳至吐蕃处下书，彼见书中意，自有消息。尔却疾速回来。”军人带了书，将金帛之物，漏夜前至吐蕃，不在话下。
  </div>
  <div class="pagination">
   <a href="唐书志传_page11.html">
    上一页
   </a>
   <span>
    ...
   </span>
   <a href="唐书志传_page7.html">
    7
   </a>
   <a href="唐书志传_page8.html">
    8
   </a>
   <a href="唐书志传_page9.html">
    9
   </a>
   <a href="唐书志传_page10.html">
    10
   </a>
   <a href="唐书志传_page11.html">
    11
   </a>
   <span class="current-page">
    12
   </span>
   <a href="唐书志传_page13.html">
    13
   </a>
   <a href="唐书志传_page14.html">
    14
   </a>
   <a href="唐书志传_page15.html">
    15
   </a>
   <a href="唐书志传_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
