<!DOCTYPE html>
<html>
<head>
    <meta charset="UTF-8">
    <title>春秋列国志传 - 第 43 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋列国志传 - 第 43 页/共 62 页</h1>
    <div class="content">　　　　
　　　　子胥忙出曰：“子诚智士也，一言气死休忻，吾奉吴王旨，召子以谋大事！”要离曰：“吾乃小民，有何智略，敢奉吴王之召？”子胥再三劝之，离乃收拾，与子胥投吴而来。
　　　　
第七十四回　要离行诈刺庆忌　孙武吴宫操女兵
　　　　即至吴国，子胥引见吴王，吴王见离不满三尺，形貌丑陋，乃怨子胥，不以礼待离。子胥默知其意，奏王曰：“要离虽貌陋，其智略足以惊天动地，何怪其形陋哉？”吴王令子胥引要离于后宫。王问曰：“庆忌闻吾杀彼之父，请卫侯命，率兵三万，开募府于东吴江口，招纳逃亡之士，欲打吴城，汝有何计能破？”离曰：“庆忌若招逃亡之士，正合吾计，王诈以臣为怨谤，斩臣妻子，断臣右臂，臣投降于庆忌，大事可图！”吴王曰：“吾宁不谋庆忌，岂忍为此？”子胥进曰：“要离为国忘家，为主忘身，正忠义之士，但于功成之后，封妻赠子，不没其绩足矣！王何不从？”王乃依言，诈传诏旨，称要离谤毁朝廷，断其右臂，囚于南牢，发兵收其妻子，并戮于市。
　　　　
　　　　满朝皆不知其故，要离乃从夜逃入江口，来见庆忌。庆忌疑其为诈，不纳。要离乃脱衣露臂，号哭于军门，庆忌召人问其故，要离具述前事，要离曰：“吴王既杀汝妻子，刑汝之躯，子来见我何如？”离曰：“臣闻吴王杀公子之父而夺大位，今公子招亡纳叛，将有复仇之举，故臣来投降，愿效尺寸之谋，必伸妻子之冤。”庆忌日：“闻阖庐用伍员为谋主，用伯嚭为大夫，养兵使将，国家大治，吾兵微将少，安能雪父之仇？”
　　　　
　　　　离曰：“伍员今与阖庐有隙，退耕城外，伯嚭乃无谋之徒，何足为念？”忌日：“子胥乃阖庐之恩人，又用其计而得大位，所谓君臣合德也！尔乃反谓其有隙而退耕于野，此乃汝受阖庐之计，来作奸细，安能欺我？”喝令斩之！要离容色不变，大叫曰：“臣死诚不足恨！但容乞诉一言，然后就戮。”庆忌令停刀，听其所诉何事？离曰：“子胥乃楚国亡臣，负重仇人吴，以图伐楚，所以尽心与姬光谋事。今平王死，无忌亦亡，姬光得位，不思与员复仇，所以伍员深恨姬光，互相仇怨，故臣屡谏吴王代员发兵报怨，吴王以臣为谤，戮臣妻子，残臣之躯，臣所以悉心来报，以图公子东征，臣亦少削其恨。今公子不乘君臣猜疑而伐之，待其君臣再合，将士同心，大仇再不能报也！臣仇不能报亦何足道，但可惜公子之仇从此而休矣！”言罢即欲就戮。庆忌忙止曰：“使无先生，则吾几失复仇之机矣！”
　　　　
　　　　又问曰：“吴国之事，公知其详，愿先生指示，以图东征！”
　　　　
　　　　离曰：“军中耳目众多，兵机不可轻泄，愿得寂静之处，暗陈伐吴之策。”
　　　　
　　　　庆忌次日与离泛舟游于吴江之西，屏退左右，问伐吴之策。
　　　　
　　　　离曰：“阖庐刺杀王僚，逐放二弟，百姓多怨，所恃者惟伍员而已。今员又与之有隙，退耕于野，阖庐孤立，今若修书与伍员约他里应外合，共破阖庐，使公子得位，先为兴兵伐楚，伍员必尽心以助公子，大事无有不立。”庆忌甚喜，以为信实，遂与畅饮于舟中。时当深夏，江边荷花正吐，庆忌玩花，饮至大醉，乃披襟仰卧舟中。要离四顾无人，见庆忌睡熟，鼻息如雷，以手挚庆之襟三次，试其醒否。庆忌全然不动，离即以短刀立于庆忌心窝，庆忌略觉，以手挥刀，其刀已插入心胸三寸，右手揪住要离，丢于舟屋，大叫数声而死。庆忌之从士，争先挺戈，来刺要离，离遂自投江中而死。史官有诗云：五月荷花照水红，要离巨艘泛江中，尖刀绝却吴王患，从此舟帆带顺风。
　　　　
　　　　众军收其死尸并斩庆忌首级来见吴王。吴王大悦，以侯礼葬要离，赠其妻子，大宴群臣。伍员哭曰：“王之祸患皆除，但臣之仇何日可复？”王曰：“吴国兵微将寡，无一可为元帅，焉能兴兵？”伍员遂向吴王举荐一人。
　　　　
　　　　吴王问员所荐何人，员对曰：“臣有故友，齐之营丘人也，姓孙名武，曾得异人传授，天文地理，无所不通，但世人不知其贤，隐于琅邪山中，若得此人任用为帅，则吴不特破楚，虽欲图伯，亦不难矣！”吴王曰：“明辅可召其来。”员曰：“此人要用安车驷马，以礼聘之，不可屈致。”于是阖庐遣大夫伯嚭，以安车驷马，往齐聘孙武。嚭奉诏径投东齐营丘而来，遍访乡人，引入琅邪山中一小村庄，乃步入门首。时，孙子每叹已有经济之术，恨无明主相识。时当正拥膝长吟于家曰：玉韫山兮山空辉，珠沉渊兮渊徒娟，士抱经纶兮将安施？
　　　　
　　　　伯嚭闻其音韵，自思此人必是孙武。乃趋入长揖曰：“久仰高风，是何相见之晚！”孙武见嚭，衣冠在身，忙出迎曰：“大夫何来？老农有失远迎！”嚭曰：“吾乃东吴大夫伯嚭是也！闻先生高风，奉诏聘汝入朝，同议国政。”武忙辞曰：“武乃村落细民，素无远识，焉敢劳动圣意？”于是，孙武备酒，以待伯嚭。伯嚭苦劝就聘，孙武坚辞不出。伯嚭乃袖中取出子胥之书，奉与孙武。孙武拆而读曰：大贤契兄孙先生阁下：员闻仁者不困厄，智者不失时，今足下抱济世之术，藏隐岩壑，譬犹良马不逢善御之士，虽有霜蹄捷足，不能负重致远。今吴王宽宏大度，纳士尊贤，闻公名誉，下诏聘征足下，火速就道，以展生平之志。大则雄霸东吴，以酬聘辟之恩，小则削平南楚，以申劣弟之恨。如此则智不失时，仁不困厄，丈夫志足，乞望照宣。
　　　　
　　　　孙武览罢，喜不自胜！即收拾琴书，次日与伯嚭就道而行。
　　　　
　　　　不数日归至东吴。伯涝引武入见吴王，吴王降阶迎接曰：“寡人不肖，兹欲南伐荆楚，图伯中原，未得高明，与论国政，今顷明辅荐拔，有屈高贤大驾，愿闻指教。”孙武曰：“臣乃东海野人，素无远适，但耕锄之暇，兵法颇能通晓，兹欲献上，愿乞圣贤。”于是，孙武呈上《兵法》十三篇，一曰始计，二曰作战，三曰谋攻，四曰军形，五曰兵势，六曰虚实，七曰军争，八曰九变，九曰行军，十曰地形，十一曰就地，十二曰火攻，十三曰用间。
　　　　
　　　　吴王令子胥将一十三篇《兵法》讲读一遍，吴王啧啧称羡，顾谓子胥曰：“观此兵法，果不负明辅所荐。”又谓孙武曰：“先生兵法天下莫出其右，但恨寡人国小兵微，如何而可？”
　　　　
　　　　武曰：“臣之兵法，不但可施于卒伍，虽深闺妇女，使奉吾令，亦可调用。”吴王鼓掌大笑曰：“先生之言何迂也！焉有妇女可使其操戈习战乎？”孙武曰：“王如以臣言为迂，请得女嫔与臣试之！令如不行，臣甘受罪。”吴王即诏出王僚宫女一百八十人，令孙武操演。孙武曰：“必得二位贵妃为队长头目，然后号令方有所统。”吴王又许平生宠爱夏氏、姜氏，出宫备操。
　　　　
　　　　孙子次日升帐，召集女兵，分为左右二队，以夏妃掌左队，姜妃掌右队，令各执黄旗，以为众嫔之表。其余众嫔，各个操戈执锐，跟随于队长之后。五人为旗，十人为总，各要步迹相继，无得混乱喧哗。又在吴宫之中，区画绳墨，布成阵势，使两队嫔妃，列于两行。申五令以戒之曰：“第一，不许混乱行伍。第二，务要进前。第三，不许喧哗。第四，毋得越规。第五，要遵约束。一鼓成列，二鼓排阵，三鼓演操。”众宫女皆曰：“唯！”孙武号令已毕，上表请主观操。次日，吴王与群臣登望云台观操女军。孙武布列已完，起鼓三通，宫女全不奉令，各掩口含笑。孙子怒曰：“吾曾戒令在前，汝等何故违逆？”乃亲自再申五令，击鼓三通，众宫女含笑愈甚。孙武大怒，喝令斩夏妃、姜妃之首示众。吴王在台上望见要斩二妃，忙令伯嚭持节来谕武曰：“寡人已知将军善用兵矣！然此二妃乃吾所宠幸，望将军赦之。”孙武辞曰：“臣既受命为将，君命有所不顾，若徇旨而释二妃，何以服众？”遂谢伯嚭，斩却二妃。
　　　　
　　　　众女兵战憟失色。孙武再立队长，令执法者再申令击鼓，二队女嫔，左右前后进退周旋，皆中规矩。孙武大喜，曰：“女兵已习法度，惯知方向，虽驱之赴汤蹈火，亦无所避耳！”后人有诗云：理国无难似理兵，兵家法令贵尊行，严刑不避君王宠，一笑随刀八阵成。
　　　　
　　　　又五言诗曰：
　　　　
　　　　强兵争霸业，讲武在深宫。
　　　　
　　　　尽出娇娥辈，先观上将风。
　　　　
　　　　挥戈罗袖掷，擐甲晚妆红。
　　　　
　　　　掩笑分旗下，含羞一队中。
　　　　
　　　　鼓停约束止，形举令才崇。
　　　　
　　　　身可灭邻国，何劳逞战功。
　　　　
　　　　又五言诗云：
　　　　
　　　　有客陈兵计，功成欲霸吴。
　　　　
　　　　玉颜承将略，金钿折兵符。
　　　　
　　　　转佩风霜暗，鸣击锦袖趋。
　　　　
　　　　雪花频落粉，香汗尽流珠。
　　　　
　　　　掩口谁违令，严刑必用诛。
　　　　
　　　　至今孙子术，犹可静边隅。
　　　　
　　　　吴王见孙子斩二爱妃，遂有不用孙子之意。子胥会知其意。
　　　　
　　　　进曰：“大王欲争强楚而霸天下，倾心思士，始得孙武，若因二妃而弃一贤将，何异爱莠而嫌稼穑乎？”吴王始悟，封孙武为上将军，都督内外诸军事，封子胥为行人，伯嚭为副将，总发一十二万精兵南征。不知后事如何，且看下回分解。
　　　　
第七十五回　孙武子发兵伐楚　代楚国孙武会兵
　　　　三将谢恩出朝，会集中军。子胥问孙子，兵从何方而进？
　　　　
　　　　孙子曰：“大凡用兵之治，先除内患，方可外征。吾闻王僚弟掩余在徐，烛庸在钟吾，此二人累有报怨之意，今日进兵宜先征二子，然后南伐。”子胥然之。令伯嚭率兵围徐，自引兵围钟吾，令二人各引兵屯于境上，哨马报知掩余。掩余大惊，以书报知烛庸。烛庸思无计策，回书与掩余曰：“阖庐既用孙武为帅，伍员、伯嚭为将，来攻我等；势不可挡，莫若投降楚国，以保万全。”掩余然之。是夜，遂诣钟吾与烛庸举二城降楚昭王。昭王问子西可否，子西曰：“阖庐既杀王僚而逐二弟，此二人乃其仇人，今日困穷而来，焉可不纳？然吴兵见二子举城来降，必然移兵攻舒，可令二将引兵守舒，使其自相攻杀，我则安坐以待收功。”昭王大悦，受其降表，即令二将各引精兵五千，前保舒城。
　　　　
　　　　孙子闻知，即谓子胥、伯嚭，合兵攻舒。二将会兵于舒城三十里下寨，打战书入城。掩余坚守不出。烛庸曰：“楚王令我兄弟守舒，以建初进之功，今吴兵攻城甚急，若不战退敌，倘舒城有失，我等无计保身。”掩余曰：“彼众我寡，焉可出敌？只宜深沟高垒，以劳其师。”烛庸曰：“若兄畏吴如虎，何日能退其兵，尔不欲战，我当自出。”遂披挂引兵，开东门杀出，吴兵列开阵势，出马而待，烛庸大骂：“伍员亡国囚徒，焉敢疏吾骨肉，陷吾国家！”伍员便不答话，拍马直取烛庸，战不十合，掩余亦引本部从西门杀出，双马夹攻。伯嚭挺枪杀出救护，四马斗作一团，不分胜负。子胥拍马而走，烛庸兄弟舍伯嚭来迫子胥。伯嚭见烛庸所带之兵多有吴人，在阵后大呼曰：“汝等父母妻子在吴，若恋楚将，不速反戈归国，吴王将灭尔族矣！”吴兵在楚者闻伯嚭之言，各个抛戈弃甲，投拜伯嚭马前。烛庸见众兵散漫，抽兵欲保舒城，伯嚭截住归路，大战二十余合，不能得脱。子胥分兵杀入阵中，掩余不能遮架，被斩于马下。烛庸奋力杀出，走上五里，伯嚭已及，望背后射之，亦中箭落马。
　　　　
　　　　子胥、伯嚭二人，尽收降卒，打入舒城，，令人递书人楚，历数平王、无忌之罪，昭王闻舒城已陷，又得子胥之书，大惊无措，右令尹子常，左司马斗辛，右大夫子成，皆请出兵迎敌。
　　　　
　　　　左令尹子西进曰：“姬光初得大位，恤爱百姓，民皆亲附，况且伍员、伯嚭，楚之仇人，则以为将，孙武世之高士，则以为帅。其君臣合心，将佐效力，焉可轻敌？子胥父兄之仇，皆无忌之谗所致，依臣之见请发无忌之冢，斩其首级，令人持与子胥，使其削平生之恨，好退兵讲和，以免二国刀兵，岂不胜于出敌。”昭王然之，诏发无忌之冢，斩其首级，使使渡江，持见子胥。子胥见无忌之首，掷地唾詈乱剑斫之，便欲引兵渡江。
　　　　
　　　　孙子止曰：“楚王既知罪过，发冢以斩无忌之首，所以息明辅之怒也。公既赍到仇人之首，不如止兵江口，回奏吴王，姑缓数月，待时而举，方济大事。”子胥依武之言，按兵不动，具表奏于吴王。吴王诏二将之议，虽是不可抽兵，只宜屯兵于夏口，以待天时。
　　　　
　　　　孙武得吴王之诏，镇日在夏口办造战船，操练水军，以待南伐，不在话下。
　　　　
　　　　且说楚使回报昭王，昭王闻子胥兵不渡江，大喜，以宴群臣，时近楚之诸侯悉来进贺。蔡昭公与唐成公乃小国诸侯，亦来贺楚。蔡昭公有狐裘佩玉，价值千金，唐成公有肃霜马，日行千里。右令尹子常欲求二公之裘玉与马，二公不肯，子常即谗于昭王曰：“蔡、唐二国必然与吴连兵来攻我国，不如拘留二君，待吴兵退后，方可放还。”昭王然之，遂留二公子楚。
　　　　
　　　　二公日夜思归而不能得，唐侯守马之仆自相谋曰：“吾主不忍一马而久淹于楚，何其重畜而轻国哉！不如今夜私盗肃霜，献与令尹，倘得主公归唐，吾等虽坐盗马之罪，亦何所恨？”
　　　　
　　　　众皆然之。是夜，众仆候唐公寝定，即盗肃霜马进于子常，曰：“吾主以令尹德尊望重，故令某等献上良马。”子常大喜，受其所献。次日，即告昭王曰：“唐侯地偏兵微，谅不足以成大事，可赦唐侯归国。”王信之，遂放唐成公返国。唐胡曾先生有诗云：行行西至一荒陂，因笑唐公不见机，莫惜骕（马需）输令尹，汉东宫阙早时归。
　　　　
　　　　唐侯既得归国，其众仆各自系颈待罪于殿前。唐公问其何罪？仆曰：“君以爱马之故，淹于楚国，臣等未奉君令，私盗良马，以献子常，臣之罪也！故引颈以待。”公曰：“此寡人之罪，二三子之功，尚何见罪？”各加重赏。蔡侯闻之，亦解所服之裘，所佩之玉，献与子常。子常亦将前事告昭王。昭王既放蔡侯，蔡侯出离楚城，耻怨子常，将渡汉水，取白璧沉于汉水，而誓曰：“吾若不能伐楚而南渡者，有如大川！”既归，遗书与唐侯相约朝吴。
　　　　
　　　　蔡昭公既约唐成公共朝东吴，吴王迎接二公入朝曰：“楚王无道，拘留诸侯，吾闻大王招贤纳士，将有伐楚之意，故我等愿助半臂之力，共灭无道！”吴王大喜，曰：“孤实久有此意，奈天时人事尚未相和，今承二公相助，孤当从命，二公请回，引兵会于夏口，伐楚之后，共分荆地，以配功绩。”二侯拜谢归国，操兵练将，专待吴之文书到，即引兵相会。
　　　　
　　　　吴王即使御弟夫概前至夏口，调孙武进兵伐楚。孙武得旨，召伍员、伯嚭相议，皆言：“楚王无道，拘留诸侯，可乘此为名，渡江问罪。”孙武曰：“公等但知楚国可伐，而不知我国有心腹之疾，不可不先除之！”员问曰：“何谓也？”孙武曰：“越王允常，国在吴东，文有文种、范蠡，武有胥朴、郭如皋，雄兵数十万，每有吞吴之意，只惮我等，不敢发兵，今若闻发兵伐楚，彼必乘虚袭我之国，越攻其内，楚攻其外，其不至丧亡者鲜矣！”子胥大惊曰：“元帅高见！如此，然则如何处之？”孙武曰：“不如遣使，往越问其借军马粮草相助伐楚，以观其志，彼若肯借，则必无心袭我；如若不肯，其志可知，于是则移兵先伐越，后伐楚，方见内外无忧。”子胥然之，遂修书使人入越借粮。
　　　　
　　　　使者径投浙东而来，入见越王，告以借粮之故，越王令退，容与群臣商议。吴使出，越王召大夫范蠡商议。蠡曰：“吴人非来借兵求粮，但恐我兵乘虚以伐其国，故设计以探我意耳！”
　　　　
　　　　越王曰：“然则许否？”蠡曰：“许之则见怯于吴，不许则吴必先伐我国，不如修书遣使，赍数百斛米粮，以国小兵微但薄助此，暂解其疑，待他大兵远出，我率精兵乘虚入吴，彼虽得楚，我则得吴，与之争伯，不亦可乎？”越王善之，遂以五百斛米粮使赍于夏口。孙武待其来使，修书复谢。越使出，孙武谓伍员曰：“明辅知此意否？”员曰：“越人无意袭我，故以粮饷馈我。”孙武笑曰：“此乃范蠡善用疑兵之计！”员曰：“何谓也？”武遂将越进粮米之计，逐一参透明验如神。子胥进曰：“子诚高明，吾不及也！然则移兵伐之何如？”孙武曰：“彼既以粮礼来献，伐之不义，不如令王孙骆引兵五千伏于龙门山之险处，截其来路，待我伐楚之后，再作区处。”子胥然之。正议事间，忽报蔡侯、唐侯各引兵前来相助，孙武与子胥迎入中军，各序礼毕，蔡侯告以来助伐楚。孙武恐蔡侯与楚约会，不肯助兵，蔡侯即以太子莹入质于吴。孙武大喜，遂以夫概为先锋，以唐、蔡二侯为左右翼，以伯嚭为保驾，上表请吴王御驾亲征。又令伍员引本部兵伏于豫章，进兵围巢，大夫米繁出城迎敌一阵，不胜，退入巢城，坚守不出。使人乘夜入楚告昭王。昭王大惧，子西进曰：“吴兵此行，又加唐、蔡之兵，不可轻敌，速令大将救巢。”王曰：“谁敢引兵？”右令尹子常应声愿往！王与军兵一万速出救，于常引兵奔巢。不知后事如何，且看下回分解。
　　　　
第七十六回　吴楚军汉江大战　吴王五战拔荆州
</div>
    <div class="pagination">
<a href="春秋列国志传_page42.html">上一页</a><span>...</span><a href="春秋列国志传_page38.html">38</a><a href="春秋列国志传_page39.html">39</a><a href="春秋列国志传_page40.html">40</a><a href="春秋列国志传_page41.html">41</a><a href="春秋列国志传_page42.html">42</a><span class="current-page">43</span><a href="春秋列国志传_page44.html">44</a><a href="春秋列国志传_page45.html">45</a><a href="春秋列国志传_page46.html">46</a><a href="春秋列国志传_page47.html">47</a><a href="春秋列国志传_page48.html">48</a><span>...</span><a href="春秋列国志传_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
