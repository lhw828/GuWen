<!DOCTYPE html>
<html>
<head>
    <meta charset="UTF-8">
    <title>续三国演义 - 第 30 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续三国演义 - 第 30 页/共 34 页</h1>
    <div class="content">　　
　　汉主昏淫误听谗，致令妖火焚居堂。贤明以去忠良死，安得馀生不踵亡？
　　
　　
　　
　　第一一四回  王敦一计害二王
　　
　　话分两头，且说晋元帝见王敦势盛祸横，集兵积粮，自置官吏，有事先行，然后朝请，恐其有不臣之心，乃明问于王导曰："汝兄王敦恃骄悖慢，日后或为不道。卿试言之，然也，否也？"导曰："敦虽臣之庶兄，所为实异于臣，臣亦虑之。昨劝陛下改周访于襄阳，升甘卓于南郡，以荀崧屯皖城者，正为此耳。三子皆忠心为国，大节不移者。且臣兄王澄与敦素不相睦，当使其刺守桂阳。设敦有异，惧澄为泄，亦可制彼。澄性不若敦刚，再令王棱往镇长沙，以助援王澄，则敦不敢妄为矣。"元帝善之，乃敕二人前去。王敦知之，密使人贿嘱有司，劾奏王澄："尚清谈而忽怠政事，出镇大郡，必然误国害民。前治荆州，纵部属叶彦通构连杜弢反叛，参军内史王机获罪深重，彼不送治，遣之逃去作乱，扰害黎民，祸连交广。又逼王冲出外，使无所依，反背朝廷。若使出守，复起荆土之不宁矣。"一边上本，一边使人往江中拦留王澄，邀入馆驿。本未下，即使人诈作校尉，假称"奉诏收斩王澄"。澄辨无罪："日前陛辞出京，此言从何而来？"敦曰："有司劾你肆酒旷职，逐王冲、叶彦通之作乱，弃荆州擅徙沓中，纵王机扰乱荆广。吾曾代辨，朝廷不准，反敕下于吾，何言无罪？兄忝居长，弟敢加害乎！"送澄安寝。暮夜使人缢澄杀之，假设灵柩，使人邀王棱一同祭之。棱虽明知，亦不敢言。敦曰："弟受朝命来守长沙，今澄兄惧罪身死，桂阳乏官。长沙有吾在此，自能兼治，弟可急往桂阳代任，即当具表申请。"棱不敢忤，径至桂阳，寻思恐敦加害，欲要暗招勇士兵马自卫，人报："有汉王弥之弟王如，因兄被害，西逃遭隔，向在荆湘落草，前与石勒湘阴战败，逃在此间，无处安身，常言不愿为盗，使君何不使人招之？"王棱听言，使使往山中去召，如乃来投。棱恐王敦见责，申文至武昌报知，就请为部将。敦从之，赐名号为桂阳都尉。王棱见如骁勇绝伦，乃另加宠遇，待以心腹，出入相同行。一日，带如至武昌谒敦，正值敦在下操，棱往就观，见众将角射斗勇，悉不如法，王如乃向前禀曰："小将蒙君侯赐职，未得拜谢收录之恩，今愿与众将比演一番，以伺他日调用报效。"敦首肯之。王如进教场舞射一回，尽皆超众。敦将多不平，即出与如赌较手段。如逞英雄向前，诸各失手。敦心不悦，有嫉害之意。王棱觉知，辞回桂阳，乃将王如责二十以戒谕之。王如深以为耻，乃思："身为汉将，何等英雄？今日被人辱责，赧愧曷胜！"遂怀恨于心。
　　
　　此时王敦将有异志，所为多不道。王棱数以书劝之，以为朝廷不可负，家门不可累。敦心怪之，欲要杀棱，恐人议改，每思计无所出。探得王如被辱，嗔恨王棱，乃密遣人使如刺棱杀之，即许如为桂阳太守。王如不知敦计，即便应承。一日，饮酒致醉，如以舞剑为名，将王棱杀之。兵士不敢报仇，奔告王敦知之。王敦故作失惊曰："王如何人，敢伤吾弟也？"使人召如至武昌问之。如至，王敦一时将如捉出斩首。如急分说，已被所杀。此王敦一计而除两忌，人不知也。王澄之亲人报入朝中，元帝以其皆王门兄弟，有王导在朝，亦不治罪，王敦自此愈加肆志矣。不数月，王棱凶讣亦到建康城中，帝闻周劭、周勰将欲作乱，事亦姑息。劭、勰，周馥之子，时宜兴周氏辅晋多功，一门皆为显宦。周馥先为寿阳刺史，因见胡马冲斥，曾上本劝帝东避过江。怀帝听之，命营舟于洛水，以伺移驾。时东海王司马越与司空王衍二人不肯，欲阻其谋，乃矫命使琅琊王收周馥斩之，以为越职言事，妄惑帝驾。馥被害，周劭、周勰伤父无罪而死，以幼冲不能伸冤，至是长得授职，遂谋作乱，欲图琅琊王报仇，以其称帝难动，乃设言王敦窃据上流，杀兄害弟，将为不轨，矫称奉叔周扎之命，兴兵讨伐王敦，纠使吴兴功曹徐馨，勒取吴兴太守袁琇共举大事。馨从之，共谋设宴，请琇赴饮。席间以言挑之，琇责馨以忠义。勰在后听其所言，知不相从，乃击鼓为号，好汉十数人一齐奔出，直向琇前。袁琇大惊曰："请吾赴宴，此何为也？"徐馨曰："今刁协、刘隗权霸朝堂，布置心腹，抑阻忠谋，妄惑朝廷，忘却报汉大仇。王敦骄横罔悖，矫令天子以威郡县，私积兵粮，将有不轨之意。今奉周公之命，会堂尊等共同起兵，先进建邺，剪除隗、协，然后奉帝命出兵，剿收王敦，扫清国蠹，正肃朝廷，以立功名于人之上耳！堂尊肯从，众当戴以为首矣！"琇曰："今江东大定，兵甲如云，将帅列满殿陛。祖豫州、陶广州、周襄阳、甘南郡、荀皖城，尽皆忠心为国；王武昌、荆州王廙、樊城李桓、汉阳许朝，悉各雄拥兵马。诸君欲以区区一郡弱卒，与天下大兵争胜，以逆犯顺，不亦愚乎？且夫识时务者呼为俊杰，今功曹等不达世变，徒取自寻灭亡耳！"徐馨知琇必然不肯相从，乃顾谓众人曰："言已出口，不杀之何以得兵起事？"于是诸好汉抢上，府隶阻住曰："汝等欲为，任自行移，何犯本官？"周勰走出，喝众乱砍，袁琇与仆隶皆死。馨、勰统其府兵库帑，勾集船只，招军买马，缮甲置械，择日行事。
　　
　　下县申文报入建业司马府知道，司马上奏，晋主听之大惊，即聚文武商议发兵往吴兴征讨。司徒王导曰："且宜从容，待臣思之再议。"俯首半晌无对。晋主曰："思之何如？"导曰："臣再三思忖，发兵一事，犹未为便。若多兴人马，难免惊动三吴百姓，必致逃亡窜匿，以失生生之意；若少兴人马，又恐难平逆子。且周氏乃是世代功臣之家，一至加兵，勰必抗敌，则累其满门该殄矣。今周筵尚在朝中为黄门侍郎，乃是周勰族兄，岂肯使彼作逆覆宗乎？此人忠刚有谋，何不召来面谕，使其自往吴兴，必能平静逆党，奚必妄动兵马、劳民伤众乎？"元帝然之，乃召周筵上殿，谓之曰："迩来卿家周勰与功曹徐馨等，谋杀吴兴太守，聚众作乱。朕思汝周氏世代忠义，国家事事赖之，今陡作此不义之事，满朝骇愕，黄门自度，以为可乎？"周筵对曰："勰之为人，臣素知之，无能为也，且懦而少断，必不敢起此大谋，多因徐馨、徐馥兄弟为奸，勒勰作上，情的有之，其下馀党皆思希图富贵，为人所惑耳！不劳圣虑烦兵，待到吴兴察之，自有擒勰之策，且勿惊动远近，以恐上流。"晋帝慰劳再四，遣筵发行，嘱付曰："卿到本郡，善觑方便，勿负朕意。闻是周扎老卿在内为主，非勰易与者。"筵曰："扎忠正，未可卒以相诬。俱在臣之身上。"乃辞出，望吴兴而去，密遣人先往探问周扎。扎大惊曰："吾以老致仕在家，岂知逆勰妄为此事？"急召其子周续问之。此时续亦聚集好汉，思应徐馨，在外未回。扎怒而责之，续乃以勰谋实对。扎听罢，顿足大惊，慌集族众示之曰："吾家世称忠孝，今阿勰等作此灭门大祸，将害及一族之宗矣！当明言于公，汝曹勿以我为不义自贼，弗得弗如是也！"乃将周续杖之，锁禁房中，自至仪兴县中，见知县孔侃，明言其事。孔侃素知扎存忠义，即求扎为书策，共相图之。扎曰："叛逆徒知吾等泄其谋，必即动手，先从县中起。可急点集官兵民快准备，免被所算。"侃从之，共聚有精壮五百人，于县防备。周勰知叔杖子锁禁不从，遂不敢动手，匿于家中。徐馥使人召勰计议，人以扎与孔侃聚兵之故道之，众兵壮私相议曰："前者功曹等言是周扎公令其聚兵，共讨刁协、王敦，今观所为，乃妄言耳！我等何即被其所诳，而计灭族乎！今若与官兵相敌，有周公在内，决无胜理，不如反戈攻杀徐功曹，以释己罪，方保无祸。"众议已定，一齐杀到徐馨衙内去。馨见事变，急令家兵拒住内门。众见馨闭门，即便放火烧起。徐馥领众杀出，以人少抵敌不过，尽被杀死。众人找了首级，入内将馨并砍其头，去迎周扎。一家大小悉被烧死，众才提头出府，欲往仪兴见扎。却好周筵来到，问其何故，众皆跪下告罪。筵曰："自首者免诛，汝等既杀徐馨折罪，一并赦之。"众人拜谢，随筵到县。
　　
　　孔侃闻报筵至，乃同周扎出迎，入内相见。筵谓孔侃曰："父母大人，何得反置作逆之侪在坐也？"侃乃跪下，以扎杖子谕族、聚兵制勰之事告上一遍。筵听其言，始唤扎分付曰："吾因人传周劭、周勰托叔之势，谋为作乱，朝廷命吾自来收治，故先使人至家探问。幸叔已自仗义，与孔父母预谋防乱，俾反侧子悔罪，攻杀徐馨。叔情虽得稍明，犹不能尽雪诬愆，必须再去捕捉阿勰，朝廷方始信汝忠正，无为逆之事。"扎曰："吾奉诏命，以义灭亲，有何不可？况吾先立此心久矣，侄虽不至，亦要自除逆子矣！"遂率众并县兵至家，将勰擒之。勰曰："非干我事，乃吾兄周劭之意，我何敢主此大谋？"扎曰："汝要做便做，怎又假我之名，移祸相害耶？若非吾知，险些儿宗祀俱休矣！尚欲辨乎？"乃连周劭捉缚，送入县中。孔侃以周氏名宦子孙，不敢推问。周筵乃自问曰："弟等何为作此大逆，不怕门户绝灭也？"劭曰："吾以父死无辜，常怀痛恨在心，今弟勰年稍长，实与商议报仇之事，使勰去请徐功曹相助，初无反意，但徐复兄弟不当勒杀袁太守。今他已诛，事势已坏，不复有辨，但阿勰实不曾主此谋。吾今不能报父，亦非孝也；叛君杀守，亦非忠也。不忠不孝，罪无所逭，死是分也。乞兄念父殁于忠冤，存弟以养老母，莫使宗祀尽绝，吾归九泉，亦感兄之大德也！"周筵乃假公济私，使孔侃上本申周劭、徐馨之罪，陈周扎之忠，即将周劭斩首，系勰县狱。筵回京伏命，代扎上言，又请贷勰存祀。元帝从之，擢筵为东宫太子宾客，复起周扎之官，为桂阳太守，继王棱之任，迁孔侃为吴兴太守，颁敕赦周氏一门之罪，命周勰以冠带荣身，主奉宗祀，其馀在言者各只减俸三月。以周氏有功于国家，惟聊示以法故也。
　　
　　或奏以周扎虽有杖子集兵之功，叛出他门，只可折罪，不当加职。王导乃上奏保扎，言江州华轶不钦朝命，宜使其督兵讨轶治罪，以报国恩。帝喜，下敕令扎先往江州，然后之任。按《史》：华轶字公辂，乃华歆之孙。少有逸才，通孙吴兵法，熟孔孟诗书。晋惠帝时，人以其祖父有功于国，保奏荫袭。琅琊王东渡，轶以恢复上言，随至建康，王使其镇守江州，招兵积粮，以俟北伐。轶乃欣然领命，到任募有精兵二万，钱粮数年。及后琅琊继承帝位，轶上本进谏，以为："王上宜当励兵戬寇，克复洛阳，报汉大仇，而乃听信饕禄求荣之言，妄欲称尊，偷安江左，臣切以为未可也。"朝臣等暗下诏责之。及元帝建号，轶忿怨不承教命，阻挪钱粮。其参谋高悝谏劝极力，轶不肯从。悝又曰："此非琅琊自欲如此，为因二帝被掳，中原无主，朝野连名三百，劝上尊号，以兴晋祀。府尊既不入觐，亦当奉表称贺，才是镇臣之礼。"轶曰："吾未闻有诏命加封，何得奉表？"竟不听劝。晋元立后，虽然江州久未输粮入京，亦不知华轶挟恨逆命。王导总政尚宽，故亦不究察。至是下县有怪轶者，将其言上于朝中。晋主以问于大臣等，众臣宰曰："华轶未尝有镇抚伟迹，建立殊勋，何欲我先加封而后奉表？太无臣礼！况又不当久捺钱粮，若不惩治，是起天下效尤矣。"乃命荀藩移檄试召之，轶复不从，帝特敕令周扎先往征讨。扎上言："江州逆命久远，必有兵备，非易可率尔收者，须赐兵马，以防不然。"朝议命宋典、赵诱二人将兵听扎节制，同往伐轶，又檄周访、荀崧、甘卓为援助之。华轶闻知，亦命骁将郑雄将兵屯于柴桑，以防北兵，以部下内史卫展、属将周广操兵俟候。周扎探知江州严备，具表入朝。元帝闻奏大怒，再下诏命南昌守冯逸，亦将兵马与宋、赵、周扎同进。华轶见诸处皆奉诏征己，心中大惧，乃与周广相谋曰："冯逸是君之亲戚，君可修书，密去见他，约与共破官兵，许奉他们为主。"广应而出。卫展知之，私谓广曰："华公逆命，抗拒官兵，必不能敌。我等莫为所误，不若反约冯公急进，我与你为内应，擒轶以图转祸为福，不亦可乎？"周广然之。即修书实言，令人持去。冯逸见之大喜，即与宋典、赵诱三面进攻。轶自与周卫出兵迎敌。未及交战，卫展、周广反戈大叫曰："今官军大至，敢有抗者，悉夷三族，可助我共诛逆命之子！"众多应诺。华轶听得大惊，急与其弟华轼率亲兵转杀周广与卫展二人。外面宋、赵挥兵逼进，轶、轼两头受敌，大败而走，赵诱将兵追及斩之。华轼欲走回城，被周扎命子周续伏兵于路，冲出围住，亦被所杀。扎聚冯、赵、宋典等俱至城下。高悝使人将前后劝谏之笺，开城献与周扎，自乃绑缚待罪。
　　
　　扎等赦之，令其权管州事，安抚百姓，各往之任。悝求入朝奏请江州良守，己不敢摄，扎许之。高悝至建康，先求擢人镇守江州，再上一本，奏言："华轶无罪，但欲陛下先取洛阳，以复故京，报汉大仇为重，别无他意。昨者陈兵乃欲卫身见众，以辨是非，非抗敌也。且其祖华歆有大功于宣帝，其父亦有功于国家，今轶已诛正典，不宜绝其宗祀。"晋主嘉其义，即命高悝访轶子孙承继其后，悝乃与其子华傅入朝见帝，帝赐官冠带，使奉祭祀。后人有诗叹曰：
　　
　　执偏华轶欠通融，逆势违时枉固忠。不是高悝伸屈诉，几乎自戮更亡宗。
　　
　　
　　
　　第一一五回  李矩救洛败汉兵
　　
　　叙补晋朝先日符谶之兆：云昔日魏明帝时，张掖地方，一夜天雨如倾，直至天明，平地水深数尺，山阜皆塌，洗出大石碑一个，高丈许，阔六尺，上面镌屋一楹，内又刻马七匹，大者三，共槽而食，小者四，昂头静立；另有牛一头在后，扭转身项，左顾太阳而立。人不知其为何。好事者抬入城中，竖于郡治之前，使众观辨。官吏士夫亦不解其意，咸言又非故事，又非古记，乃述其迹，上之于朝廷。蜀汉大将军马孟起镇守西凉界上，亦与其地密迩。人见其异，皆言将有兵马之乱，报至麾下，孟起乃使人入川，上于后主，后主刘禅以问于丞相诸葛孔明，孔明曰："幽冥深杳固未易测，以臣愚意揆之，马在屋下，是有人司管之马，应在司马氏也；三马同槽者，司马懿父子三人同事曹魏也；自地而出。升于天也；四马安立者，恐其子孙盛而能立，当篡魏以得天下也。"后主曰："相父此言较似。但其后面还有一牛，又是何意？"孔明曰："非牛姓之人辅其成事，即牛姓者继司马氏而王也。"孔明虽没，其后琅琊王妃夏侯氏与小吏牛金私通而生司马睿，南镇建业。西晋武、惠、怀、愍四君，中原失陷，睿乃即位金陵，是其牛之应也。所以阳节潘氏鉴断有云："弱晋以牛易马，马实灭于怀愍之间。"言虽贬彼如此，讵知亦系天地鬼神预定于未生之前者也。元帝既即大位，从王导之谋，扫杜曾巨寇，除周劭叛乱，剪华轶背逆，皆不烦朝廷兵马，愈重王导，由是大政重权悉属王氏。导秉钧轴于内，王敦雄据武昌，独掌上流，擅重兵于外。荆湘大郡皆王含、王廙分守，威声赫赫。帝心甚惧，恐其有谋篡之事出于不测，乃密擢忠鲠之臣，使为心腹，以卫朝廷，提防王氏之盛。知彭城刘隗与刁协二人才识俱优，正直可倚，乃以大事托之。刘、刁又劝帝引庾亮、温峤，使为太子东宫辅佐，以固根本。帝从之，召峤为侍读，亮为侍讲。亮善谈老庄，时帝亦好刑名之学，因以韩非书篇赐太子，令亮教之。太子性仁孝，喜文章，好读书、习射，敬贤礼士，能容规谏，人悦从之。亮即上言曰："申不害、韩非乃刻薄伤化之教，有戾圣经，太子不足留意于此。"太子遂不诵读。帝闻之，甚嘉庾亮，乃聘其妹为太子之妃。又一日，元帝廷议，欲将劝进大成上言之人，各加爵秩二等。散骑常侍熊远谏曰："此秩不可滥加，臣等查得乘机投刺，上言劝进者，士民一心，不下数万，安可遍及？且陛下应天顺人，率土归戴，自是正理。况有远近镇任之不同，重轻爵品之不一，有欲言而不及者，有欲进而不能者，若依圣谕，恐有疏重忽远之舛，荣轻惠近之讹。不若依汉之法，遍赐晋臣各皆二级，于恩不亦普乎？又可以息检核之烦，塞巧伪之幸，免致奸腴造托，岂不亦尽善也欤？"帝未之信，以问于东宫中庶子邓攸，攸曰："熊远之言宜采纳之，庶免后来小人效尤，轻言营幸之事。"帝遂听允，赏赐熊远，赉及邓攸，遂止其事，不在话下。
　　
　　再说北汉王刘聪忿郭默败刘畅之仇未报，乃命太子刘灿为帅，将兵围郭默于韩王旧垒。默惧，求救于主帅李矩。矩至中途，以兵少不敢进，闻知刘琨部将张肇因晋阳失散，路上无粮，至夏县谒范胜，相与聚兵将有万人，思欲报汉。矩乃往见，说其共救郭默，以退汉寇。二将即便欣然应允。于是李矩与张肇分两路径进。汉将刘灿见晋救兵将至，撤围退过河北屯扎。李矩度其心怯，乃会合诸将，遣其甥郭诵率众密偷济河，夜袭汉营。刘灿大败，求救于洛阳赵固，固推不赴，只得具本上平阳请助。汉主见之大怒，复以其弟刘畅同大将刘雅、卜泰等，提兵八万，进救太子。临行嘱付曰："赵固不肯救应，必怀二心。若到彼处，察其动静，可乘便收赵固送解见朕，即命副守周侲为洛阳太守，不可有误！"畅领命而起，至太子营中，共议两事，俱未及发。王沉听得汉主之言，以周侲、周侬皆其姑之子，情系兄弟，乃密奏汉主，言："赵固不救太子，私通李矩，贸易货物，意在反叛明矣。恐其预防大将军在外，一时不能收彼。可下诏升周侲为洛阳太守，密使图固，方可以制其不投于晋求救李矩。洛阳为我有，不致失也。"汉主信以为然，即从其请，命王沉使亲人持去。不意赍诏人途中被李矩所获，搜出看之。矩即修书一封，连诏使人送与赵固，说其归旧还晋。固看诏大怒，又思前者郭璞之言，乃斩周侲，明归于晋，约合李矩相援。
　　
　　刘畅正与刘灿等商议，欲先攻郭默报仇，后收赵固问罪，忽见探子报言："赵固谋杀副守周侲，自霸洛阳。莫非有人漏泄暗谋，彼则故欲抗拒大将军也？"刘畅见说大怒，即便率众先收赵固，直至洛阳，赵固知之，亦点兵马出城阻敌。刘雅出马问其何故，赵固不答，挺枪向前，二人接住，战未十合，卜泰等后兵至，一齐拥进。赵固抵之不住，大败，走入洛阳，闭门坚守。刘畅得胜，即便分兵将洛阳城四门围住。刘畅又打两日夜，黑暗中反被城上以石打下，伤了无数军士，乃下令日则进攻，夜则歇息。赵固知其兵多难退，乃遣人偷出，往荥阳求救。却好河内界外遇李矩与众屯兵在彼，候救郭默。使者即入营中，献上固书。李矩乃亟调郭诵、范胜、耿稚、郭默四人，将兵二万，进救洛阳，惟虑汉有兵马十万，扎作两处，甚急。郭默乃与郭诵议曰："赵固在城守拒，一时到不打紧，只怕我等兵马五不及一，焉能进战思以退他？"诵曰："探得他们不知洛阳有人出来求救，日则攻打，夜则入营，意在困惫赵固。我今与他尚隔一百五十馀里，趁他未知，且自扎下，思一计策而去，方可破他。"众皆从之，乃问于郭诵速行破贼之计："若彼一闻我等救至，便作提备，分兵来拒，两俱受敌矣。"诵曰："以寡敌众，难与明斗，必须用诡设奇，方可胜也。今当作两路分开，夜行晓伏，挨至近郊，靠晚一齐杀去，各皆大叫：'我兵二十馀万在此！可不要乱战，须当围住汉将，一个不许走去。报仇复恨，俱在今日也！'汉兵听得，黑暗不知多少，必定惊慌混杀。城中见有救兵厮杀，亦必杀出，管取我胜他败。诸君各宜效力莫惧。"默曰："此正用奇致胜之策，有何为惧！"即便分开，耿稚、郭默二人引兵一万左进，郭诵、范胜、张皮三人引兵一万右进，约定地界，一夜各行九十里，次早又住，伏于山坡之内。次夜算有六十里程途，晡时就起，限三更末到。期约已定，果然一齐都到，各向一营大喊，齐心杀入。汉兵不知何处人马来至，失于提备，各皆慌起，披甲觅械。但闻得满寨乱叫，言："我晋合大兵二十馀万，来复洛阳报仇，不可使汉贼走脱一个！"汉众只道是真，自相混杀，全无辨白。两营皆乱，不能相救，叫哭之声满地，尽是被伤者。赵固听得，亦整兵出城，喊声大震。刘灿听得晋兵叫响，心慌意乱，即往寨后先走。卜泰看不见太子，亦往寨后寻觅。兵士无主，争相逃窜，踏死者不计其数。奔至畅营，报言："太子不知何往，并无踪影。"刘畅听言大惊，遂亦乘黑弃寨而逃。晋兵不赶，只是剿杀军士。汉兵折伤二万有馀，退屯孟津。
　　
　　李矩恐郭诵等兵少，不敢进救误事，自与张肇引兵八千来助，闻知已破汉兵，洛阳围解，汉众尚在孟津，乃疾驰见诸将，谓曰："亟宜乘胜再进，可尽破此贼矣！"密使张皮将兵五千，乘夜先渡过河，试探动静。汉将逻候王翼光知之，报于刘畅。畅不以为意，容皮住扎。皮着飞使驰见郭诵，诵率郭默、耿稚、骆增、张肇、范胜合张皮，夜半时分，分六路一齐俱进。汉兵惊扰，分敌不迭，复又溃乱，折人马万馀而走，李矩等夺据汉营，获器仗军资无限。至天明，刘畅等走四十里，探得李矩等只有一万五千人马，乃大悔，复整军伍有五万馀，转攻李矩。矩亦不敢进退，两边相拒，苦战数日，互相胜负，折兵无算，矩兵存不满万。自思畅等还有四万馀人，终难为敌，乃遣骆增冲出，往洛阳求救。赵固即将兵马，驾舟船从水路来救，以分汉势。刘畅知之，先使将兵拒住岸口，以长钩排列河上，又将芦苇、茭草等物，灌以麻油、硝黄引火者伺候，待船到即钩住烧之。固果不能进，相持有二十馀日。李矩心中甚惧，乃谓众将曰："我等与贼死守相拒，终不得了，必向险中求胜方可。今汉兵精锐者，皆在河上与赵固、骆增战于岸口。宜趁黑夜，备柴草劫入汉营烧之。倘得成功，贼自走矣，何须苦等洛阳救至？"众皆从之，各带柴草一把，煄火而去。挨近汉寨，悄悄一齐杀入，丢撇火草烧起。刘灿、王翼光急起，火势已盛。王迩横刀向前开路，被飞火径扑入眼，迩不能战，被耿稚一枪刺死。刘灿与王翼光冲得出阵，无兵相护，大败而走。刘畅和郭默大战，被李矩等并至，正在危急之中，却得卜泰、刘雅在河上看见火起，赶来救应，杀退晋将。又被赵固、骆增杀散岸上小兵，随后追至。刘畅等遂抵当不住，望西逃遁，一直走至温邑，方才住扎，晋兵大胜。
　　
　　矩乃送赵固还洛阳，自与张皮、骆增回兵荥阳，使耿稚把守虎牢关，张肇、范胜往河内代守，使郭默留兵掎角以助赵固。默乃救灭馀火，收汉遗粮，修其旧屯扎住。汉帅刘畅乃将赵固反叛杀周侲，纠李矩、郭默劫营烧粮战败之由，报上平阳。汉主看本，见说王迩被杀，乃大恸曰："王飞豹兄弟数人，尽力为我立功，皆未获安享荣华而死，今只王迩，又亡于阵，可伤，可伤！"乃即怒集文武共议曰："叵耐李矩勾引赵固入晋，又党援救洛，暗算我兵，情理难容！若不兴兵报伐，晋人即皆藐觑我汉矣！"遂命尚书范隆与镇北将军刘勋、中军将军王腾复帅步骑三万，往助太子共伐李矩、郭默。郭默在孟津汉旧屯中住扎，探得汉差尚书太尉范隆率领大兵前来报仇，乃聚副佐等议曰："汉忿两次之败，今来报恨，兵势必盛。我等在此，无城可守，且兵微粮少，难与战争。不如趁其未到，将粮草车仗移入虎牢关中，去就耿稚。又与荥阳密迩，可以拒彼矣。"众皆从之，遂望虎牢关上去扎。范隆引兵至温邑，与太子等相见，共言李矩兵势强弱之事。刘畅曰："矩兵三万，前后死丧者及半，亦不足道。但被赵固从河中来相牵绊，郭默暗用火攻烧寨致败耳。"隆曰："圣上见太子两次遭李矩所算，折了王迩，十分大怒，故又命我来助太子伐矩报仇。可速整兵进围孟津，先擒郭默，再攻荥阳，李矩无能为矣。"众曰："太尉高见。亟宜疾发，免被逃去。"正议间，探马来报，言："郭默闻知大将军、太子要去报仇，亦甚防备，及见太尉又带兵来，心中惧怕，已皆逃入虎牢关上去了。"刘畅曰："我今不要往孟津河去，径往虎牢攻取郭默，若一得关，荥阳唾手可下也。"范隆曰："不然。彼既走入关中据守，则西通荥阳，已有救援，未可卒攻矣。古云'一夫当关，万夫莫开'，况贼又是有识有智之将？不如且回平阳，集兵来擒赵固。洛阳一破，荥阳势孤，亦在掌中矣，何必区区与郭默小将争此穷关以劳军马乎？"太子从之，乃收兵回平阳去。后人有诗叹曰：
　　
　　自古行兵在用谋，汉初到处凯声讴。只因诸葛关张去，十场争战九休囚。
　　
　　
　　
　　第一一六回  韩璞上邽败陈安
　　
　　再说南阳王司马保因父被害，聚兵进据秦州，自称大司马。及愍帝再回长安，加升为右丞相。会亲将陈安不忿反去，张春惧罪又逃，势复单弱，乃与胡崧又退保上邽。汉攻长安时，江东琅琊王恐人议论，差遣石冰降将夏正、夏文与叔夏景将兵五千，救护愍帝。景知汉兵盛，不敢独进。探得胡崧陈兵遮马桥，即往相助。及长安被破，不能得救，欲回江东，又虑路途遥远，行粮不给。叔侄因议："自从归正以来，数载不得薄授一职。今又无功空返，非但不加禄秩，且恐罪及。"遂从胡崧往上邽，依辅南阳王。南阳王以景为都尉，正与文为左右司马，兵势复振。闻知李矩以一郡之兵屡胜汉将，司马保将欲藉其兵共复长安，乃使使拜矩为太尉河南都督。李矩自思地近长安，恐刘曜得知，先要加兵，且闻胡崧徇私，乃不受其职，惟自集兵马，以防北汉复仇。使回，为汉王差常侍刘雅至关中问刘曜征粮，途中遇获，搜出司马保伪札，带至长安，审知其情。刘雅曰："保见李矩韩王垒、洛阳、孟津连胜太子三阵，故起此谋。矩以新战未振，故不即便应承耳。"刘曜曰："不但他们立意欲犯长安，就是诱引赵固叛我洛阳，吾亦当起兵，先取荥阳，后收司马保以断此祸根耳。"光禄大夫谋士游子远进言曰："李矩不过一郡之守，惟思自保，不敢他想者也。今司马保有兵数万，陈安反去，其他胡崧诸将，俱不足为意者。必欲剿除祸根，当从保始。臣有一计，不须劳吾兵马，只要金银五百两，遣一能言之人，径到陇西，赂嘱陈安，许以太尉之职，令其起兵攻打上邽。若安胜，我即莫动；若安不胜，吾以一将提兵前去相助，可拔其地矣。"
　　
　　始安王听言大喜，即托刘雅密将金宝去赂陈安。安接入，问曰："公，汉之大臣，光降山城，有何见谕？"雅曰："始安王以为将军乃盖世英雄，司马保庸夫肉眼，不辨贤愚，听张春妒才之言，使谋刺公，致使将军忿归陇右，孤立无主，不能干大功业，是犹美玉尘埋，故深惜之。特遣小官前来，欲袅扬英杰矣。今我始安王以赵固叛去洛阳，欲回平阳复其地，一则长安巨都无人能守，二则南阳王子尚在上邽，放心不下。欲要攻取，以杜长安之祸，又虑将军去援，故具微礼献上将军，愿奏请为太尉上公之职，都督关陕诸军，共平上邽，永镇长安，使始安王好行东争。未审将军肯容纳否？"陈安听其所言，自思："据此陇城，何能奋发？得汉相扶，向上有阶矣。"乃即受币，拜谢刘雅曰："小将不才，荷蒙殿下见知，赐以厚礼，许以美职，吾当率兵先取上邽，以作进身之功，不劳殿下亲动刀兵矣。乞公善全终始。"刘雅唯唯应诺相别，自回长安。陈安被诳，即便点兵杀向上邽而来。司马保见说陈安引兵将至，心中大惊，乃召司马夏正等议曰："今闻陈安来犯，胡崧又病，不能出战，无人总兵。盖涛、和苞等皆非贼奴对手，只得亲自出敌，免众惊恐。"右司马夏文曰："战敌之事，某兄弟二人亦皆弗惧。但今城中之兵，素少训练，难临大敌，且又昔皆陈安所统者，知其被刺而逃，尚多怜惜之念，焉肯用命与敌？若一出战，彼败则可，脱或不幸，恐兵众反有附强背投而去之虑。"司马保曰："然则奈何处之？"文曰："一面紧守城池，一面遣人星夜往西凉公处求救。张士逊平生忠义勇敢，必念晋国一体，决然发兵相助。待其到来，臣等领兵杀出，里应外合，方可破他。不然，难保胜败。"司马保从之，遣人飞马往西凉而去。使至姑臧，拜见张实，呈上文书。实看罢，聚集众将商议可否。宋配曰："往者南阳王镇守长安之时，多得其举保奖赉，与吾河西有恩无怨。今彼嗣子有难，亦当救之。且是晋室宗枝，我邦声援，不可坐视其惫。"实曰："参军之言是也。但今北宫守善患病，谁人可以提兵前去？"配曰："大将军韩璞能协诸将，可使为帅，以中将军阴预参赞，定然凯捷而还。"张实乃召二人，将兵二万，进救上邽。
　　
　　却说南阳王司马保从夏文之言，闭城坚守。陈安见其不出，围住攻打。保令八将分门守御，夜宿城上，时刻不离。将及一月，外救不至。虽然陈安攻之弗克，但以城中乏食，牛犬杀尽，战马亦宰过半，又刮刷民家，米谷悉各出尽，每斗价增一两，无可得籴，民人有至饿死者。正将危迫生变，却得探马报入安寨，言西凉救兵来将近矣。陈安见说，思量城中兵马不曾伤损，外援又至，知功无成，遂分付撤围且回陇西，待凉兵退去，再来争取。众方收拾，只见韩璞已到，止隔五七里矣。安惧被蹑，即于平川扎下以待。韩璞见之，亦皆住马，于是两边结阵。陈安手挟双戟，向前叫谓韩璞曰："凉将何名？必谙事情者。听吾一言：吾因南阳王氐羌忽我忠言，暗使张春刺害，逃出陇西。知吾无存身之处，不行召回慰用，反欲加兵诛我，故此先发，欲除仇党耳。将军不知吾冤，听其诳诬，远远至此，助彼恶我何也？"璞曰："尔乃晋臣，世食晋禄，见国家遭乱，正当效力匡扶，以图树立勋名。何为反叛攻主，甘作逆臣，尚言冤也？吾乃韩璞，汝不记长谷截夺救驾之粮乎？好好下马归正，保汝共复长安，庶不污青史耶！"安又曰："长谷之事，乃诸羌为逆，彼求救于我故耳，我虽来，未尝相犯，惟只拒守于彼。将军后发长安，吾又不曾阻袭。今南阳王子见长安陷而不救，幸帝败而欲自立，忠乎？义乎？汝西凉乃妄救之。"璞见安无避逊意，怒叱曰："乱臣贼子，人人得而诛之，敢云人妄？"遂拍马杀出，陈安舞戟接住。二人左驰右骋，一连战上三十馀合，未分胜败。上邽诸将在城上看见尘埃大起，料是救至，夏正、夏文率兵一万，突出西门，和苞、盖涛亦以万人自北门冲出，径望阵后杀去。两路奋勇齐入，陈安前后受敌，不能相顾，大败望陇西而走。
　　
　　夏文向前谓韩璞曰："陈安狡悍多智，一纵使入陇城，祸根仍在，还望将军相助，追而剿之，方见终始。"璞曰："汝言是也。"于是合兵，紧紧随后接尾追去。陈安得至陇上，夏文掩至，安不得入城，遂转马欲奔长安投汉。韩璞揣知其意，急使阴预与和苞从间道将兵阻住。陈安料难得过，乃径直望西而走，至梁州界上屯住。探知夏文等尚在陇上，安惧再至难敌，遣人求救于仇池土司杨难敌，难敌思素来臣伏于晋，恐河西梁秦加兵，不敢应承。安无奈，只得使弟陈宏奉表入川，归投于成，以求济援。成主李雄见陈安降附，即授安为梁州都督，与张咸分守境界。又虑二人有竞，乃使大将军阎式之子阎明率兵三万，协助陈安复取陇城。韩璞知成国有兵来助，空为人受烦恼费力，意欲辞回，又难为言，却好张西凉行文来到，报称："刘武馀兵侵掠郡境，韩瓒将兵剿逐，反战失利，可宜及早回兵，毋使猖獗。"韩璞乃过营见和苞、夏文，将文书与看，辞回河西。文等取陇城库中珍宝酬之，拜送谢曰："有劳驱驰。以此地粮少，不能犒饷兵众，待回上邽，再遣人来报谢。"璞乃拔寨，星夜速返。刘武之弟闻知，引兵北去转掠代地。时代王拓跋郁律自承猗卢之位，因其父子构乱，致弱国体，一向不能即振，刘武等诸邻国皆不畏惧，反致侵凌，以此武之兵亦扰其境。郁律此时已得王浚旧将王昌、孙纬、王甲始有兵三万归投，至是旁招广募，复有雄兵二十馀万，威声渐盛。刘武等不知，故此其弟刘斌率部属侵凉，知韩璞引得胜之兵回郡，遂转掠代境。
　　
　　按《传》：刘武字虎臣，乃铁佛国主也。其先乃并州刺史刘虞之后。虞以兵弱，附于袁绍，厥后曹操势盛，与袁氏争取并地，袁熙战败，虞子刘玉随熙奔投辽东，玉乃流落于夷中。夷人闻其乃中邦名宦之子，以女赘玉。玉生二子，遂不得返，即以中华书字语音教训后学并其子，由是率土皆敬重之。玉死，复尊其子为一方之主。至是，刘武乃四世虞之玄孙也，部下有雄兵五万。铁佛国王死无子，夷落等惧武势大，遂推为主，兼总其众，共计八万馀，雄视一方。有夷将铁佛统制，无姓氏，力能用三百斤浑铁杵，木石着之，皆粉碎。北土拓跋猗卢受晋封为王，诸邻小国皆相附服役，惟刘武不与相通，代虽怪之，无能奈其跋扈何。及今郁律复振，闻知武弟刘斌犯境掳掠，心中大怒，聚集将佐等共议征剿之事。代帅西渠曰："彼有铁佛统制，勇悍难敌，战不按律，人马当不得彼之重械乱打，又是步行且稳。必须探听的实，此人不在军中，方才可进。"代主曰："据汝所言，则当任其侵占矣。何以处之？"新投幽将孙纬曰："将在谋而不在勇，楚重瞳力能拔山，尚被韩信以用奇困而杀之。猾虏未曾见俺中国谋略之战。某请以吾久练中兵为前锋，与大王径趋铁佛国，捣其巢穴。若遇铁佛统制，必当枭取，以除夷患。"郁律大喜，拜孙纬为先锋，王昌、王甲始为左右前将军，将本部原兵三万先发。自以西渠赵延为左右后将军，径望铁佛国而进。至近其地百里之外，有一山源迢迢数里，两边皆是峭壁，草木不生，窈坞突兀，可以伏兵。又前数里皆宽平，四旁山峰连络不断。纬看之大喜，乃住军不进，以待代王至议计。至晚，郁律自到，孙纬来见，画策曰："刘武虽自立国，恃犷矜险，不据此处设关把守，吾知其无能为也。可令二将伏兵一万于北头山谷之中，令左右二军伏于峭壁尽处，多备弩箭以射骁虏。主公将兵一万，把住此处谷口，取木石俟候。待吾登此占据平岗，即便叠断，可以尽灭其类矣。"诸将依计而去。孙纬打代王亲征旗号，引北兵二万、蓟兵一万，扬旌直进。刘武知之，即以铁佛统制为前部，自为中军，将兵五万，出三十里盘蛇谷要路守住。
　　
　　次日，孙纬兵到。刘武身骑骆驼，前有铁佛统制，以刀指纬问曰："各守封疆，无故兴兵相犯，是何道理？"孙纬曰："因你不守国法，时常掠我边界，扰害黎民，使亡安业，故来剿你，你尚不知罪也？"刘武大怒曰："据汝所言，说来剿我，则觑人如无物矣！必当擒你，始见吾威。"即令铁佛统制杀出。孙纬听西渠所言，用心提防接战，谨护马头，不敢幸胜。战及半时，无分合数。纬马见其势猛，退有二十馀步，遂乃乘机诈败，转身望金坑源而走。统制领兵二万馀，向前追赶，刘武催众自后亦进。孙纬马军行速，至二十里，与其隔远，故又扎住。铁佛统制兵到，亦不住脚，踏步直前。孙纬又战一回，复又退走。夷众大喊，竞相掩袭。代兵只顾逃命，争入谷口，假作相撞推抢过前之态。铁佛统制叫众喽啰曰："努力急向前面狭处，众走不得，可以尽杀矣！"顿忘埋伏，深入隘处。孙纬遂到谷中近边小平岗可走之处，列兵守住，以劲箭向前，防其冲突，乃令放起号炮，前后声震相接，伏兵尽出。铁佛统制恃勇跃上平岗，被孙纬喝令射之，身中数箭，不能得上。欲向谷口挑开塞木，高崖上石块、短木棍打下，须臾叠满数尺。思难冲突取胜，望后杀回，并无兵阻。将至宽处，只见西渠、赵延横截把住，进前不得。统制大怒，独自当先破阵。代兵不动，只是以箭乱射。统制冒矢力斗，打死代兵，血流满地，将有千数。王昌、王甲始看见，从后杀去。夷兵当不得二将，砍得尸骸叠积，四散走去。二将逼进，又自后放箭射之，铁佛统制遂被射倒。刘武将兵自到之时，统制已死。武奋怒向前报仇。四员代将扎定阵脚射住，不与交战，以抑其锋。郁律自同孙纬来助延、昌等。刘武见日将晚，又有兵至，乃亦安下，两边拒住。次早，郁律命赵延出战，刘武忿怒杀进，势不可当。王昌、孙纬等一齐并上，直杀得征尘蔽日，白昼无光。自辰至午，两各不退，杀死遍地，血流数里。刘武将少，抵敌不住，大败而走，代将连夜追去。武不得入国，逃往蠕蠕王国中而去。郁律乃尽并其土地兵马，威声大振，于是西至乌孙，东至勿吉，北至瀚海，控弦三十馀万，过于猗卢之日多矣。班师还代，重赏将士，正欲遣人按抚侵境，以靖馀党，报到："刘斌已知国破，逃往塞外去了。"孙纬、王昌劝代主备本往江南朝晋，以塞幽辽凉陇晋邻镇诸妒忌之想，代主亦勉从之。
　　
　　表至建康，晋元帝甚嘉之，自思："胡戎居止边郡，尚能日广日盛，身为中华帝胄，不能报仇复土。"心中勿乐，至夜深不能寝。时建武三年十一月朔日也。将半夜，忽见隙中有光透内。帝惊，想曰："此际不当有月，何其异也？"步出看时，乃是一轮红日，高将五丈馀。慌使内侍召台官入问其事，对曰："阴阳交错，多主不祥之兆。"次早，宣郭璞卜之。璞曰："此亦不须占卜，天道深远，岂可轻泄？乃是官吏失职，以致阴阳颠倒。但宜修省以警回天变，可也。"元帝乃下诏，命郡邑宰守不许赃滥贼民，朝内群臣直言得失。御史中丞熊远见朝廷专事取悦于人，凡州郡荐举人才，悉不经试而即署职，承帝日出之诏，即便上言国有三失，不仿古制，以致是耳。表曰：
　　
　　胡寇横行，而梓宫未返，不能励兵进讨，一失也。官守不以仇恨未报为耻，惟事安逸，纵酒旷职，二失也。选官用人，不科实德，不校才艺，惟事请托，三失也。故此致使当官者以治事为俗，莅政者以苛刻为能，尽礼者为谄谀，偷安者为简雅，放旷者为持达，奢侈者为高尚。此其所以有失职之咎，启阳阴之不调也。古之取士，敷奏以言。今光禄不试，甚违古义。且举贤不能尽，而君子多在野耶。世俗用法不及权贵，是又才不济务，奸无所惩。若此弊不改，宴游不禁，欲求其救乱致治也，难矣哉！
　　
　　书奏，帝未及听，尚书陈頵亦上言："宜循旧制，试以经术。然后选官任事，始能称职，天心自顺也。"元帝从之，乃下诏："选举仍照旧规，试而不中式者，郡守减俸；报而不的实者，郡守免官。"于是有起送名状在京者，皆托疾不敢赴应，比历三年，州县不敢妄送，试期鲜有敢至者。晋帝谓诸大臣曰："前法草创，起送生儒不试，幸进者纷纷竞至。今欲核实力，并无敢应。前所选者，岂非妄也？意欲尽除荐举孝廉已仕之官，以惩妄幸之罪。"尚书孔坦谏曰："已授之官，弊失在先，设一遣还加罪，朝野必空。近郡知者，惧累君父，皆不敢行；远郡以前之易，冒昧来赴，或见宰掾缺乏，将就除署，则是谨身者失秩，侥幸者得禄。颓风伤教，恐从此始。不若下诏，远近一切权罢限以缓期，使各就学，仕者务要称职，毋得负民，斯则法宽而今信矣。"帝从之，行例至七年乃试，在任者月报政绩，百日不上状者罢职。旨下后，人有诗叹曰：
　　
　　东晋方来草创初，诸贤相与建鸿图。非惟能远明三失，何事忘仇乐宴游！
　　
　　
　　
　　第一一七回  汉刘约死后还魂
　　
　　《志》记：汉王刘聪自杀王鉴、曹恂等忠臣之后，被鬼火焚烧侧柏堂，有皇子二十八人，烧死者二十一。第十七子名刘约，素纯朴，性孝友，因扯其仲兄刘焕，被火桁坠下身旁，吃了一惊，虽幸二人不死，约竟成病，卧床不能行动。其生母吕后忧念染疾。约询知其因，遂淹淹偃仰而死，遍身尽冷，惟有两手中指不冷，温暖如生。约妻痛念，不肯殡殓，令女婢十人为伴，自守之。至第六日，母疾稍愈，乃临榻恸哭，又觉心坎如温。次早，侍女散出梳洗，约忽叹息，妻慌惊起，即便张目熟视，曰："汝何亦在此处也？"妻曰："是吾宫中卧所，汝恍惚不省乎？"约曰："我去好多时矣？"妻曰："汝是死去，今已七日。因二中指不曾冷，吾痛结发之情，不忍带暖收殓，在此守你。何乃又能复活？"约曰："吾因闲行出宫，有人召我去见祖公，故同往耳。"妻曰："汝妄言矣。祖公崩久，知在何处？"约曰："吾至不周山都城，见一王者冕旒衮服，宣吾上殿，谓曰：'汝生不识吾，吾乃汝祖刘元海也。此三大臣乃刘宣、刘和、刘义也。前三将军，刘伯根、刘灵、刘宏也。'我乃向前逐一拜礼。叔祖刘灵曰：'汝难得到此，我同你去见诸大将一面。'与我至一大城，入内，亦有宫殿，门上署一扁，题曰'蒙珠离国行宫'。进门二重，有堂如殿，首位坐相国陈元达，左一班十将，关继雄、呼延晏为首，齐万年居于末；右一班十人，呼延攸、李珪为首，郝元度居于末。杨兴宝坐二门之内，又有汲桑立于头门之外。灵公教我一一礼毕，吾问曰：'尝闻人言，汲民德多树开国勋劳，何乃独立门外？'灵公曰：'本是一家之人，奈他一自分兵与石勒、张孟孙，即怀自霸之心，是以他们先到此间，汉帝不容，着他立于门外。后张仲孙来，帝亦下旨责之，言："忘重附轻，以大事小，朕论功而授他为一路元帅，汝等不思祖父名职在赵左，与先主情同一体，兄弟相称，天下尊之无异。今见勒势稍盛，即臣辅之，何用至此？"仲孙羞惭，自往遮须夷国去了。'关防叔祖又谓王飞豹曰：'汝与子通兄乃汉之二大先锋，可同皇子往昆仑山游玩一番，即日引他回见蒙珠国王，使他还平阳，未宜陷留在此，使母妻悬望。'二将乃备马送吾前去。其山远高三百馀里，五日始观得遍，同转见其国王，即我高祖渊也。遂引我入拜各宫，直至后面深处，题曰'安乐宫'。我亦欲入，王祖曰：'此间蜀后主孝怀皇帝安乐公在内，彼因失国，畏见后人，不可妄谒。此去东北，有遮须夷国，久缺君臣主宰，留待你父子来为之治。即当回去教帝父收拾，只可三年至，迟则又被他人夺去矣。你须先一年到任，早安黎庶。三年之后，我国家当大乱矣，免遭所害。'吾乃对曰：'祖父既知奸变，何不阴殛之，使宗社得宁？'祖曰：'以杀伐太多，天数然耳。休得妄言，作速还宫。'使人送我出城。行一日，至猗尼渠馀国关上经过，守卒报知国王，王备法驾，迎我至阙相见。赐我宴款，又付皮囊一个，嘱曰：'汝归平阳，可为我将此物送上汉皇帝刘玄明，传言寡君再三拜上，不曾备书问省，勿得见罪。'临行又谓我曰：'刘郎刘郎，你后年过此，当入谒朕，朕以宫主相妻，万毋见嫌。'复以车马送我回来。来至堂中，侍者见之，尽皆走散。渠馀国使将囊置于桌上而去，我提不起，思是疲倦，乃入内就卧。因无人接我，叹息一声，陡见贤妃来至，吾只道是梦，汝却又言七日矣。"谓其妻曰："吾今觉来，身无病矣，可取茶来聊吃一口，出殿见帝告之。"妻出先向堂前报众，忽见桌上果有皮囊一个，有"渠馀王封"四字。妻大讶，持茶入内，即复往后宫见后姑等言之。
　　
　　汉主听说，取皮囊开看，内有四方白玉简一个，上有篆文，朝臣俱不能认，惟汉主一人朗然有识，乃是五言诗六句云："猗尼渠馀国，邻王成都颖。简奉遮须主，摄提专相等。当念洛阳善，过我一结轸。已许贤郎婚，再订三生盟。"汉主看诗大愕曰："若然，则约言可应矣。待朕亲自询他备细。"未及入去，刘约已出，并不像久长卧病而起者。满宫内外之众，无不叹异。约上殿拜讫，将事因照前从头至尾说了一遍。汉主叹曰："果是如此，则吾父子犹得明知后身之事，免祸而死，不殊白日升仙矣，复何虑也？"游光远曰："阴阳殊途，渺茫无证，但当珍摄，以副臣民之望。"汉主曰："若言渺茫无据，此皮囊玉简何得至此？"遂不听其言，终日于后宫与诸后宴乐，一应大小政事，悉委靳准、王沉二人。宫中争宠，颠倒威仪，虽至相殴，亦不嗔责，而后妃多背恣淫乱，亦弗防范，惟优游以享天年。
　　
　　游光远深虑靳准兄弟权重，太子被惑，反与互相奸党，乃密劝汉主："宜代回始安王入朝，总理军国大事，则奸人不敢肆志矣。"汉主从之，下诏至长安，征刘曜为大丞相，录尚书事。使到咸阳，刘曜闻知，先召众辅佐文武官员议之。谋臣游子远曰："今圣上宠淫无度，大权悉归靳氏。王沉、郭猗相为表里，与太子朋党作事，必不悦于殿下者。吾知此谋是吾兄光远惧其乱国而然。但彼一人，不能独制三靳。我王若舍此入朝，恐阴堕计中，有皇太弟之不测耳。"始安王曰："我等东征西讨，人不离甲，马不离鞍，出死入生，才能共成事业。今被靳准坐享厚禄，独掌大权，意欲回朝贬而除之，何出此不祥之语哉？"子远曰："彼势已固，贼党又盛，汉主与太子皆倾心任托，生杀除拜，悉委靳贼。圣旨虽下，焉知其不预设奸谋以防大王乎？"始安王曰："卿言亦是。还当留此以为靳准之惧，使不敢妄为异志，但无可以回帝诏。"子远曰："宜具表上言：'关西巨寇杨武土司杨难敌，不时窥瞰；陇上陈安窃发；上邽胡崧、司马保，河内李矩、郭默，每每纠合，思复长安。臣恐朝离暮变，以数年血战功业，一旦自委于人，甚为可惜，是以未敢擅离。'若不允我，再来宣召，必须带兵至界，先使人上本求罢靳准兄弟，以看贼等将何所为，方好行事。"曜从之，修表回朝。汉主见之，呻吟思索，意欲不准。靳准、王沉力赞，以为刘曜忠谅之言可听，且留彼与石勒、曹嶷雄镇三方，堪使晋人畏惧，亦足为平阳之保障，胜似列于殿陛也。汉主被其阻惑，遂不再征，但下敕封曜为左丞相之职，兼参朝内大事；石勒兼右丞相，参南北兵备大事。
　　
　　勒受诏，乃行文至南界淝淮地面，严操兵马，以遏晋兵北上之势。晋彭城太守周默乃是文人，惟内史周坚勇而知兵，素来二人不相和睦，至是令坚治军防汉南寇，坚以为："汉无侵意，焉可妄起兵衅，謆惑人心？"默叱而责之。坚不服，与之较辨。默欲劾奏于朝，坚惧，乃杀周默，举兵降于石勒。勒思兼南土，乃受其降，遣上将孔勇为副，以坚为彭城守。郡丞乃刘遐之弟刘逊，逃回建业，奏知晋帝。晋帝大怒曰："周坚贼子，朕待之不薄，安得擅杀功臣子孙，背负国恩，反将中华大地降于胡寇！若不征讨，则反侧子效尤，将引贼兵南犯矣。"即便下诏，命下邳守备刘遐、泰山太守徐龛，起二镇之兵共讨之。遐字正远，广平府易阳人。性果毅，熟弓马，短而有膂力，北方人比之为赛翼德，以其似张飞也。刘遐得诏，知是己弟奏请伐坚，即先引兵会合徐龛，共有精兵四万，进讨周坚。周坚听得，一边点集兵士守城，一边使人报知石勒。石勒乃命石虎引兵五万，星夜往彭城救应。石虎得令，一路肆意逞杀而进，无问居民过客、善恶知愚，逢者就戮，赤地千里，不胜惨毒。当下，兵至彭城界上，只见周坚使飞马又往告急，见有兵马到，即忙向前报知，言："晋兵围城攻打，周太守与孔副军出军退敌，被一将刘遐杀死孔勇，众败入城，今将垂破矣。望大兵速救！"石虎见说大怒，催兵疾进。遐、龛恃胜，不曾提防救至，至近始知，连忙抽兵列阵备战。阵未成，石虎当先早到，见晋兵阻敌，怒骂曰："屡败南逃贼子，见吾来尚不退避，敢抗拒也？"挥刀单骑冲阵，如入无人之境。北兵大喊随进。南兵见其骤至，迎战不迭，遂走乱窜。石虎奋勇一击，遐、龛顾敌无及，众皆披靡，走入寨中，深堑坚壁守定。石虎追至，被水阻断，遂将兵隔濠把住，遣兵士四向叫曰："可速投降，免致杀戮！汝晓得石爷的利害否？"南兵以言传入中军，有知者曰："石虎残忍过杀，骁勇无比，昔年谢胥投降他们，他又杀而欲坑兵士，不可惹者。"刘遐听言，下令不许妄动，只是用心守住，以俟思计求援破他。于是死死拒定，以弩箭列于濠堑之边，北兵亦不能即犯。一连相持十馀日，南兵粮少，皆欲退走。徐龛不肯，与刘遐等议曰："事势已迫，远求不能答应矣。今掖县有一好汉，大是侠士，投慕者多，部下聚有雄兵数万，保障一方，贼寇惮之。今当遣一能言之人，偷出重围，前去求救，往返不过三四日。若得此人肯从，待其兵至，吾等里应外合，可胜石虎矣。"刘遐曰："为今之计，惟有此耳。谅其必然仗义者。"即修书一封，选有胆略舌辨副将一员，扮作使命之人，贴肉收藏，乘夜黑悄悄偷过贼围，径往掖县求救于苏峻。
　　
　　按《史》：苏峻字明德，山东掖县人。少有勇力，精于骑射，能使六十斤大刀，人莫能敌。苟晞聘之数次，峻见天下大乱，以弱冠恐及于难，不肯应命。东海王司马越欲授为折冲将军，同上长安讨张方，峻又避匿于山中，不敢出仕。越三年馀，智力稍自老练。因草寇窃发，侵掠乡里，乃出倡首，结聚闾阎邻党，有少壮千馀，共保一方，屡逐寇盗，斩其魁渠，收化其部落。回还桑梓，悉愿相从，不肯散去，遂称之为主帅，有兵将之序矣。忽日有二贼首，闻知只有苏峻不容扰侵百姓，乃率众数千，至掖县来寻报仇，反为峻斩者三百级，追赶数百里，转战转败。贼见峻穷追不已，奋力双双杀来并峻，被峻格斩一人，生擒一人，降兵五百馀，馀者走散。以此满县皆来遵奉，称为保长，愿听指令，以求救援。峻期与定约，以炮声四响为号，十里一报，各设一保甲，东西南北只立四处，不得乱发难救。于是各分地界，一方有警，峻即率众驰往相救，一县皆安。剿贼数处，获金帛无限，且各富贵之家亦赖其功，咸称峻为义军总，多输钱谷饷其部曲，兵粮充足，威声大振。汉青州都督曹嶷，虽然近附于晋，心中实持两端，思自霸者，嫌峻在境，己谋难遂，乃使总管夔安、参军夏国臣将兵五万，设言苏峻私招军马，以讨贼为名，广积钱粮，欲在为乱，假称奉诏诛剿，径至掖县责峻。峻明知其嫌嫉而然，岂是奉诏？但以嶷受晋帝加封为广饶侯，不敢出战，恐耽抗拒之名，使人目为作乱者。
　　
　　正思无计可退青州之兵，忽报刘遐遣人来至，峻不知其何故，乃命召入。遐使进见，告曰："今我刘下邳、徐泰山奉诏讨伐叛臣周坚，因为汉石勒遣石虎来助，被其围住，进退不得。我主遍思，只有将军仁义广播，忠勇慷慨，肯济急难。故遣小人前来求救，有书拜上，望惟拯之。"峻接启拆开，看其词意恭敬，心中大悦，乃与部属等议曰："我之初心，欲与君等共保乡邑，以作太平人耳。不期曹、夔怀忌，嫌吾兵盛，特来相伐，自此两成仇隙矣。今刘下邳来此求救，本不当去，奈有青州之故，正宜将计就计，去助国兵，讨灭周坚，就镇彭城。奉表归江南，请为晋臣，朝廷必喜，料无人来搀夺。但汝等多是本县之人，难强远去，愿留者各还宁家，我带收降万人前往。众心以为何如？"部属等曰："寨主既为国家宣力，我等焉有不相从，少效犬马之劳乎？只有一件，但夏参军、夔总管在此，倘见吾等南行，乘动以兵袭之，岂不受祸乎？"峻曰："吾愿离弃此地，彼欲已满，谅无妨事。设再无知，吾必杀他一个大败而去。且我料得彭城，以为根本，复何疑惧之有？汝等必不放心，当作书送与，明辞而去。"乃使人竟以书至夔安营中，辞云：
　　
　　掖城义军总苏峻拜书青齐大总管夔老将军麾下：窃闻石勒雄杰过人，屡请并伐青州，以正不臣，幸得汉主勿许。今以汉主任嬖荒政，正欲专征，闻曹都督东附于晋，故又争夺彭城，阻鲠晋救，以思有事于齐，而公等不揆，反要加兵于峻，是乃寻敝声援以自孤耳。吾以公既同为晋臣，故不出战以伤和气。闻得石勒与我国争夺彭城，仆今欲往赴义，乞总管毋相掩袭，敛戈卷甲，善抚黎庶，仆必不复再来分占。山左之地，一并收辖，毋使寇扰掖民，幸甚。敬此奉别，统希炤纳。使至夔安营中，呈上书启。
　　
　　安开看讫，问于夏国臣曰："峻惧兵威，思欲脱去，明以书来告辞。参军高见，还是相容的是，还是追剿的是？"国臣曰："苏峻智勇之将，追战未必即胜。且我等虑汉讨伐，因暗附晋结援，岂可又露面是心非之迹？又闻石勒与我等甚相妒忌，正宜从之，任其自去，我无肘腋之患，得破石虎，使其吞噬之心挫丧。实一举解两敌之机会也。"夔安乃回书假意结好，言无相袭之意，将军放心以干国功。峻得报，尽提人马三万馀，望彭城而进。石虎与周坚二兵，每日轮流攻击，刘遐、徐龛只是倚濠拒守，以待救援。看看粮竭势迫，忽见汉兵纷纷传报救兵已到，石虎即便分兵一半来退，轮刀立马大喝曰："你是何人？敢大胆至此，以犯石大爷耶？"苏峻曰："泼贼辄敢无礼！不闻吾破寇之名也？"虎怒杀出。苏峻一向未逢勍敌，知虎英勇，乃抖擞精神，奋勇接战。石虎见其武艺超凡，遂亦着意防备。二人狠战上四十馀合，不分胜败。刘遐看见尘埃乱滚，急谓徐龛曰："峻公为我等受困，冲锋来救。石虎去阻，正在酣战，不可不去接应。你将兵马出拒周坚，待吾前往夹而攻之，始能胜贼。"言讫，龛即奋然直取周坚，二边战住。刘遐引兵二万，从后冲去，杀得北兵纷纷乱倒，尸血交横，径出阵前。石虎见之，以为遐被困久粮悭，必然易与，遂撇峻先来退杀刘遐。方才交刃，苏峻大刀砍至，势不可当。石虎两头受敌，知遐、峻皆猛勇之将，乃弃敌来合周坚，欲入彭城保守。苏峻紧跟不放，徐龛又大胜，追坚而至。石虎见两处皆败，遂弃城往北走去。周坚亦随后奔逃。刘、苏等追赶二十馀里，斩首一千七百级，乃回兵同至彭城。百姓皆拜道迎贺曰："吾侪惟恐污陷腥膻，幸得将军来破逆贼，使得复见天日矣。"遐等慰之而与众入城安民。二太守设宴致谢苏峻，峻曰："小将未受朝命，已承尊召，特引小兵前来。今幸已退贼，下邳、泰山公可以言功，而仆亦得聊效进身之力矣。"刘、徐谦谢曰："今复此郡，皆赖将军之威。下官二命幸赖保全，受赐多矣，何敢罔冒功绩？暂请住军彭城，待吾奉表入朝，奉将军破贼之功，听旨莅任，勿得介嫌。"刘遐、徐龛各遣人上言苏峻仗义集兵破寇大勋。元帝见表甚悦，即授苏峻为临淮内史，令其便宜行事，招集人马以防周坚勾引石虎南寇。徐、刘二人各领镇北将军秩，带兵回镇。于是三将各往之任。自此苏峻兵马日强，威名远震，石勒亦不敢侵犯边境，横暴之势起矣。后人有诗叹曰：
　　
　　晋室东迁至建康，思忆复仇统一难。多是天公限南北，故生巨逆屡为殃。
　　
　　
　　

　　第一一八回  段匹殚杀害刘琨
　　
　　话说晋太尉刘琨自失并州，父子俱被赶散，琨至幽州相依段匹殚，次子刘群奔入辽西，投于段末杯，末杯亦礼遇颇厚。长子刘济为质于伐济，乘代乱，与家将姬澹、代将卫雄将拓跋六修之子，转投幽州，幽州公段匹殚怜之，遂命刘琨统领，同守征北城，有兵万人。时匹殚与弟末杯有隙，末杯妒兄不劳兵刃而得幽州中土大地，思欲伤之不售，乃设一计，密说刘群曰："汝父乃中国堂堂丈夫，历秩太尉，如何甘心作吾辽中部役之属？况幽州是汝中原内地，反不容汝父居止，又遣于征北城听调，吾亦为君耻之。今姬澹、卫雄有旧代兵万馀，足可为用。汝可修书一封，去约汝父，待我起兵合取幽州，并其部众，然后以汝父子为刺史守之，岂不复为晋朝之大臣乎？"刘群因末杯待身情重，只得应允，遂作书付与。末杯密遣精细之人，将书往征北城去说刘琨。使至中途，撞遇段文鸯在郊外射猎。其人直来，至近认得，慌张避闪。文鸯疑惑，令兵士捉出，问其何往，回答不明。命搜之，有刘群约父私书一封，乃押回幽州见兄段匹殚。匹殚看书大怒，即将其使斩之，密与文鸯、段叔浑二人议曰："我以好情相待刘琨。今其子以书约合共谋伐我，出刘琨之意否？"段叔浑曰："趁今莫令琨知，使人请他到此明责之，看其何如。不然，姬澹、卫雄、乌桓恭皆有谋略者，一被逃去，与末杯相合，我等不得宁矣。"匹殚然之，使人往征北城召请刘琨。琨不知其事，即至幽州来见。匹殚曰："今汝令嗣唆构末杯共害下官，约公于内为应。有书在此，特请越石自来一看。"刘琨大惊曰："焉有此事？吾今被刘曜、石勒凌并，一身落魄，四海无家，蒙公见邀，无恩可报，所望者欲同明公少伸大义，洗雪国耻，标名青史，流芳后世，庶不负空生于天地间耳。何期此等狂奴暗中作歹，陷身不义，某岂此等之人也？"匹殚曰："吾亦知公中心不苟，此实末杯诳诱令嗣，思以敝吾。但以事故非细，不得不面白于公耳。倘或彼二人果若来犯，吾必以正责之，恐公终念天性嗔怨下官也。"琨曰："忠肝义胆，似石难移，纵使贼生百计，愚性决不以一子之故而负德惭义者。公其察之。"匹殚知琨至诚不改，乃置酒作款，欲使复往征北城去。段叔浑曰："此事固然刘琨不预，其下卢谌、郝诜、姬澹皆耻居吾辖下，倘有乘利人于中生事，心焉可托？又或末杯劫迎而去，于吾有不便矣。莫若羁留于此，使末杯失倚，则不敢发矣。"匹殚从之，遂居琨于别室，使人监而守之，亦薄于交接矣。有北地太守辟闾嵩，听知匹殚幽羁刘琨，密往征北城约合姬澹、郝诜等，欲袭幽州，取回刘琨作为谋主，共并北方。有人暗泄其谋，报知与匹殚。匹殚召众议曰："人心若此，事将焉处？"段叔浑曰："兄今不可固执小义，以误大事，必除刘琨，方得患息。若待嵩等谋成，末杯必与相合，难即破矣。"匹殚乃密使人缢琨杀之。从事卢谌、张儒闻琨被害，乃大哭设祭，与姬澹保刘济弃征北城，奔辽西去寻刘群，以就末杯，说令起兵报恨。
　　
　　有王浚旧从事荀绰，弃官居闲，在于幽州，见匹殚害死刘琨，知将乱起，乃挈家属南徙，百十日始达吴中。温峤得闻绰言刘琨遭害，乃大哭，遥空拜曰："吾受越石公之托，来此通诚于朝，冀干大功，屡求返命不得。弃母忘主，何为人也？"乃上表讼琨尽忠皇室，以孤力守职晋阳，间居胡穴北地数十馀年，不废国事。兹因势竭家破奔辽，犹遣臣来求诚，思图恢复。今既身亡，宜加褒恤，诏回其子，俾受荫袭，以崇恩典。帝不听，惟除峤为散骑侍郎。峤以母丧北陲，主亡无赠，不肯受职，力求奔丧。帝乃下诏敕封故太尉刘琨为忠愍公。峤又以不得终制为辞。帝爱其才，不肯使去，乃下诏切责之曰："今桀逆未枭，梓宫未返，岂可以私情而不受王命可也？"峤不得已，乃受职。知帝任用尚书令刁协、侍中刘隗。协性刚毅，与物多忤。隗性鲠直，不能容奸。二人欲矫时弊，每每崇上抑下，排挞豪旧，凡诸刻碎之政，皆考核之，弹劾不避权幸。惟王氏疑帝倚之，遏制其盛，深怀忌嫉。温峤托其劝帝为琨伸冤。刘、刁二人乃上言："刘琨为晋重臣，被段匹殚所杀，理宜问罪。"帝以匹殚新据幽燕，其势转盛，且路途远隔，救虑不暇，思伐之甚艰，未敢妄动。峤又谓刘、刁曰："段末杯与段匹殚有隙，今刘太尉为末杯所误而死，何不下诏令末杯与琨子起兵报仇？又奚必劳朝中大兵远去问罪也？"于是二人奏帝发诏前去。
　　
　　末杯得诏大悦，以为兵出有名，即与刘济、刘群、卢谌、姬澹、郝诜、大将宇文悉等，起兵十万，径望幽州而进。界堡守军飞马向前，报与段匹殚知道，匹殚大怒曰："贼弟子何无情之甚也？"亦点兵马，以弟段文鸯为先锋，出城拒敌。不十馀里，前军已到。各皆列开阵势，两边将士昂昂摆立，俱有气吞河朔之威，力拔天山之勇。谚云："辽东慕容辽西段，世代多出英雄汉。任是铜肝铁胆人，也教惊得浑身颤。"幽州冲锋大将乃是段文鸯也。但见他：立马当先似煞神，威风凛凛可惊人。手持虎爪狼牙槊，身挂貂裘铁甲明。辽西阵上先锋大将复姓宇文，名悉，朔城人也。但见他：铁面红髯似巨灵，焦眉卷发碧珠睛。肩横合扇刚刀灿，甲炼青铜照眼明。两军主帅未到，军士擂鼓呐喊，大张声势，震动山岳。少间，后军齐至，段匹殚与末杯各开门旗，亲自出马打话。匹殚曰："弟何立心不仁之甚，岂不闻骨肉相残，古今大恶？周公、管蔡、庄公、叔段可为明鉴，你复效尤作此不祥之行耶？"末杯曰："非吾不仁，乃奉朝命，讨汝擅杀刘琨之罪。既久臣服于晋，受其爵禄，难可逆命，只得领兵来此。兄可怪我乎？"匹殚曰："吾乃忠心美意，收待刘琨，欲共戮力王室，以立尺寸之功。是他负义，设心欲害我们。天不从奸，致使下书的错投于段文鸯处。吾将其父子相约之书令其自看，琨思惭负，无颜见我，自缢而死。我痛哭而厚葬之，曲岂在我也？亲笔尚在，焉可讳乎？"末杯曰："私书是无凭之事，密诏乃有据之证，何人出马，先与刘公报仇？"刘群即便挺枪望段匹殚杀去。马蹄才动，段文鸯横槊接住。二人战上了二十馀合，刘群抵敌不住。刘济看见，慌忙出助，不及五合，被文鸯一槊打于马下。宇文悉大怒，舞刀杀出，二人敌住，扬威大战。一个刀转处电从身畔闪，一个槊过处风向马前生。狠斗上五六十合，不分胜败。代北骁将卫雄方欲出助，段匹殚与叔浑并副将赫连桢、练千秋等蜂拥杀入。姬澹、卫雄马适到得阵前，不期宇文悉马蹶前蹄，被段文鸯赶上，一槊打中面门而死。姬、卫二将势痿兴阻，止遏不住，兵马奔溃，遂败而走。段、练、赫连三将随后追赶，得姬、卫抵死殿后，虽退三十馀里，折兵不多。文鸯见天色将晚，收兵回转。
　　
　　末杯扎下，与众议曰："今到此间，反败一阵，折了宇文悉，刘济军威已挫。明日文鸯再到，如何迎敌？"卢谌曰："有吾在此，必要与吾主父子报仇。且到明日再战。"次日，段文鸯进兵搦战，末杯因锐气未振，坚壁不出，一连相拒十日。末杯问于卢谌曰："吾以文鸯英勇，且自守住。日日被他激骂，甚是烦恼。卿等乃中州大才，将何教我以退此贼？"谌曰："某有一计，可破文鸯。逆观此人恃勇轻进，寡谋忽敌。明日可布一阵，每边选弓手五千，伏分阵门两腋。主帅自与吾刘公子出阵引战，诈败诱之，文鸯必然杀入。姬将军、卫将军二人放炮截出，阻住后军，吾招箭手一齐射之，可获文鸯矣。文鸯若除，则匹殚易与，一战可复仇耻，连幽州皆归于我也。"末杯大喜，即拜卢谌为参谋，使其调度军马。次日，谌乃布阵埋伏，一切完整。段末杯同刘群仍前索战，段文鸯与诸将整顿出敌。匹殚分付曰："末杯无宇文悉，中心畏惧，故连日不敢对敌。今日陡出，想是将欲退走也。若是战败，切不可纵之使去，须要追赶擒住，以断患祸。"文鸯领诺，与赫连祯、练千秋直出阵前，谓末杯曰："宇文悉已死，谁人能当小弟？老兄何不自谅，收拾早回，免致触犯尊躯，有伤同气。"末杯曰："宇文悉因马失蹄，致被你们侥幸胜了一阵，你便大口。今日必定赢你，以报前日之仇。"道犹未了，刘群挺枪大骂曰："附恶贼徒，昨日伤吾兄命，向者害我父亲，万剐犹然嫌少。好好下马，免吾动手！"文鸯亦曰："凑数贼子，汝欲寻父兄作伴也？"即便挥槊杀进，群忙敌住。未满十合，群抵不得，末杯自来接战，赫连祯又从旁并至。末杯佯败而走，文鸯挥兵放马向前赶去，段匹殚亦率众助赶。只听得炮声大起，姬澹、卫雄杀出阻住，遂不能进。卢谌听得炮响，把大旗摇动，前面末杯、刘群、乌桓恭扎住，后面郝诜、张儒截出，两边箭如雨点。文鸯身中十馀箭，知堕计中，只得冒矢冲出，又被郝诜一枪刺中右膝，亦不顾敌，惟奋力突阵直走。姬澹、卫雄与匹殚、叔浑拒住，不防文鸯骤至，遂被从兵队冲出脱去。及赫连祯、练千秋于内冒箭杀出欲走，又遇张儒、郝诜截住。背后末杯等赶来大叫："不可使逆贼逃走，捉住以报宇文悉之仇！"二将听言，亦殊死奋战，身被数枪，方得离阵。未及百步，姬、卫二人杀转，俱为所斩。末杯又至，激励众将曰："汝等既已建功，可再努力向前，斩除文鸯，可报刘太尉之仇矣。"辽西之兵各皆拥杀争先，喊声震地。幽州兵当之不住，望风而走，杀得尸横郊野，血染蓬蒿，至州有四十里之程，死者不断，器械丢满。匹殚折兵数万，大将二员，副将十馀，锐锋大损，将门闭上，谨谨守住。末杯分兵围住攻打，一连数日。
　　
　　兵士辛苦，咸道不当妄杀刘琨，以惹此祸。匹殚急忙与叔浑、文鸯议曰："弟被诡计，箭伤未合，末杯得势，坐受其困。今闻众心多怨，倘若有变，如之奈何？吾恐难以久守，必须计之可也。"叔浑曰："冀州邵嗣祖新得温羡之众，有兵四五万，与吾连壤，宜速求其来救，可破末杯矣。"文鸯曰："续，晋人也，恐恨吾害他刘琨，不肯相救，未可倚望者，还当他图之。"叔浑曰："但修书言末杯欲吞北地，故先事幽州，以次而进。古云：'唇伤必然及齿。'吾为手足，彼且无容，况外人乎？刘太尉亦由他们所害，与身无干，有证在此。况吾曾托司马温峤奉表入朝，奏请刘公为蓟辽都督，共恢中原。某虽边夷，实为国家效义，驱逐石勒，替王彭祖报仇，故至此地。备辞慨切，彼必相从。"匹殚即命叔浑修书，遣有一胆量军人，于贴肉收藏，叮咛嘱付，缒城偷往冀州去求邵续。续见匹殚无故书至，拆开看其衷悃乞援之意，心中踌蹰。使者曰："幽州公再三拜上，言末杯豺狼也，得陇必思蜀，保全幽州即保冀城也，伏祈念之。"续乃召众议曰："使言书意，俱各有理。彼虽夷自攻夷，与吾无涉，但救灾恤邻，胜如保身，亦当相从者。"乃留兄子邵竺督兵二万保城，自与长子邵辑带领将佐，引兵二万，往幽州救应。末杯连日攻围，以为复辰、陆眷二部不来救解，期在必克。忽见探马报道："冀州邵刺史统领大军前来救援，已到界上矣。"末杯听言，恐被两头夹攻，乃撤兵一半，径往东南路上阻拒邵续。两军相遇，排开阵势，末杯亲自出马，谓续曰："吾兄不仁，屈害刘使君，故奉大晋皇帝诏命，起兵问罪。公亦晋臣，岂无兔死狐悲之念，而乃听其所诳，以遏君命，而忽大仇不报乎？"续曰："汝等所为，瞒得甚人？都是你勒挟刘群，欲酬私隙，陷害忠良。狼心狗行的逆弟枭子，天神不容。正欲捉汝以正典刑，尚妄言也！"刘群听说，挺枪出马，续子邵辑接住，二人双枪并举，四手齐施，一连战上三十馀合，不分胜败。守城兵士报言："末杯已撤东南之兵尽退，不知何故。"文鸯曰："必是冀州救到。兄可整兵防备西北角之众，待吾与吉铜头引两枝人马冲去相助，先破末杯，然后回转破此围兵。匹殚曰："弟疮才好，且慢临阵，待吾自去。"文鸯曰："吾不去，难以必胜。"遂披挂径起，望尘而去。正见辽冀相战甚狠，段文鸯与吉铜头从后杀入，两头夹攻，杀得末杯人横马倒，十伤四五。姬澹亦中两枪，乃不能顾念后兵，径自往北逃去。卫雄与乌桓恭撤兵来助，只见邵续与段文鸯得胜，追逐末杯转到，乌桓恭等整兵待战。段叔浑又引生力兵自城中突出，乌桓死于阵中。时天日晚，卫雄久知郁律大盛，访求六修母子，雄遂乘暗奔往平城而去。
　　
　　末杯见兵多散去，乃大恨邵续，于路扎下军马，使人持书一封说诳石勒，言："邵续连结幽州段匹殚，以裴宪为参谋，欲袭襄国，与王浚报仇。今吾因琨子刘济、刘群请旨，借兵与父伸冤。邵续援党，尽提军马至幽州，共相扼我。冀城空虚，我今在界绊住，公可将兵径往袭之，不劳力而得者，慎毋挫过。"石勒见书大喜，即召众将议曰："吾心每每思并冀州，恐未易得。今天赐其便，虽然末杯说吾为彼出力报恨，实乃我之幸也。"于是即令石虎引兵五万，暗袭冀州。此时邵续顿兵幽州，匹殚以末杯在界外扬言要再攻幽州报恨，未送还镇，不虞石虎兵到。邵竺兵少，不敢出战，使百姓戎装充数，上城守御。使人先赍文书，连夜往幽州催叔回救。使至，邵续见之，大惊，急忙往见段匹殚，议曰："下官承公教谕，领兵来赴，幸退凶逆。不意石勒乘虚袭我根本，此必末杯勾引其来，彼虽不曾回兵，料亦思欲绊住我等，亦未敢犯公之境。且自相辞前去。"匹殚只得馈送起身。临行，续执匹殚手叹曰："贼胡势甚猖大，此回胜败未知何如者。"匹殚曰："唇齿必须相顾。君急先行，下官待探子一到，随后统兵即来接应。"续乃如飞疾回。勒之探军见知其因，向前连夜驰报与石虎。石虎召众问曰："邵续回兵，谁敢分人马去阻，不使近城，待吾好破此城？"石遵曰："不然。冀州城墙河北称首，急切未易即下。不若趁其未到，将军自将精兵，悄悄的前往总路青山谷中，两头埋伏，其回必从此过，出其不意，一时杀出，可获邵续矣。何愁冀城有不下乎？"石虎大喜，遂亲率精兵一半，前往埋伏俟候。邵续不防有计，催兵疾进。时将酉分，至青山谷口，邵辑曰："此处山路僻窄，可着人打探齐整，慢慢而去可也。"续曰："城中兵少，急似燃眉，趁此日暮过去，贼人不知，速行莫误。"命辑当先，自断后，坦然而进。军士未及出谷，只听得炮铳轰天，伏兵从两头杀出，杀得冀兵纷纷乱倒，血流尸积。石虎从中大叫曰："不可走了邵续父子，违者诛戮！"邵辑听得，舍命冲出，望城中走去。邵续在后，被石虎看见，拖刀赶来。续慌弃盔毁带，杂于军中欲逃。石虎恐远难辨，取弓搭箭，望背后满发一矢，力大弓紧，一箭饮羽，穿透续之马腹，把续掀翻下地。虎恐被脱，策马向前。续才转身挣起，即为生擒上马。邵辑方得入城，败军亦到，辑以为父至，连忙开门接应，看不见父，随即问曰："老爷何在？"军曰："被敌将生擒去了。"辑听其言，放声大哭，亟入与邵竺议曰："必须往幽州求救，或可取回父亲，以保城池也。"竺乃使人趁虎兵未合，出城而去。次早，将邵续押于阵前，使之招降子侄，免伤百姓，续乃高声大叫曰："吾儿邵辑、邵竺听言分付：吾之素志，欲效忠报国。不幸至此，无能为也。汝等努力共奉段公为主，保城破贼，勿以吾身为念，至亏臣节。"石兵见续不肯招降子侄，复拥而去。辑、竺遥望而哭曰："顾忠不能顾孝。父命如此，其将奈何？"乃只紧守城隍伺救。越三日，段匹殚救兵大至，扎营于城东，以为掎角之势。遣人报入城中，辑、竺等大喜，即唤城下石兵谓曰："我小将军有令，汝等且退，明日整兵出城，与你决一胜败。可去将息，以好厮战。"小兵报入军中，石虎大怒，下令竭力攻城。石遵又曰："城坚难下，守御甚严，外有劲兵，战未易胜。不如将续且回襄国，与右侯计议，再进未迟。"石虎亦因文鸯英勇，昔曾相结，遂从其议，乘机入寨，于夜悄悄抽兵回转。
　　
</div>
    <div class="pagination">
<a href="续三国演义_page29.html">上一页</a><span>...</span><a href="续三国演义_page25.html">25</a><a href="续三国演义_page26.html">26</a><a href="续三国演义_page27.html">27</a><a href="续三国演义_page28.html">28</a><a href="续三国演义_page29.html">29</a><span class="current-page">30</span><a href="续三国演义_page31.html">31</a><a href="续三国演义_page32.html">32</a><a href="续三国演义_page33.html">33</a><a href="续三国演义_page34.html">34</a><a href="续三国演义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
