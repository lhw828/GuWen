<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 20 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 20 页/共 22 页
  </h1>
  <div class="content">
   又谓常山王曰：「夺则任汝，慎勿杀也。」遗诏传位太子。尚书令杨愔、平秦王归彦、侍中燕子献、侍郎郑颐受命辅政。遂崩。帝居位十年，其崩时，果十月十日甲午也。癸未发丧，群臣无下泪者，唯杨愔涕泗横流，呜咽不已。
　　太子即位，大赦。諡帝曰文宣皇帝，庙号显祖。尊娄太后为太皇太后，李后为皇太后。
　　先是高阳王湜，滑稽便辟，有宠於显祖。常在左右，执杖以挞诸王，太皇太后深恨之。及显祖殂，湜有罪，太后杖之百余，扶归而卒。方显祖杀上党王涣，以其妃李氏配家奴冯文洛。至是太后赦妃还第，而文洛尚怀恋恋，故意修饰，盛服往见。李妃出坐堂上，旁列左右，引文洛跪於阶下，数之曰：「遵难流离，以致身受大辱，志操寡薄，不能捐躯自尽，有愧先王。蒙恩诏得反藩闱，汝是谁家下奴，犹欲见侮！」喝令左右去其衣冠，杖之一百，流血洒地。太后闻之，髡鞭文洛，配甲坊。
　　先是显祖崩，常山王居禁中护丧事。太子即位，以天子谅阴，诏演居东馆，军国之事，皆先咨决。杨愔以二王地位亲逼，恐不利於嗣王，心忌之。
　　未几，演出归第，诏策施行，愔独主之，多不关预。或谓演曰：「鸷鸟离巢，必有探卵之患，王不可出居私第。」杨休之诣演，演不见。休之谓王晞曰：「昔周公朝读百篇书，夕见七十士，犹恐不足。王何所嫌疑，乃尔拒绝宾客？」
　　晞以告王，王曰：「昔显祖之世，群臣皆不自保。今一人垂拱，吾曹亦保优闲，何用汲汲。」因言朝廷宽仁，真守文良主。晞曰：「新帝春秋尚富，骤揽万几，易为人蔽。殿下以朝夕先后，亲承音旨，若使他姓出纳诏命，大权必有所归。殿下虽欲守藩，其可得乎？借令得遂，冲退自审，家祚得保灵长否？」演默然久之，曰：「何以处我？」晞曰：「周公抱成王，摄政七年，然后复子明辟。唯殿下处之。」演曰：「我何敢自比周公？」晞曰：「殿下今日地望，欲不为周公得乎！」演不应。二月己亥，帝奉显祖之丧至邺，太皇太后、皇太后皆行，众议常山王必当留守根本之地。时执政已生疑忌，乃敕二王俱从至邺。外朝闻之，莫不骇愕。演既行，晞出郊送之。演恐有觇察者，命即还城，执晞手曰：「努力自慎。」因跃马而去。领军可朱浑，尚帝姑东平公主，谓执政曰：「主少国疑，若不去二王，少主无自安之礼。」杨愔、燕子献等皆以为然，乃谋处太皇太后於北宫，使归政皇太后，出二王於外。
　　先是愔恶天保以来，爵赏多滥，欲加澄汰。先自表解开府，诸凡叨窃恩荣者，皆从黜免。由是嬖宠失职之徒，尽归心二叔。又高归彦总知禁旅，发晋阳时，杨愔敕留从驾五千兵，阴备非常。至邺数日，归彦方知，大愠。故初与杨燕同心，既而中变，尽以疏忌之迹告二王。侍中宋钦道尝侍东宫，教太子吏事，以旧臣侍侧，奏於帝曰：「二叔威权既重，宜速去之。」帝曰：「可与执政共商其事。」愔等乃议出二王为刺史。以帝慈仁，恐不听，乃通启皇太后，乞主其事。有宫嫔李昌仪者，即高仰密妻，旧名琼仙，文襄尝纳之为夫人。文襄殁，有宠於娄太后，常居宫中。李太后以其同姓，亦相昵爱，遂以杨愔所启示之。昌仪阳以为可，而密启太皇太后。太皇太后大怒，即报知二王，令自为计。演乃谋之贺拔仁、斛律金，二人皆曰：「主上幼弱，今欲出大王於外，愔等之心未可问也。异日权归他姓，国事正不可料。为大王计，不如收而杀之，以除后患。」演曰：「政自彼操，党恶者众，事若不成，反自速祸奈何？」金曰：「此时彼方得志，不以大王为意，乘间猝发，除之匪难。」演然之，会愔等又议不可令二王并出，奏以湛镇晋阳，演彔尚书事，留邺。
　　二王乃密结诸勋贵，伏壮士数十人於尚书省后室。拜职日，大会百僚，约曰：「行酒至愔等，我各劝双爵，彼必致辞。我一曰『执酒』，再曰『执酒』，三曰『何不执』，尔等即执之。」及期，愔等将往。郑颐止之曰：「事未可量，不宜轻赴。」愔曰：「吾等至诚体国，岂常山拜职有不赴之理？」
　　遂会於尚书省。设宴堂上，坐定，二王慇懃劝酒，连呼执者三，伏遂起。愔被执，大言曰：「诸王反逆，欲杀忠良耶？尊天子，削诸侯，赤心奉国，何罪之有！」常山王欲缓之，湛曰：「不可。」於是拳杖乱殴，愔及可朱浑、宋钦道皆头面破血。各以十人持之。燕子献多力，头又少发，握其首脱去，排众走出门，斛律光逐而擒之。子献歎曰：「大丈夫为计迟，乃至於此。」
　　又使薛孤延执郑颐於尚药局，颐歎曰：「不用智者言，以至於此，岂非命也。」
　　演乃与湛、归彦、贺拔仁、斛律金执缚愔等，掖入云龙门。都督叱利骚、仪同成休宁皆拔刃呵演。归彦谕之，不从。归彦久为领军，军士素服，谕之皆弛仗，休宁歎息而退。叱利骚挺立如故，遂杀之。演同群臣入至昭阳殿，湛及归彦监愔等在朱华门外。内廷闻变，帝与太皇太后、李太后并出。太皇太后坐殿上，太后及帝侧立。演伏阶前叩头，进言曰：「臣与陛下，骨肉至亲。
　　杨遵彦等独擅朝权，威福由己，自王公以下，皆重足屏气，共相唇齿，以成乱阶。若不早图，必为宗社之害。臣与湛为社稷事重，贺拔仁、斛律金惜献武皇帝大业，不忍丧於权臣之手，共执遵彦等入宫。未敢刑戮，请俟圣裁。专擅之罪，诚当万死。」当是时，庭中及两庑卫士二千余人，皆被甲待诏。
　　武卫娥永乐武力绝伦，素为显宗所厚，叩刀仰视，帝不一睨。太皇太后喝令却仗，不退，又厉声曰：「奴辈即今头落乃却？」永乐内刃而泣。太皇太后因问：「杨郎何在？」贺拔仁曰：「一眼已出。」太皇太后怆然曰：「杨郎何所能为，留使岂不佳耶？」乃让帝曰：「此等怀逆，欲弑我二子，次将及我，尔何为纵之？」帝素吃讷，仓猝不知所言。太皇太后怒且悲曰：「岂可使我母子受汉老妪斟酌！」太后拜谢，演叩头不已，誓言：「臣无异志，但欲去逼，免死而已。」太皇太后谓帝曰：「何不安慰尔叔？」帝乃曰：「天子亦不敢为叔惜，况此汉辈？但丐儿命，此属任叔父处分。」太皇太后命演复位，演遂传帝旨，皆斩之。湛恨郑颐昔尝谗己，先拔其舌，后斩其首。又斩娥永乐於华林园。娄太后本不忍杀愔，临其丧，哭曰：「杨郎忠而获罪，惜哉！」以御金为之一眼，亲内之，曰：「以表吾意。」演亦悔杀之，乃下诏，罪止一身，家属不问。以赵彦深代愔总机务。杨休之私语人曰：「将涉千里，杀骐驎而策蹇驴，良可悲也。」
　　戊申，演为大丞相、都督中外诸军、彔尚书事。湛为太傅、京机大都督。
　　段韶为大将军，平阳王淹为太尉，归彦为司徒，彭城王浟为尚书令。政无大小，一禀大丞相主持。三月甲寅，演以晋阳重地，自往镇守。既至，以王晞为司马，谓之曰：「不用卿言，几至倾覆。今君侧虽清，终当何以处我？」
　　晞曰：「殿下往时地位，犹可以名教自处。今日事势，遂关天时，非复人理所及。」演默然。又以晞为文士，恐不允武将之意，昼则不接，夜则载入与语，尝在密室谓晞曰：「比王侯诸贵每相敦迫，言我违天不祥，恐有变起，吾欲以法绳之，可乎？」晞曰：「朝廷比者疏远骨肉，殿下仓卒所行，非复人臣之事。芒刺在背，上下相疑，何由可久！殿下虽欲谦退，秕糠神器，实违上天之意，坠先帝之基。」演曰：「卿何敢发此言？亦将致卿於法。」晞见其言厉而色和，乃曰：「天时人事，皆无异谋，是以冒犯铁钺，抑亦神明所赞耳。」演曰：「拯难匡时，方俟圣哲，吾何敢私议。子其慎之，幸勿乱言。」谈至更深，晞乃退。但未识言者纷纷，常山能终守臣节否，且俟下文再说。
第五十四卷     齐肃宗叔承姪统　周武帝弟继兄尊
　　话说常山执政，诸臣纷纷劝进，演亦心动，谓王睎曰：「若内外咸有此意，赵彦深朝夕左右，何无一言？」晞曰：「彦深非不欲言，特不敢言耳。」
　　彦深闻之，因亦劝进。时太皇太后、太后及帝皆回晋阳，演遂言於太皇太后，请主齐社。赵道德谓太皇太后曰：「相王不效周公辅成王，而欲骨肉相夺，不畏后世谓之篡耶？」太皇太后曰：「道德之言是也。」事乃止。未几，演又启云：天下人心未定，恐奄忽变生，须早定名位，以副四海之望。太皇太后乃从之。八月壬午，太皇太后下令，废帝殷为济南王，出居别宫；以常山王演入继大统，且戒之曰：「勿令济南有他也。」演遂即皇帝位於晋阳，是为孝昭皇帝。大赦，改元皇建。太皇太后还称皇太后，皇太后称文宣皇后，宫曰「昭信」。乙酉，下诏诏封功臣，礼赐耆老，延访直言，褒赏死事，追赠名德。盖帝少居台阁，明习吏事，即位尤自勤励，大革显祖之弊，中外大悦。尝谓王晞曰：「卿何自同外客，屡自远我？自今凡有所怀，随宜作牒送进。」因敕与杨休之、崔劼二人，每日职务罢，并入东廊，共彔历代礼乐职官及田市徵税。有合於古不合於今者，悉令详思，以渐条奏。曾问舍人裴泽：「外边议朕得失若何？」泽对曰：「陛下聪明至公，自可远侔三代，而有识之士，咸言伤细，於帝王之度，颇为未弘。」帝笑曰：「诚如卿言。朕初临万几，虑不周悉，故若是耳。但此事安可久行？」厍狄显安侍坐，帝曰：「显安我姑子，与朕为至亲，可言朕之不逮。」显安曰：「陛下太细，天子乃更似吏。」帝曰：「朕甚知之，然势非得已，俟政清敝革，将易之以宽大耳。」
　　故帝临治一年，国日富而兵日强。
　　一日，边臣奏报，西魏宇文护连弑二主，人情大扰。帝欲征之，谓群臣曰：「昔我献武皇帝欲灭宇文，有志未遂。今宇文篡魏以来，国家多故，弑逆时闻。朕将整率六师，平定关西，以讨乱臣之罪，以伸先帝之志。诸臣其共襄厥功。」於是颁谕四方，各练兵以待。西人闻之大恐。
　　你道宇文护如何连弑二君？先是周闵帝即位，年十六，朝政皆决於护。
　　有楚公赵贵、卫公独孤信，二人功劳勋望，群臣莫及，太祖尝倚为腹心。及护专政，威福自由，二人怏怏不服。贵谋杀护，信止之曰：「不可。此乃先王之意，又其至亲，吾等杀之不祥。」贵乃止。其时二人密语室中，有帝幼弟宇文盛自窗外闻之，遂以告护。护曰：「事不先发，必贻后悔。」乃伏壮士於殿内，贵入朝，擒而杀之。免独孤信官，以其名重，不欲显诛之，逼令自杀。仍令其子独孤善袭封卫国公。祭葬如礼，盖以上蒙天子，下安人心也。
　　闵帝性刚果，本恶护之专权，及闻贵与信死，大怒曰：「晋公不遵朝命，擅杀大臣，直目中无我也，我何帝为！」有一朝臣姓李名植，乃阳平郡公李远之子。植自太祖时为相府司彔，参掌朝政。又有司马孙恒，亦久居权要。日在帝侧，二人见护杀戮大臣，亦恐不容於护，思欲除之，乃与宫伯乙弗凤、贺拔提共谮於帝曰：「护自诛赵贵以来，威权日盛，谋臣宿将争往附之。以臣观之，将不守臣节，陛下天位难保，愿早图之。」帝以为然。乙弗凤又曰：「以先王之明，犹委植与恒以政，今以事付二人，何患不成！且护常自比周公，臣闻周公摄政七年，然后返政。无论护心叵测，未必能如周公，就令如约，陛下安能七年悒悒如此乎？」帝愈信之，遂欲杀护。数引武士於后园讲习，为执缚之势。植等又约宫伯张光洛同谋。光洛以大权在护，帝孤立於上，事必无成，乃阳许植，而阴以告护。护曰：「上何能为？废之恐骇物听，不如先离其党。」乃出植为梁州刺史，恒为潼州刺史。植等既出，帝思之不置，每欲召之。护泣谏曰：「天下至亲，无过兄弟。若兄弟尚相疑贰，他人谁可信者？太祖以陛下富於春秋，属臣后事。臣情兼家国，实愿竭其股肱。若陛下亲揽万几，威如四海，臣死之日，犹生之年。但恐除臣之后，奸回得志，非唯不利陛下，亦将倾覆社稷，使臣无面目见太祖於九泉。且臣既为天子之兄，位至宰相，尚复何求？愿陛下勿信谗人之言，疏弃骨肉。」帝乃止。乙弗凤大惧，谓帝曰：「事不速断，反受其乱。陛下不杀护，不唯臣等不免，弑逆之祸，即在目前。」帝又信之。於是密谋滋甚，定计於次日，召群臣入宴，因执护诛之。
　　护寄腹心於光洛，朝夕伺帝，纤悉必报，闻帝有密谋，乃召柱国贺兰祥、领军尉迟纲，诉以朝廷见害之意。二人劝护废之，曰：「公欲自全，不若另立贤明。」护曰：「主少国疑，遽行废立，人心不服，奈何？」贺兰祥曰：「嗣子可辅则辅之，不可辅则废之。昔先王废魏少主亦然。机在速为，前事可师也。以公今日位望，废昏立明，谁敢不服！」护从其言。时尉迟纲总领禁兵，护使以兵入宫，先收其党。纲至外殿，召乙弗凤、贺拔提议事，二人不知事露，同来见纲。纲即执之，送入护第。因罢散殿前宿卫兵。时帝在宫中，尚以机事甚密，功成在即，谓左右曰：「诛护之后，某也贤，为宰相；某也才，为行台。凡属护党，尽行诛之。」众皆称善。及闻宿卫皆散，大惊曰：「此必有变，须防兵入。」忙集宫人数十，环卫左右，执兵自守。俄而，贺兰祥奉护命，入宫见帝。甲士从者二百人，皆露刃上阶。祥厉声奏曰：「陛下昵近小人，不行正道，无人君之度。贺拔提等欲杀晋公以危社稷，今已收讫。公卿大臣恐陛下不能守太祖之业，有负臣民之望，请陛下归略阳旧府。另立新主，管理万民。」因斥左右宫人曰：「尔等死在目前，尚何为者！」
　　宫人皆惊走。帝自投於地曰：「为事不密，害至於此。」祥乃逼帝出宫，以车一乘，送入旧第，使兵士围守之。护既幽帝，悉召公卿会议，废帝为略阳公。迎立岐州刺史宁都公毓以承大业。众曰：「此公家事，废立由公，群臣何敢有违！」遂斩乙弗凤、贺拔提於宫门之外，杀孙恒於漳州。
　　时李植父李远为柱国大将军，镇弘农。护欲诛植，征之梁州，并召远入朝。李远见召，疑必有变，欲不就征，沉吟久之，乃曰：「大丈夫宁为忠臣而死，岂可作叛臣而生乎！」遂就征。至长安，植已被囚。护以远功名素重，犹欲全之，引与相见，谓曰：「公儿遂有异谋，非止屠戮护身，乃是倾危社稷。叛臣贼子理宜同疾，公可早为之所。」乃以植付远，令自杀之。远素爱植，不忍加诛。植有口辩，自陈初无此谋。远信之，诘朝将植谒护，欲为申雪。护谓植已死，左右报曰：「植亦在门。」护大怒曰：「阳平公不信我。」
　　乃召入，仍命远同坐，迎略阳公至，令与植相质於远前。植辞穷，谓略阳公曰：「本为此谋，欲安社稷，利至尊耳。今日至此，何事云云。」远闻之，自投於牀曰：「若尔，诚合万死。」护遂杀植，并逼远自杀。初，李远弟穆官开府仪同三司，知植非保家之子，每劝远除之，远不能用。及临刑，泣谓穆曰：「不用汝言，以至於此。」穆当从坐，以前言获免，除名为民。植弟基尚义归公主，亦当从坐，穆请以二子代基命，护并释之。
　　九月癸亥，宁都公至长安，百官迎之入宫。甲子，即皇帝位，是为世宗皇帝。太祖长子也，时年二十五岁。大赦，改元武城。朝群臣於太极殿，进护为太师。立夫人独孤氏为后，即独孤信女也。略阳既废，护犹怨之，使人齎鸩酒，弑之於旧第。年十六。黜王后元氏为尼。武城二年正月，护上表归政，阳为退让，其实军务大权仍自总理。周有处士韦，孝宽之兄也，志尚夷简。魏、周之际，十征不屈。太祖甚重之，不夺其志。明帝立，敬礼尤厚，号曰逍遥公。护延之至第，访以政事。时护盛修第舍，极土木之巧， 仰视堂屋，歎曰：「酣酒嗜饮，峻宇雕墙，有一於此，未或不亡！」护不悦，听之使去。其立明帝也，以帝必德己，故无疑忌。及帝即位，明敏有识量，每日亲揽万几，生杀黜陟，辄自决断，渐欲夺护之权。护复谋废之。有李安者，本以鼎俎有宠於护，擢为膳部下大夫，因谓安曰：「近上作事，令人不可耐。子能暗行毒害，终身当共富贵。」安曰：「此大事，若以相付，易犹反掌，保为公图之。」护大喜。一日，安上食，置毒於糖而进之。帝食时不觉，俄而疾作，次日大渐，歎曰：「我堕奸计，不能活矣。」乃召左右侍臣，口授遗诏五百余言。且曰：「朕子年幼，未堪当国。鲁公，朕之介弟，宽仁大度，海内共闻。能宏我周家者，必此子也。可使入继朕后。」言毕遂殂。后人有诗哀之曰：
　　黑獭当年连弑主，君臣大义等闲看，
　　两儿命绝他人手，千古收场总一般。
　　明帝暴崩，廷臣皆知中毒，为宇文护所使。然畏其势，皆求自保，莫敢推问。遂遵遗命，奉鲁公即皇帝位，是为周武帝。帝名邕，字祢罗突，太祖第四子也。生於同州，有神光照室。幼而孝敬聪明，有器质，仪度不凡，特为明帝所亲爱。朝廷大事，每与参议。性深沉，非因顾问，终不辄言。明帝每歎曰：「夫人不言，言必有中。」故弥留之际，舍其子而立之。当是时，护於魏、周之际，秉政不越五年，於魏则弑恭帝，於周则弑闵帝，又弑明帝，威权震於一国，大逆彰於四方。故齐主闻之，欲代周以讨其罪，出兵有日矣。
　　而望气者言，邺中有天子气，帝虑有内变，遂不暇外讨。
　　初，帝之谋诛杨、燕也，许长广王湛曰：「事成，当立尔为太弟。」既而立太子百年。湛心不平。时留守邺中，济南王亦在邺，命湛掌之。及讹言起，帝命厍狄伏连为幽州刺史，斛律丰乐为领军，以分湛权，湛愈不安。而平秦王归彦则以天子气应在济南，恐其复立，於己不利，劝帝除之。帝乃使归彦至邺，征济南王如并州。湛益疑惧，问计於高元海。元海曰：「皇太后万福，至尊孝友异常，殿下不须疑虑。」湛曰：「此岂我推诚相问之意耶？」
　　元海因乞还省，静夜思之。湛即留元海於后堂。元海达旦不寐，绕牀徐步，夜漏未尽，湛遽出曰：「神算如何？」元海曰：「有三策，恐不堪用耳。一请殿下如梁孝王故事，从数骑入晋阳，先见太后求哀，后见主上，请去兵权，不乾朝政，必保泰山之安。此上策也。次则当具表，云威权太盛，恐取谤众口，请为青、齐二州刺史，沉靖自居，必不招物议，此中策也。最下一策，发言即恐族诛，不敢闻於殿下。」湛曰：「卿之下策，焉知非我之上策乎？汝但说之，断不汝罪。」元海曰：「济南世嫡，主上假太后令而夺之。今集文武，示以征济南之敕，执斛律丰乐，斩高归彦。尊立济南，号令天下，以顺讨逆，此万世一时也。」湛大悦。然性怯多疑，心虽善之而未敢发。使术士郑道谦卜之。曰：「不利举事，静则吉。」有林虑令潘子密者，湛之旧人，晓占候之术，潜谓湛曰：「主上当即晏驾，殿下不日登大位矣。」湛欲验其言，拘之内第以候之。又令巫觋卜之，多云不须举兵，自有大庆。湛乃奉诏，令数百骑送济南王至晋阳。但未识济南此去生廷若何，长广王果得大庆否，且俟下文再讲。
第五十五卷     弃天亲居丧作乐　归人母惧敌求成
　　话说济南初废，帝於太后前涕泣誓言，许以终始相保，决无害意。虽征至晋阳，初意幽之别第，终其天年。归彦等数陈利害，日夜劝帝除之。帝乃遣人密行鸩毒，济南不从，扼而杀之。时年十七岁。其后孝昭颇自愧悔，忽忽若失。有晋阳令史至邺，早行，路遇仪仗甚都，有一王者坐马上，酷似文宣，心甚疑之。有一骑落后，问之，骑曰：「文宣帝也。今往晋阳复仇耳。」
　　倏忽不见。令史归，不敢言。后闻帝疾，谓人曰：「帝必不起。」其时宫中诸厉并作，或歌呼樑上，或叱咤殿中。帝恶之，备行禳魇之事，而厉不止。
　　时有巫者，言天狗下降大内，不利帝躬，乃於其所讲武以禳之。帝自强作精神，乘马射箭。马忽绝韁而奔，有兔从草中窜出，马惊逸，帝坠地绝肋。左右救之，昏迷良久乃苏。扶至宫，发晕数次。太后闻之，来视疾，问曰：「汝征济南至此，今何在？」帝不答。连问，皆不答。太后怒曰：「杀之耶？不用吾言，死其宜矣！」遂不顾而去。一月甲辰，诏以嗣子冲，弟长广王湛统兹大宝，遣赵郡王睿至邺征之。又与湛书曰：「百年无罪，汝可以乐处置之，勿效前人也。」是日，殂於晋阳宫。临终，但言恨不见太后山陵。睿至邺，宣帝遗命，使继大统。湛犹疑其诈，使所亲先诣嫔所，发而视之，使者复命，乃大喜。驰赴晋阳，使河南王孝瑜先入宫，改易禁卫，然后入。癸丑，湛即皇帝位於南宫，是为武成皇帝。大赦，改元大宁。立妃胡氏为皇后，子纬为皇太子，封太子百年为乐陵王。
　　初，孝昭事太后惟谨，朝夕定省，常得亲欢。武成每多不顺，太后常恶之。孝昭崩，太后思之致疾。又旧时老伴，若恒山楚国游夫人、穆夫人、王夫人等，或随子就封，或已去世。满目非旧，郁郁不乐，故疾势日重，而武成行乐自若，大宁元年四月遂崩，时年六十二岁。五月庚午，合葬於高祖献武之陵，諡曰武明太后。后有大识，高明严断，雅遵俭约，往来外舍，侍从不过十人。性宽厚不妒，高祖姬侍，咸加恩待。高祖尝西讨，方出师，后夜孪生一男一女。左右以危急，请追告高祖。后不许，曰：「王出统大兵，何可以我故轻离军幕。死生命也，来复何为！」高祖闻之，嗟歎称善。弟昭，以功名自达。其余亲属，未尝为请爵位。每言官人以才，奈何以私乱公。先是童谣曰：「九龙母死不作孝。」及后崩，武成不改服，绯袍如故，登高台，置酒作乐。宫女进白袍，帝怒，投诸台下。归彦时在座，请撤乐。帝大怒曰：「何与汝事，敢阻吾兴！」叱之使去。盖帝为高祖第九子，童谣其先验也。
　　初，归彦为孝昭所厚，恃势骄盈，陵侮贵戚。廷臣高元海、毕义云、高乾和常切齿之，因与帝前数言其短，且云：「归彦久掌禁兵，威权震主，必为祸乱。」帝寻其反覆之，迹渐忌之，下密诏，除归彦冀州刺史，令速发，不听入宫。时归彦在家纵酒为乐，经宿尚未之知，至明入朝欲参。门者不纳，曰：「领军已除冀州，无容擅入。」归彦大惊，遂即拜退。群臣莫敢与语。七月，归彦至冀州，大怀怨望，欲待帝如邺，乘虚入晋阳。其郎中令吕思礼密告於朝，帝诏大司马段韶、司空娄睿讨之。归彦闻有军至，将讨己罪，即闭城拒守。长史宇文仲鸾不从，杀之。乃自称大丞相，有众四万。朝廷闻其拒守不下，以尚书封子绘，冀州人，其祖父世为本州刺史，得人心。使乘传至信都，巡於城下，谕吏民以祸福，於是降者相继。城中动静，小大皆知之。归彦自料必败，登城大呼曰：「孝昭皇帝初崩，六军百万，悉在臣手。投身向邺，奉迎陛下，当时不反，今日岂反耶？正恨元海、义云、乾和等诳惑圣聪，嫉忌忠良，逼臣至此。陛下若杀此三人，臣即临城自刎。」既而城破，单骑奔走，至交津被执，锁之送晋阳。乙未，载以露车，衔木面缚，刘桃枝临之以刃，击鼓随之，并其子孙十五人皆弃市。又以归彦在文宣时，谮杀清和王岳，以其家良贱百口悉赐岳家。赠岳太师。丁酉，以段韶为太傅，娄睿为司徒，平阳王淹为太宰，斛律光为司空，赵郡王睿为尚书令，河间王孝琬为左仆射。命封子绘行冀州事，人民始安。今且按下不表。
　　且说北有突厥一部，其君木桿可汗。自蠕蠕衰弱，突厥日强，周人欲结之以伐齐。许纳其女为后，遣御伯大夫杨荐往结之。齐人闻之惧，亦遣使求婚於突厥，赂遗甚厚。木桿贪齐币重，欲执荐送齐。荐知之，责木桿曰：「我太祖昔与可汗共敦邻好，蠕蠕部落数千来降，太祖悉以付可汗使者，以快可汗之意。如何今日遽欲背恩忘义，独不畏鬼神乎！」木桿惨然良久，曰：「君言是也，吾意决矣。当相与共平东贼，然后送女。」荐归复命。公卿请发十万人击齐，柱国杨忠独以为得万骑足矣。戊子，忠将步骑一万，与突厥自北道伐齐；大将军达奚武帅步骑三万，自南道出平阳，期会於晋阳城下。忠进，拔齐二十余城。齐人守陉岭之隘，忠击破之。突厥木桿以十万骑来会，自恒州三道俱入。时大雪数旬，南北千余里，平地数尺。时齐主在邺闻之，恐并州有失，倍道赴晋阳，令斛律光将步骑三万屯平阳，以为声援。己未，周师逼晋阳，突厥从之，声势甚盛。齐主惧，戎服率宫人欲东走避之。赵郡王睿、河间王孝琬叩马谏曰：「陛下勿畏，有臣等在，足以御贼。」孝琬请委睿处分，必得严整。帝从之，命六军进止，皆受睿节度，而使段韶总之。
　　睿本高祖姪，赵郡公永实之子。幼孤，聪慧夙成，为高祖所爱。养於宫中，令游夫人母之，恩逾诸子。年四岁，未尝识母。其母魏华山公主，与楚国夫人郑氏为姑舅姊妹。一日，宫人领了来至飞仙院游玩。郑夫人抱诸膝，戏谓之曰：「你是我姨之儿，何倒认游娘为母？」睿愕然问故。夫人悉告所以，且曰：「此事大王不许与你说，待你长成，然后去认亲母。」睿默然下泪，回宫，思念不已，遂失精神。高祖疑其感疾，睿曰：「儿无疾，欲识我生耳。」乃迎华山公主至宫，与之相见。睿趋膝下跪拜，抱住大哭。公主亦泣。自后，高祖常令往来无间。母有疾，昼夜侍牀前不去。及母没，哀戚毁形，不茹荤者三载。人称其孝。高祖尝谓平秦王曰：「此儿至性过人，吾子皆无及者。」文宣时，尝为定州刺史，领兵监筑长城。时遇炎天，屏盖障，亲与军人同劳苦，或以冰进，却不用，曰：「三军皆热，吾何独进寒冰？」
　　人皆感悦。以故军士受睿节制，莫不踊跃争奋。睿部分既定，乃请齐主登北城观战。军容整肃，敌人望之失色。突厥咎周人曰：「尔言齐乱，故来伐之。今齐人眼中亦有铁，何可当耶？」周人以步卒为前锋，从西山下，鼓勇而前。去城二里许，诸将咸欲进击之，韶曰：「步卒力势，自当有限。今积雪既厚，逆战非便，不如坚陈以待之。彼劳我逸，破之必矣。」既至，齐悉其锐兵，鼓噪而出，突厥震骇，引兵上山，不肯战。周师遂大败，弃营而遁。突厥引兵出塞，纵骑大掠，自晋阳以往七百余里，人畜无遗。段韶追之不敢逼。突厥还至陉岭，地冻滑不可走，乃铺毡以度。马皆寒瘦，膝以下毛尽落。北至长城，马死且尽。截矟杖之以归。达奚武至平阳，未知忠已败走，犹进兵不已。斛律光与书曰：「鸿鹄已翔於寥廓，罗者犹视於沮泽，尔何不知进退耶？」
　　武得书，知北道兵已败，亦还。光逐之，入周境，获二千余口以归。光见帝於晋阳，帝以新遭大寇，抱光头而哭。任城王湝进曰：「何至於此，陛下苟无忘今日，平西贼不难。」乃收泪而止。初，显祖之世，周人常惧齐兵北渡，每至冬月，守河椎水以守。及武成即位，嬖幸用事，朝政渐紊，齐人反椎兵以备周兵之逼。斛律光歎曰：「国家常有并吞关、陇之志，今日至此，而唯玩声色乎！」
　　且说齐主志图苟安，不以军国为事，性又懦怯，周师虽退，犹虞复来，妨其为乐之事，因问计於群臣曰：「吾欲与周通好，永息干戈，未识周其许我乎？」侍中和士开曰：「臣有一策，可使宇文护感恩听命。」武成急问何策，开曰：「昔日护奔关中，其母阎氏及姑宇文氏并留晋阳，皆被幽絷，至今尚羁中山宫内。臣闻边人云，护为宰相后，每遣间使入齐，访求其母消息。若示以通好之意，许归其母，有不乐从者哉？且其母与姑在彼则重，住此不过一老妪耳，不久将归地下，何关轻重？」帝以为然，乃遣使者至玉壁，求通互市，微露护母尚在，通好则归。护闻之大喜，密托勋州刺史韦孝宽致书齐朝，欲申盟好。齐乃先遣其姑归国，为阎氏作书寄护。其书曰：吾年十九入汝家，今已八十矣。凡生汝辈一男一女。今日眼下不见一人，兴言及此，悲缠肌骨。幸属千载之运，逢大齐之德，矜老开恩，许得相见。今寄汝小时所着锦袍一领，宜自检看。禽兽草木，母子相依。吾有何罪，与尔分隔？今复何福，还获见汝？言此悲喜，死而更苏。
　　世间所有，求皆可得。母子异国，何处可求？假汝贵极王公，富过山海，不得一朝暂见，不得一日同处，寒不得汝衣，饥不不得汝食，汝虽穷荣极盛，光耀世间，汝何用为，於吾何益？吾今日之前，汝既不得申其供养，事往何论。今日以后，吾之残命，唯系於汝。尔戴天履地，中有鬼神，勿云冥昧而可欺负。
　　护得书，捧之涕泣，悲不自胜。亦以书报母云：区宇分崩，遭遇灾祸，远离膝下，忽忽三十五年。受形禀气，皆知母子，谁同萨保，如此不孝！子为公侯，母为俘隶。暑不见母暑，寒不见母寒。衣不知有无，食不知饥饱。泯如天地之外，无由暂闻。昼夜悲号，继之以血。分怀冤酷，终此一生，冀奉见於泉下耳。不谓齐朝解网，惠以德音。摩敦、四姑，已蒙礼送。初闻此旨，魂胆飞越，号天叩地，不能自胜。草木有心，禽鱼感泽。况在人伦，而敢不铭戴齐朝霈然之恩。既已沾洽，有家有国，信义为本。伏度来期，已应有日。一得奉见慈颜，永毕生愿。生死骨肉，岂过今恩。负山戴岳，未足胜荷。伏纸呜咽，言不宣心。蒙寄萨保别时所留锦袍，年岁虽久，宛然犹识，对此益抱悲泣耳。
　　齐人留护母，使更与护书，邀护重报。往返数次，护徒以卑词致乞。
　　时段韶拒突厥於塞下，齐主使人以护书示之，问其可否。韶作书报曰：周人反覆，本无信义，比晋阳之役，其事可知。护外托为相，其实主也。既为母请和，不遣一介之使到此来求，而徒作哀怜之语，形诸楮墨，其情可知。若据移书，即送其母，恐示之以弱。得母之后，彼必益无忌惮。为今之计，不如且外许之，待和亲坚定，然后遣之未晚。
　　齐主得书，犹豫未决。
　　时又传言木桿可汗以前攻晋阳不得志，谋与周兵再举伐齐。齐主大惧，急欲与周通好，以免干戈之扰。因不待周使来迎，即送其母归。阎氏至周，举朝称庆，周主为之大赦。护与母暌隔多年，一朝聚处，凡所资奉，穷极华盛。每四时伏腊，武帝率宗室亲戚至其家，行家人礼，称觞上寿。尊荣之典，振古未闻。俄而，突厥留屯塞北，更集诸部兵，遣使告周，欲与共击齐，如前所约。护因新得其母，未欲东伐，又恐负突厥约，更生边患；不得已，征二十四军及散隶，及秦、陇、巴、蜀之兵，并羌夷内附者凡二十万人，率以伐齐。但未识周师之出，胜负若何，且听下卷分剖。
第五十六卷     争宜阳大兵屡却　施玉珽天诛亟行
　　话说宇文护惧违突厥之意，出师伐齐。周主授护斧铖，亲劳军於沙苑。
　　护军至潼关，遣大将尉迟迥帅精骑十万为前锋，趋洛阳；大将权景宣帅山南之兵，趋悬瓠；少师杨出轵关；亲率大军屯弘农。命齐公宪、达奚武、都督王雄军於邙山。齐主震恐，悔不听段韶之言。乃遣兰陵王长恭、大将军斛律光救洛阳，太尉娄睿拒杨。出轵关，恃勇深入，军不设备。娄睿将兵奄至，大破其军。被执，遂降。权景宣围悬瓠，豫州刺史王士良、永州刺史萧世怡并以城降。尉迟迥等围洛阳，为土山地道以攻之。城中守禦甚固，三旬不克。护命诸将堑断河阳之路，以遏救兵，引师共攻洛阳。诸将以为齐兵必不敢出，唯坼候而已。兰陵王斛律光畏周兵之强，未敢遽进。齐主召段韶，谓曰：「洛阳危急，今欲遣公救之。但突厥在北，复须镇守，奈何？」
　　对曰：「北虏侵边，事等疥癣，不足为国深害。今西邻闚逼，乃腹心之病，请奉诏南行。」齐主曰：「朕意亦尔。」韶乃率精骑一千发晋阳，星夜赶行，五日济河行近洛阳，与诸军会。值连日阴雾，乃帅帐下三百骑，与诸将登邙坂观周军形势。至太和谷，与周军遇，韶即驰告各营，迫集骑士，结阵以待之。韶为左军，兰陵王为中军，光为右军。周人不意其至，皆恟惧。韶遥谓周人曰：「汝宇文护才得其母，遽来为寇，何也？」周将曰：「天遣我来，有何可问！」韶曰：「天道赏善罚恶，当遣妆送死来耳。」周将曰：「吾不与汝斗口，特与汝斗战耳。」乃以步兵在前，上山迎战。韶命军士且战且却以诱之，待其力弊。然后下马共击，冲坚陷锐，万众齐奋。周师大败，一时瓦解，主将禁之不能止，投溪坠谷，死者无数。兰陵王以五百骑突入周军，所向披靡，遂至洛阳城下，呼门求入。城上人弗识，乃免冑示之面，始开门纳之。城上欢呼震地。周师在城下者亦解围遁去，委弃营幕，自邙山至谷水三十里中，军资器械弥满川泽。唯齐公宪、达奚武及王雄在后，勒兵拒战。
　　王雄驰马冲斛律光阵，光退走，左右皆散，唯余一奴一矢。雄按矟刺之，不及光者丈余，谓光曰：「吾惜尔不杀，当生擒尔去见天子。」光回身反射，中雄额。雄抱马走，至营而卒。军中益惧，齐公宪拊循督励，众心少安。至夜，收军欲待明更战，达奚武曰：「洛阳军败，人情震骇，若不乘夜速还，明日欲归不得。武在军久，备见形势，公年少未经事，岂可以数营士卒，委之虎口乎？」乃还。权景宣亦弃豫州还。齐主亲至洛阳劳军，以段韶为太宰，斛律光为太尉，兰陵王为尚书令。兰陵王，文襄第四子，姬荀氏翠容所出。
　　荀氏本尔朱后婢，性慧巧，年十四，常侍献武，后疑其与献武有私，欲置之死。献武送之娄后处养之。娄以其眼秀神清，日后必生贵子，乃赐文襄为妾，而生兰陵。美丰姿，状貌如妇人好女。每临阵，恐无以威敌，带面具出战，匹马直前，万人辟易。是役也，功最着。奏凯后，齐人作兰陵王乐以荣之。
　　再说周杨忠引兵出沃野，应接突厥。军粮不给，诸军忧之，计无所出。
　　乃招诱稽夷，宴其酋长於军中，诈使河州刺史王杰，勒兵鸣鼓而至，曰：「大塚宰已平洛阳，欲与突厥共讨稽夷之不服者。」酋长皆惧。忠尉谕而遣之曰：「速以粮助大军，保无他害。」於是诸夷相率馈输，军赖以给。后闻周师罢归，忠亦还。越一年，周又遣齐公宪，将兵围齐宜阳，筑崇德等五城，以绝粮道。斛律光将步骑三万救之，筑统关、丰化二城，以通宜阳运粮之路。当是时，周、齐争宜阳，大小数十战，互有胜负。韦孝宽谓其下曰：「宜阳一城之地，不足损益。两国争之，劳师弥年。彼若有智谋之将，弃崤东，图汾北，我必失地。今宜速於华谷、长秋二处筑城，以杜其意。脱其先我为之，后悔无及。」乃画地形以陈於护。护谓使者曰：「韦公子孙虽多，数不满百。汾北筑城，遣谁守之？」事遂不行。光果以争宜阳不若图汾北，遂於阵前遥谓孝宽曰：「宜阳小城，久劳争战。今既舍彼，欲於汾北取偿，幸勿怪也。」
　　孝宽曰：「宜阳，尔邦之要冲；汾北，我国之所弃。我弃尔取，其偿安在？君辅翼人主，位望隆重。不抚循百姓，而极武穷兵，苟贪寻常之地，涂炭疲弊之民，窃为君不取也。」光进围定阳，筑南汾城以逼之。孝宽释宜阳之围，以救汾北。光与战，大破之，遂筑十三城於西境。马上以鞭指画而成。拓地五百里，而未尝伐功。齐公宪督诸将拒齐师，段韶、兰陵王引兵袭破其军，唯定阳一城犹为周守。进而围之，刺史杨敷固守不下。韶屠其外城，内城将拔，而韶忽卧病，因谓兰陵王曰：「此城三面重涧，皆无走路，唯虑东南一道耳。贼必从此出，宜简精兵专守之，此必成擒。」兰陵乃令壮士千余人，伏於东南涧口。城中粮尽，齐公宪来救，惮韶不敢进。敷突围夜走，伏兵起而擒之，尽俘其众，遂取周汾州及姚襄城。斛律光又与周师战於宜阳，取周建安等四戍，捕掳千余人而还。
　　护兵屡败，归朝后，与诸将稽首谢罪。周主仍慰劳之，下诏：「大塚宰晋国公，亲则懿昆，任当元辅，自今诏诰及百司文书，并不得称公名。」护大悦。周主深知二兄之死，皆为护弑，常惧及祸，故即位以后，深自晦匿，事无巨细，皆令先断。后闻生杀黜陟，一无关预，於左右近习前，屡称其忠不置。护闻之大安，异志少息。先是文帝为魏相立左右十二军，总属相府。
　　文帝殁，皆受晋公护处分。凡所征发，非护命不行。护第屯兵侍卫，盛於宫阙。诸子僚属皆贪残恣横，士民患之。护常问下大夫庾季才曰：「比日天道何如？」季才曰：「荷恩深厚，敢不尽言。顷上台有变，公宜归政天子，请老私门。此则享期颐之寿，受旦奭之美，子孙常为藩屏。不然，非复所知。」
　　护沉吟久之，曰：「吾本志如此，但辞未获免耳。公既王官，可依朝例，无烦别参寡人也。」自是疏之。
　　卫公直，帝之母弟，深昵於护，及沌口之败，坐免官，由是怨护，劝帝诛之，冀代其位。帝谋之宇文孝伯，孝伯与帝同日生，幼相同学。及即位，欲引置左右，托言欲与孝伯讲习孝经，故护弗之疑也。孝伯亦劝诛护。又中大夫宇文神举、下大夫王轨皆与帝同心，欲共诛之。计乃定。帝每见护於禁中，常行家人礼。太后赐护坐，帝立侍於旁，绝无忤意。一日，护自同州还长安。帝御文安殿见之，引护入谒太后，蹙额谓之曰：「太后春秋高，颇好饮酒，虽屡进谏，未蒙垂纳。兄今入朝，愿更启请。」因出怀中《酒诘》授之，曰：「愿兄以此谏太后，太后必听。」护诺而入，见太后，如帝所戒，向前起居毕，曰：「愿有闻於太后。」执卷读之。读未竟，帝猝起不意，以玉珽自后击之。护不及防，遂踣於地。此亦天意使然，护恶已满，一击适破其脑，血涌如泉，顿时闷绝。太后愕然，左右大骇。帝令宦者何泉以御刀斲之。泉惶惧，斲不能伤。卫公直匿户内，跃出斩之。神举等候门外，闻内有变，急趋入，见护已死，皆额首称贺，谓帝曰：「急收其党。」帝乃召宫伯张孙览等，告以护已诛，令收其子弟家属，又其党侯龙恩等数人，於殿中杀之。
　　初，龙恩为护所亲，护杀赵贵等皆与其谋。其从弟仪同侯植谓龙恩曰：「主上春秋既富，安危系於数公，若多所诛戮，以自立威权，岂惟社稷有纍卵之危，恐吾宗亦缘此而败，兄安得知而不言？」龙恩不能从。植又乘间言於护曰：「明公以骨肉之亲，当社稷之寄。愿推诚王室，拟迹伊、周，则率土幸甚。」护曰：「吾誓以身报国，卿岂谓吾有他志耶？」阴忌之。植以忧卒。及护败，龙恩诛，周主以植为忠，特免其子孙。齐公宪为护所亲任，赏罚之际，皆得参预。护欲有所陈，多令宪奏。其间或有可否，宪恐主相嫌隙，每曲而畅之。帝亦察其心。及护死，召宪入，宪免冠谢罪。帝慰勉之，使往护第收兵及诸文籍，杀膳部下大夫李安。宪曰：「安出自皂隶，所典庖厨而已，未足加戮。」帝曰：「汝不知耳，世宗之崩，安所为也。」帝阅护书记，有假托符命，妄造异谋者，皆坐诛。唯得庾季才书两纸，极言纬候灾祥，宜返政归权。歎以为忠，赐粟三百石，帛二千段，迁大中大夫。丁巳，大赦，改元。以尉迟迥为太师，窦炽为太傅，李穆为太保，宪为大塚宰，直为大司徒，陆通为大司马，辛威为大司寇，神举为大司空，孝伯、王轨并加仪同三司、车骑大将军。齐公宪虽迁塚宰，实夺之权。又谓宪侍臣裴文举曰：「昔魏末不纲，我太祖辅政。及周室受命，晋公复执大权。积习生常，愚者咸谓法应如是，岂有年三十天子而可为人所制乎？诗云：「夙夜匪懈，以事一人。』一人为天子也。卿虽陪侍齐公，不得遽同，为臣欲死千所，事宜辅以正道，劝以义方，辑睦我君臣，协和我兄弟，勿令自致嫌疑。」文举退，以帝言白宪。宪指心抚几曰：「吾之夙心，公宁不知？但当尽忠竭节耳，知复何为？」
　　卫公直心贪狠，意望大塚宰，既不得，殊怏怏，更请为大司马，欲据兵权。
　　帝揣知其意，曰：「汝兄弟长幼有序，岂可反居下列？」由是用为大司徒。
　　庚寅，追尊略阳公为孝闵皇帝。帝自是亲揽万几，大权独擅。赏功罚罪，悉秉至公，虽骨肉无所宽借。群臣畏法奉上，而朝政一新。或有功之伐齐者，帝曰：「我岂忘之？但齐主虽懦，旧臣宿将犹在。况我初政未遑，兵力尚弱，且待内治有余，外敌自灭。与其取果於未熟，不若取果於既落之为易也。」
　　遂敕边将，谨守疆界，勿遽生事。由是两河之民，少得休息。今且按下不表。
　　且说武成为帝，好昵小人，倦理政事。始因周师再来，犹寄腹心於旧臣，稍知畏勉。既而外患不至，四境少安，遂恃为无恐。嬖幸日进，大肆淫乐。
　　有嬖臣和士开者，自帝为长广王时，以善握槊、弹琵琶有宠，辟为开府参军。
　　及即位，累迁给事、黄门侍郎，或外视朝，或内宴赏，须臾之间，不得不与士开相见。尝在宫累日不归。一入数日，才放一还，俄顷即遣骑督赴。宠爱之私，日隆一日。前后赏赐，不可胜记。士开每侍左右，奸诌百端，言辞容止，极其鄙亵，以夜继昼，无复君臣之礼。常谓帝曰：「自古帝王，尽为灰土。尧、舜、桀、纣，竟复何异？陛下宜及少壮，极意为乐，纵横行之。一日取快，可敌千年。国事尽付大臣，何虑不办，无为自勤约也。」帝大悦。
　　於是委赵彦深掌官爵，元文遥掌财用，唐邕掌外骑，冯子琮、胡长粲掌东宫。
　　三四日一视朝，对群臣略无所言，书数字而已。须臾罢入。
　　先是乐陵王百年，孝昭时立为太子，帝素忌之。今虽退居藩位，疑其心怀怨望，留之必为异日之患。百年亦觉帝意，每事退抑，常托病不朝，故得苟延旦夕。时有白虹围日，再重赤星昼见。太史令奏言不利於国，帝欲禳免其殃，思杀百年以厌之。乃嘱其近侍之臣，密伺其短，纤悉必报。一日，百年习书，偶作数「敕」字。宫奴贾德冑封其奏上，帝大怒，使召百年。百年自知不免，泣谓妃斛律氏曰：「帝欲杀我久矣，此行恐不复相见。」因割带玦与之，曰：「留此以为遗念。」妃涕泣受命。遂入。但未识百年此去吉凶若何，且听后卷细说。
第五十七卷     和士开秽乱春宫　祖孝征请传大位
　　话说乐陵王入宫，见帝於凉风堂。帝使书「敕」字，与德冑所奏字迹相似，大怒曰：「尔书『敕』字，欲为帝耶？」喝左右乱捶之，又令曳之绕堂行，且曳且捶。所过血皆遍地，气息将尽，乃斩之。弃诸池中，池水尽赤。
　　其妃闻之，把玦哀号，昼夜不绝声。月余亦卒，玦犹在手，拳不可开。父光擘之，其手乃开。中外哀之。
　　却说士开常居禁中，出入卧内，妃嫔杂处，虽帝房帏之私，亦不相避，胡后遂与之通。帝宿别宫，后即召与同卧，甚至白日宣淫，宫女旁列不顾。
　　或帝召士开，后与之同来，帝不之疑也。一日，帝使后与士开握槊於殿前，互相笑乐。河南王孝瑜进而谏曰：「皇后天下之母，岂可与臣下接手？」后及士开皆不乐而罢，因共谮之。士开言孝瑜奢僭，山东唯闻河南王，不闻有陛下。帝由是忌之。后又言孝瑜与尔朱御女私语，恐有他故。帝益怒。未几，赐宴宫中，顿饮孝瑜酒三十七杯。孝瑜体肥大，腰带十围，醉不能起。帝使左右载以出，鸩之车中。至西华门，烦躁投水而绝。诸王侯在宫中者，莫敢发声。唯河间王孝琬大哭而出。
　　文宣后自济南被废，退居昭信宫。一日，帝往见之，悦其美，逼与之私。
　　后不从。帝曰：「昔二兄以汝为大兄所污，故奸大嫂以报之。汝何独拒我耶？」
　　后曰：「此当日事。今我年已长，儿子绍德渐大，奈何再与帝乱！」帝曰：「若不许我，当杀汝儿。」后惧从之，遂有娠。绍德至阁，不与相见。绍德愠曰：「儿岂不知『家家』腹大，故不与我相见耶！」呼母为『家家』，盖鲜卑语也。后闻之大惭，由是生女不举。帝横刀诟曰：「汝杀我女，我何为不杀汝儿！」召绍德至，对后斩之。后大哭。帝愈怒，裸后赤体，乱挝挞之。
　　后号天不已。盛以绢襄，流血淋漉，投诸渠水，良久乃苏，命以犊车一乘，载送妙胜寺为尼。人谓此文宣淫乱之报云。
　　再说齐臣中有祖珽者，字孝征，性情机警，才华赡美，少驰令誉，为当世所推。高祖尝口授珽三十六事，出而疏之，一无遗失，大加奖赏。但疏率无行，不惜廉耻。好弹琵琶，自制新曲，招城市少年游集诸娼家，相歌唱为乐。曾於司马世云家饮，偷藏铜叠三面。厨人请搜诸客，於珽怀中得之，见者皆以为耻，而珽自若。所乘老马一匹，常称骝驹。私通邻妇王氏，妇年已老，人前呼为娘子。裴让之嘲之曰：「策疲老不堪之马，犹号骝驹；奸年已耳顺之妇，尚呼娘子，卿那得如此怪异！」於是喧传人口，尽以为笑。高祖宴群僚，於坐上失金叵罗，窦泰疑珽所窃，令饮客皆脱帽，果於珽髻上得之，高祖未之罪也。后为秘书丞，文襄命彔《华林遍略》。珽以书质钱樗蒲，文襄杖之四十。后又诈盗官粟三千石，鞭二百，配甲坊。会并州定国寺成，高祖谓陈元康曰：「昔作《芒山寺》碑文，时称妙绝。今《定国寺碑》，当使谁作也？」元康因荐珽才学，并解鲜卑语。乃给笔札，使就配所具草。二日文成，词彩甚丽。高祖喜其工而且速，特赦其罪。文宣即位，以为功曹参军，每见之，常呼为贼。然爱其才，虽数犯刑宪，终不忍弃，令直中书省。武成未即位时，珽为胡桃油献之，且言：「殿下有非常骨法，臣梦殿下乘龙昇天，不久当登大宝。」武成曰：「若然，当使卿大富贵。」既即位，擢拜中书侍郎，迁散骑常侍，与和士开共为奸诌。帝宠幼子瑯琊王俨，拜为御史中丞。
　　先是中丞旧制体统最重，其出也，千步外即清道，与皇太子分路而行，王公皆遥住车马以待其过。倘或迟违，则赤棒棒之。虽敕使不避。自迁邺后，此仪遂废。帝欲荣宠瑯琊，乃使一依旧制。尝同胡后於华林门外张幕，隔青纱步障观之。瑯琊仪仗过，遣中贵驰马，故犯其道，赤棒棒之。中贵言奉敕，赤棒应声碎其鞍，马惊人坠。帝大笑以为乐。观者倾京邑。后尝私谓士开曰：「太子愚懦，吾欲劝帝立瑯琊代之，卿以为可否？」士开曰：「臣承娘娘不弃，得效枕席之欢。然帝与太子，须要瞒过他。太子愚懦易欺，瑯琊王年虽幼，眼光奕奕，数步射人，向者暂对，不觉汗出。他日得志，必不容臣与娘娘永好也。」后乃止。祖珽虽为散骑常侍，位久不进，思建奇策，以邀殊宠，因说士开曰：「君之宠幸，振古无比。但宫车一日晏驾，君何以常如今日？」
　　士开因从问计，珽曰：「君今日宜说主上，云文襄、文宣、孝昭之子，俱不得立者，皆未早为之图也。今宜使皇太子早践大位，以定君臣之分。帝为太上皇，以握大权。如此，根本既固，万世不摇。帝必以君言为是，若事成，中宫少主必皆德君，此万全计也。君且微说主上，令其粗解，珽当自外上表论之。」士开许诺。会有彗星见，太史令奏称，彗者除旧布新之象，今垂象於天，当有易主之事。珽於是上表言：陛下虽为天子，未为极贵。宜传位太子，以上应天道，则福禄无穷。并上魏显祖禅位於子故事。帝遂从之。丙子，使太宰段韶持节奉皇帝玺绶，传位於太子纬。纬遂即帝位於晋阳宫。大赦，改元天统，立妃斛律氏为皇后。於是群臣上帝尊号为太上皇帝，军国大事咸以闻。使黄门侍郎冯子琮、尚书左丞胡长粲辅导少主，出入禁中，专典敷奏。
　　子琮，胡后之妹夫也，故有宠。祖珽拜秘书监，加仪同三司，大被亲幸，见重二宫。河间王孝琬痛孝瑜之死，祸由士开，常怨切骨，为草人而射之。士开闻其怒，谮於上皇曰：「草人以拟圣躬也。又前日突厥至并州，令以兵拒，孝琬脱兜鍪抵地曰：『我岂老妪，须着此物！』此亦言大家懦弱如老妪也。又外有谣言云：『河南种穀河北生，白杨树端金鸡鸣。』河南北者，河间也。孝琬将建金鸡而大赦，非为帝而何？陛下不可以不防。」上皇颇惑之。会孝琬得佛牙一具，置之第内，黑夜有光，喧传为神。上皇责其妖妄，使搜第中，得镇库矟幡数百，指为反具，收其宫属讯之。有姬陈氏者，素无宠，诬孝琬云：「常挂至尊像而哭之，其实文襄像也。」上皇大怒，使武卫倒鞭挝之。
　　孝琬呼叔，上皇曰：「何敢呼我叔？」孝琬曰：「臣献武皇帝之嫡孙，文襄皇帝之嫡子，魏孝静皇帝之嫡甥，何为不敢呼叔！」上皇愈怒，命左右乱挝，折其两胫而死。安德王延宗哭之，泪尽出血。又为草人而鞭之曰：「何故杀我兄？」其奴告之。上皇召延宗，覆之於地，以马鞭鞭之二百，几死。
　　初，上皇许祖珽有宰相才，欲迁其官，既而中止。珽疑彦深、文遥、士开等阻之，欲去此三人，以求宰相。乃疏三人罪状，令黄门侍郎刘逖奏之。
　　逖惧三人之权，不敢通。彦深等闻之，先诣上皇自陈，上皇怒，执珽诘之。
　　珽陈三人朋党害政，卖官鬻狱事，且言：「宫中取人女子，皆士开所诱，致陛下独受恶名。」上皇曰：「尔乃诽谤我。」珽曰：「臣不敢诽谤陛下，陛下实取人女。」上皇曰：「我以其饥馑，收养之耳。」珽曰：「何不开仓赈给，乃买入后宫乎？」上皇益怒，以刀环筑其口，鞭杖乱下，将扑杀之。珽呼曰：「陛下勿杀臣，臣为陛下合金丹。」遂得少宽。珽曰：「陛下有一范增不能用。」上皇又怒，曰：「尔自比范增，以朕为项羽耶？」珽曰：「项羽布衣，帅乌合之众，五年而成帝业。陛下借父兄之资，才得至此，臣以为项羽未易可轻。」上皇令左右以土塞其口，珽且吐且言。乃鞭二百，配甲坊，寻徙光州，敕令牢掌。别驾张奉礼恶其为人，谓：「牢者，地牢也。」乃置地牢中，桎梏不使离身，夜以芜菁子为烛，眼为所熏，由是失明。
　　齐天统二年，上皇有疾，左仆射徐之才善医，治之渐愈。士开欲得其位，乃出之才为冀州刺史，而自迁中书监。俄而上皇疾作，驿追之才，路远不获即至。欲宣诸大臣入，胡后厌诸大臣居中，碍与士开相亲，遂不召。独留士开侍疾。上皇疾亟，以后事嘱士开，握其手曰：「勿负我也。」遂殂於士开之手。明日，之才至，复遣还州。士开秘丧，三日不发。冯子琮闻其故，士开曰：「献武、文襄之丧，皆秘不发。今至尊年少，恐王公有二心者，意欲尽追集凉风堂，然后议之。」时士开素忌赵郡王睿及领军娄定远，子琮恐其矫遗诏出睿於外，夺定远禁兵，乃说之曰：「大行皇帝先已传位於今上，群臣百工，受至尊父子之恩久矣。但令在内贵臣，无一改易，王公岂有异志？世异事殊，岂得与霸朝相比？且公严闭宫门，已数日矣。升遐之事，行路皆传。久而不举，恐有他变。」士开惧，乃发丧。尊太上皇后为皇太后，大赦天下。少帝以士开受顾托之命，深委任之，威权益重，人皆侧目。独赵郡王以宗室重臣，常与之抗，深恶其所为，乃与冯翊王润、安德王延宗、大臣娄定远、元文遥等，皆言於后主，请出士开於外。后主以告太后，太后不许。
　　一日，太后宴朝贵於前殿。睿面陈士开罪恶，且言：「士开先帝弄臣，城狐社鼠，受纳货赂，秽乱宫掖，臣等义难杜口，冒死陈之。」太后曰：「先帝在时，王等何不言，今日欲欺孤寡耶？且饮酒，毋多言。」睿词色俱厉，安吐根曰：「赵王之言实忠於国，不出士开，朝野不安。」太后曰：「异日论之，王等且散。」睿等或投冠於地，或拂衣而起。明日，睿率诸王大臣复诣云龙门，令文遥入奏。三返，太后不听。左丞相段韶使胡长粲传太后言曰：「梓宫在殡，事太匆匆，欲王等更思之。」睿等遂各拜退。长粲复命，太后曰：「成妹母子家者，兄之力也。」
　　士开自被劾后，不便留禁中，太后乃召之入，使以危言恐帝曰：「先帝於群臣之中，待臣最厚。陛下谅阴始尔，大臣皆有觊觎。今若出臣，正是剪陛下羽翼，使主势日孤於上，彼得弄权於下也。今宜谓睿等云：「文遥与臣，并为先帝任用，岂可一去一留？宜并用为州。』今且出纳如旧，待过山陵然后遣行，彼亦再无他说矣。」帝从之，以告睿等，睿等皆喜。乃以士开为兖州刺史，文遥为西兖州刺史。葬毕，睿促士开就路。太后欲留过百日，睿不可。数日之内，太后屡为睿言，且缓士开之行。睿执如故。有中贵知太后密旨者，谓睿曰：「太后意既如此，殿下何苦违之？」睿曰：「吾受委不轻，今嗣主幼冲，岂可使邪臣在侧？若不以死争之，何面戴天！」乃戒门者勿纳士开。更见太后，极口言之。太后令酌酒赐睿，睿正色曰：「今论国家大事，非为卮酒。」言讫遽出。士开知睿意难回，而定远贪利易惑，因载美妇珠帘送於定远，登堂谢曰：「诸贵欲杀士开，蒙王大力，得全微命，用为方伯。今当奉别，谨上美女二名，珠帘一具，少酬大德。」定远喜，谓士开曰：「欲还入否？」士开曰：「在内久不自安，今得迁外，本志已遂，不愿更入。但乞大王保护，长为大州刺史足矣。」定远信之，送至门。士开曰：「今当远行，愿得一辞二宫。」定远遂与入朝。士开由是得见太后及帝，因奏曰：「先帝一旦登遐，臣愧不能自死。观诸贵意，欲使陛下不得保其天位。臣出之后，必有大变，臣何面目见先帝於地下！」因伏地恸哭。帝及太后皆泣，问计安出。士开曰：「臣已得入，复何所虑，正须数行诏书耳。」帝从之，乃下诏出定远为青州刺史，严责赵王睿以不臣之罪。举朝震惧。正是：奸佞一施翻手计，忠良难免杀身危。
　　未识赵王被责之后，能委曲图存否，且俟后文再说。
第五十八卷     瑯琊王擅除宵小　武成后私幸沙门
　　话说赵王以太后不用其言，将复进谏，妻、子咸止之曰：「事关太后，徒拂其怒，谏复何益？」睿曰：「吾宁死事先王，不忍见朝廷颠倒。」拂衣而入，至殿门，又有人谓曰：「殿下勿入，入恐有变。」睿曰：「吾上不负天，死亦无憾。」入见太后。太后复以士开为言，勿使出外。睿执之弥固，太后命且退。出至永巷，武士执之，送入上林园，刘桃枝拉而杀之。睿久典朝政，清介自矢，朝野闻其死，无不呼冤。士开遂为侍中、尚书右仆射。定远大惧，不唯归其所遗，且以余珍赂之。
　　且说后主年少，多嬖宠。有宫婢陆令萱者，其夫骆超坐谋叛诛，令萱配掖庭，其子提婆亦没为奴。后主在襁褓，令萱保养之。性巧黠，善取媚，有宠於胡太后，以为女侍中。宫掖之中，独擅威福，封为郡君。倖臣和士开、高阿那肱等，皆为之养子。引提婆入侍，与后主朝夕戏狎，累迁至开府仪同三司、武卫大将军。又有宫人穆舍利者，其母名轻宵，本穆子伦婢，后转卖於侍中宋钦道家，私与人通，而生舍利。莫知其父姓，小字黄花。钦道以罪诛，籍其家口，黄花因此入宫。后主爱而嬖之，令萱知其有宠，乃为之养母，封为宏德夫人，赐姓穆氏。先是童谣云：「黄花势欲落，请觞满杯酌。」盖言黄花不久。后主得之，昏饮无度也。黄花以陆为母，故提婆亦冒姓穆氏。
  </div>
  <div class="pagination">
   <a href="南北史演义_page19.html">
    上一页
   </a>
   <span>
    ...
   </span>
   <a href="南北史演义_page15.html">
    15
   </a>
   <a href="南北史演义_page16.html">
    16
   </a>
   <a href="南北史演义_page17.html">
    17
   </a>
   <a href="南北史演义_page18.html">
    18
   </a>
   <a href="南北史演义_page19.html">
    19
   </a>
   <span class="current-page">
    20
   </span>
   <a href="南北史演义_page21.html">
    21
   </a>
   <a href="南北史演义_page22.html">
    22
   </a>
   <a href="南北史演义_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
