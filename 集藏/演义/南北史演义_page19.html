<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 19 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 19 页/共 22 页
  </h1>
  <div class="content">
   南过小城，一人登陴诟之曰：「跛奴欲何为耶？」景怒，破其城，杀诟者而去。先是景叛后，澄曾以书谕之，语以家门无恙，若还，当以豫州刺史终其身，还其宠妻爱子。所部文武更不追摄。景使王伟复书曰：今已引二邦，扬旌北讨，熊豹齐奋，克复中原，应自取之，何劳恩赐。昔王陵附汉，母在不归；太上囚楚，乞羹自若。矧伊妻子，何足介意？脱谓诛之有益，欲止不能；杀之无损，徒复坑戮。家累在君，何关仆也？
　　澄得书大怒，誓必杀之。及景败逃，绍宗追之急。景前无援兵，后有追师，大惧，暗使人谓绍宗曰：「高氏之重用公者，以我在故也。今日无我，明日岂有公耶？何不留我在，为公保有功名之地？」绍宗听了此言，暗思：「我与高氏，本非心腹重臣。其用我者，不过为堪敌侯景之故。景若就擒，我复何用？」遂止而不追。景归梁，梁主以景为南豫州牧。是景日后乱梁张本，今且按下不表。
　　且说东魏平景之后，河南旧土皆复，唯王思政尚据颍川。澄乃命高岳、慕容绍宗、刘丰生三将引步骑十万攻之。兵至城下，思政命偃旗息鼓，示若无人者。岳等恃其强盛，四面攻击。思政挑选骁勇，骤然开门出战。东魏兵出於不意，遂败走。岳等更筑土山，昼夜攻之。思政随方拒守，乘间出师，夺其土山，置楼堞以助防守。岳等不能克。澄知颍川不下，益兵助之，道路相继，费资粮无数，而思政坚守如故。刘丰生建策曰：「颍川城低，可以洧水灌之。既可阻援兵之路，城必崩颓。」岳与绍宗皆以为然。於是筑堰下流，洧水暴涨，水皆入城。东魏兵分休迭进。思政身当矢石，与士卒同劳苦。城中泉涌，悬釜而炊，下无叛志。泰知颍川危急，遣赵贵督东南诸州兵救之。
　　奈长社以北皆为陂泽，一望无际，兵至水阻，不得前。东魏又使善射者乘大舰，临城射之。城垂陷，绍宗、丰生等以为必克。忽然东北尘起，风沙迷目，同入舰坐避之。俄而暴风至，舰缆尽断，飘船向城。城上人以长钩牵住其船，弓弩乱发。绍宗赴水溺死，丰生逃上土山，城上人亦射杀之。初术者言绍宗有水厄，故绍宗一生不乐水战，至是其言果验。高岳既失二将，志气沮丧，不敢复逼长社，以故相持不下。
　　先是孝武西迁，献武王自病逐君之丑，事帝曲尽臣礼。事无大小，必以启闻。每侍宴，俯伏上寿。帝设法会，乘辇行香，执香炉步从。鞠躬屏气，承望颜色。故其下奉帝，莫敢不恭。及澄当国，倨慢顿甚。使崔季舒朝夕伺帝，察其动静，纤悉以告。常与季舒书曰：「癡人比复何似？癡势小差，未宜用心检校。」癡人，谓帝也。帝美容仪，膂力过人，能拔石狮子逾宫墙，射无不中，好文学，从容温雅，人以为有孝文风烈，以故澄深忌之。帝尝与澄猎於邺东，弯弓乘马，驰逐如飞，澄见之不乐。都督乌那罗从后呼曰：「天子勿走马，大将军嗔。」帝为之揽辔而还。又澄尝侍帝宴饮，绝无君臣之分。
　　酒酣，举大觞属帝曰：「臣澄劝陛下酒。」帝不胜愤曰：「自古无不亡之国，朕亦何用此生为！」澄怒曰：「朕！朕！狗脚朕！」使季舒殴帝。季舒见其醉，以身蔽之，假挥三拳。澄遂奋衣而出。次日，酒醒，亦自悔，乃使季舒入宫谢帝曰：「臣澄醉后，情志昏迷，误犯陛下，乞恕不恭之罪。」帝曰：「朕亦大醉，几忘之矣。」赐季舒绢百匹。然帝不堪忧辱，每咏谢灵运诗曰：
　　韩亡子房奋，秦帝鲁连耻。
　　本自江海人，忠义动君子。
　　时有常侍侍讲荀济，少居江东，博学能文，与梁武有布衣之旧。知梁武素有大志，负气不服，常谓人曰：「会於盾鼻上磨墨檄之。」梁武闻而不平。
　　及梁武即位，又屡犯其怒，欲集朝众斩之，济遂逃归东魏。澄重其才，欲用济为侍读。献武王曰：「我爱济，欲全之，故不用济。济入宫必败。」澄固请，乃许之。至是，知帝恶澄，密奏於帝曰：「昔献武王欢有大功於国，未尝失礼於陛下。今嗣王悖乱已极，陛下异日必有非常之祸。宜早除之，以杜后患。」帝曰：「深知成祸，其如彼何？」济曰：「廷臣怀忠义者不少，特未知帝意耳。臣请为陛下图之。」乃密与礼部郎中元瑾、长秋卿刘思逸、华山王大器、淮南王宣洪、济北王徽等歃血定盟，共扶帝室。帝从之。然欲纳兵，恐招耳目，乃定计於宫中假作土山，开地道通北城外，纳武士於宫，诱澄入而诛之。及掘至於秋门，守门者闻地下有响声，以告澄。澄曰：「此无他，必天子与小人作孽，掘地道以纳其党耳。」遂勒兵入宫，见帝不拜而坐，曰：「陛下何意反？臣父子功存社稷，何负陛下？此必左右妃嫔等所为。」
　　欲杀胡夫人及李贵嫔。帝正色曰：「自古唯闻臣反君，不闻君反臣。王自欲反，何乃责我？我杀王则社稷安，不杀则灭亡无日。我身且不暇惜，况於妃嫔？必欲弑逆，缓速在王。」澄自知理屈，乃下牀叩头，大啼谢罪。帝乃召后出见，为之劝解。留宴於九和宫，命胡、李二夫人进酒，宫女奏乐相与酣饮，夜久乃出。居三日，访知济等所为，乃幽帝於含章堂，执济等诸臣，将烹之。侍中杨遵彦谓济曰：「衰暮之年，何苦复尔。」济曰：「壮气在耳。」
　　因书曰：自伤年纪摧颓，功名不立，故欲挟天子诛权臣，事既不克，粉骨奚辞？澄爱其才，尚欲全之，亲问济曰：「荀公何为反？」济曰：「奉诏诛高澄，何谓反耶？」澄大怒，挥使执去，与诸人同烹於市。澄疑温子升知其谋，欲杀之。方使之作献武王碑，碑成，然后收之於狱，绝其食，食弊襦而死，弃屍路隅，没其家口。长史宋游道收葬之，人皆为游道危。澄不之罪，谓之曰：「向疑卿僻於朋党，今乃知卿真重故旧、尚节义之人，吾不汝责也。」
　　事平，复请帝临朝。
　　澄隐有受禅之志，将佐议加殊礼。陈元康曰：「王自辅政以来，未有殊功。虽破侯景，本非外贼。今颍川垂陷，反失二将，以致城久不下，愿王自以为功。」澄从之。武定七年五月戊寅，自将步骑十万攻长社。亲临筑堰，堰三决。澄怒，推负土者及囊，并塞之，堰成。水势益大。城中无盐，人病挛肿，死者十八九。六月，大风从西北起，吹水入城，城遂坏。澄下令城中曰：「有能生致王大将军者，封万户侯。若大将军身有损伤，亲近左右皆斩。」
　　思政帅众据土山，告之曰：「吾力屈计穷，唯当以死谢国。」因仰天大哭，西向再拜，欲自刎。都督骆训止之曰：「公常训语等：「齎吾头出降，非但得富贵，亦完一城性命。』今高相既有此令，公独不哀士卒之死乎？」左右遂共持之，不得引决。澄遣赵彦深就土山，遗以白羽扇，执手申意，牵之以下。见澄，澄不令拜，释而礼之。思政初入颍川，将士八千人，及城陷，才三千人，卒无叛者。澄悉配其将卒於远方，改颍川为郑州，礼遇思政甚重。
　　祭酒卢潜曰：「思政不能死节，何足为重？」澄谓左右曰：「我有卢潜，乃是更得一王思政。」初，思政屯襄阳，欲以长社为行台治所，浙州刺史崔猷以书止之曰：
　　襄城控带京洛，实当今之要地。如有动静，易相应接。颍川既邻寇境，又无山川之固，贼若潜来，迳至城下。莫若顿兵襄城，为行台之所，颍川置州，遣良将镇守，则表里胶固，人心易安。纵有不虞，岂能为患。
　　思政得书，不以为然，乃将己与猷两说具以启泰。泰令依猷策。思政固请从己说，且约贼兵水攻期年，陆攻三年之内，朝廷不烦赴救。泰乃从之。及长社不守，泰深悔失策。又以前所据东魏诸城道路阻绝，皆令拔军西归。澄乃奏凯而还。静帝以澄克复颍川，进澄位相国，封齐王，加殊礼，入朝不趋，赞拜不名。加食邑十五万户。澄欲不让，陈元康以为未可，澄乃辞爵位、殊礼。
　　有济阴王晖业，好读书，澄问之曰：「比读何书？」对曰：「数寻伊、霍之传，不读曹、马之书。」澄默然。又以其弟太原公洋次长，意常忌之。
　　洋深自晦匿，言不出口，每事贬退，与澄言无不顺从。洋为其夫人李氏营服玩，小佳，澄辄夺取之。夫人或恚未与，洋笑曰：「此物犹应可求，兄须何容吝惜。」澄或愧不取，洋即受之，亦无饰让。每退朝，辄闭阁静坐，虽对妻子，能竟日不言。时或袒跣跳跃，夫人问其故，洋曰：「为尔漫戏。」其实盖欲习劳也。吴人有瞽者，能审人音以别贵贱。澄召而试之，历试诸人皆验。闻刘桃枝声，曰：「此应属人为奴，后乃富贵。」闻赵道德声，亦曰：「此人奴也，其后富贵却不小。」闻太原公声，惊曰：「此当作人中之主。」
　　及闻文襄王声，默不语。崔暹私捏其手，乃曰：「亦人主也。」澄笑曰：「吾家奴尚极富贵，而况我乎？」既退，暹私问之，瞽者曰：「大王祸不远矣，焉有大福？」其时，太史令亦密启帝云：「臣夜观天象，西垣杀气甚重，宰辅星微暗失位。主应大将军身上，祸变不出一月也。」帝曰：「尔不知李业兴之死乎，何乃蹈其辙？」盖业兴曾向澄言：「秋间主有大凶。」澄恶其不利而杀之。故帝引以为戒。
　　却说澄有膳奴兰京，系梁朝徐州刺史兰钦之子。韩山之役梁兵大败，东魏俘梁士卒万人。京从其父在军，亦被擒获。澄配为膳奴，使之供进食之役。
　　后魏与梁通好，兰钦求赎其子，澄不许。京亦屡向澄诉，求赐放还。澄大怒，杖之四十，曰：「再诉则杀汝！」京怨恨切齿，密结其党为乱。先是澄在邺，居北城东柏堂，嬖瑯琊公主，欲其往来无间，侍卫者常遣出外，防禦甚疏。
　　一日，澄召常侍陈元康、侍中杨遵彦、侍郎崔季舒共集东柏堂，谋受魏禅，署拟百官。兰京进食，澄却之，谓诸人曰：「昨夜梦此奴斲我，当急杀之。」
　　元康曰：「此奴耳，何敢为患？」京立阶下闻之，遂与其党六人置刀盘下，冒言进食。澄怒曰：「我未索食，何为遽来？」京挥刀曰：「来杀汝！」贼党尽入。是时室中唯元康、遵彦、季舒三人侍侧，皆手无寸刃。左右侍卫防其泄漏机密，悉屏在外，非有命召不得入。澄见贼至，卒惶迫，以手格之，伤臂，入於牀下。贼去牀，澄无所匿。元康以身蔽之，与贼争刀，被伤肠出，倒於地。贼遂弑澄。遵彦乘间逸出，仆於户外，失一靴，不及拾而走。季舒狼狈走出，不知所为，奔往厕中匿。库直王紘、纥奚舍乐闻室中有变，冒刃而进。舍乐斗死，王紘仅以身免。众见贼势汹汹，皆莫敢前，飞报内宫，言王被害，众皆失色。元宫主一闻此信，惊得魂胆俱丧。时太原公洋居城东，方退朝，闻之颜色不变，指麾部分入讨群贼，擒兰京等斩而脔之，徐出言曰：「奴反，大将军被伤，无大苦也。」入见元公主。公主方抚膺大哭，洋慰之曰：「大将军被害，事出非常。宜暂安人心，勿遽发丧也。」於是诸夫人皆暗暗悲哀。元康自知伤重必死，手书辞母，又口占数百言，使参军祖珽代书，以陈便宜。言毕而卒。洋殡之第中，诈云出使。虚除元康中书令，以王紘领左右都督。又假为澄奏请立皇太子，大赦天下。除心腹数臣外，皆不知澄之死也。越数日，澄死信渐露，帝闻之，窃谓左右曰：「大将军死，似是天意，威权当复归帝室矣。」左右相庆，咸呼万岁。但未识人心如此，天意若何，且听下文分解。
第五十卷     陈符命群臣劝进　移魏祚新主登基
　　话说帝闻澄被害，私心窃喜，因念：「权门无主，其党必离。虽有高洋，素称懦弱，不足为虑。群臣必来请命发丧，即可权归一己。」那知洋惧人心惶惑，秘不发丧，托言养病在宫，命己代摄军政。又思重兵尽在并州，须早如晋阳以固根本。乃夜召都护唐邕，部分将士镇遏四方。邕领命支配各军，斯须而毕。洋深重之。乃留高岳、高隆之、司马子如、杨愔四人守邺。时子如已复任在朝，职为仪同三司也。其余勋贵皆以自随。临行，谒帝於昭阳殿，从甲士八千人，登阶者二百人，皆攘袂扣刃，若对严敌。洋立数十步外，令主者传奏曰：「臣有家事，将诣晋阳。」再拜而出。帝失色，目送之曰：「此人又似不相容者，朕不知死在何日。」洋至并州，入见太妃，泣诉兄变。娄妃大惊，淒然下泪曰：「此儿聪明晓事而不受训，宜其有祸。然年未三十，遽弃我而逝，目前事业更靠何人？」言讫，悲不自胜。洋与左右皆为掩泪。
　　时宋夫人与其子孝瑜依太妃住晋阳，闻澄遇害，母子大哭。孝瑜年十三，有至性，请奔父丧，洋许之，遂单骑至京。洋为太妃曰：「兄暴亡，儿威名未立，恐人心有变，丧未敢发，尚祈秘之。」妃曰：「今后大事任凭儿主，但期无负父兄之业。」洋再拜而出，遍召晋阳旧臣宿将，大会於德阳堂。旧臣素轻洋，见之不甚畏敬。洋是日英彩焕发，言词敏决，皆大惊。澄政令有不便者，洋悉改之。由是内外悦服，人尽畏而敬之矣。武定八年正月，距文襄之死已有数月，洋见威令已行，大权在握，乃遣使告哀於帝，请发澄丧。帝举哀於太极东堂，遣百官致祭，诏赠绫罗八百段，治丧一如献武王礼，諡曰文襄王。洋亦发丧於晋阳，令宫中、府中无不成服。朝廷议加洋爵以摄大政，乃进洋位丞相、都督中外诸军、彔尚书事、大行台、齐郡王。诏使至，洋拜受，百官皆贺。二月甲申，葬文襄於献武王之墓。三月庚申，又进洋爵为齐王，食邑五郡。盖洋欲得其权，故令朝廷屡增爵位也。
　　一夜睡去，梦有人将硃笔点其额上，意忽忽不乐，谓管记王昙首曰：「我梦额上被点，得毋我身将黜退乎？」昙首拜贺曰：「此王大吉之兆也。『王』字头上加了一点，便是『主』字。王不日当居九五之尊，为人中主矣。」洋曰：「勿妄谈。」口虽拒之，而心窃自喜。又闻外间讹言上党出圣人，欲迁上党郡以应之。长史张思进曰：「王无庸也。大王生於西宫，宫本上党坊基也，岂非上党出圣人之应乎？且童谣曰：「一束藁，两头燃，河边羖飞上天。』『藁』字燃去两头则为『高』字。羖，羊也。河边，水也。水与羊，正大王之名。飞上天，是升为天子也。大王为帝奚疑？」洋喜益自负。
　　光禄大夫徐之才、北平太守宋景业皆善图谶，共古天象，以为太岁在午，当有革命，欲劝受禅而不敢言。时洋有宠臣高德政，言无不从。二人因德政以白洋，洋召二人问之。皆曰：「天命已定，愿王勿违。」洋然之，进告太妃。
　　太妃曰：「汝父如龙，汝兄如虎，犹以天位不可妄据，终身北面。汝独何人，欲行舜禹之事乎？此皆诸官陷汝於不义，切勿信之。」洋唯唯而出，以太妃之言告之才。之才曰：「正为不及父兄，故宜早升尊位耳。天与不取，反受其咎。王何失此机会？且谶文云：「羊饮盟津，角挂天津。』盟津、天津，皆水也。羊饮水，王之名也。角挂天，升大位也。近闻阳平郡皇驿旁有土一方，四面环水，常见群羊数百卧立其上，近而视之，却又不见。事与谶合。人事如此，天意可知。王岂可违天而受不祥？」洋未决。因念先王旧臣若尉景、娄昭、段荣等皆已物故，唯斛律金在肆州，司马子如在邺，此大事必须与之商酌。因召诣晋阳，共议於太妃前，二人固言不可，且以宋景业首陈符命请杀之。太妃曰：「我儿懦直，必无此心。高德政辈贪富贵、乐祸乱教之耳。」指金与子如曰：「二卿之言实老成之见，儿宜从之。」洋不敢违，其事乃止。然自是忽忽不乐，常抚膺浩歎。又之才、景业等曰：「陈阴阳杂占，劝其宜早受命。」洋使术士李密卜之，遇大横，曰：「此汉文之卦也，吉孰利焉。」又使景业筮之，遇乾之鼎，曰：「乾，君也。鼎，五月卦也。宜以仲夏受禅。」或曰：「五月不可入官，犯之终於其位。」景业曰：「王为天，无复下期，岂得不终於其位乎？」洋大悦，谓之才曰：「吾志决矣，但诸勋贵议论不一，必先有以折服其说，方可行事。吾今者集诸臣於德阳堂，卿为我明辩而晓谕之，使之无阻吾事。」之才领命。俄而，百官皆集，共议可否。
　　洋从屏后窃听。之才进言曰：「今受魏禅，正上合天心，下从民望，舜禹之事复见於今矣。诸公卿不思助成大业，而反有异议，何哉？」司马子如曰：「子言诚是，但王受禅有三不可。王去文襄之亡未久，遽行大事，似以兄死为幸，有损王德，其不可一也。天子依王为腹心，开诚相待，不若孝庄猜嫌疑贰，致生变更，其不可二也。王秉政日浅，未有奇功大勋威服四方，其不可三也。吾以为守政居藩，自享无穷之福。倘贪天位，万一蹉跌，后悔何及。」
　　之才曰：「不然，昔文襄本欲为帝，而中道暴亡，以致大业终亏。王若为帝，是偿文襄未竟之志，光大前业，垂裕后昆。正先王有子，文襄有弟也，何嫌而不为？至帝虽安静无为，然政由宁氏，祭则寡人，究非本怀，荀济之事已可鉴矣。王不正位，人易生心，谚云「骑虎之势难下』，正王今日之谓也。他若秉政以来，虽大功未建，而献武、文襄之功，皆王功也。天下孰不怀德而畏威？昔孟德未帝而丕帝，师昭未帝而炎帝，古今一辙，王何不可为帝？」子如无以应。长史杜弼曰：「关西国之劲敌，常有并吞山东之志，特以无衅，故闭关不出。若受魏禅，彼之师出有名，一旦挟天子称义兵，长驱东向，将何以待之？不若存魏社稷，整率文武，立功廊庙，剪除外寇。俟四海一统，然后受禅未迟。不然，纵令内难不作，其如外患何？」之才曰：「今与王争天下者，只有宇文黑獭。但彼亦欲为王所为，纵令倔强，不过随我称帝耳。何畏之有？」弼语塞而退。洋出厉声曰：「吾闻『筑室道谋，三年不成』，凡举大事，得一二人同心足矣。之才之言不可易也。」众人见王心已决，无敢异言。
　　洋遂入告太妃曰：「内外皆欲尊儿为帝，今将诣邺，暂违膝下。」太妃曰：「儿为帝固好，但天位难保，须好为之，帝系故君，后系汝妹，宜安置善地，勿失尊崇之典。」洋曰：「母勿忧，儿当待以杞、宋之礼。」再拜而出。乃发晋阳，拥兵东向，令高德政预彔所需事条以进，又令陈山提齎所彔事条，手书一道，驰驿以往，密付杨愔。愔得书，知事不可缓，即召太常卿邢邵等议撰禅位仪注，秘书监魏收草九锡、禅让、劝进诸文。凡魏室诸王皆引入北宫，闭之於东斋。五月甲寅，进洋位相国，总百揆，备九锡。洋行至前亭，所乘马忽倒，意甚恶之。至平都城，不肯复进，欲还晋阳。仓丞李集曰：「王来为何事而欲还耶？非所以副臣民仰望之心也。」德政、之才亦苦谏曰：「山提先去，机关已泄，王今日岂可中止？」乃命司马子如、杜弼驰驿续入，观察物情。子如等至邺，在朝文武知事势已成，禅位在即，莫不俯首顺从。子如密以报洋，洋乃至邺。入居旧邸，百官皆来晋谒。洋辄下令，召人夫齎筑具，集於城南。高隆之请曰：「用此何为？」洋作色曰：「我自有事，君何问焉？岂欲族灭耶？」隆之惧而退。於是作圆丘，备法物，一日一夜，无不毕具。
　　丙辰，司空潘乐、侍中张亮、黄门郎赵彦深等，求入宫启事，帝於昭阳殿见之。亮曰：「五行递运，有始有终。齐王圣德钦明，万方归仰。愿陛下远法尧、舜，以让有德。」帝敛容曰：「此事推挹已久，谨当逊避。」又曰：「若尔，须作制书。」中书郎崔劼、裴让之曰：「制已作讫。」便向袖中取出，使侍中杨愔进之。帝提笔便署，因问愔曰：「居朕何所？」愔曰：「北城别有馆宇，帝可居之。」帝乃走下御坐，步就东廊，咏范蔚宗《后汉书》赞曰：「献生不辰，身播国屯。终我四百，永作虞宾。」有司请帝起发，帝曰：「古人念遗簪弊履，朕欲与六宫一别可乎？」高隆之曰：「今日天下，犹陛下之天下，况在六宫。」帝步入与妃嫔已下别，举宫皆哭。赵国李妃诵陈思王诗曰：「王其爱玉体，俱享黄发期。」帝挥泪谢之。直长赵道德以故犊车一乘候於东阁，帝出登车，道德超上抱之。帝叱之曰：「朕自畏天顺人，甘让大位，何物家奴敢逼人如此？」道德犹不下。出云龙门，王公百僚拜辞，独高隆之洒泣不已。遂入北城，居司马子如南宅，遣太尉、彭城王韶等奉玺绶禅位於齐。初帝出宫时，以后为高王之女，不见而出。后闻之，大哭曰：「帝既退居北城，我何忍独处大内？」屏去仪卫，只带宫女数人来至帝所。
　　帝见之，下泪曰：「卿来何为者？尔家正当隆盛，富贵自在，何恋此败亡之身为？」后曰：「妾侍陛下久矣，生死愿在一处，敢以盛衰易节？」於是相抱而哭，守帝不去。
　　五月戊午，群臣劝进。洋即帝位於南郊，是为显祖文宣皇帝，国号大齐，改元天保，大赦。是日，邺下获一赤雀，献於坛上。文宣大喜，以为受命之瑞。中外百官进秩有差，自魏敬宗以来，群臣绝禄，至是始复给之。己未，封帝为中山王，待以不臣之礼。立九庙，皆冠以帝号。追尊献武王为献武皇帝，庙号高祖；文襄王为文襄皇帝，庙号世宗。凡魏朝所封爵号，皆降一等，本宣力於齐，为齐佐命者不在降限。辛酉，册尊太妃娄氏为皇太后。命太保元修伯持节往晋阳，进玺绶册书於太后。太后受册，乃服韦衣，升殿受贺。
　　诸夫人皆行九叩礼。尔朱后平素与太后为敌体，至是亦跪拜如仪。六月，迎太后至邺，一应嫔妃眷属皆从行。齐主朝太后於崇训宫。太后曰：「吾儿素有大志，今果然。然当念先帝当日苦争力战、经营创造之难，勿以得天下为易也。」齐主再拜受命。癸未，封弟浚为永安王，淹为平阳王，浟为彭城王，演为常山王，涣为上党王，淯为襄城王，湛为长广王，湝为任城王，湜为高阳王，济为博陵王，凝为华山王，润为冯翊王，洽为汉阳王，共十三人。又封宗室高岳等十人、功臣厍狄乾等七人皆为王。尉景子尉灿官为仪同三司，性粗暴，见厍狄乾等封王，其父不加王爵，大怒，十余日不朝。遣使召之，闭门不纳，隔门谓使者曰：「天子不封灿父为王，灿何以生为？」使者回奏，帝鉴其直，乃亦封景为王。将立后，集群臣议之。盖帝为太原公时娶长史李希宗女，伉俪相得，后又纳段韶之妹，更加宠爱。隆之、德政欲结勋贵之欢，以李妃汉人不可为天下母，请立段妃。帝不从，立李氏为后，其子殷为皇太子。赦畿内及并州死犯，余州死罪减等。是时政令一新，臣民悦服。惟虑关西有警，严设重兵以待。但未识泰闻东魏之亡，能兴师讨罪否，且听下文分解。
第五十一卷     宇文后立节捐躯　安定公临危托后
　　话说宇文泰自颍川失守，师劳无功，只得退守关中，待时而动。一日闻报高澄身丧，以为天败高氏，不胜大喜。及闻高洋篡位，谓左右曰：「高洋一竖子耳，料其才能不及父兄远甚，而敢行僭逆，是自取灭亡也。吾以大军临之，声罪致讨，何忧不克哉！」乃从同州至京，入见帝曰：「高洋废君篡国，大逆无道。臣请兴兵讨之，以诛逆臣之罪，以复一统之模。」帝从其请。
　　乃召秦州刺史宇文导为大将军，都督二十三州诸军事，镇守长安。泰自引军十万，上将千员，往关东进发。边臣飞报至邺，声言西兵百万，飞渡黄河，不日将到晋阳。举朝大惊，齐主集群臣问计。或曰：「黑獭蓄锐有年，今倾国而来，其锋不可当。唯坚壁清野以待之，使之前无所获，力倦自退。昔先帝围玉壁，西师不出，亦此意也。」齐主曰：「此懦夫之计也。」或曰：「昔黑獭侵犯洛阳，先帝遣将拒之，皆获大捷。今宜调集诸路之兵，命一上将迎敌，贼兵自退，陛下可以高枕无忧也。」齐主曰：「此未足以制黑獭也，诸卿之言但守成法，未识机宜。黑獭之敢於深入者，以朕年少新立，未经战阵，有轻我心。若敛兵遣之，示之以怯，益张其燄，吾兵将不战自乱。须乘其初至，朕猝然临之，彼不虞腾出，见朕必惊，彼势自沮。所谓先声有夺人之气也。转弱为强，实在此举。高德政请待各路兵齐集，然后出师。齐主不许，连夜驰往晋阳，贯甲乘马，号令三军，亲为前部。令段韶、斛律丰乐统大军为后继。行至建州，遇西魏前锋赵贵，有众万人，直攻其营。身自搏战，诸将奋击，贵兵大败。泰闻前锋军败大惊，问：「来将何人？」探者报说：「齐主自来，去大军不远，旗风浩大，人马精强，军威严整，行阵肃穆。」泰不信，曰：「洋闻吾至，方奔逃之不暇，何敢来与吾敌？」是夜月明，泰与杨忠、达奚武等领数骑，易服潜往，登高阜以望齐军，果见军容威武，调度有方，与欢治军无异，歎曰：「有子如此，高欢为不死矣。」归营后，因念洋未可轻，若与之战，未必能胜，徒损自己威名。又遽退而归，恐为所笑，转辗不决。恰好秋尽冬初，久雨不止，军中畜产多死，人心不安。乃托以天时雨湿，弓弦解胶，不如暂回西京，俟春暖再来。遂班师，从蒲州而去。齐主闻西师退，追至河口，不及而还。
　　一日，接得肆州文书，报称蠕蠕国太子罗辰兴兵十万，来犯吾疆。齐主召集诸将商议拒之。司徒潘乐曰：「昔先帝以蠕蠕反覆无常，难以力服，故娶其女为妃，岁赐金帛，以结其心，边境得安。今先帝崩，蠕蠕公主亦卒，聘问之礼遂绝，故兴兵而来。不若仍以重赂结之，复申旧好，庶干戈永息，而边土无虞。」齐主曰：「昔先帝欲散西魏之谋，故赂以玉帛，结以婚姻，以致太后避位，此权宜之术，亦先帝所耻也。今日藐视吾邦，复行猖獗，不擒灭之，无以伸吾之恨，何用通好？」段韶曰：「陛下亲征，臣请为先锋。」
　　齐王大喜，乃引大兵直抵恒州，与蠕蠕兵遇。罗辰手下有勇将二员前来讨战，斛律丰乐挺枪迎敌，战未下，齐主亲自出马斩之。诸将见帝亲自临阵杀敌，孰敢居后，奋勇齐进，敌兵大溃，散走出境。左右请班师，齐主命众先发，自以三千骑押后。夜宿黄瓜堆，罗辰探得后队兵少，复领精骑数万连夜赶来，把三千兵四面围住。火把烛天，枪刀密布，将士皆失色，齐主安卧不动。天明方起，神色自若，立马阵前，指画形势，纵兵奋击。蠕蠕之众披靡，乃溃围而出。前军闻后有寇，亦来救援，遂大破之。伏屍二十里，擒得罗辰之妻叱奴氏及番人三万余口。斩叱奴氏於境上，罗辰超越岩谷，仅以身免。由是诸夷畏服，终帝之世，蠕蠕不敢来犯。今且按下不表。
　　且说西魏文帝痛东魏之亡，进讨无功，高氏既篡，黑獭亦必效尤，魏氏宗社不久将尽属他姓，郁郁成疾，渐至不起。泰闻帝不豫，入朝问安。帝谓之曰：「卿来甚好，朕生死有命，不足惜也。但太子年幼，未谙国政，托孤寄命，唯卿是任。卿善辅之。」遗诏太子元钦即位，与乙弗后合葬。是夜遂崩，年四十五岁。时西魏大统十六年三月庚戌也。帝为京兆王元愉之子，以父死非命，终身不乐，在位十六年，安静自守，国家大事悉决於泰，未尝自主。故处乱世，得保天年以终。辛亥，泰奉太子登基，立宇文氏为后，后即泰长女也。百官朝贺毕，然后发丧，颁示天下，諡帝曰文皇帝。泰复归镇同州，盖其地，当关河之险，北控诸蛮，东扼齐境，故泰常居之，犹齐之晋阳也。时有尚书元烈，帝室亲属，见泰专权，屡怀不平，欲杀之，以兴帝室。
　　然性粗少密，大廷广众之会，言及国事，辄抚膺长歎，怒形於色，以故谋未成，而机已泄。泰杀之，没其家口，不复禀於帝也。少帝闻烈死，大怒，私谓左右曰：「丞相擅杀大臣，绝不启知，目中岂复有我哉？我不杀泰，泰必害我。谁肯为我谋之？」一日，召临淮、广平二王，告以图泰之意。二人垂泪，泣谏曰：「不可为也。丞相秉政已久，大权皆在其手，朝廷孤立久矣，奈何以赤手而捋虎鬚？事若无成，大祸立至，愿帝勿作此意。」帝不听，曰：「吾实不能束手待死也。」二人危之。时泰诸子年幼，以诸婿为腹心。长女云英，已为帝后。次女云容，嫁清河郡公李远之子李基。三女云庆，嫁义成郡公李弼之子李晖。四女云瑞，嫁常山郡公於谨之子於翼。皆封武卫将军，分掌禁兵，以防朝廷有变。李基等探知帝欲害泰，临淮、广平二王止之不听，令人密以报泰。泰大怒，曰：「孺子不堪为君。」旋即入朝，以帝居位无道，乏君人之度，不可作社稷主，告示百官，另立贤明。群臣莫敢违，遂废帝及后，皆为庶人，置之雍州。奉齐王元廓为天子，是为魏恭帝。文帝第四子也。
　　立妃若干氏为后，大赦天下，以安人心。由是泰权愈重，虽魏之旧臣宿将，莫不屏息听命。少帝放废雍州，朝夕怨望，泰以其有英气，恐生他变，乃令人齎鸩酒至雍州。使者至，少帝问：「何为？」对曰：「太师献寿酒一瓶，为陛下饮。」帝见之，不觉泪下，与后诀曰：「因怜元命倾覆，故勉意为之。不图今日遭祸，乃至於此。吾命已矣，汝归母家，不须念我。」后抱住大哭，谓使者曰：「太师既废帝为庶人，亦当使我夫妇相守以老。太师纵不念帝，何不怜我？烦卿一复我命。」使者道：「太师之旨，谁敢有违？但令天子饮酒之后，便迎后归耳。」帝遂服毒而亡。时年二十四岁。后哀哭不食，亲与左右手殓之。使者欲迎以归，不从。泪尽继之以血，且出怨言。使者复命，泰大怒，复令使者齎鸩酒至雍州，命之曰：「后倘执迷不改，即赐此酒。」
　　使者至，后身衣重服，方哭泣於少帝灵前。使者致泰命，曰：「后归无恙，否则饮此。」后曰：「吾未亡人，视死如归久矣。意欲终百日之丧，然后就死。今见逼如此，何以生为！唯负吾母生育之恩，不见一面为恨耳。」言讫大哭。哭已，饮酒而死。年二十二岁。后志操坚贞，仪容明秀，少帝深敬重之，伉俪无间，不置嫔御。及帝崩，后以身殉。后人有诗美之曰：
　　皎皎冰霜性，亭亭松柏姿。
　　纲常谁倒置，节义独撑持。
　　一死随君去，重泉痛国危。
　　芳名垂信史，巾帼胜鬚眉。
　　是时魏静帝亦死於邺，年二十八岁。你道静帝若何而死？先是齐主每出入，常以静帝自随，高后恒为之尝饮食，护视之。又娄太后尝劝齐主勿杀，使之得保天年，故齐主欲害之未果。及天保三年，太后欲归故宫，遂还晋阳。
　　齐主召后宫中赴宴，遣使以药酒鸩帝。及后归，帝已崩。痛哭数日，欲自尽，左右劝止之。齐主乃令人护丧事，諡曰魏孝静皇帝。葬於邺西漳水之北。送静后至晋阳太后所居之。其后封为太原公主，下嫁杨遵彦。故人以为欢之女不及泰之女也。
　　且说泰自弑少帝后，见人心不变，天位易取，大业将成，而嗣位尚虚，不可不先立定。正妃元氏生子觉，年尚十五。次妃姚氏生子毓，年最长。其妇大司马独孤信女。信居重任，为泰腹心。泰欲立觉为世子，恐信不悦，乃召诸公卿议之。众曰：「公所欲立，则竟立之，谁敢有违？」泰曰：「孤欲舍长立嫡，恐非大司马所乐。」左仆射李远曰：「臣闻立子以嫡不以长，古之道也。略阳公觉合为世子无疑，若以信为嫌，请先斩之。」泰笑曰：「何至於是。」信亦自陈曰：「立觉，信之愿也。岂可以毓为信婿而有嫌疑？」
　　及退，远谢信曰：「公莫怪，临大事不得不尔。」信亦谢曰：「今日赖公决此大事。」遂立觉为世子。是年，泰巡行北边，至平凉郡，有建武将军史宁率其子姪来迎。泰见之大喜，曰：「吾欲於平凉城东校猎，卿可率子弟以从。」
　　次日，猎於牵屯山。泰见众中有一小将，年尚幼而容貌出群，弓马娴熟，往来如飞，箭无虚发，召而问之，乃史宁之子史雄也。顾谓宁曰：「曾婚娶否？」
　　对曰：「未也。」泰曰：「为汝佳儿，岂不可为吾快婿？」时泰有幼女云安未嫁，因配之为室。军留平凉逾月，一夜，忽有大星坠於营前，光烛四野，人马皆惊。又中军帅旗无故自折，泰甚恶之。俄而得疾，日加沉重，自知必死，因念大权不可付於他姓。兄子宇文护常掌家政，可托以后事，乃於半途驰驿召之。护至泾州见泰，泰谓之曰：「吾诸子幼弱，外寇方强，天下之事，属之於汝，宜努力以成吾志。」护再拜受命，遂统大军进发。十月癸亥，泰卒於云阳，时年五十，泰性好质素，不尚虚饰，能驾驭英豪，得其力用。明达政事，人莫能欺。崇儒好古，凡所设施，皆依仿旧章。先是恭帝之立，泰请去年号，称元年，複姓拓跋氏。其九十九姓改为单姓者，皆复其旧。又请如古制，天子称王，宗室诸王皆降为公。故已，虽勋业隆重，只以安定公号终身也。及泰没，护抚柩还，至长安而后发丧。奉世子嗣位，为太师柱国、大塚宰，袭封安定郡公。镇同州。自天子以迄，大小臣僚、府中将士，皆素服举哀。
　　当是时，元辅新丧，举朝惶惶，中山公护虽受泰命，而名位素卑，未尝预政，不厌人望。在朝群公有共图执政之意，莫肯服从。护忧之，乃问计於大司寇於谨。谨曰：「仆早蒙先公非常之知，恩深骨肉。今日之事，必以死争之。若对众定策，公必不得谦让。」次日，群公会议。太傅赵贵对众曰：「丞相亡，谁主天下事？盖阴以自命也。」众莫发言。谨独曰：「昔帝室倾危，非安定公无复今日。今公一旦违世。嗣子虽幼，中山公其亲兄子，兼受顾托，军国之事理须归之，有何议焉？」辞色抗厉，听者皆为悚动。护曰：「此乃家事，护虽庸昧，何敢有辞？」谨素与泰等夷，护常拜之，至是谨起而言曰：「公若统理军国，谨等皆有所依。」遂下拜。群公迫於谨，亦下拜。
　　於是众议始定。护纲纪内外，抚循文武，人心遂安。旋封世子觉为周公，为谋禅也。但未识后事若何，且听下文分解。
第五十二卷     晋公护掌朝革命　齐主洋乱性败常
　　话说宇文护当国，以周公觉幼弱，欲使早正大位，以定人心。十二月甲申，葬安定公於长安之原；庚子，以魏恭帝诏禅位於周。使大宗伯赵贵持节奉册，济北公元迪奉皇帝玺绶，送至周公之府。恭帝出居别第。正月辛丑，周公即天子位。柴燎告天，朝百官於露门，追尊王考文公为文王，妣为文后，大赦。封恭帝为宋公，旋即弑之。以木德承魏水德。行夏之时，服色尚黑。以李弼为太师，赵贵为太傅，独孤信为太保；中山公护为大司马，都督内外诸军事，加封晋公。凡文武百官皆进爵有差。旋有御正中大夫崔猷建议以为圣人沿革，因时制宜。「今天子称王，不足以威天下。请遵秦、汉旧制，称皇帝，建年号。」从之。周王始称皇帝，追尊文王曰文皇帝，改元武成。今且按下不表。
　　且说齐主登极之后，神明转茂，留心政术，务存简靖，切於任使，人得尽力。又能以法驭下，或有违犯，虽勋戚不赦，内外莫不肃然。至於军国机策，独决怀抱。每临行阵，亲当矢石，所向有功，四夷钦服。西人亦畏其强，人呼之谓「英雄天子」。数年后，渐以功业自矜，嗜酒淫泆，肆行狂暴。太保高隆之，高祖义弟。帝少时常被轻侮，及受禅时，隆之又言不可，心常恨之。崔季舒怨隆之前劾其罪，配徙远方，乃谗於帝曰：「隆之每理一事，辄云非己莫能为，是令人上薄朝廷也。」帝积前怨，令武士箠之百余拳而卒。
　　清河王岳，帝从父弟。屡立战功，有威名，而性好豪侈，耽於声色。平秦王归彦自幼抚养於岳，岳待之甚薄，归彦怨之。及帝即位，归彦为领军大将军，大被宠遇。密构其短，奏言岳造城南大宅，制为永巷，僭拟宫禁。帝闻不平。
　　又帝纳娼妇薛氏於后宫，岳先通其姊，亦尝迎薛氏至第。一夜，帝游薛氏家，淫其姊。其姊恃爱，为父乞司徒之职。帝大怒，悬其体，锯而杀之。岳以帝杀无罪，有后言。帝益不平，遂让岳以奸，使归彦鸩岳。岳自诉无罪，归彦曰：「饮之，则害止一身；不饮，则祸及全家。」岳遂饮之而卒。薛嫔始大宠幸，久之，忽思其曾与岳通，无故斩其首，藏之於怀。集群臣於东山宴饮，劝酬始合，忽探出其首，投於席上。支解其屍，弄其髀骨为琵琶。一座大惊，帝方收取，对之流涕曰：「佳人难再得。」载屍以出，披发步哭而随之。
　　自是杯不离手，淫暴益甚。或身自歌舞，尽日通宵。或散发披肩，杂衣锦彩。或袒露形体，涂傅粉黛。或乘牛驴橐驼，不施鞍勒。或令崔季舒、刘桃枝负之而行，担胡鼓拍之。勋戚之家，朝夕临幸。游行市里，街坐巷宿。
　　或盛夏日中暴身，或隆冬去衣驰走。从者不堪，帝居之自若。於邺中构三台，即魏武所建旧址。更名铜爵曰金凤，金兽曰圣应，冰井曰崇光。方构时，木高二十七丈，两栋相距二百余尺。工匠危怯，皆系绳自防。帝登脊疾走，殊无怖畏。又复雅舞，折旋中节。旁人见者，莫不寒心。尝於道上问一妇人曰：「天子何如？」妇人曰：「颠颠癡癡，何成天子？」帝杀之。太后以帝饮酒无节，举杖击之，曰：「如此父，乃生如此儿。」帝曰：「即当嫁此老母。」
　　太后大怒，遂不言笑。帝欲太后笑，自匍匐伏於太后所坐牀下，太后坐，举牀坠太后於地，颇有所伤。既醒，愧悔欲死。使积柴炽火，欲入其中。太后惊惧，亲自持挽，强为之笑曰：「向汝醉耳，毋自残。」帝乃设地席，命平秦王归彦执杖，脱背就责，谓归彦曰：「杖不出血，当斩汝。」太后前自抱之，帝流涕苦请。乃笞脚五十，然后衣冠拜谢，悲不自胜。
　　因是戒酒一旬，又复如初，淫酗转剧。征国中淫妪娼妇，悉去衣裳，赤其下体，吩咐从官共视。又聚棘为马，纽草为索，逼令赤身乘骑，牵引来去，流血洒地，以为娱乐。一日，幸李后家，以鸣镝射后母崔氏，骂曰：「吾醉时尚不识太后，何况老婢！」马鞭乱击一百有余。虽以杨愔为宰相，使进厕筹，以马鞭鞭其背，流血浃袍。置之棺中，载以輀车，欲下钉者数四，久而释之。又尝持槊走马，以拟左丞相斛律金之胸者三，金神色不动，乃赐帛千段。一日，谓文襄后曰：「吾兄昔奸吾妇，我今须报。」乃淫於后。其高氏妇女，不问亲疏，多与之乱；或以赐左右，使乱交於前，不从者斩。彭城王太妃者，即尔朱后也。本有绝世容，年长矣，美丽如故。帝至其宫，欲犯之，太妃辞以异日，盖惧害其子也。帝去，泣谓左右曰：「昔吾失节，已为终身之辱，今何可以再辱？但不死无以绝其心。前梦孝庄帝向我言，吾曾枉杀赵妃，不获善终，今果然矣。」遂缢而死。有遗言启太后，以其子彭城为托，故太后常保护之。又乐安王元昂妻李氏，即李后姊，入宫朝后。帝见其色美，逼而幸之，大肆淫乐，不令出宫，谓后曰：「吾欲纳尔姊为昭仪可乎？」
　　后以其有夫对。帝乃召昂至前，令伏於地，以鸣镝射之百余下，凝血将及一石，竟至於死。后惧，乞让位於姊，太后以为言乃止。
　　作大镬长锯、剉碓之属，陈之於庭。每醉，辄手自杀人以为戏乐。所杀者多令支解，或焚之於火，或投之於水。杨愔乃简应死之囚，置之仗内，谓之供御囚。帝欲杀人，辄执以应命。三月不杀，则宥之。参军裴让之上书极谏。帝谓愔曰：「此愚人，何敢如是？」对曰：「彼欲陛下杀之，以成名於后世耳。」帝曰：「小人哉，我且不杀，尔焉得名？」帝与左右饮，曰：「乐哉！」都督王紘曰：「有大乐，亦有大苦。」帝曰：「何苦？」对曰：「长夜之饮不止，一旦国亡身陨，所谓大苦。」帝怒其不逊，使燕子献反缚其手，长广王捉头，欲手刃之。紘呼曰：「杨遵彦、崔季舒逃难来归，位至仆射尚书。臣於世宗，冒危效命，反见屠戮，旷古未有此事！」帝投刃於地，曰：「王师罗不得杀。」乃舍之。
　　尝游宴东山，以关、陇未平，投杯震怒。召魏收於前，立作诏书，宣示远近，将事西行。西人震恐，常为拒守之计。实皆酒后空言，逾时辄亡。一日，泣谓群臣曰：「关西不受我命，奈何？」刘桃枝曰：「臣得三千骑，请就长安，擒其君臣以来。」帝壮之，赐帛千匹。赵道德进曰：「东西两国，强弱力均，彼可擒之以来，此亦可擒之以往。桃枝妄言应诛，陛下奈何滥赏！」
　　帝曰：「道德言是。」回绢赐之。帝乘马欲下峻岸，入漳水，道德揽辔回马。
　　帝怒，欲斩之。道德曰：「臣死不恨。当於地下启先帝，言此儿无道，酣酒颠狂，不可教训。」帝默然而止。他日，又谓道德曰：「我饮酒过多，汝须痛杖我。」道德以杖扶之，帝走，道德逐之曰：「何物天子，作如此行为？」
　　典御丞李集面谏，比帝於桀、纣。帝令缚置中流，沉没久之，复令引出问曰：「吾何如桀、纣？」集曰：「迩来弥不及矣。」帝又沉之，引出更问。如此数四，集对如初。帝大笑曰：「天下有如此癡人，方知龙逄、比乾未为俊物。」
　　遂释之。俄而，被引入见，又若有言，挥出腰斩。其或杀或赦，莫能测焉。
　　内外潜潜，各怀怨毒。然能默识强记，加以严断，群下战栗，不敢为非。又委政杨愔，以为心膂。愔总摄机衡，百度修敕，纲纪肃然。故时言主昏於上，政清於下。
　　一日，帝将出巡，百官辞於紫陌，使矟骑围之，曰：「我举鞭即杀之。」
　　旋复饮酒，醉而倦卧，至於日宴方起。黄门郎连子畅乘间言曰：「陛下如此，群臣不胜恐怖。」帝曰：「大怖耶？若然勿杀。」遂如晋阳，筑长城三千余里。秋七月，河南北大蝗，帝问崔叔瓒曰：「何故致蝗？」对曰：「五行志，土功不时，蝗虫为灾。今外筑长城，内兴三台，殆以此乎？」帝大怒，使左右殴之，擢其发，以圂沃其顶，曳足以出。先是齐有术士言：亡高者黑衣。
　　故高祖每出，不欲见沙门。其实应在周尚黑，后灭齐也。帝在晋阳，问左右何物最黑，对曰：「无过於漆。」帝以上党王涣，於兄弟中行第七，误「七」为「漆」。使都督韩伯升至邺征之。涣疑其害己，至紫陌桥，杀伯升而逃，浮河南渡。行至济州，为人所执，送於邺都。又帝为太原公时，与永安王浚同见世宗，帝有时涕出，浚责帝左右曰：「何不为二兄拭鼻？」帝心衔之。
　　及即位，浚为青州刺史，聪明矜恕，吏民悦之。浚以帝嗜酒，私谓亲近曰：「二兄因酒败德，朝臣无敢谏者，大敌未灭，吾甚以为忧。欲乘驿至邺面谏，不知用吾言否。」或密以其言白帝，帝益衔之。其后浚入朝，从幸东山。帝裸裎为乐，浚进谏曰：「此非人主所宜。」帝不悦。浚又召杨愔於背处，责其不谏。帝是时，不欲大臣与诸王交通，愔惧帝疑，因奏之。帝大怒曰：「小人由来难忍。」遂罢酒还宫。浚寻还州，又上书切谏。帝益怒，诏征之，浚托疾不至。帝遣人驰驿收浚，老幼泣送者数千人。至邺，与上党王涣，皆盛以铁笼，置於北城地牢。饮食溲秽，共在一所。
　　常山王演，高祖第六子，帝之同母弟也。幼而英特，有大成之量，笃志好学，所览文籍，探其指归，而不尚词彩。读《汉书》至《李陵传》，独壮其所为。聪明过人，所与游处者，一知其家讳，终身未尝误犯。性至孝，太后常病，心痛如不堪忍。演立侍牀前，以指甲掐其手心，为太后分痛，血流出袖，故太后爱之特甚。於诸王中最贤，帝亦深重之。以帝沉湎无度，忧愤形於颜色。帝觉之，谓曰：「但令汝在，我何为不纵乐！」演唯涕泣拜伏，竟无所言。帝亦大悲，抵杯於地曰：「汝嫌我唯此，自今敢进酒者斩之。」
　　因取所御杯盘，尽皆坏弃。人皆谓帝之戒饮，演实有以格之。不数日，沉湎如故。或於诸贵戚家相戏角力，不限贵贱。唯演至，则内外肃然。演将进谏，其友王晞以为不可。演不从，苦口极言，遂逢大怒。先是演性颇严，尚书郎中等办事有失，辄加捶楚。令史奸慝，即考竟不贷。帝欲实演之罪，疑其僚属必怨，乃立演於前，以刀鉟拟胁。凡令史曾受演罚者，皆临以白刃，使供演短。诸人俱甘一死，不忍诬。王乃释之。又疑演假辞於晞，欲杀晞。演私谓晞曰：「王博士，明日当作一条事，欲为相活，亦图自全，宜深体勿怪。」
　　乃於众中杖晞二十。帝欲诛之，闻晞得杖，以故不杀。髡其首，配甲坊。其后演又谏争，大被殴挞，伤甚，闭口不食。太后日夜涕泣。帝不知所为，曰：「倘小儿死，奈我老母何？」於是数往问疾，曰：「努力强食，当以王晞还汝。」乃释晞罪，令侍演。演抱晞颈曰：「吾气息惙然，恐不能久活。」晞流涕曰：「天道神明，岂令殿下遂毙此舍？至尊亲为人兄，尊为人主，安可与计？殿下不食，太后亦不食。殿下纵不自惜，独不念太后乎？」言未卒，演强坐而饭。晞由是得免，还为王友。帝欲悦太后，进演爵位。命彔尚书事。
　　除官者皆诣演谢，去必辞。晞言於演曰：「受爵天朝，拜恩私第，自古以为不可。」演从之，一切谢绝。久之，演又谓晞曰：「主上起居不恒，吾岂可以前逢一怒，遽尔结舌。烦卿撰一谏章，吾当伺便极谏。」晞遂条列十余事以呈。因为演曰：「今朝廷所恃，臣民所望者，唯殿下一人。乃欲学匹夫耿介，以轻一朝之命？谚云：「狂药令人不自觉，刀箭岂复识亲疏。』一旦祸出理外，奈殿下家业何？奈皇太后何？」演欷歔不自胜，曰：「祸至是乎？」
　　明日见晞，曰：「吾长夜久思，卿言良是，今息意矣。」即将晞稿付火焚之。
　　帝亵渎之游，遍於宗戚。所往留连，唯至常山第，不逾时即去。
　　太子殷自幼温裕，心地开朗，礼士好学，关览时政，甚有美名。帝常嫌其得汉家性质，不似己，欲废之。帝登金凤台，使太子手刃重囚。太子恻然有难色，加刃再三，不断其首。帝大怒，亲以马鞭捶之。太子由是气悸语吃，精神昏扰，帝益嫌之。酣宴时，屡云太子性懦，社稷事重，终当传位常山。
　　太子少傅魏收谓杨愔曰：「太子国之根本，不可动摇。至尊三爵之后，每言传位常山，令臣下怀二。若其实也，当决行之。不然，此言非所以为戏，徒使国家不安。」愔以收言白帝，帝乃止。但未识后日入下，究属太子否，且听下卷分解。
第五十三卷     烧铁笼焚死二弟　弃漳水杀尽诸元
　　话说文宣末年，耽酒渔色，淫虐之事无所不为。用刑更极残忍，有司逢迎上意，莫不严酷。或烧犁耳，使犯人立於其上。或烧车釭，使犯人以臂贯之。每有冤陌，不胜痛苦，皆自诬服。唯郎中苏琼以宽平为治。有告谋反者，付琼推验，事多申雪。尚书崔昂谓之曰：「若欲立功名，当更思其余。数雪反逆，身命何轻？」琼正色曰：「所雪者，冤枉耳，非纵反逆也。」昂大惭。
　　帝怒临漳令嵇晔、舍人李文师，以赐臣下为奴。侍郎郑颐问尚书王昕曰：「自古无朝士为奴者。」昕曰：「箕子为之奴。」颐以白帝，曰：「王元景以嵇、李二臣为奴，同於箕子，是比陛下於桀、纣也。」帝衔之。俄而，帝与朝臣酣饮，昕称疾不至。帝遣骑召之，见昕方摇膝长吟，骑以白帝，帝益怒。及昕至，遂斩於殿前，投屍漳水。
　　帝如北城，就视永安、上党二王於地牢，临穴讴歌，令二王和之。二王惧怖且悲，不觉声颤。帝怆然为之下泣，将赦之。长广王湛素与浚不睦，进曰：「猛虎安可出穴？」帝默然。浚闻其言，呼湛小字曰：「步落稽，与汝何仇，而必杀我？但汝之忍心，皇天见之！」帝亦以浚与涣皆有雄略，恐为后害，乃自刺之。又使刘桃枝就笼乱刺，槊每下，浚、涣辄以手拉折之，号哭呼天。於是薪火乱投，烧杀之，填以土石。后出其屍，皮发皆尽，屍色如炭。远近为之痛愤。仆射崔暹卒，帝亲临其丧，哭之，谓暹妻李氏曰：「颇忆暹乎？」其妻曰：「结发义深，实怀追忆。」帝曰：「既忆之，自往省。」
　　手斩其头，掷於墙外。高德政与杨愔同相，愔常忌之。帝狂於饮，德政数强谏。帝不悦，谓左右曰：「德政恒以精神凌逼人。」德政惧，称疾不朝。帝谓愔曰：「我大忧德政病。」对曰：「陛下若用为冀州刺史，病当自差。」
　　帝从之。德政见徐书，即起。帝大怒，召德政，谓曰：「闻尔病，我为尔针。」
　　亲以小刀刺之，血流沾地。又使曳下，斩去其足。桃枝执刀不敢下，帝责桃枝曰：「尔头即落地。」桃枝乃斩其足之三指。帝犹怒，囚之门下，夜以毡舆载还家。明日，德政妻出珍宝四牀，欲以寄人。帝奄至其宅，见之，怒曰：「我内府犹无是物，尔乃有此。」诘所从得，皆诸元所赂，遂曳出斩之。妻出拜，又斩之，并杀其子伯坚。
　　先是齐受魏禅，魏之宗室诸王，虽皆降爵为公，仍食齐禄，未尝摈弃。
　　是年五月，太史令奏称天文有变，理当除旧布新。帝因问彭城公元韶曰：「汉光武何故中兴？」对曰：「为诛诸刘不尽。」帝曰：「尔言诚是。」乃诛始平公元世哲等二十五家，囚韶等十九家。其后将如晋阳，乃尽杀诸元。或祖父为王，或身尝贵显，皆斩於东市。其婴儿投於空中，承之以矟。前后死者七百二十一人，咸弃屍漳水。剖鱼者往往得人指甲，邺下为之久不食鱼。又登金凤台，使元黄头，与诸囚各乘纸鸱以飞，能飞者免死。独黄头飞至紫陌乃坠，仍付御史狱，饿杀之。初，韶以高氏婿，宠遇异於诸元。美阳公元晖业当於宫门外骂之曰：「尔不及一老妪，负玺与人，何不击碎之！我出此言，知即死，尔亦讵得几时？」帝杀晖业。剃元韶鬓须，加之粉黛以自随，曰：「我以彭城为嫔御。」言其懦弱如女也。韶欲昵帝，故一言起祸，致诸元尽死，身亦幽於地牢，绝食，啖衣袖而死。定襄令元景安欲请改姓高氏，其从兄景皓曰：「大丈夫宁可玉碎，何用瓦全！安有弃其本宗而从人之姓者乎？」
　　帝收景皓诛之，而赐景安姓高氏。
　　帝嗜酒，体日瘠，李后忧之。帝谓之曰：「我常问太山道士：「为天子几年？』答我三十年。吾思之，得非十年十月十日乎？」又帝初登阼，改年为天保。识者曰：「『天保』二字，剖之为一大人只十，帝其不过十乎？」
　　太子取名殷，字正道，帝视之不悦，曰：「殷家弟及，『正』字一止。吾身后儿不得为帝也。」左右请改之，帝曰：「天也，奚改为？」及疾甚，自知不能久，谓李后曰：「人生必有死，何足致惜？但怜正道幼弱，人将夺之耳。」
  </div>
  <div class="pagination">
   <a href="南北史演义_page18.html">
    上一页
   </a>
   <span>
    ...
   </span>
   <a href="南北史演义_page14.html">
    14
   </a>
   <a href="南北史演义_page15.html">
    15
   </a>
   <a href="南北史演义_page16.html">
    16
   </a>
   <a href="南北史演义_page17.html">
    17
   </a>
   <a href="南北史演义_page18.html">
    18
   </a>
   <span class="current-page">
    19
   </span>
   <a href="南北史演义_page20.html">
    20
   </a>
   <a href="南北史演义_page21.html">
    21
   </a>
   <a href="南北史演义_page22.html">
    22
   </a>
   <a href="南北史演义_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
