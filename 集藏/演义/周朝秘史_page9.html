<!DOCTYPE html>
<html>
<head>
    <meta charset="UTF-8">
    <title>周朝秘史 - 第 9 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周朝秘史 - 第 9 页/共 34 页</h1>
    <div class="content">　　却说天子设朝，闻郑伯取十二邑之田，不片言而得，乃问于周公，公曰：“王可遣使告郑说，四邑归周供奉祭祀，郑伯必不肯给，然后会诸侯之兵，讨其不供祖祀之罪可也！”王喜。
　　遣使至郑，告以如此，郑伯问群臣，子封曰：“此削政之意明矣！”伯曰：“然则奉田以上何如？”子封曰：“不可！割田不已，必至削政，削政不已，必至灭国。明公且舍其大绩，举政归朝，退守臣职可也！如其不然，必拒命而后可！”太子忽进曰：“我父为国家征宋伐许，结怨邻国，一旦解国大柄，则诸侯之兵毕集，郑不保矣！宁上表辞田，如天子必欲取之，则弃臣节而拒命，庶不失为伯国也！”郑伯然之，上表入朝辞田。
　　周公劝王即此事为辞，传诏列侯，命会兵于孺葛，以伐郑伯不供之罪！王命虢公林父为先锋，蔡侯、卫侯副之。周公黑肩为左翼，陈侯副之。王亲率大军于后，杀入郑国而来。郑之孺葛戍卒飞报于郑伯。郑伯闻之，问子封计，子封曰：“事到如今，不得不为，公当率兵以拒之。”郑伯即令公子元为左翼，曼伯为右翼，祭仲为先锋，出城三十里下寨。
　　次日，郑伯列开阵势，见周阵中黄旗开处，一将当先，熊腰虎背，白齿圆睛，手轮大刀，高声骂阵曰：“寤生背祖宗，违王命，何不下马受缚？尚敢兴兵来拒！”郑伯横枪勒马，举目视之，乃王上卿虢公林父也。两军战未数合，王兵既奔，虢公抽马便回保驾，公子曼伯持戟望虢公背后刺，虢公落马，太子忽拔剑便砍，周公黑肩救起，望西而走。郑兵四围桓王，桓王不能出，从马上手舞双刀，力抵四将，忽子元曼伯、郑将祝聃执弓搭箭，望王左肩射中一矢，王坠马下，聃将近前斩之，郑伯大叫曰：“君子不欲多伤人，况敢凌天子乎？且勿动手。”
　　遂令鸣金收军。潜渊居士读史诗云：君臣大义死无仇，郑伯如何敢拒周。
　　败后徒兴安否问，春秋首恶抗王侯。
　　又东平先生一绝云：繻葛风高滚战城，郑庄初动抗王兵。
　　劲弓偏射周王驾，战捷何谦不伤人。
　　周兵始救得天子回寨，是夜郑伯使大夫祭仲，于周寨中问王安否，周公惧郑兵复至，遂拔寨逃回。郑兵虽胜，郑伯恐得弑君之罪于列侯，故亦不追赶。桓王既败兵回，忧愤成疾，问群臣曰：“吾承先王之统，不能匡服诸侯，反见辱于郑，卿等为我谋计，以雪朕耻！”群臣奏曰：“陛下善养圣躬，郑不足忧！”虢公林父曰：“当今诸侯，惟齐最强，齐与郑相善，王请差使征齐兵伐郑，齐不忍加兵于郑，必率郑来朝，倘齐郑相恃为强，然后下诏大会天下诸侯，将齐郑两灭之，可免后患！”
　　王遣使齐征兵伐郑。欲知后事如何，且看下回分解。
【独家提供】《周朝秘史》　2／5（明）余邵鱼著

　　第二十三回郑太子救齐辞偶郑祭仲杀婿逐君

　　王使至齐，僖公曰：“郑与齐本相善之国，焉能背义而相并吞，不伐又抗王命。”乃谢王使曰：“为我辞王，不日我将率郑伯归朝代罪！”使者出，公正欲使人会郑伯归朝，忽有人报曰：“今有北戎大良小良二国，率戎卒十二万，奔临淄而来，望我主早赐定夺！”齐侯即问群下战守之策，大夫闻仲宣曰：“戎人骁勇难敌，况天子以齐兵伐郑，明公可还求救于郑，使其为先锋，我会鲁卫之兵以继之，戎必破矣！然后可与鲁、卫二侯共劝郑朝周，庶几两得！”齐侯然之，遣使于三国求救。
　　使者直投郑来见郑伯，具来意相告。郑伯曰：“齐有难，郑不可不救。”乃令太子忽率兵二万，祭仲副之，前往救齐。
　　太子忽兵至齐境下寨，便欲进兵。祭仲曰：“戎卒气锐，不可轻进，俟诸侯兵集，然后交锋。”至次日，齐使来报曰：“卫鲁之兵，屯于齐城，乞太子之兵先进，以二国为犄角之势，戎可退矣！”太子忽问祭仲计，祭仲曰：“可令鲁、卫挑战，戎必拔寨出敌，然后我之大兵袭其后，功在我矣！”太子乃遣使告于鲁卫，明日鲁公子五父、卫大夫羊肩二人，果引兵挑战，戎主大良小良引兵拒敌，斗不数合，齐鲁兵败，大良小良拔寨而追。郑兵遥见戎兵出寨，乃振鼓从寨后杀入，夺得兵器粮米，戎卒急追大良小良回兵救寨。郑兵已伏，四队戎兵有勇无谋，望本寨杀入，郑兵将二良斩于马下，尽虏戎之旗鼓以献齐侯。
　　齐侯闻之，喜不自胜，乃开城门，以迎诸侯之兵，谢曰：“远劳跋涉，孤之罪也！”诸侯曰：“与邻国御夷，中华之礼，何劳之有？”齐侯大设宴于昭阳殿以待。三人使羽父叙班，羽父曰：“鲁、卫、郑皆同姬姓，然郑乃伯爵，若以朝礼享之，鲁当居右，卫居次，郑班在三。”太子忽恃有大功于齐，及宴乃居下位，甚有不忿之色。酒至数巡，齐侯起曰：“往岁天子欲削郑政，以致君臣交战，此非先王命土分侯之意。今孤与二大夫劝郑伯归朝奉，天子赦其前罪，用合君臣之好，公等何如？”羽父与孺羊肩刘曰：“明公所言，不失君臣之体，极盛德事也！”太子忽起辞曰：“令在家尊，小子不敢知！”齐侯曰：“此言是也！”约再日请会郑伯商议。宴罢，各请回国，相送出城。
　　闻仲宣告齐侯曰：“郑太子有功于我，而鲁大夫黜其下位，心有不忿，请明公以公主妻郑太子，结成二国之好，庶几不速怨于邻国。”齐侯遂命仲宣往见忽。时，忽归寨，正怨羽父慢己于下位，欲率兵攻羽父。祭仲曰：“不可！姑容归国图之。”
　　言未讫，仲宣至。告曰：“寡君以太子保全齐国，无所申敬，故以幼女侍巾于殿下。”太子辞曰：“人各有偶，齐大郑小，非吾偶也！况吾奉父命以救齐国之急，若受室而归，是私婚也！大夫为我谢齐侯，实不敢奉命！”仲宣出，祭仲曰：“汝之兄弟众多，庶母专宠，汝不娶大国为援，日后争长，以谁为依？如齐使再来，公可诺之！”忽曰：“然！”及宣至，曰：“寡君以太子辞婚，不敢强命，特奉金帛各五车，聊资军饷之用万一耳！”忽辞而不受。宣再三劝纳，太子受其礼。
　　次日，谢齐侯而归见郑伯，言鲁五父简慢郑之故，郑伯怒曰：“五父辱我太甚！郑虽伯爵，功高卫、鲁，何得班我儿于下位？”子封曰：“天子欲削郑权，皆是鲁、卫君臣设计，今若因此慢郑之故，加兵于鲁，鲁破天子孤立，诸侯必相率朝郑，郑之伯业成矣！”郑伯遂令忽领三万精兵伐鲁，忽领兵屯于郎。
　　却说鲁闻郑兵犯境，鲁候乃奏天子，欲以王师拒郑。时，桓王忧疾，闻郑伐鲁，乃长叹曰：“齐侯不能率郑以朝，反致郑攻鲁，若是列国逞强，王纲愈弱！”其疾愈笃，是日宣周公虢公受遗诏，谓曰：“长子陀能持国务，不待朕虑，然次子克，年虽幼小，聪明爱敬，朕甚爱之。朕殁后，烦公等保护之！”
　　二公顿首受命。是夕王崩，在位一十三年，时春三月乙未也。
　　群臣乃奉太子陀即位，是为庄王。
　　庄王即位，设朝问群臣曰：“郑今加兵于鲁，欺寡人新立，不能救鲁故也！寡人欲率大兵救鲁，卿等何如？”周公、虢公皆曰：“王如亲出，可寒郑兵之心！”独大夫辛伯谏曰：“我王初立，不可用兵，生怨于民。王必欲救鲁之急，下诏征诸侯之兵可也！”庄王犹豫间，忽鲁使报到曰：“郑兵已抽回矣！”
　　王问其故，使者曰：“郑伯将死，有书追太子忽回国传位，是以抽兵。”王曰：“既如此，可遣兵追之！”辛伯又曰：“臣闻郑伯内宠颇多，公子突乃雍姬所生，常有杀忽之心，今忽恃祭仲专权，所以得立。王如使一人告仲，令逐忽立突，使其内自相攻，然后起王师伐之，郑必破矣！”庄王信其说，遂差人往郑国打探。
　　却说太子忽得父之书，班师而归。时父疾将革，遂入寝室来见郑伯。郑伯谓忽曰：“我国虽小，东征西伐，诸侯咸服，虽亏人臣之礼。今我殁后，汝善事郑国，和爱兄弟，量度以为朝周，使不失诸侯之位可也！”忽问父王曰：“晏驾之后，国家大臣，谁可任事？”郑伯曰：“高渠弥可在上卿之位，其余祭仲、子封、原繁皆守旧职可也！”言尽而薨，子忽即位，是为郑昭公。
　　昭公设朝，祭仲、原繁、子封皆进职一级，惟高渠弥不拜为卿。群臣进曰：“先君曾有遗诏，进渠弥为卿，明公何故忤父之命，取怨于大臣？”昭公乃勉强拜弥为卿，弥虽谢恩，心甚怨之。邻国咸来称贺，昭公谓祭仲曰：“邻国来贺孤即位者，惟宋公乃舅氏之国，不可失礼，卿宜为孤使宋以报礼焉！”祭仲受命往宋未至时，周庄王遣人送书告宋庄公，执祭仲而立郑公子突。宋庄公甚喜。周使出，祭仲至，曰：“寡君遣臣谢贺！”公曰：“郑新君是谁？”仲曰：“新君乃长子忽也！”宋公怒曰：“为何不立吾甥突也？”仲曰：“立忽以长故也。”
　　公曰：“忽乃邓女所生，舍大邦之甥不立，而立鄙人所生之子，此皆汝匹夫所维。”命推出斩之，然后动兵逐忽立突。仲惶惧曰：“不必斩，但得明公诈书，会忽于郑宋境上，仲即归突而立之！”庄公听其谋，遣仲归，且诫曰：“汝归不逐忽而立突，吾必引兵至郑灭汝之族！”仲唯唯而退。
　　仲既归见昭公，公问曰：“宋公曾道甚来？”仲曰：“宋公闻主公即位甚喜，但令臣带回书一封在此，主公可览之。”
　　昭公览罢，曰：“原来宋约本日欲与孤会猎于境，孤欲不往是示怯于邻国也！”传令速治车驾，盛陈文武，出与宋公会猎。
　　昭公出城五十里，祭仲潜奉公子突即位，诈颁雍妃之诏以喻群臣。昭公闻变，便旋车驾时，祭仲使卫卒坚闭四门。昭公正欲攻城，祭仲使人于城西南，虚张旗帜，鸣金呐喊，口称宋攻昭公，昭公闻之惧进，弃文武单骑奔卫。仲开城门，群臣不知其故，诈称是雍氏之诏，皆朝突为郑伯，是为厉公。
　　祭仲以厉公为己所立，乃傲慢朝廷，厉公不悦，常有忧色。
　　祭仲之婿雍纠心中不忿，欲代图之。公曰：“何计？”纠曰：“祭仲乃臣之妻父，是月十五乃仲之诞，臣置鸩于酒中奉寿，则不血刃而仲受戮矣！”公曰：“汝既是仲婿，何心毒彼？”
　　纠曰：“臣系先君下僚，今既执政，但他门下之人皆得进职加官，不肯擢臣上职，是以怨之！”公曰：“如此，卿能除仲即拜卿为大夫！”纠谢回家谓妻子祭氏曰：“你父居权要，郑伯恶其专政，令吾于是月十五谋害汝父，你意何如？”祭氏曰：“妇人之道，适人从夫，何敢拒命？”纠大喜。至期，方与妻同至仲府贺寿，祭氏先至，问母亲曰：“夫与父孰亲？”其母曰：“人尽夫也！父一而已，胡可比也？”祭氏尽以纠将杀仲之故告之，其母告知于仲。仲大怒，及纠至，将上贺，仲接酒倾地，火光焰烈，遂命手下捉纠斩之。后人有诗为证：山东男子本刚强，谋及好人遂不藏。
　　雍纠斗筲难料此，致成事败与身亡。
　　祭仲既斩雍纠，以其尸暴于周池，率家奴数百人，持戈入朝，近臣知其事以告厉公，厉公曰：“雍纠谋及妇人，宜其死也！”遂从北门奔蔡。祭仲仗剑入宫，闻厉公出奔，乃引群臣迎归昭公归国。欲知后事如何，且看下回分解。

　　第二十四回鲁桓公入齐遭弑齐襄公出狩遇怪

　　昭公既归复国，亦知先为祭仲所卖，将欲杀之，以其有迎己复位之功，亦置而不问。乃问群臣曰：“今郑因国家不幸，弟兄相残，遂舍周、鲁之战，今孤欲率兵伐鲁以攻周，而继先君之志何如？”子封曰：“今明公内有兄弟相为不安，举兵远出，似非善计，依臣愚见，今周公黑肩专政，莫若遣使厚赂黑肩，使阻周兵，周不加兵，鲁亦息战，诸侯相安，待时而举，无不克矣！”昭公准奏，取金宝遣使于周见黑肩。
　　黑肩得郑之赂，次日入朝，言于庄王曰：“今周与郑，连年交兵，兵疲国虚，卒无所益。据臣之见，莫若休兵息民，以安国家。”王曰：“郑国兄弟内攻，加兵灭其社稷，正在此时，冢宰何为反言罢兵？”肩曰：“郑虽有内难，然其带甲百万，战将雄多，加以子封、祭仲，运筹于内，臣以征郑之兵，胜败未卜，反启天下诸侯叛周之心，王熟思之！”王曰：“此非朕与卿二人之所能料也，姑容明日与群臣议之。”
　　肩出朝于午门外，遇桓王之弟，名克字子仪者。仪曰：“冢宰何退朝之晚也？”肩具其事以告子仪，遂携肩手造于宫府中，二人坐定，肩屏退左右，告子仪曰：“周王亲爱殿下，临崩曾托肩传位之事，今观汝兄王行移，无复有传汝之意，此肩不能赞助，所以负罪于先王也！”克曰：“望家宰代为区处！”
　　肩但目视子仪数次，子仪知其意，告别而出。大夫辛伯见子仪从肩府中出，乃会其意，辄入朝王奏曰：“周公黑肩与御弟克谋反！”王令辛伯率卫卒五千伏于殿，次早黑肩果挟短剑入朝，前奏罢兵一事，复与王议之。言至日昏，群臣皆退，惟肩不出。
　　王将退朝，肩随王入宫，言称进谏，其实欲弑庄王。庄王见其相近，大声曰：“冢宰欲逼朕耶？”伏卒齐起，辛伯挺剑砍肩之首于后宫，搜其怀果有短剑，遂请王命。卫卒来捕子仪，子仪闻事发，乃奔于燕。庄王既诛黑肩，自叹曰：“先王迹息泽竭，故吾兄弟尚且自相攻击，况可以罪责他人乎？”乃召鲁桓公曰：“周纲不整，兄弟相攻，本欲兴兵伐郑雪耻，奈国家多故，不能区处，朕欲息兵，惟齐侯可以服众，汝乃齐侯之妹夫，可代朕往，会齐以图焉。”
　　桓公受命归国，与夫人文姜商议往齐。文姜曰：“齐父母之邦，妾愿同往！”大夫申缙谏曰：“女有家，男有室，无相渎也！渎则致乱，女子父母在则归宁，今夫人父母俱无，不可往齐！”文姜坚意不听，欲往。鲁桓公不禁，遂与同往。至于烁齐襄公闻桓公与文姜同至，遂远迎入城，宴其夫妇于清光台，酒中齐襄公见文姜杏脸桃腮，眼去眉来，遂起奸淫之心，见其起身更衣，遂踵其后，以曳其衣。文姜曰：“兄妹之礼，不当近袭！”襄公不顾廉耻，遂因而淫之。襄公恐桓公所觉，乃与之出猎于齐囿。二骑随行，只见山明水秀，草木苍苍，麋鹿交戏，鸳鸯争飞，齐襄公谓鲁桓公曰：“明公之囿，鲁有此乐乎？”鲁桓公曰：“敝邑之囿狭隘，虽有鸟兽往来，却无草木畅茂。”且说二侯田猎而归，襄公遂使公子彭生与桓公同乘，即弑死桓公于车内。鲁之从卒咸见彭生所弑，乃奋归告。鲁大夫申孺闻其事，即奉公子同即位，是为鲁庄公。庄公即位，乃欲举兵伐齐，申孺曰：“齐强鲁弱，不敌明矣！只遣使问罪，如其不服，然后率诸侯之兵讨之。”于是，遣使往齐告襄公曰：“寡君奉王命至齐，贼子彭生辄杀之，敢请其故？然后动兵，以问其罪！”襄公见事露，谓鲁使曰：“其实彭生之奸，孤不知也！”乃诱彭生入朝而杀之。
　　彭生意欲自白，其头早已落地。齐襄公使囊其首，更备金帛数车，遣使谢鲁，其罪一归于彭生。自是文姜不归鲁，日与齐襄公饮晏淫乱。国人作诗以讥之曰：南山巍巍，雄狐绥绥。
　　鲁道亲亲，齐子由归。
　　既又归止，曷又怀止。
　　后人有诗讥鲁桓公曰：男女闺门最要珍，鲁桓何事与同行。
　　当时要听申玁谏，不作亡躯乱纪人。
　　一日，齐襄公与文姜宴于御花园，连称、管至甫二大夫相率上表，谏襄公不宜留文姜在齐。齐襄公怒，贬二人往戍葵丘，且诫之曰：“今瓜熟之时而成，明年瓜熟之时方唤汝回。”二人即日便往葵丘。自是国中无人敢谏者。文姜曰：“我先君奉王命至齐，所以欲启和郑也！今先君卒于本国而郑又不和，妾终年在齐与君作乐，非惟得罪于先君，如王知之，君亦何安？”
　　齐襄公悟，将往郑说郑伯朝周。
　　忽郑使至，曰：“郑国上卿高渠弥弑郑伯，群臣今立忽之幼弟子亹，将欲与君侯会盟于首止。”遂回书，许子亹之会。
　　命石之纷、孟阳二将，引兵五千，伏于首止，以听行止。至期，子亹、高渠弥至，齐襄公命擒子亹，斩之于野，车裂高渠弥之尸，使迎公子突复位。祭仲恐其害己，又立公子仪为君。时，厉公在蔡，闻子亹被齐人所杀，祭仲立子仪，欲归争位。郑祭仲闻之，即令大夫傅瑕领五千甲士屯于大陵以拒之。厉公无兵，只得暂居于栎养蓄兵将粮饷，俟时而动。
　　却说连称、管至甫戍葵丘及一年，襄公全不使人代之，二人怒相谓曰：“齐君不纳我等之谏，反遭贬出戍，既约及瓜熟而代，今瓜熟而代者不至，若不预谋保身之计，祸将及矣！”
　　至甫曰：“然则何如？”称曰：“吾闻公孙无知乃齐侯之从弟，先主在时，常管恤之，今齐侯减其禄爵，无知怀怨，不如遣人言于无知，弑齐侯立他为君，则我等富贵必矣！”至甫然之，连夜逃归见公孙无知，与之谋弑襄公。无知曰：“此吾志也！
　　奈无所与谋之人。”至甫曰：“连称有妹在宫中，公子许以事成之后立为夫人，使彼问公，劝其出城狩猎，伏兵郭外，待其归而弑之，大事就矣！”无知然之，使连称之妹告襄公曰：“妾闻春省耕而补不足，秋省敛而助不给，此先王之善政也。齐废此政久矣，公何不修举此政，出狩郊野，使民殷国富，邻国愈加敬畏电？”襄公从之，遂命整驾出猎。
　　忽一人自外而入曰：“不可出狩，车驾若出，劳民伤财，恐招奸细小人！”公视之，乃大夫鲍叔牙。襄公叱之曰：“狩乃为政急务，何劳民之有？”遂不听。叔牙退朝，与友人管夷吾曰：“齐侯政令无常，今不早去，国将亡矣！”管仲然之，叔牙遂奉公子小白，出奔于莒。管仲、召忽时为公子纠之傅，亦奉子纠奔鲁。管仲字夷吾，颍上人，少与叔牙相善，同贾分金，仲家贫，叔牙常多与之，故二人智虑相同。
　　次日，襄公率众文武驾游于姑棼，转猎于贝丘，时值秋末，枫林似染，衰草连天，遂披襟感兴，而赋之曰：秋光暮兮，枫叶翻；寒威作兮，露正漫；青烟赘翠兮，光景盘桓。
　　因见田畴广阔，百姓众多，又赋之曰：田畴辟兮，疆界宽；鸡犬闻兮，生齿繁；千乘之国兮，我独奠安。
　　襄公在马上贪看风景，忽有一大豕，横拥于马前，公呼左右曰：“为我打去此豕！”左右举目视之，告公曰：“非豕也！乃公子彭生也！”襄公怒曰：“彭生敢现！”遂发矢射之。
　　豕人立而泣曰：“尔淫妹而嫁祸于我，汝禄将终，尚敢以矢射我乎？”言讫不见。襄公惧，倒翻马下，口吐鲜血，不知人事，左右扶归。不知性命如何，且看下回分解。

　　第二十五回齐召忽从主死节管夷吾条陈伯策

　　襄公车驾回至东门，管至甫伏兵一起，刺襄公死于车中。
　　连称亦归国，奉无知而立之，群臣不朝。有一人挺剑而入，数无知之罪曰：“汝弑君之贼，焉能主社稷，吾奉内宫之旨斩汝逆弑，别立新君！”无知正欲奔走，其头随剑落于殿下。众视之，斩无知者，乃中军大夫雍廪也！至甫、连称见事发，出走于外。鲁庄公闻齐国大乱无君，谓公子纠曰：“汝兄既死，无知亦亡，公子盍往正大位！”纠曰：“无一旅之师，何能兴国？”
　　庄公曰：“孤助公子精兵五千，命召忽管仲送汝归国！”纠遂谢而奔出鲁国，走至中途，呐喊振天，旌旗遮日。忽人报：“莒人与鲍叔牙奉公子小白归也！”管仲告纠曰：“小白将先入齐，仲请分兵，从间道以阻之。”纠许仲从山阴后抄出，以精兵遮道，谓小白曰：“我主兄也，汝弟也，焉得争先夺位？”
　　遂拈弓搭箭，直射小白。小白马上翻身一闪，其箭正中玉带之钩，白遂收其箭以囊之。时莒人奄至，管仲不能抵阻，大夫雍廪开城门，接小白入城，群臣奉其即位，是为齐桓公。公子纠与管仲攻城不下，乃回鲁请益兵来争位。
　　桓公即位，赏功罚罪，升雍廪为上大夫。问群臣曰：“公子纠在鲁，孤寝食不安，此事如何？”鲍叔牙曰：“臣请精兵五千于鲁，说鲁以杀纠，如其不然，臣愿生擒纠于鲁中。”桓公听其言，遂与精兵五千，即日奔鲁，屯于长勺。牙使人递书于鲁庄公曰：“寡君以诸侯咸服，百姓戴己，故敢奉先君之祀，践其大位。但念国无二君，公子纠与寡君手足，不忍加戮，愿明公为我讨之！管仲、召忽请囚归以戮，否则齐鲁将为仇敌矣！”庄公得书，问于大夫施伯，施伯曰：“若小白为君，叔牙为臣，必强齐伯国，不如以纠和邻国也！”庄公遂召纠入朝，谓曰：“齐侯有诏杀汝！”纠曰：“鲁侯何惧小白，成我而不终乎？”左右遂拥纠斩之，将囚召忽、管仲，召忽仰天恸曰：“忽为人臣，不能为主讨贼，反事仇敌，非吾志也！”遂以头触殿而死。管仲甘心受囚。潜渊读史诗云：召忽平膺子纠恩，主已何忍苟偷生。
　　莫言小谅非臣守，曾有何人追仲能。
　　公子纠与召忽皆死，施伯告庄公曰：“管仲天下才也，不可送还于齐。”庄公令囚于生窦：“待孤请齐侯赦其罪，然后释囚，便为我用。”遂囊纠、忽二首级，付与叔牙归齐。叔牙将纠、忽二首级归见齐桓公，公拜牙为上宰，使预国政。叔牙辞曰：“君加惠于臣，使不冻馁，乃君之赐，若必治国家，则非臣之所能也！其管夷吾乎？臣所不若夷吾者五：宽惠柔民，弗若也；治国家不失其柄，弗若也；忠信可结与百姓，弗若也；制礼义而法于四方弗若也；执桴鼓立于军门使百姓知勇焉，弗若也。”公曰：“昔者管仲射我一箭，正中带钩，吾蒇之，以待报仇，今若得之，吾当斩首，何可更用？”叔牙对曰：“臣闻明主立贤无方，不念旧恶，管仲有经济之略，明公当置怨而用之，方能富国强兵。”
　　桓公从牙之言，差使往鲁。牙又曰：“施伯鲁之谋士，知齐将用管仲，彼必不肯放还，必得能辩使者，方得仲归。”公曰：“谁可奉使？”牙曰：“公孙隰朋可往！”桓公遂使隰朋至鲁，告庄公曰：“寡君有不令之臣名管仲者，现囚在鲁，命臣乞归斩首，以戒不忠。”庄公问施伯，施伯与庄公曰：“管仲天下才也，故齐侯欲脱归而用之。若管仲用于齐，则鲁国必弱。公宜杀之，以尸付使可也，庶免后患。”庄公欲杀仲，以尸还隰朋。隰朋曰：“寡君以管仲遮道射其带钩，欲亲手戮之，以雪旧恨，君以尸还齐国，寡君何以释恨？何以戒群臣？”公谓施伯曰：“齐侯果欲杀管仲，又焉用之？”遂命取管仲付隰朋，隰朋谢而归。
　　至堂阜，叔牙闻管仲生还，亲至堂阜解其缚而礼之。管仲曰：“吾该死贱俘，子何待我？”正欲触道而死，叔牙忙救之曰：“贤友抱经济大略，不遇明主，是犹明珠藏土。今主上亲贤纳士，大度宽仁，子能舍怨而事，则可展子之志矣！仲泣曰：“吾食公子纠之禄，纠死不能殉节而亡，今又弃怨事仇，有何颜立于世哉？”叔牙曰：“吾闻大丈夫贞而不谅，子能舍怨事仇，展经纶之才，致太平之治，垂功名于竹帛，扬声誉于后世，岂不为美，又何必区区效小信乎？”仲乃与叔牙入齐。
　　叔牙先见桓公曰：“管仲既至，主公舍其旧日之怨，效明王而尊礼之，庶几贤才方为我用。”公悦，亲自迎之入朝赐坐。
　　仲稽首拜曰：“臣乃该死贱俘，得蒙君宥不死，已为万幸，何敢预坐！”桓公乃赦其罪，仲谢恩。
　　公问曰：“齐乃千乘之国，列于诸侯。自因先君政令无常，以致国势不振。寡人欲修国政，立纲陈纪，其道何如？”仲对曰：“礼义廉耻，国之四维，四维不张，国乃灭亡。今明公欲立国之纲纪，必以礼义廉耻而使其民则，纲纪立而国势振矣！”
　　公曰：“为之若何？”管子对曰：“昔者圣王之治天下也，其发政施仁，必以爱民为先。”公问曰：“爱民之道何如？”对曰：“公修公政，家修家族，相连以事，相养以禄，则民相亲矣！赦旧罪，修旧典，立无后，则民生殖矣！省刑罚，薄税敛，则民可富矣！乡建贤士，使教于国，则民有礼矣！出令不改，则民俱信矣！此爱民之道也。”
　　公曰：“爱民之道既行，处民之道何如？”管仲对曰：“士农工商处于四等，则民有定矣！”公曰：“民既定矣，齐国偏小，甲兵不足，若何处之？”仲对曰：“甲兵欲足，制重罪赎以犀甲一戟，轻罪赎以鞼盾一戟，小罪尽皆以金分宥问罪。
　　美金以铸剑戟，试诸狗马；恶金以铸锄夷斤欘，试诸壤土，则甲兵大定！”公曰：“甲兵既足，财用不周何如？”管仲对曰：“销山为钱，煮海为盐，其利通于天下，则财用足而国富矣！”
　　公曰：“国家财用既足，军旅不多，兵势不振如何？”仲对曰：“制国之兵，五家为轨，轨为之长；十轨为里，里置有司，四里为连，连为之长；十连为乡，乡有良人焉。五人为伍，轨长率之；十轨为里，故五十人为小戎，里有司率之；四里为连，故二百人为卒，连长率之；十连为乡，故二千人为旅，乡良人率之；五乡一帅，故万人为一军，五乡之帅率之；十五乡出三万人，以为三军。君主中军，高、国二子各主一军。四时之隙，从事田猎，春搜索不孕之兽；夏苗除五谷之灾；秋狝行杀以顺秋气；冬狩固守以告成功，使民习于武事。是故伍整于里，军旅整于郊，内教既成，令勿使迁，徒伍之人，祭享同福，死丧同恤，祸灾共之，人与共之。人与人相畴，家与家相畴，世同居，少同游，故夜战声相闻，足以相死。居同乐，行同和，故昼战目相视，足以相敌，是故守则同固，战则同强。君有此士也，三万人可以横行天下，以诛无道，以屏周室。”
　　公曰：“国既富足，兵既强盛，吾欲操练将士，以征天下诸侯何如？”管仲对曰：“未可！邻国本吾亲也，君欲从事于天下诸侯，则亲邻国。”公曰：“若何？”仲曰：“审吾疆场而返其侵地；正其封疆，无受其资，而重为之皮币，聘頫于诸侯，以安四邻，则四邻之国，皆亲我矣！请以游士八十人，奉之以车马衣裘，多其资币，使周游于四方，以号召天下之贤士，皮币玩好使人鬻之四方，以监其上下之所好，择其淫乱篡弑者而先征之，则天下诸侯，皆信吾不为并吞，相率而朝于齐矣！”
　　桓公大悦，斋戒三日，欲拜管仲为相，仲辞而不受。公曰：“吾纳子之伯策，欲成吾志，故拜子为相，何如不受？”仲曰：“臣乃有罪之人，何敢居此大位？明公必欲成其大志，若能用五杰，伯业成矣！”公曰：“五杰为谁？”仲曰：“昭权度之娴雅，辨言辞之刚柔，臣不如隰朋，请立为大司行；垦草辟土，聚粟多众，尽地之利，臣不如宁越，请立为大司田；平原对敌车不结辙，士不旋踵，鼓之而三军之士视死如归，臣不如王子成父，请立为司马；决狱折中，不杀无辜，不诬无罪，臣不如宾须无，请立为大司理；犯君颜色，进谏必忠，不避死亡，不挠富贵，臣不如东郭牙，请立以为大谏之官。君若政治国强，然则五子者存矣！若欲伯王，臣虽不才，强承君命以效区区。”桓公拜管仲为相，隰朋以下五人皆如管仲所请。遂出榜于朝门外，管仲所奏之政，尽举而行之。百姓奉法，齐国大治。欲知后事如何，且看下回分解。
　　东屏先生有诗云：莒道弯弓射带钩，纳言鲍子竟忘仇。
　　强齐定霸安夷夏，小谅何防召忽求。
　　潜渊居士五言一绝，赞美管仲有的叔牙知人，而桓公纳士云：夷吾负大器，鲍子早相知。
　　初释堂阜缚，便为齐国基。
　　铺张政就日，羽翼霸成时。
　　一举三贤萃，桓公大可奇。
　　又有古风一篇：世降春秋离乱极，君臣迭起相篡弑。
　　士抱尺寸文武材，投秦齐楚争售艺。
　　夷吾莹莹经纶才，明王不遇甘尘埃。
　　叔牙一释堂阜缚，桓公便筑迎宾台。
　　君臣既合如鱼水，谟谋霸策条陈开。
　　扬眉吐气通世务，兵能强盛国能富。
　　先定四民正纪纲，再制十轨排军伍。
　　军伍既多兵甲强，便出游骑监四方。
　　内安王室尊天子，外攘胡夷固夏强。
　　诸侯有乱随征讨，扶倾济弱义堂堂。
</div>
    <div class="pagination">
<a href="周朝秘史_page8.html">上一页</a><span>...</span><a href="周朝秘史_page4.html">4</a><a href="周朝秘史_page5.html">5</a><a href="周朝秘史_page6.html">6</a><a href="周朝秘史_page7.html">7</a><a href="周朝秘史_page8.html">8</a><span class="current-page">9</span><a href="周朝秘史_page10.html">10</a><a href="周朝秘史_page11.html">11</a><a href="周朝秘史_page12.html">12</a><a href="周朝秘史_page13.html">13</a><a href="周朝秘史_page14.html">14</a><span>...</span><a href="周朝秘史_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
