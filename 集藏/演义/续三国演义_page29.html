<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 29 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 29 页/共 34 页
  </h1>
  <div class="content">
   汉主聪自刘后死，诸贤去，国势渐衰，宫庭亦弱，灾异不息，心中惊虑，下诏令群臣直言得失。诸葛宣于闻知，乃谓其子诸葛武曰："吾一向来在家养疾，不参国事，以致王沉、靳准专政，元勋避位，天变叠见。今有诏出，可整朝衣，伏侍吾上朝进论一番，点发汉主，尽吾平生忠心，聊决南北兴衰，使后人知老父先见也。国家将变，吾死之后，汝可莫贪汉禄，保吾灵柩竟入川中，葬于祖侧，不可忘忽！"嘱毕，扶病入见汉主。汉主曰："丞相年高力衰，尊体欠安，朕因国事纷絮，未遑省视，疏情稔矣。今见国家多变，灾异屡见，特诏众文武直言得失，未有明见者。今老相国亲临，必有以指教耶！"宣于曰："陛下问臣，臣才敢道。窃见太弟死而东宫坏，谏臣杀而延明瓦解，大将军丧而西明门倒，太阴星殒而刘后兆妖身死，内史女化为男，是阴气衰而阳气长也。吾皇汉虽然包括二京，龙飞九五，但肇基山右，北朔阴气之方，太阴陷而气衰，其应将在汉耳。今陛下日与后宫宴乐，将国家大政悉委于太子、靳准，太子虽素聪敏，迷惑于王沉等小人之流，泥于奸宄而伤残骨肉忠正之士，使勋旧弃去，任信靳准。靳准兄弟岂是纯良之臣？恃晏安而忽备御，殆不可也。且石勒鸱视赵魏，不听宣召，有自霸之心；曹嶷狼顾全齐，不服调遣，怀不臣之意，又岂得为我汉之兵而自骄乎？臣逆虑哲人委弃，势与晋侔，恐汉纲之不振矣！况臣夜观天上分野，燕、代、齐、赵、吴、楚皆有将大之气，中原恐为战场矣！"汉主见说，悚然拱听，曰："久不聆清诲，心中如盲，今复闻正论，使朕惶愧甚知悔矣，然则奈何？"诸葛宣于曰："作善降祥，作德有庆，天心亦可回者。愿陛下亲骨肉，信旧臣，出奸回，远嬖幸，亲戎事。以东夏为心，鲜代燕赵为意，吴蜀二处，俱不足惧。吴蜀之不能北侵，犹我汉之不能南向也，晋虽有报仇之心，实未易耳。所畏者石勒强盛，恐不虞之变在此而已。"汉主曰："诸旧将老臣皆弃朕而去，兵备谁能主统？乞丞相念之。"宣于曰："陛下诚能发诏自咎，外以远追秦皇汉武之绩，设巡行之事；内以定高祖谋楚之计，制强盛之雄。然后缮兵修省，则事或可为，国或可保，外是臣不知其他矣。石勒信也，曹嶷越也，能缚韩信，而彭越又不足虑矣。今臣有老疾不能举动，不然亦早辞陛下而去，忍见我等所立而复见疲敝乎？"汉主点首。宣于辞出，临行又曰："勒虽可防，而萧墙之变犹宜防也。"汉主长叹久之，不能行其意，欲出王沉、郭猗而远靳准，又为皇后月华等阻之。宣于知其昏迷不省，亦不复再入谏劝。后人有诗一首赞宣于之有先见云：
　　
　　汉臣诸葛氏，堪为第一流。三分匡弱汉，六出尽弘猷。后胤尤贤孝，忠心继祖谋。辅持终汉世，孰可比伦俦。
　　
　　词归一本，话分两头。且说北代王拓跋猗卢，为爱其少子北延，乃出其长子六修与其母，使居新平，立北延为世子。次年履端之节，六修与大将卫雄入贺新正，礼毕，猗卢命六修去朝北延，以别君臣之分。六修谓卫雄曰："北延，弟也，吾乃兄也，焉有兄去拜弟之礼！父亲老悖若此，将焉处之？"雄曰："若不去朝拜，老大王必怒而见罪，殿下肯乎否乎？乞言决之！"六修曰："吾实不欲去拜者。"雄曰："既不肯拜，必须逃回本镇，免被嗔害。"六修然之，不辞而起，乘夜径回新平。骁将乌桓金曰："殿下匆匆疾还，必有何故？"六修以其情言之，金曰："殿下既是私逃，大王之兵随后必至，可急预备守战之策，毋为人喂刀剑耶！"即同卫雄操兵塞险以伺。果然，猗卢见六修逆命，而怒集众将分付曰："代国者，孤之国也，事由于孤。既立北延，则六修臣也。臣抗君礼，子违父命，何以治人？矧孤以律法治群众，今子且若是，况其他乎？今不率兵问罪，一朝传位，则北延为其鱼肉矣！六修之过，皆其下人为之謆惑耳，当亲至新平，徇剪其奸。"乃命左将军西渠、右将军赵延为前锋，自引大兵五万，以讨六修。中将军姬法以兄姬澹新奔卫雄，见在新平，恐被其祸，乃上谏，以为父子不宜相伐，有伤伦礼。猗卢不听，竟起而去。法又修书遣人报兄姬澹，令劝六修不可逆天抗父，惟有哀求赦免，方是道理。姬澹乃入见六修道之，六修即召卫雄、乌桓金等议曰："吾何不幸之甚！世人皆有父母兄弟，惟吾独苦，既遭贬逐，又焉可提兵至此，欲要灭吾乎？将军有何救我之策？"姬澹、卫雄劝曰："代王，父也，殿下，子也，战则为逆，人必不敢有犯代王。若其到时，只是婴城固守，向众哀告曰：'惧获重罪，不敢出见，故此闭守，须看天面，念父子骨肉，罢军饶命，赦儿之过，是父王并诸将军再生重赐之恩矣！'兵士一见殿下之言，亦必怜悯而不用命矣。如其不退，请密以精兵阻住西陵险要，断其粮道。不过一月，兵众乏食，自然退去，可保无事也。"乌桓金曰："今代王无道，以大作小，弃嫡立庶，卑幼乱伦，恃暴伐子，人皆不服，况我等乎！愿假精兵五千，伏于东皋要路，待其兵至，吾从林中突出，一鼓而枭北延，岂不胜于坐被其困乎？"六修曰："设使将军不能杀北延，而以五千之兵，当五万之众，少有挫跌，吾何救乎？"金曰："事主一也，彼众为北延尽力，小将岂不拚一命以报殿下过爱乎？"六修犹豫不忍，卫雄又力劝之，乌桓金坚执要去，披挂齐整出叫曰："以五千之兵，可当数万之用者而不肯行，待其临城，能保不破不败乎？"六修谓卫雄曰："乌君志坚，不好阻他兴头。"遂点兵与之同去。乌桓金径往东皋柳林隘处埋伏。
　　
　　次日，猗卢不防有伏，引兵坦然而进。行至东皋柳林狭道，忽听得连天炮震，被乌桓金挺枪杀入中军，势不可当，军士不能抵敌。先锋西渠、赵延已皆过前隔远。猗卢见其来急，亲自大呼曰："乌桓金敢杀主也！"金曰："父慈便子孝，君义则臣忠，汝既不慈不义，兴兵伐子，欲灭长以存少，何得责人耶？"一枪戳中左胁，几乎落马。却得赵延杀转，敌住乌桓金，猗卢得脱。二将战不十合，西渠亦到，舞刀砍上夹攻，代兵大进，乌桓金乃冲杀望新平而走，五千精兵杀死过半。西渠引兵万馀，奋力追赶，至城下及之。乌桓金回身抵战，被兵多围住。西渠知金英勇难胜，喝令乱射。乌桓金箭满体，血战不已。六修在城上看见，叫谓卫雄曰："乌桓君为吾而出，今受箭若是，可不救乎？"雄曰："后兵将到，锋盛难支，未可出也！"六修曰："生死与众共之，忍使乌君一人受苦，数千人丧命？有胆略义气者，可来同吾出救义士，毋令独死！"得壮兵三千人，遂冲出城，殊死而进。姬澹亦出马助之，杀死代兵千馀，得与乌桓金相合，一齐突围冲出。至门边，卫雄接入，闭城坚守。赵延等大兵到，围住攻打。卫雄、姬澹严加守御，甚道六修之冤，兵皆怜而懈怠。西渠喝令尽力攻击，反被城上以石抛打，死者无数。
　　
　　相持四五日，不能取胜。猗卢又患伤不起，西渠等入帐问安禀命，猗卢曰："孤因顽子不肖，逆命私逃，故怒来此，不意被贼奴乌桓金所算，反带重伤，损尽一生英名，如之奈何？"西渠曰："大王耐烦，待吾等打破新平，捉此逆贼，万剐于前，以治一枪之罪！"猗卢曰："孤反复自思，父子相夷，古今大恶。孤受封代王，为一方之主，思欲行令国内，今一子尚不能服，一臣且不能制，反被当面以枪刺之，何以为人？疮重怒深，恐不能痊也。弗若收兵回代，莫与他兄弟二人结怨可也。"宾六须曰："大王言者是也。大殿下虽有抗逆之罪，亦因大王易其荫袭，情不甘耳。宜念父子，姑且回兵，恕其征伐，他日必须悔罪，不须动刀兵也。"猗卢曰："汝言与孤相合，可传吾令，罢围还代。"赵延曰："事虽如此，城中不知大王之心、六须公之意，若还以兵来追，我等又受其抑矣！乌桓魍魉，必先以精兵伏于乱岗丛林防备，待其来时，放炮发伏，不惟保吾军士无伤，且可擒拿逆贼，以正大罪矣！"西渠曰："公料极审，大王不从，我等亦当行之。"猗卢点首，延即调遣诸副将埋伏停当，与西渠二人当先，车载猗卢居中，拔寨俱起，望代郡而去。乌桓金与六修商议发兵追赶，姬澹曰："归师且弗可掩，况王父乎？不得逆天罔悖，恐致不祥。"六修听乌桓金之言，竟自率兵追去。甫四十里，至乱岗地面，前兵相隔三四里之程。金催兵进，忽听得一声炮响，两边伏兵杀出，箭如雨至。六修急退，身中十馀箭。乌桓金急来救时，前面赵延杀转，金大叫曰："殿下速走，待吾退他一阵了来！"遂与赵延战住。未及数合，西渠、宾六须逼至围住，乌桓金拼死撞阵，枪刺六须落马。代兵大惧，西渠曰："休得畏怯，可一齐射之。"于是弓弩乱发，金中七箭，臂痛不能抵敌，被赵延所杀。六修逃回，赵延赶十馀里，见卫雄来救，延乃回马。六修还新平，因箭伤多，不能收口，卧床月馀而死。卫雄使人报至代城，猗卢亦患枪伤危笃，听报子死，因而叹曰："是吾自致父子丧命，弱吾代国，奈何！奈何！"嗟吁数四，是夜寻殂。后人有诗叹曰：
　　
　　溺爱从来起乱源，武灵晋献载前编。猗卢不谙融谋术，一误几亡国失传。
　　
　　
　　
　　第一一〇回  猗卢伐子遭刺殒
　　
　　却说代王猗卢患疮而殂，亲信人欲立北延为代主，宾六须等素与六修共事，多俱不肯。又参军姬法亦因六修替刘琨复取并州而投，咸背议曰："代王为因宠爱北延之母，致易长子，坏乱纲常，构出此祸。到今日伤了许多军马，害及父兄之命，实败家之子，天地间罪人也。若立为主，必有变矣。"众曰："然则若何处分？"姬法曰："大殿下已丧，长孙幼小，北延又无人肯服，不若迎代王之弟猗它来立，正合兄终弟及之义，却不好也？"众曰："此举甚可。"乃往浑源城中迎接猗它。时猗它卧病未起，闻报代郡姬法至，召入卧所，问其事故，法以迎立之意告之。猗它曰："代王兴废王意，效袁本初所为，误了许多性命，父子俱丧，以致倏然国家破蔽。如今你等来请我们去为代主，念北延幼稚，国有难处故也。众意甚欲立我，思想起来，北延是王兄所立，如今尚在，且他亲党又多，我若去夺他的基业，众必不忿，安肯容我？我今老而多疾，在此何等自在悠闲！不测之祸，我也不去，我也不管，恁你众人行方便去。"姬法曰："六须将军在中主事，谁敢有异？望大王莫疑。"猗它曰："非吾疑惧，但以老倦，懒于多务耳。汝可速回定夺，尽各乃心辅翊。倘能丕振旧业，是卿等之功矣！"姬法见其所言，出谓众人曰："二大王懒得前去，以老疾推故。我等既以来此，若只空回，反惹北延母子之怪。一立他们，必有祸衅矣。闻他长公子普根贤而宽厚，爱人恤苦，可为代主。不若同去禀明，请他前去，又胜似二大王好矣。"众皆然之，一齐入见猗它，告曰："大王坚执不肯前去，可使长公子去镇代城，免使军民孤望。再若推故，代国必致乱而终失矣！"猗它曰："汝等此言较可。我思普根去得，若是代郡有变，我在此间亦可制他。"遂命普根带精兵五千，同姬法等望代城而进。宾六须率赵延等接入普根，立为代王。
　　
　　卫雄得闻代王身死，正欲起兵辅六修之子与北延争位。探得姬法等迎立普根，乃与姬澹、乌桓恭等共议新平之事。姬澹以旧主刘琨在幽州，乃说卫雄曰："今普根既立，非比北延，我若与争，众必以为我等辅子杀父，并力杀我。况王孙幼小，不能立事，假使十日之内有王旨来封，则可存止。设无封授，亦不可守此孤城，终彼所伐。"乌桓恭曰："代王死将百日，继袭多久，有封我郡，几时到矣！但恐西渠、赵延在内，还要伐我，尚妄想乎？"姬澹乘意赞之曰："将军之言极是。我殿下在先有错，臣伏于他，终亦不美。不若弃此往依段公，尚可保全无事矣。"卫雄犹豫不答。刘琨质子刘济力言："宜当远害全身，岂可复蹈六修与乌桓护军之辙乎！"卫雄乃从之，即奉六修之子并家人等，与乌桓恭部五千馀家，皆归于段匹殚。匹殚见雄、澹来归，乃重待之，使居征北城住扎。及普根差人往新平封授卫雄等职，迎回六修之子，并其妻子入代安享，不期已奔幽州去了。普根甚恼，乃与六须等商议曰："我拓跋氏素仗一门父子之兵，故能雄霸北代。今被北延出世，坏了我家门风，使我嫂侄去投他姓，此逆子诚祸之胎也，如何容他在此！明日打发他到朔州城去住，以报他逐兄之悖。"早有人将此事说与北延知道，北延大怒，密与亲信心腹人计议曰："此地是吾父王所立，让他来此作主，我尚不曾忿他，他今反要贬我远出！意欲明日早朝时分，自暗中潜入，杀了他们，取了此位。你等从旁助吾一臂之力，便是复代第一功臣。"众皆应诺。次日，各藏短刀，随延而入。北延乘暗或进。原来普根新立为王，日日晨则趁黑升殿，夜则更深始退。其时初出内庭，众皆未到，只有内侍三四人随从。北延看见，踏步而上，普根未及开问，早被北延抢进，一刀砍倒，急叫不好，又是一刀砍中颈上，可怜普根死于非命。近侍奔叫，姬法急与西渠、赵延赶来救护，北延已遁，延党又窃入长史府，杀死拓跋琼、宾六须二大臣，走入北延府中去了。姬法曰："本是好意请他到此来掌代地，不想反被北延逆子所弑，是我等之罪失也。必须齐心协力，将北延恶党尽都杀了，为报此仇，以尽我等之心。"西渠、赵延即便当先，率兵杀入北延府中，连亲党不论老幼，尽皆诛之，乃将北延之首，差一有胆量军人，持往浑源城报知猗它。猗它听说，恸哭倒地。众人扶起，猗它即亲持北延之头，弃掷于地曰："误父害兄逆贼，又杀乃兄，及害吾贤子，何不仁也！"遂命次子拓跋郁律领兵至代郡，诛杀延党。姬法等接入，将党众首级呈上，言已皆一一查明，枭取在此。郁律收拾兄之棺柩，安葬六须等，下令回镇见何。姬法等入禀曰："今代地已宁，祸根尽去，城中无主，公子焉可复回？"郁律不肯，延、渠等拥上，立为代王，另使部将征丧往浑源城而去。拓跋猗它见普根丧至，恸哭过伤，遂减食病笃。郁律闻报，使赵延往浑城去载家眷，俱至代郡，不在话下。
　　
　　再说江东琅琊王司马睿，因误斩淳于伯，以致北伐之义沮歇，心切不安。一日，涕泣而谓王导曰："孤承愍帝拜为左丞相，都督陕东诸军。今汉寇破吾长安，掳帝西去，必须兴兵报仇，取回车驾，方可以尽忠尽职，不枉生为丈夫也！先生其将何以教孤？"王导曰："刘聪窃掳平阳，已历二世。兵雄将猛，非易卒破之寇。必须移檄四方，召取天下之兵，齐心协力，始可进讨，岂草率之事，而欲以江东舟船之士，与车马争锋于北地可乎？"琅琊王然之。即使使四出，拜刘琨为广武侯，段匹殚为镇北将军渤海公，段复辰为广宁公，段陆眷为辽西公，冀州刺史邵续封广平侯，擢刘演为兖州刺史，汝阴太守李矩封定襄侯，崔毖仍为东夷校尉，广州刺史陶侃加高密侯，慕容廆加为鲜卑大都督，辽东郡公张实进位西凉王，北代拓跋氏赐王幛袍钺，其馀外镇各加爵秩。汉青州都督曹嶷久怀睥睨，复见朝中王沉、靳准用事，诸老臣告去，又闻宣于以彭越比己，韩信比勒，恐有加兵之咎，亦东附于晋，以求道授。琅琊王大喜，拜嶷为广锐侯，再下诏令各处一同起兵征汉。诸镇人合谋上言，劝琅琊王先正大位，然后出师，使汉寇知所尊畏。四方表至，西阳王司马羕见之，乃先至王导府中商议其事。导曰："众举极美，奈王上苦不相从。明日臣与殿下会合文武官员，一同上言，看其何如。"次早，王导、西阳王为首，率众公卿将各镇表章入奏。王导、刘隗等曰："方今胡寇冲斥，晋室被坏，人民流散，百姓无主。大王年逾不惑，德称四海，自渡淮以来，除寇灭叛，奄有江左，南极交广，西距荆楚。今且宜应天顺人，法尧禅舜，即皇帝位于金陵，逐汉寇于西北，削平初乱，克复帅京，诛旧恨于北海之滨，振鸿猷于中原之甸，何乃趑趄咀唔，甘为贼寇指作庸行乎？"疏上，琅琊王笑曰："大耻未雪，妄承尊位，则是自贻唾抶耳。诸卿等宜为孤区划报仇之策，即是爱我耶，斯事且请莫提。"导又曰："仇恨固不可不报，而神器亦不可不正。若位号一立，移檄远近，大兵四集，何寇不可灭，何仇不可报，更有何人敢妄议乎？若主公逗遛不作，则英雄丧志，豪杰解体。脱使他人一立，则如东汉未侑之与更始，俾刘寅之正，反遭忌害，复贬萧王北巡，险为王郎子所杀，后来用尽心力，始得正位。设无吴%、郅恽诸人作逐兔之鹰犬矣，王上何不详之？"琅琊王曰："茂弘之言差矣。汝岂不知吾之心乎？睿虽忝居皇族，名卑质弱，且江东之地，古称绵蕞，兵微将劣，安可妄自称尊，忘怀愍之深仇，幸祖宗之大位？非哲人义士之所为耶！"武将刁协、卞壸、纪瞻等又曰："方今天下分崩，英雄并起。昔人所谓举足左右，便有重轻。虽然王上谦言江东懦弱，臣以为谋臣勇将亦不为少，皆欲辅主立尺寸之勋，垂名青史。今主公坚执，不允众请，倘有一等心欲急于富贵者，如刘林之立王郎，樊崇之尊刘盆子，臣恐长安、洛阳国之根本，荆襄上流国之门户，一旦有变，众皆归之，那时人心散失，虽欲寻悔，亦已晚矣。"琅琊王曰："卿等所言，固皆爱我之意，暂且退出，容孤计议回话。"众人谢出，惟王导留中共议。琅琊王曰："茂弘可权为孤申言诸卿，暂且止其事，待报汉贼之后，再行定夺。"王导又再三言之，睿皆不听。时有江宁人，获白玉麒麟神玺一颗，其文曰："长寿万年，日有重晕。"临安人获王册金书来献，太未商人于许洛得传国玺，亦藏回江东。闻琅琊王敬贤礼士，知其有帝王器度，必能中兴，亦诣建康呈献。琅琊王不敢受，王导等曰："此宝之所命，安可辞而逆之？"于是司马睿拜受，赏以金帛，商人不受而去。西阳王又谓王导曰："今王上既受玺绶王册，可以设座劝进矣。"导等从之。琅琊王闻众行移，心中不乐，又值引驾将军宋哲约合宁州刺史王逊、豫州祖逖、荆州王敦、苟组等连名具表上劝，琅琊王又不允。宋哲曰："自古以来，国不可一日无君。晋氏统绝，于今二年，两京燔荡，宗庙无主。刘聪窃号于西北，而殿下高让于东南，则天下苍生何所瞻依？且臣前奉愍帝亲诏，劝丞相统摄万机，速报祖父以来之仇恨，毋使神器落于他人之手。"睿又不听，王导等曰："殿下必不允，可以自出正殿，发落众人再议。"睿被导等说出，见殿上设立九五御座，乃大惊骇，命殿中将军韩绩撤去座子，好议国事。韩绩承命上阶，纪瞻叱曰："帝座上应列星，谁敢妄动，不惧罪耶！"绩乃不敢，退入班中，琅琊王为之改容。奉朝请郎周嵩迎意上疏曰：
　　
　　古之王者义全而后取，让成而后得，是以享世长久，受禄永远。今梓宫未返，神京未复，胡寇未靖，宜开延嘉谋，训励士卒，先雪大耻，以副四海之心。人心若归，则大位不谋而定，否则神器将安适哉？
　　
　　琅琊王正无所辞，见嵩之表，即以示诸大臣曰："周朝请之本，甚为有理，宜且暂止其议。"王导、西阳王、纪瞻等一齐上言曰："天心已顺，人意已归，文武详定，大位既设，朝野拱俟，而周嵩不知大体，妄进异词，徒欲承颜幸位，大无臣礼，焉可使之在朝？"琅琊王知难拂众，只得勉从导等之奏，拟改周嵩为新安太守。次日，王导入见琅琊王，请定吉期，王不从。导出，与刁协、刘隗商议，会同文武及诸王公守宰官吏，并外镇诸侯附庸等，共三百一十三人，连名上表劝进，其略曰：
　　
　　晋自宣帝受天明命，即膺封号，故武帝不劳力而大一统。值以气运中否，胡戎肆志，使北方变乱，而迁王气于东南，故令殿下预镇金陵也。今怀、愍不德，洛阳已陷腥膻，长安亦溺戎羯。欲承宗祀于无穷，报仇恨于有日，非王而谁耶？且图谶见于江南，帝星耀于吴会。歌谣呈兆，五马渡江一化龙；玺册献祥，万年长寿日重晕。天意如此，人事可知。大王若不应天顺人，以符中兴，是乖垂象眷德之祯，而失四海仰望之思也！
　　
　　琅琊王见表，笑而不准，众官知其意，但难强勉，于是退出，至王导府中商议。刘隗即定一计，曰："公可诈疾，如此如此，必然成事。"导然之，即卧不起。琅琊两日议论国事，不见王导至，使人召之，回言有病不能起。琅琊王见说，乃亲自到导府问安，直至卧所，把其手曰："先生素来无恙，今乃一时沾疾，何所从来，可知其由否？"导曰："臣疾患中心，忧烦似焚，恐为不久，其将奈何？"王曰："茂弘乃孤之心膂，若如所言，则孤五内俱灰，此身何以自存！"王导喟然长叹曰："臣荷王上知遇，相从至今，言听计从，幸兹有吴楚之地，号令百州，可谓不负夙昔矣。今文武数百，皆欲王上为君，共图爵禄，光显其祖宗，荣荫其妻子。不意王上坚执如此，则文武各有怨心，背议纷纷，不久皆欲散去。英雄一解，戎寇乘虚东下，建业恐难久守。臣受重任，安得不忧烦而成疾乎！"琅琊王曰："吾思江东偏窄，兵甲微弱，罔大自立，虑见诮于识者耳，故此踌蹰，非坚执以拂众文武美意也。"导曰："圣人有云：'名不正则言不顺，言不顺则事不成。'今我王承祖宗之统，主晋氏之祀，绍继大位，名正言顺，何为而不可？且天与不取，反受其咎。今王上苦苦不肯允惬众情，诸臣子无所仰望，散亡皆在呼吸间耳！非但臣一人焦思成疾，还有可忧胜于臣者！"琅琊王呻吟半晌，曰："若然，卿可暂起，为孤传达众文武等，待议其可否而行，孤不得再忤卿等之雅意矣！"王导见其从允，即便滚身下榻，拜伏于地曰："殿下许臣，臣疾已瘳，此所谓胸膈既宽，五脏自调，六腑四肢不能为病。"即令承值近侍敲梆宣言曰："王上已允众议，可出定夺，诸公卿等何不面见谢恩！"于是西阳王率刁协、刘隗、宋哲、贺循、周玘、纪瞻、卞壸等二十馀人自后堂转出，伏地请曰："陛下既允众情，便宜择日郊天，以登宝位。可发旨掌历史官卜吉，司礼中书定册施行。"琅琊王曰："议尚未定，适间所言，戏宽茂弘之心耳！"导曰："君无戏言，大事已定，何用再问？须是我等文武行移，选定明日黄道永昌吉期，绍登大位，可奉车驾还朝。命礼部官备玄黄币帛，大牢祭器，吏部官撰作告天地册文伺候，不可少误时刻！"琅琊王叹曰："陷孤骂名者，卿等也！"众皆叩首称谢，拥驾回宫。后人有诗叹曰：
　　
　　晋室中衰气转东，琅琊预化应为龙。六朝数已分南北，何事诸贤欲速攻？
　　
　　
　　

　　第一一一回  东晋江东接天位
　　
　　话说琅琊王被王导托疾以要其允许继位，次日，西阳王司马羕会同百官，具龙旗凤辇、雉扇冕旒，拥琅琊王拜祭天地川山神祇，登坛南面而立。礼官刁协宣读册文曰：
　　
　　维皇晋大兴元年四月丙午日，皇帝臣司马睿，敢用玄牡，昭告于皇天上帝后土神祇而言曰：晋自宣武，托天眷顾，奄有万方之土，期欲永佑，历数无疆，以延宗祀。讵岂胡戎浊乱，窘辱二帝，社稷几坠，民心幸存。今为刘聪逞暴，戮害生灵，石勒肆凶，涂毒守宰，罪恶充积，残戾弥天。群臣将吏以为，华夷有别，今古无淆，觌兹中原陷于腥膻，黎民悉遭左衽，衣冠切齿，木石酸心，不以臣为才渺德凉，忝居晋胄，推以大位，戴以鸿基。臣揆愚不敢当，惧惭神器，用是询中外赤子，遐迩夷酋，佥曰天眷不可以不答，祖德不可以不修，皇纲不可以久替，苍黎不可以无主。率土咸望，在予一人。兹乃不敢违天明命，仰答众心，于今年今月今日今时登坛再拜，受皇帝玺绶符章，遍告类于天神，惟神享胙于晋，永奠皇图，以绥四海。
　　
　　读毕，焚楮再拜，众官员扶琅琊王登辇回殿，升于御座，献上玺绶。琅琊谦让再四，方始就位。百官朝贺毕，上帝号为孝元皇帝。元帝念王导功多，命再设一座与军师，共理国事。王导曰："若太阳下同万物，苍生何由仰望？世无是理。"晋主乃止。于是大颁诏赦于天下，各处州郡外镇，立世子司马绍为太子，封次子司马裒为琅琊王，以嗣废恭王，镇守广陵，拜西阳王司马羕为太保，王导为司徒，王敦为镇北大将军，刁协为仆射，周顗为吏部尚书，贺循为太常，司马丞嗣逊原为谯郡王，其馀刘隗、纪瞻、王含、卞壸、谢鲲、郄鉴、桓彝、桓宣、赵诱、祖逖、周玘、卫玠、王彬、虞谭、甘卓、陈頵、王遽、戴渊、荀菘、宋哲、第五猗、陶梅、范逵、周筵、刘遐、徐龛、周遐、蔡豹等各加升擢，不及细录。时江东因吴王懦弱，遭陈敏之乱。琅琊王初至，百事草创，独赖刁协、□□□朝，谙练事故，贺循为当代儒宗，明习礼乐，凡有拟议，皆取决于二人焉。以此朝政颇立，堪成国体。晋主诏至幽州，刘琨乃遣右司马温峤奉表，诣建康称贺。将行，琨谓温峤曰："晋祚虽衰，天命未改，吾当立功河朔，使卿延誉江东，其当勉之。"峤乃许诺，归家收拾行李。峤母不欲其去，将衣服扯住止之。峤乃割裾而起，以趋王命。及至建康，王导、周顗、庾亮等皆爱其才，争与之交，峤乃被留，不得还事刘琨。又说诏至辽东，慕容廆接得，见晋主止授己为龙骧将军昌黎公之职，心中不甚悦，乃与部众议曰："吾今自称大单于之号，辽中无不遵仰，复受其官，则人心必然议我矣。还是不从他的是。"处士高诩曰："霸王之业，非义不济。今晋室虽微，人心犹附。公宜遣使往江东称贺，示有所尊，然后仗大义以征诸部，此管仲之功，一匡九合，不患无辞矣！"廆然之，使人至建康谢表。晋主嘉其贤，复赐节旄。于是诸辽之邻镇，以其义正，悉皆畏服。燕能成业，良由此也。
　　
　　话分两头，再说竟陵郡有反贼杜曾作乱，不时冠掠荆襄，民不胜害。按《传》：杜曾乃新野王之裨将也。先日新野王被反贼所害，其牙将胡元逃于竟陵，招集散亡，攻讨贼寇，为主报仇。惟杜曾极有勇略，所向皆先，生擒杀新野王之贼枭祭。胡元见其有功，请假新野王妃之命，补曾为竟陵守。自此威名日盛，贼皆畏之。极善水战，能跃丈馀之远，胜则独指奋追，败则入波浮沉而遁，以是诸部奈他不何。新野王妃亡后，与胡元擅威，旁并郡县，军声大震，遂广掠聚粮。人以为反乱作叛，奏请朝廷征讨，以靖荆襄。晋帝闻此，未即加兵，又恐上流被据，乃命大臣第五猗为荆州刺史以镇之。杜曾密备舟船，以重赂贿迎第五猗，推为主帅，职掌胡元之兵马，分据汉沔，朋党为寇。事闻朝中，晋元帝大怒，欲要集兵征讨，即召诸文武共议出师。王导曰："吾今新立，岂可因此小寇而即动京兵，但命一镇臣剿之，方见国威。"贺循曰："前者杜弢作乱，乃是陶侃、王敦收平。何不再下诏命，令陶侃发兵讨之，然后以侃为荆州刺史，则可绝盗寇之根矣。"晋主从之，即使人持诏去调陶侃征讨杜曾。侃得诏，点集兵马，直趋竟陵。杜曾闻知，率众来战。陶公不以贼人为意，凡三战皆失利。侃见折兵数千，乃扎住不战。
　　
　　晋主探知贼势猖炽，乃擢荀崧为荆州都督，屯兵皖城，共讨贼寇。杜曾见陶侃连日不出，心中惊疑，使人打探。探得荀崧到皖，料其必用合兵夹攻之计，乃撇了陶侃，径将兵马先袭荀崧。荀崧初到，因染疾不能调兵，反被杜曾围住皖城攻打。崧使僚佐紧守城池，贼甚肆蹶。崧虑兵粮寡少，恐被所陷，意欲修书往襄阳太守石览处求救，问之，无人敢往。崧心忧烦，乃对其妻王氏叹曰："吾之不修，何见厄如是！今被贼曾困于危城，无人为吾求援。眼见卧病不能自起破贼，汝辈恐皆被其所掳矣！所恨者得子之晚，以致如是耳！奈何，奈何！"崧女灌娘在侧，年方一十四岁，素有胆量，见父烦恼，乃进言曰："父亲休忧，此城坚固可守，必无妨事。待女儿亲往石太守处求救，必须借兵来解此危，不用过伤神思。"崧曰："你是女儿，如何可去？纵然借得兵来，吾家亦出乖露丑惹人笑话矣！"女曰："只要救得父母之危、军民之难，去有何害？设若女儿不行，外救不至，满城被害，一也；父亲奉命讨贼，贼至不能临阵，朝廷岂知父病，以为不肯用命，二也；若还城遭贼破，全家被掳为奴，岂不胜似出乖以见石公乎？且又百姓为吾所误，诸官属为吾所陷，三也。有此之事在父身上，儿不亲往求救，三军不肯向前，焉能得过贼围？"乃即装束齐整，请掌军参谋入内面见。荀崧只得分付点兵五百，令亲信家丁引路，四更以后，开门出城。贼人赶来盘问，灌娘曰："汝等围城，欲困敌人耳。我是他州在此从学者，今逃回乡的，须与将军等无仇，休得见阻。"贼等见是稚子，亦不追赶，任其自去，皖兵遂得稳去。一路无辞，直至襄阳，投见石览，献上父书。石公看其书意，乃谓灌娘曰："令尊府有急，如同我身一般，只消遣一盛使持笺来此，何须小姐亲冒风尘？实是老夫之罪也！"灌娘曰："家父因抱小疾，致被贼困，故此冒干台下，伏望大人念同僚二字，慨赐救济，则妾父子感恩莫罄矣。"览曰："容吾商议回话，且请后堂献茶再见。"灌娘曰："皖民急似燃眉，小婢自来，乃是代父躬拜钧台，俯乞垂悯。"石览曰："只是一件，令尊有难，小姐亲临，理合星夜即往，奈因杜曾强猛，前日陶刺史亦被杀败，退兵五十里，不敢与战。我若以此见成弱兵先去，必被贼兵所败，反添令尊烦恼，有误小姐劳顿矣。昨者豫章周太守擒灭张彦，军声大震，贼寇长惧。我今修书一封，差亲腹老家人，伏侍小姐同去见他。周士达平生慷慨忠义，必定不辞。小姐可弗惮辛苦，勉为一行，约其起兵，共救令尊，以破杜曾，方保必胜。我先引兵到界上遥张声势，与令尊掎角作威，慎毋忧虑。"灌娘曰："周太府若不肯相念，吾即星夜来见大人矣。"石览曰："小姐自去，我又有书，必能成功，汝其放心。"灌娘拜谢，涕泣叮咛而去。径至豫章，与石览家人一同入见周访，呈上石公之书，就把父亲被困之事泣告一遍。访公曰："令尊为国被围，不能出敌，即如我身罹贼之难也。此贼猖狂，石太守一人也奈他不何，必须我们亲自去救，令尊方能破得此贼。"一面款待灌娘，一面令男周抚同夏文华、夏文盛领兵渡江先发，自与荀灌娘随后而进。
　　
　　周抚至湖口，问二夏曰："我等还是直向皖城去，还是等约石公一同而去？"夏文华曰："荀公被围多久，粮食必竭，且病不能守，须当速去，免被破城。纵贼骁勇，我愿当先！"周抚然之，径趋皖城而去。杜曾自围城攻打，日夕无休，幸得城垣甚固，不能得下，贼兵前后被击损伤者七千馀人，官军亦死二三千。荀崧扶病上城观看，心中甚忧。杜曾以为必无救至，亦从缓困住。一日，部属劝其急攻为上，不然，恐官兵一至，即难成功矣。曾听之，遂亲自督战。刚才扣城，忽报豫章周访自水路而来，襄阳石览从陆路而来，两郡大兵一齐来救皖城，止隔百有馀里矣，不时就到。杜曾听说，吃了一惊，即与部渠等议曰："周抚、二夏皆骁勇勍敌之将，又且周太守自来，合同石襄阳二处之兵，必难与争胜负者，不若趁其未到，退回竟陵，再作计较。"众皆然之，乃拔寨逃去。人报荀崧知道，崧曰："贼兵亟退，必是何方救至矣。"使人出探消息，只见周抚之兵船跻跻而至。崧曰："求救襄阳未到，喜得周豫章先来，解此倒悬，明日必须亲自劳军拜谢，以答厚情。"正议间，只见灌娘跑马登岸，入城见父，把至襄阳转豫章，再见周太守之事，细说一遍。荀崧大喜曰："吾儿虽系女身，直有男子胸襟，使弟如你一般，吾却无忧矣！"遂亲出江边，迎接周抚入城，设宴谢劳，赍犒物分赏将士。抚见贼去，恐父往返涉劳，乃辞荀崧，回军而去。
　　
　　陶侃屯兵在竟陵界上，知杜曾进攻皖城，亦不曾幸功出战，日日使细作水陆不断，往探贼人胜败消息。回报迭至，言："贼围皖城，荆州都督荀公患病，不敢出战，求救襄阳、豫章二郡，周太守与石太守合兵一齐进救。杜曾不敢迎敌，已拔寨逃回竟陵，不日就将到矣。"陶侃听说，即唤郑攀、高宝二人，分付曰："你两个领兵五千，伏于蕲黄山隘要道俟候，若杜曾来时，未可即战，放他过来，只听炮响，即便杀进相助。"二人受计而去。又唤童奇、郑正、朱伺、龚察四将分付："你等引兵一万，到蕲黄山隘西头埋伏。若是杜曾转至，一齐放炮杀出，吾自将兵接应。"诸将径走蕲黄，寻山隘要路埋伏。伺候一日，不见动静，至次早，杜曾回兵，昂然而至，高宝二人任其自过，直至山谷深处。陶洪在山上看其已进伏所，放起连珠号炮，左边朱伺二将、精兵五千，右边童奇二将、精兵五千，一齐杀出。杜曾见有埋伏，思欲退后，后面郑攀、高宝大喊追进。曾见前后有兵，遂拚命望前冲突，贼众十停死者六七，曾乃杀出，逃命而走。陶侃大叫曰："贼曾此败，乃天下不容奸故也，不可不追，以断祸根！"诸将得令，尽力奋赶，曾狼狈特甚，命部伙散走，自乃弃马跳入小河，浮水而逃。朱伺等觅船不及，只得回马。杜曾复入竟陵，与党伍等整兵闭守。陶侃知其势穷，引兵马径至城下，将各门把住，使人报与周访、荀崧、王敦、石览知道，约其合攻竟陵，以剿杜曾。荀崧病体已痊，得侃书至，先引兵马至湘阴，欲助陶侃，又使人约王敦齐进。杜曾闻细作报此消息，心惧难敌，遂设一计，假意修书，至中途求成于荀崧，曰："竟陵守将杜曾拜书：不肖以擒灭反寇，蒙新野王妃授职此郡。昨因胡元亡过，部众肆掠，曾已收服。不期陶广州引兵来讨，曾不敢敌，意欲得据皖城存活。及后闻知公为荆州都督，即便返兵逃避。今陶公苦欲相并，不原情也。幸兹明公驾临，曾在辖下，不敢有劳军马，特此叩台求赦，代为上言，求旨明为竟陵太守，则永世愿为纯臣，实感都督再生大德矣！"荀崧见书，自思兵力微弱，难与贼争，且是旨意委任，陶侃促约，故此勉强应命者，与其穷兵争剿，不若招安图静，遂允其请，反为作书与陶侃，令宽曾围，使好归化。陶侃见书，知崧堕贼诈计，急修回书，止崧莫被所诳，书曰：
　　
　　窃闻足下来督荆襄，朝廷欲安门户故尔。今贼寇正将垂平，忽乃被其所诳，为贼求成于朝，愚以为切不可也！设若误堕其奸，将来之祸不可胜言矣。且曾凶狡有馀，所谓食母鸱枭，非豢养之物也。前围皖城，何曾以公为荆督而少有所畏？今见仆破其兵马，围城之急，故诡惑于公，勿可听之。切以为此人不除，荆土未得宁息。足下当识吾言，早为之绝，毋使日后噬脐莫及耶！
　　
　　书至，荀崧叹曰："吾亦知之，但权少安以宁一时，日后国家兵盛，彼或自改，未可谅也。"一边回书与陶侃，一边上表入朝，为杜曾求赦请职，又奏陶侃败贼之功。朝廷准奏，议以陶侃为荆州刺史，使为门户关钥，则荆襄可定，江东可安。荀崧恐不能独制上流也。诏未下，有人报与王敦知之。敦思陶侃一镇荆州，群寇必服，民尽归心，势盛可卜，若是己有所为，定被遏抑。乃即上表奏言："广州是夷獠杂居之地，非陶侃不能镇压。"又以重贿赂嘱当道，奏举其弟王廙为荆州刺史。后人见王敦心怀忌嫉，欲远正士，以逞己意，有诗叹曰：
　　
　　上天业已分南北，故生巨逆乱晋国。敦峻温冲接踵来，致使六朝不能一。
　　
　　
　　
　　第一一二回  周访杨口破杜曾
　　
　　话说晋元帝三年，朝中文武欲因荀崧上陶侃之功，各皆建言，堪以陶侃刺守荆州，阴被王敦贿求堂弟王廙代之，复使陶侃入广州原任，又逗留于荆地。侃将郑攀系是杜弢部下之人，改邪归侃，及见王敦所为，心甚不忿，乃暗使人招取杜曾入据荆州，以拒王廙。廙到任时，已被杜曾占据荆州，即将兵马进攻杜曾，曾亦出兵逆战。廙失利，折兵数百，乃不敢战，退于杨口屯扎，遣人报与王敦知之。王敦正来会见陶侃，听得此说，心中大怒，以为陶侃挟恨，故使郑攀结连杜曾，逐弟王廙，不容之任，乃亲自贯甲操刃，欲杀陶侃。出而思之，恐不能胜，复回者数次。人将其事报知陶公，使为防备。侃听罢，乃亲自带领朱伺、高宝，随行二十馀人，诣敦营请见。却好敦正出营外相撞，慌忙敛刃伫立。侃正色拱谓敦曰："前者同收杜弢，郑攀弃邪来投使君，使君不肯容留，致攀避去。后闻朝中迁仆为荆州刺史，攀乃归正从仆。今改以令弟为荆州刺史，命仆左转广州，攀不欲去，故又弃仆构曾，侃亦岂知其心？今攀虽谋为乱，原非仆之部属，而可以此反侧小人枉诬正士乎？使君雄断霄汉，裁理天下，何得以无形之事，欲伤同类乎？"敦不能答，乃推如厕相叙。参军陶梅密言敦曰："周访威震江西，与陶士行连姻，如左右手，今欲杀侃，是断人左手，安有右手不来相应者乎？且吾兵力未充，卒难谋人，君其思之。且陶公惠泽及人甚多，四方感慕，毋使纷起天下之议，脱有不平之变，后悔莫及。"敦意始悟，乃释甲整衣而出，请侃入内，谢罪曰："适者误听细人之言，一时欠审。吾今反复思之。固无是事，亦无是理，君其勿怪。"次日，盛陈酒馔，请侃作饯，执手笑曰："昨因愚见不明，几至错怪正士，幸勿为恨。君请暂往广州抚安黎庶，不日奏请乔迁中土，为中流砥柱，休以小嫌蒂芥胞臆。"侃谢而别，引兵回广州而去。
　　
　　时有王机，原从事王澄，荒政得罪被执，机乃逃遁过岭，见陶侃出差荆襄，收剿杜曾，乘广中兵少，聚众为盗，扰害地方，其势渐盛。侃至始兴，听得其因，众将佐皆曰："宜少停扎，待探强弱而进，免致仓卒被算。"侃曰："此贼已据肇庆，侵掠广州甚急，若不疾进，彼亦得广，势即猖盛，愈难破矣。趁兹驰至广州，下令各郡征讨，贼必畏惧，惑兵之计，不可失也。"乃命郑正率兵一万，扬旗向肇庆径征王机，朱伺将兵五千进卫广州。二路齐发。王机探得，集作一处商议。其党众皆曰："陶公非他将之比，杜弢、杜曾、张彦、王贡俱不能撄其锋，我若与抗，必无胜理。不如奔据交州，再图他举，此为上策。否则进退失守，那时徒悔莫及。"王机从之，引众从海道望交州而去，广地复宁。杜曾在荆州，见陶侃返兵，又肆猖獗，劫掠乡村，民不得安，书帖怨骂郑攀。攀见之甚悔，叹曰："吾已弃邪归正，从事明刺史，只因怀抱不平，一时忿怒，错干此事，曾贼复又不仁，惹人笑骂，甚污陶公。今彼远去，吾将奈何？"乃与心腹伙夜商议，夤夜弃曾，复改正归投王廙。至杨口拜见，哀告言："一时被杜曾所惑，致得大罪。今愿洗心改正，立功赎过，望将军赦之。"王廙一心欲入荆州，乃受其降。攀劝廙移兵先据竟陵，取贼根本。旧将朱彤曰："郑攀虽降，杜曾狡猾难测，且宜令攀为前部，分兵随曾之变，会合大将军，明取荆州，以除逆寇，未可舍此西行。"王廙以为馀贼巢垒者是，反疑朱彤老怯，惧于前进，乃不听其劝，留丘随守杨口，自将人马望竟陵而去。杜曾探知其事，引兵夜袭杨口，丘随战死，五百馀兵尽被所杀。杜曾乘胜复攻荀崧。崧惧曾兵强犷，闭门不敢出战，曾乃大掠，乡邑为之一空。王廙扎竟陵，第五猗出兵与战。廙请王敦相助，敦即自引兵至，第五猗奔守沔口，廙得竟陵。曾闻知大怒，合猗兵转掠汉阳下县，俱破之。
　　
　　风声报至建康，晋元帝大骇，问于群臣曰："杜曾复炽，荆州、杨口、沔口、汉口皆被所破，恐其顺流来犯建康，如何区处？"王导曰："不足虑也。今周访屯兵豫章，雄视江右，宜下诏令其会合汉阳许朝、樊口李桓，一同统兵征剿杜曾，何忧贼徒敢窥江东乎？"元帝大喜，即日降诏，令人前去。周访得命，乃命夏文华、夏文盛引兵一万，先往会合许、李二处之兵，自与周抚随后而进。杜曾闻知，引众退守杨口垒。不数日，三处官兵尽至，相见讫，亦望杨口而进。杜曾盛兵严阵以待。周访看其风势，乃聚众兵将分付曰："此贼久历战阵，非比别寇，矧曾勇力过人，诸君不可轻忽，各宜齐心协力，以显令名。可将兵马分作三甄，李将军屯兵右甄，许将军屯兵左甄，我领中军。贼兵若至，不可妄动惊乱。今此若败，则江南震恐矣。各宜依吾号令而行，不得轻动！"即将甄垒排定，以二夏伏于中甄左右，传示各将官曰："吾自上于将台指挥，以鼓声为号，鼓紧则奋力接战，缓而三击，则退入阵。今右甄近贼，彼必先击，左甄、中甄不许接救，听鼓即逃入左甄，贼定趁胜击左。二位可轮流挑战，不问胜与败，听鼓三击，当退入中甄。贼再傲慢妄进，看吾红旗起，信号响，一齐杀转，可胜贼徒矣。"众皆遵听约束。分拨才定，只见杜曾身骑骏马，手执大刀，果向右甄而进。官将李桓出马喝道："贼子休得无礼！"曾笑曰："汝是何人，若此自大？广州上将朱伺、童奇尚然战败，料你无名下将，不是对手！若知死活，可速退去，免被杀戮。"李桓曰："泼贼狂徒，敢此大胆！曾闻李将军名否？"曾曰："你说便会说，只怕少刻走之不及！"李桓大怒，挺枪出马，曾舞大刀砍进。二人咬牙啮齿，狠战上三十馀合，初无胜败，贼渐逼进，桓觉枪法慌乱。周访看见，欲使劳碌杜曾，乃令擂鼓助战。兵士遂各大喊，桓复尽力极斗。约近又三十多合，李桓抵之不住，退后将及百步，访恐有失，命缓缓三击其鼓，桓遂走入左军。杜曾追至，许朝横戟挡住。曾乃约住马缰，以刀砍住，两个左回右转，亦战上三十馀合，许朝遮拦不迭。周访鼓声大起，朝势甚迫。李桓知其将败，杀出接应，曾又战二十馀合，桓又不能敌。许朝本怯，恐周访见罪，只得再战，桓乃得憩。朝对不十合，手脚又乱。桓见催军鼓不止，复进并攻。杜曾全无惧怯，奋战益力。李桓、许朝终是不能之胜，贼党竞进，鼓手乃三击鼓，官兵皆退入中甄。杜曾不知有计，恃勇追掩，直逼中军。
　　
　　周访见曾中计，将红旗拽起，甄内信炮连天。夏文华、夏文盛两翼冲出，周抚自中杀至，杜曾急退，已被官兵三面截住，合杀其兵。许、李二人又皆翻身扑转。曾被三路夹攻，不能抵敌，乃不顾兵卒，杀条血路，独自逃命，随行者有二三百人，周抚追之不能及。周访下台高叫曰："杜曾骁勇善战，轻易难胜。吾今用计劳碌他们，以逸兵破彼部众，速宜追剿，勿使其至沔口，再合兵马，以贻祸根，此机会不可失也！"于是二夏骤马当先，兵皆鼓噪而进。许、李二军未发，访又曰："汝二甄之兵，先当贼锐，效力已过，吾顾知矣。但今贼锋已挫，亦可助威追之，以收全功，休得落后！"于是二军亦皆奋勇而前。贼众数千，四散乱奔，望风逃窜。走至沔口，未得入城，周抚追及，曾方立马复战，二夏又到，贼帅旧官将第五猗率兵三千来救。正战间，李桓、许朝杀至，贼复大败，只剩残兵千馀，冲走而去。周访自到，又命军士饱食，轻装连夜再赶，可尽灭杜曾矣。众将又进，追至汉口。曾、猗等扎住造饭，未及食，夏文盛先到，直趋贼阵，急欲迎战，夏文华引兵杀至，杜曾当先杀出，第五猗与众党未及逃，官兵尽到，悉皆擒降，杜曾单骑走入太和山中藏匿。周访乃招安被陷州县归正。李桓、许朝辞还本郡，郑攀奉王廙入荆州。访乃班师，使人解贼党至建康。晋主见之大喜，改周访为襄阳刺史，以惮压杜曾。
　　
　　即日又与众朝臣会议，欲趁平定荆襄之势，合兵恢复中原。先下诏加刘琨为太尉，段匹殚为太保，令其起辽西四镇段氏亲兵，共讨石勒。若肯奉命，然后再调他镇诸侯，征取别郡。使至幽州，段匹殚接入宣诏，言："周访尽平荆寇，南土大定。卿等可起四部亲兵，先讨石勒，朕当北上克复洛阳，则汉寇两头受敌，可成功矣。"段匹殚受诏，即发使命往叔父涉复辰、兄段疾陆眷、弟段末杯三处，言："晋主新平剧寇，南方已定，将欲北上复仇，各处皆已奉诏，特请宗族共议，推刘琨为盟主都督，报效朝廷。"辽西公段疾陆眷见书，请其弟段末杯相议。末杯近与匹殚忿争不睦，且襄州得石勒释放之恩，曾约为兄弟，乃往见陆眷，说之曰："向日是兄主盟，与石公结纳，矢为救援。今彼无恶于我，纵不相从，亦不可食信，脱若相见，将何为辞？卒与反面，此岂大丈夫之所为乎？且今又不为我家己事，兄其以我辽西蕞尔之兵，能保即胜石勒乎？"疾陆眷曰："弟言亦甚善也，但叔父山海公已从，吾何不听？"末杯曰："吾往见叔父，看其主意若何，又作道理。"复又往见涉复辰，说之曰："今幽州公欲会叔父兄等，共立刘琨为都督，总我四镇兵马，共征石勒。叔料石家兵马强弱如何，而即听之？且琨被破，无地可栖，寄身段氏之人，匹殚兄不先与叔兄商议，竟欲尊他，则是我等皆为琨之部属矣。大丈夫听人指挥，岂不耻乎？侄今先来禀过叔父，我必不去，勿以吾为无忠义也！"涉复辰曰："侄乃刚硬之人，既不肯去，我等焉能保胜，去惹怨恨乎？"遂不发兵相应，陆眷亦止。匹殚不能独进，其议悉罢。末杯欲遏抑匹殚，密又使人将奉诏命之事报知石勒，要卖人情。勒见报，乃亦具本上平阳奏知汉主。
　　
　　汉主见之，召集朝臣商议，靳准曰："晋人所恃者，以其西北诸方尚有所属州郡故也，吾能尽并北地，彼方绝望。今有汝阴、荥阳间居我汉腹内，未曾并取，不若先发军马，夺此二郡，则山之东西，关之内外，尽吾所有，彼焉奈我何哉！"汉主刘聪然之，乃使大将刘畅为帅，王腾、乔遂为副，引兵三万，先取汝阴。汝阴守将乃荥阳刺史李矩。矩见此消息，急聚将佐郭默等计议其事。其部属裨将辈皆曰："汉兵甚锐，长安、洛阳都城大郡，尚被其破，况此小郡，粮少兵微，焉能抗其锋哉？不如请降，以免百姓荼毒之苦。"李矩曰："不然。吾守此地三十年矣，历数大兵，今日何言降也？"郭默曰："我有一计，正当以降破彼。今可修书送去称附，用逊辞奉承刘畅，赚其屯兵界内，与之来往，畅必以吾惧他，真心降顺，不以我等为备。再使人以财物啖其部属，牛酒啖其兵士。众见我意殷诚，定然放胆忽战，然后以精兵劫其营垒，烧其粮草，贼必逃去矣！"众皆疑惧，不敢应承，独牙将李宾曰："此计大妙，各宜秘密，某请便行。"矩令郭诵作书，使宾持去。宾至汉营见畅，匍匐再拜曰："吾王言汝阴城小，粮少兵微，见大军到临，情愿归矣，惟求免杀掠百姓，望将军以仁义为心，俯纳为幸。"刘畅曰："李荥阳肯归顺保民，吾何不从？"即将兵马于五里岗屯扎，款待李宾，亲送出营。宾回见李矩，言畅如此如此，矩大喜。次日，备办铠马馈送，又赍牛酒犒赏兵士，畅以为真，分赏军人，令其尽饮。李宾回劝李矩曰："汉将传示三军尽饮，并无疑备之心，乘今夜进兵，可破刘畅，又不致久而谋泄。"李矩然之，使郭默传令三军整点，众不敢应，矩曰："汝等惧怕不能取胜也？此处大贤子产庙极有灵应，我今命郭参谋致祭于彼，若神人许我出兵则去，如不许出兵，又作别议。"众皆信之。
　　
　　矩令郭诵往祭求签，密令其子重赂一巫人，嘱令如此而行，另有赏谢，其人允诺。郭诵祷毕，径抄其许胜诠诗，回示军将。正看间，忽有一人身披黄服，如醉如痴，撞入府堂，佯狂踟躅，抱持不住。诸将士皆裂开观看，其人大喝曰："众皆休散，不得喧哗！"言讫，竟升公座，拍案大呼曰："值日吏典某人可召将官郭默、耿稚上厅听令，郭诵等在下者不用召。"道毕，闭目少息，须臾起身，倚案谓众曰："吾乃郑大夫部下值符使者是也。大夫有令，今汉寇侵犯汝阴，众人议降，此决不可。他欲将李太府送上平阳，尽杀晋之兵将，换汉人来守，使我先贤陷于犬羊。我主命吾来报，今着游奕将军带领阴兵助汝破贼，以救军民之命。可以火速整顿，趁今夜贼众肆饮醉酒，悄悄疾至五里岗伺候，看阴风微起，是吾大夫来也，汝等一齐奋勇杀入，贼兵自乱，定然教他片甲不留。诸将弗得惊惧，努力干功，汉兵从此再不敢偷觑汝阴矣。我今回话去也！"言讫，昏倒于座。李矩命人以被披盖于其身，即与郭默出整军马，诸兵将信其言，尽皆踊跃争先，结束听令。矩命头上各系白带一条为号，饱食而起，人皆衔枚，马尽勒口，二更一齐出寨。于路见微风吹面，真以为神，如飞不停，顷刻即便行至汉寨，分作四处一齐杀入。汉兵信降，果然不备，醉饮而睡。及闻喊发，众皆惶惶而起，人不及甲，马不及鞍，黑暗不分你我，自相混杀。矩兵皆有记辨认，以此死伤者尽是汉兵。战至四更，尸骸叠叠，刘畅、乔遂各带枪伤，不能当抵，只得弃寨而走。李矩催兵随后掩杀，三万雄兵，被七千人杀去三停之二。赶至天明，已五十馀里，矩兵亦各力疲，惧有救应，乃收拾回军。刘畅、王、乔走至平阳界上，遣人入朝告罪。矩回汝阴，各郡县皆来贺功推戴，遂复奉还荥阳，以拒汉寇。晋势稍振，淮南得安，矩之功也。后人有诗赞曰：
　　
　　天意欲心存弱晋，故生祖李拒强胡。当年臣宰皆如许，肯使羌戎得妄图？
　　
　　
　　
　　第一一三回  郭璞避乱过江东
　　
　　李矩既胜汉兵，祖逖、周访申奏于朝，晋元帝嘉其功，升为淮南都督、汝阴侯，仍守荥阳。诏去，复谓王导、刁协曰："诸镇得守臣屡败汉寇，中原颇得晏安，江东幸为无事。但闻得人言，杜曾猾贼还在太和山中躲匿，倘再窃发，必从上流径至建康。外议纷纷，未曾少息，朕甚忧之。"王导曰："陛下勿忧。今有一术士姓郭名璞，善明天文地理，星数卦易无不精究玄奥，可召来一卜，便知杜曾生死兴衰，有无侵寇，何必虑乎？"晋主听言大喜，即差使命去召郭璞。按《传》：郭璞字景纯，河东人氏，少好经术，博涉古典，尤精《周易》，有高才而讷于言论，词赋冠于中州，善古文奇字，妙于堪舆。初，有究玄子郭公，客游河东，卖卜为生，知璞可教，乃以青囊中《玄微经》九卷赐璞。璞暗诵精熟，即能洞彻阴阳，遂扣郭公诀之，因得其指授，由是禳灾转祸，通达无方，虽京房管辂不能过也。璞有门人赵载，知青囊经之奇，屡为求读之。璞曰："此乃天文禁语，岂汝可得妄习乎？"载恳之再四，璞执不与。久之，赵载瞰其所藏，候璞他出，遂暗窃囊经私读之，方才开卷，为飞火所焚。载大惊失措，值璞适至，乃伏地泣告请罪。璞曰："我曾再三言之，汝何不听？今果误焚吾书，既已失矣，恐亦何为！"载乃辞谢别去。璞见中州大乱，因自卜其进退休咎，知西北将为胡寇所占，惟东南可安，乃挈家避徙南行。道经洛阳，缺乏盘费，欲谒降汉左将军赵固，少叙故旧，假借路资，并劝其复归大晋。遂徒步至府门，谓守者曰："吾乃河东郭璞也，今将南行，特来拜谒赵将军。将军何为闭门不纳，忘童时共学之情也？烦为通报。"门吏曰："我将军因丧良马，心中忧恼，故此闭门，非为君也。且郡中军务重事怠理，何暇迎客？足下暂请少退，他日再来何如？"璞曰："既为此等小事，何得过忧废政？汝告赵将军，言故人有术，人死且能活之，何况一马？既将军惜而念之，吾当代为救活此马。"守者相对笑曰："马已死二日矣，岂能再活？实欲愚诳我等通报耳。"璞曰："不然。汝试与将军道之，使某治而不效，当以二乘之价赔之。"守门人乃入报曰："门外有人欲要求见，言如此如此。"赵固曰："吾之不出理事者，正为此马之故也。若其人能活吾马，可即请进。"门吏乃出，迎璞入内。只见赵固拱候于中门，共至宾馆。礼毕，固曰："先生何人？适闻尊言，道远来见仆，以为善活吾马，果其然乎？"璞曰："然。吾知故人闭门谢事，恐蹈荒政之愆，特来拜谒。何以贵而忘贱也？"固曰："吾历官二十馀年，实欠晋接，似相忘也。"璞曰："郭大郎耳！"固乃再拜请罪，问曰："吾马已死二日，故人云为复活，其长桑君上池之神能起死回生乎，抑亦鬼谷子通幽达冥之术乎？"璞曰："俱不能。"固曰："既皆不能，何言能活吾马？"璞曰："但能灵于卜筮耳。"固曰："故人谬矣。卜筮非医马之术，卜之何益？"璞曰："凡人一毫一忽，皆有神灵主宰。今将军之马乃非常之马，将军乃一府之主，马死又关人不祥之兆，岂无神灵以司之乎？若卜之可救，则是将军之福，否则祸恐不测。但将军诚祷，试卜一卦，知何神为祟，何神可活，寓于何方，悉在爻象中矣。"赵固不信，心中犹豫。璞曰："将军毋用沉吟，若卜而不效，有言在先，愿偿马价之值。"赵固从之，乃设香案，亲自下拜，祷告通神。祝毕，璞亦叩齿祈请，掷钱铺爻，乃曰："知其故矣。将军请再拜，待吾复占。"固曰："再占何为？"璞曰："再卜乃知何神可救。马若活，将军即转祸为福矣。"固依言再占。璞曰："此马可以起矣，可急备物伺候。"固曰："当用何物？"璞曰："须要长竿三十根，梯二乘，兵人三十个，各执长竿，往正东而去，三十里地，有一茂林，林中有一社庙，庙后有一古木，木有窠巢，巢有神兽，似猴非猴，似狐非狐。命军士以梯站立，尽力乱击其树，彼必惊跳而下，再登他树。又赶又击，不过十数树，即不能走，可以擒矣。此兽并不伤人，只须抱持而回，置于马侧，不须饲喂，自能活马。"赵固依其所言，令兵士三十二个，持梯、竿向东三十里，林庙木巢悉如所说，兵士骇服。见其树停停高四五丈，竿不及巢，乃竖梯以二人向上击之，其馀在下乱敲。巢中果有一物，猴不猴而狐不狐，惊出跳扑于地。军人一时不敢以手去拿，那兽又复上于他树。赵固之亲腹人曰："先生言渠不会伤人，今皆应口，怎不捉住？"尽再一齐击之，兽坠不能迅走，遂被所获，果然不逞爪牙，随众抱回，送见赵固。固正与璞饮酒，看军人持来，大骇，乃谓璞曰："故人何灵之验也！今将焉用？"璞曰："但放于马旁，自有活理。"固乃私自随去窃看。其兽进厩，见马倒地，即便一跃而去，向马周身闻之，以口向耳中嘘气者三，鼻中嘘气者六，以舌于眼上餂之。须臾，马耳摇动，抬头摆尾，吐涎斗馀，三挣三倒，遂能起立。兽从窗中跃出，飞走上屋，不知何往。观者尽皆叹服其神。赵固入谢郭璞，壶中酒尚未冷，尽兴而散。固欲留璞相辅，自据中都。璞辞以老母幼侄等在途，已往南去，必当相从，恐有失陷。固求再卜休咎，璞铺爻，谓固曰："卦中欠吉，将军宜弃胡南行可也，在此不美矣。当自知之，智者不待尽言。"固不之信。郭璞度其贪位未舍，拜辞请行，固以银二十两赠之。璞挈家属行至庐江，偶于市上代一贫人卜卦，治病灵应。闻本郡太守家有是疾，以璞荐之。太守请璞卜而医之，亦可，乃重璞，与坐共论时事，无不合宜，因留连累日。太守命璞卜南北盛衰与身吉凶，璞曰："建康王气正盛，北汉将有变乱矣。占君之事，入朝则吉，不入朝则有累凶。"值太守有侍妾少而美，璞窥见之，欲求娶为妇。思不可得，乃作一法，以赤豆半升撒于屋上，咒念三遍。次日，太守晨早坐堂，忽见穿紫衣人数千，塞满府厅，众人不见，击桌叱之尽散，向晚又至。急召郭璞卜之。璞曰："君家有妾某氏名某是否？"应曰："有。"璞曰："是彼缠惹其妖，甚是不祥，若留之，必有异祸。"守曰："然则何以处之？"璞曰："治亦不能止，此万花令公之神，一缠其身，馀者又将及他，举家祸莫测矣。君欲求安，必须趁早弃舍此女，抬出二十里外，东南方，卖与异乡客人，慎勿论价，方可转祥。女去后，怪无所依，仍在此间作耗不息。璞当为君祛之使去，使君即当更获大福矣。"太守不知是术，信以为妖，乃从璞言，悄悄令人舁出卖之，不得索人重礼。璞暗使弟侄预往二十里外候之，以银十两买其女。次日，太守复见妖人不散，召璞为治。璞取净水一盂，踏罡念咒，以水绕屋喷之。太守看其赤衣之人，纷纷投入井中而去。璞曰："妖气已散，某当谢君入京去也。"太守曰："吾已见矣。"即以鬻女之资十两谢璞。璞载家眷渡江，入建业，觅屋居住。闻王导敬贤礼士，乃往谒之，遂与相善，至是荐于晋主，以决杜曾之事。
　　
　　晋元帝听王导之言，使人宣召郭璞。璞乃应命入朝，拜舞已毕，晋主问曰："司徒荐卿有灵术，试为占之。"璞乃请于偏殿设案，再拜卜之。卦成，璞曰："杜曾未亡，然亦不能成事矣。明年当死于襄阳城下，不须介意。"帝又命占朝中之事。璞排爻象，伏地贺曰："九五飞龙之象，正当兴旺，传枝子孙，但不能一统耳。恐本朝代有巨奸大诈，妄图谋篡者。然幸王气盛而且正，皆当自灭，无能为也。"王导曰："汉寇盛衰何如？"璞复一卦，曰："汉虽不如前盛，亦还未灭。河北关西，犹为胡穴。洛阳将复来归，但不得宁靖。西蜀亦还未败，直待卯金盖木，始定南北，剪诸僭附也。"晋君臣不能解，嘉璞之才，以为尚书郎。璞见人民官司俗尚佚乐奢侈，乃先上书曰：
　　
　　夫寅畏者所以获福，怠傲者所以招祸。陛下君临万方，主宰万姓，宜法舜禹，心存恭俭，荡除瑕衅，回风振否，宣威布德，则士民仰戴。臣见世崇游佚，俗尚奢华，非所以有卧薪尝胆、报仇伐叛之志者。故使贼寇随息随炽，海宇瓜分，人民涂炭。乞陛下革其弊、杜其源，以胡寇为心，宗社为念，激官励民，朝夕惕虑，则下风自靡，国势其有不振，请治臣罪，以谢公私。
　　
　　晋帝纳其奏，奈习俗已久，不能改革。然璞议论朝事，虽多匡益，但素性轻忽，不务威仪，嗜酒好色，朝士不甚钦重。友人干宝常诫之曰："君规晋弊，数多进言，且自贪杯恣淫若此，恐非适性之道也。"璞曰："吾所受有本，用之常恐不得尽。卿乃忧酒色之为害乎？吾之终身不在此上耶！"性复如故。后人有诗叹曰：
　　
　　东晋高明士，无逾郭景纯。堪舆宗异代，课卜继先神。觑空知帝出，屈指辨亡兴。惜其居乱世，阻逆竟亡身。
　　
　　时天下河北、中原、荆广等处，皆无宁日，惟江东差安，川蜀无事。成主李雄虚己好贤，随才授任，官司称职，民皆乐业。有太傅李让调燮于内，少保李凤招怀于外，刑政宽简明决，狱无滞囚，兴学校，课农桑。其赋民之役，男丁岁出谷一斗，女口只一半，有疾者又半之，每户绸绢不过数丈，棉花数斤，赋款既少，役又轻。故此民多富实，新附者给复除免，年谷屡登。乡无盗贼，鸡犬罕惊，道不拾遗，夜不闭户。矢是朝无威仪，爵位滥溢；吏无禄秩，取给于民；军无统摄，纪律不严，此其所以短也。晋之梁州界于成国，成人并无侵凌，民甚相和。自前张光与杨难敌战死之后，晋以任愔为梁州刺史，愔念光忠，乃与应詹言于王敦曰："张光在汉中，能兴微继绝，威震巴汉，蜀寇不敢犯。后值中原倾覆，外无救援，被贼所扼，厉节不挠。宜加追赠，以慰忠魂，其子张迈合赐荫袭。"王敦具表于朝，元帝准奏，谥光为关内侯，以其长子张迈复为梁州刺史，代回任愔。
　　
　　迈至梁州数月，军事未整，仇池寇杨难敌之侄杨留侵郡。张迈欲报父仇，乃举兵亲往征剿，反被杨留伏于山隘射死，没者五百馀人。州中僚佐权推光侄张咸以职掌迈兵。咸即起兵，出其不意，袭杨留杀之，以报迈仇。杨难敌知之，统苗兵五万，与杨留报仇，直趋梁州。咸以新立兵微，思难与敌，求救于晋，又虑远不济应，欲借兵于邻郡。恐无人肯来，正将徙避贼锋，其嫂迈妻王氏曰："州人以张氏德泽深厚，故乃立叔，冀与共保终始。今贼已近，将欲徙去，不惟轻弃国土，且恐被其追获，亡宗负民，恐非善策也。"咸曰："嫂甚是良言。但今众寡强弱之势立见，若不如此，进退两难矣。"呻吟半晌，乃曰："嫂归，吾有所谋，可以守保也。"乃致书遣人归款于成主李雄。使入川，至成都送上书币。成主见咸以梁州投降，心中大喜，即差大将徐举将兵五万，北救梁州。杨难敌围城十日，不能成功，反伤兵士数千。探得成兵来救，乃撤兵退回仇池而去。张咸遂亲自入蜀拜谢成主，成主复命张咸为梁州太守，不题。
　　
　　北汉始安王在长安，闻道张咸以梁州归成求救，乃怒恨曰："这厮不来求救于我大国，反又归投小邦。吾当征而取之！"即日具表上平阳请旨。汉主见奏，聚文武共议下诏，尚书范隆曰："关中兵马虽有梁地崎险，密迩于成，彼必来援，一致构怨，恐为仇敌，脱有不如，须动大兵前去。且朝中自诸老臣去后，少人谋议，故此日前刘畅攻取汝阴，反致挫衄，至今未得报恨。此诏未可即下。闻知石勒、曹嶷俱有异心，思欲自霸，勒有张孟孙、徐普明为助，必不可召。宜发诏往青州宣曹嶷入朝为太傅，使兼司马，以总兵柄，还可制服邻国。"汉主曰："朕亦知其久怀不臣之心，召回者是也。"乃降诏至青州征嶷。曹嶷见诏，请夔安至广固，集众计议曰："吾因靳准、王沉弄权，曾暗归江东，奉表纳款于晋，受封广饶侯之职。今汉主又召吾为太傅，去则失信于晋，不去则失礼于汉。朝东暮西，非大夫之所为。君等以为何如？"参谋夏国臣曰："东西皆不易可去者。今若西回，则有韩信鸟尽弓藏、兽亡狗烹之叹；设若东就，亦恐有李斯牵黄耳游上蔡之嗟。且今三齐全属君侯，若临河置守，阻海设险，退可以自守，进可以争并。昔人所谓百二山河之地，自姜至田，据守八百馀年，将军坐此，岂不世享富贵乎？今且上表，虚言有疾，不能拜赴大恩，容痊之日，即便入朝，以效犬马之劳。"曹嶷从之，修表上平阳谢职。使至朝中，汉主谓众臣宰曰："曹嶷坐镇全齐，睥睨觊觎，不奉朕诏，如何处之？"范隆曰："今当再行诏书，责其违诏之过，言既有疾不能入朝，宜先付粮银各十万，以赴皇京，应给征讨军需之用。如曹嶷奉诏付粮，则又作一处；如不奉诏付粮，那时命将提兵，会合石都督一同讨之，何忧难治彼哉？"汉主可其议，差使命至青州宣诏。曹嶷念汉旧恩，即使人解粮米五万斛、银子五万锭、铠甲五千副。汉主得钱粮，以为曹嶷奉职，心中大喜，即日设宴庆贺，与诸臣宰尽兴欢饮。闻人言王沉有一侍女极美，即乘醉索沉送入宫中为后。众官以帝醉不谏，嘱付王沉不可应命。王沉正欲承顺帝意，竟忤众言，乘夜即送入宫。汉主乃立为皇后，次于月华之右。尚书令王鉴、中书左丞曹恂、右丞崔懿之上表谏曰：
　　
　　臣闻王者之立后也，将以上合乾坤之义，下应日月之仪，必择世德名门，幽闲淑令，可副四海之望，以堪宗庙承享者，然后可以母临天下，主绶宫闱。故周自太妊肇首，历求贤淑，是以《关雎》、《麟趾》之咏，百世诵之。今乃任心恣欲，以婢为后，贵贱混立，彝典淆沦，皇纲倒置，将何以垂训后人，而求其风纪之不隳坠难矣！有周之厉，此其见欤；大汉之祸，将如奈何？
　　
　　本上，汉主大怒曰："朕纳一妇，汝等如此多言，目为周厉，罔上甚也！"王鉴曰："非臣敢罔，于理不可。借使是渠亲子弟之女，尚是刑奴族列，犹愧有玷椒房，况沉之家婢乎？"汉主曰："已册彼于后列，独不知遂事不谏，敢故彰朕丑、毁朕短乎！"恂、鉴等曰："阉奴之婢，贱中之贱，能令何人呼之为后？是以秽物置于冠冕之旁，自取污耳！异日书载于史，徒贻千载之羞，乞圣详之。"汉主转怒，立命靳准、王沉收此三人斩之。王沉押鉴等出，以杖扣之曰："庸奴复能为恶乎？"鉴瞋目叱之曰："误国贼子，乱汉天下者，正汝鼠辈也！"懿之顾谓靳准曰："汝怀枭獍之心，欲为国患，故以婢奴列于女班，不及一言，惟欲援沉为党，图移汉祚，吾已知之。且汝食人，人必食汝，空用心耳！"曹恂叱之曰："大丈夫得死便死，何用多言！贼奴不久亦当诛夷，但吾辈被害，不及看见耳！"言讫，三人引颈就刀，观者皆堕泪。当日，螽斯侧柏堂一时火起，人不及避，刘聪子孙被烧死者二十一人，满朝野皆咎其不当立婢后而杀忠臣，以致此耳。后人有诗叹曰：
  </div>
  <div class="pagination">
   <a href="续三国演义_page28.html">
    上一页
   </a>
   <span>
    ...
   </span>
   <a href="续三国演义_page24.html">
    24
   </a>
   <a href="续三国演义_page25.html">
    25
   </a>
   <a href="续三国演义_page26.html">
    26
   </a>
   <a href="续三国演义_page27.html">
    27
   </a>
   <a href="续三国演义_page28.html">
    28
   </a>
   <span class="current-page">
    29
   </span>
   <a href="续三国演义_page30.html">
    30
   </a>
   <a href="续三国演义_page31.html">
    31
   </a>
   <a href="续三国演义_page32.html">
    32
   </a>
   <a href="续三国演义_page33.html">
    33
   </a>
   <a href="续三国演义_page34.html">
    34
   </a>
   <a href="续三国演义_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
