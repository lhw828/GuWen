<!DOCTYPE html>
<html>
<head>
    <meta charset="UTF-8">
    <title>吴三桂演义 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴三桂演义 - 第 9 页/共 11 页</h1>
    <div class="content">　　先是尚可喜藩下有张伯全、张士选者，素党于尚之孝，不悦于尚之信之为人。尚之信惧其泄漏，乃召张伯全及张士选到衙中，托称有事相议，欲执杀之。惟二张大惧，不敢见之信面，即闻令先逃至莽依图军中，告发尚之信为变。莽依图不听，并责二张道：“如之信真心从乱，则出兵多时矣。前此乃之信一时之误，今已反正受职从征，尔何得谗间主人？”因是不从二张之言。二张见莽依图不从，自知留粤不得，乃逃至京中告变。莽依图乃与尚之信一同起兵，望广西而行。
　　时亦有王国栋者，为旗人逃仆，之信爱之，倚为心腹，更保为都统。又有沈上达者，乃江西优童，之信宠之，所有藩府家事俱为沈上达所掌握。若王府护卫张祯祥，之信亦皆宠之。初则三人结为一党，继则以王国栋既为都统，威福自恣，反凌虐张、沈二人。张祯祥大愤，欲合沈上达并攻国栋，为国栋知悉，即遣告知沈上达，谓祯祥谋夺藩府家政之权，由是上达亦嫉祯祥。
　　祯祥势孤，益怀怨望。时尚之孝欲代为平南王，方谋搆陷其兄之信，即阴与张祯祥交通，张祯祥遂党于之孝。会王国栋与沈上达共争一女伶，终为王国栋所得，沈上达亦愤国栋，恨不从祯祥所言，至是乃复与张祯祥来往，尚之孝遂并收沈上达为心腹。当张伯全、张士选逃至京中举发之信，清朝乃令侍郎宜昌阿赴粤查办，王国栋即在被查之列。王国栋大惧，乃以金钱之力，极力与粤抚金隽交欢。金隽许以勿党之信，将来将功抵罪。故自尚之信离广东后，所有私人尽皆变志。
　　当之信起程入广西时，幕下李天植谓之信道：“抚公金隽外容虽与大王交欢，然日与之孝往来，恐非大王之福。”尚之信道：“王国栋现统藩兵，何必多虑？”李天植道：“国栋等小人，恐不足靠也。”之信道：“吾向以恩结之，彼有天良，必不负我。”因此之信全不介意。及到广西，之信乃约周将马承荫攻莽依图之前，自己即于中谋杀莽依图。奈马承荫不能依期而至，尚之信军中举动先已漏。之信知事无成，即率本部奔还广东，欲先杀粤抚金隽，然后尽率旗兵，以截莽依图之后。不料甫回广东，即为王国栋所缚。正是：
　　附周空具冲天志，回粤先登断首台。
　　要知后事如何，且看下回分解。
第三十回　郭壮图饰时修古塔　夏国相倡议弃长沙
　　话说尚之信阴通周将马承荫，谋攻莽依图不克，知事已泄，即奔广东，欲先杀却巡抚金隽，尽调旗兵以截莽依图之后。初不意回粤有变，当至端溪，李天植复谏道：“大王既离广东，现在不知广东情形如何，不如缓进。待探过事势，然后进城，方为稳着。”尚之信道：“我既回东，莽依图必驰报金隽，乃宜昌阿设法制我矣。此行断不能缓也。”李天植道：“吾所虑者，王国栋等耳。彼谄事大王，究为底事？不过欲藉大王之力以得一高官。沈上达、张祯祥二人，又只博大王之宠任，以厚敛金钱耳。宵小之徒，变幻最易。今彼等高官厚资皆已如愿，应不复记大王矣。”尚之信道：“汝言诚过虑。吾附三桂非一日矣，不闻王国栋等即为我害，何至今日乃疑之？”李天植道：“彼一时此一时也。大王昔日威震广东，威权独握，谁不慑服？今此次回粤，为失意而还，彼辈已多疑虑。况又有巡抚金隽及钦差宜昌阿同在广东，皆谋以对待大王。而令弟之孝，又日谋倾陷大王，以期袭王位，此诚不得不虑也。”
　　尚之信听罢，默然不语。但念王国栋未必遽变，且惧莽依图先到广东，为先发制人，仍主急回羊城，便不从李天植之言，即率三军急回城去。到时，早有人报道：“王国栋已率旗兵前来迎接矣。”尚之信大喜道：“王国栋果非负我者也，李天植何过虑耶？”说未已，已见王国栋下马迎候，尚之信与握手甚欢。尚之信并密询王国栋道：“自吾离广东而后，金隽、宜昌阿等有何举动乎？”王国栋道：“无举动，闻宜昌阿将次进京，金隽则惟盼大王捷音耳。”尚之信听罢，并不思疑，遂并马入城。之信又谓王国栋道：“藩府旗兵，何时可以征集齐备？”王国栋道：“权在大王，欲速则速。不知大王言此，有何用意？”尚之信道：“先臣误前明遂亡，吾心实未尝忘明室，欲一赎前人之愆，故附从三桂，此尔所不知也。吾到广西后，谋攻莽依图不克，今当尽起旗兵，尽杀金隽及宜昌阿，以截莽依图之后。但事须速举，迟则反受人制矣。汝为吾心腹，当助吾一臂。或有疑汝不足靠者，顾吾不之信也。”
　　王国栋听罢，半晌乃答曰：“吾从大王久矣，今日犹有疑我者耶？特吾亦不复计较。只如大王所言，旗兵亦易征集耳。旗兵久受藩府厚恩，断无有不从命者，大王可以放心也。”言罢，已到城中。时王国栋所领的人马，皆拥护前行，之信本部反在后面。李天植深以为忧，欲赶上观看。不意王国栋早授意手下，以扬鞭为号，甫到城门，即一声呼喝，国栋护兵一齐动手，把尚之信拿下，立即缚之。尚之信欲挣扎时，奈众寡不敌，早已就缚。即厉声曰：“吾何负于汝？奈何为奸细耶？”王国栋道：“此抚军及钦差之意也。”言罢，不做理会，即蜂拥直进金隽衙门。后路人马犹多有不知，惟李天植见前军王国栋的人马飞驰入城，情知有变，乃留兵在城外，先带一小队赶进城中。
　　知道王国栋已押尚之信至金隽衙门，复派兵将城门紧守。李天植正欲到抚衙问个底细，不想钦差宜昌阿及抚臣金隽已异常神速，即刻会同讯问，以诘究尚之信通周背清之事。尚之信初不自承，惟王国栋、沈上达、张祯祥三人，交口指证其事。王国栋并指曰：“之信欲起兵谋杀钦差及巡抚，以截莽依图归路一事，一一坐实。”尚之信自知难免，乃向王国栋等三人骂道：“吾待汝们不薄，何转眼不识，反陷吾耶？”王国栋等三人，默然不答。惟张祯祥稍有悔心，闻尚之信之言，面为发赤。宜昌阿便欲将尚之信押下，再究同谋之人。王国栋恐被藩兵要劫，乃向宜昌阿道：“尚之信劫父自立，久拥兵权，藩下尚多腹心。若假以时日，之信不难脱矣。”金隽以为然。宜昌阿乃即令押尚之信至市曹斩决。故尚之信自被掩捕，以至斩首，不过半日间，多有不知。
　　自尚之信既杀之后，李天植知得，即具函至抚衙诘问尚王之罪。王国栋复指天植为同谋，宜昌阿欲一并治之。金隽道：“尚王既杀，藩兵尚在天植之手。藩兵多有受尚氏私恩者，天植不难煽而为变，反为后患。不如缓之，再作后图。”宜昌阿亦以为是，乃宣布尚氏罪名，并慰覆天植，令其解散藩兵。天植道：“吾生为尚王亲信，受恩已重，不得不为之报仇。”乃向藩兵宣言：“尚王罪不至此，只为三数小人忘恩搆陷耳。”藩兵闻尚王被杀，多有哗然。李天植乃复至函金隽，略道：尚王通周之事已在前时，既已归正，岂宜复构其狱？谓其欲举兵以截莽依图之后，乃王国栋一人之言耳。忘恩负主，复构而致之死地，罪诚重矣。钦差与中丞等必欲庇之，其如人心何？这等语。宜昌阿乃与金隽酌议，知道藩兵已愤，若真个激变起来，终是不可。
　　乃与李天植往复函订，愿斩王国栋、沈上达、张祯祥三人之首，以谢藩兵，须李天植解散兵权，天植应允。金隽乃将王国栋、沈上达、张祯祥三人，谓为献谗陷主，即同押赴市曹斩决。可怜王、沈、张三人，藉尚之信之力得图富贵，反以陷尚之信而死不旋踵，亦可为忘恩背主者戒矣。
　　是时，金隽把王、沈、张三人已经斩首一事函告李天植。天植听得，即谓左右道：“宜昌阿与金隽之必杀王国栋三人者，以惧藩兵为患也。彼欲得吾而甘心久矣。主仇既报，吾事已了，吾敢贪生乎？”言已，又谓藩下将校道：“吾主之志虽大，然三桂非成业之人也。自后汝等不宜妄动。”言罢即拔剑自刎而亡。初时宜昌阿、金隽只望王国栋等既杀之后，李天植即为解散兵权也，不料到天植更能自尽。故听得天植之死，反为感动。以天植义不忘主，至为可敬，乃并请为之封赠。自后藩府兵权，乃移归尚之孝管理，并奏诸以之孝承袭平南王爵。之孝力反之信所为，屡出师入广西，以助莽依图。
　　自是吴三桂那里，又多两广后患。计先后失长沙，失岳州，今又失尚之信，三桂军中大为震动。马宝、夏国相等，以云南为起事之根本，前军有失，饷项艰难，乃飞报云南，须认真筹款接济。
　　时三桂大驸马郭壮图在云南驻守，接应各路饷项。自前次军粮紧急，已增采五矿，又广通贸易，以资税饷。但人马既多，需饷浩大，徭役又重，以故民多怨言。自先后接得弃江西、退岳州及尚之信败亡之耗，知道国事艰难，人心更骇。以两广为庾富之地，尚王既死，三桂实去一大助力，恐自此云南征赋更重。故云南人士，此时谣言更多。郭壮图深以为虑，乃谋所以镇定人心。时方重修归化寺，寺中住持弘念方请诸郭壮图助资重建。那寺本建于明朝成化年间，日久渐已颓废。弘念知郭壮图欲粉饰人心，乃诡称佛祖降言，将佑大周兴基，江山不久光复，请增拓禅林，以彰灵应。时则王屏藩大破图海之捷音方到云南，各处人士举国若狂，皆酬资相助。因此大兴土木，不数月间，大工即已落成。郭壮图更请三桂仿行封禅之典，粉饰承平，志为盛事。
　　并封弘念禅号，并为碑文以纪其事。那碑道：昆明五里有山，曰金马。晋人常璩著《南中志》，称其中有山神光影。
　　汉宣帝乃遣谏议大夫王褒祭之，殆即其地焉。自大明太祖皇帝崇尚佛教，敕天下郡县各建寺门，故成化时恪遵祖制，遂建寺于金马山，名归化。嘉靖间又复修之，置田罗僧，以供象教，于是乎有归化寺。然而前驱昆池，云霞蒸蔚；后拥呼马，斗杓悬干。右俯城雉，朝市肩摩；左瞰平皋，塍畔鳞集。
　　此则滇郡之胜地。是以殿庑精舍，香厨鸟台，与夫古木奇卉，根干盆峙于其间。胡为而坊欹，而山门颓，而大殿倾圮。俯仰兴衰，不禁有今昔之感。方今皇周肇兴，大事将成，迭沾灵应，非重加修饰，何以答护灵光？适住持弘念，持一纸以乞疏，将欲重整殿宇，高其门若坊，以复旧观。而左都督巴公乐轩，内府总兵官高公德轩，乃不介而孚，相与弁首，以图厥成。第军需孔亟，正供维艰之际，安必其人有余资，向法门以作福田者。特请留守将军云南总督驸马郭公简臣，内府右将军张公弼吉，内府后将军赵公子远协助之。
　　自是赞成者亦实繁有徒。未及期而所谓殿与门若坊，丹刻翼飞，轮奂立见。
　　是虽众心共悦以竟其成，实由一二人贵志殚力，鼓舞善念不倦，乃有如此。
　　夫天下事莫难于创，而莫不难于继。每见夫辟草莱、披荆棘以结构一刹，层轩延袤，飞阁逶迤，顾而成之，如出反掌。及依旧规嗣遗绪。以施补葺于胜概，或百计图维，反力不副心，如负重登高然，何哉？岂古今人不相及，其视物我之轻重交战于胸中而不能自力耶？抑世有治乱，事有缓急，承平则道愿斯宏，扰攘则自顾无暇，不无性命身家之累，条于中而罔恤其他欤？然创逢人主之好尚，而又祸福死生之说以悚其私人之趋事就功者，常喜而速。继遭世故之变迁，奔走公家，虽知佛有不舍之擅，无缘之慈，而无见效于目前，遂不免以梵言为末务。故创者欲大宫室，饰法相，其功甚易，继者非太平无事，不能无废乎前业。今独能相鼓励底厥成者，因由于佛法无量，灵应及时。
　　然亦赖有不计治乱，精进一心之释子也。若弘念者，其近是。是以记。
　　大学士太子少保兼礼部尚书林天擎撰文
　　三韩八十居士徐魁书
　　留守将军兼云南总督大驸马郭壮图
　　世袭将军何进忠内府右将军张国勋
　　内府后将军赵永宁左都督巴克勇
　　张国忠张光祖等
　　大周照武三年仲冬上浣住持僧弘念立
　　时归化寺落成时，郭壮图、林天擎并奏知三桂，称为谕勅重修。三桂并派林天擎、郭壮图，恭代诣寺拈香，以答灵祥。复加尊佛法，如封泰山禅梁父故事，弄得云南举国若狂。当兴工时，云南文武官员各捐资财，更拨库帑，大兴土木。又于落成之后，郭壮图欲请封赠弘念禅号。惟林天擎以为不可，并道：“国家财用已迫，而战事机势复不如前，此后实心筹划犹恐不及，若徒务虚名，终属无当。驸马为国至戚，休戚相关，即周皇陛下侈务虚名，驸马犹谏之。君子实事求是，不宜如此。”郭壮图道：“某非不知也，以人心震动，事即难为。此举诚粉饰欺时，吾亦不得已而为之耳。”林天擎道：“驸马既知如此，自当着实设法，以抒前敌之忧。粉饰一时，岂为长策耶？”正议论间，忽胡国柱、马宝、夏国相军报驰至，以岳州失守，江西已弃，尚王已死，两广湖南势皆危迫，速募新军以助前敌，急扩运道以裕饷源，等语。
　　郭壮图听得，乃叹道：“胡、夏二公精于谋略，久为周皇所称许。马宝亦李定国劲将，降归而后，久立战功。之三人者，皆一时之能员，何今日亦颓困至此耶？”言罢，与林天擎互相嗟叹。惟有回复长沙，宣告云南财政竭蹶情形，只有尽力筹划而已。
　　时胡国柱与马宝俱在长沙，而夏国相却扎在浏阳。清兵已面面趋向，皆欲会攻长沙。马宝即谓胡国柱道：“今大局已危，当会议长策，以抒目前之急。驸马与国休戚，当振刷精神也。”正说间，夏国相已至，马宝即与计议。
　　夏国相道：“今吾等数人悉聚于湖南，而敌人更无后顾，亦悉力以向。长沙当数面之冲，实非长策。以其只有抵御之力，并无进取之能，终亦难于久持也。”马宝道：“前者之失，计在于进兵太缓，后者之失，计在于守老湖南。而川陕之军，又不能长驱大进，以分敌人之力。故敌军悉聚于此间，其势既厚，我即难于争胜。今则更形竭蹶，若大势既去，即徒保长沙，亦无当也。”
　　夏国相道：“此说极是。以某愚见，不如弃去长沙，分道进兵。此后虽得城池，亦不必设兵守御，但长驱北上，则敌人或穷于应付，而我军终有得手之处。若徒守此间，只事拒守，无能为矣。”胡国柱道：“二公之论极高。弟自奉命驻扎长沙，未尝征伐，反徒耗精力耳。今当请诸周皇，力主弃去长沙之议，使敌人累军经营以攻湖南者，一旦落空，反改而御我，岂不甚善？”
　　夏国相道：“但恐周皇注重长沙，恐请命而行必不从也。”马宝道：“夏公之言亦是。但未得周皇之命，谁敢弃之？恐亦徒受责备耳。”胡国柱道：“不如分为二策。先请诸周皇，力言长沙危险，驻守无用。如周皇能出大兵直趋汴梁，自可以解长沙之危。否则，非弃长沙不足以转危为安。看周皇如何主意便是。”马、夏二人皆以为然。便把所议情形，驰驿奏报成都而去。正是：人谋虽在空筹计，天意难回反促亡。
　　要知后事如何，且听下回分解。
第三十一回　出郧阳三桂殡天　陷敌营莲儿绝粒
　　话说胡国柱、夏国相、马宝等，以请弃长沙之议奏知三桂。三桂那时觉胡、夏、马三人意见皆同，料不为无见。但湖南一省，费许多兵力以支持至于今日，若一旦弃之，实为可惜。且惧一经弃去湖南，是岳州既失，江西又亡，人心不知弃去湖南的原因，反以为湖南又复失守，必致大为震动，那时人心既去，大局更不可问矣。想到这里，便把弃去湖南之议大不愿行。又看胡国柱等奏词并称，若不允弃去湖南，必须成都出发，大兵直趋汴梁，以要清兵之后，然后可以挽回等语，自念军兴以后，军事一向得手，自从自己久居成都，今岁不战，明年不征，即战争竭蹶至此。从这里看来，是自己亲征之事必不可免，因此便大集诸臣会议。时李本深已经病故，故各大臣俱无主裁，惟各于弃湖南之事多不赞成。因大半不知战法，只以为湖南一省怎好轻弃，因此皆主张勿弃湖南。三桂便决意亲征。退后即进宫里，以此事告知莲儿。那莲儿亦主张三桂亲征之说，并道：“胡驸马及马、夏二公，亦未必主张舍弃湖南，不过欲陛下亲征耳。以陛下神威，不患亲征不胜，如是不特湖南可保，且大事可成。得失之机，在此一举，愿陛下速行。”三桂深以为然，即令约会诸军，以备出发，并以莲儿从军。莲儿初犹欲辞，三桂道：“前次亦与卿从军，不过朕已得病回军，卿究未尝误朕事也，卿其勿疑。”因此，莲儿恐自己不去，三桂必不出。三桂既得莲儿同行，心甚欣慰。先以亲征之令，颁布陕西、湖南以振励两处军心，并留降将罗森镇守成都。
　　那罗森本清朝四川巡抚，时未设川督，并以王屏藩领川陕总督之名，兼应四川。复以亲属吴永年、吴炳光驻守成都一地。那时三桂年已六十有六，更事既久，凡事不肯冒险而行。故虽然亲征，仍先固成都根本，然后起程。
　　一面令罗森照运军饷，即率大兵十万，以郑蛟麟为前部先锋，并大将王会、洪福、林天柱、谭延祚等数十员，望郧阳进发。大将王会进道：“今湖南势在危迫，而陛下不进湖南，何也？”三桂道：“兵法在攻其所必救。昔孙膑围魏救赵，卒败魏兵。朕今将绕出蔡毓荣之后也。”诸将听罢无语。
　　大军既出成都，远近震动。因三桂老于戎行，向为清兵所畏。惟自进成都之后，颇事酒色，后宫美女至数十人，一切政事皆委诸臣下，惟事娱乐，故人心渐变，以为三桂以开创之主且如此颓丧，不久必败。及闻此次亲征，无不骇异。清朝诸将亦惧三桂，自听得三桂出征，即欲于三桂未至以前先破湖南，以绝三桂之望。于是安王岳乐会同董卫国先踞萍乡，以撼浏阳；蔡毓荣即率诸将由荆、岳二州分攻长沙；贝子尚善亦与水师提督杨捷由镇江先出长江上游，以攻洞庭；三面齐进。时周将水师提督林兴珠，方驻洞庭扼守。
　　尚善以林兴珠穷而相投，不可深信，意欲诛之。杨捷道：“杀降诛附，古人所戒。彼以岳州既失，孤军无援，其投降乃出于至诚，何必疑之？且优待林兴珠以为来者劝，亦计之得也。”尚善无词。杨捷即请提奏录用林兴珠，仍令领带水军。自此尚善一军，亦得协力以攻长沙矣。
　　且说吴三桂与诸将直统十万大军，迳趋郧阳。军行时，一面使人持令箭驰调汉中人马，分略扶风、武功一带，以壮王屏藩声势，一面调王会、洪福各统五千人，从间道先趋襄阳，以分敌兵。待大军将到河南，然后移襄阳之兵直走樊城会合，以图北伐。分拨既定，三军奋勇赶行。自三桂亲征之议为清将所知，顺承郡王即以大军退驻开封，图海亦调将军穆占先领军万人速趋湖北，以厚湖北兵力。旋即分头飞奏入京。时清朝君臣听得，康熙帝即欲亲征，惟诸臣力谏。适西藏达赖喇嘛有奏到京，谓三桂如肯乞降，可优礼待之，以释其心。康熙帝看罢，怒道：“三桂今日断无乞降之理。然为彼一人，扰及全国，朕必不能曲赦之也。今诸臣皆惧三桂，岂三桂有三头六臂耶？彼一战未必便能到京。而彼年近七旬，行将就木，朕决不畏三桂也。”正言间，忽贝子尚善奏报已克洞庭，并降了林兴珠。诸臣齐道：“彼人心已去，三桂将无能为，不劳车驾亲征矣。”康熙帝乃罢亲征之议。即分头飞谕顺承郡王、图海、岳乐及蔡毓荣，赶速进兵。
　　且说周将王会、洪福奉三桂之命，往袭襄阳。濒行时，三桂嘱道：“襄阳为汴鄂来往咽喉之地，然自蔡毓荣夏入岳州之后，已全军南趋，顺承郡王闻我军将至，又回驻开封，是襄阳一地，必守卫空虚。吾军此行，可一鼓而下。但两位将军须分为两军，以一军入城，以一军留外驻扎，以为犄角，则敌人虽有救兵驰至，亦不至受困也。如襄阳既下，可飞报前来，朕自有法以处之矣。”王会、洪福领命，欢喜而行。即分为两军，各统五千人，驰向襄阳进发。
　　时襄阳一地，有清总兵李占标驻守，部下仅三千人，且以为南有蔡毓荣，北有顺承郡王，共两路大军援应襄阳，万无一失，故绝不防备。单是图海曾飞报顺承郡王，以三桂一出，须重防樊城一带，故顺承郡王亦只拨兵马五千人驻守樊城，而以襄阳一路地属湖北，只咨请蔡毓荣分军防守。不想顺承郡王的军札尚未到蔡毓荣军中，而王会、洪福两军已到。即有探子飞报李占标道：“周军大至矣，奈何？”李占标听得，绝不准备，并道：“王屏藩厄于图海，夏国相厄于安王岳乐，马宝厄于蔡毓荣，今三桂大军又只向郧阳进发。试问有周兵从何大至？休得造谣，以乱军心。”乃说犹未了，忽流星马又飞报，周兵已将近城。李占标此时已半信半疑，即披挂上马，驰出城外一看。
　　奈未至城楼，那时守兵已一齐哗噪。因一来不知周兵人马多少，二来周兵猝临，主将号令未有，故一时慌乱起来，倒互相逃窜，以致居民震动，多有望东而逃者。原来周兵恐襄阳有兵固守，乃兼道而行，时已直薄西南两门，矢石分施，枪炮齐发。城中只有守兵三千，又要分守各门，如何拒敌？李占标见兵士已逃，居民又窜，城中呼声震地。李占标自知不能挽救，仍自传令紧守，却私自遁回衙中，携了家眷，带了二三十名亲信勇丁，直弃城先遁。先逃至樊城，只诈称周兵人马大至，不能守御，以图掩饰。是时襄阳守兵知主将既逃，更无主脑，惟有举城投降，即大开城门，迎周军入城。王会即留洪福一军驻扎城外，自行领兵入城。一面安排居民，一面报知三桂，听候行止。
　　且说吴三桂大军到了郧阳，即大集诸将，置酒高会。三桂道：“朕初时欲直趋汴梁，然顺承郡王一孺子耳，固非吾敌，图海又为王屏藩所牵制，必不能救援，是汴梁乃吾囊中物耳。独蔡毓荣一军，为吾军劲敌，蔡虏不死，南部不安。朕待襄阳捷音一到，当先分兵会同襄阳得胜之兵，南陷武昌，以制蔡毓荣。则马宝诸将，因此复苏，朕亦得专力北方，再无后顾。”说罢，诸将皆呼万岁。正饮间，忽报湖南有军报飞至。三桂大惊失色，诸将道：“陛下何必失惊，或者胡驸马捷音来也。”三桂就令呈长沙军报上来，即在席上拆阅。却是长沙报称粮草已困，云南不见运到，特请设法援助。三桂道：“向来湖南一军只靠云南接济，四川一路却接应陕西。今长沙粮道不济，即令四川帮助亦恐不及，却怎生是好？”正说着，忽又报蔡毓荣尽移荆汉大军以逼长沙，岳乐又由江西入湘，攻浏阳甚急，故长沙极危。三桂听至此，正自嗟叹，又忽报称贝子尚善会同水师提督杨捷已克洞庭，水师提督林兴珠已投降去也。吴三桂听得，大叫一声，吐出鲜血来，立行晕倒。左右急为救醒，乃徐徐叹道：“土地将失，人心复去，大事已矣。朕将奈何？”左右皆劝道：“昔陛下起义之初，只有云南一省，乃奋袂一起，各省随附。今湖南虽危，未必即失。纵或湖南失去，仍有云南、贵州、四川及陕西之半，势力尚雄于初起之时也。若以我人物多众，则林兴珠之降，如太仓少一粟，无关大局。陛下何必灰心如此？”吴三桂道：“彼一时此一时也。初时起义，人心向附，其势自顺。今转战经年，士气已堕矣。势短粮绌，朕所自知。故宁愿当时少得一城，不愿今日稍失一地。若林兴珠虽非重要人物，然兴珠随朕久矣，朕待之如子弟，且委以水师全权。今日一旦负朕降敌，可见人心已不如前也，朕安得不惊心乎？”大将郑蛟麟道：“昔王辅臣声威十倍林兴珠，虽在陕降敌，而一王屏藩即足以破图海。愿陛下放心，臣等愿竭力，国家何争一林兴珠乎？”三桂道：“辅臣之降，出于不得已，且为敌人所畏敬。今林兴珠真负国也。朕非为一林兴珠惜，只为人心惜耳。”说罢，仍叹息不置，又复咯起血来。左右亦不欲再言，以扰其病躯。正欲扶三桂退下，忽报襄阳捷音已到。三桂听得，稍露喜悦的面色。但方才一连咯血二次，已面色青白，精神不支，只由左右扶着，欹在椅上。部将林天柱进道：“陛下适因湖南警报，殊过于忧虑。不知失之东隅，亦可收诸桑榆。无论长沙为我大军所聚，未必即失，但观襄阳之捷，是湖南虽失，我军亦可北进，陛下当即发谕起军北上。想顺承郡王，一纨绔子耳，必非陛下敌手。得据汴梁，以临北京，将势如破竹。成败之机，在此一举矣，愿陛下振奋图之。”时三桂于林天柱所言，亦欲有所答语，但觉头晕喉梗，不欲多言。郑蛟麟见三桂如此情景，不免着慌，即使左右扶三桂退下。诸将亦不欢而散。惟各自私议，以襄阳既下，足以振动军威，多欲瞒着三桂病情，分兵出发。各部将均推郑蛟麟作主，郑蛟麟道：“此次为主上亲征，与寻常出军不同。若在别将，就可代他行令，至于主上之兵符印信，谁能代之？某断不敢为也。今且多候一宵，看主上情景如何，再作商议。”部将谭延祚道：“设有差池，是大周不幸也。”各人听罢，唯摇首叹息。
　　不料吴三桂退后，精神更惫。时在郧阳，正借清国镇署为行官。是时三桂已觉困极，只为军事在心，又不能稳睡，只有爱妃莲儿在旁伺候。但见三桂病势昏沉，甚为焦虑，速延医士诊治。服药后仍无起色。忽然三桂张目向莲儿问道：“朕今年几何矣？”莲儿道：“陛下只宜宽心静睡，醒后病势自退，不必多言以劳神思。”三桂又叹道：“朕恨不起事于十年以前也。”说罢，双目复闭，惟终睡不着。一来年纪已耄，二来又数年溺于酒色，体魄极弱，已经两次咯血，如何支持得起？约至二更时分，又复摇首而叹，口中复咯出血来，沾染枕褥。莲儿再催医师治理，依然无效。医师道：“治此症，宜先撇尽愁思，方能调理。陛下国事甚重，切宜宽心。”说了，不见三桂答言，医士遂退出。莲儿不离左右，知三桂目虽紧闭，心自明白，即心生一计，唤左右侍儿环集，故说军情。或说已有军报马宝大破蔡毓荣，或说夏国相大破岳乐，欲以娱三桂之意。不想三桂素知莲儿能忖己意，且言之太过，三桂不特不信，反以为湖南更危。惟口虽不言，心更增虑，整整一夜不能睡着。
　　比及天明，病势益增。三桂自知不起，即谓莲儿道：“朕将与卿永诀矣，卿将奈何？”莲儿听罢，忍不住泪，已呼呼而哭。徐道：“陛下须保重御体，以国事为重，毋但为一妇人计也。”三桂道：“噫！汝识见犹胜于朕耳，朕死迟矣。”莲儿听至此，更为大哭。徐又道：“陛下但注意后事，若藉国家之灵，病当立退。设有不幸，妾当随金棺而回奉安。陵寝之日，妾必随英魂于地下也。妾受陛下厚恩，非此不足以图报。且为妾一人而误陛下大事多矣，又焉忍偷生乎？”说罢，椎胸大恸。三桂此时忽像回光返照，神思忽觉清醒，遂向莲儿慰道：“此朕自误，于卿底事？”正说着，忽侍儿报称，诸将入来问安。三桂随谕令延诸将进来。莲儿即拭泪闪在一旁，诸将乃鱼贯而入，为郑蛟麟、谭延祚、吴应祺、吴国宾、吴用华、何大忠、林天柱、张国柱等，皆鹄立于三桂卧榻之前。三桂举目遍视诸将，不觉双目垂泪。郑蛟麟先说道：“陛下玉体如何？臣等极为盼望。愿早占勿药，以靖中原。”三桂此时，欲强起与诸将说话，惟四肢疲弱，终不能动。郑蛟麟道：“陛下不必过劳，倘有圣谕，臣等拱听。”三桂乃复睡下，呜咽言道：“朕此后恐不能与诸卿出军矣。”郑蛟麟道：“陛下何出此言？吉人天相，不久当自痊也。”三桂道：“朕觉神思恍惚，身体不宁，喉中梗咽，时复晕眩。朕已年逾七十，得此重疾，焉能永保？然生死亦常耳，独惜国事未定遭此不幸。朕固误国，亦恐误诸卿之前程也。”诸将齐道：“陛下何出此言？臣等受国厚恩，当以死报，愿陛下自重，以维系人心。”三桂道：“朕将不起矣。朕误数年光阴，以至于此。此次亲征，本欲扫荡中原，诸卿等与朕共作太平之宴。今若此，夫复何言？以大事未了，不得不以一言相托。”郑蛟麟道：“陛下有何明训，伏乞直言。”三桂道：“昔朕长子在辽东所生，已在京不幸为敌所害。惟次子尚幼，今当国家多事，非赖诸卿之力，断乎不可。”郑蛟麟道：“臣等虽肝脑涂地，必不负陛下也。”三桂又道：“胡国柱、郭壮图为朕至戚，必能尽忠报国。夏国相与朕论交最久，马宝向为李定国之勇将，自归朕以后，朕以心腹待之。此四人者，文经武纬，识略冠时，且心地忠硬，举义复国乃其素志，必能仰体朕心辅朕子以图大事。今南北相隔，不能面嘱，朕当以遗书一道烦诸卿转告朕意。”诸将听罢，皆挥泪答言：“谨遵明训。”三桂又道：“云南向称瘠苦，然自通商业、兴矿产，利源大增，朕因以为根据。四川乃天府之国，地势隘阻，田土优肥，户口千余万，民殷国富，士饱马腾，可资大业，皆勿轻弃之。湖广四战之地，只利于进取。今长沙危迫，势将不支，然云南实阻黔桂，可以无虞。特荆州为由湖入川要道，不可不争。若得之，可以固四川门户，亦可以为湖南声援也。屏藩在陕，足当图海。若汉中荆州以及黔桂门户，坚持即可以保川滇，然后以大军北趋，天下尚可图也。”郑蛟麟道：“陛下断事明见万里，臣等当以此意告知郭、胡、夏、马诸公，以成陛下之志。”三桂忽自叹道：“朕亦愚耳。数年蹉跎岁月，自误至此，乃欲藉后人以竟其志耳！”说罢，长叹一声，又复垂泪，诸将交相慰劝。三桂即令进笔墨，由左右强扶而起，草了遗书一通，嘱交郭壮图、胡国柱、夏国相、马宝四人阅看。写竟，精神已不支，又复倒睡。强向诸将劝谕一回，却令诸将暂行退出。郑蛟麟等遂遵令而退。莲儿复至榻前，三桂时默无一言，惟眼中垂泪，向莲儿似有依依之意。莲儿亦俯首而泣。
　　少顷，三桂乃道：“朕果致死，卿将何依？”莲儿道：“陛下不必为妾计，妾固有以报陛下也。适闻陛下嘱谕诸将，后事已无可虑。但大军已至此间，究竟此大军如何处置，在妾愚见，当讳陛下大事，仍令诸将出军为是。”
　　三桂道：“所有能将俱在湖南，其次亦在陕西，此间无有当此重任者。若勉强出军，反遭挫败。此军为精华所聚，若有差池，全国震动，是以难也。“三桂至此，复省起一事，乃传谕郑蛟麟、谭延祚复入。当郑、谭二人复至时，三桂乃嘱道：“朕若不讳，宜暂勿发丧。谭将军宜会合襄阳得胜之兵，与王会、洪福共取荆州，以固四川门户。敌人不料朕猝死，荆州可唾手而得。若郑将军可率诸将领大军陆续回去也。”谭、郑二人拱手领命。三桂又道：“愿诸卿努力前程，朕不能多嘱。”言罢，以口指心而殁。亡年六十九岁。论者以三桂置君父之仇于不顾，只为圆圆致引敌入关，复锄明裔于缅甸，及反正而后，又唯日事酒色，今岁不战，明年不征，坐待困毙，其忧愤而死，固有由也。后人有诗叹道：
　　君父深仇且未知，谁教兵马渡京师。
　　十年重镇称能将，一哭邻庭为爱姬。
　　称号否留天子障，衔仇羞过伍胥祠。
　　圆圆歌罢人何在？只有莲儿尚可儿。
　　自三桂殁后，诸将即秘不发丧，莲儿亦唯暗中饮泣。郑蛟麟乃遵三桂遗嘱，令撤回襄阳之师。令谭延祚领本部人马会合王会、洪福往取荆州，俟荆州既得之后，好传遗诏于长沙。一面赶购金棺，先将三桂大殓。将大军十万，反旆成都。令大将吴应祺、吴国贵领一万人马，护三桂棺柩先行，郑蛟麟与诸将共统大军为后路，并保护吴三桂随营家小，向四川而退。
　　且说清国大将图海，自败于王屏藩之后，再陆续增兵。以元气未复，只紧守要塞，并未与屏藩大战。及听得吴三桂以大兵十万亲征，直趋河南，深恐顺承郡王非三桂敌手，河南若亡，陕西亦将不保，乃令大将赵良栋领兵五万，沿汉中东北而下，以要三桂后路。时赵良栋以总兵积功荐升提督，并授为靖逆将军，权力故在图海之下。图海甚倚重之，特令当此大任。赵良栋道：“大将军所委，断不敢违。但闻三桂大兵十万，号称二十万，此行恐不足与抗，望大将军指示机宜。”图海道：“兵法在攻其所必救，今三桂以四川为根本，若以大军先趋四川，三桂必撤兵西还，此孙膑围魏救赵法也。若三桂一经退兵，彼人心胆落矣。待三桂退后，将军相机而行可也。”赵良栋领命而出，即号令诸军，整齐队伍，起程沿咸阳、兴平而下。大军已至紫阳，一面使人打听三桂人马行程。
　　时郑蛟麟领大军在后，陆续向四川而回，也不知赵良栋领命拦截，只催军前趱。赵良栋亦不知三桂已死，以至回军。及探马飞报，有周兵大队不下十万人直向四川而行。赵良栋诧异道：“三桂本出河南，何以未经交绥，即自退军，得毋设此疑阵，以诱我耶？”便改装带了随从人等，亲自打听。但见周军军容惨淡，士气不扬，即回谓诸将道：“周兵果退矣。正不知何故退兵，吾当待其过，尽从后击之，可获全胜。”一面分拨人马，届时出战。
　　时郑蛟麟所领大军已过去大半，忽闻紫阳上游似有人马。郑蛟麟道：“若有之，必是清兵。然不久必入川境，不必多虑，只顾前行便是。”莲儿道：“现在军有退心，士无斗志，若有埋伏，料难抵御。若此军稍有挫失，精锐尽矣。将军为国司命，请统大军先行，妾请以小队扮作先皇，多设旌旗以为疑兵。敌人以为先皇尚在后军，必向后军攻击，则大军可以安稳奔回。妾一妇人，死不足惜，即以妾一人而保全十万精锐，亦国家之福也。”郑蛟麟不从，莲儿因强之。郑蛟麟无可如何，只得留莲儿在后，陆续而退。莲儿乃乔扮三桂，从后而行。
　　忽行至日暮，鼓声大震，上游无数人马出现，皆清将赵良栋旗号，周兵无不惊惧。赵良栋望见周营后军黄伞，以为三桂果在后军，暗忖道：“若拿得三桂，大事平矣。”乃亲率精锐，直向周兵后路攻来。这会分教绝世佳人随军失陷，千秋烈女绝粒捐生，遂成一段佳话。正是：欲救大军随阵后，却教烈女陷军前。
　　要知后事如何，且看下回分解。
第三十二回　吴世蕃继位衡阳　夏国相退兵黔省
　　话说清将赵良栋以为吴三桂必在后军，且拿得三桂，大事可定，实为不世之勋，便督兵直攻后军。时小数周兵皆一同溃走，莲儿自知不免，亦故为惊慌，杂于军中而逃。赵良栋见周军前队直走，不顾后军，心颇思疑。但见后军周兵人马极少，若三桂尚在，可不必理他前军。又念：“三桂若果在后军，何以前军置三桂于不顾？”皆不免疑虑。唯至此安排既定，亦惟有先围后军而已，即率人马把周兵的后路小队围定。莲儿料前军已去，乃谓随从军士道：“徒死无益，汝曹可以降矣。”于是随从军士皆降。
　　时近入夜，莲儿即欲自刎。转念虽可一死，恐赵良栋以拿三桂不得，必追前军，计不如暂待之。正悬忖间，清兵拥到，将降兵尽驱入营中，并捕莲儿。清兵知不是三桂，急报知赵良栋，令先押被捕者至前，一问其原委。及至时，乃是一娇娆女子。赵良栋一见，活是一个美人，虽在惨难中，不失闭月羞花之貌，心中大爱之。乃喝问道：“汝是何人，敢冒作吴三桂耶？”莲儿道：“周皇陛下已由前军去矣，妾乃其侍儿也。”赵良栋道：“三桂既已出军，何以遽退？”莲儿道：“周军自有良谋，非妾所知，或藉此以诱将军之追耳。”赵良栋半信半疑，心中欲令莲儿为己所有，但军士在前，不便多说，乃令先押至后帐。此时莲儿不能走动，心中无限悲感，求死不得，偷生又不忍，惟于无人处以眼泪洗面，亦时以笔墨消遣，聊以解愁。
　　日者赵良栋独至莲儿房内，莲儿方午睡。赵良栋见他案上有诗数首，即取而观之。题为《不得见》，共诗三首。诗道：
　　弱柳飘今日，名花异去年。
　　君王不得见，妾命薄如烟。
　　国事今何若，侬心自糜他。
　　君王不得见，妾命薄如花。
　　故国难回首，深宫归未能。
　　君王不得见，妾命薄如冰。
　　赵良栋看罢，为之愀然。自忖：“莲儿一弱质女子，竟如此坚贞，实在难得。看来三桂手下，想不少忠臣义士。若三桂是济事的，好容易敌得他？”想罢即潜步而出。
　　次日复往莲儿房内，莲儿见了大惊，以为赵良栋将图相犯。赵良栋知其意乃让莲儿坐下。良栋道：“昨日观得佳作，已知卿心事。但三桂非成业之主，卿虽矢志，亦徒自苦耳。”莲儿道：“妾闻忠臣不以兴亡变心，烈女不以盛衰改节。妾受周皇之宠，冠诸六宫，今虽失陷，岂忍负周皇耶？”赵良栋道：“吾且问卿，三桂方自出军，何以遽退？”莲儿道：“此周皇之命，非妾所知也。”良栋听罢，亦不再问。又道：“卿清才劲节，吾甚爱卿，卿能相从否？”莲儿道：“妾蒲柳之姿，不足以侍巾帼。且妾已从周皇，若改从将军，是辱节矣。辱节之女，将军何取焉？若蒙盛德，得纵回川，将买丝绣像为将军纪念，有生固不忘大德也。”赵良栋道：“三桂耄矣！倘已不禄，卿将如何？”莲儿道：“愿从诸地下。”赵良栋知莲儿志未可移，只长叹而出。
　　自此莲儿立定心志，如不能释回，惟有一死。故赵良栋使人送来的饮食，概不沾唇，只称不愿饮食而已。如是数日，已饿极而病。早有人报知赵良栋，良栋听得，意殊不忍，意欲释之，又不忍舍去。乃使人向莲儿说道：“娘子毋自苦，将军有言，将纵娘子回去。然自绝饮食，终难行路。会当遣人送娘子回川，今适未得其便耳。娘子宜自爱，当进饮食，为他日回川计也。”莲儿道：“妾身虽在此，心在成都。赵将军若加怜悯，释妾回川，于就道之日，即进饮食矣。”那人回告赵良栋，良栋以其志不可强，即欲释之。左右有献谗于良栋者，却道：“凡人莫不贪生，何况一女子。彼目前绝饮食，不过要挟将军耳。囚之已久，必自生悔。观洪承畴之降，可以想见。今因其自绝饮食，即释之，是中彼计也。”良栋遂以为然，置莲儿于不理。惟天天仍使人送饮食前往，以为莲儿饥极必思求食。乃莲儿已矢志不移，惟奄奄一息，睡在床上，面色青黄，腰围消瘦，身软如绵，已不能动弹。尚有二三分气息，终不能死去，欲引手自绝其吭，然已无气力握。至十天左右，只觉喉中还留一点气。赵良栋使人视之，见所送饮食分毫不动，细察其脉息，那时亦饮食难进。赵良栋深悔误其性命，欲以参水灌之。那莲儿心上还有些明白，惟将牙关紧闭，水不能下。及至夜分，呜呼哀哉，敢是死了。年仅二十四岁。后人有诗赞道：
　　君王晏驾返川东，谁保雄师伏女戎。
　　质弱最怜殉节后，卵危况在覆巢中。
　　三生已负牵牛约，一死犹成汗马功。
　　蜀帝春魂今在否，啼痕空洒杜鹃红。
　　自莲儿死后，赵良栋大为惋惜。赵良栋谓诸将道：“吾爱莲儿者，非爱其貌，乃爱其才耳。今尽节而死，吾甚惜之。”便命左右以礼为之厚葬。当殓时，莲儿面色如生，赵良栋与诸将皆为罗拜。后来赵良栋入川，即以莲儿棺柩营葬于夔州，谓为贞姬墓。此是后话，不必细表。时赵良栋以周兵退尽报知图海，请示行止。图海却暂令回军，待攻破王屏藩之后，然后再入川，并令赵良栋即回军陕西而去。
　　单说谭延祚与王会、洪福同领人马，疾攻荆州。时清兵已尽移大兵会攻长沙一路，故荆州守兵无多，谭延祚却令王会、洪福先攻荆州城地。以王会入襄阳时所得清兵旗帜号衣极伙，即以本军扮作清兵，相机而进。当下王会与洪福先分攻荆州东北两门，荆州城内清将不虞周兵猝至，又以城中兵少，不敢出战，只闭城紧守。谭延祚料他必催取救兵，却于夜分率兵赚城。城内清将不辨真伪，以谭延祚军中尽是清兵旗帜，以为救兵已到，开门纳之。谭延祚率兵一拥而入，遂夺了荆州，杀散敌兵。谭延祚即令王会、洪福暂守荆州城，以待后令。即带了三桂遗诏，并领人马沿石门、常德、龙阳、宁乡入长沙而去。
　　马宝听得谭延祚孤军到来，必有事故，乃急令接入。谭延祚乃宣读三桂遗诏，各员哭拜既毕，胡国柱道：“先皇遗诏所立次子，乃属庶出，且复年幼。先太子虽在京被害，而先皇太孙尚存，序当应立。昔明太祖既定天下，以长子虽殁，犹嘱立太孙建文皇帝，以嫡庶之序不可乱也。况太孙年已长成，若一旦立庶，反开争位之端。外患未宁，内忧先作，必不可也。”马宝道：“胡驸马之言虽是，然此乃先皇遗诏，谁敢违之？”夏国相便向谭延祚问道：“先皇书遗诏时，将军究在旁否？其时先皇病态又何如？”谭延祚道：“小将此时方与诸将至内问安，此诏却出于先皇御笔，惟病势已危矣。书诏甫毕，旋即晏驾。但尚能传嘱末将，先取荆州以通长沙之路也。先皇在日，以太子在京被害，常诫太孙努力国事，记念父仇。今遗诏并不提及太孙，何以一旦忘之？此亦乱命耳。乱命必不可从。且国有长君，为国之福。以吾之意，当依胡驸马之言，改立太孙以主国事。此为权宜，非故违先皇遗诏也。”马宝至是，亦无言语。胡国柱更一力主张，在座诸将皆无异议。夏国相便令诸将以次签名，改吴三桂之孙。暂令秘密丧事，待新主即位，然后发丧。遂一面令谭延祚以本部人马驰赴云南，接太孙吴世蕃至衡州即位。谭延祚领命疾行。
　　讣至滇中，上下皆为失色。留守郭壮图即与大学士林天擎商议，即令谭延祚本军兼加派护队，送吴世蕃驰至衡州。
　　时夏国相、马宝、胡国柱三人方扼守长沙，分内外犄角以抗拒清将。虽清兵各路环集，然周兵守御甚严，经数十小战，清兵终不能得手。夏国相一面将吴三桂死事秘不发丧，待新君即位，然后计算。那一日吴世蕃将至衡州，先由驿驰报长沙。夏国相听得世蕃将至，乃与胡国柱、马宝商议道：“今皇太孙已到，吾等须至衡州迎立新君。惟长沙地处重要，目下仍须固守。倘长沙一失，衡州亦危，反惊动车驾。故须能守长沙，然后能至衡州迎立也。诸将计将安出？”胡国柱道：“须留一能事者固守长沙，方能赴衡。”夏国相道：“坚忍宁耐能却大敌，莫如马将军，此重任非马将军不能当也。”马宝道：“此为国家大事，某不敢辞。但今局面不同，敌军云集，拒之非易也。今请往返以二十日为期，二十日以外，须诸君回此共商大计。”夏国相道：“往返数日，有十余日料理大事，计二十日可矣。”夏国相又道：“胡驸马为国至戚，不可不一行。”便将各路兵符尽交马宝，即与胡国柱起程，望衡州而去。
　　那日到了衡州，时吴世蕃已先到。夏国相将三桂遗诏及各人改立长君之意，对林天擎等说知。时胡国柱、夏国相带同十余员至衡，林天擎亦随带十余员同至，即会议扶立新主。即以林天擎为赞礼，夏国相为护卫，以后日为黄道吉日，择定辰时，就在三桂旧日行宫即位。立召工役万人，先行赶将行宫油饰一新。夏国相等打点各员，排班俟候。先令谭延祚以本部人马及新来滇兵拥守城外，复以卫队守护行宫。到那日清晨，夏国相即扶世蕃即位。胡国柱率以下各官随班叩贺，皆呼万岁。议定以明年为洪化元年，所有各官俱有升赠。大赦国内，先发喜诏布告新君登位，并发哀诏颁布先皇之丧。凡国内百日内不鼓乐，并谕令夏国相、胡国柱及马宝，以国事未定，即宜缞绖用兵。所有军戎大事，宜战宜守，皆由夏国相、胡国柱、马宝三人便宜行事。
　　夏国相等谢恩已毕，以长沙军情吃紧，新君不宜久居衡州，仍令谭延祚护送回滇。待至滇之后，延祚即领兵入川，以固川防。各人皆以为然。谭延祚即与林天擎共护吴世蕃回滇而去。
　　夏国相、胡国柱随带哀喜两诏，同返长沙。夏国相及胡国柱至时，恰仅十六日。国相即与马宝计议道：“新君即位改元，势须颁布。恐先君既崩，军心疑惧。湖南又为清兵所聚，必难久守，且有守无战，徒费兵力，不如弃之，仍以川滇为根据，先复元气，后图再举，方为良策。”马宝道：“徒守此间，固知无益。但恐退守云南，则势反孤耳。”胡国柱道：“今军粮告竭，若弃长沙亦难进战，恐除退守滇黔以外，亦无他策也。”夏国相道：“四川天府之地，号为天险，可以自固。滇中左扼曲靖，右阻石门，皆可以固守。
　　待敌军兵力一疲，而吾元气已复，再图大举，亦无不可。某已思得一策，当以整顿财力为先。宜一面增采五矿，改铸值十值百大钱，以裕军需，并鼓励民气，以图资助。复推广贸易，以裕商民。不久即可使财力充裕。及今图之，犹未为晚。若再遭竭蹶，势不可为矣。”胡国柱、马宝皆以为然，于是共议退师之计。马宝道：“退亦不易，今当先报荆州，使王会、洪福先行撤兵回川。吾将领兵独进宁乡、益阳，再折而西，以入贵州。公等自由长沙缓缓而退，彼以我兵力未惫，忽然退兵，必疑我有谋，应不敢尽其兵力也。且吾犹有一意，吾欲公等先回云南，整顿内事，吾仍当驻兵贵州，以阻来兵，方为稳策。若并弃贵州，反成孤立，恐清兵将以各路大兵扼黔桂，以撼云南，恐云南亦危矣，断不可也。”夏国相、胡国柱皆以为然。马宝乃即行分军两路，为前部扬言分掠宁乡、益阳，自己却领大军继进，嘱令部下若到益阳、宁乡，即撤军望贵州而退。果然清将疑周兵欲通荆州之路，蔡毓荣即分兵往救，惟自马宝起行之后，夏国相即乘夜退兵，直弃长沙而去。正是：数戴用兵徒耗力，一朝弃地急回车。
　　要知后事如何，且听下回分解。
第三十三回　拔固原图海鏖兵　走汉中屏藩殉国
　　话说周兵计撤退，自马宝进兵宁乡、益阳，以进为退，乘机折入贵州。
　　时胡国柱、夏国相自马宝起程之后，即乘机退兵。胡国柱道：“我今退兵，清兵必乘势追袭，不如虚者实之，于城上仍遍插旌旗，以为疑兵，使清将见之，必以吾军未退，必不敢遽行南下也。”夏国相道：“此计直用不着。若如驸马所言，是直诱清兵来追耳。”胡国柱急问其故，夏国相道：“蔡毓荣合各路之众以困长沙，彼只为围困，而不为猛攻者，盖知吾军在长沙势已疲惫，不久必退，待吾退而后乘之耳。城厢内外，吾军人马数万，旦暮炊烟四起。凡有兵无兵，清将已一望知之矣。是兵少尚能以实者虚之，若兵多则全用不着也。”胡国柱道：“用兵之道，战固为难，退亦不易。今清国四面大兵绕集长沙，吾军若退，又何以保清兵不来追赶也？”夏国相道：“吾已思得一法在此，只如此如此，可以瞒过清将矣。”胡国柱鼓掌称善。夏国相便令三军各拿锹锄，纷纷掘地，泥沙飞扬，滚于空中。然后令诸将一齐打叠起行。到夜深，所有城内城外各军一齐向南而退。早有细作报知蔡毓荣与岳乐等，皆以周营日间沙尘飞滚，必然掘地。既是掘地，必然埋伏地雷，皆不欲遽追，以中其计，蔡毓荣持之尤坚。当部下诸将环集请追，蔡毓荣道：“非汝等所知也。观日间周营动静，必有大事，何必便退？恐不宜即追，追则中计矣。”因此与安王岳乐、贝子尚善及简王知照，暂仍按兵不动。
　　到次日宁乡、益阳探报回称，该两地并无兵警，只有些小周兵，尚离数里即回军望南而退。蔡毓荣听得，正自疑惑，不一会，又得荆州由驿报到捷音，以周将王会、洪福已弃城而遁，现在已收复荆州。蔡毓荣所得那两路人马同时撤退，乃惊道：“彼真退兵矣，断无各路同时诱敌之理。彼国中必有事故，是以如此。今番马宝却瞒过吾也。”急令人打听长沙消息，见城中绝无动静。急拿土人问之，则称昨夜周兵已退去尽矣。蔡毓荣听得这点消息，急提兵入长沙。正是前方畏敌，今要争功，同时各路清兵皆进长沙而去。蔡毓荣见城内尚粘有周将告示，是谕令军民守制的，各衙署亦悬挂黄字灯笼，始知三桂已死。复寻土人问马宝退兵的光景，土人具述马宝进兵只为求退，军中掘地装做埋伏地雷的样子，亦只故作疑兵。蔡毓荣乃叹道：“夏国相、马宝皆能者也。若不然，彼在长沙只合敛手待毙，焉能逃去耶？若三桂有为，而又如此有能事者以佐之，则天下大势未可知也。今三桂已死，吾无忧矣。”
　　便与岳乐相议奏道，以岳乐为亲王，就让岳乐领衔，奏明收复长沙。清朝以三桂踞长沙数年，一旦收复，乃大加赠赏。以岳乐劳师在外已经数载，即令回京休息，而以所部人马由贝子尚善兼统；以尚善晋封郡王衔，加蔡毓荣太子太保一等伯爵；其余各员皆陛赏有差。并令各路从速进兵，乘三桂溃败之时，收回疆土。尚善与蔡毓荣领命后，整顿各路人马，暂行休息，然后进取。
　　清朝自以收复长沙之后，并谕知图海，示以长沙既复，冀以鼓励西路诸将之心，责令先肃清秦陇，即乘势入川。图海得令，以三桂既殁，川兵必难再出，鄂汴两省可无后顾，乃向顺承郡王部下取精兵二万，并吉林马队五千，驰赴入陕，以壮前军。适赵良栋又引军回陕，图海即大会诸将如赵良栋、张勇、王进宝、孙思克等商议进兵之计。图海道：“吾军败后，屏藩终不能进取。虽经数十战，吾以挫败之师，尚能却拒，是天将亡三桂矣。今屏藩分兵据阳平，扼要道，为平凉声援，亦不能越平凉一步。吾破屏藩，此其时矣。不知诸君有何妙计？”王进宝道：“屏藩大军东至凤翔，西迄秦安，连营相亘。又有吴之茂、谭洪以为左右，欲摧陷之，诚不为易。兵法在攻其要地。探闻周军驻陕，粮道俱屯于叆阳。某愿以一旅之师冒险深入叆阳，焚其粮草，据之以分其东西军势。然后以大军压其前，则屏藩必败无疑矣。”赵良栋道：“吾自探得三桂后军数十人，有一人唤做孙年。他有胞兄孙祚，现为屏藩后军营官。孙年谓受吾厚待，无可图报，愿劝其兄立功来归。俟吾军与屏藩交战时，使其兄举火为号，以扰屏藩军心。彼军心既乱，吾以军力乘之，彼复于中为变，屏藩不败何待？屏藩一败，是吾军一举而收复陕西也。”图海道：“二人之言，皆有见地。吾以为屏藩一军久以固原为根据，当先取之，然后望南而下，以制屏藩，实为要着。今当以一军先下叆阳，留军守把长武一带，却以大军先趋固原。待吾军与屏藩交战，即以孙年行其计可也。”诸将皆以为然。图海即分拨人马，准备行事。
　　且说王屏藩自三桂殁后，已接哀诏，又接得新君即位，加封为镇西王，以吴之茂为荡西王，谭洪为镇国公，俱列为金吾卫大将军。屏藩等自受封后，益图奋勇，便与诸将商议进兵。吴之茂道：“先皇崩后，人心震动，此一次战事实为重要。某料图海知吾国丧，必乘势求战矣，不如先发制之。以陕西地势险阻，守则易，进则难，不如转向东南，沿扶风、武功以制长武之后。我全取进势，图海将分头抵御，我却沿咸阳而东，长驱疾行，以抚汴鄂之背。沿途招纳，令良将分兵把守要道，以防图海与蔡毓荣之后。是陕西而东，一举可定也。”谭洪道：“吴将军此策，胜则大事易成，败则只轮不返矣。且吾军远去，图海将袭我汉中，以窥川省，是前军未知胜负，而根本已摇，某窃不取。以胡、夏、马三将聚于湖南，犹不敢轻进，何况我军乎？”吴之茂道：“此不同也。胡、夏、马三将扼于长沙，而湖北、江西俱为敌有，实无可施展，故不轻进耳。若以汉中为虑，可飞函川省郑蛟麟，添兵助守汉中，以固川防，万无一失。今当国事迍邅之际，宁冒险图功。若旷日持久，军心益疲惫，国势益不可为矣。”王屏藩道：“将军之策如韩信之暗渡陈仓，我若行之，必为图海所不及料。因自先皇亲征，中道退兵，图海以为川兵不复再出。马宝及夏国相等既扼于长沙，吾军亦阻于陕西，图海以为更无后顾矣。吴将军之策，实出其不意。与其坐守陕西，以旷日无功，何如冒险一行，而冀大事之立就？故此策准可行之。”有部将李本纯道：“若依吴将军之策，我若少带兵，则无济于事，若尽提本处大兵而往，是已先弃陕西。且人马既众，军行又远，难保敌人不为邀击。可知此策若行，不特陕西既失，即前军胜负之数，亦不可知也。”王屏藩道：“陕西得失，无关大局。即数年据守固原，复通平凉之路，凤翔一带亦隶版图，究无损于图海。今吾轻兵远出，亦不必惧为敌人所知。以彼即知之，以为吾军将出以攻城争地，将分兵御守，然吾固非以求战，而但取猛进也。彼若不分兵守地，而必与吾战，则吾亦可转一策，以夺其城池以扰之，彼亦疲于奔命矣。”言罢，遂不从谭洪、李本纯之议，决意弃陕西沿东南而进。
　　不意正在分兵，忽流星马飞报祸事，已有固原告急之报，称清兵大至，速求救援。王屏藩听得，大惊道：“今番吴将军之策亦不能行矣。以吾军若出，不特陕西即失，且汉中防守未固，则汉中亦危，吾军更为所蹑矣。似此如之奈何？”谭洪道：“彼既来攻，我当接战。非争固原，欲破大敌耳。前次之失，在图海既败，不乘势以求一大战，使图海得徐图布置，实为可惜。今当悉锐与战以破之。若图海一败再败，必引军而东，不特陕西可以保全，即三晋汴梁之路，亦可通矣。”王屏藩听罢，便率诸将统大军前往。军行时，屏藩并谓诸将道：“图海此来，知吾国新丧，欲乘机相迫耳。成败在此一举，诸君各自努力。”诸将听罢，人人奋勇。屏藩又以清将张勇原与己为厚交，前者曾具书劝降，当授以王爵，惟未见回答，乃再以书召之。张勇接书阅罢，谓带书人道：“吾与王将军为私交，既成敌国，各为其主，公事所在，此后幸勿以私语相往来也。”王屏藩得张勇回答，知张勇无降意，乃大怒道：“彼竟为吾敌效死力耶？且亦轻视吾军矣。今遇张勇，当杀之以泄此恨。”便引军驰行。
　　大军甫到化平，已见前路尘头大起。急令人探视，则固原败兵也。时周在固原守将为副将陈旺，急至屏藩军前报道：“图海亲率重兵，已取固原矣。某以众寡不敌，莫可如何，今当速谋区处。”屏藩道：“彼进兵是何神速也？今不宜再进，惟驻化平以待之。”乃令陈旺引败残军士为后路，令吴之茂、谭洪分为左右军，互相犄角专待。
　　图海自亲统大兵拔了固原，一面督兵南下以击王屏藩大军，一面令赵良栋令降弁孙年转致其兄行事，以图内应。并道：“王屏藩老于行军，量一后路营官举火内应，终恐不能奈屏藩何。惟既有内应，即无论如何亦可以扰彼军心，则吾军之进攻较易。以屏藩兵力雄厚，其部下能事者亦多，非此不足以撼之也。”赵良栋得令，密召孙年，着行其计。孙年道：“两军相距，不能以书信往来，须某亲往谒见吾兄。然先须给以凭据，于成功之后有以奖给吾兄，方可也。”赵良栋从之，立予一函，使孙年前往。孙年即密藏此函，逃至周营，自称被捕之后，至今方得逃回，遂由军士引见其兄孙祚。孙年乃将所谋一切，俱告其兄，并道：“今观大势，三桂已死，周室将亡。吾兄当预作他计，趁此立功投降，亦一机会也。”孙祚听罢，信口答之，只称相机图事，即留孙年于营中。孙祚自念：“生为周臣，死为周鬼，岂可改移志向？”
　　乃将赵良栋之函，往见王屏藩。屏藩道：“汝意若何？”孙祚道：“吾不能以兄弟私情，误国家大事也。”屏藩道：“汝真忠臣也，今当乘机行之。汝回营后，瞒住汝弟，说称吾意不欲接战，只坚壁以劳图海之师，将分军沿凤翔而东，要长武之后，以趋汴梁。即约图海、赵良栋来劫我营，并以举火为号。我如此如此，可以破图海也。”孙祚得令，即回营瞒住孙年，请图海于次夜进兵，允以举火为号，以作内应。孙年即遁回清营报告。图海道：“此策或不可全恃，然无论如何吾亦当进兵。”惟赵良栋深信之，以自己重待孙年，而孙祚又为孙年兄弟，故坦然不疑，即勒令军马，决于次夜前进。
</div>
    <div class="pagination">
<a href="吴三桂演义_page8.html">上一页</a><span>...</span><a href="吴三桂演义_page4.html">4</a><a href="吴三桂演义_page5.html">5</a><a href="吴三桂演义_page6.html">6</a><a href="吴三桂演义_page7.html">7</a><a href="吴三桂演义_page8.html">8</a><span class="current-page">9</span><a href="吴三桂演义_page10.html">10</a><a href="吴三桂演义_page11.html">11</a><a href="吴三桂演义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
