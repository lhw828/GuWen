<!DOCTYPE html>
<html>
<head>
    <meta charset="UTF-8">
    <title>东西晋演义 - 第 6 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西晋演义 - 第 6 页/共 35 页</h1>
    <div class="content">　　众昆侄曰：“谨听约束。”于是刘宣乃相与谋，推刘渊为大单于。宣又曰：“今议已定，不能归国，将若之何？”班部中转出一人，姓胡名延攸，言如瓶泻，口若悬河。言曰：“某愿见皇太弟司马颖，以三寸不烂之舌，说其令大王归国如何？”宣曰：“得君高论，说得还乡，大事济矣。论将安出？”攸遂近宣附耳低言数句，宣大喜曰：“妙矣！”言讫，使攸来见皇太弟颖。颖正坐府堂，忽胡延攸至，言讫立在一边。其时正值王浚、东赢公腾起兵攻颖，颖遣将拒战，皆败而还，延攸将此情由人说曰：“今闻王浚、东赢公腾二子在外为乱，屡次与战不利。今左贤王祖在匈奴已故，今欲回国奔丧，命臣告知殿下，请为殿下还国，就说匈奴五部国王以兵来救国难，同讨二子，则二竖之首可指日而悬国门也。不知殿下以为如何？”颖闻其说，大悦，乃诺攸曰：“就拜他左贤王为北单于，参丞相军事，你可令他速去速回，不必面君，吾自奏知。”于是攸归告刘渊。
　　渊次日辞颖，因说颖曰：“今二镇跋扈，恐非宿卫及近郡士卒所能御也。臣请还国，说五部来救国难，可克二贼。”颖曰：“吾欲奉乘舆还洛阳，传檄天下以逆顺制之，何如？”渊曰：“殿下武皇帝之子，有大勋于王室，恩威远著。王浚竖子，东赢疏属，岂能与殿下争衡耶？但殿下一废邺宫，示弱于人，洛阳不可得，虽至洛阳，威权不复在殿下也。勉抚士众，靖以镇之，渊为殿下以五部可讨二人也。”颖大悦，乃拜渊为北单于，领丞相军事。
　　因是渊辞颖，与攸召集宗人所部即忙起行。至左城国，刘宣与众立渊为大单于，招军买马，积草聚粮，二旬之间，得胡晋之兵二十余万。当宣谓群臣曰：“昔汉有天下之初，恩结于民，吾汉氏之甥，约为兄弟。今兄亡弟绍，不亦可乎！不如建号大汉，汝等以为何如？”群臣曰：“大善！”于是乃建国号曰“汉”，推左贤王为汉王，改元元熙元年，追尊汉安乐公为孝怀皇帝，设庙四时祭之。以右贤王刘宣为丞相，崔游为御史，陈元达为黄门，以族子刘曜为建武将军，招集军马，以候大举，不在话下。此五胡乱华之首也。
第五十五回　河间奉帝还洛阳
　　却说石超以兵来击王浚，兵至平棘，正遇浚军，两下交战二十余合，后军忽然喊起，兵众各个逃溃。超急回马，时一军抢近前来，视之，乃东赢公腾至。超见两下夹攻，心慌不敢恋战，乃冲出垓心，退至邺城下屯祝次日，王浚与腾合军追赶，赶至邺城，两下交兵大战。是日，石超领兵出阵，王浚以乌桓遣西土大人引兵出战，与石超相斗。斗二十余合，石超抵敌不住，拨开军器，走回本阵，被乌桓王亲领大军漫山塞野，混乱杀来，杀得晋兵抛戈弃甲，大败而逃。乌桓恐诈，乃收兵回营。
　　是时，成都王颖见石超迎敌不住，慌走入城，令三军坚守城门，不与交战。即入见帝，同众文武商议。当司徒王戎曰：“今建邺城不坚固，粮食又少，倘乌桓诸部围城，里无粮草，外无救兵，必被所困，不如乘此时胡人未逼城下，走还洛阳，调天下之兵迎敌，方退得兵。”帝曰：“其计大善。”于是，令王妃人等各出宫门，与百官开城门，望洛阳而走。其时颖等与百官五千骑保帝同奔，浚、腾暴至，众各惊慌而走。仓卒无钱，只有中黄门布被囊中，赍私钱三千，帝诏贷之，将于道中买饭食，以瓦盆至温而吃。行至先武帝之陵，帝自下犊车谒武帝陵。帝先因乱中失履赤足，乃纳从者之履着之，下拜先陵，流涕哭倒在地，百官扶起复行。
第五十六回　张方劫驾入长安
　　河间王颙闻惠帝车驾还洛阳，聚众谋士商议，将到洛阳。
　　李含进曰：“昔晋文公纳周襄王而诸侯影从，汉高帝为义帝发丧而天下归正。近白天子蒙尘，将军首兴义兵，徒以河间扰乱，未遑远赴，銮舆旋转，建都榛芜，诚因此时奉主上以从人望，大顺也；秉至公以服天下，大略也；迎主上入长安，以致英俊，大功也。四方虽有逆节，其何能焉？若不早定，使英雄生心，后虽为虑，亦已无及。”颙乃大喜，收军起程。
　　忽仆射荀藩自外入来，颙便请问朝廷之事若何？藩曰：“殿下兴义兵以除暴乱，入朝天子，辅翼王室，此王霸之功也。
　　以下诸将人殊志异，未必服从。今留匡弼，事势不便，惟有移驾去长安。然朝廷播越，新还旧京，远近观望，冀得安生，今复移驾，不厌众心。夫行非常之事，乃有非常之功，愿算其多者行之。”颙执其手大笑曰：“此孤之本志也。”又曰：“王浚在此，大臣在朝，事节若何？”藩曰：“易也。以书与浚，且安其心。大臣闻之，则曰：‘洛阳无粮，欲车驾暂幸长安，转运粮食稍易，可无缺乏悬隔之忧。’大臣闻此，皆欣然也。”
　　颙大喜曰：“愿公早晚相从，有不可行者教之，自当拜谢。”
　　颙意决，命张方率五千骑先去，临行嘱咐其计。方答曰：“臣自能之。”于是，方迎至帝前。帝问曰：“卿来何方？”
　　奏曰：“臣奉河间王命，闻乌桓国王攻邺，使臣引兵五千，前来保驾，自随后引大兵来迎。”帝曰：“河间王乃朕之亲，可为社稷之臣也。”言讫，保帝还洛阳宫，奔众复还，百官复集。
　　却说王浚与腾见颖劫帝走还洛阳，乃引众入邺，暴掠一空，复各回镇。时刘渊闻颖去邺，叹曰：“不用吾言，徒自奔溃，真无才也。然吾与之有言矣，不可不救。”因此渊欲发兵攻鲜卑、乌桓，刘宣等谏曰：“晋人奴隶御我，今其骨肉相残，是天弃彼而使我复呼韩邪之业也。鲜卑、乌桓，我之族类，可以为援，奈何击之？”渊曰：“善。大丈夫当为汉高、魏武，呼韩邪何足效哉！”宣等稽首曰：“非所及也。”自是渊发兵救颖。
第五十七回　李雄自称成都王
　　却说李雄自杀败罗尚之后，威名日著。雄以范长生有名德，为蜀人所重，欲迎以为君长。生不肯受。其部将杨褒等推雄为成都王，雄乃约法三章，简刑爱民，于是蜀中望风降附，成都大治，百姓安堵，国富兵强。雄既即大位，国号建兴元年，以世子李期为太子，以叔父李让为太傅，以兄李始为太保，李离为太尉，李国为太宰，以杨褒为大将军。李国、李离二人有智略，谋事必咨而行，然二人事雄弥谨矣。自此蜀地悉被李雄所据有。十一月，张方先授颙迁都之计来洛阳，既久剽掠，百姓殆竭，军粮不敷，恐难住坐，乃集将士商议劫驾回长安，将士皆从之。于是乃引兵入，因奏曰：“洛阳废弛已久，不可修茸，更兼转运粮米甚难，臣料长安地面城廓宫室、钱粮民物足备，可以幸銮舆。臣排办已定，请陛下登辇。”君臣皆惧方之势，莫敢言不可者。即日驾起，方分拨军马，尽带百官，迁都而行。
　　帝不肯行，方命诸军以乘车入内，逼帝上车。帝垂泪从之，谓方曰：“卿宜讨车载宫人宝物同行。”于是诸兵因掳掠后宫宫人为妻，分争府库，割流苏武帐为马栈，魏晋藏积珍宝，扫地无遗。张方拥帝并皇太弟颖、豫章王炽等趋长安。驾至新安，天降大雪，寒冷之甚。帝身冻，忽坠于车下，伤了右足，众军急救登辇，不胜悲惨。来到霸上，以征西府为宫权歇。
　　次日入长安，河间王引文武百官出廓迎接入城，以公府为朝堂，文武百官皆朝贺。帝以河间王颙为录尚书事，以张方为司隶，自此权尽归张方，自为行事。惟使仆射荀潘及司隶刘瞰等在洛阳为留台，承制行事，复称永安年号，复立羊氏，号“东西台”。
第五十八回　河间王专执朝权
　　十二月，河间王颙自专朝政，奏帝以诏废太弟司马颖，更立豫章王炽为皇太弟。帝准奏。诏贬皇太弟颖还第，更立豫章王司马炽为皇太弟。初，惠帝兄弟二十五人，时存者唯颖、炽及吴王晏。晏才庸下，而炽冲素好学，故颙立之。诏颖还第，帝乃以颙自都督中外诸军事，以东海王司马越为太傅，与颙夹辅帝室。王戎参录朝政，王衍为左仆射，张方为参军录尚书事。
　　又下令州郡，蠲除苛政，爱民务本，请通之后，当还东京。颙以四方乖离，祸乱不已，敌下诏和解之，冀获少安。而越上表辞太傅，不受。
　　却说汉王刘渊遣刘曜寇太原郡，取泫氏县。又遣乔唏寇西河，取介休。二将领命，俱各以兵一万前去取二邑。时乔晞以兵攻破介休，执介休令贾浑。晞招其降，浑不从，晞命斩之。
　　出见浑生之妾生得美貌，逼纳为室。其妻宗氏骂晞而哭，晞又杀之。汉王刘渊大怒曰：“彼乃忠臣，如何诛之？使天道有知，乔晞望其种乎！”遣人迫还晞，降秩四等，命收浑等尸葬之。
第五十九回　东海王檄讨张方
　　二年四月，张方复废皇后羊氏。东海中尉刘洽以张方劫迁车驾，复废皇后，心甚不平。因见东海王越曰：“张方劫迁车驾，二废皇后，罪恶弥天，休道先帝之灵不可，天下人神共怒，明公如何不檄天下讨之，迎天子复回旧都，而坐视其逆耶？”
　　越曰：“恨力不及，恐难讨之。”洽曰：“东平王懋现督徐州，兵精粮足，若得徐州，可为成事。今有一人姓王，名修，现为徐州长史，极能舌辩，明公召来，使其说东平王懋以徐州授明公，则大事成矣。”越从之，即使人召王修至，说与其事。修领诺，即来见东平王懋，曰：“今东海王欲举义，檄山东之兵讨张方，迎天子还旧都，恨力不及，欲借大王徐州都督诸军，以率义山东，大王意下如何？”东平曰：“彼既为国为民，吾安敢不从？”遂慨然从王修之说，即使人请越至，以徐州授越，懋自为兖州刺史。于是，越以司空领徐州都督，纠率义兵，共去讨张方不提。
　　史说范阳王司马虓，字武会。少好学驰誉，研考经史，言论清新，官拜散骑常侍。闻知惠帝被河间王颙令张方劫驾迁都长安，心甚不平。长史冯嵩知其意，因谓虓曰：“今河间王司马颙使张方劫帝入长安，废成都王颖，久必篡逆。殿下若肯与令兄平昌公起义兵，保驾还洛阳，其功可比周公，勋业必成。”
　　虓曰：“吾在宗室之末，眼前无有可为者。”嵩曰：“东海王司马越有英雄之志，可云命世之英，不如推东海王为盟主，聚义起兵，大事可成。”虓曰：“君言正应我心。”于是，范阳王虓使人会东海王越议起义之事，越忻然从之，引兵而至。次日，虓大排筵会，平昌公司马模、长史冯嵩等刑白马祭天地，歃血而盟，推东海王越为盟主，扯起招军旗。不旬日，得兵二万人，出屯西河，商议进兵。当冯嵩言曰：“今我始聚之兵，乌合之众，难以出战。今见豫州刺史刘乔部下多有精兵，可使人持节招其来降，同起义兵，方可得安。”越曰：“然！”于是使人持节来招刘乔。刘乔不受节度，反又起兵来并。使者见如此光景，急忙回报东海王越。越拜虓为都督河北诸军事、骠骑大将军，领豫州刺史，令其引众讨乔。
　　却说成都王颖既废，河北人多怜之。其故将公师藩等因而自称为将军，起兵赵魏，众至数万人。初，上党武乡羯人石勒有胆力，善骑射。并州大饥，东赢公执诸胡于山东卖之，以充军实。勒亦被卖与荏平人师欢为奴，欢奇其状貌而免之。勒乃与牧师汲桑结聚壮士为盗。及闻藩起兵，桑与勒帅数百骑赴之。
　　桑始命勒以石为姓，以勒为名矣。藩既得桑、勒为副将，攻陷州郡县堡坞，无敢迎敌，又来攻邺城。东海王越与范阳王虓使部将苟晞领二万军去击藩，藩闻苟晞至，大惧，部下兵皆溃去。
　　于是，藩不敢交锋，领其众走之。虓以军还。
　　东海王越大会诸将，刻日兴师。是日，诸将士毕集，筵罢，越拨调诸将，乃留琅邪王睿为平东将军，监徐州军事，守下邳。
　　睿领命曰：“请参军王导为司马，与吾同理军。”越从之。自率甲兵三万西屯萧县，使范阳王虓自许屯于荣阳。时越承制，使人以豫州刺史刘乔为冀州刺史，使虓领豫州。刘乔以虓非天子命，亦不肯发兵。虓闻细作回报，刘乔以兵来拒命。虓大怒，即忙整点军马，大驱前进。初，虓以刘琨为司马，越以刘藩为淮北护军，刘舆为颖川太守。刘乔闻舆兄弟党越为逆，心甚恨之。于是，遣人封上见帝，道刘舆兄弟罪恶于尚书省，乃令其子刘祐以兵二万人屯于灵壁县以拒虓，自引兵来攻许城以讨舆。
　　分拨已定，各以兵行。
　　却说东平王懋在兖州征求不已，郡县百姓不堪命。虓闻知，遣苟晞还兖州，徙懋于青州。晞领命来兖州，白之于懋，懋不受命，曰：“吾以徐州授东海，方成大事。今日负吾，又欲易之，彼何不足耶？若要易，除非徐州还我，方让兖州。”晞见不肯，乃还之。因此懋阴使人结刘乔，合兵攻虓。时颙闻知山东兵起，心中大惧，即入朝上表奏帝曰：“山东大乱，百姓不安，望陛下诏成都王复职都督河北诸军事，以镇于邺，可保山东。”帝从之，使人持诏往邺，以颖都督河北诸军事。颖得诏，复集旧将士，镇于邺城。颙已知越、虓起兵，无计可施，乃奏惠帝以诏往山东，命越、虓等各以兵就国，毋许为乱。越、虓等不从。会刘乔封上事称刘舆兄弟胁虓造逆，颙即入内奏过。
　　惠帝诏其令镇南将军刘弘、征东将军刘准起兵，与乔戮力先讨刘舆。又以张方为都督，率兵五万，共会许昌，诛舆兄弟。又遗人驰书使成都王颖与石超等以众拒河桥，为刘乔继援。
　　却说刘弘既得诏，使人遗乔及越书，使解纷释兵，各还归镇，同奖王室。乔、越皆不听。弘乃遣使入朝上表曰：顷自兵戈纷乱，构于群王，翩其反而互为戎首。载籍以来，骨肉之祸，未有如今者也。万一四夷乘虚为变，此亦猛虎交斗，自效于卞庄者也。谓宜速诏超、越等，令两释猜疑，各保大局。
　　自今有擅兴兵马者，天下共伐之。以此为示，谁敢勿从也？
　　帝览表犹豫。颙方拒关东，倚刘乔为助，故不纳。奏帝曰：“陛下先曾有诏令越、虓各就国，尚且未听，今诏彼岂肯从？不若讨之。”帝从其奏。
　　却说刘乔闻朝廷遣张方以兵助己，乃集诸将士商议进兵。
　　长史刘荣曰：“张方大兵计日将至许昌，今刘舆兄弟与范阳王在许昌五十里下寨拒方。彼谓我孤军坚壁，无敢出境，吾料其必无准备。此去不远，使君亲持甲卒五千，星夜抄小路，驰去攻许，指期得矣。彼既失穴，安能恋战，必走回镇。张方战于前，使君攻其后，不独得许，而脏亦可成擒矣。”乔大善其计，即引五千甲卒漏夜至许昌。果无备，乔乘虚袭许破之，分军定成。使人打探回报，张方大军将至虓营，因此乔以四千甲卒挟夹攻虓营。虓闻许昌城陷，更又张方兵至，腹背受敌，恐难拒战，乃与刘舆等领兵俱奔河北。张方见虓等走，亦不赶追，乃引兵入屯于许昌，令刘乔还豫。张方行军无律，部下残掠百姓，民不堪命，众心俱离，不乐其屯。时刘弘见张方残暴，知颖等必败，乃率诸军受越节度，不听方命。
　　十一月，将军周权矫诏立羊后，于是，颙矫诏救留台赐死后，司隶校尉刘瞰上奏固执得免。颙恨之，欲收瞰，瞰奔青州去讫，被颙将周权追及斩之。
第六十回　司马虓击斩石超
　　十二月，颖以兵据洛阳。范阳王虓与刘琨等走至冀州，竟无处安身。刘琨曰：“冀州刺史温羡与某有半面之识，吾请命入说其人，以冀州让与殿下，权且屯扎，以候再举。”虓曰：“卿去宜紧慢说之，如不从，可速还，别作一计。”于是，琨即入冀州，拜见温羡。羡见其来，握手欢若平生，胜如至亲，以酒待之，半酣，问琨何来？琨以实对说：“范阳王虓兴义兵，欲清朝野，共讨张方，被刘乔乘虚攻陷许昌，无处安身，今避至此。范阳王意请足下一同举义，使其入拜，未审尊意何如？”
　　羡曰：“张方劫驾，暴掠百姓，孰不思食其肉，何况范阳王乎？吾欲讨久矣，恨力不及。既范阳王至，吾让此州共讨跋扈。卿出去请进。”于是，琨出邀虓入冀州，刺史温羡让位，与虓同发兵。
　　又使刘琨结连王浚，命浚领兵击成都王颖，取洛阳，迎回车驾。刘琨即以书见浚，浚即发兵济河至荥阳，颖使石超引兵三万拒迎。是日，石超与浚交锋，战上十余合，超兵大败。浚挥军一击，杀得超兵尸横遍野，血流成河。超势穷而入一山窠，被浚军追及斩之，以军进逼洛阳。东海王越闻王浚攻石超，乃以二万军来攻刘祐。时祐在谯县屯住，无备，被越军驰至，祐惊溃，被执而杀之。刘乔闻知其子祐被杀，引残兵逃走。东海王越引军屯阳武。王浚遣别将祈弘，将三万兵助越，自以其众来攻洛阳。
第六十一回　陶侃为将讨陈敏
　　却说陈敏，初以兵讨克石冰，自谓勇略无敌，遂据历阳以兵叛。吴王常侍甘卓弃官归养，敏闻卓有一女尚未许人，乃使人为媒，去说聘卓女与子陈景为妻，卓许以与成亲。于是，敏谋使卓假称皇太弟，令拜敏为扬州刺史，敏乘此发兵，使钱端以兵南略江州，使弟陈斌东略诸郡，遂据江东。以顾荣为右将军，贺循为丹阳内史，周圯为安封太守，豪杰名士咸加优礼。
　　循佯狂得免，周圯称疾不来。敏疑诸名士不为己用，欲尽诛之。
　　顾荣曰：“将军神武不世出，若能信任君子，散芥蒂之怀，塞谗谄之口，则上方数州传檄而定。不然，终不济也。”敏乃止。
　　敏既谋叛，朝廷闻知，河间王颙以张光为顺阳太守，命其率步骑三万前来讨敏，军马即日起行。刘弘亦知陈敏造反，谓江夏太守陶侃曰：“今陈敏大逆，使钱端寇掠本境，众心未附，卿宜乘此时击之，不然酿成大祸。”陶侃然之，乃引兵五万出屯河口。弘又使南平太守应詹督水军二万以继之。陶侃与敏同乡。又同岁举吏，左右私谓刘弘曰：“今日明公以陶侃为将讨敏，然侃与敏同乡，侃设有异志，则荆州必不保矣。”弘曰：“侃之忠能，吾得之已久，必无是也。”早有人报侃，侃遣其子陶洪为质以自固。弘引为参军，资而遣还曰：“匹夫之交尚不负心，况大丈夫乎！”侃见洪还，问之，洪以弘语俱白与侃。
　　侃大悦，无生异心。陈敏闻侃以军来，乃遣陈恢引兵二万寇武昌，侃已知。时侃皆是步骑，无有战船，忽运粮船至，侃即以运粮船为战船，左右以为不可。侃曰：“用官船击官贼，何为不可？”言讫，领步骑尽上运船，与恢交战。侃身先矢石，士卒争锋，于是大胜。恢军大败，死者不计其数被侃追杀，恢等弃船而去，侃即以军前来会张光。
　　光初合兵，屯于长岐，时钱端兵至，张光以军来迎。两下交战十数合，钱端败走，其众尽降于光。于是张光率众还顺阳，陶侃亦还江夏，使人报知刘弘。左右或说弘曰：“张光乃司马颙腹心，今宰既与东海合义，宜斩张光，以明向背也。”弘曰：“宰辅得失，岂张光之罪？危人自安，君子勿为也。”乃遣人上表称张光杀败钱端之功，乞加迁擢。
第六十二回　司马颙谋杀张方
　　光熙元年却说东海王越初起兵时，使人说司马颙，令奉帝还洛阳，约与分陕为伯，即便回兵，颙欲从之。张方自思罪重，恐为诛首，乃谓颙曰：“今大王据形胜之地，国富兵强，奉天子以号令，谁敢不从，奈何拱手受制于人？”颙乃止。及闻刘乔败，颙心大惧，欲罢兵，恐方不从，乃密召方帐下督郅辅至，诱之曰：“东海王等起兵之故，非我之过，乃恨张方劫帝来长安，并废皇后太子之罪，故来讨也。今山东兵盛，难以抵敌。今东海王使人入朝上奏，道杀张方，奉驾还洛阳，即罢兵。今圣上有密诏在此，有能诛张方之首，解得山东之兵者，封万户侯。我与卿议之，杀方非卿不可也。”郅辅曰：“既圣上有诏，小臣即斩之，送首前去与东海王，说其解兵。”颙曰：“卿若斩得张方，退得此兵，吾保奏汝为万户侯。”郅辅从之，领其谋回。至夜领心腹五十余人入宫中，将张方杀之，取其首级，漏夜送与东海王越，请和罢兵。越不肯，遣祁弘等领军兵西迎车驾。弘引兵去讫。
　　却说王浚与宋胄等救洛阳，成都王颖见石超死了，去其右臂，不敢出战，乃点卫兵开西门，走奔长安，胄等人城屯扎。
第六十三回　祁弘奉驾还洛阳
　　却说祁弘等率群臣入内奏曰：“臣等奉东海王命，引兵至此，迎请陛下车驾回洛阳旧都。”帝曰：“游子思故乡，朕欲还洛久矣。卿等既来保朕，目下即行。”于是，惠帝诏集百官文武皆起行。山径又狭，不堪车驾，帝乃乘牛车而行，百官步走，跋涉艰难。当东海王越引群臣道左拜迎，帝车驾入洛阳还宫，命工修葺宫室殿宇，复太庙社稷台剩六月，立皇后羊氏，以东海王越为太傅，录尚书事，以范阳王虓为司空，命其镇邺城。帝辄与群臣论众务，讲议经籍。
　　晋室悠悠百二秋，何事干戈战不休？
　　只因骨肉相残害，致使胡人窃位羞。
　　却说李雄占据益州，国富兵强，群臣劝进大位。于是雄即帝位，国号“大成”，追尊父李特曰景皇帝。时范长生至成都，雄感前恩，门迎执板人内，拜为丞相，尊之曰“范贤”，至是以为天地太师。时诸将恃恩互争班位，尚书令阎式请效汉晋故事，立百官制度，雄从之。
第六十四回　司马越执权秉政
　　自此关中皆服于越，河间王颙保长安而已。东海王赵越为太傅，颖川人庾敳为军咨祭酒，泰山人胡母辅之为从事中郎，以河南郭象为主簿，以陈留人阮修为行军参军，以阳夏人谢鲲为掾，数人皆尚虚玄，不以世故摄其心，清言放诞。越以其名重，故辟之。
　　八月，荆州都督新城刘弘卒。时天下大乱，弘专督江汉，威行南服，事成则曰某人之功，如败则曰老夫之罪。每有兴废手书，辄相叮咛款密，人皆感悦，争赴之。咸曰：“得刘公一纸书，胜于十部从事也。”辛冉说弘以纵横之事，弘怒斩之。
　　至是卒，谥曰元。
第六十五回　太弟司马炽登位
　　九月，却说初祁弘入关，成都王颖自武关奔新野。会刘弘卒，司马郭嵩作乱，欲奉颖为主，不克被诛，遂奔济河收故将土，欲赴公师藩，被顿丘太守冯嵩引兵围之，执而使人送入邺，范阳王虓将颖纳之。其故将公师藩欲以兵来救，虓将苟晞领兵出袭破之，藩众大溃，只得以残骑交锋，战未三合，藩被苟晞斩之，余众尽降。晞分军戌镇，自以兵还邺。时范阳王虓已病卒，长史刘舆以颖素为邺人所附，恐其有变，伪称诏以药酒赐颖死。颖官属闻知，皆先逃散，惟卢志不去。至是，颖饮药酒而死，志流涕哭泣，收而殡之。
　　太傅越闻虓先卒，颖因亦死，心中大悦，乃使人召卢志为军咨祭酒，志赴领职。又将召刘舆，左右曰：“舆犹腻也，近则污人。”越虽不听，使人召至，而疏淡用之。舆密视天下兵薄及仓库、牛马、器械、水陆之形，皆默识之。每越会僚佐同议是事，舆应机辨画，无不符合于理。于是越倾膝酬接，即以为左长史，军国之务，悉以委之。
　　十一月，太傅越意在立炽，而帝尚在，乃以金赂帝左右，以毒置饼中进上。惠帝食之，中毒而崩，时年四十八岁，在位十七年。百官举哀发丧，葬于太阳陵。
　　却说惠帝先为太子时，朝廷咸知帝不堪政事，武帝亦自疑焉，悉召东宫官属，使以尚书事令太子决之。帝不能对，贾妃遣左右代对，令多引古书。给事张泓曰：“太子所学，圣上所知，臣代对，宜以事，断不可引书也。”妃从之。泓代对以草令，帝书之，上于武帝，武帝览之大悦，太子遂安。及居大位，政出群下，纲纪大坏，贿赂公行，忠贤路绝，谗谀得志，更相荐举，天下谓之互市焉。
　　却说惠帝既崩，羊后自以于大太弟炽为帝，为嫂恐不得为太后，将立清河王覃。侍中刘琨驰告太傅越。越即入宫，集百官，即使人请太弟炽入宫即位。炽固辞不受，道：“清河覃本太子也，可宜立之，孤则不敢当。当与令修肃曰：“太子幼冲多疾，不堪摄政，今殿下固辞，必欲立之，若立，政出臣下，倘有异乱，殿下何安？不如因文武之心受之，则祖宗之柞可保万年矣。”炽方诺曰：“卿乃吾之宋昌也。”乃即出与太傅越入宫，即皇帝大位，改元永嘉，岁在丁卯。尊羊氏为惠皇后，居弘训宫；立妃梁氏为皇后，越复为太傅，总摄朝政。
　　按史晋孝怀皇帝名炽，字丰度，武帝二十五子。惠帝立为太弟，因东海王司马越立之。在位六年，为汉将执归杀之，寿三十，谥怀帝。既立位，始遵旧制，于东堂听政。每至宴会，辄与群臣论众务，考经籍。黄门侍郎傅宣叹曰：“今日复见武帝之世矣。”
第六十六回　五马渡江一化龙
　　东海王越既复为太傅，总摄朝政，恐诸王在内有异，复以司马睿为琅邪王，以司马羕为西阳王，以司马祐为汝阳王，以司马宗为南顿王，以司马纮为彭城王，诏各就国。于是，五王不敢停留，各领家眷同舟渡江归国去讫。越又恐河间王虓在外为乱，奏帝诏征虓为司徒。虓就征，入朝赴职。时南阳王司马模在许昌，闻得朝廷征虓为司徒，恐虓再预政，不利于己，即遗将王因以千人半路邀杀之。
　　时朝廷已知虓被模杀，以虓罪重，故不责模。时越大会谋臣，计议北藩之事。当长史刘舆曰：“东燕王腾守并州，今并州饥馑，人民离散，更兼胡寇连年人寇，深为可忧。明公欲为靖天下之计，宜令一能将替镇之，不然并州非复国家有也。”
　　越曰：“谁人可去镇之？”舆曰：“刘琨智勇双全，此人就镇，可寄北面之重。”于是，越即遣刘琨镇并州，以为北面之重。
　　而进东燕王司马腾为新蔡王以镇邺。琨至上党，腾即自井陉东下。时并州饥馑，数为胡寇所侵掠，吏民万余人悉随腾就谷冀州，号为“乞活”。所余户不满二万，寇贼纵横，道路既塞。
　　琨募兵上党，得五百人，战斗而前。至晋阳，府寺焚毁，邑野萧条，琨抚循劳徕，流民稍集，并州稍安。
第六十七回　顾荣周圯杀陈敏
　　晋怀皇帝永嘉元年二月。初，兹县县令刘柏根反，王浚以兵讨斩之。其长史王弥遂为盗贼，来寇青、徐，杀东莱太守，劫掠府库一空而去。
　　却说陈敏刑政无章，子弟凶暴，顾荣、周圯等忧之。庐江内史羊谭以陈敏为忧，遣人送书与顾荣等。其书曰：陈敏盗据吴会，危如朝露。今皇舆东返，俊彦盈朝，将举六师以清建业，诸贤何颜复见中州之士耶？
　　顾荣素有图敏之心，及见其书，甚惭。乃密遣人报征东将军刘准，使发兵临江，愿为内应，乃剪发为信。刘准得其信息，即遣扬州刺史刘机起兵二万，前来讨敏。敏大忧，问荣。荣曰：“可遣明公之弟陈昶将兵屯乌江，陈宏将兵屯牛渚而拒之。”
　　敏从之，分兵与二弟去了。兵及行，周圯密嘱敏司马钱广曰：“今立新君，贤隽满朝，故遣刘机来讨陈敏。而敏刑政无律，不久必败。若败，吾与君等皆陷，不若去邪归正，免自取臭于万年。今日敏以君与其弟昶将兵屯乌江，君可乘此杀昶，勒兵还来攻敏，共图归正。”广曰：“吾亦有心，恨力未备。今既如此，吾即谨领号令。”
　　于是，钱广即出，与陈昶将兵起行，至夜安营，广使左右将昶杀之，因勒兵朱雀桥东屯扎。
　　敏闻广杀其弟，即遣甘卓以兵三千讨钱广。时顾荣与敏之弟陈宏将兵去牛渚，虑敏疑之，故即还见敏，说钱广大逆之事宜讨之。敏曰：“卿当四出镇卫，岂得就我耶？”荣乃出，密来与周圯说甘卓曰：“敏既常才，政令反复，其败必矣。而吾等安然受其官禄，事败之日，使函首送于洛阳，题曰‘此贼臣顾荣、甘卓之首’，为万世之辱也，不若早决。”甘卓曰：“君言必欲诛敏，正合我心。”于是卓称疾不行，使人迎女回家断桥，收船南岸，与周圯、顾荣、纪瞻等共攻陈敏。敏闻荣、圯、瞻、卓等变乱，即自率一万五千人来讨卓等。卓使军人隔水语众将士曰：“本所以戮力陈公，正以顾丹阳、周安丰今皆异矣，汝等何为？”敏众狐疑未决，荣以白羽扇挥之曰：“陈敏背反，朝廷大怒，故遣刘机讨之。旦日大军继到，我等亦奉密诏诛敏，汝等如何不去，自取灭族之患哉？”言讫，众皆溃去。敏见众离，单骑而走，被荣等驱兵追而斩之，夷其三族，使人传首京师。怀帝大悦，乃诏顾荣为侍中，纪瞻为尚书郎，太傅越辟周圯为参军。荣等至徐州，闻北方愈乱，乃逃归。
　　却说怀帝诏立清河王覃弟司马诠为太子，使居东宫。时怀帝亲览大政，留心庶事。太傅越不悦，奏帝故求出藩，去镇许昌。帝从之。越既出许昌，诏以南阳王模都督秦、雍军事。
第六十八回　琅邪王收用贤俊
　　十月，怀帝降诏，以琅邪王司马睿为安东将军，都督扬州诸军事，令其镇建业。睿受诏镇建业，以安东司马王导为谋主，令其招纳俊杰，延揽英雄，委以腹心，政事谋之。睿名誉素轻，吴人不附，居久之，士大夫莫有至者，甚患之。其时乃三月上巳，皆当祭祀鬼神。王睿自出观楔，导见之，曰：“今殿下欲招贤纳土，皆不肯至。臣有一策，殿下自坐乘舆，多具威仪部从，与导骏骑并从而行，则吴士观之，道殿下爱士，则吴中豪杰皆来恐后矣。”睿从之。
　　出祭回来，果有高士顾荣等见之惊异，谓众说礼贤如是，相率拜于道左迎之，扶而送之。导急下马，因谓睿曰：“古之王者，莫不宾礼故老，存问风俗，虚己倾心，以招俊杰。况夫下丧乱，九州分裂，大业之兴，急于得人。知此数人，皆吴之所望者，宜引之以结人心。二子若至，则士无不来至。”睿大悦，归府，乃使人造请顾荣、贺循二人。二人皆应命而至。睿拜贺循为吴国内史，顾荣为军师，兼散骑常侍，凡军府政事，皆与谋之。纪瞻为三军祭酒，卞壶为从事。
　　导又说琅邪王曰：“谦可以接士，俭可以富国，宜以清静为政，抚绥新旧，则天下归心焉。”睿纳之，故江东百姓归心附之。睿颇好酒废事，导以为言，睿遂命酒瓶覆之，于是绝不饮酒。
　　史说琅邪王司马睿，字景文，宣帝之曾孙，琅邪恭王司马觐之子也。生于洛阳，有神光之异，一室尽明。及长，白毫生于目角之上，隆准龙颜，目有精耀，顾盼炜如也。年十岁为琅邪王，有令誉。侍中稽绍曰：“琅邪王毛骨非常，殆非人臣之相也。”后果应稽绍之言。
　　五月，先，公师藩既死，其党汲桑逃还苑中，聚众声言为成都王报仇；以石勒为前驱先锋，所向辄克，遂进攻邺城。时邺中空竭，而新蔡王腾资用甚饶，性吝啬，无所赈惠。临急乃赐将士米各数升，帛各丈尺，于是人不为用。因是桑遂攻入邺，杀腾，烧宫，大掠而去。南击兖州。越闻腾被杀，乃遣将军苟晞以军三万去讨。大军行数日，到兖州，与桑交战五十余合，胜负未分。自此相持数月，大小二十余战，互有胜负，亦各安营相持。
第六十九回　苟晞火攻汲桑众
　　却说苟晞与汲桑相持数月，互有胜负。苟晞心为忧闷，夙夜无寐，思得一计，谓诸将佐曰：“贼人与我相持数月，各分八垒，依林避暑，其意怠也。汝等亦宜分作八队，至夜各持火炬，烧林而攻之，则贼可破也。”众然之。是夜风清月朗，各分队伍，二更时分，晞以火炬至营垒放之。须臾，火起入垒，皆灼如同白日。汲桑之兵众十去其九，尸积肉山，血凝红土。
　　桑单骑奔走，为晋兵所杀，石勒走奔乐平去讫。
　　自是苟晞威名大振，朝廷诏加苟晞都督青、兖诸军事。晞屡破强寇，雄名甚盛，善治繁剧，用法严峻。其从母依之，晞奉养甚是恭厚。其子求晞用之为将，晞不许，曰：“吾不能以王法贷人，将无后悔耶！”其子固求之，晞不得已用之为督护。
　　后果犯法应杀，从母叩头求活，晞不听，竟杖节斩之，而更素服哭之曰：“杀卿者兖州刺史也，哭弟者苟道将也。因此人皆怕犯其法，各效忠心为之用也。
　　时胡部大人张□督等拥众壁于上党郡，石勒既走乐平，无处投奔，乃往上党求见张□督请降汉。张□督从其说，即引石勒去见汉王刘渊。渊奇其壮貌，以勒为辅汉将军、平晋王。勒大悦，志得行焉。
　　十一月，帝以王衍为司徒。衍既为司徒，乃思自全之计，因说太傅司马越曰：“朝廷危乱，当赖方伯，宜得文武兼资以任之。今王澄、王敦二人智勇俱备，明公何不委之重任，可保国家，明公亦安也。”越从之，以王衍弟王澄为荆州都督，以王衍族弟王敦为青州刺史。二人领职临行，王衍语之曰：“荆州有江汉之固，青州有负海之险。卿二人在外而吾居中，足以为三窟矣。若其有不测，可以为救耳。”澄、敦拜辞而去。王澄至镇，日夜纵酒，不理庶务，虽寇戎交警，不以为怀，民甚忧之。史说王衍，字夷甫，乃王戎之从弟也。衍生得神清目秀，丰安端雅。尝造山涛，涛嗟叹良久。既去，目而送之曰：“何物老妪生此宁馨儿？然误天下苍生者，未必非此人也。”武帝时闻其名，问戎曰：“夷甫当世谁比？”戎曰：“未见比，当从古人中求之。”帝因以为元城令，后人为黄门侍郎。至此太傅越秉政，以为司徒焉。
</div>
    <div class="pagination">
<a href="东西晋演义_page5.html">上一页</a><a href="东西晋演义.html">1</a><a href="东西晋演义_page2.html">2</a><a href="东西晋演义_page3.html">3</a><a href="东西晋演义_page4.html">4</a><a href="东西晋演义_page5.html">5</a><span class="current-page">6</span><a href="东西晋演义_page7.html">7</a><a href="东西晋演义_page8.html">8</a><a href="东西晋演义_page9.html">9</a><a href="东西晋演义_page10.html">10</a><a href="东西晋演义_page11.html">11</a><span>...</span><a href="东西晋演义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
