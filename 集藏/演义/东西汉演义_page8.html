<!DOCTYPE html>
<html>
 <head>
  <meta charset="utf-8"/>
  <title>
   东西汉演义 - 第 8 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东西汉演义 - 第 8 页/共 17 页
  </h1>
  <div class="content">
   韩信闻项王来，预备于平川之上，排下阵势，周围列下战车，两边旗帜严整，静静肃肃，鸦雀不闻，刁斗不鸣，甚是威武。楚兵见了，先自惧怯。霸王遂勒住兵不动。汉王到阵前大呼曰：“霸王兵穷势困，急早归降，庶得裂土，世为楚王，免今目下受戮。”霸王大怒，叱之曰：“刘邦匹夫，乃敢出大言，以辱我耶？”急举枪直取汉王，汉王背后樊哙、灌婴、周勃、王陵四将突出，拦住霸王。霸王力敌四将，正在酣战之际，忽汉阵上一声炮声，中军黄旗荡动，只见四面八方合围上来，把霸王围裹在阵中，四将各向方位。霸王左冲右突，不能得出。众军士随着霸王，亦无走路。霸王定睛看那阵时，四望如连城之状，不分东西，难辨出入，愁云漠漠，惨雾朦朦，寻思：“又中韩信之计！吾闻战而误入其阵者，以外应破之。不然，一时妄动，便遭擒矣！吾营中将士，必有知此阵势者，待外边打入，却乘机杀出，庶脱此阵也。”正思虑间，只见季布、周兰、周殷、钟高昧从阵东门打入，霸王即乘势接应，君臣五人，奋力踊跃，荡开一条血路，冲倒汉兵，一拥而出。韩信亦不敢追赶。
　　霸王回到楚营，召诸将问曰：“何人知此阵法？”周兰近前奏曰：“韩信此阵，乃太乙阵也。有生门，有死门，有阴阵，有阳阵，虽有向背，而四面合一，若八卦阵，实为八卦也。如走生门而入阳阵，必得活路；若不知妄入，必遭擒获。臣少从龙山李少仙学道，尝闻太乙阵之说，臣以此领诸将，从生门而入，策应陛下，遂出此阵。”霸王闻说大喜。于是钟离昧曰：“陛下且将太公回营，今日不必与汉交兵，容一日却将太公置车前号令，待将兵退后，陛下回彭城招集兵马，休养士卒，再作良图。”霸王遂回营。
　　却说张良、陈平商议救太公之策，遂于楚降卒中，选一伶俐小校，入帐中以言抚之曰：“我看汝相貌，将来亦有功名，但汝杂于众军卒之中，何日得显？我今差汝干一要紧大事，若成此功，定在封赏之贵。”小校曰：“军师有何吩咐？”良曰：“有书一封，差你做细作，往楚营捎与大司马项伯，因你是楚军；定有相识亲故，你可乘空便将此书密密递与项伯，就说是我捎与他的。他有甚话语，你可来回我的话，须要小心仔细。”小校曰：“此事甚易，军师快写书来，我就往楚营，见项老大王，管教下书得信回话。”良大喜，赏劳小校，将书礼就贴肉藏定。小校仍前楚军打份，前来楚营。有巡哨军士看见小校，原是楚军，问：“你如何得回？”小校曰：“我前日阵前被汉兵活捉去，我暂时归降，我父母妻子皆在彭城，如何降汉？因此逃回。明日烦你众位，引我见项伯将军，报姓名入队伍。”
　　此日项伯正点看三军毕，巡哨军引小校见项伯曰：“这个军士，前日被汉兵虏去，今日逃回，我等不敢隐藏，引来见老大王，他仍要入队伍，我等不敢擅专，请自尊裁。”项伯召小校近前问曰：“汝在汉营，曾见张良否？”小校曰：“我就一向伏侍张军师，时常说老大王名姓，甚是看顾我。只因我父母妻子在彭城，终日思想，以此逃回。”项伯曰：“张良如何时常说我？”小校见项伯问的紧，回顾左右无人，近前却向身边取出书来，密密递与项伯曰：“我临来时，张军师吩咐，将此书呈上老大王。”项伯接书，拆开观看，书曰：
　　旧交故友张良书奉大司马项老将军麾下：昔承馆谷之心，后托云水之游，自意富贵无心，功名绝念；岂料志有龃龉，不遂所愿，羁縻于此，不过苟延岁月，非有他望也。但汉王仁厚长者，终成大业，不忍舍去，以此恋恋左右，如鸟依人，人自爱之，安得兀然高坐，不画一筹耶？因昨有霸王欲烹太公，实为退汉兵计耳，汉王驱兵于此，实无所归，汉兵不退，项王必烹太公，太公被害，不可复生，他日汉王与将军有蓝田之约，成秦晋之好，将军何以相见乎？良因托鸿便驰书上渎，倘太公欲烹之时，望一言力阻，得赐救援，太公蒙再造之德，汉王免不孝之名，恩义兼至，仁德无穷矣。如允所请，乞讨回音，以慰汉王惕厉望救之怀。下情无任恳切惓惓之至。
　　项伯看罢书，便吩咐小校曰：“汝既与张子房捎书，想是他帐下心腹。”小校曰：“不敢欺老大王，我是张军师所使，专为下书而来，非逃回也。若大王有回书，我仍捎去回话。”项伯犒赏小校，亦写数字，密付身边，着左右心腹，押小校出营。
　　小校径来汉营，见张良，备说入楚营见项伯，即以军师分付的事，俱干停当，径来回话，便将项伯回书呈上。张良拆书观看，书曰：
　　久睽素好，心切遐思，来示教言，敢不如今。俱罢兵言和，乃益国家耳。太公久稽于此，某实朝夕维持，料供给不至缺乏。然不剖意息兵，太公岂能还国？某虽救援，不过为一时之计。近左右每劝杀太公，若一怒不回，恐难永保，望足下筹之！
　　良看罢书大喜，重赏小校，仍着军政司纪姓名，令纪功禄报功，待封赏之时，查名重用。
　　且说霸王亲统大兵，复到汉营，列成阵势，命军士抬油镬，设于军前，将太公置于俎上，命军士传呼曰：“汉兵早退，免烹太公；如不退，烹太公！”汉王急出阵前，亦大声呼曰：“吾与霸王俱北面事怀王，结为兄弟，吾翁即若翁，如若烹而翁，幸分我一杯羹！”言罢，语笑自若，似无哀戚之意。霸王大怒，即欲烹太公，项伯急向霸王前止之曰：“凡为天下者不顾家，昔大禹圣人也，有父名鲧，而治水无功，被尧帝杀之，大禹仍治水三年，三过家门而不顾。今汉王与陛下争天下，前太公被拘禁三年，汉王略不相顾者，正是以天下为重耳。若今陛下杀太公，既无干胜败之数，反使天下说陛下杀人之父，是为盛德之累也。不若陛下且收兵回营，再为别图，何必挟杀太公，然后为退兵之计？陛下威武震于天下，何乃听此以示怯也。”霸王急令赦太公，遂收兵回营。是日两家俱未经交兵。
　　汉王到营大哭曰：“太公虽得暂救，一时不能还国，我诚天下罪人也！”汉王召良、平等议救太公还国，良曰：“若使太公还国，必须差人与楚讲和，况楚方缺粮势弱，必从其议。但无此能言之士，往楚为使命耳。”言未毕有一人上帐曰：“臣愿往与楚讲和。”王见其人大喜，就令往楚讲和，救太公还国。未知如何？且看下回分解。
第七十五回　指鸿沟割地讲和
　　却说欲愿往楚讲和者，乃洛阳侯公也。侯公世家洛阳，遭秦乱不仕，少负豪气。一日有邻家兄弟分家私，不相和睦，争讼数年不决，侯公往与和解，用一篇话说得兄弟二人，各相涕位，遂义让不争，自此乡人甚爱敬之。后汉王东征，过洛阳，同董公三老杖策见汉王，条陈国政，极切时弊，汉王甚喜，遂留帐下听用。今见汉王欲差人往楚讲和，因此上帐，愿为使命。张良、陈平曰：“霸王性暴气刚，人不可轻犯，贤公往说之，倘一言不合，恐致彼怒，太公既不得还国，贤公必遭其害，那时反辱君命矣！公当三思，不可造次。”侯公曰：“若据先生之言，霸王终不可近，太公决不可还，视某为匏瓜，亦无用矣，大王养我辈将何济乎？”王曰：“公既敢去，必济吾事。”遂修书付侯公。侯公辞王，赴楚营来见霸王。
　　霸王闻侯公来，知是汉王差来讲和，遂命刀斧手列于两边，霸王仗剑坐于帐上，瞋目向外虎视。侯公自外从容而入，大笑不止。霸王大怒曰：“汝为汉使来下说词，乃敢大笑不止者，欲寻死耶？”侯公笑而言曰：“陛下为万乘之君，天下之主，武威震于寰宇，号令布于四方，何人不畏？今见一贫寒之士，貌不及乎中人，才非逮于管、毅，却乃刀斧列于左右，陛下仗剑而坐，示威于外，意欲假此以制敌国，殊不知陛下虽示威，而何人不畏惧？若预备威令，臣反致疑，所以大笑也。”霸王遂掷剑于地，喝退刀斧手，便问：“汝来欲何为耶？”侯公曰：“臣此来欲陛下罢两国之兵，成楚汉之好，休养士卒，保国安民，非为无事而见陛下也。见今有汉王书奉大王。”霸王回嗔作喜，接书展开，书曰：
　　汉王书奉项王麾下：邦闻天之立君，所以为民也；苟民生未遂，徒以干戈扰壤，使天下日蹈锋镝而不能安其生，何足以为君？何足以为民也？邦与王争衡数年，经七十余战，白骨暴野，积尸如山，有父母之心者，独能忍乎？今遣侯公与王讲和，以鸿沟为界，鸿沟之西属汉，鸿沟之东属楚。各定疆宇，罢兵息争，永保富贵，不失兄弟之情，尚存怀王之约，使百姓安于枕席，吾二人亦得坐享燕乐，而诸将士亦少为宁息，以安妻子，勿徒为苍生苦也。王熟思之，以为进止。
　　霸王看罢书，自思一向与汉交战，兵疲粮尽，久困于此，终难取胜，不若从其言，还兵彭城，日醉玉楼，不亦乐乎！遂召侯公曰：“本欲与汉王决战，以定雌雄，今观来书，似亦有理。今差人约盦，各立封疆，与汉王俱到阵前，将合同文字，各收一角，永为执照。汝且回去，朕于明日与汉王相见。”
　　侯公辞项王到汉营，见汉王备说前事，王大喜。随有楚使至，约会照样写合同文字各一纸，待两家相见之时，各传递收照。王曰：“明日吾与霸王相见，仍复前日兄弟之好，不必陈设大兵，亦不可身披甲胄，烦使命再同侯公致意霸王，必须将太公并家眷还国，方见讲和之意，若仍前住在楚营，恐他日复又变更，似非盟好也。”使命曰：“臣就同侯公再启奏霸王，料无留太公之意。”王重赏来使，就遣侯公复同到楚营见霸王。霸王曰：“侯公如何复来？有何话说？”侯公曰：“汉王再三致意，陛下蒙允讲和，深感盛德。但陛下明日交递合同之时，不必身披戎服，不必陈设甲兵；况讲和之际，复前日兄弟之好，又要雍容揖逊，以礼相接，非复前日龙争虎战之秋也。又启奏陛下，太公、吕后久质在楚，今既讲和，须令还国，使汉王父子亲睦，夫妻完聚，此陛下推及仁爱之至。天下诸侯闻知，皆以陛下不杀人之父，正所以广其孝也；不污人之妻，所以昭其洁也；拘久而复与，所以明其义也；三者尽而声名洋溢乎中国矣。”霸王闻侯公之言甚喜，乃曰：“明日讲和之际，就将太公、吕后还家，汝可传与汉王知道。”侯公曰：“臣之命，实悬于陛下一言之下，臣今回营，就将陛下玉音，传知汉王，汉王必以陛下之言，如纶如綍，金石不易也，倘复更变，臣命休矣！惟望陛下怜之！”霸王曰：“大丈夫一言既许，如壁立万仞，岂在失信之意？汝可速回，勿多烦聒！”侯公便辞霸王回营。
　　钟离昧、季布谏曰：“陛下虽当与汉讲和，且未可将太公还国，汉王反复无信之人，恐有更变，则陛下无复管束矣。”霸王曰：“久羁太公在此，使诸侯闻之，皆以我无破汉之策，惟将太公为质，似太怯矣。况一言已出，岂可复回？”项伯曰：“太公在楚，陛下久禁不杀，足见陛下之仁。今若释放，汉王深感陛下之恩，自无变更之理。”项王曰：“卿言是也！”
　　次日，霸王命文武将士，各穿常服，列于两边，太公、吕后随于马后。汉王亦无甲兵，惟文武将士，相随而行。二王各对面行礼毕，就将手字合同，两相传递。霸王曰：“自今与王，各分疆界，无相争夺，朕将解组东归矣。”就命左右引太公、吕后交付与汉王收领。汉王见太公、吕后过来，即趋近前迎接过汉营，仍拜谢霸王曰：“太公在大王麾下，久蒙恩养，深感至德，真生死而骨肉者也。”二王各辞回营。
　　霸王收兵东归。汉王亦欲收兵西行，张良急来谏曰：“大王数年苦战，诸将士在外日久，从大王游者，俱要指望东归，以光故里。今大王一旦与楚王讲和，又复西行，人人皆思父母妻子，必相逃回，大王孤立于此，谁与守天下乎？况今太公、王后俱已还国，兵势大振，四方从风，其成败胜负之机，实在大王。若今两分天下，权各有归，又不知孰为君？孰为臣？使天下诸侯，无所专主，礼乐征伐，不统于一人，岂是帝王混一之治？臣尝闻古人云：‘天无二日，民无二王。’今汉已得天下十有其八矣，不即剿灭，却使项王解而东归，倘养成锐气，兵马复振，大王独能安处西土乎？所谓养虎遗患，终成大害。王当熟计，不可失也！”王曰：“鸿沟之约，已有盟誓，今若变更，不足以取信于天下也。”良曰：“拘小信而失大义，明智者不为也。昔汤武之得天下，若拘君臣之迹，则桀纣不当诛，天下终不可得也。王令以盟誓自拘，倘洪基为项王所得，大王徒苦半生，臣虽劳亦无益！”陈平、陆贾、随何诸谋士皆曰：“子房之言，极为有理。臣等随大王劳苦，奔走数年者，愿大王统一疆宇，为四海之主，使天下诸侯，北面朝王，臣等亦得仰观混一之治，而为盛世之臣也，岂不美哉！”于是汉王从其言，遂与楚背约，复整兵马，要与楚决战。
　　不说汉王复整兵马与楚背约。却说霸王归到彭城，筵宴群臣，终日与虞姬登楼欢饮，分付诸将各回宅安息，遂宴然以为无事。周兰上疏谏曰：
　　自古圣帝明王，安不忘危，治不忘乱，虽当无事之时，未尝废驰武备。况今汉王刘邦，新结盟好，心志未定，谋臣诡诈，事多变更。陛下尤当整饬兵马，训练甲士，日修文德，间习武事，精选智谋勇敢之士，修明练连之才，以充将佐之用，卧崭尝胆，恒如会稽起兵之时，战惊惕厉以戒不虞，纵使外海有变，陛下号令一行，则攻无不胜，战无不克，威武可以取乎天下，又何外患之足虑哉？若今苟安于一隅，而略不为备，倘刘邦听谋臣变更之议，复鼓而东，陛下何以御之？臣猥有所见，实本愚忠，惟赐采纳，臣不胜战栗恐惧之至。
　　霸王览疏，沉吟半晌，召周兰近前曰：“刘邦既定盟约，岂有更变之理？卿虑似太过！”又召钟离昧等曰：“周兰上疏劝朕勿废武事，意恐汉王有变，汝等可照常训练三军，以防汉兵。”钟离昧领旨操练人马。未及半个月，早有荣阳人来传说：汉王屯兵固陵，调取各处兵马，要与楚决战，不遵盟约，前日讲和之意，止为诱取太公、吕后之计，非是真与楚决分天下也。霸王闻之，大怒曰：“刘邦村夫，乃敢欺侮朕躬如此！前日周兰之言，真有所见！”就召诸将，遂欲起兵复与汉决战。季布谏曰：“不可！传来之言，未为实的。陛下只可整点三军，预备出战，不可先动。若陛下先加人马，是我先有背约，其屈在我；必待汉王动兵，是汉王违约背楚，其屈在汉，陛下却声其罪而伐之，则师出有名，战无不胜矣。”霸王从其言，遂整点人马，以备汉兵不题。
　　却说汉王与良、平诸谋士等计议：“今意欲背约，但前日讲和之后，韩信等各处人马，俱各已发回，今复调取，似又反复轻率，恐诸侯难以准信，为之奈何？”张良曰：“大王且一面差人下书与楚背约，一面差人调取各处人马，待楚兵到，那时各路人马，亦可陆续到来。就前日讲和，实为了取太公、吕后之计；今太公、吕后已还国，岂可纵楚王坐享东土，而不为混一之治乎？大王榜文到日，料诸侯决来，却与楚会兵，只此一阵，可以破楚矣。”汉王从其言，即命陆贾修书，差人往彭城约楚会兵，以决胜负。未知如何？且看下回分解。　　
第七十六回　会固陵楚汉交兵
　　却说陆贾修书毕，即欲往楚投下，汉王曰：“不可，项王性暴，见我背约，岂肯优容？汝若往，必遭害矣。”贾曰：“凭臣三寸舌，料见项王一言之间，定叫他起兵前来，臣亦无事。”良、平曰：“非陆大夫不可遣也。”汉王遂遣陆贾为使。
　　贾辞汉王，一日到彭城，传报汉使入见霸王。霸王曰：“陆大夫来有何讲说？”贾曰：“前日汉王智赚太公还国，诈与陛下讲和，今复更变，仍与陛下固陵会兵，群臣苦谏不听，遣臣为使。臣思陛下威武重于天下，谁人不畏？今得东西为界，于汉足矣！汉王不自知足，又欲变更，与陛下会兵，遣臣为使，臣知陛下天颜咫尺，不敢冒干，不得已而驰书上见。”霸王曰：“朕一向知刘邦背约，不待汝来，亦欲与彼会兵。”陆贾即将书呈上，霸王看书，书曰：
　　汉王刘邦书上霸王麾下：前太公、吕后在楚，亦承优养，但久羁不令还国，临阵又置于俎上，蓄恨怀怒，非止一日；欲举兵极力征讨，又恐投鼠伤器，盼前顾后，甚为两难，不得已以讲和分界，实乃为太公、吕后归汉计耳。盖人子为亲，无所不至，虽捐躯亦所不恤，况用智乎？所谓利以惑愚，诈以蹈贪，成吞钧之势，济引猎之计，王乃不悟，遂以为然。今太公、吕后俱已还国，无所管辖，大张旗鼓与王会兵固陵，王如不惧，速起兵前来决战，勿违！
　　霸王看罢书大怒，遂将书扯破，又骂曰：“刘邦反复小人，将太公诱哄还国，却乃负盟背约，欲与我决战。想我自会稽起兵，身经三百余战，所向无敌，天下诸侯，莫不帖首归朕。今刘邦匹夫，暂时得志，便敢欺侮！尔可速回，分付刘邦，洗颈同吾决战，不杀此匹夫，誓不班师！”
　　陆贾拜辞霸王，回固陵见汉王，备说霸王甚怒，定欲起兵前来，想目下到固陵，王当速催预备韩信、英布、彭越前来，合兵会战。王闻贾言甚忧，召良、平议曰：“战书虽下，霸王决来，韩信又不见到，为之奈何？”良、平曰：“大王兵马颇多，且分拨诸将，预备与楚交兵，再差人催趱韩信诸将作急前来接应，料亦无事。”数日后，有探哨小校飞报，霸王统兵三十万，出徐州长驱而来，一路郡县官吏逃避，人遭兵戈之苦，践踏田禾，民不安生。霸王人马，将次到固陵，在三十里外安下营寨。汉王曰：“霸王人马初到，锋芒正盛，未可交兵。少待数日，看声势如何，那时出战不迟。”陈平曰：“大王所见甚当，且多栽鹿角，立烽人，差人四面巡哨。”一连十余日，不与楚交兵。
　　霸王曰：“汉王既差人下战书，今到固陵，却又坚壁不出者，何也？”季布、钟离昧曰：“此必汉王钝兵之计，意欲待陛下兵疲，那时方与交战。”周兰曰：“不然，陛下远来，利在速战，汉兵驻扎于此，利在观望，又况韩信兵未到，故此延迟，以挫楚兵锐气。陛下明日当鼓噪与汉交兵，不可任波迁延。”霸王曰：”周兰之言是也。”次日，霸王严整队伍，多张旗帜，金鼓大作，杀奔汉营。汉王急遣王陵、樊哙、灌婴、卢绾四将出马，与楚交战。霸王亲临阵前，要汉王出马答话，四将曰：“汉王遣我四将，立擒大王，置于俎上，以报前日欲烹太公之意。”霸王大怒，举枪直取四将，四将各举兵器交还。战数十余合，四将抵当不住，退下阵来。不等霸王追赶，汉阵上靳歙、周昌、高起、吕马通十余员齐出接霸王交战，楚阵上有钟离昧、季布、桓楚、虞子期，亦各持兵器来协力助攻。两边金鼓震天，直杀到日西，楚营内一声炮响，周兰率领一枝人马拥出，冲杀过汉营来。汉阵上诸将被周兰人马冲杀来，四散奔走。霸王精神倍加，尽力追杀汉兵，汉王驻扎不定，急来同诸将向西逃避。楚兵追至固陵城下，汉兵进城，四门紧闭。霸王分咐：“今番不可放过，务要攻破固陵，擒捉汉王，以雪此无穷之恨！”诸将曰：“陛下从早攻杀一日，况今天晚，且暂回营，屯住人马安歇一夜，明日务要齐心协力攻打，料此孤城，比成皋、荣阳不同，三日决可打开。”霸王曰：“今晚安营，各要醒睡，须防劫寨。”诸将曰：“陛下圣见极明。”诸将安营已定不题。
　　却说汉王进城，与良、平诸将计议曰：“固陵城小，难以久持，楚兵势重，一时打开，玉石不辨。尔等有何妙策？”张良、陈平曰：“此城孤小，量难坚守，乘今晚楚营未定，况一日苦战，三军困乏，可差人上城四望，看那门军少，先着数健将去杀开大路，再着数大将断后，大王当趋成皋，以避其锋。料楚人夜晚必不敢远追。”汉王曰：“事在危急，不可迟缓。”就传令诸将，同大小三军，预备出城，先令小校看那门的军少。小校看毕，回说：“北门军少，路径又大，可以杀出。”汉王命柴武、周勃、靳歙三将，领精兵开放北门，先冲杀出去，随后汉王同大小将士，接续攻杀。楚营中恒楚巡哨，当此夜之黑时，三军一日困乏，又无准备，人马又不多，如何抵当？及各门知觉，调转救应，汉兵已冲杀出来。钟离昧急奏霸王曰：“夜黑之际，恐防埋伏，不敢四散追赶，不若且安营寨，任他逃走，待天明之时，再作区处。”霸王传令，不可四散追赶。以此汉兵得以尽力远遁。行八十里，天色方明，良、平曰：“三军虽是辛苦，不可停住，当极力前奔。”汉王曰：“楚兵随后复到成皋，仍四面围困，一时救兵不到，又何以御之？”张良曰：“大王到成皋，不消三日，楚兵决退。”汉王曰：“先生有何奇策，使楚兵不战自退？”良曰：“楚兵每战不能久持者，以粮饷不便，又得彭越常绝楚粮道，以此不得取胜。臣见楚兵围困固陵，恐久而必破。前日与楚交兵之时，密令张仓、臧荼领精兵五千，乘乱从小路前绕到楚积粮之处，夜晚劫烧积聚，又绝楚粮食。臣料楚兵到成皋，或后边军粮不能接济，决然回兵。大王可急走，以防追袭。”于是汉王传令着三军，一昼夜行三百里，数日可到成皋。
　　却说霸王分付诸将，乘汉王败走，当极力追赶，纵使到成皋，亦可攻打破。诸将得令，统领三军，追赶汉兵不题。
　　却说汉王到成皋，大兵进城。二日，楚兵随后亦到，将成皋围了，催趱三军，攻打甚急。正在将破之时，只见季布、钟离昧急来奏霸王曰：“见今军中缺粮，今早有人飞报柳村所积军粮，尽被汉兵劫烧尽绝，又闻韩信人马将到，陛下若不乘此回兵，倘韩信攻其外，汉王攻其内，楚兵又缺军粮，决难支持。”霸王曰：“朕常忧楚粮不足，今被烧绝，军中乏食，岂能持久？不若传令且回军，仍着桓楚、虞子期断后，以防追袭。”当日大小三军，正忧无粮，闻传令回军，即时人马如风卷云退，不消半日，大军尽数退回。桓楚、虞子期断后，徐徐照次东行，队伍亦不错乱。汉兵在城上巡哨，见楚兵退回，急来报知汉王，汉王曰：“不出子房之见，楚果退矣。此必张仓等烧绝粮道，以此楚后退去。”此时欲命大将追赶，陈平曰：“不可！楚兵退去，必有强将断后，倘我兵追袭，反中其计，受其截杀。况楚兵非战败而回，不过因缺食徐徐退去，三军亦不惊惧，岂可追赶？”汉王曰：“平言是也。”于是楚兵退去，汉兵亦不追赶。霸王大兵回到彭城，追问看守军粮之人，不行用心防守，以致为汉兵所烧，乃将为首者枭首示众。自此重整兵马，预备出敌。
　　且说汉王驻兵成皋，召良、平计议曰：“韩信、英布、彭越三将，屡召不至，奈何？”张良曰：“韩信虽封为王，而未有分地；彭越屡建大功，亦无封爵之赏；英布背楚投汉以来，未加优礼。况三人见利忘义，贪而自矜，苟隆爵殊恩，裂土封赏，使各有郡邑所辖，彼皆争相用力，自为之战。王命一临，即趋而来，孰有不奉命者哉！”汉王曰：“先生之言，洞见三人肺腑。就烦先生持符檄三道，加封韩信为三齐王，临近一带郡邑，皆属统理，凡一应租税钱粮等项，悉供齐王支用，正所谓分地定制，名植界限。英布加封淮南王，凡淮南所产之物，悉为英布供给之费。彭越封为大梁王，凡梁地所出，皆为彭越收管支用。”檄文已写，就交付与张良佩而行之。张良辞汉王，径往三处分封。未知如何？且看下回分解。
第七十七回　张良会诸侯伐楚
　　却说张良领汉王符檄，先到齐国，传报与韩信。信即请良入内，相见毕，复还至便殿，与良各叙宾主之礼。良曰：“今非昔比，元帅为一国之主，坐镇七十余城，岂可分宾主而行？”韩信笑曰：“信非先生，何以至此？况先生当宾师之位，信当以师礼事之可也，岂敢以王爵相尚哉？”张良遂将汉王符檄与信开读，信谢恩毕，筵宴款待张良。良曰：“目今霸王势孤力弱，主上已悔鸿沟之约，与楚兵烧绝粮道，项王逃回彭城，命良分地以给元帅。元帅当急早会兵破楚，以定干戈。元帅亦得坐享王封，收万世之功，立子孙之业，图庙廊为开国元勋，岂不美哉？若楚兵未定，元帅亦不得自安，虽居齐地，而悬于二王之间，终无定止。想高明必有灼见。”信曰：“前日广武会兵，楚将破矣，主上乃欲太公还国，遂与楚讲和，两分天下，使信等未有分地，因此郁郁不乐。今闻先生之言，实切心肺。指日就起兵，务要灭楚，以成一统之业，使主上坐中国，抚四夷，登大宝而朝诸侯，乃信之素志，非徒为口说也。”张良起谢曰：“元帅若有此心，乃社稷之福也。元帅正当乘此时急早起兵，与汉王约会伐楚。良亦辞元帅往英布、彭越二处调兵，以助元帅。”信喜曰：“信目今就起兵前赴成皋，料先生回，信操练人马已完备矣。”
　　张良辞韩信到淮南见英布，布接良入内相见，甚喜。良将汉王符檄开读，加封英布为淮南王，自九江迤南一带，皆属英布收管。布向西行君臣之礼，谢恩毕，款待张良。良曰：“将军裂土为王，人臣之位极矣。但项王未灭，将军之心，终有未安。盖项王实将军仇人，仇人尚在，此位能保其无虞乎？即今韩元帅大兵已赴成皋，将军当急领三军协助，早奏功绩，将军得以同享富贵，真烈丈夫之所为也。”英布大喜，就领命点押人马起身，前赴成皋去讫。
　　张良同从人赴大梁来见彭越，一日到大梁，彭越与客饮酒，闻张良至，急整衣出迎，请入见礼毕。张良将王檄文并封梁王诏书付彭越，越接书，命左右设香案开读。诏曰：
　　分茅胙土，所以为建国之典；锡予蕃庶，用以报康侯之功。尔魏相国彭越，屡挠楚后，绝其粮道，不避矢石，为汉立功，久在粱地，未有分土。兹封尔为大梁王，凡五十郡城，皆尔统理，尊以王爵，隆以厚禄，子孙世荫，万年永怀。尔其益励初心，勿违所命！
　　彭越读罢诏书，叩首谢恩，心下十分欢悦，遂分付设筵宴款待张良。良曰：“将军屡建大功，主上久未酬报，欲差他人赍诏，恐未的确，特差某亲来封拜，就命将军急早整点本部人马，前赴成皋会齐，一同韩元帅破楚，不可迟误，某亦不敢久住，就欲辞回。”彭越再三苦留，少住数日。张良因出城，信步观看大梁风景，锁天之中区，控地之四鄙，冈阜综绕，龙盘虎伏，浊河限其北，清洛贯其内，提封万井，都会四达，为九州之咽喉，实中夏之阃域，六街三市，人烟辐辏。张良游玩不尽，因叹项王不都咸阳，而都彭城，不守大梁而守徐州，不取敖仓之粟而使楚军乏粮，此天下之所以失也！张良住数日，辞彭越回成皋不题。
　　却说韩信接檄文传报各郡县，即择日起兵赴成皋。有蒯彻一向佯狂在外，通不来见韩信，适闻信将起兵赴成皋，遂急趋到府前，令左右通报与韩信，信即召入相见。信曰：“先生久不相见，因前日不听教言，遂尔见绝。今复来见，必有高论。”彻曰：“某受足下知遇之恩，不忍足下蹈无涯之祸，以此不避愧赧，复来相见，想足下亦不见责。”信曰：“何为无涯之祸？”彻曰：“足下驻兵于此，汉王被楚围困固陵，累次召取，乃抗拒不行救援，因无法驱使，不得已遣张良赍檄文，加封足下为三齐王，就以分地与之，此乃利以陷之，使足下自为战也，非为足下有功之甚，而加以不次之赏，实欲足下破楚以图天下。吾知天下平，岂容足下高拱王位，宴然以享太平之乐乎？必追思足下累次抗挟之仇，又恐足下复起图王之志，决设计以害足下，除心腹之患，而为子孙无疆之谋也。不若今日乘项王困敝之时，足下独占齐境，三分天下，鼎足而立，可以永保无事。若仍前不听臣言，破楚之后，必然遭无辜之祸。足下当熟思之！”信曰：“张良亲来召，面许起兵去破楚矣，若今不往，一则抗违君命，二则食言卖友，三则受恩负德，纵得齐国，天下诸侯非议，他日何面目以见汉王乎？先生之言，虽为明誓，而信之心实不忍背汉也。”彻曰：“足下不听臣言，他日被害之时，尚有后悔也。”韩信拂袖而入，遂令人将蒯彻扶出。蒯彻复佯狂如病，行走市上，因而作歌以叹之。歌曰：
　　隆准遭困兮公罔救，加以厚封兮乃出师；楚若存兮公势重，羽若亡兮公必夷！李斯东门兮思黄犬，郦生被烹兮念酒卮，临危思安兮悔已晚，遇难始悔兮意已迟。何如据齐土，登高而视卑，成败可立见，渔人收两持，功成一翻手，何乃不自为，舍此万世业，冒彼汤火危？吾言本金石，奈何不三思？佯狂以自废，恐为涅所缁。我歌君且听！不听吾何之？放荡南海上，远害全须眉。
　　蒯彻行歌于市，左右有闻之者，传报与韩信，信笑曰：“不过前日所常谈也，又何听焉？”遂发号起兵，不日到成皋，朝见汉王，复又谢加封分地之恩，随安营操练人马，仍挂元帅印不题。
　　却说张良辞彭越起身之时，又再三嘱之曰：“将军可速起兵，一同韩元帅破楚，不可有误也！”彭越慨然应允。良遂回成皋见汉王，备道前事，王曰：“若非先生此行，三将恐难宾服。”良曰：“非臣之力，乃大王威德所及，彼自顺从也。”张良又闻韩信已到十余日，大喜。不旬日内，英布、彭越前后亦陆续俱到，朝见谢恩毕，汉王用好言抚恤，着令随处各安下营寨，总听韩元帅节制。此时各处诸侯，亦依期前来约会，自成皋、荥阳一路相连数百里，皆是汉兵。韩信查点燕王兵十五万，英布兵五万，两魏兵二十万，萧何兵十五万，臧荼兵三万，韩王兵三万，洛阳兵五万，三秦兵六万，汉王原领大兵二十万，韩信原统齐兵十五万，总会兵一百万有余；诸名将如英布、彭越、樊哙、周勃、王陵等八百余员；左右辅弼大臣并各谋士，五十余员。韩信总攒各路诸侯并文武将士及大小三军，造成文册一本，启奏汉王。王见此数目，心下甚喜，遂命萧何、陈平、夏侯婴将敖仓之粟，及三秦所运粮米，给散与三军支用。其中有随营病故阵亡者，给与赏赐棺木埋葬，仍许子孙胜荫受赏。三军蒙其恩泽，莫不欢欣踊跃。
　　汉王整点大军已毕，召韩信计议曰：“即今人马俱已齐备，元帅有何方略？”韩信曰：“人马虽整，尚未分派，诸将部领，各占方向，臣须照诸将项下，该领多少人马，占定何处方向，作何应敌，一一调遣停当，那时可请主上车驾启行。”王曰：“还是着人下书，诱项王亲来，以逸代劳，可获全胜。”信曰：“项王屡次远来，粮馈不便，以致取败，今闻诸侯大兵在此，岂亲自来？不若主上亲往，离彭城五里外安营，诱项王提兵前来，臣将所操练过人马，布成阵势，使项王此来，无复再往之理。”王闻信言大喜。韩信遂领诸将并大小三军，听候征进。未知如何布阵？且看下回分解。
第七十八回　汉王大兵出成皋
　　却说汉兵一百万，虽各诸侯部领，皆是韩信约束，队伍不乱，旗帜齐整，坐作进退，各有法则。汉王遣张良赍赏赐羊酒犒劳，韩信拜领。张良因便问曰：“元帅人马调度齐备，今日即可兴师，尚不进发，何也？”信曰：“行军须卜吉地，然后可以屯兵。今日差人踏勘阳武一路，前至徐州，未有善地，惟九里山之南有垓下，高岗峻岭，前有掩伏，后有遮蔽，汉王生旺之地，项王败亡之所，此处极好屯兵，差人探看，尚未回复。待有的实，方好进发。”良曰：“某夜观乾象，汉运甚盛，五星倍加明朗，紫微垦与列宿更光耀，正应主上当成大业，鸿基绵远，非近代可比。元师可早建奇功，以安天下，解百姓倒悬之苦，某等亦得攀龙附凤，行云幸际也。”韩信曰：“大兵在此岂可久住？只待差人回话，便请主上启行。”
　　却说霸王早有细作报入彭城来，说汉王会天下诸侯，总精兵一百万，自荣阳至成皋，相连八百余里，前后屯兵二百处，夜则火光烛天，昼则旌旗蔽日，声势与往日不同；韩信终日调度操演，陈留敖仓各处运粮不绝，闻说指日进发，从阳武大路而来，要在徐州驻兵，与陛下对敌。霸王闻差人言，寻思当日范增曾说汉王志不在小，后日必成大事，劝我鸿门杀之，以除大患，不思今日果成此大患！急召项伯、项庄、季布、钟离昧、周兰等什议：“汉王令起大兵，与朕对敌，奈楚兵止三十万，各处人马俱未到，即欲与战，恐不能取胜。”众将曰：“江东乃陛下起兵之处，人心治化日久，可差人自会稽以东调取精兵数万；舒六等处，见今周殷镇守，一向陛下亲证，周殷累次不来协助，可差人问罪，就着彼待罪统本部人马前来约会以破汉。如临近郡县，急行檄文调取民兵，可得数万。”霸王曰：“周殷久在舒六，闻说与英布甚相得，今英布降汉，惟殷独存，狼子野心，终非池中物也，不若赚来杀之，以除目前之患。”项伯曰：“陛下之言极当。”于是差千户李宁赍檄文二道，取周殷，调民兵，疾去早回！李宁一日到舒六见周殷，即将檄文付殷，殷开读，檄文曰：
　　周殷久守舒六，兵马想已精练。目今汉兵与楚会战，差千户李宁檄取汝星夜前来，会共与汉决战，不可如前征取不至，以蹈防风后来之咎，实取罪戾，非假空言，故檄。
　　周殷看罢檄文，自思：“霸王势已孤弱，性又暴横，我若复去，必遭诛戮。不若因而起兵，独占舒六，坐观胜负，待汉王破楚之后，约会英布降汉，不失封候之贵。”乃谓李宁曰：“舒六多盗贼，我今在此镇守，一时下可暂离，汝且回去，侍平贼之后，方可动身。”李宁曰：“事有缓急，舒六虽有盗贼，不过一时之患；见今汉楚交兵，事在危急，将军不作速往救，乃以舒六为重耶？”周殷曰：“在汝以彼为重，在我惟知此地为急。霸王不听亚父之言，轻信反间，多生疑忌，置我于此地，我正借为养老计耳，岂可暂离？”
　　李宁知周殷心志已变，不敢再言，辞别过江。一日到会稽，会稽太守吴丹，接檄文开读毕，知霸王调取民兵，约会与汉交战，乃随召左右计议，转行吴下诸侯，调取人马，旬日内共起兵八万，令副将郑亨管领，同千户李宁赴彭城见霸王，具说周殷抗拒，不肯起兵，止到会稽及各郡县，共会兵八万，前来复命。霸王闻说周殷无状，甚怒，就要起兵先杀周殷，以檄韩信，然后破汉。项伯曰：“周殷乃疥癣之疾，何足为虑？汉王乃心腹大患，陛下当急早发兵征进，岂可自缓？”霸王从伯之言，整点三军并临近人马，俱已会齐，共大兵五十万，预备与汉交兵。
　　却说韩信差人踏看九里山地势，其人写就图本，呈与韩信看，信看毕甚喜，乃请李左车商议曰：“九里山乃天生一战场也，左山陵，右川河，前有照应，后有隐伏，调兵遣将，最好布置，但不知何以赚霸王到此地，先生必有妙策，请即谋之。”左车曰：“霸王虽欲起兵进发，左右谋臣，必有阻之者，彼若深沟高垒，坐守不战，我兵势重，费用不赀，岂能久住？彼却乘其敝而与之战，我兵必败。为今之计须用一人诈降，投入楚营，假作乡导，蛊惑其心，利而诱之，而霸王为人易于信谗，轻于左导，起兵一来，必入陷井。若霸王此来，决不出元帅之计，破楚之功，在此一举。”韩信大喜曰：“诈降之人，非先生不可，先生原赵臣，素有重望，若肯善为一言，彼必听信。霸王倘中计而来，吾战必胜，先生之功不小矣！”左车曰：“某久在帐下，深蒙知遇之德，图报无由，若赐差遣，依命就行。但元帅今当早发大兵，某到彼用数句言语，管教项王投九里山而来，助元帅成破楚之功也。”
　　左车遂辞韩信，带领原旧赵国数从人，径往彭城来，先到客店安歇。次日早起到司马府见项伯门吏，且说：“某乃旧赵国广武君李左车，投见老大王一面。”门吏入内禀复项伯，伯思李左车乃赵谋士，今来相见，有何说话？遂令左右请相见。李左车与项伯相见行礼毕，伯曰：“闻贤公在齐与韩信为幕客，今何下顾？”左车曰：“赵王不听臣言，遂命陈馀与信交兵，被韩信背水阵破赵，斩陈馀于■水，臣无处安身，一向在韩信帐下为谋士。岂料韩信因汉王封为齐王，妄自尊大，凡有筹画，皆自决断，在帐下者言不听，计不从，遁去者十常八九。臣闻楚王见今起兵与汉兵交战，愿投麾下，早晚或有何计议，臣虽不才，图效犬马，料韩信之谋，不出臣之机括也。”伯曰：“两国交兵之际，诈谋奇计甚多，恐先生此来，或诈降以探楚之虚实，不敢信也。”左车曰：“大王误矣，臣不过一谋士，又不能披坚执锐，冲锋破敌，惟在左右力大王画计耳，听与不听在大王。楚之虚实，韩信时常有人探听，不待臣而后知。大王若疑臣，是臣误投其主，为不明也；一身飘荡无依，为不智也。不若死大王之前，以绝其望！”遂拔左右所佩剑，欲自刎，项伯急抱住，负罪曰：“是某当此扰攘之时，先生从汉营而来，安得不疑？先生亦不可深怪。但语言粗率，似非待贤之礼，幸望恕罪恕罪。”即请左车入坐，相叙款饮，留宿一夜。
　　次日，引左车朝见霸王，备说左车投降之意，霸王曰：“朕左右正少一谋士，得左车归降，适合朕心。”随命左车入见，霸王曰：“朕素闻广武君之名，当时尚欲赵国取来，为朕画谋，今日得侍朕前，足有裨益。”左车曰：“臣在赵，赵王不能用臣，遂为韩信谋士；韩信又不用，故一身无主，四海无家，特来投陛下，如婴儿望父母也。陛下如留臣，臣竭尽驽骀，为陛下效死；陛下若疑臣不用，臣将蹈东海而死，亦不欲为天下弃人也！”霸王曰：“汝既实心归我，当朝夕奉侍左右，吾将与子有所谋焉。”自此项王留左车为谋士，又见左车语言出众，容貌动人，霸王甚喜，遂居然不疑矣。
　　且说汉王屯兵日久，恐粮食不给，谓韩信曰：“此时正好出师，未知元帅以为如何？”信曰：“连日人马调度齐备，目今就请车驾启行。”汉王曰：“大军虽陆续进发，但前驱必须精选两员大将为先锋，庶仰体寡人之意，又不可惊扰居民。今预先晓谕前路郡县，凡有顺心投降者，即便安抚存恤，使仍旧在彼管理地方，秋毫勿得干犯，如此方是良将。不知元帅帐下有此等人否？”信曰：“臣前破赵之时，在彼驻扎人马，因招集四方勇敢之士，臣得两员大将。皆有万夫不当之勇。一向调用，甚得其力，且为人忠直，行事安详，若命为先锋，足能与主上建功。”王即召二将相见。二将到帐下，行礼毕，立于王前，王看二将身材凛凛，相貌堂堂，便问将军乡贯姓名，二将曰：“臣等自幼不务恒产，惟好弓马，因秦乱，埋名于泰山登云岭，闻韩元帅招纳四方壮士，臣愿投于帐下。臣一人性孔名熙，一人姓陈名贺，孔熙失祖原蓼县人，陈贺先祖费县人。后移居东齐，遂家焉。”王大喜，遂封孔熙为蓼侯，封陈贺为费侯，一总领精兵三万，为前路先锋，二将叩头谢恩毕，就领兵先行。随后汉王大兵出成皋，相连数百里，接续不断。但不知此行与楚交兵，胜负若何？且看下回分解。
第七十九回　周兰谏霸王出师
　　大汉五年八月日，汉王大兵出成皋，韩信为大元帅，遂统领诸将进发。一路孔熙、陈贺二先锋，秋毫不犯，所到郡县，望风归服，二将着令照旧管理，地方百里，簟食壶浆，以迎王师，大兵不觉早到九里山，相连数百里，各立营寨。孔熙、陈贺就朝见汉王，且说：“赖大王威德，一路不动声色，郡县望风归降。”王赏劳二将，就令左右安两营，守护大营。命萧何催攒粮储，以给军需。又差两起细作，探听彭城消息，有信急早来报，好作准备。
　　不说汉王屯兵于此。早有彭城细作，打听汉王屯兵于沛郡，星夜报与霸玉。霸王望西指而大骂曰：“吾不杀此胯夫，誓不班师！”便要吩咐三军，克日就起兵。季布、周兰谏曰：“不可！韩信伪计多端，陛下若动怒，才一起兵，必中奸计。”霸王曰：“朕纵横天下，未尝受一日之辱，若按兵不动，使诸侯闻之，岂不取笑？”急欲传旨起兵。周兰复又谏曰：“汉兵势重，又兼韩信诡计甚多，陛下不可轻敌。以臣愚见，只可深沟高垒，勿与之战，发檄文调各处诸侯前来救应，仍差人过江借会稽各郡县粮米以为军需，与彼相持日久，彼军决定疲乏，供给不便，那时陛下以逸代劳，鼓兵而西，一战可胜，使韩信无以用其谋，张良无以算其策，汉兵四散奔溃，楚兵相袭于后，荣阳、成皋，随手可得也。若陛下不依臣言，空壁而作，寡不可以敌众，倘战有不胜，陛下将何以适从乎？”霸王沉吟不决，遂回宫见虞姬。姬曰：“连日闻汉兵将近，陛下何以御之？”霸王将周兰之言，诉说一遍。姬曰：“周兰之言，极为有理。如陛下从其谋，社稷可保无事，不然恐难取胜，彭城亦不可守。陛下当思之！”霸王曰：“明日当与群臣计议。”
　　次日，霸王会群臣复议之曰：“周兰劝朕勿与汉战，此议何如？”李左车曰：“陛下如不亲往，汉兵知楚怯也，决进攻彭城。彭城倘不能守，陛下将何往乎？为今之计，陛下统兵急与之战，如胜，则汉必走矣，如不胜，归守彭城以为根本，调“取各处人马救授，亦可接次而来，又兼汉兵久住自疲，我兵乘其敝而攻之，汉兵决败。陛下舍此必胜之策，而欲从群臣守株之计，不亦误乎？”汉王曰：“左车之言，正合吾意！”遂传令起兵，急往沛郡进发。方出城，忽大风骤起，将中军宝纛旗折为两断，三军尽吃一惊。霸王所乘乌骓马，行至玉楼桥下，大嘶数声。周兰、项伯见霸王此行，各相议曰：“大旗被折，龙马长嘶，此非吉兆，何不扣马以止前进？”又着虞子期于后车急奏虞后，劝止进兵。
　　且说霸王，到十里西关，只见周兰、项伯大小文武众臣，俱在驻节亭，请霸王暂且少憩。众臣时膝近前启奏曰：“陛下方出城，大旗折倒，龙马长嘶，此行兵之所忌也。不若旋师，少待数日，再差人打听汉兵消息，看缓急如何，然后进兵不迟。”霸王曰：“纣以甲子而亡，武王以甲子而兴，何验于彼，而不验于此？大抵风折旌，马长嘶，亦偶然耳！岂可大兵既出，内外皆知，复又回师，反致百姓猜疑。倘汉之细作知之，使传闻于彼，决笑朕之怯也！”随起身挥动人马，方欲前进，左右来报：“虞娘娘差人上书。”项王笑曰：“御妻差人上甚书？有何话说？”拆书观看，乃虞后亲笔车中所就也。其书曰：
　　文王听后妃之谏而成圣，大禹读涂山之箴而兴夏，自古帝王未有不从谏而成治也。妾本妇人，无远大见，比闻汉将韩信，诡计百出。须当预为防备。周兰等之言，字字有意，实为效忠，陛下不可不听。况今日之行，大风折旗，乌骓长嘶，此上天示警，陛下尤当退省，岂可谓寻常之兆而忽之耶？
　　霸王观书，方有趑趄之意，忽李左车急趋近前曰：“适有臣家人过沛郡，亲见汉王领一枝兵回成皋，信亦有回兵之意。臣料汉兵太多，军粮不敷，恐陛下大兵一临，决难支持。兵法有云：兵多将累，况无粮乎？陛下若乘彼三军无粮而征之，不战自乱，必克胜矣。”霸王闻左车之言，遂决意西向，无复留恋。又见前部人马已行五十里之外，难于挽回，长驱前进，再无有敢拦阻者。
　　不日早到沛郡，离城五十里安营毕，差人打听汉王在否？韩信消息如何？去人不多时，回奏汉王大营在城外六十里栖凤坡，终日高歌饮酒，各处人马相连结营，络绎不绝。韩信大营在九里山之东，操练人马，亦无回兵之意。城中四门不闭，随人往来。霸王闻说，急召李左车，连呼数次，不知所往。左右来报，昨晚李左车领从人并带来行装，径自逃走，不知去向。霸王大怒曰：“左车实韩信所使，诈来投降，以观朕之虚实！”召项伯责之曰：“汝不审左车来历，误举于朕前，以为可用，朕一时不察，信其巧言而听用，误吾大事者，皆汝之罪也！”伯曰：“臣听左车素有声名，因见投降，遂举用于王前，误中奸计，实臣之罪。”霸王怒气不息。周兰等劝谏曰：“项司马这是忠心为国，一时未审奸计，轻于举用。今既大兵到此，且理论出战应敌之策，不心追悔前事。”霸王从其言，遂黜免项伯，乃重赏周兰等。当日回帐见虞姬备说：“李左车投降，诱我到此，悔不听御妻之言！”虞姬曰：“妾言不足借，惟望陛下奋力出战，恢复鸿基，奖率诸将，同心协力，早奏凯歌，其他不必较也。”霸王曰：“御妻之言，正合我意。”
　　次日，升帐召诸将曰：“尔等从吾数百战，未尝败北，今日汉兵势重，不应轻敌，须要倍加用心。钟离昧领兵三万在左哨驻扎，季布领兵三万右哨驻扎，桓楚为前部，虞子期为后应，诸将随朕出战。若彼败，可速追，若彼胜，四面救授，务要仔细提防，各相保守。料一月之间，汉兵粮尽，自然走矣。”诸将拜伏曰：“陛下神算，非臣等所及也。”
　　不说楚兵安营于沛城之东。且说韩信调度诸军，各有方向，随处各有隐伏，兵多而有纪律，将分而有定守，变化不常，随机运用，十分严厉，专等楚兵到来。只见小校报入中军，左车回汉营，韩信急请相见，备说诈降入楚，尽知霸王虚实。信曰：“若非先生此行，项王不来，吾兵岂可久居？倘各处救兵再到，急难取胜。今幸项王到此，但不知何以使彼深入重地，以中吾计？先生有方略，愿听金玉，以剖群疑。”李左车曰：“元帅想有妙策，故此下问。臣有一言，不知合否？”韩信遂拱手听左车之言。未知有何议论？且看下回分解：
第八十回　九里山十面埋伏
　　却说韩信欲引项王深入重地，求计于左车，左车曰：“霸王累次被元帅诱引，以致取败，若复行此计，恐霸王识破，决不追赶。明日出阵当请主上答话，主上以言语激之，而向西急走，霸王性暴，决难容忍，定要追赶。如有左右谏止，臣请中途以身当之，彼想日前诈降之恨，岂肯便罢？臣大笑逃走，霸王愈加忿怒，必然前进。如此可引十数里，可入重地。元帅高见，不知以为何如？”信曰：“此论正合吾意！”随同左车到汉王大寨，见汉王具说前事，汉王曰：“吾左右须预备大将以当之。”信曰：“即着孔熙、陈贺二将为大王羽翼，王引项王可向西会垓而行，臣于彼处已有布置。”汉王大喜。君臣密密计议停当。
　　却说韩信复到中军，传下将令，着大小三军，听候发落。次日，诸将俱到帐下伺侯。韩信曰：“主上自出褒中来，与项王五年之间，亲经七十余战，劳师动众，万苦千辛。今项王势孤力弱，胜负之决，在此一举。诸君务要竭力报效，各图裂土而封，以成万年之业。进当奋勇，退当固守，麾左则左，麾右则右，听吾指挥，共成王事。”诸将应声而诺曰：“敢不听元帅号令。”于是韩信按《周易》布阵：乾为天，令王陵管之，引副将十六员，大兵四万五千，旗帜六十四面，在西北方埋伏；坎为水，令大将卢绾管之，引副将十六员，大军四万五千，旗帜六十四面，在正北方埋伏；艮为山，令大将曹参管之，照前引军在东北方埋伏；震为雷，令大将英布管之，照前引军在正东方埋伏；巽为风，令大将彭越管之，照前引军在东南方埋伏；离为火，令周勃管之，照前引军在正南方埋伏；坤为地，令张耳管之，照前引军在西南方埋伏；兑为泽，令臧荼管之，照前引军在正西方埋伏。前布八卦，后设五行，左辅右弼，各有方向。夏侯婴领兵十万，随汉王后为应接之兵；子房领兵十万，在左掖为防护使；陈平领兵十万，在右掖为救应；使孔熙、陈贺领兵二万，为羽翼；吕马通、吕况，领兵二万，为日月；靳歙领兵一万二千，副将十二员，为十二方位；柴武领兵二万八千，副将二十八员，为二十八宿；大将任敖领军二万五千，看守汉王大营；刘泽领军三千，在鸡鸣山虚张旗帜，遥为之势；刘交领兵五千，巡哨后军；薄昭、孙可怀、高起、张仓、戚思等，各领兵一千，四边催督人马前进；陈豨、陆贾、傅宽、吴芮等，各领军五千，从小路在徐州左近，待楚兵空壁出城，即乘势入城，捉住霸王宫眷，安抚百姓，勿得擅自抢虏，四门拔楚帜，尽立汉帜；灌婴佯败，引霸王入会垓；待霸王败后，中郎骑将杨喜，与五军都尉杨武，左军司马王翼，右军司马吕胜，在乌江左右埋伏。诸将随韩信摆成阵势，各有方向，俱已完备。
　　有王陵等近前曰：“元帅一向操练人马，布置军阵，某等俱已明白。但今九里山去沛县一百八十里，此时楚兵五十万，四方安下营寨，元帅欲令某等去九里山埋伏，不知从何路而去？在何处埋伏？不知元帅在何处对敌？主上在何处引战？请问其详，以决群疑。”信曰：“某未来此处，与楚交兵，预先数四差人踏看地方，细访埋伏处所，然后分调诸君，各守方位，如不知去路，何以取胜？九里山在徐州城北，离城九里远。项王被左车诈诱来沛县。心甚懊悔，今与吾战，一败之后，决奔彭城。吾因算定此山，极好埋伏，不待霸王进城，就令诸君布此阵势，将项王围困在内。四边皆是汉兵，使项王进无所往，退无所守，决欲过大江，以求救应。某又遣四大将在乌江埋伏，项王亦难渡江，此处定然擒获成功。诸路人马可往西而行，从固陵北路沿黄河岸边，从归德郡绕虞城县二百里，倒转入彭城九里山。此山旧名九嶷山，相连有四座山，城东北有鸡鸣山，城西有楚王山，城北有圣女山，周迴有二百里。项王到彭城，见城上有汉兵旗帜，决不敢近城，却从北走。诸君人马四合而来，岂能出此重围？某已算定方向，然后敢诱楚兵至此，使往回劳苦，再无军需，所以为必胜之说也。”王陵等拜伏在地曰：“元帅神机妙算，古今罕有也！”
　　韩信发落诸将已毕，只见帐下一人高叫曰：“元帅何视人如土木耶？”信视之，乃舞阳侯樊哙也。信曰：“诸将皆有方向，独将军未有调用，非信轻将军也，但有一大任，欲将军管领，恐一时误事，则百万雄师，如无眼目矣。”哙曰：“元帅有何遣用，某竭力前进，如少误事，决听元帅以军法治之，虽死亦不敢怨恨。”信曰：“诸君大军到九里山，当左者则麾左旗，当右者则麾右旗，当前者则照前而麾之，当后者则照后而麾之，四面八方，转移布置，全看中军大旗调度。目令诸事俱备，惟少此一节，欲劳将军，于九里山高岗之上，领精兵三千，执掌大旗，指挥三军，各投方向，又全仗将军眼明手疾，随机应变，远望项王所向之处，以为动转。”哙曰：“白日可望大旗，若晚间何以为号？”信曰：“晚间执一大灯笼，高竖起山顶上，却看火把不动，而各占方向者，乃汉兵；若奔走而趋前不定者，为楚兵；挥转灯笼，自有照应。将军须用心，不可有误！”樊哙得令，同诸将向固陵密密进发。止汉王大兵，并左右前后四起，随韩信与楚交战，其余尽数东行不题。
　　却说霸王召季布等计议曰：“昨差人四边探听，汉兵委的势重。汝等分为六起进发，仍着钟离昧、周兰随朕防护，以为救应。肤亲领兵二十余万，其余三十万乃六起大将管领，着虞子期守护中军。”霸王一骑马早出阵前，传与汉王：“急早与吾决战，两家成败，在此一举，不可仍前迴避，却教韩信暗施诡计，非大丈夫之所为也！”于是汉王全装甲胄，耀武扬威，来到阵前，要与霸王对敌。未知果与对敌否？且看下回分解。
第八十一回　楚霸王会垓大战
　　却说项王出阵，只要与汉王决战。汉王亦全装甲胄，出到阵前，与项王答话，左右有孔熙、陈贺簇拥而来。项王大呼曰：“刘邦！前日固陵之败，免汝一死，今整兵而来，定与吾决战；况五年之间，经数十场，不曾一日交兵，亦不知汝武艺如问，今日务要决个胜负。”汉王曰：“用兵决胜，在谋不在勇，吾但与你斗智不斗力；尔到处不过恃血气之勇，终取横亡，岂足为强！”霸王大怒，举枪望汉王刺来，孔熙、陈贺二将齐出，接着霸王对敌。霸王忿怒，与二将交战，两边大兵各退五十步远。霸王战二将，比平日倍加奋力，二将战霸王，各逞雄威，荡起一缕征尘。杀到五十回合，胜负未决，霸王大叱一声，如半空中起一个霹雳一般，惊得二将的马倒退数步，陈贺急用手拉回马时，不防霸王一枪，刺中左胁，翻身落马。孔熙急欲救应，霸王又一枪刺来，急低头闪过时，枪已搠着盔顶，盔已落地，孔熙散发逃走回阵，却得靳歙、柴武二将抵住霸王，以此孔熙不曾被伤。霸王见二将来战，正欲交锋，只见汉王勒马立于高坡上，尚自未退，霸王撇了二将，径奔汉王，早有夏侯婴急引兵保定，向东北逃走。霸王挥动三军，鼓噪前进，尽力追赶。未五里路远，两边渐渐汉兵围绕上来，季布急止之曰：“汉兵虽前行，人马不退，声势益振，恐是诈计。陛下可收兵暂住，以防攻扰。”项王从其言，正欲回首，只见李左车在前大叫曰：“臣在楚，多蒙陛下眷顾之恩，今陛下已入彀中，不若投降，臣即引见汉王，免遭诛戮。”霸王大怒曰：“前日误中匹夫之计，正要碎尸万段，以雪此恨，今又复向我前巧说！”仍又策马追赶，初时李左车在前奔走，霸王在后紧赶；行了十余里，李左车忽然不见，惟见汉兵四面杀来，楚兵不得动，急难收拾，被汉兵生力军杀得四散奔溃。霸王已知深入重地，又闻炮声不绝，须臾韩信大兵四面八方杀来，围住了霸王，有季布、钟离昧等，紧跟定左右， 一面协助冲杀，不得脱身。又见靳歙、柴武、孔熙等，仍分兵而出，霸王当此溃乱之际，无心恋战，只得同诸将杀出重围。后边韩信大队人马，蜂拥进发，如山崩海沸。霸王回看自己兵丁，不知截在何处，止有数千败残人马，跟随望前奔走。正在忙中，只见周兰引本部大兵杀入重围之中，接应霸王。霸王得周兰这支人马，遂冲杀而出，汉兵纷纷攘攘，两边退去。
　　霸王杀至黄昏时候，方到楚营，虞子期接入中军大寨，方喘息少定，与虞姬相见，备说：“汉兵势重，恐难驻扎，不若今夜半之时，仍回彭城，再整兵马，另作区画。”虞子期曰：“适间传闻有汉兵一枝，往彭城抢掳宫眷，未知的否？今陛下欲回彭城，恐为徒行。不若乘大营人马，尚有二万，并各处逃回者，尚有五万，合兵一处，今夜起身，前往荆楚湖襄一带驻扎，重整人马，养威蓄锐，尚可恢复旧业。不知陛下圣意何如？”霸王曰：“许多官员俱在彭城，传来之言，未必实的。我欲径到彭城，取了宫眷，前往山东鲁郡驻兵，相去不远，庶好接济军需。”众将曰：“陛下听见甚当。”遂暗传令，着大小三军快造饭，束装回彭城。三军造饭，饭毕已过夜半矣。大兵望东一条大路回彭城。
　　一日到萧县，离彭城五十里，早有汉兵陆续南路进发，遥望东山一带隐隐旗帜布列，无数人马，在彼往来。霸王大惊，问左右曰：“此处亦何汉兵之多？想天下诸侯俱会合在此，为之奈何？”钟离昧曰：“前有汉兵之阻，后有韩信追袭甚急，各路诸侯又屯兵在此，想彭城已为汉得矣。不若陛下同臣等领八千子弟径投江东，以图再举，不可恋恋于此，恐难脱身。古人云：‘兵多将累，费用不敷，系念劳心，决遭困惫。’陛下若不急从臣言，悔无及矣！”周兰曰：“钟离昧之言极为有理。陛下亦当俯就。”霸王性躁，大言曰：“朕自起兵以来，所到扑灭，今虽兵多，料汉诸将中，再无朕敌手，何乃弃兵逃遁，使诸侯闻之，不亦耻笑乎！汝等随吾军后，看我力战汉将，若锋芒少挫，即自杀以示其弱。”诸将见霸王性起，再无人敢谏，遂调动人马前进。
　　将近彭城，早有小校来报，彭城四门尽列汉赤帜，彭城已为汉得矣，四门俱是汉兵拦阻，霸王遂下马，重整戎装，大叱一声，向鸡鸣山杀到九里山。只见山顶上，一声炮响，大旗麾动，四面八方围合上来，西北王陵，正北卢绾，东北曹参，正东英布，东南彭越，正南周勃，西南张耳，正西臧荼，各举兵器敌住霸王。霸王举枪敌众将，金鼓大作，杀气冲天。霸王左冲右突，一上一下，一往一来，就如龙腾于大海，虎跃于前崖，抖擞精神，力敌众将。众将退后，复有薄昭、孙可怀、高起、张仓，戚思五将，截住嘶杀。霸王略无惧怯，战二十回合，枪刺伤孙可怀，马冲倒戚思。正赶杀诸将，复有陈豨、傅宽、柴武、吴芮，自圣女山来，谷口杀出，拦住霸王，各举兵交战。未及十台，诸将败走，一日之间，霸王敌汉名将六十余员，马未倒退，枪未点地，回视楚将曰：“我今与汉交兵果力弱耶？”诸将曰：“陛下乃天神也！古今威武，再无可比。日将哺矣，陛下可暂安营于此，请娘娘少歇。”于是遂命虞子期请娘娘到帐中相见。霸王曰：“御妻今日被汉兵围困，一路甚是惊恐？”虞姬曰：“妾仗陛下天威，又得诸将防护，心有倚赖，忘其恐惧。又闻陛下一日战汉将六十余员，恐圣体劳倦，亦当将息。”霸王曰：“昔救赵之时，九战章邯，数日未得饱食，尚获全胜，今一日之间，何足为劳！”左右闻之，莫不骇然。周兰等复近前奏曰：“陛下今日虽胜诸将，但汉兵势重，四面围困甚紧，今晚须防攻劫，各营更要仔细守把。”霸王曰：“此言正合吾意。”即传令着大小三军，今夜省睡，仍令八千子弟俱在军中左右护防。遂命行厨置酒与虞姬夜饮。
　　却说韩信见汉将敌项王不过，急召李左车计议曰：“明日不必与霸王对敌，只将九里山大兵四面围困，随处多设战车，遍插旗帜，相持一日，楚军粮尽，人马驻扎不定，自然内乱四散逃走。项王欲出不能，欲守无粮，正所谓内无粮草，外无救援，安得不败？若与对敌，项王英勇，万夫难当，徒自摧折，岂为良策？”左车曰：“项王虽然英勇，所恃者诸将与八千子弟耳。纵使三军虽逃，而诸将与八千子弟，相从日久，决不肯遽散。如有妙计，必得诸将解体，八千子弟离散，项王盖世英雄，一人之力，亦难独守。若今日诸将不去，八千子弟不散，虽然无粮，事急奋力，齐心冲杀，我军不能抵当。项王得出重围，急过江东再整兵马，元帅又须一二年，方得平定。不若此时极力攻取，一战胜楚，大事定矣。”信曰：“先生之言，语语有理，但无人解散楚军，以施此妙计。必须差人请子房来，看他如何。况子房机变最多，与之商议，定有奇策。”遂着陆贾入左哨，请张军师来，有话计议。
　　陆贾去不多时，只见子房策马而来，遂与韩信、李左车相见，信曰：“近日见项王英勇，诸将不能敌。又见楚将季布、钟离昧等齐心协助，又有八千子弟相守不去，恐一时复出重围，投向江东，急难取胜。夜深请先生求教，幸望不吝珠玑，愿赐一言以开茅塞。”张良曰：“此亦何难！只是使楚将解体，八千子弟分散，一人孤立，岂能持久？十日之间，项王可擒，天下可定矣！”信曰：“韩某亦如此说，但无人施此妙计，敢请先生求教，想先生必有奇策，幸望明示。”张良遂起身向韩信、李左车前，密密道了数句言语，可使诸将心志懈怠，八千子弟自然离散。但不知其言如何？且看下回分解。
第八十二回　张子房悲歌散楚
　　却说韩信求计于张良，张良移席近前，密与韩信、李左车曰：“某少游下邳，曾遇个异人，喜能吹箫，音调悠扬，律吕哀切。因与会饮，终日向异人学箫，传受一月，不觉遂能吹此箫。异人尝说箫乃古乐，其原本自黄帝，截竹为萧，长尺有五寸，按五行，十二干支，八音克协，以和天地，乃中吕之气。后大舜作箫，其形参差，以象凤翼。古之善吹箫者，有秦女弄玉，仙人萧史，皆有重名。此箫一吹，使凤凰来仪，又能致孔雀、白鹤舞于阶下；故箫音足以感慨人心，以动归乡之思，故曰‘乐人闻之则乐，忧人间之则忧’。今当深秋之时，草木零落，金风初动，远乡之人，情思最是悲切，其夜静更阑之际，投鸡鸣山一带吹动此箫，悠悠余韵，耿耿悲声，使字字为之断肠，句句为之解体；管教一吹之后，八千子弟不劳元帅张弓支矢，自然离散。”韩信即拜伏在地曰：“先生有此妙技，虽秦女萧史，不能及也！”良即答礼，相约已定。次日，遂按兵不与楚交战，四边多设战车，增添甲士，严加巡哨。仍令萧相国催管军粮，各路诸侯分头运粮，以接济军储。分付樊哙山顶上呜锣击鼓，以扰乱军心。仍令灌婴时常在楚营左右埋伏，侍霸王或出营冲阵，即令拦阻，催报各营一齐奋力攻战。
　　却说霸王一连三日亦未出阵。有季布、项伯等入营来见霸王曰：“即日三军无粮，战马无草，军士暗地埋怨，倘有诈变之人，蛊惑其心，必然生乱。事已到此，十分紧急，不若陛下领八千子弟、臣等领各营人马，同心合力，杀出重围，投荆襄或江东，随陛下所往。”霸王曰：“军已无粮，实难支持，不若杀出为是，但恐汉兵势重，不能出耳。”季布曰：“臣观八千子弟，一向随陛下冲锋破敌，最能当先，所到之处，无不取胜，汉兵一见莫不风靡。陛下可领子弟兵，冲杀头阵，臣等各领本部人马，保娘娘断后。若头阵陛下打开，后阵自然以次而退，臣等得出重围矣。”霸王曰：“尔言甚当。”随传令：“着三军明日随我冲杀汉兵，以出重围，俱要奋力当先，勿得退后！”
　　军士得令，暗地商议：“我等从军日久，衣袄破绽，未得缝补。当此深秋之时，天渐寒冷，连日缺粮，救死不能，如何冲杀汉兵？”众人捱到黄昏之时，将近一更之初，偶闻秋风飒飒，木落有声，客思无聊，已动乡关之念；况四野干戈，绝粮遭困，难当愁苦之怀。只见众军三个成群，五个一起，正在纳闷之际，忽听高山之上，顺风吹下数声萧韵，一曲悲歌，清和哀切，如怨如诉，透入愁怀，感动离情，泪下千行，百计难解。一声高，一声下，一声长，一声短，五音不乱，六律和鸣，如露滴苍梧，如鹤唳九皋，如声送玎冬，如漏滴铜壶，愈伤而愈感，愈闻而愈悲，虽铁石之肝肠，亦为之摧裂，虽冰霜之节操，亦为改移，离散英雄之心，消磨壮烈之气。其歌曰：
　　九月深秋兮，四野飞霜；天高水涸兮，寒雁悲怆。最苦戌边兮，日夜傍徨；披坚执锐兮，骨立沙岗！离家十年兮，父母生别；妻子何堪兮，独宿孤房。虽有腴田兮，孰与之守？邻家酒熟兮，孰与之尝？白发倚门兮，望穿秋水；稚子忆念兮，泪断肝肠。胡马嘶风兮，尚知恋土；人生客久兮，宁忘故乡？一旦交兵兮，蹈刃而死；骨肉为泥兮，衰草濠梁。魂魄悠悠兮，不知所倚；壮志寥寥兮，付之荒唐。当此永夜兮，追思返省；急早散楚兮，免死殊方。我歌岂诞兮，天遣告汝；汝其知命兮，勿谓渺茫！汉王有德兮，降军不杀；哀告归情兮，放汝翱翔。勿守空营兮，粮道已绝；指日擒羽兮，玉石俱伤。楚之声兮散楚卒，我能吹兮协六律。我非胥兮品丹阳，我非邹兮歌燕室。仙音微兮通九天，秋风起兮楚亡日。楚既亡兮汝焉归，时不待兮如电疾。歌兮，歌兮，三百字，字字句句有深意，劝汝莫作等闲看，入耳关心当熟记！
　　张良自鸡鸣山，吹至九里山，沿山吹数十遍。又令汉卒学此楚声，随处歌之。况当夜静更阑之时，音韵凄楚，最能悲感。吹得楚营中人人涕泣，个个心酸。初时尚自流泪情切而已，既听之后，越思越想，遂悲切烦恼，各人便道：“此必是天遣神仙下降，救我等性命，故使吹此洞箫，欲我等逃命。我等若忍饥受寒，守此空营，倘汉兵一冲杀来，连日饥饿，如何抵当俱是死数，父母妻子，不得见面，却不是逆上天之意？莫若乘此月明之际，早早逃走。倘汉兵捉住，就见汉王，备说楚营无粮，饥饿难忍，又见汉兵势重，恐难逃生，情愿各散回乡，以见父母，哀告大王，乞赐放生。料汉王仁德必不害我等性命，岂不强似横死刀剑之下？”众人商议已定，各束行李，不由诸将号令，一哄都散，四散奔汉。不一时，八千子弟，各营军士，十散八九。
　　诸将欲奏霸王，此时方二更时分，霸王与虞姬寝熟，不敢启请。诸将计议：“三军已散，止我等千余人，倘汉王探看楚营空虚，四边攻杀进来，霸王被擒，我等性命亦难自保。不若杂在众人逃走之中，夜晚不辨彼此，得出重围，再与霸王报仇，还有生路。若同霸王一时受死，生既无益于国家，死亦与草木同朽矣，岂非愚之甚耶？”钟离昧曰：“诸君之言甚当。”众将遂弃马，各束行装，亦同众军士逃走。惟项伯自思：“我昔日鸿雁川曾救张良一死，又与汉王结为婚姻，何不往投张良，求见汉王，仍结二姓之好，封拜为侯，不失楚家之后，庶宗祀不绝，岂不美乎！”遂仗剑寻问张良营寨。有周兰、桓楚二将曰：“我等受霸王知遇之恩，虽死不忍舍去。彼众人皆是贪生惧死，假为巧说，猪狗禽兽不如也！岂足挂齿？我等纠聚楚卒，见有八百余人，守定中军，急请主上醒来，舍死冲杀出去，以图再举。若天不佑楚，或霸王遇难，我等一同赴死，生则君臣相聚一处，死则魂魄亦不相离，乃大丈夫之所为也！”二人独立帐外，奖率八百楚卒，守住寨门。
　　却说楚兵并诸将，当此百万汉兵，如何逃走？因是韩信于张良方吹箫之时，即吩咐灌婴传令说与各营，待楚卒四散之时，任从逃走，不可拦阻。以此众将杂于乱军中，亦得逃走，遂出重围。有周兰、桓楚正欲飞报霸王，霸王已醒，披衣而起，观望四壁，乃大惊曰：“汉皆已得楚乎？是何楚人之少也？”周兰、桓楚急到帐下悲泣曰：“楚兵被韩信用计，遍山吹洞箫数阕，吹散楚兵，诸将亦皆亡去。惟臣二人纠聚楚卒，止八百余人，听候陛下。陛下正当乘此横乱之时，同臣等急冲杀出去，尚可脱此重围，不然，汉兵知楚营空虚，协力攻击，兵微将寡，何以御之？”霸王闻说，泪下数行，遂入后营来别虞姬。未知如何？且看下回分解。
第八十三回　霸王帐下别虞姬
　　却说霸王见楚兵皆散，将士惟有周兰、桓楚二人，势孤力弱，不觉泪下数行，回到帐中长叹曰：“天其亡我乎？”左右亦皆泣下，莫敢仰视。虞姬急起而问曰：“陛下何乃悲泣如此？”霸王曰：“楚兵将士俱已散去，见今汉兵攻围甚急，我欲辞汝冲杀出去，辗转反侧，不忍遽舍。我思与汝相守数年以来，朝夕未尝暂离，虽千军万马之中，亦同汝相随而行。今一旦与汝长别，恋恋之怀，伤感于中，不觉泪下！”虞姬听罢，相向失声，哽咽了半晌，遂告霸王曰：“妾蒙陛下眷爱，镂心刻骨，亦不能忘。今不幸遭此乱离，陛下欲舍妾长往，妾如刀割肝肠，岂容这舍？”遂扯住霸王袍袖，泪珠满面，柔声娇语，相偎相倚，甚难割舍。霸王遂命左右置酒帐中，与姬饮数杯，乃作歌曰：
　　力拔山兮气盖世，时不利兮骓不逝，骓不逝兮可奈何？虞兮虞兮奈若何！
　　霸王歌罢，复与姬饮数杯，又歌数阕。虞姬因而和之曰：
　　汉兵已略地，四面楚歌声；大王意气尽，贱妾何聊生？
　　霸王与姬唱和会饮，已五鼓矣。周兰、桓楚在帐外促之曰：“天将明矣！陛下可急急起行。”霸王复又泣而别姬曰：“吾将行矣！汝当保重。”姬曰：“大王已出重围，置妾于何地？”霸王曰：“据汝姿色，刘邦见之，决留用，料不至杀伤也，汝何患其无地耶？”姬曰：“妾愿随大王之后，杂于众军中，可出则出，不可出则死于大王马前，阴魂随大王过江，葬于故土，妾之心也。”霸王曰：“万军之中，戈戟在前，军士围绕，骁勇尚不敢进，况汝从来娇媚，又不能驰骑，徒丧却花容，半世青春，诚为可惜！”姬曰：“愿借大王宝剑，妾假装男子，紧随大王之后，务要出去。”霸王遂拔宝剑递与姬，姬接剑在手，泣而告曰：“妾受大王厚恩，无以报大王，愿一 死以绝他念！”遂一剑自刎而死。霸王掩面痛哭失声，几于坠马。周兰劝曰：“陛下当以天下为重，何自伤如此？”虞子期见姬死，遂撞死军前。
　　且说霸王领八百楚兵冲杀头阵，灌婴即领本部人马拦阻。霸王跃马横枪，直取灌婴，战十余合，婴乃败走。霸王不取追赶，只径透重围，奋力冲杀，汉兵不能抵当。灌婴急入中军，汉王同韩信统大兵分头追袭，樊哙在山顶上麾动大旗，招八路人马，四面围绕。有曹参正遇周兰、桓楚断后，急率副将刘贾、王燧、周从、李封截住去路。周兰、桓楚兵止有二十余骑，势已孤立，欲冲敌众将，力不能支，又恐被汉兵所获，仰天长叹曰：“臣力至此，不能支也！”遂引刀自杀。随从二十余人皆被害。
　　不说周兰、桓楚自杀。却说汉王大兵分头追赶霸王，霸王杀透重围，急奔淮河，到河边，有一小舟，泊近河岸，霸王向军士撑驾渡河，复将北岸军马，陆续渡河，计点止有百余骑。又走数里，遂至阴陵，迷失故道，霸王四望俱是小溪夹路，又见四面尘土大起，金鼓振天。忽见一田父在道傍，霸王问曰：“从何处可往江东去？”田父见霸王甲胄异常，自思：“此必霸王也，都彭城数年，无德以及百姓，专行杀戮，民受其害！今被汉兵追急，迷失故道，欲往江东去，不可指说正路。”田父沉吟未答。霸王复又问曰：“田父勿得恐惧，我是霸王，因汉兵追赶在后，欲渡江往江东去，但不知从何路可往？”田父因欺其不知，即绐之曰：“当从左路而往。”霸王遂往左走，行未一里，陷于泽中，几不能出，幸赖乌骓乃龙驹，一跃而起，遂出泽中。
　　才然前进，忽见杨喜一枝人马先到，霸王知是杨喜，乃言曰：“吾今人困马乏，又陷大泽中，方才得出，力不能与敌，汝当时曾随我数年，不若与吾同过江东，再整兵马，封汝为万户候，共享富贵，何必追我至此？”杨喜曰：“大王不纳忠谏，不惜贤士，大肆无道，遂至于此。纵使过江，终不足以成大事。臣今事汉，真得其主矣！奉命追至此，念大王故旧，不敢无状，幸即投降，同见汉王，不失封王之贵。”霸王大怒，举枪直取杨喜，杨喜来战霸王，二马相交，兵器并举。战到二十回台，霸王按下枪，举鞭望杨喜打来，杨喜急闪时，左臂上已着一鞭，打落下马，霸王方欲举枪，复往下刺，早有杨武、王翼、吕胜、吕马通一齐俱到，扶杨喜上马，退回后阵。
　　众将来敌霸王，霸王与从将交战，后面英布、彭越、王陵、周勃，分头围绕上来。霸王不敢恋战，兜转向城而走。回见相随者，止二十八骑，自度必不能得脱重围，又觉身体困乏。天渐昏黑，路小山多，树木丛杂，左右曰：“大王连日驱驰，未得饱食，臣等随大王万死一生，亦未得食，马俱未沾水草，乘此树木丛杂之中，汉兵围绕在外，且因路狭树多，彼未敢遽进，大王可到前村，寻一民舍，暂歇半时，换到天明，方好行走。况如此昏黑，倘或奔前进，误入溪泽中，人马疲乏之甚，决能逃生。”霸王从其言，遂徐徐寻路。遥望林木间，微露灯光，知是人家，霸王与众人及到大林边，不见灯光，只有一古院。众人便道：“院中亦可暂歇，请大王下马。”霸王到大门边，忽听潺潺水声，勒马看时，乃一道涧水，遂策马近前饮水，又令一小卒，将所持宝刀，在溪边大石上磨荡，以备来日冲阵。小卒力弱不能举，霸王下马，自将宝刀在石上往来磨荡，力大将石推在一边，石下泉水涌出，遂是古泉。此处乃兴教院，离乌江七十五里，大林颠石之间，至今有项王饮马泉，卓刀泉，古迹尚存。
　　霸王同众人进院，两廓寻问，人俱不见，寻到后居，居数老人，围炉而坐。小卒便问：“院中如何不见众人？”老人曰：“看院者原有二十人，近闻楚汉交兵，遂皆逃去。我等是近村人家，各人恐院中遗失家事，遂倩我等年老无用者，在此看守。但不知汝等是何人？夜晚至此，有何事干？”小卒曰：“如今有西楚霸王被汉兵追赶到此，夜晚不能前进，欲投院中暂歇一宵，明日早行。汝等有饭，可进与用。”众老人听说是霸王，急起身出到门外，拜伏在地，请霸王进屋内设座。众老人近前又拜曰：“山野材民，不知礼体，乞大王恕罪。”霸王曰：“尔众老人在此，有米粮否？可做饭与众人用，待过江时，用汝一石，当以百石补之。”内有一老人素读书，近前曰：“大王建都彭城，此处皆楚地，正是大王所管之处，费用些须粮米，岂敢望补？”霸王闻说大喜，众老人遂凑米一石有余，付与众军士生火，担水，做饭，拔野菜，煮熟先进饭与霸王用，然后众军士分用毕，霸王遂寝。
　　将至半夜，忽见天边一轮红日，浮于江面，见汉王乘五色彩云，翱翔而来，将红日抱于怀中，驾云而起，但见相连云脚之后，有万缕祥光，接续不断。霸王见汉王抱日而起，急撩衣涉水而上，来夺红日，被汉王云中一脚迎面踢来，将霸王踢落江中，径抱红日向西而去。霸王忽然惊觉，却是一梦。霸王叹曰：“天命有在，不可强也！”才言未了，只见小卒进报：“汉兵又杀到林前，请大王可急起前进。”霸王紧束衣甲，扣鞴鞍马，杀出林来。不知如何脱身？且看下回分解。
第八十四回　楚霸王自刎乌江
  </div>
  <div class="pagination">
   <a href="东西汉演义_page7.html">
    上一页
   </a>
   <span>
    ...
   </span>
   <a href="东西汉演义_page3.html">
    3
   </a>
   <a href="东西汉演义_page4.html">
    4
   </a>
   <a href="东西汉演义_page5.html">
    5
   </a>
   <a href="东西汉演义_page6.html">
    6
   </a>
   <a href="东西汉演义_page7.html">
    7
   </a>
   <span class="current-page">
    8
   </span>
   <a href="东西汉演义_page9.html">
    9
   </a>
   <a href="东西汉演义_page10.html">
    10
   </a>
   <a href="东西汉演义_page11.html">
    11
   </a>
   <a href="东西汉演义_page12.html">
    12
   </a>
   <a href="东西汉演义_page13.html">
    13
   </a>
   <span>
    ...
   </span>
   <a href="东西汉演义_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
