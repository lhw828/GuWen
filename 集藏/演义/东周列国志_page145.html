<!DOCTYPE html>
<html>
<head>
    <meta charset="UTF-8">
    <title>东周列国志 - 第 145 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 145 页/共 146 页</h1>
    <div class="content">　　
　　是年，秦王用尉缭之策，复谋伐楚，问于李信曰：“将军度伐楚之役，用几何人而足？"李信对曰：”不过用二十万人。"复召老将王翦问之，翦对曰：“信以二十万人攻楚，必败，以臣愚见，非六十万人不可。"秦王私念曰：”老人固宜怯，不如李将军壮勇。"遂罢王翦不用，命李信为大将，蒙武副之，率兵二十万伐楚，李信攻平舆，蒙武攻寝邱，信年少骁勇，一鼓攻下平舆城，于是引兵而西，攻下申城，遣人持书，约蒙武会于城父，欲合兵以捣邾城。
　　
　　
　　
　　
　　话分两头，却说楚自李园杀春申君黄歇，立幽王捍，捍即黄歇与李氏所生之子也。幽王立十年而薨，无子，其时李园亦卒，群臣乃立宗人公子犹，是为哀王。哀王立二月，而其庶兄负刍袭杀哀王，遂自立为王。负刍在位三年，闻秦兵深入楚地，乃拜项燕为大将，率兵二十余万，水陆并进，探知李信兵出申城，自率大军迎于西陵，使副将屈定设七伏于鲁台山诸处。
　　李信恃勇前进，遇项燕，两下交锋，战酣之际，七路伏兵俱起，李信不能抵敌，大败而走，项燕逐之，凡三日三夜不息，杀都尉七人，军士死者无算，李信率残兵退保冥阨，项燕复攻破之，李信弃城而遁，项燕追及平舆，尽复故地。
　　蒙武未到城父，闻李信兵败，亦退入赵界，遣使告急。秦王大怒，尽削李信官邑，亲自命驾造频阳来见王翦，问曰：“将军策李信以二十万人攻楚必败，今果辱秦军矣，将军虽病，能为寡人强起，将兵一行乎？”
　　王翦再拜谢曰：“老臣罢病悖乱，心力俱衰，惟大王更择贤将而任之。"秦王曰：”此行非将军不可，将军幸勿却。"王翦对曰：“大王必不得已而用臣，非六十万人不可。"秦王曰：”寡人闻：“古者大国三军，次国二军，小国一军，军不尽行，未尝缺乏。‘五霸威加诸侯，其制国不过千乘，以一乘七十五人计之，从未及十万之额，今将军必用六十万，古所未有也。"王翦对曰：”古者约日而阵，皆阵而战，步伐俱有常法，致武而不重伤，声罪而不兼地，虽干戈之中，寓礼让之意，故帝王用兵，从不用众；齐桓公作内政，胜兵不过三万人，犹且更番而用。今列国兵争，以强凌弱，以众暴寡，逢人则杀，遇地则攻，报级动曰数万，围城动经数年，是以农夫皆操戈刃，童稚亦登册籍，势所必至，虽欲用少而不可得。况楚国地尽东南，号令一出，百万之众可具，臣谓六十万，尚恐不相当，岂复能减于此哉？"秦王叹曰：“非将军老于兵，不能透彻至此，寡人听将军矣！"遂以后车载王翦入朝，即日拜为大将，以六十万授之，仍用蒙武为副。
　　临行，秦王亲至坝上设饯，王翦引卮，为秦王寿曰：“大王饮此，臣有所请。"秦王一饮而尽，问曰：”将军何言？"王翦出一简于袖中，所开写咸阳美田宅数处，求秦王：“批给臣家。"秦王曰：”将军若成功而回，寡人方与将军共富贵，何忧于贫？"王翦曰：“臣老矣，大王虽以封侯劳臣，譬如风中之烛，光耀几时。不如及臣目中，多给美田宅，为子孙业，世世受大王之恩耳。"秦王大笑，许之。
　　
　　
　　
　　
　　既至函谷关，复遣使者求园池数处。蒙武曰：“老将军之请乞，不太多乎？”王翦密告曰：“秦王性强厉而多疑，今以精甲六十万畀我，是空国而托我也，我多请田宅园池，为子孙业，所以安秦王之心耳。"蒙武曰：”老将军高见，吾所不及。"不知王翦伐楚如何，且看下回分解。
　　
　　
　　
　　
　　第一百八回　兼六国混一舆图　号始皇建立郡县
　　
　　
　　
　　话说王翦代李信为大将，率军六十万，声言伐楚，项燕守东冈以拒之，见秦兵众多，遣使驰报楚王，求添兵助将，楚王复起兵二十万，使将军景骐将之，以助项燕。
　　却说王翦兵屯于天中山，连营十余里，坚壁固守，项燕日使人挑战，终不出，项燕曰：“王翦老将，怯战固其宜也！”王翦休士洗沐，日椎牛设飨，亲与士卒同饮食，将吏感恩，愿为效力，屡屡请战，辄以醇酒灌之，如此数月，士卒日间无事，惟投石超距为戏。
　　按范蠡《兵法》，投石者，用石块重十二斤，立木为机发之，去三百步为胜，不及者为负，其有力者，能以手飞石，则多胜一筹。超距者，横木高七八尺，跳跃而过，以此赌胜。王翦每日使各营军吏，默记其胜负，知其力之强弱，外益收敛为自守之状，不许军人以楚界樵采，获得楚人，以酒食劳之放还，相持岁余，项燕终不得一战，以为王翦名虽伐楚，实自保耳，遂不为战备。
　　王翦忽一日大享将士，言：“今日与诸君破楚。"将士皆磨拳擦掌，争先奋勇，乃选骁勇有力者，约二万人，谓之壮士，别为一军，为冲锋。而分军数道，吩咐楚军一败，各自分头略地，项燕不意王翦猝至，仓皇出战，壮士畜力多时，不胜技痒，大呼陷阵，一人足敌百人，楚兵大败，屈定战死，项燕与景骐率败兵东走，翦乘胜追逐，再战于永安城，复大败之，遂攻下西陵，荆襄大震，王翦使蒙武分军一半，屯于鄂渚，传檄湖南各郡，宣布秦王威德，自率大军径趋淮南，直捣寿春，一面遣人往咸阳报捷，项燕往淮上募兵未回，王翦乘虚急攻，城遂破，景骐自刎于城楼，楚王负刍被虏，秦王政发驾亲至樊口受俘，责负刍以弑君之罪，废为庶人，命王翦合兵鄂渚，以收荆襄。于是湖湘一带郡县，望风惊溃。
　　再说项燕募得二万五千人，来至徐城，适遇楚王之同母弟昌平君逃难奔来，言：“寿春已破，楚王掳去，不知死活。"项燕曰：”吴、越有长江为限，地方千余里，尚可立国。"乃率其众渡江，奉昌平君为楚王，居于兰陵，缮兵城守。
　　
　　
　　
　　
　　再说王翦已定淮北，淮南之地，谒秦王于鄂渚，秦王夸奖其功，然后言曰：“项燕又立楚王于江南，奈何？”
　　王翦曰：“楚之形势，在于江淮，今全淮皆为吾有，彼残喘仅存，大兵至，即就缚耳，何足虑哉。"秦王曰：”王将军年虽老，志何壮也？“
　　明日，秦王驾回咸阳，仍留王翦兵，使平江南，王翦令蒙武造船于鹦鹉洲，逾年船成，顺流而下，守江军士不能御，秦兵遂登陆，留兵十万屯黄山，以断江口，大军自朱方进围兰陵，四面列营，军声震天，凡夫椒山、君山、荆南山诸处，兵皆布满，以绝越中救兵，项燕悉城中兵，战于城下。
　　初合，秦兵稍却，王翦驱壮士分为左右二队，各持短兵，大呼突入其阵，蒙武手斩裨将一人，复生擒一人，秦兵勇气十倍，项燕复大败，奔入城中，筑门固守，王翦用云梯仰攻，项燕用火箭射之，烧其梯，蒙武曰：“项燕釜中之鱼也，若筑垒与城齐，周围攻急，我众彼寡，守备不周，不一月，其城必破。"王翦从其计，攻城愈急，昌平君亲自巡城，为流矢所中，军士扶回行宫，夜半身死，项燕泣曰：”吾所以偷生在此，为芈氏一脉未绝也，今日尚何望乎？“乃仰天长号者三，引剑自刎而死，城中大乱。
　　秦兵遂登城启门，王翦整军而入，抚定居民，遂率大军南下，至于锡山。
　　军士埋锅造饭，掘地得古碑，上刻有十二字云：“
　　
　　
　　
　　有锡兵，天下争；无锡宁，天下清。"
　　
　　
　　
　　王翦召土人问之，言：“此山乃惠山之东峰，自周平王东迁于雒，此山产铅锡，因名锡山，四十年来，取用不竭，近日出产渐少，此碑亦不知何人所造。"王翦叹曰：”此碑出露，天下从此渐宁矣。岂非古人先窥其定数，故埋碑以示后乎？今后当名此地为无锡。"今无锡县名，实始于此。
　　王翦兵过姑苏，守臣以城降，遂渡浙江，略定越地。
　　越王子孙自越亡以后，散处甬江，天台之间，依海而居，自称君长，不相统属。至是闻秦王威德，悉来纳降，王翦收其舆图户口，飞报秦王，并定豫章之地，立九江、会稽二郡，楚祝融之祀遂绝。
　　此秦王政二十四年事也。
　　按楚自周桓王十六年，武王熊通始强大称王，自此岁岁并吞小国，五传至庄王旅始称霸，又五传至昭王珍几为吴灭，又六传至威王商兼有吴越，于是江淮尽属于楚，几占天下之半，怀王槐任用奸臣靳尚，见欺于秦，始渐衰弱，又五传到负刍，而国并于秦。史臣有赞云：
　　
　　
　　
　　鬻熊之嗣，肇封于楚，通王旅霸，大开南土。
　　子围篡嫡，商臣弑父，天祸未悔，凭奸自怙。
　　昭困奔亡，怀迫囚苦，襄烈遂衰，负刍为虏。
　　
　　
　　
　　王翦灭楚，班师回咸阳，秦王赐黄金千镒，翦告老，仍归频阳。
　　秦王乃拜其子王贲为大将，攻燕王于辽东，秦王命之曰：“将军若平辽东，乘破竹之势，便可收代，无烦再举。"王贲兵渡鸭绿江，围平壤城破之，虏燕王喜，送入咸阳，废为庶人。
　　按燕自召公肇封，九世至惠侯，而周厉王奔彘，八传至庄公，而齐桓公伐山戎，为燕辟地五百里，燕始强大，又十九传至文公，而苏秦说以‘合纵’之术，其子易王始称王，列于七国，易王传哙，为齐所灭，哙子昭王复国，又四传至喜而国亡。史臣有赞云：
　　
　　
　　
　　召伯治陕，甘棠怀德，易王僭号，齿于六国。
　　哙以懦亡，平以强获，一谋不就，辽东并失。
　　传四十三，年八九伯，姬姓后亡，召公之泽。
　　
　　
　　
　　王贲既灭燕，遂移师西攻代，代王嘉兵败，欲走匈奴，贲追及于猫儿庄，擒而囚之，嘉自杀，尽得云中、雁门之地，此秦王政二十五年事。
　　按赵自造父仕周，世为周大夫，幽王无道，叔带奔晋，事晋文侯，始建赵氏，五世至赵夙，事献公，再传至赵衰，事文公，衰子盾事襄、成、景三公，晋主霸，赵氏世为霸佐，盾子朔中绝，朔子武复立，又二传至简子鞅，鞅传襄子毋恤，与韩、魏三分晋国，毋恤传其侄桓子浣，浣传子籍，始称侯，谥烈，六传到武灵王而胡服，又四传至王迁被虏，而公子嘉自立为代王，守赵祀，嘉王代六年而国灭。自此六国遂亡其五，惟齐尚在。史臣有赞云：
　　
　　
　　
　　赵氏之世，与秦同祖；周穆平徐，乃封造父。
　　带始事晋，夙初有土；武世晋卿，籍为赵主。
　　胡服虽强，内乱外侮；颇牧不用，王迁囚虏。
　　云中六载，馀焰一吐！
　　
　　
　　
　　王贲捷书至咸阳，秦王大喜，赐王贲手书，略曰：
　　
　　
　　
　　将军一出而平燕及代，奔驰二千余里，方之乃父，劳苦功高，不相上下。虽然，自燕而齐，归途南北便道也。齐在，譬如人身尚缺一臂。愿以将军之余威，震电及之，将军父子，功于秦无两。
　　
　　
　　
　　王贲得书，遂引兵取燕山，望河间一路南行。
　　
　　
　　
　　
　　却说齐王建听相国后胜之言，不救韩、魏，每灭一国，反遣使入秦称贺，秦复以黄金厚赂使者，使者归，备述秦王相待之厚，齐王以为和好可恃，不修战备。
　　及闻五国尽灭，王建内不自安，与后胜商议，始发兵守其西界，以防秦兵掩袭，却不提防王贲兵过吴桥，直犯济南。
　　齐自王建即位，四十四年，不被兵革，上下安于无事，从不曾演习武艺。况且秦兵强暴，素闻传说，今日数十万之众，如泰山般压将下来，如何不怕？何人敢与他抵对？王贲由历下、淄川，径犯临淄，所过长驱直捣，如入无人之境。临淄城中，百姓乱奔乱窜，城门不守；后胜束手无计，只得劝王建迎降。
</div>
    <div class="pagination">
<a href="东周列国志_page144.html">上一页</a><span>...</span><a href="东周列国志_page140.html">140</a><a href="东周列国志_page141.html">141</a><a href="东周列国志_page142.html">142</a><a href="东周列国志_page143.html">143</a><a href="东周列国志_page144.html">144</a><span class="current-page">145</span><a href="东周列国志_page146.html">146</a><a href="东周列国志_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
