<!DOCTYPE html>
<html>
<head>
    <meta charset="UTF-8">
    <title>续三国演义 - 第 18 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续三国演义 - 第 18 页/共 34 页</h1>
    <div class="content">　　刘玄明与刘曜、石勒等，看其阵法端严，兵马强盛，甚加称让。因问军师等曰："此阵可以破否？"宣于曰："此太极阵也。中按太极阴阳之气，化生两仪日月之形。两仪又生四象，而变生万物。此阵惟臣祖武侯攻守各极其妙，注释于家传秘诀，故臣等亦能破之。但打阵乃以逸待劳，犯兵家之忌。不若布成阵势，诱彼来打，方可胜也。"宣于乃下台，乘马执旗，分遣王弥、刘灵二先锋，引副将四员，督兵一万，布于正中，尽皆黄旗黄服。赵染、赵概领兵一万，布于东角，尽皆青旗绿袍；关防、关山领兵一万，布于南角，尽皆红旗红袍；石勒、汲桑领兵一万，布于西角，尽皆白旗素服；张实、张敬领一万兵，布于北角，尽皆皂旗玄服。此中五屯，取象五行。再命姜飞、廖翀领兵一万，旗服皆绿，杂于东之左隅，按苍天风木之气；关谨、关心领兵一万，旗服皆赤，杂于南之右隅，按丹天热火之气；关河、呼延颢领兵一万，旗服皆紫，杂于南之右隅，按暑天火土之气；刁膺、支雄领兵一万，旗服皆素，杂于西之右隅，按素天燥金之气；呼延晏、攸领兵一万，旗服皆黑，杂于北之右隅，按玄天寒水之气；黄臣、黄命领兵一万，旗服皆褐，杂于北之右隅，按天湿土之气。又以曹嶷、夔安将兵二万，附于东之后；孔苌、桃豹将兵二万，附于西之后；马宁、呼延模将兵二万，附于南之后；杨龙、赵鹿将兵二万，附于北之后。以廖全督张曀仆等九人，将兵六万，镇守营寨。王如领兵一万，往来救应。杨兴宝督兵一万，守护将台。分布已毕，请刘玄明下台引战，以刘曜为先锋，分付曰："殿下出阵，他激吾打阵，切不可去。他前日被张孟孙杀败一阵，他亦必不肯来打。但只以言语辱骂逼之，晋先锋张方、祁弘恃其勇猛，宁耐不住，定然出战。小将军斗到深间，望本阵而走，他必赶来。一到阵门，不敢退去，定然乘势打阵，便入我之圈套矣。"刘曜曰："谨奉军师将令。但恐其不来追赶。"宣于曰："吾已算定，管取建功。"刘曜喜诺。当时亦有古风一首，赞诸葛之能、汉将士之雄曰：
　　
　　旌旗密密排林薮，戈戟飰灿星斗。刀光闪处电光横，鼓声震处雷声吼。
　　
　　将峙浑如虎豹蹲，马驰亦似蛟龙走。悬牌武士气昂昂，挂印先锋雄纠纠。
　　
　　铁衣戎服不离身，羽箭雕弓常在手。百战无辞战马劳，一心要把乾坤扭。
　　
　　宣于智识迈孙吴，阵法精深难并偶。此际同成辅汉功，他日何愁名誉朽。
　　
　　诸葛宣于布完阵图，授计于刘曜。太子刘聪曰："陆机前次打阵，受吾之抑。今番不来则罢，若来打阵，必有猛将当先破敌。丞相亦须谨防，不可藐视晋人。"宣于曰："臣受祖传秘法，其阵玄妙在于变化莫测耳。虽项羽复生，子胥再出，亦不能轻易破此，但自放心。"聪等乃出阵前候战。晋帅成都王与陆机等在将台上观看汉阵，见其整而不烦，精而不杂，深加叹羡，乃自谓曰："张宾此贼今日之阵，愈加伶俐，真有良将材者。何时能平这贼！"探事小军曰："今日布阵的不是张宾，乃新来汉国正军师、右丞相也，复姓诸葛，名宣于，字修之。比论才艺，实汉之第一臣子。今临大敌，故自来耳。"成都王曰："若此，必得卧龙遗训，其阵决不可打者，宜传令诸将不可妄进。"陆机曰："此五行正运阵也，与太乙一气、浑天太极、五法大同小异，无他变化。非前日八阵图，有孔明异授之玄妙耳。破则亦易，但只是引得那贼来打我阵，便可擒矣。"言讫，下台分付众将曰："今日之战，比往时不同，又添刘曜、石勒二骁寇至此。若能取胜者，即授上公之职。"众将受令。成都王乃带亲将石牵、郭陈等当先出阵打话，左有张方、右有祁弘二先锋护卫而出。陆机见刘曜单身立马于前，刘曜身边只有张雄等数人，欺其势弱，即便大言曰："今我雄兵一百五十馀万，名将三千馀员，推山可倒，踏城可平。汝等及早归降，贷以不死，犹得保全左国，以存宗祀。少若迟延，必有漳河之例。那时悔之晚矣！"汉阵上刘曜高声答应曰："吾之皇兄，昔在洛阳，与成都王有一面之交，故不忍加逼，退军魏郡，以卖一阵之功。汝等不肯回转，是不知时势者也。今我大汉复兴，天眷人顺，所向无敌。脱若再抗吾兵，吾必擒汝剉为万段！"成都王听言大怒曰："小羯奴辄敢无礼，辱我大国亲王！先锋可速出马，擒此逆贼，以正反叛之罪！"张方得令，骤马轮刀杀过汉阵，刘曜手舞竹节刚鞭接住。二人兵器齐施，刀鞭并举，正是那雄兵逢猛士，恶汉遇强徒。怎见得？有《西江月》一首为证：
　　
　　人似玄坛魔帝，马如黑虎神龙。因争强弱闹天公，各逞雄威较胜。一个刀翻雪片，一个鞭卷流星。腾腾杀气滚烟云，遮得晴空日暝。
　　
　　两员将战上两回，晋阵上祁弘见方战曜未下，挺枪出阵，高叫曰："张子正且住，待我来捉此贼！前日因是夜晚，放他脱去。今日必要活捉，方见手段。"刘曜正欲诈败以诱晋将，看其将到阵前，乃拨转马头，望本阵而走，张方、祁弘从后赶去。陆机只道刘曜真输，亲把黄旗一展，苟晞、夏旸、陈午、高润望东阵而进，王浚、王昌、胡矩、孙纬、王甲始望北阵而进，刘琨、姬澹、李弘、姬巧、管清望西阵而进，李矩、夏云、郭默、郭诵、骆臻望南阵而进。张、祁二将追刘曜将及汉阵，只见刘聪、宣于皆从西南角走入，刘曜亦从后而进。张、祁逼至，关谨、关心两口大刀立马阵头，喝众不许乱动。又见阵后孔苌、桃豹雄威凛凛，注目凝看。张、祁等不敢少退，只得向前攻阵。张宾在将台上将红白旗指挥二处，汉兵乃只以弓弩拒住，方寸不离。二将奋力冲之，犹如坚城固壁，一步不能进，反被射死无数军马。五路晋兵在外冲攻汉阵，犹如游蜂触墙，无隙可入。陆机下令竭力再攻，若阵一动，可即破矣。五路放炮约会，一齐俱进。两边相拒，自午及未，汉兵皆有防牌抵箭，晋兵射伤者坐卧满地，晋将尽皆志疲气沮。陆机恐怕有失，又调刘沉、刘弘、陶侃、马隆、邵续、郅辅等往助五路。宣于曰："可以击杀晋兵矣！"遂将白旗竖起。张宾在台上看见，即把白旗招展，汉阵大开，晋将冲入。张宾把红旗摩动，刘灵、王弥并关防、赵染、石勒五路依方杀出，外面呼延晏、姜飞、关谨、关河、杨龙、黄臣、刁膺等六路杀转。两边将官在将台上看此一番恶战，尽皆不能辨认，惟只摇头吐舌而已。当时有诗一首叹曰：
　　
　　晋汉交兵五鹿墟，苦争恶战地天吁。日惨云愁神鬼泣，兵惊将骇魄魂飞。
　　
　　
　　
　　第六十七回  斗阵法汉败晋兵
　　
　　晋军被汉将两头合杀将来，围于阵中。陆机见众不退，思以胜汉，又令四路接应诸侯分头去助，令公师藩、郭勱等协助张、祁。张宾见其救兵四至，放起号炮，曹嶷、孔苌，杨龙、王如、呼延模五路大兵十万，杀入阵中戡敌，势不可当。北阵上张敬刺伤王甲始，西阵上石勒砍死姬巧，东阵上赵染戳死苟晖，南阵上关防枭斩骆臻，关山又斩王昌，廖翀刺死桓彬，晋兵大乱。石勒直冲而前，苟晞与陈午双来抵住。战未十合，汲桑撞到，挥斧奋砍而入。苟晞见其势急，带马而走。石勒赶去，值高润向前抵住，晞乃得脱。陈午被汲桑所杀，高润被石勒砍中肩窝而走。祁弘与刘灵战及有百馀合，凡五回分进，两不相舍。又遇黄命杀至，大叫曰："子通不可轻放，除得祁弘那贼，其馀易平也！"祁弘恐被所并有失，乃亦望东而走。黄命追去，北宫纯来敌住。战未五合，刘灵又至相助。忽刘曜跃马挥鞭打入，灵乃转马望东掠阵而去，正见张轨带兵来救北宫纯，刘灵阻住。大将毛宾杀出，不五合，被刘灵一矛刺死。宋配大怒，引兵合至，两家混战不退。刘聪亲出大呼曰："晋兵败矣，可努力击之！"便跃马横刀突入晋军，连斩华文、叶武二将，晋兵退走。刘聪直取陆机，张雄随进，机望后遁去，于是众皆大败。汉兵从后赶去，杀得死尸叠叠，器械丢满道路，五鹿墟地土皆赤。直至天色昏黑，诸葛宣于乃命鸣金收军，汉兵大胜回寨。计点人马，亦折万馀。所得衣甲器械，不计其数。后人有诗叹晋汉五鹿墟相战之惨云：
　　
　　杀气迷茫五鹿墟，晋刘曾此决雄雌。军兵呐喊声连汉，将士冲锋血染衣。
　　
　　旗帜影摇天地惨，刀枪光闪鬼神凄。红汐百里愁难洗，白骨千寻恨怎除。
　　
　　晋帅陆机欲斗阵法，又被刘曜激骂哄去，杀得大败。走五七里，日暗昏黑，始得扎住，收拾回寨。各郡镇报折军数，共四万有零；大将六员，副将八员；兖州刺史苟晖。成都王看毕，大怒曰："若是如斯行径，不但取辱于贼，且作天下话靶耳！岂有百馀万大兵而战一隅之汉，屡遭挫衄，有何颜面见朝中士大夫乎！"陆机曰："非是智谋不及，人不用命，而被人见笑也。奈彼贼将万夫之敌者有二十馀员，故不能当其锋，所以屡败与他。"张方、祁弘在旁，听言不忿曰："元帅何藐视自己之甚也！来日试出布阵，待小将与之独战，不斩王弥、刘灵四将，愿纳先锋之印，誓死沙场，不回寨中！"成都王曰："二将之能，孤所尽知也，但再无其次耳！"乃赐重赏，以嘉壮其志。张、祁二人曰："元帅在此，某愿立下军令状于军政司，若是战输，依法枭首。"成都王大喜曰："人人志略能如二将，致身为国，何贼寇之不可克也！"因是颁犒三军，下谕激励，言有能斩得汉将一名者，赏金千两；生获一名者，封县公；能枭张宾、诸葛并王弥、刘、石十二汉将中一名者，封县公；生获一名者，封郡公。不用命建功者斩首示众。将士尽皆发愤，愿效死力，誓复汉恨。
　　
　　汉帅刘聪收兵入寨，一边设宴贺喜，一边商议军事。聪曰："昨日一战，吾心甚是骇栗。幸而获胜，实赖丞相之雄略以制彼耳。"宣于曰："前韩陵山张孟孙以八门妙变，被杀一阵，陆机心已难矣。若再布以名色奇异之阵，则彼必惧而不敢来犯。吾故以阵之浅而变之深奥者而诱之。吾所布五行阵，内按洪范六壬转运。知其必以五行正运来打，所以吾料定要胜彼也。"聪曰："丞相可谓绳其祖父者矣！"张宾、姜发曰："今虽幸胜数阵，亦伤折人马过多。成都王立此大意，屡屡受辱，嗔恨我等之甚。早晚必有一场大战，决非往日之比。数次皆以阵法赚彼来打，逸中取胜，是彼拙于劳故也。"宣于曰："论战足可以为敌，兵粮则有众寡之差。惟有以计应彼，亦无妨事。"宾曰："若以漳台比之，我势已增一半，料不畏彼。但以孤城陷于中州，有主客之异耳。"发曰："昔班定远以一旅孤军，横行西域。我今至此，亦不为远。虽则彼兵多倍于我，只要坚守阵脚，逸以待之。分付众将不得恃血气之勇，被其所诱，以致误陷敌围，则我之将帅，还有胜彼之机。但不宜乱动，看缓急而进，弱则助之，我胜则止。所谓知己知彼，胜败亦不致大恚也。"刘玄明曰："存忠之言是也。"乃即分付众将，各宜依令而行，不可乱动。众皆应诺而散。
　　
　　次日，成都王出兵。张方使人向前叫曰："张子正先锋单战王弥，可速出来，不然即当攻入汝寨矣！"守军以其言传入帐中，刘聪、张宾、宣于等大鸣炮铳，严兵而出，与晋师相对列开阵势。三通鼓罢，黄罗伞动，彩凤旗开，成都王头戴冲天金冠，身穿嵌星金甲、飞鱼袄、蟠龙带，两边摆下部将十馀员。前面有张方、祁弘二先锋，引兵二万，分为两翼，堂堂峙立。汉阵上二太子刘聪头带獬豸金冠，身穿蟒龙绣服、红簪缨、碧玉带，左右列猛将十员。左翼上都督刘曜、先锋刘灵，右翼上都督石勒、先锋王弥，尽皆威风凛凛，壮气巍巍，两边摆着。成都王方欲亲问刘聪，只见陆机高声叫曰："张宾诡谲小人！两番布阵，皆不敢打，何为好汉！"宾曰："你自无能逞能，致败而又败，何敢责人！"机曰："我和你连日交战，皆是混杀，徒伤兵士，未决雌雄。今日当各戒兵将，不许乱斗，一个对一个，任他自见输赢。亦不许追赶，以四个为则，若有三个胜则算为胜，三个输则算为输，两个输则算为平。一言为定：你胜我即兵回洛阳，以魏郡让你。我胜汝即退回平阳，以魏郡还我。即以此地为界，不许侵犯，免得终日厮杀，害及无辜之命。又且炎热将至，非是用兵之时，各宜怜惜生灵，毋作不仁。"刘聪曰："向蒙见爱，心切念之，劝大王保重千金之躯，预作知机之事。趁此未战回军，威名尚在。倘若再有差讹，反为世人所笑，恐不美也。欲待少让分厘，部众又道我怯。将佐在此，随问叫那一个出马，说定输者就退。"张方听言大怒，跃马出阵，横刀叫曰："贼子敢恁狂妄，在亲王前犹肆无忌也。张先锋出马，选一能者来战！"聪曰："谁先出马？"王弥曰："魍魉匹夫，曾言单搦我战，待我前去擒他。"乃亦舞刀而出。二人并施英勇，各抖精神，但只见：四手盘旋，凛凛双刀光炫目；八蹄踯躅，腾腾两马势惊人。一连战上六十馀合，不分胜败。晋阵上祁弘见张方不能取胜，心中懊恼，忍耐不住，挺枪杀出。刘灵看见，亦挺长矛向前，责骂曰："祁弘匹夫，食言小辈！议定不许帮战，一对一对挨次而出，汝敢妄乱。刘子通在此，和你并个三百合，不得走也！"祁弘见灵来到，连忙抵住。二人就在阵前各逞神威，喧呼大战。就便是天上六丁逢七杀，神中白虎遇黄幡。二将也战上六十馀合，不分胜负。南阳王驾下游奕将军翁猛见二将狠斗，急挥宣花月斧，砍过汉阵，欲助祁弘。刘曜大怒，手擎竹节刚鞭，挺出骂曰："无信狗奴，欲来何干！"望猛照头打去，二人接住，战不上十合馀，翁猛力怯，遮隔不迭，被曜一鞭打中脑上，头颅粉碎，倒撞下马。刘曜得胜，正欲去助刘灵，忽听得銮铃震响，鼓角齐鸣，一员大将跑马赶来，威风猛赫，状貌狞狰，乃是范阳王驾下横冲兵马使王旷也。手舞双鞭，望曜打来，二人敌住。王旷奋尽平生勇力，欲为翁猛报仇，双鞭浑如风卷，刘曜从容架隔。不上二十合，旷力用乏，渐渐抵敌不住，被曜一鞭打得抱鞍吐红而走。刘曜赶去，却得东海王驾下折冲大将宋胄、施融杀出接住。刘曜独战二将，并无少怯。琅琊王驾下安东将军凌霄，乃凌统之孙，极有武略，见刘曜战势昌炽，乃挺方天画戟，驰马出助。刚到阵前，猛见一员汉将，势如熊虎，横刀截出，厉声大喝曰："贼弟子欲何所为，晓得灵昌道口独斩四将石世龙将军否！"凌霄曰："我乃东吴四世虎将，那知你边方胡狗！"言罢，挺戟便刺，石勒以刀架住。二人战上三十馀合，凌霄抵敌不住，被勒一刀砍于马下。宋胄看见，吃了一惊，枪法慌乱，被刘曜一鞭打中背心，吐血而走。施融见势不谐，回马望阵中逃去，石勒、刘曜双马冲入，赶及背后，大叫休走。施融急忙转身迎敌，早被一鞭击中手腕，弃枪于地，石勒抢进，连头一刀砍下。晋将二十馀员一齐杀出，思困曜、勒、弥、灵。姜飞急抢向前，姜发把旗一摇，汉将齐奔敌住。两边互相混战，直搅得飞尘翳日，杀气迷空，暗沉沉四野无光神鬼泣，昏惨惨两间失色地天愁。将约有两个时辰，但见尸横遍地，血积成流，晋将当之不住，兵众大败而走。于是八王十三镇诸侯各皆奔溃，自相践踏，哭声大震，闻于远迩。幸得日落西山，风生东北，沙土迷目，两边各自收兵。汉获全胜，得马匹器仗不计其数。成都王回寨，查验军册，共折人马四万，大将四五员。成都王见说，气得喉咙哽咽，半晌不言，心头如火，倒于床上。不知司马颖得病性命如何。后人有诗十二句，贬陆机不能成功云：
　　
　　堪叹江东陆士衡，才全文武动公卿。筑坛挂印提兵马，欲扫胡刘伪汉平。
　　
　　韩陵山下遭三败，五鹿墟前被两征。十万亡兵冤气重，百员殒将怨魂深。
　　
　　胸中空有孙吴术，目下无由展一能。武不封侯文不相，只应浮学得虚名。
　　
　　成都王五鹿墟再战，见诸将发愤，期在必胜，谁知又被杀败，乃气卧于床，不起视事。诸王刺史三日不得见谒，各生异议。陆机恐众志解，褰帏而进，直至榻前，谓成都王曰："今强敌在境，连日索战。大王高卧不出，是自示以怯，岂不见笑于贼人乎？且众诸侯议论纷纭，倘一解体，提兵还镇，盟事顿废，何以回见晋帝与齐王乎！"成都王曰："非我不出视理军务，仔细量之，实有愧耳。岂有百十万大兵、三百馀员上将，与二三十万反寇相持，反被屡屡挫衄，不能成功！故此烦恼，以致情思昏昏，懒出与众筹议也。"陆机曰："大王宜当速出，以安众心，免致懈怠。况胜败乃兵家之常，孰能必之？兵法有云：败者胜之机，胜者败之兆。我虽小败，贼兵亦多损折。我兵尚然全盛，四倍于彼，焉知不胜而遂自弱乎！"成都王闻言，乃整衣临军，召众商议曰："孤因小疾，连日不获整顿军旅。今汉贼如此猖獗，我兵一时不能平剿。诸君有奇谋异见，可破剧寇者，各宜展用，慎勿隐讳。此非孤家一身之利，实天下国家之大幸，诸征镇之伟勋耶！"青州刺史苟晞进言曰："今当仲夏，炎热将临，用兵非时之宜。可持书与汉，使且各避暑酷，少息兵士。待秋凉再兴人马，共决雌雄。张宾、宣于虽有智谋，贼将持狂罔不泯，若见我等退兵，必然尽力追赶。此去高鸡泊三十馀里，四面多有茂林深草。今兵士各带火器火药之类，伏于中间，两头各以猛将重兵埋伏伺候。待彼追至泊中，两头放起号炮，伏兵杀出，放起火来，待其惊乱，奋力击之。任他王弥、刘灵、石勒、刘曜有孟贲、乌获之勇，亦难出我围中矣！"成都王大喜曰："道将高才，人所不及。此计大妙，必获奇功！"即令修书，遣人递至汉营，言："今炎夏天时，疫疠将发，两军宜且解战罢回，暂避酷暑。非特一家之利，实两军性命之所关也。如或听允，孤即撤兵回邺。早速回音。"刘聪见书，集众议曰："今炎热将盛，乃行兵之忌。大国书来，可从其请。"宣于曰："此亦两便之议，不可忤也。"众将曰："成都王立吞我之志，今见数战失利，而一旦先来讲议退兵，非惧怕而去，即是朝中有事，正宜与之持战。彼之心志俱懈，可获胜矣。且慢从其议。"刘玄明曰："汝等不知，惟军师之意与吾同也。"乃即回书应允，言："教汝殿下将兵先去，我即收拾亦回平阳，决不敢异。"
　　
　　使回，将书呈上，言刘聪一到即便应承，惟诸将皆云要战，诸葛宣于不肯，故此回我，要我大王先退兵，然后他们方去。成都王赏出使卒，召陆机、苟晞入议其事。苟晞曰："刘聪达大体，故听吾议。其下将佐皆思幸动成功，必不遵约束，来追我兵。弥、灵、曜、勒四贼最暴，这番决中吾计。元帅可急调兵埋伏齐整，然后拔寨而起。"陆机乃命北宫纯、宋配、王昌、胡矩、朱伺、童奇、没骨能、独孤雄四枝兵马，伏于高鸡泊之西头丛杂之处。又命包廷、周并各领本部人马，伏于泊中两边，只听炮响，即便杀向西头相助，命军士四面草木处放火烧着。五路将士领计而去，悄悄往寻地面埋伏。又唤石超、牵秀、郅辅、林成、晋邈、息援、许雄、衙博四枝兵马，伏于高鸡泊东头丛杂之处。皮初、夏旸带领本部伏于泊中两边，只听炮响，即便发伏，令兵士放火烧着柴草，杀出大道，以擒戮汉之兵将。五路兵马领了计策，潜往东头觅隘埋伏而去。即委苟晞总领长沙、东海二王之兵，为接应使。成都王以张方、祁弘二先锋为断后，自同诸王刺史一边起发，一边使人报知汉营中刘玄明知道。诸将佐皆言可速起兵追赶，杀此一阵，则成都诸王即畏吾等如虎矣，不可挫过机会。刘玄明曰："不然，忠信可以服人。业既许之，复又追之，是失信也。岂大丈夫待人之一乎！"执言不肯。王弥、刘曜、刘灵、呼延攸四将议曰："将在外，君命有所不受。苟有利于国家者，专之可也。何必拘规小信，以弃大功乎！"遂不遵聪令约束，带领各人本部五千人马，如飞而起。门上报入军中，宣于急令人止之，马已去远。姜发曰："既然追不转，必被所算。速当遣兵接应。"玄明曰："彼不奉令而妄行，何可管他！"宾曰："不然，四将乃吾军之枢领，倘一有失，陆机复转，势不可当矣。"聪从之，遂问众将曰："谁敢领兵前去接应？"只见石勒、杨龙、关防、呼延晏四人出班愿往，聪命各带本部轻兵先发。防等出寨，风卷疾发，不知此行追赶胜负如何，且听下回分解。后人有诗叹曰：
　　
　　归师勿掩古来言，刘曜轻骁妄向前。腾腾焰满高鸡泊，几蹈燎原一火愆。
　　
　　
　　
　　第六十八回  晋汉通和两罢兵
　　
　　永嘉五年，汉元熙五年，五月下旬，晋汉构战于魏郡之五鹿墟，值天时暄酷，两军多病，苟晞献退兵避暑之计，将兵马八面埋伏于地名高鸡泊，以诱汉将。汉将王弥、刘灵、刘曜、呼延攸四将果然恃勇往追，军师张宾调遣石勒、杨龙、关防、呼延晏四将领兵二万，赶去接应，以防不测。宣于曰："今此一去，陆机必有毒算，不比往常。宜发劲兵前去，方保无失。"即唤张敬、曹嶷、夔安、孔苌、桃豹、黄臣、关谨将兵一万先行，张实、赵概、黄命、王如、廖翀、胡宁、关心将兵一万，再去接应王弥等。王弥等追赶十馀里有馀，见前军去远，催众疾进。忽听得一声炮响，张方、祁弘引兵截出，大骂曰："王弥、刘灵，你这贼子！真乃胡虏狗性，全无分毫信行。既已相通，奚当暗袭！喜得我还留兵一枝在此防你，好好退去，以全两家之好，免得外人取笑。"王、刘曰："汝等惧怕而逃，岂是相和，休得乱言。"拍马直取方、弘。晋将方、弘并副将马瞻、孙纬四人向前敌住。战不上二十馀合，石勒、关防四将又至。张、祁等故意抵住，只见张敬、黄臣等六将又到，张方四将乘机带马望高鸡泊中而走，弥等追去。姜飞赶至叫曰："军师有令：南兵必有埋伏，不可被算，宜早回马！"刘曜曰："适间便是伏兵矣，有何惧哉！"当先而进，关防等只得随去。行不五七里，两边草木茂盛，曜急立马叫曰："此处恐有埋伏，不可去矣！先锋且住。"道犹未了，忽然间炮声冲天而起，汉兵亟退，后面草木皆着，火焰猛烈。弥等见道路逼山，恐被烧连，只得冲向前去，晋将石超、牵秀杀出，张敬、夔安敌住；晋邈、息援杀出，曹嶷、黄臣敌住；许雄、衙博杀出，关谨、杨龙抵住；郅辅、林成杀出，孔苌、桃豹敌住；皮初、夏旸从中杀转，汲桑、杨兴宝二步将敌住。张方、祁弘带领众将马瞻等杀转，弥、曜、灵、勒、防、龙、延攸、延晏、姜飞等分头抵战。又有副将叶荣、袭用来助，吴豫、赵鹿向前敌住。泊西头张实、黄命等一班杀至，又被北宫纯、朱伺、王昌、没骨能、包廷、周并等截住，不能得入。东西两头，数十员战将杀得尘飞接汉，山麓皆迷。苟晞恐汉将善战，带领接应大兵，令晋将十员一齐冲入，撞得各皆四散。关、张等见火满山岗，乃聚于垓心，扎作一处而战。张宾、姜发在寨，心虑众将有失，自出观望。见东南角火炙天红，大惊顿足曰："中其计矣！"姜发复带刁膺、支雄、关河、关山、呼延颢领兵二万追去。及到高鸡泊，正见张实等与北宫纯一班抵死在路口战杀，姜发曰："此处如此之极，中间势又急矣！可协力杀退这厮，入泊去救。"于是张曀仆、呼延模、支屈六等叫曰："我愿当先，关将军等可助一臂之力！"诸将尽涌而进，呼延颢杀死没骨能，张宾刺伤童奇，晋兵乃退。众将皆杀入谷中，包廷阻住，被支雄所杀。遂无滞碍，径至垓心，杀散围兵，只有刘曜、刘灵、张敬、吴豫四人不见。姜发曰："既都督先锋等陷于敌阵，宜急往救，迟则有误矣。谁敢前去？"汲桑、杨兴宝、胡宁曰："我三人当先，愿者便来！"刘膺、胡莫、支屈六、赵鹿、张曀仆见吴豫在内，皆争杀去，刁支、关山亦赶而进。晋兵围得一似铁桶般紧，刘曜身中三箭，张敬面中一箭，力战愈极。苟晞催军渐渐逼近。正在危急之际，却得汲桑、杨兴宝、胡宁奋勇乱砍而入，张曀仆等又至，晋兵遂乱。苟晞喝令乱射，于是箭如雨点，杨兴宝身中十馀箭，得见刘曜等，一同杀出。苟晞见被救兵相见，亲自领兵杀入追赶。刘灵不曾顾后，被晞一枪戳中腿上，灵怒，转身敌杀，苟晞退去。高润抢出，灵腿枪疮痛，正忧难敌，被杨兴宝抵住。润一枪刺中兴宝肩上，兴宝忿怒，一锤打去，正中马头，高润撞下，杨兴宝赶进击死。汉众招呼望西而转，汲桑在后，忽见夏旸擒刁膺而至，桑急飞步赶上，一斧砍死其马，夏旸、刁膺一齐跌于地下，各皆挣起。桑欲去追夏旸，姬澹杀至救去。苟晞曰："兵将听令：今汉将伤而又疲，宜亟赶之，可以获矣！"宋配、郭默等争先而进，被石勒立斩。周并、关山枭了夏镇，晋兵乃退。苟晞曰："可即乘胜连夜杀去，刘聪亦走矣！"陆机说成都王曰："功者不可幸成，胜败原无定期，否泰亦有反复。得胜一阵，大王威名有矣。漳河之胜，可洗韩陵三战之羞；高鸡泊之赢，亦足雪五鹿墟两战之耻矣。贼将虽小有所伤，勇者甚广，未可轻视也。不如乘此唱凯以渡漳河，待秋再举，非善之善者也。"成都王喜其言之有理，分付各军皆至荡阴屯扎。其地宽广，柳林高茂，水道极便，堪可过夏。又好驰马操演，乃悉往彼处安营而去，不在话下。
　　
　　且说姜发招集残兵，直至二更方才回寨。刘玄明等皆在中军帐内坐议，以待消息。只见姜发先至帐中，见刘玄明，劝其莫责诸将，待其好入寨相见。张宾等问以战斗情由，发言折兵万馀，胡宁、庾融二将被杀，杨兴宝伤重甚危，刘皇子亦为射伤，刘子通遭苟晞枪中左腿，皆在寨外，无颜敢入。聪使张宾、刘钦出外召入，微责弥、曜四人曰："岂不闻人与誓约，背之不祥。且归师勿掩，古今至言。汝等恃血气之勇，效匹夫之行，不遵军令，擅用兵马，以致大败。理合从法，姑念为国误堕诡计，不罪汝等。今后切不可造次妄进，须要定谋方战。喜得晋兵知已，渡河而去。若其亦与汝等见识，合兵追来，以责失信之罪，此等炎热天气，一被围城，粮又欠少，水且不敷，岂不受他压制乎！"众将惶恐告罪而退。次日升帐，张宾进议曰："今晋兵已过漳河，殿下亦不可失信。宜将人马渡灵昌河，往邯郸大郡驻扎。养蓄威锐，待时而动，以息军民，使得安获秋成，不亦善乎！"诸将曰："晋师尚不曾散，皆在荡阴。我若退去，则瀛州、汲兖皆被所复，不救则前功尽弃，救则依旧是战。勿若只在此处屯扎，使彼不敢窥瞰数郡，何必退哉！"姜发曰："不然。我若不退，成都王与众刺史疑吾有异，定是惊惧，不敢散去。一交秋收，必有再来之意，岂非自使人怀备我之心也。若还释此而去，不过数月，各镇兵马支给不便，心志必解，各各散回本镇去矣。诸侯一散，见此回不能成功，反折兵将，乃不复至矣。"张宾曰："存忠高见不在大都督之下也。况今齐王独掌朝权，司马颖成功，冏之所不悦也。解散之事，不卜而知。成都诸王一入洛阳，齐王之隙必起矣，安能再集天下大兵，以起漳河之战乎！然后再观时势，分兵再出，平阳、钜鹿之功可复见矣。"刘玄明曰："二军师之言理明见到，甚合权宜。修之高见还是如何？"宣于曰："臣每夜好观天象，见晋之气数尚盛。但难星在于洛阳分野之位，必生内乱。内乱一发，自顾无暇矣。诸侯之兵，不日自当解散，焉能久住？"刘聪从之。留曹嶷督兵一万，镇守魏郡，大军俱至邯郸而去。刘聪到郡，与众议曰："晋兵尚然如此之盛，吾等终不能横行中原矣！"宣于曰："太子休虑。吾观晋朝之乱，不出数年。边藩各将自霸，土宇瓜分，四方救护不迭，军兵支吾无及，武备俱懈。那时乘隙振旅，径趋洛阳，则一鼓可下。夺其京邑，擒其君臣，中原入掌中矣！譬如人之一身，内腑既溃，四肢随惫。大功不在速成也。"刘聪听言大喜，即令诸葛宣于将兵马一半，回平阳伏命而去，不在话下。
　　
　　且说成都王在荡阴驻扎，军兵七十馀万，连营三百馀里，日给浩大，钱粮不敷。先遣人入洛阳报高鸡泊之捷，次再发令，董艾同韩泰将本部人马还京，求恳钱粮。齐王大喜，即议解运兵饷，前往荡阴，以给六军。其心腹幸臣董艾自五鹿墟提兵回京，密说齐王，言："成都王执掌十八路诸侯，其指挥号令，不忝韩信之在九里山也。且八王亦凭其驱役，羽翼既广，威权甚盛。大王亦当善与之交，莫使相忤，以致成隙可也。"齐王以问于孙洵、葛旟，洵、旟曰："今成都王总此大权，甚惬众望，诸侯皆乐为之用。倘获平贼之后，归朝受职，一有不快于心，嫌隙顿生，于大王身上将见不美矣。兹喜汉兵已退，且莫赴粮，修书送去，推以孙秀蠹耗钱粮，府库空虚，京畿无给。自解邺之后，并未有储蓄，容陆续应赴。先送牛酒权为犒赏，待其食尽散去，众人之羽翼以解，成都之威权自不能妄生衅隙矣。倘即汉寇再来，我却另举主帅，则无患矣。"齐王深信二人之言，差使命持书，赍犒物往荡阴分赏士卒。成都王见书，闷闷不悦，召陆机、卢志共议其事。志曰："军马未动，粮草先行。我等马头一动，各郡转运星夜至京矣，岂有无粮之理乎！此必葛旟、董艾奸妒，恐大王成功威重而然也。"石超、牵秀曰："吾亦知是此贼抑我王之谋。且我等出死力以干国功，董、葛等坐享安逸，忘却灭赵之劳，反怀妒忌之意。领兵在外而不付粮饷，是可忍也，孰不可忍也！理合即兴问罪之师，奈何汉寇未平，恐人笑耳！"成都王曰："二卿息言。吾承旨讨贼，掌握大权，苟亦妄发，必致遗臭后世矣。"超、秀乃退。
　　
　　成都王恐众心有变，密召忠义刺史李矩、刘琨、陶侃、刘弘、张光、刘沉六人上帐，以齐王却粮之书与众看之。荆州刺史刘弘曰："三军以食为命，既齐王书言待后解付，我等岂可坐视军变？必须各出己粮，聊济一时之急。我地稍近，先着人去取十万石来助。列位亦须各仗忠义，不得推拒。再若使人入京催取，齐王自无辞矣。"成都王曰："卿等如此忠心报国，何、参、平、勃可并语也。"六人辞出。正欲遣使催粮，忽荆州摄事夏涉行告急文书到，道："汉寇姜发使人入蜀，约成都李雄东掠荆、襄。李雄又沟通荆寇张昌旧党杜曾、王冲等，复反劫掠府县。新野王牙将虞彪领兵振剿，被贼所杀。甚是猖獗，不日将寇荆襄，百姓甚是震恐。宜早为计。"刘弘见书大惊，即便持入面见，告以其事。成都王不允，弘曰："先日蒙旨意着臣留镇，盖谓此耳。臣以为国家大事，以州事托婿权领，拜表自请效力。今本镇乃上流门户，倘一失守，则天下惊骇矣。"成都王只得勉强从之。弘乃收拾军马，辞别众王侯，星夜往荆州而去。不二日，权管荥阳郡事、郭诵之弟郭训上书告急于舅李矩，言："汉刘渊遣贼将赵固、周振攻陷南阳，劫掠荥阳下县，恃犷犯郡。甥与三战，因兵将少不能胜，被围三日，以城坚退去，暴虐百姓之甚。"李矩得报，急入告成都王曰："臣之郡界于汉贼西北之中，倘一不守，则燕、冀、关中悉皆被扰矣。必是小官亲去，方可退贼。"竟谢成都王，引兵望荥阳去了。
　　
　　矩方起行，西凉刺史之子张实使飞马持文书赶来告急，言："仇池杨难敌侵寇郡县，河外刘卫辰乘机窃发。男在此间，西北两救不暇。又恐川寇窥隙而动，非我父自回恐不能平剿，致有失误。"张轨得书大惊，即入中军告禀。成都王曰："本欲留卿在此，争奈河西镇重，只得送卿且回。退贼之后，还当来此共除剧汉，慎勿辞劳。"轨曰："国事敢不竭尽犬马？但以贼寇扰民，不得已而暂违耳。"乃命北宫纯、宋配引兵二万先起，自乃辞别各王诸同僚，慢慢而回。
　　
　　不数日，各郡悉有文书来到。并州琨子刘群上言："伪汉遣贼将乔晬、范荫、刘雅、朱纪、王伏都袭取上党，复攻晋阳，太守高乔以郡降。马荷、卢忝二羌酋乘机占据定襄、马邑，败兵见屯厌次城，被围甚急，速宜回救。刘琨见书大惧，即时入禀成都王等。成都王曰："今诸侯已散去数处，越石岂可又离此地乎！"琨曰："臣父母被害，心如刀割，在此亦无益于事矣。况并州乃北方要郡，若还有失，山后诸州皆非国家之所有也。"成都王曰："孤今因齐王不付粮草，军士食少，亦难强留。"遂送琨回还本镇。陶侃亦持文书入见成都王曰："广州守将郭讷代臣摄管州事，有长沙人王机纠众为乱，结连郡人温勋、秀士留沉及据临贺，引勾荆湖臣寇杜弢，欲袭荆州。因皮初兵到，寇扰岭南十分之急。"成都王曰："此等小寇，何足介意？但遣一将领兵前去，可即平矣。孤当给与粮饷，使之疾往，焉必亲行！"侃曰："广州近夷，素性狡獍，只可德化，非可力服。脱吾不去，恐徒伤州郡黎庶，空费国家钱粮，贼人未即平也。"成都王曰："其他则皆可去，士行、士雅吾实不忍相舍，欲早晚共议以资管见者也。"侃曰："汉寇为患，臣虽寤寐中不敢少置者。今彼退去，卒未即出，容臣去收那贼，再来听调。"成都王从之，侃亦提兵乘夜而起。顺阳张光亦得告急文书，言："部蒋李运反，投入仇池，忽引杨茂搜与蛮将生铁佛侵边甚炽。"光与陈敏连营，正请敏议欲回镇，忽然其弟陈斌行紧急私书来到，言："反寇石冰勾引故扬州守刘机、丹阳尹王广，扬言兄长恃兵骄横，不待朝命，夺彼扬州。今乃纠合亲党袭取乌江，径渡瓜步，直攻扬州。兄昶出兵与战，被其所杀。围城甚急，急宜还兵以救根本。"陈敏看其书，不好将见成都王，即密与张光从间道各回本镇，不辞而去。武威太守马隆自魏郡移兵，令其接张、祁断后之兵，战斗过伤，患病甚重，成都王使其子马咸以车扶回洛阳调养。各镇刺史见众散去大半，军士粮食又少，乃一同入见成都、长沙等王，求且回镇："若是汉寇犯域，臣等再来会合，共听指挥，未为晚也。"成都王曰："今已交秋，暑气退矣。倘一王弥等复来寇扰，聚集众诸侯之兵，不亦难乎！"王浚曰："吾非不知。但本镇界于辽段慕容之域，彼皆胡性，或不可测。拓跋氏又崛强黠扈，倘见臣久不还，觑隙窃发，则北方一境，又不得宁矣。"成都王不肯，陆机曰："幽燕乃北边重镇，必须御守，非他郡之可比也。王彭祖之请，宜当从之。"成都王曰："一从须要俱从，何独王幽州乎！"于是各刺史悉皆辞去，八位亲王亦皆带兵散回本镇。成都王乃与陆机收兵回朝伏命，晋从悉解。刘聪探得成都王等皆散，心中大喜，乃使人上平阳催粮草，以备攻取州郡。刚才起行，只见汉主差刁膺赍犒物来到。聪问汉主起居，膺曰："近来龙体欠安，盖谓左右等议立刘和为太子，方称典制。前以太子不曾至，故圣上立功论才，未曾立长而论礼也。徐光上言：晋王久立在先，见总六军，恐自乱。因此王上忧闷，病体难痊。"刘聪听说大惊，问于张宾、姜发，发曰："长太子素性怯弱，羽翼亦少，太子但趣驾回朝，则无人敢异议矣。趁今晋兵已解，作速班师，毋使后悔。"聪以目视张宾，宾点首，刘聪遂收拾回平阳而去。当时之人见两国罢兵，地方得靖，有诗叹曰：
　　
　　晋汉争衡几一年，元元涂炭可辛酸。夜闻犬吠心皆失，日听风声胆尽悬。
　　
　　星驰僻径甘耽苦，露宿空山忍受寒。今朝两敝收戈甲，始得安身贴席眠。
　　
　　
　　
　　

　　第六十九回  司马冏骄横起祸
　　
　　永嘉三年，汉元熙六年，六月，成都王见各镇刺史因本方寇乱，散去十七，惟中州弱镇数处，遂亦各遣归，于是诸王俱回藩府。成都王发荡阴，将进朝伏命。至邺城，安下兵马，只命陆机、卢志、石超、牵秀将兵三千赴京。卢志曰："未可即便亲去，今齐王擅大权于内，我王掌兵权于外，焉能必其心无疑贰？何不遵古旧制，虚应故事，遣人先上大将军印绶于朝，以试齐王之心。看其发落，便知分晓。"成都王从之，先令人上表，送印绶入朝纳还。齐王喜其能崇礼让，即差使臣备仪仗，迎接成都王入朝。加授太尉大将军、都督中外大将军事、节钺，录尚书事，赐九锡，剑履上殿。卢志又劝曰："历盛满者菑必险。斯际君子在野，小人在位，葛、董、孙、韩等五公用事，心怀妒忌，岂容人出其上，而不思加害者乎！宜辞九锡并诸军事，上表论战亡各镇刺史折兵损将之功。"成都王即命陆机作辞表，并请加封将士。齐王见颖辞军，心中大喜，即奏帝加卢志暨部下十大将军为辅国忠义将军列侯，以陆机为镇国将军，代领成府内外许、颖、漳、邺诸军事，留成都王、长沙王、东海王在京，共参庶政。自此成都王威名雄盛，朝野尊敬，过于齐王。
　　
　　葛旟密说齐王曰："成都王乃帝室至亲，有反正退贼之功，人多归心。惠帝今无后裔，倘一日有人上言，立为太弟，我辈其将不利矣。清河王司马覃年已八岁，亦武帝之孙，昭穆甚顺，何不先奏惠帝，立为太子，以杜朝野之议，成都王之念亦杜矣。"齐王从其议，密约东海王上本，保覃为太子，固安国本。惠帝准奏，诏覃入宫，加齐王冏为太师，东海王越为司空、领中书省、监军国大事。长沙王司马义见冏、越二人互相荐举，附会弄权，乃亦间说成都王曰："窃见齐王擅威专政，将不利于社稷，我等以弟兄之情待之，不以他为备，一旦变生，吾等必遭其害矣。"成都王曰："我今以仁义待彼，彼肯以禽兽遇我而致噬啮乎！弟兄手足，毋得见疑，自为仇敌，以取笑话。"长沙王又曰："齐王固无此心，其门下人怀谋已久，不观孙秀、士猗、司马雅之事乎，何曾由得赵王，而致淮南授首，此明鉴也。吾非离间骨肉，不过劝弟早为防备，以自全耳。"成都王曰："兄宜谨慎，勿可轻泄，容吾思之。"相谢而别。归府，召卢志入密室，以长沙王之言道白一遍，志曰："大王向者渡河反正，黄桥一战，直逼洛阳。今者纠合诸侯，漳河、高鸡泊皆得大捷，汉兵退去，已起齐王之畏矣。前不发粮应赴，未必非谋心之所使也。今见长沙王与大王征汉事久远，疑有暗合之意，故齐王乃勾结东海王串同行事。长沙王亦恐二雄不并立，虑患及身，密为大王道之耳。"成都王曰："彼今势大权重，其将何以处之？"志曰："此亦不难。再又上表辞政，言今秋至，汉将曹嶷以孤军悬守魏郡，必有再出侵寇中原之心。以朝中万机托于齐王一己，复请兵还邺镇守，托以阻遏汉寇过河之思，岂不可以回避傍虎之害乎！我王去后，若齐王奉公守法，孜孜为治，则我亦得安然，乐享王公之爵。设彼妄肆狂悖，骄横不仁，我则因其不仁，合兵讨之，则左袒者云集，权在我矣。臣恐齐王所行，不待我兵众发，而内变已成，祸恐不免，我王亟至离去的是也。"成都王从之，复上疏甚言汉寇利害，请回镇邺城，预防兵患，以大政悉托于齐王。齐王见成都王称颂尊戴，乃从其请，奏帝加封成都王，送回邺城而去。自是齐王愈肆无忌，一应机轴大总，皆委于董艾，以何勖为中领军，更置掾属四十馀人。大筑府第宫馆，坏民庐舍数百，凿千秋门路，以通西阁。施八佾之舞，日夕宴乐不入朝，坐受百官拜贺，事侔人主。符印敕诏，委三台佥署选举，不由朝廷，专宠亲昵。养甲士数万，威震京邑。时顾荣被召为府中主簿，见齐王所任非人，皆其旧日从事党与，董、葛等强横自恣，刘殷辈见无远大，嬖佞是听，忠谋者疏，直谏者贬，中外失望，乃上书谏曰：
　　
　　主簿事臣顾荣忝在门下，叨荷国恩，事有惕心，不敢不告。切闻古人有言曰：谦受益，满招损，处艰位者不可以不省也。又曰：汝惟不矜，天下莫与汝争能；汝惟不伐，天下莫与汝争功。今殿下举动之间，骄矜是恣，势压群下，岂君子之盛节耶！如以学业骄人，则仲尼有曰："如有周公之才之美，使骄且吝，其馀不足观也已。"如以富贵骄人，则田子方有曰："抑亦贫贱者骄人耳，富贵者安可骄人乎！"伏望殿下劳谦有终，永保令誉，勿使马援起子扬之笑可也。且势有时可尽，势尽则倾，如扬雄所言。旦握兵权，则为卿相；夕若失势，则为匹夫。转眼宠辱，反掌荣枯，可不畏哉！惟殿下安分见机乎。易自处，则鬼神亦将寿善而福兼矣。臣以是敢冒钺之诛，而献逆耳之言也。
　　
　　书上，齐王厌其多言，裂成于地曰："小人无知之言，何足听也！"顾荣见谈不听，知齐王必有大祸，将累及身，欲去不得，乃闷闷于心。由是日久饮酒至醉，醉后诣友人冯熊处消遣。冯熊亦当世高士，不就齐王之召，闲居在洛。见荣每日来谒，则醺醺然不言一正事，乃责问曰："彦先数数好饮，此何意也？仆闻酒为狂乐，圣人恶之。今足下耽此曲蘖，夜以继日，此非贤君子之所事也。愿深察之，毋败峻德。"荣曰："予读儒书，岂不知酒为祸败之源乎！君不知予心也。今齐王骄恣过甚，擅权自用，不久必败。吾既受其职，不可脱彼而去，揆所难免，是以强饮，暂遣愁怀耳。频至贵寓闲行者，意有所恳，未敢直告故也。"熊曰："有何见谕？"荣曰："欲得求一佳策，脱此樊笼，保全馀生。肯一筹画否？"熊曰："故人原来为此，吾实不知其故。"乃呻吟半晌而言曰："此亦不难。某有小策，保为脱去。"乃密与顾荣曰："如此如此。"言罢相别。次日，冯熊托以他事往见葛旟，谈论府中之人。冯熊曰："府内仕客俱可，吾所虑者，顾荣一人。此人酗酒无徒，空有其名，岂堪大任！醉后恐误泄府中之案牍耳，何不言于齐王，早为定夺。况兼性忒刚直，不慎机密，非远谋之人也。"葛旟曰："吾每欲言之，奈是齐王自辟之人，故未敢耳。"熊曰："知而不言，非忠臣也；疑而不去，非智士也。何以不敢为辞乎！"旟乃谢熊送出。次日，乘间言于齐王曰："臣观顾荣在府，无所建明，终日饮酒，醒而复醉，府台案牍重积。若此无徒，岂不误事。"齐王曰："吾重其名而召之，谁知是一酒徒耳！"即时迁荣出府，使为中书郎。颐荣得离齐府，乃绝酒不饮。
　　
　　同郡张翰，字季鹰。亦有灼见，私谓顾荣曰："今齐王专而自用，不纳忠谏，终必见败，败则吾辈亦及于祸矣。"荣曰："吾一向但见刀刃锋露，即便惊心落胆，似将及我，故以计求出，冀脱身耳。意欲与吾友共采南山之蕨，饮东江之水，以乐馀生。尊意以为何如？"翰曰："吾有此心久矣，但不能脱此羁绊耳！"叹息而别。一日，翰邀荣共饮，适见西风飘梧，凄声飒飒，荣曰："今至此秋天之气，不觉听厉唳而顿起悲思耳！"翰曰："锦城虽云乐，不如早还乡。"二人共叹吴中菰菜、莼羹、惠茶、鲈鲙之美，遂私议曰："人生富贵，但适志耳。何能羁宦千里，以要名爵乎！"乃弃官，密地共逃回吴。齐王闻知二人遁，心中嗔怒不已。董艾曰："有官不愁无人做，何苦将荣、翰二人介意乎！"齐王听之，即不追究。
　　
　　一日，宴会乐阕，董艾曰："若论丝竹之音，皆不如稽侍中之精妙无比也。"齐王听言，即命稽绍品弹一曲，以助筵中之乐。绍抗辞对曰："殿下匡复社稷，执掌铨衡，当轨物作则，垂范于后。何故欲使缙绅大臣作伶优之事，以轻亵朝廷冕服哉！臣虽偎不足道，忝备常伯之职，腰金佩玉，侍御殿前，岂可操执丝竹，下同教坊乎！"齐王见绍是耿介君子，乃笑而谢之。众官散去。越日，有南阳处士郑方，知齐王以骄奢逸乐败坏国家，乃乘间上言曰："大王以王室至亲，秉国大政，内无三颂之称，外有五失之议。"齐王曰："何以见之？"方曰："大王安不虑危，宴乐过度，一失也；宗室骨肉，互相疑忌，二失也；汉寇未平，不思剿灭，而顿息武备，三失也；百姓困穷，不闻悯恤，而征徭愈酷，四失也；正士见弃，忠言逆耳，而坐朝百官，五失也。殿下有此五失，而不自省，窃为殿下危之。若不早为之计，诚恐家国祸且不测也！"齐王亦不见信，而亦不加责。长史孙惠劝采其论，宜改悔以惬众望，齐王又不听。孙惠虑事若一坏，祸必及己，乃上言劝齐王效成都王辞政归藩，保全令闻，以为身到许昌，后虽有乱，或可免其祸也。齐王不听。惠乃复上书以谏之曰：
　　
　　天下之事，有五难四不可，而大王皆居之，臣窃以为惧也。且夫强敌在前，疆埸不固，一难也；藩镇擅兵，不畏朝典，二难也；贼寇蜂起，百姓流窜，三难也；亲王欠睦，储嗣未坚，四难也；仓库空虚，国家多难，五难也。久荷大名，而不知自损，一不可也；久执大权，而不知自抑，二不可也；久专大政，而不知分理，三不可也；久居大位，而不知退让，四不可也。今大王居难中而不以为难，处不可中而以为可，臣固至愚，窃所不安也。矧朝无至人，惟知承顺大王之颜，而不知匡救政治之失；举选不当，职任非才；成都王有功不伐，殿下勿之信任，而使辞政归邺，朝臣无有不太息者也。当此王事多难之时，既不能身任太平之治，又不能克平祸乱之奸，宜思功成身退之道，进用贤能之人，委政成都、长沙二王，长揖归藩，则泰伯、子臧不能专美于前，当可与东海王疆优游永乐矣。
　　
　　齐王看其书而不能用。孙惠惧害及己，乃称母病危笃，乞归侍疾。齐王不许，惠乃逃去。齐王谓曹摅曰："孙惠劝吾委政归藩，吾听而未即用，他就私自逃遁，甚为可恶！当索而治之。"曹摅曰："物禁太甚，则极而反，理之然也。大王诚能居高虑危，应机作事，辞政委权，褰裳而去，斯乃善之善者也。孙惠之言，导主以义，忠臣之直也，大王实宜听之。今闻其母有疾，大王不允其请，为亲而逃，此孝子之情也，大王亦不必憾。惠今情意两尽，虽彼逃去，诚不失为忠孝之臣，竟当原之。"齐王纳摅言而不责孙惠，然终恋富贵，而不能从其佳策，以释大权。左卫将军王豹见齐王不听二人忠言，而骄恣尤甚，亦致笺上齐王劝其委释大政，免致人怀妒忌，以杜后患。笺曰：
　　
　　夫天下之事，有未萌而定乱者，有过后而见思者。切见成都、河间、长沙三王，皆以方刚之年，镇居要害之地，并点戎马，将猛兵强，甚为可畏。今殿下挟震主之威，独专大权，统摄大政，广造府第，未见其为福也。为兹之计，但当悉遣王侯返镇，依周召之法，各总所属，以协辅天子，任用明良，以佐理庶事。殿下慨然归政归藩，求享齐鲁之富，以永乔松之年，可使诸王无嫉妒之嫌，而晋室有无疆之庆矣。臣豹至愚，冒干天听，鉴纳幸甚。
　　
　　齐王冏先见顾荣等劝己不听而逃，又闻曹摅、郑方谏论，理皆相合，心中已有允从微思。及览王豹之笺，豁然顿起改悔之意，乃与东海王越共议之曰："王豹劝孤归藩，其理甚善。今特请弟至此，欲定一人，代吾任事，非长沙王则成都王也。二王谁为优劣？"东海王见其数不及己，心中恶之，遂欲幸其暴虐骄横，然后倡纠诸王，讨正其罪，窃功劳以要大权，乃以言缓其心曰："太师还当三思而行，未宜忽遽。且清河立为太子，是我二人保奏的，渠今一个秉政，两个俱入任事，倘一变乱王储，则你我皆有妄举罪过矣。且制有兄终弟及之典，必须定夺的当，得托方可。"齐王不答。越恐齐王悔过，得以保终富贵，复绐其嬖信葛旟曰："王豹小人之言，误国甚矣。欲教齐王委政，改使他人来任，其则众望与五公等，亦皆解职归藩，天下岂不乱乎？"旟曰："大王见者是也，明当再议。待吾见太师，看其主意何如，又作道理。"言罢相别。次日，齐王又召五公等共议曰："昨日王豹笺上，劝吾谢政归藩，言似近理，思欲从之。汝等高见以为何如？"葛旟、董艾曰："此等之言，何可听信！专欲赚误大王，以买诸王之心，思叨重禄耳。王今一解职归许，则受他人所制矣。此时众辈以大王权势尊严，难与举动，故使王豹致笺诳惑聪听，实欲排害大王耳。宜当深思，莫使后悔。"齐王曰："然则不可从也？"旟曰："此等卖主求荣之人，当杀之以戒将来！"齐王低首不答。葛旟、董艾暗使卫毅收豹，令鞭杀之。卫毅是其恶党，即将王豹押至铜驼之下，拷鞫其卖主求荣之事，勒其供招。皮肉皆绽，不胜苦楚。王豹曰："吾之本心，不过为主，劝齐王谦退自保，使得克全富贵，以享无疆之福耳。今反以忠为佞，是吾肉眼不辨贤愚，不明进退，自求祸也。可伤，可伤！吾知齐王亦无杀吾之心，此葛旟、董艾小贼辈，欲害吾以图固位耳。吾恐位不能固，我朝死而贼奴夕亦就夷矣！众刀创在此，死后可将吾头悬于大司马之门，以观各兵之攻齐，则无遗憾矣！"言讫，撞石而死。自此人心皆背，部曲离心，齐王之祸不远矣。豹死其日，天惨云愁，人皆悲之。有诗叹齐王曰：
　　
　　齐王固宠更妨贤，张翰思莼返故园。顾荣孙惠相逃遁，葛颙董艾窃威权。
　　
　　尽忠王豹呈佳策，碎首铜驼受苦冤。望悬门首观兵变，千古令人羡至言。
　　
　　又有诗一首曰：
　　
　　固宠齐王欲主专，妨贤娇蹇拒忠言。孙曹已达呈明疏，张顾知机避祸前。
　　
</div>
    <div class="pagination">
<a href="续三国演义_page17.html">上一页</a><span>...</span><a href="续三国演义_page13.html">13</a><a href="续三国演义_page14.html">14</a><a href="续三国演义_page15.html">15</a><a href="续三国演义_page16.html">16</a><a href="续三国演义_page17.html">17</a><span class="current-page">18</span><a href="续三国演义_page19.html">19</a><a href="续三国演义_page20.html">20</a><a href="续三国演义_page21.html">21</a><a href="续三国演义_page22.html">22</a><a href="续三国演义_page23.html">23</a><span>...</span><a href="续三国演义_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
