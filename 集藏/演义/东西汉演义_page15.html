<!DOCTYPE html>
<html>
 <head>
  <meta charset="utf-8"/>
  <title>
   东西汉演义 - 第 15 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东西汉演义 - 第 15 页/共 17 页
  </h1>
  <div class="content">
   建武九年，公孙述遣其将任满、田戎、程汎大下江关，击破冯骏等，据住荆门。岑彭兵少，数攻不利，于是大造战船、攻具，以待援兵到来。至十一年春，帝遣岑彭与吴汉及臧宫、刘隆、刘歆发南阳、武陵、南郡兵，又发桂阳、零陵、长沙水兵，皆会集荆门。时江中欑柱密布，岑彭乃同吴汉等沿江远远相度形势，吴汉曰：“似此水道横绝，无用武之地，兵多止费粮谷耳。当暂罢三郡蜀卒，俟隙观变，再行调取。”彭岑曰：“蜀兵势盛，我兵既集，不乘势以规进取，而复遣去，不益长冠志，而阻士心乎？”汉必欲罢之，彭乃上书言状。帝报彭书曰：“大司马习用步骑，不晓水战。荆门之事，一由征南公为重而已。”
　　彭乃令军中募攻浮桥先登者上赏。于是偏将军鲁奇应募而前。时东风大起，彭大喜曰：“此天助也。”因与鲁奇各领露桡冒突百艘，各带攻具，扬帆西进。露桡者，谓露桡在外，人在船中，触冒而冲突也。鲁奇领令，开船先进，只见帆饱流急，雪浪喷空，船去如弩箭离弦，顷刻将抵浮桥。正侍直冲而进，却是作怪，那船只在江中摇摆不得上。而斗楼上任满等早已望见，楼上弩弓密布，桥下战船一字摆开杀下，虽非顺风，却是顺水，摇动摧艄橹，纷纷迎来。鲁奇大惊，吩咐各船齐用劲弩，发火炬焚桥，自却舍命恶战，枪挑落水者，不计其数。任满正在斗楼指挥兵将，只见人炬如流星般飞来，一刻之间，楼桥俱着，吓得蜀将火急逃生不及，时风怒火盛，只听得轰天价一声响，桥楼崩坍。先是鲁奇船不得动，原来是欑柱上的反把钩，奇使善泅者入水，尽去其欑柱，此时岑彭亦到，于是数百号冒突楼船，顺风并进、蜀兵大乱，溺死者数千人。这一场大战，斩了任满，生擒程汎。只逃走田戎，却保守江州去了。
　　于是岑彭表上刘隆为南郡太守，自率臧宫、刘歆等长驱入江关，而下令军中，无得掳掠。所过百姓皆奉牛酒迎劳。彭每亲见诸耆老，为言大汉哀愍巴蜀，久见虏役，故与师远伐，以讨有罪，为人除害，让不受其牛酒。百姓皆大喜悦，争开门降。彭到江州，以田戎粮食多，难以卒拔，乃留冯骏守之，自引兵乘利直指垫江，攻破平曲，收其米数十万石。
　　时公孙述大惧，乃使延岑、吕鲔、王元及其弟恢，领倾国之兵，拒住广汉及资中，又遣侯丹率二万人拒黄石。岑彭探听的实，乃多张疑兵，使护军杨翕与臧宫拒延岑等，自却分兵浮江下还江州，溯成都江而上，袭击侯丹，大破之。因日夜倍道兼行二千余里，径拔武阳。使精骑驰上广都，离成都数十里，势若风雨，所至皆奔散。公孙述大惊，以杖击地曰：“吾以大兵拒广汉，乃绕出延岑军后，是何神也！”
　　先是六月，述将环安遣人刺杀中郎将来歙，帝乃自将大兵征蜀。七月，次长安。八月，岑彭破侯丹于黄石。时臧宫将降卒数万于广汉间，粮少，转输不至，降者皆欲散畔，所得郡邑，复各保聚，观望成败。宫彷徨无措，欲引还，恐为所反。会帝遣谒者将兵诣岑彭，有马七百疋。宫大喜，乃矫制取以自益，因日夜进兵，多张旗帜，登山鼓噪，右步左骑，挟船而引，呼声动山谷。延岑不意汉兵骤至，登山望之，大震恐。宫因从击，大破之，斩首无算，溺死者万余人，水为之浊流。延岑逃得性命，奔往成都，其众悉降，尽获其兵马珍宝，自是乘胜追杀。时王元人马屯扎平阳乡，臧宫一到，元已魂飞魄散，举众归降。遂进拔绵竹，破涪城，斩公孙述弟恢。复攻拔繁、郫。前后收得节五，印绶千八百，全蜀震恐。
　　帝欲降述，乃与述书，陈言祸福。述省书叹息，以示所亲常少、张隆，隆、少皆劝降，述曰：“废兴，命也。岂有降天子哉。”左右莫敢复言。领军环安进曰：“汉将中只岑彭一人难敌耳。追田戎于夷陵，拒隗嚣于陇坻，蜀人至今胆寒。”述笑曰：“犹强于来君叔哉！”
　　却说岑彭既拔武阳，闻臧宫已破涪城，吴汉将南阳兵溯江而上，亦将到，喜曰：“灭蜀可克期矣。”遂拔营前进。有成都亡奴来降，云述得帝书，光禄勋张隆，太常常少劝述降，述无降意，大臣皆怨，日夜离叛。岑信之，留于帐下，会日暮驻营，询地名，曰：“彭亡。”彭恶之，以日暮未便他徙。夜半，营中有警巡营，见有黑影瞥如飞鸟，出投西去，追之莫及。传入中军，彭已被刺死。监军郑兴大惊，不候天明，急领全营东退，以授吴汉，而武阳一带复失。彭持军整齐，所过秋毫无犯。邓谷王任贵闻彭威信，越数千里遣使迎降。会彭已薨，帝尽以任贵所献，赐彭妻子，谥曰壮侯。蜀人怜之，为立庙武阳，岁时祠焉。子遵嗣，徙封细阳侯。
　　吴汉稍休士卒，复率兵进。十二年正月，与蜀将魏党、公孙永战于渔涪津，大破之，遂围武阳。述遣子婿史兴将五千人救之。汉迎击兴，尽殄其众，因入犍为界。诸县皆城守，汉乃进军攻广都，拔之。时秋七月也，威虏将军冯峻已拔江州，生擒田戎。武阳以东诸小城皆降。汉闻各路兵俱到，乃遣轻骑烧成都市桥。帝驰书戒汉曰：“成都十余万众，不可轻也，但坚据广都，待其来攻，勿与争锋。若不敢来，公转营迫之，须其力疲，乃可击也。”汉不听，乃自将步骑二万余人，进逼成都。去城十余里，阻江北为营，作浮桥，使副将武威将军刘尚将万余人屯于江南，相去二十里。帝闻之大惊，责汉曰：“比敕公于条万端，何意临事悖乱，既轻敌深入，又与尚别营，事有缓急，不复相及。贼若出兵缀公，以大众攻尚，尚破，公既败矣。幸无他者，急引兵还广都。”此诏未到，述果使其将谢丰、袁吉将众十余万，分为二十余营，并出攻汉，使别将将万余人，劫刘尚，令不得相救。汉与大战一日，兵败走入壁，丰因围之。汉乃召诸集帐下曰：“吾共诸君逾越险阻，转战于里，所在斩获，遂深入敌地，至其城下。而今与刘尚两处受围，势既不接，其祸难量，欲潜师就尚于江南，并兵御之，若能同心一力，人自为战，则大功可立，如其不然，败必无余。成败之机，在此一举。”诸将皆曰：“诺。”于是厉兵秣马，闭营三日不出，乃多树旗幡，使烟火不绝，夜衔枚引兵与刘尚合军。丰等不觉，明日，乃分兵拒江北，谢丰自将攻江南。汉尽出精锐迎战，自旦至脯，遂大破之，斩谢丰、袁吉，获甲首五千余级。于是引还广都，留刘尚拒述，具以状上，而深自谴责，帝报曰：“公还广都，甚得其宜。述必不敢略尚而击公也。若先攻尚，公从广都五十里，悉步骑赴之，适当值其危困，破之必矣。”帝复使谒者张堪，送委输缣帛，并领骑六千匹，诣吴汉，在道复追拜堪为蜀郡太守，堪字君游，南阳宛人也。早孤，年十六让父余财数百万与兄子，而受业长安，志美行厉，诸儒号为圣童。帝微时见堪志操，常嘉焉。及即位，来歙荐之，召拜郎中，三迁为谒者。
　　却说吴汉惩前失，自是与述将战于广都、成都间，八战八克，遂军于成都郭中。述惊惶无措，谓延岑曰：“事当奈何？”岑曰：“男儿当死中求生，可坐穷乎？财物易聚耳，不宜有爱。”述乃悉散金帛，募敢死士五千余人，以配延岑，出市桥，大建旗帜，鸣鼓挑战，而潜遣奇兵出吴汉军后。岑众无不以一当百，吴汉大败，延岑舍死追杀，汉落水中，缘马尾得出。正在危急，恰好张堪到来，七千匹马尘土蔽天，延岑大惊，退入城中。吴汉收聚残败，谓刘尚曰：“已逼贼城，犹有此败。今军中只余七日粮，而克城未有时日。速阴具船，将军先行，吾当断后耳。”
　　却说张堪正到，闻汉败欲遁去，急驰往见汉，说述必败，不宜退师之策。汉从之，乃示弱挑敌，相延数日为。十一月一日，见述众竞备西北，俄倾知辅威将军臧宫杀到，宫破涪城后，复连屠大城，兵马旌旗甚盛，乃乘兵入小雒郭门，直历成都城下。不一刻，只见宫随从数骑，来至汉营。汉大喜，为置酒高会，甚欢。饮毕，宫辞去，汉谓宫曰：“将军向者经虏城下，震扬成灵，风行电照。然穷寇难量，还营愿从他道矣。”宫不从，复路而归，贼亦不敢近之。
　　明日，臧宫攻咸门甚急，述视占书云：“虏死城下。”大喜，谓汉等当之。乃自将数万人，出城攻汉，使延岑拒臧宫。岑三合三胜，自旦及日中，军士不得食，并疲倦。先吴汉见述出，乃自勒兵，令敌与官战，至是乃使护军高午、唐邯，将数万锐卒，突出击之。述兵大乱败走。高午正在酣战，忽见远远銮旗之下，盔甲鲜明，知是公孙述，乃急追上，大喝一声，“丑贼何逃，还我岑将军命来。”述急转身来斗，被午当胸一枪，直穿透背，跌下马来，却彼左右抢救，舆入城去。述召延岑入，以兵属之。至夜创血不止，痛极而死。明旦，岑遂降。吴汉乃夷述妻子，尽灭公孙氏，并族延岑。
　　先是城拔，张堪先入据城，检阅库藏，收其珍宝，悉条列上闻，秋毫无私。及吴汉入，乃族灭两家，复放兵大掠，焚述宫室。帝闻之，怒以谴汉，又让汉副将刘尚曰：“城降三日，吏人从服，孩见老母，口以万数，一旦放兵纵火，闻之可为酸鼻。尚宗室子孙，尝更吏职，何忍行此？仰视天，俯视地，观放麑啜羹二者，孰仁？良失斩将吊人之义也。”时常少、张隆并以忧死。帝下诏追赠，以礼改葬之。其忠节志义之士，并蒙旌显。程乌、李育以有才干，皆擢用之。于是西土咸悦，莫不归心焉。以张堪能慰抚吏民。复拜臧宫为广汉太守。
　　明年正月，吴汉振旅浮江而下，至宛，有诏令过家上冢，赐谷二万斛。时又增臧宫邑，更封酂侯。帝思岑彭功，复封其幼子淮为谷阳侯。陇蜀俱平，于是大飨将士，班劳策勋，功臣增邑，更封凡三百六十五人，其外戚恩泽封者四十五人。益州传送公孙述瞽师，郊庙乐器、葆车、舆辇，于是法物始备。兵革既息，天下少事，文书调役，务从简，乃至十省其九焉。
　　帝诏窦融与五郡太守，奏事京师，官属宾客相随，驾乘千余辆马，牛羊被野。融到，诣洛阳城门，上凉州牧、张掖属国都尉、安丰侯印绶，诏遣使还侯印绶。引见，就诸侯位，赏赐恩宠，倾动京师。数月，拜为冀州牧，十余日，迁大司空，融自以非旧臣，一旦入朝，在功臣之右，每召会进见，容貌辞气卑恭已甚。帝以此愈亲厚之。融小心，久不自安，数辞让爵位。尝上疏曰：
　　臣融年五十二，有子年十五，质性顽钝。臣融朝夕教导以经艺，不得令观天文，见谶记，诚欲令恭肃畏事，恂恂循道，不愿其有才能，何况乃当传以连城广土，享故诸侯王国哉！
　　因复请间求见，帝不许。后朝罢，逡巡席后。帝知欲有让，遂使左右传出。他日会见，先诏融曰：“日者知公欲让职还土，故命公暑热且自便。今相见，宜论他事，勿得复言。”融乃不敢重请。后又加位特进，行卫尉事，弟友为城门校尉，兄弟并典禁兵。融长子穆，尚内黄公主。穆子勋，尚东海恭王彊女淯阳公主。友之子固，亦尚光武女涅阳公主。窦氏一门，两侯三公主，四二千石，皆并时。自祖及孙，官府邸第相望，京邑奴婢以千数，于亲戚功臣中，莫以为比。范氏《后汉书》论曰：
　　窦融始以豪侠为名，拔起风尘之中，以投天隙，遂蝉蜕王侯之尊，终膺卿相之位，此则徼功趣势之士也。及其爵位崇满，至乃放远权宠，恂恂似若不能已者，又何智也。尝独详味此子之风度，虽经国之术无足多谈，而进退之礼良可言矣。
　　融卒时年七十八。谥曰戴侯。子孙显达，盖与国相终始云。此时天下底定，而西平诸羌，南靖交址，则马伏波之言语行事，颇足观览，次之后回。
第二十七回　三边绩用伏波死
　　却说羌戎种类不一，大抵得西方金行偏气，故性坚刚勇，以力为雄。然王政修则宾服，德教失则寇乱。三代以来，见诸《诗》《书》《左》《史》姑不叙论，及秦始皇使蒙恬将兵略地，西逐诸戎，北却众狄，筑长城以界之，众羌不复南度。至于汉兴，匈奴冒顿兵强，破东胡，走月氏，威震百蛮，臣服诸羌，是以无事。武帝开边，障塞亭燧，夏出长城外数千里。即宣帝时，先零诸羌叛，赵充国将兵破平之。直至王莽末，众羌始还，据西海为寇。更始、赤眉之际，羌遂放纵，寇金城、陇西。隗嚣虽拥兵，而不能讨之，乃就慰纳，因发其众，与汉相拒。及隗嚣死，司徒掾班彪上言：“羌汉杂处，习俗既异，言语不通，数为小吏黠人所见侵夺，穷恚无聊，故致反叛。旧制益州、幽、凉各部，皆置校尉，持节领护，理其怨结，循受疾苦，又数遣使驿，通动静，以为儆备。今宜复如旧，以明威防。”光武从之，以牛邯为议羌校尉。未久邯卒，而职省十年。
　　羌寇金城，来歙与诸将破之，歙荐马援为陇西太守。时先零闻来歙已死，复寇临洮。马援乃发步骑三千人掩击，大破之，诸羌八千余人，诣援降。诸种复有数万屯聚寇钞，拒浩亹隘。援与扬武将军马成击之。羌败，因将妻子辎重，移阻于允吾谷。援乃潜行间道，掩赴其营。羌大惊溃，复远从唐翼谷中，援复追之。羌引精兵聚北山上，援即向山结阵，而分遣数百骑，绕袭其后，乘夜放火，击鼓叫噪，虏遂大溃，凡斩首千余级。援以兵少，不得穷追，收其谷粮、畜产而还。时夜战，援中弩，夭贯其胫，援战愈力，还营始去矢治创。是时朝臣以金城、破羌之西，途远多寇，议欲弃之。援上言，破羌以西，城多完牢，易可依固，其田土肥壤，灌溉流通。如羌在湟中，则为害不休，不可弃也。帝然之，于昌诏武威太守梁统，令悉还金城客民，归者三千余口，使各返旧邑，援奏置长吏，缮城郭，起坞侯，开导水田，劝以耕牧，郡中乐业。乃罢马成军。
　　十三年，武都参狼羌与塞外诸种为寇，杀长吏。援将四千余人击之，至氐道县，羌在山上，援军据便地，夺其水草，不与战。羌遂穷困，豪帅数十万户尽亡出塞，诸种万余人悉降。于是陇右清净。
　　时王常屯固安，拒卢芳，薨于屯所。以杜茂屯北边，遣马武屯滹沱河，以备匈奴。杜茂、吴汉数击卢芳，并不克。而芳将随昱留守九原，见陇蜀俱平，知芳必随灭，计欲胁芳降汉。芳微觉，知羽翼外附，心膂内离，遂弃辎重，亡入匈奴。其众尽归随昱，昱乃随使者程恂诣阙，拜昱为五原太守，封镌羌侯。芳后病死。
　　四夷既安，乃益求贤俊，以图治安。先是丞相故事，四科取士，一曰德行高妙，志节清白；二曰学通行修，经中博士；三曰明达法令，足以决疑，能案章覆问，文中御史；四曰刚毅多略，遭事不惑，明足以决，才任三辅。令皆有孝悌廉公之行。是时为建武十二年八月乙未，复下诏书：“三公岁举茂才各一人，廉吏各二人，光禄岁举茂才、四行各一人，察廉吏三人，中二千石岁察廉吏各一人，廷尉、大司农各二人，将兵将军岁察廉吏各二人，监察御史、司隶州牧岁举茂才各一人。”
　　帝初即位，即访求卓茂以为太傅，而以邓禹为大司徒，吴汉为大司马，王梁为大司空，是为三公。邓禹西征，以伏湛行大司徒事。湛字惠公，父理受《诗》于匡衡，为当世各儒，湛性孝友，少传父业。帝知湛才任宰相，建武三年，遂代邓禹为大司徒。湛虽在仓卒，造次必于文德，以为礼乐政化之首，颠沛犹不可违。会以细故坐免。六年，徙封不其侯，遣就国，以侯霸代之。霸字君房，河南密人也。矜严有威容，笃志好学，师事九江太守房元，治《穀梁春秋》。王莽时，为临淮大尹，有能名。建武四年，徵拜尚书令。时朝无故典，又少旧臣，霸明习故事，收录遗文，条奏前世善政法度，有益于时者，皆施行之。每春下宽大之诏，奉四时之令，皆霸所建也。及为大司徒，在位明察守正，奉公不同。建武二年，王梁以军事违敕，遂以宋宏为大司空。宏以清行致称，雅进贤士。
　　建武六年，茂陵杜林自陇西还三辅，光武闻之，乃徵拜侍御史。林字伯山，尝从外氏张竦受学，博洽多闻，时称通儒。东海卫宏、济南徐巡等，皆师事之。林前于西州得漆书《古文尚书》一卷，常宝爱之，呈遭艰困，握持不高身。出以示宏等曰：“林流离兵乱，常恐斯经将绝。何意东海卫子，济南徐生，复能传之，是道竟不坠于地也。古文虽不合时务，然愿诸生无悔所学。”宏、巡益重之，于是古文遂行。林尝荐同郡范逡、赵秉、申屠刚及牛邯等，皆被擢用。十一年，代郭宪为光禄勋。内奉宿卫，外总三署，周密敬慎，选举称平。时群臣上言宜增科禁，诏下公卿议，林奏曰：“夫人情挫辱，则节义之风损，法防繁多，则苟免之行兴。古之明王深识远虑，动居其厚，不务多辟，大汉初兴，蠲除苛政，更立疏纲，海内欢欣，人怀宽德。及至其后，渐以滋章，吹毛求疵，诋欺无限，果桃莱茹之馈，集以成臧，小事无防于义，以为大戮，故国无廉士，家无完行。至于法不能禁，令不能止，上下相遁，为敝弥深。臣愚以为宜如旧制，不合翻移。”帝从之。
　　帝好经术，所至先访儒雅，采求阙交。故四方学士莫不抱负坟策，云会京师，如范升、陈元、郑兴、杜林、卫宏、刘昆、桓荣之徒，继踵而集。故图籍之盛，考之史传，未有如东汉者。初光武迁还洛阳，其经牒秘书，载之二千余辆，自此以后，犹三倍于前云。
　　帝长于民间，颇达情伪，悉民疾苦，故勤约之风，行于上下。而临宰邦邑者，亦竞能其官。略表数人，所谓迹显当时，声施后世者，览之颇足兴顽起情。
　　茂陵郭伋，字细侯，乃武帝时郭解之后也。少有志行，王莽时为并州牧。世祖即位，徵拜雍州牧。建武五年，转渔阳太守。时猾寇充斥，伋到，示以信赏，纠戮渠师，盗贼销散。又整勒士马，设攻守之略，匈奴远迹，不敢入塞，民得安业。在职五岁，赋口倍增。后寇恂从征西陇，征伋拜颍川太守，远近贼寇，束手归降。十一年，上以卢芳未灭，调伋为并州守，所到县邑，老幼相携，逢迎道路焉。伋乃聘求耆德雄俊，设几杖之礼，朝夕与参政事。行部到西河美稷，有童儿数百，各骑竹马，迎拜道次，曰：“闻使君到，人人生喜，故来奉迎。”伋笑谢之。及事讫，诸儿复欢聚，送至郭外，遮问使君何日当还，伋顾别驾从事计日以告之。行部既还，先期一日，仍为违信于诸儿，遂止于野亭，待期乃入。
　　南阳太守杜诗，性节俭，而政治清平。以诛暴立威，善于计略，省爱民役，造作农器，百姓便之。又修治陂池，广拓土田，郡内比室殷足。时人以方召信臣，语曰：“前有召父，后有杜母。”召信臣，元帝时为南阳太守，为人兴利，务在当之。字翁卿，寿春人也。
　　孔奋，字君鱼，扶风茂陵人。少从刘歆受《春秋左氏传》，歆称之，谓门人曰：“吾已从君鱼受道矣。”遭王莽乱，与老母幼弟避兵河西。建武五年，窦融请署议曹椽，守姑臧长。时天下扰乱，惟河西独安，而姑臧称为富邑。陇蜀既平，河西守令咸被徵召，财货连毅，弥竟川泽。惟奋无资，单车就路。姑臧吏民及羌胡更相谓曰：“孔君清廉仁贤，举县蒙恩，如何今去，不共报德？”遂相赋敛牛马器物，至千万以上，追送数百里。奋谢之而已，一无所受。后拜武都太守，举郡改操。
　　张堪先为蜀郡太守，吏民大悦。后拜渔阳太守，捕击奸滑，赏罚必信，吏民皆乐为用。匈奴尝以万骑入渔阳，堪率数干骑奔击，大破之，郡界以静。乃于狐奴开稻田八千余顷，劝民耕种，以致殷富。时麦多双穗，百姓歌曰：“桑无附枝，麦穗两岐，张君为政，乐不可支。”帝尝召见诸郡计吏，问其风土及前后守令能否。蜀郡计椽樊显进曰：”渔阳太守张堪昔在蜀汉，仁以惠下，威能讨奸。前公孙述破，珍宝山积，卷握之物，足富十世，而堪去职之日，乘折辕车，布被囊而已。”帝闻之叹息，即拜显力鱼复长。
　　卫飒，河内修武人。初除襄城令，政有名迹，迁佳阳太守。郡与交州接境，颇染其俗，不知礼则。飒下车修痒序之教，设婚姻之礼，期年间，邦俗从化，飒理恤民事，居官如家，其所施政，莫不合于物宜。
　　宛人任延，年十二为诸生，学于长安，明《诗》《易》《春秋》，显名太学，学中号为“圣童”。避兵之陇西，时隗嚣已据四郡，遣使请延，延不应。更始元年，拜会稽都尉，时年十九，迎官惊其少。及到，静泊无为，惟先礼祠延陵季子，聘请高行，如董子仪、严子陵等，敬待以师友之礼。椽吏贫者，辄分奉禄以赈给之，省诸卒，令耕公田，以周穷急。建武初，延上书，愿乞骸骨，归拜王庭。诏徵为九真太守。九真俗以射猎为业，不知牛耕，民常告籴交址，每致困乏。延乃今铸作田器，教之垦辟日畴，岁岁开广，百姓充给。又骆越之民，无嫁娶礼法，各因淫好，无适的对之匹，不识父子之性，夫妇之道。延乃移书属县，各使男年二十至五十，女年十五至四十，皆以年齿相配，其贫无礼聘，令长史以下，各省奉禄以赈助之。同时相娶者，二千余人。是岁，风雨顺节，谷稼丰衍，其产子者，始知种姓，咸曰：“使我有是子者，任君也。”视事四年，徵诣洛阳。九真吏人，生为立祠。后拜武威太守，帝亲见，戒之曰：“善事上官，无失名誉。”延对曰：“臣闻忠臣不私，私臣不忠，履正奉公，臣子之节，上下雷同，非陛下之福。善事上官，臣不敢奉诏。”帝叹息曰：“卿言是也。”既之武威，郡之大姓，聚众为害，延发兵破之。自是威行境内，吏民累息。郡北当匈奴，南接种羌，民畏寇抄，多废田业，延到，集武略之士，明其赏罚，令屯要害，有警击讨。虏多残伤，遂不敢出。河西旧少雨泽，延乃为置水官吏，修理沟渠，人蒙其利。又立校官，自椽吏子孙，皆令诸学受业，郡遂有儒雅之士。后坐擅诛羌不先上，左转召陵令。及显宗即位，拜颍川太守，又为河内太守。数年，病卒。
　　前汉鲁人徐生善为仪容，文帝以为礼官大夫。刘昆者，陈留东昏人，少习容礼，通《易经》，能弹雅琴。王莽时教授弟子，恒五百人，每春秋飨射行礼，县宰辄率吏属而观之。后天下大乱，昆避难河南负犊山中。建武五年，举孝廉，不行，遂逃，教授于江陵。光武闻之，即除为江陵令，时县多火灾，昆辄向火叩头，辄能降雨止风。徵拜议郎，迁宏农太守。先是崤黾驿道多虎灾，行旅不通，昆为政三年，仁风大行，虎皆负子渡河。帝闻而异之。后徵代杜林为光禄勋，帝问曰：“卿前在江陵，反风灭火，后守宏农，虎北渡河。行何德政，而致是事？”昆对曰：“偶然耳。”左右皆笑其质讷。帝叹曰：“此乃长者之言也。”顾命书诸策。乃令入教授皇太子及诸王小侯五十余人。建武三十年，以老乞骸骨，诏赐洛阳第舍，以千石禄终其身焉。
　　光武自幼学长安之时，便亲淑贤俊，及即位以来，尤加意访求，孜孜不倦，故一时内辅外任，济济多贤，不可胜数。而蒲输旌帛，犹不绝于岩薮。北海逢萌，王莽时挂冠东都城门，浮海客辽东。及光武即位，乃之琅邪崂山，养志修道，人皆化其德。帝连徵之，不起。
　　太原广武人周党，亦不仕莽，敕身修志。莽末，贼暴纵横，残灭郡县，至广武，贼闻党高行，过城不入，帝强徵之，乃著短布单衣侍见尚书。及引见，党伏而不谒，自陈愿守所志，帝乃许焉。博士范丹奏曰：“臣闻尧不须许由、巢父，而建号天下，周不待伯夷、叔齐，而王道以成。伏见太原周党等，蒙加厚恩，使者三聘，乃肯就车。及陛见帝廷，偃蹇骄悍，不以礼屈。党等文不能演义，武不能死君，钓采华名，庶几三公之位。臣愿与坐云台之下，考试图国之道，不如臣言，伏虚妄之罪。而敢私窃虚名，夸上求高，皆大下敬，”书奏，帝诏曰：“自古明王圣主，必有不宾之士。伯夷、叔齐不食周粟，太原周党不受朕禄，亦各有志焉。”其赐帛四十匹，党遂隐居黾池。时齐国上言：有一男子披羊裘钓泽中。帝喜曰：“此当是子陵也。”子陵姓严名光，一名遵，会稽余姚人。少有高名，与光武同游学。及光武即位，光乃变姓名，隐身不见。帝思其贤，令天下以物色访之。至是乃备安车玄 ，遣使聘之。三反而后至，舍于北军，给床褥，太官朝夕进膳。司徒侯霸与光素旧，遣使奉书。光于床上箕踞抱膝，发书读讫，问曰：“君房素痴也。今为三公宁小差否？”使对曰：“位已鼎足，不痴也。”光曰：“遣卿来何言？”因传霸言，光曰：“君言不痴，是非痴语耶？天子徵我三，乃来，人主尚不见，当见人臣乎？”使求报书，光曰：“我手不能书。”乃口授曰：“君房足下，位至鼎足，甚善。怀仁辅义天下悦，阿谀顺旨要倾绝。”使者嫌少，求更足，光曰：“买菜乎？求益也。”霸得书，封奏之，帝笑曰：“狂奴故态也。”车驾即日幸其馆。光卧不起，帝就其卧榻，抚光腹曰：“咄咄！子陵不可相助为理耶？”光又眠不应，良久，乃张目熟视曰：“昔唐尧著德，巢父洗耳。士故有志，何至相迫乎？”帝曰：“子陵，我竟不能下汝耶？”于是升舆叹息而去。复引光入，论道旧故，相对累日。帝从容问光曰：“朕何如昔时？”对曰：“陛下差增于往。”因共偃卧，光以足加帝腹上。明日，太史奏客星犯御坐甚急，帝笑曰：“朕故人严子陵共卧耳。”除为谏议大夫，不屈，用耕于富春山。后人名其钓处为严陵濑焉。宋朝范文正公有《钓台记》云：
　　非光武不能遂子陵之高，非陵不能成光武之大。
　　《后汉书·逸民传赞》曰：
　　江海冥灭，山林长往，远性风疏，逸情云上，亦足高尚而惩薄俗矢。
　　又有向子平者，名长，河内朝歌人也。隐居不仕，性尚中和，好通《老》、《易》，贫无资食。好事者更馈焉，向受之取足，而反其余。王邑辟之，连年乃至，欲荐之于莽，固辞乃止，潜隐于家。一日读《易》至“损”“益”卦，喟然叹曰：“吾已知富不如贫，贵不如贱，但未知死何如生耳！”建武中，男女娶嫁既毕，乃敕断家事，勿复相关，当如我死也。于是与同好北海禽庆，俱游五岳名山，竟不知所终。
　　是时前后祥瑞叠见，甘露降南行唐，黄龙见东阿。九真徼外蛮夷，率种人内属，日南徼外变夷，献白雉白兔，广汉激外白马羌豪，率种人内属，匈奴遣使奉献，莎车国、鄯善国并遣使奉献。初巴、蜀既平，大司马吴汉上书请封皇子，不许。重奏连岁，至是乃诏群臣议。十五年四月，遂封皇子辅为右翊公，英为楚公，阳为东海公，康为济南公，苍为东平公，延为淮阳公，荆为山阳公，衡为临淮公，焉为左翊公，哀为琅邪公，又追谥兄伯升为齐武公，兄仲为鲁哀公。时朱佑奏：“古者人臣受封，不加王爵，可改诸王为公。”故诸王皆为公，后仍复为王者。
　　有诏下州郡，检核垦田顷亩及户口年纪。河南尹张伋及诸郡太守十余人，坐度田不实，皆下狱死，而郡国大姓，及兵长群盗，处处并起，郡县追讨，到则解散，去复屯结，青、徐、幽、冀四州尤甚。乃遣使者下郡国，听群盗自相纠发，五人共斩一人者，除其罪；吏虽逗留回避故纵者，皆勿问，以擒讨为效；其牧守令长，境内坐盗贼而不收捕者，又以畏愞捐城委守者，皆不以为负，但取获贼多少为殿最；惟蔽匿者乃罪之。于是更相追捕，贼并解散。徙其魁帅于他郡，赋田受禀，使安生业。自是牛马放牧，邑门不闭。
　　时有妖民李广等，诳惑百姓，无识下愚多信从之，遂共聚徒党，攻没皖城，杀皖侯刘闵，自称“南岳太师”。帝遣谒者张宗，将兵数干人讨之，为广所败。愚民益信之，其众大炽。时马援已还京师，于是使援发诸郡兵数万人击之。援曰：“是皆不乐太平之愚民，稍有膂力，遂自谓无敌，所谓蚁敌蜂屯，一燎无遗者耳。”遂发万余人四布，自率数百人奔击。李广出战，只一合斩之，万余人四合围剿，遂尽歼其众。援轻重回京，忽玺书复下拜授为伏波将军，大发三军，南征交址。未知如何，且听下回分解。
第二十八回　少海波罩薄后尊
　　却说南方诸国，虽自秦时分置郡县，然言语各异，礼教未通。及光武中兴，锡光为交址，任延守九真，于是教其耕稼，制为冠履，始知姻娶，渐习礼义，故慕化来献者不绝。及建武十六年，交址女子徵侧及其妹徵贰造反，大乱南边。徵侧者，麓泠县雒将之女也，嫁为朱鸢人诗索妻。姊妹皆精通武艺，勇力超群，遂恃勇霸害一方。太守苏定以法绳之，侧忿不受制，故反。于是九真、日南、合浦蛮夷皆应之，遂自立为王，寇略岭外六十余城。交址刺史及诸太守，仅得自守。光武乃诏长沙、合浦、交址具车船，修道桥，通障溪，储粮谷。至十八年四月，乃拜马援为伏波将军，以扶乐侯刘隆为副，督楼船将军段志等讨之。于是发长沙、桂阳、零陵、苍梧兵万余人，随山刊道千余里，至浪泊大战，贼败，斩首数千级，降者万亲人。援追徵侧等，连败之，乃奔入禁溪穴中，援守之。时段志病卒，刘隆等追散余贼。明年正月，穴中食尽，徵侧、徵贰出战，援悉斩之，传首洛阳。帝封援新息侯，食邑三千户。
　　援乃击牛酾酒，劳飨军士，从容谓官属曰：“吾从弟少游常哀吾慷慨多大志，曰：‘士生一世，取衣食裁足，乘下泽车，御款段马，为郡掾吏，守坟墓，乡里称善人，斯可矣。致求盈余，但自苦耳。’当吾在浪泊、西里间，虏未灭之时，下潦上雾，毒气重蒸，仰视飞鸢，跕跕堕水中，卧念少游平生时语，何可得也。今赖士大夫之力，被蒙大恩，猥先诸君纡佩金紫，且喜且惭。”吏士皆欢呼称颂。援将楼船二千余艘，战士二万余人，击九真余党都羊等，自无功至居风，斩获五千余人，岭南悉平。援所过辄为郡县治城郭，穿渠灌溉，以利其民。又与越人申明旧制，以约束之，自后骆越皆奉行马将军故事。
　　二十年秋，振旅还至京师。故人多迎劳之，平陵人孟冀亦于坐贺。冀，名下士，授因谓之曰：“吾望子有善言，反同众人耶！昔伏波将军路博德开置七郡，裁封数百户。今我微劳，猥飨大县，功薄赏厚，何以能长久乎？先生何以相济？”冀曰：“愚不及也。”援曰：“方今匈奴、乌桓尚扰北边，欲自请击之。男儿要当死于边野，以马革裹尸还葬耳，何能卧床上在儿女子手中那？”冀曰：“谅为烈士，当如此矣。”还京月余，会匈奴、乌桓寇扶风，援请行复出，屯襄国。
　　后武威将军刘尚击武陵、五溪蛮夷，深入军没，援因复请行，时年六十二。帝悯其老，未许之。援自请曰：“臣尚能披甲上马。”帝令试之，援据鞍顾眄，以示可用。帝笑曰：“矍铄哉！是翁也。”遂率中郎将马武、耿舒、刘延、孙永等，将四万余人征五溪。援夜与送者决别，谓友人社愔曰：“吾受厚恩，年迫余日索，常恐不得死国事，今获所愿，甘心瞑目，但畏权要子弟等，或在左右，或与从事，殊难得调。介介独恶是耳。”明年春，军至临乡，遇贼攻县，援迎击，破之。寇被逼饥困欲降，会援病卒，谒者宋均入虏受降，为置吏司，群蛮遂平。
　　初军次下隽，有两道可入，从壶头则路近而水险，从充则涂夷而运远，帝初以为疑。及军至，耿舒欲从充道，援以为弃日费粮，不如进壶头，扼其咽喉，充贼自破。以事上之，沼从援策。遂进营壶头。贼乘高守隘，水疾，船不得上。会暑甚，士卒多疫死，援亦中病，乃穿岸为室，以避炎气。贼每升险鼓噪，援辄曳足以观之，乃作歌曰：
　　滔滔武溪一河深，鸟飞不渡，兽不敢临，嗟哉！武溪多毒淫。
　　慷慨悲歌，左右闻之，莫不为之流涕，咸愿舍死杀贼焉。
　　时耿舒与兄弇书曰：
　　前舒上书，当先击充，粮虽难运，而兵马得用，军人数万，争欲先奋。今壶头竟不得进，大众怫郁行死，诚可痛惜。前到临乡，贼无故自致，若夜击之，即可殄灭。伏波类西域贾胡，到一处辄止，以是失利。今果疾疫，皆如舒言。
　　弇得书，奏之。帝乃使虎贲中郎将梁松，乘驿责问，因代监援军。会援病卒，而寇亦平。松，梁统子，尚舞阴公主。先是援尝有疾，松来候之，独拜床下，援不答拜。松去，请子问曰：“梁伯孙帝婿，贵重朝廷，公卿以下莫不惮之，大人奈何独不为礼。”援曰：“我乃松父友也，虽贵，何得失礼以轻其父乎？”松由是恨之。至是遂奏陷援。帝大怒，追收援新息侯印缓。又援在交耻，尝饵薏苡仁，以能轻身胜瘴气。而南方薏苡实大，援欲以为种，军还，乃载之一车。时人以为南土珍宝，权贵皆望之。援时方有宠，故莫以闻。及卒后，有上书谮之者，以为前所载还，皆明珠文犀。马武与侯昱皆上章言其状，帝益怒。授妻孥惶惧，不敢以丧还旧茔，裁买城西数亩地，槁葬而已。宾客故人，莫敢吊会。援兄子严与援妻子，草索相连，诣阙请罪。帝乃梁松书以示之，方知所坐，上书诉冤，前后六上，辞甚哀切，然后得葬。
　　有前云阳令朱勃诣阙上书曰：
　　臣闻玉德圣政，不忘人之功，采其一美，不求备于众。故高祖赦蒯通，而以王礼葬田横，大臣旷然，咸不自疑。夫大将在外，谗言在内，微过辄记，大功不计，诚为国之所慎也。故章邯畏口而奔楚，燕将据聊而不下，岂其甘心末规哉，悼巧言之伤类也。窃见故伏波将军新息侯马援，拔自西州，钦慕圣义，间关险难；触冒万死，孤立群贵之间，傍无一言之佐，驰深渊，入虎口，岂顾计哉！宁自知当要七郡之使，做封侯之福耶？八年，车驾西讨隗嚣，国计狐疑，众营未集，援建宜进之策，卒破西州。及吴汉下陇，惟狄道为国坚守，士民饥困，寄命漏刻。援奉诏西使，镇慰边众，乃招集豪杰，晓诱羌戎，谋如涌泉，势如转规，遂救倒悬之急，存几亡之城。兵全师进，师进辄克，铢锄先零，缘入山谷，猛怒力战，飞矢贯胫。又出征交址，士多障气，援与妻子生诀，无悔吝之心，遂斩灭徵侧，克平一州。间复南讨，立陷临乡，师已有业，未竟而死，吏士虽疫，援不独存。夫战或以久而立功，或以速而致败，深入未必为得，不进未必为非。人情岂乐久屯绝地不生归哉！惟援得事朝廷二十二年，北出塞漠，南渡江海，触冒害气，僵死军事，名灭爵绝，国土不传。海内不知其过，众庶未闻其毁，卒遇三夫之言，横被诬罔之谗。家属杜门，葬不归墓，怨隙并兴，宗亲怖栗。死者不能自列，生者莫为之讼。臣窃伤之。夫明主于用赏，约于用刑。高祖赏与陈平金四万斤，以间楚军，不问出入所为，岂复疑以钱谷间哉！夫操孔父之忠，而不能自免于谗，此邹阳之所悲也。《诗》云：“取彼谗人，投畀豺虎、豺虎不食，投畀有北，有北不受，投畀有昊。”此言欲令上天而平其恶。惟陛下留思竖儒之言，无使功臣怀恨黄泉。臣闻《春秋》之义，罪以功除，圣王之祀，臣有五义。若援，所谓以死勤事者也。愿下公卿平援功罪，宜绝宜续，以厌海内之望。臣年已六十，常伏田里，窃感栾布哭彭越之义，冒陈悲愤，战栗阙庭。
　　书奏，报归田里。至肃宗皇帝即位，乃追念之，下诏曰：
　　故云阳个朱勃，建武中以伏波将军爵土不传，上书陈状，不顾罪戾，怀旌善之志，有烈士之风。《诗》云：“无言不雠，无德不报。”其以县见谷二千斗，赐勃子若孙，勿令远诣阙谢。
　　《东观汉记》曰：“援长七尺五寸，色理发肤眉目容貌如画。”闲于进对，尤善述前世行事。每言及三辅长者，下至阁里少年，皆可观听。自皇太子诸王侍，闻者莫不属耳忘倦。又善兵策，光武尝言：‘伏波论兵，与我意合。’每有所谋，未尝不用。援有四子三女，卒后，梁松、窦固等谮之，家益失势，数为权贵所侵侮。兄子严，不胜忧愤，白蔺夫人，绝窦氏婚，求进女掖庭。书上，选援幼女入太子宫。显宗即位，立为后，即明德皇后也。这都是后话。亦昌黎所谓得牵连书者也。
　　且说光武初起宛时，娶于阴氏。明年春，击王郎至真定，又纳郭后。及即位，令侍中博俊至新封迎阴后与胡阳、宁平公主诸宫人至洛阳。二后俱封为贵人。是年郭贵人生子彊。三年，群臣请立后，帝以阴后雅性宽仁，欲立之。后以郭氏有子，固辞不肯当，遂立郭氏为皇后，以子彊为皇太子。其后郭后宠稍衰，数怀怨怼。十七年十月，遂废为中山王太后，立贵夫人阴氏为皇后。进后中子有翊公辅为中山王，以常山郡益中山国。其余九国公，皆归旧封，进爵为王。时太子侍讲郅恽言于帝曰：“臣闻夫妇之好，父不能得之于子。况臣能得之于君乎？是臣所不敢言。虽然，愿陛下念其可否之计，无今天下有议社稷而已。”帝曰：“恽善恕已量主，知我必不有所左右而轻天下也。”
　　郭后弟况，小心谨慎，帝善之。年始十六，拜黄门侍郎，封绵蛮侯。以后弟贵重，宾客辐凑。况谦恭下士，颇得声誉。十四年，迁城门校尉，至是复徙封大国，为汤安侯。后迁大鸿胪。帝数幸其第，赏赐丰盛，京师号况家为“金穴”云。
　　阴后兄识，弟兴，皆有名望。识初从伯升起兵，有功，更始封为阴德侯，行大将军事。建武元年，随贵人至，以为骑都尉，更封阴乡侯。随征，以军功增封，识叩头让曰：“天下初定，将帅有功者众，臣托属掖庭，仍加爵邑，不可以示天下。”帝甚美之，以为关都尉，镇函谷。十五年，定封原鹿侯。兴为人有膂力，建武二年，为黄门侍郎，守期间仆射，典将武骑，从征伐，平定郡国，甚见亲信。兴与同郡张宗，上谷鲜千裒，不相好，知其有用，犹称所长而荐达之。友人张汜、杜禽与兴厚善，以为华而少实，但私之以财，终不为言。是以世称其忠平。九年迁侍中，赐爵关内侯。帝后召兴欲封之，置印缓于前，兴固让曰：“臣未有先登陷阵之功，而一家数人，并蒙爵土，令天下觖望，诚为盈溢。臣蒙陛下、贵人恩泽至厚，富贵已极，不可复加。至诚不愿。”帝嘉之，不夺其志。贵人问其故，兴曰：“贵人不读书耶？‘亢龙有悔’，夫外戚家，苦不知谦退，嫁女砍配侯王，取妇眄睨公主，愚心实不安也。富贵有极，人当知足，夸奢益为观听所讥耳。”贵人感其言，深自降悒，卒不为宗亲求位。
　　帝舅寿张侯樊宏，为人谦柔畏慎，不求苟进。常戒其子曰：“富贵盈溢，未有能终者。吾非不喜荣势也，天道恶满而好谦，前世贵戚皆明戒也。保已全身，岂不乐哉。”宏所上便宜及言得失，辄手自书写，毁削草本。公朝访逮，不敢众对。宗族染其化，未尝犯法。帝甚重之。及后病困，车驾临视，留宿，问其所欲言，宏顿首自陈：“无功享食大国，诚恐子孙不能保全厚恩，令臣魂神惭负黄泉。愿还寿张，食小乡亭。”帝悲伤其言，而竟不许。二十七年卒。子倏嗣，谨约有父风焉。
　　却说光武皇帝十一子，郭皇后生东海王彊，沛王辅，济南王康，阜陵王延，中山王焉，许美人生楚王英，光烈皇后生显宗，东平王苍，广陵王荆，临淮公衡，琅邪王京。衡未及进爵为王而薨，无子，国除。彊为皇太子，郭后废，彊常戚戚不自安，数因左右及诸王陈其恳诚，愿备藩国。光武不忍，迟回者数岁。至十九年，乃立东海王阳为皇太子，改名庄。而以彊为东海王。帝以彊废下以过，去就有礼，故优以大封，兼食鲁郡，合二十九县，赐虎贲旄头，宫殿钟■之悬，拟于乘舆。二十年，徙封辅为沛王，郭后为沛太后。
　　是时朝野肃清，只有匈奴鲜卑犹时入塞，杀略吏人，朝廷以为忧。而中兴诸大将，已老死略尽，高密侯邓禹，胶东侯贾复，固始侯李通，好畴侯，扬虚侯马武，朗陵侯臧宫皆以特进奉朝请。全椒侯马成先为中山太守，以征武陵蛮无功，上太守印缓，就国。王霸以识边事，在上谷二十余年。祭遵从弟祭彤，初以遵故，拜为黄门侍郎，及遵死无子，帝伤之，乃以彤为偃师长，令近遵坟墓，四时奉祠之。彤有权略，视事五岁，县无盗贼，课为第一，迁襄贲令。时襄责盗贼，白日公行。彤至，诛破奸猾，殄其支党，数年政清。帝以为能当匈奴、鲜卑，及赤山、乌桓连和强盛，数入塞，帝忧之，乃拜彤为辽东太守。彤有勇力，能贯三百斤弓，虏每犯塞，常为士卒锋，数破走之。二十一年秋，鲜卑万骑寇辽东，彤率数千入迎击之，自被甲陷阵上，大奔，死者过半，遂穷追出塞。自后鲜卑震怖，不敢复窥塞。彤以三虏连和，卒为边害，二十五年，乃招呼鲜卑，示以财利。其太都护偏何，遣使奉献，愿得归化。彤慰纳赏赐。于是满离、高句骊之属，不骆驿款塞，上貂裘好马，帝辄倍其赏赐。其后偏何邑落诸豪并归义，愿自效。彤曰：“审欲立功，当归击匈奴，斩送头首，乃信耳。”偏何等皆仰天指心曰：“必自效，即击匈奴，持头诣郡。”其后岁岁相攻，辄送首级受赏。自是匈奴衰弱，边无寇警，鲜卑、乌桓并入朝贡。
　　却说大司马吴汉自平蜀后，十五年，同马成北击匈奴。自后帝念汉功劳，不复令其征伐。汉在朝廷斤斤谨质，形于体貌。初汉出征，妻子尝买田业。汉还责之曰：“军师在外，吏士不足，何忍多买田宅乎！”遂尽以分与昆弟外家。又性强毅，每出师，朝受命，夕即引道，初无办严之日。帝深重之。尝叹曰：“吴公治军，差强人意。”十八年，蜀郡守将史歆反于成都，而宕渠、朐■等处，各起兵应之。帝以史歆昔为岑彭护军，晓习兵事，乃复遣汉率刘尚及太中大夫臧宫将兵讨之。汉至，诛歆平之。二十年，汉病笃，车驾亲临。及薨，有司奏议以武为谥，诏特赐谥曰忠侯。发北军五校、轻车、介士送葬，如大将军霍光故事。汉以质简而强力，故光武始终倚爱之。
　　昔贤有云：“仁义不足以相怀，则智者以有余为疑，而朴者以不足取信。”观汉高之任平、勃，犹贤于光武之怒马伏波矣。嗟乎！志士之就功名，固愿马革裹尸，英主之凭喜怒，独不念及生平，且固必不移，西域贾胡一语，云阳令六百余言，不足以解之，诚足悼痛！此周党所以短布单衣，子陵张目熟视，其旷怀远览，岂虚博情高之誉哉！语虽如此，然光武待功臣，较之高帝，不啻天渊。其推诚眷爱，有如父子家人，厌塞众心。又每能回容，有其小失，而有功辄增邑赏，不任以吏职。故皆保其福禄，终无诛谴者。尝与诸功臣宴语，从容言曰：“诸卿不遭际会，自度爵禄何所至乎？”高密侯禹先对曰：“臣少尝学问，可郡文学博士。”帝曰：“何言之谦乎，卿邓氏子志行修整，何为不掾功曹？”余各以次对，至马武曰：“臣以武勇，可守尉，旨盗贼。”帝笑曰：“且勿为盗贼，自致亭长斯可矣。”君臣相得甚欢如此。
　　上幸章陵故里，置酒作乐。时宗室诸母因酣悦，相与语曰：“文叔少时谨信，与不人款曲，唯直柔耳。今乃能如此。”上大笑曰：“吾治天下，亦欲以柔道行之。”乃悉为舂陵宗室起祠堂。时有五凤凰见于颍川之郏县。《东观汉记》曰：“凤高八尺，毛五彩，群鸟并从，行列盖地数倾，停一十七日”云。十九年，南巡狩，进幸南顿县。舍置酒会，赐吏人，诏复田租一岁。父老前叩头言：“皇考居此日久，愿加厚恩，赐复十年。”帝曰：“天下重器，常恐不任，日复一日，安敢远期十岁乎？”吏人又言：“陛下实惜之，何言谦也？”帝大笑，复增一岁。二十六年，作寿陵。诏所制地不过二三顷，无为山陵，陂他裁令流水而已。使迭兴之后，与丘陇同体。
　　上东巡，群臣请封禅，诏曰：“即位三十年，百姓怨气满腹，吾谁欺，欺天乎？何事污七十二代之编录。”于是群臣不敢复言。后读《河图会昌符》云：“赤刘之九，会命岱宗。”遂禅泰山，宣布图谶于天下。上以《赤伏符》即位，信用谶文，多以决定嫌疑。桓谭上疏，极言谶之非经，上大怒曰：“桓谭非圣无法，将下斩之。”谭叩头流血，良久乃得解。先是上与郑兴议郊祀事，上欲断以谶，兴对曰：“臣不为谶也。”上怒曰：“卿不为谶，非之耶？”兴曰：“臣于书有所未学，而无所非也。”上意乃解。
　　时禁纲尚疏，诸王皆在京师，竞修名誉，争礼四方宾客。寿光侯刘鲤，更始幼子也，得幸于沛王辅。鲤怨刘盆子害其父，因辅结客，报杀盆子之兄故式侯恭。诏收案法抵死。辅坐系诏狱，三日，乃得出。时沛太后郭氏已薨，于是诏郡县捕王侯宾客，更相牵引，坐死者数千人。有吕种者，前为马援行军司马，临诛叹曰：“马将军诚神人也。”先是援尝谓种曰：“自今以往，海内当安耳，但忧国家诸子并壮，而旧防未立。若多通宾客，则大狱起矣。卿曹戒慎之。”至是果应其言云。始诏东海王彊，沛王辅、楚王英，济南王康、淮阳王延，皆就国。
　　上乃大会百官，诏求太子傅。郡臣承望上意，皆言太子舅阴识可任。博士张佚正色曰：“今陛下立太子，为阴氏乎？为天下乎？为天下，宜用天下之贤才。”帝称善，曰：“欲置傅者，以傅太子也。今博士不难正朕，况太子乎？”即拜佚为太子太傅，以博士桓荣为少傅。荣字春卿，沛郡龙亢人也。少学长安，事九江朱普。贫窭无资，常客庸以自给十五年，精力不倦。至王莽篡位，乃归。会朱普卒，荣奔丧九江，负土成坟。莽败，天下乱，荣抱其经书与弟子逃匿山谷，虽常饥困，而讲论不辍。后复客授江、淮间。建武十九年，始辟大司徒府。显宗始立为皇太子，选求明经，擢荣弟子豫章何汤为虎贲中郎将，以《尚书》授太子。光武问汤本师为谁，汤对曰：“事沛国桓荣。”帝即召荣，令说《尚书》。帝称善，曰：“得生几晚。”因拜为博士。车驾尝幸太学，会诸博士论难于前，荣辩明经义，每以礼让相，不以辞长胜人，儒者莫之及。至是为少傅，赐以辎车、乘马。荣大会诸生，陈其车马印绶，曰：“今日所蒙，稽古之力也，可不勉哉！”三十年，拜为太常。初荣未达，与族人桓元卿同饥厄，而荣讲诵不息。元卿嗤曰：“但自苦气力，何时复施用乎？”荣笑不应。及为太常，元卿来候，因叹曰：“我农家子，岂意学之为利乃若是哉！”后显宗即位，尊以师礼，封关内侯。年八十余卒，帝亲自变服临丧送葬。子郁袭爵，官至太常，教授肃宗、和帝。其门人杨震、朱宠皆位至三公焉。郁子普传爵至曾孙。郁中子焉，能世其家学。孙鸾。曾孙典、彬、严。彬少与蔡邑齐名。桓氏之学，代作帝师，与西汉伏生世为名儒，同其显盛。敦崇圣学，足可宗也。
　　帝既厌兵事，偃武修文，武臣亦多敦儒学。胶东侯贾复，少习《尚书》，后复治《易经》，关门养威重。高密侯邓禹，欲远名势，不修产利，有子十三人，各使守一艺。禹内文明，笃行淳备，事母至孝，其修整闺门，教养子孙，皆可为系世法。帝并重之。
　　是时四裔宾服，西域则役属匈奴、而匈奴敛税重刻，诸国皆不堪命。二十一年，车师、前王、鄯善、焉耆等十八国，俱道遣子入侍，献其珍宝。及得见，皆流涕稽首，愿得都护。上以天下初定，未遑外事，皆还其侍子，厚遣之。后莎车王贤，自负兵强，欲并兼西域，诸国忧恐，复上书，愿复遣子入侍，更请都护。天子不许，报曰：“今使者大兵未能得出，如诸国力不从心，东西南北自在也。”于是车师、鄯善、复附匈奴，而莎车王贤益横。会匈奴饥役，自相分争，帝以问朗陵侯臧宫，宫曰：“匈奴贪利无信，穷则稽首，安则侵盗。个人畜疫死，旱蝗赤地，万里死命悬在陛下。愿得五千骑以立功。”帝笑曰：“常胜之家，难以虑敌。吾方自思之。”宫后复与扬虚侯马武上书，请喻告高句骊、乌桓、鲜卑攻其左，发河西四郡、天水、陇西击其右，以为万世刻石之功。诏报曰：“《黄石公记》曰：‘务广地者荒，务广德者强，有其有者安，贪人有者残。残灭之政，虽成必败。’今国无善政，灾变不息，百姓惊惶，人不自保，而复欲远边外乎？孔子曰：‘吾恐季孙之忧不在颛臾’。且北狄尚强，而屯田警备，传闻之事，恒多失实。诚能举天下之半，以灭大寇，岂非至愿？苟非其时，不如息人。”自是诸将莫敢复言兵事。三十一年，北匈奴遣使奉献。
　　明年，改元中元元年，大赦天下。是岁初起明堂、灵台、辟雍及北郊兆域。使司空告祠高庙曰：
　　高皇帝与群臣约，非刘氏不王。吕太后贼害三赵，专王吕氏。赖社稷之灵，禄、产伏诛。天命几堕，危朝更安。吕太后不宜配食高庙，同祧至尊。薄太后母德慈仁，孝文皇帝贤明临国，子孙赖福，延祚至今。
　　其上薄太后尊号曰高皇后，配食地祗。迁吕太后庙主于国，四时上祭。是夏，京师醴泉涌出，饮之者固疾皆愈，惟眇蹇者不瘳。又有赤草生于水崖，郡国频上甘露。群臣奏言：“嘉瑞显庆，宜令太史撰集，以传来世。”帝自谦无德，不纳。
　　二年，岁在丁已二月戊戎，帝崩于南宫前殿，年六十二。遣诏曰：朕无益百姓，皆如孝文皇帝制度，务从约省。刺史，二千石长吏，皆无离城郭，无遣吏及因邮奏。
　　帝精勤政事，每旦视朝，日昃乃罢。数引公卿郎将，备论经理，夜分乃寐。皇太子见帝勤劳不怠，每次问谏曰：“陛下有禹汤之明，而失黄老养性之福。愿颐养精神，优游息宁。”帝曰：“我自乐此不为疲也。”虽身济大业，兢兢如不及，故能明慎政体，总揽权纲，量时度力，举无过事。退功臣而进文吏，戢弓矢而散马牛，虽道未方古，斯亦止戈之武焉。明帝即位，上尊庙曰世祖。案谥法，能绍前业曰光，克定祸乱曰武，此功此德，故溢称光武云。明章以后，迄于灵献，叙其大纲，次之未卷。
第二十九回　二十八宿画云台
　　显宗孝明皇帝讳庄，光武第四子也。中元二年二月，即皇帝位，年三十。尊母阴后曰皇太后。三月，葬光武皇帝于原陵。四月，赐天下男子爵，人二级；三老、孝悌、力田，人三级；爵过公乘，得移与子若同产、同产子；及流人无名数欲自占者，人一级；鳏、寡、孤、独笃癃粟，人十斛。赦罪免刑。以高密侯禹为太傅，东平王苍为骠骑将军。又诏：“今选举不实，邪佞未去，权门请托，残吏放手，百姓愁怨，情无告诉。有司明奏罪名，并正举者。”是年九月，西羌寇陇右，遣谒青张鸿讨之，战于允吾，鸿军大败，战殁。冬十一月，拜马武捕虏将军，王丰付之，与监军使者窦固，将四万人击之。明年为水平元年，秋七月，马武大破之。羌引众出塞，武追击至东西邯，斩首四千六百级，获生口千六百人，余皆降散。振旅还京。
　　二年正月辛未，宗祀光武于明堂。帝及公卿列侯始服冠冕、衣裳、玉佩、絇履以行事。礼毕，登灵台，望元气，吹时律，观物变。冬十月，幸辟雍，行养老礼，以李躬为三老，桓荣为五更。引桓荣及子弟升堂，上自为辩说，诸儒执经问难于前。冠带缙绅之人环桥门而观听者，盖亿万计。
　　三年，立贵人马氏为皇后，子怛为皇太子。后，前伏波将军马援女也。初入太子官时，年十三，奉承阴后，傍接同列，礼则修备，上下安之，遂见宠异。显宗即位，以后为贵人。时后前母姊女贾氏亦以选入，生肃宗。帝以后无子，令养之，谓曰：“人未必当自生子，但患爱养不至耳。”后于是尽心抚育，劳悴过于所生。至是，有司奏立长秋宫，帝未有所言，皇太后曰：“马贵人德冠后宫，即其人也。”遂立为皇后。后身长七尺二寸，方口美发，能诵《易》，好读《春秋》、《楚辞》，尤善《周官》、董仲舒书。既正位宫闱，愈自谦肃，常衣大练，裙不加缘。朔望诸姬主朝请望见后袍衣疏粗，反以为绮彀，就视乃笑。后辞曰：“此缯特宜染色，故用之耳。”六宫莫不叹息。
　　是岁夏旱，而大起北宫，及诸官府。尚书仆射钟离意免冠上疏曰：
　　伏见陛下以天时小旱，忱念元元，降避正殿，躬自克责，而比日密云，遂无大润，岂政有未得应天心者耶？昔成汤遭旱，以六事自责曰：“政不节耶？使人疾耶？宫室荣耶？女谒盛耶？苞苴行耶？谗夫昌耶？”窃见北宫大作，人失农时，此所谓宫室荣也。自古非苦宫室小狭，但患人不安宁，宜且罢止，以应天心。臣意以匹夫之才，无有行能，久食重禄，擢备近臣，比受厚赐，喜惧相并，不胜愚憨征营，罪当万死。
　　帝报曰：“汤引六事，咎在一人。其冠履勿谢。敕大匠止作，诸宫减省不急。”因谢公卿百僚，诏下，遂应时澍雨焉。
　　时窦融年老，子孙纵诞，多不法，诏切责之。融惶恐乞骸骨，诏令归第养病，以赵熹代为卫尉。熹字伯阳，宛人也，少有节操。初更始攻舞阴不下，云闻宛有赵氏孤孙熹，信义著名，愿得降之。更始乃徵熹。熹年未二十，既见，更始笑曰：“茧栗犊岂能负重致远乎？”即除为郎中，行偏将军事，使诣舞阴城，遂降。因进人颍川，击诸不下者。又助光武战昆阳，熹被创，有战功，封勇功侯。更始败，熹亡归，遇更始亲属，裸跣涂炭，饥困不能前，熹将所装缣帛资粮，悉以与之，将护归乡里。时邓奉反南阳，熹素与奉善，数遗书切责之，而谗者因言熹与奉合谋。及奉败，帝得熹书，乃惊曰：“赵熹真长者也。”即徵熹，引见，赐鞍马，待诏公车。后拜怀令，迁平原太守，擢举义行，诛锄奸恶。后青州大蝗，侵入平原界辄死，百姓歌之。二十六年，徵入为太仆。二十七年，拜太尉，赐爵关内侯。及帝崩，受遗诏典丧礼。时藩王皆在京师，自王莽篡乱，旧典不存，皇太子与东海王等杂止同席，宪章无序。熹乃正色，横剑殿阶，扶下诸王，以明尊卑。时藩国官属，出入宫省，与百僚无别，熹表奏谒者将护，分止他县，诸王并令就邸，惟朝晡入临。整礼仪，严门卫，内外肃然。水平元年，封节卿侯。三年，以事免。其冬，为卫尉。
　　以郭丹为司徒，虞延为太尉。郭丹与侯霸、杜林、张湛、郭伋齐名相善，杜诗亦叹服，至是为司徒，年已八十六矣。明年以事免，而河南尹范迁代之。迁初为渔阳太守，以智略安边，匈奴不敢入界。迁有清行，其妻尝谓曰：“君有四子而无栖身之地，可余俸禄，为后世业乎？”迁曰：“吾备位大臣，而蓄财求利，何以示后世耶？”在位四年毙，家无担石，与郭丹同。虞延字子大，长八尺六寸，腰带十围，力能负千斤，手能擒虎，建武中，除细阳令，百姓感悦之。后迁洛阳令，尝件信阳侯阴就，于是外戚敛手。
　　以太仆伏恭为司空。前是梁松尚光武女舞阴长公主，宠幸莫比。光武崩，受遗诏辅政。永平元年，迁太仆。而松数为私书请托郡县，二年，发觉免官，以伏恭代之。松益怀怨望，乃悬飞书诽谤，下狱死。弟竦、恭俱坐徙九真，后诏还本郡。竦闭门自养，以经籍自娱，著书数篇，名曰《七序》，班固见而称之。竦好施，不事产业。自负其才，郁郁不得意。尝登高远望，叹息言曰：“大丈夫居世，生当封侯，死当庙食，如其不然，闲居可以养志，《诗》《书》足以自娱。州郡之职，徒劳人耳。”后辟命交至，并无所就。有三男三女，肃宗纳其二女，皆为贵人。小贵人生和帝，窦皇后养为己子，而竦家私相庆。后诸窦闻之，恐梁氏得志，终为己害，遂语杀二贵人，而陷竦等以恶逆。竦死狱中，家属复徙九真。这俱是后话不表。
　　且说光武旧将存青，贾复于中元元年薨，刘隆、马成中元二年薨，水平元年臧官、耿弇、邓禹薨，永平二年王霸薨，只有马武一人，至永平四年亦薨。显宗甚为悲悼。按中兴二十八将，当世以为上应二十八宿。大抵真主定世，一时承命，感会风云，奋其智勇，理应然也。而后世俗说，乃有二十八宿闹昆阳之语，战昆阳时，只有臧宫、王霸、傅俊、任光、马成、朱祐、王常、马武，其余将帅皆在后。于颍阳得祭遵、铫期，于父城得冯异，及讨河北而后，诸将始出。旧演义竟架空杂奏，甚至以光武骑神牛，严子陵作军师，荒唐不已，且不贯串，读传奇，虽以消暇，而亦足以资感发。故唯按史书实事，纪事编年，错综出入，则披览之余，启人神志，不无裨益。且座间席次，偶为谈助，亦不致遗讥市俗，见笑通人也。
　　却说明帝追感前世功臣不已，乃图画二十八将于南宫云台，所谓二十八宿是也。其外又画王常、李通、窦融、卓茂，合三十二人。今依其本第，列之于左，以志名臣列将之次云：
　　太傅高密侯邓禹中山太守全椒侯马成
　　大司马广平侯吴汉河南尹阜成侯王梁
　　左将军胶东侯贾复琅邪太守祝阿侯陈俊
　　建威大将军好畤候骠骑大将军参蘧候杜茂
　　执金吾雍奴侯寇恂积弩将军昆阳候傅俊
　　征南大将军舞阳侯岑彭左曹合肥候坚镡
　　征西大将军阳夏侯冯异上谷太守淮阳侯王霸
　　建义大将军鬲侯朱祐信都太守阿陵侯任光
　　征虏将军颍阳候祭遵豫章太守中水侯李忠
  </div>
  <div class="pagination">
   <a href="东西汉演义_page14.html">
    上一页
   </a>
   <span>
    ...
   </span>
   <a href="东西汉演义_page10.html">
    10
   </a>
   <a href="东西汉演义_page11.html">
    11
   </a>
   <a href="东西汉演义_page12.html">
    12
   </a>
   <a href="东西汉演义_page13.html">
    13
   </a>
   <a href="东西汉演义_page14.html">
    14
   </a>
   <span class="current-page">
    15
   </span>
   <a href="东西汉演义_page16.html">
    16
   </a>
   <a href="东西汉演义_page17.html">
    17
   </a>
   <a href="东西汉演义_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
