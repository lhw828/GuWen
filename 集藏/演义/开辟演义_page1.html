<!DOCTYPE html>
<html>
<head>
    <meta charset="UTF-8">
    <title>开辟演义 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开辟演义 - 第 1 页/共 8 页</h1>
    <div class="content">开辟演义
全称《新刻按鉴编纂开辟衍绎通俗志传》明 周游著
开辟衍绎叙
　　开辟衍绎者，古未有是书，今刻行之以公宇内。名之开辟者何？譬喻云尔。如盘古氏者，首开辟也；天地人三皇次开辟也；伏羲神农黄帝尧舜又开辟也；夏禹继五帝而王，又一开辟也；商汤放桀灭夏，又一开辟也；周文三分天下有其二，以服事殷，武王克纣，伐罪吊民，则有列国志，是又一开辟也；汉高定秦楚之乱，光武灭莽中兴，则有西东汉传，是又一开辟也；又有三国志，两晋传，南北史，隋杨坚混一南北，唐太宗平隋之乱，则有隋唐传，是又一开辟也；宋祖定五代之乱，则有北南宋传，是又一开辟也。其间又有水浒传岳王传；我太祖统一华夏，则有英烈传，是又一大开辟也。自古天生圣君历代帝王创业，而有一代开辟之君，必有一代开辟之臣，如伏羲之有苍颉，黄帝之有风后，尧有舜佐，舜有臣五人而天下治，禹弃契、皋陶、伯益，又有八元八凯，禹有治水之功而兴夏，汤以伊尹而祚商，武丁之于傅说，文王之于吕望，汉有三杰，蜀有孔明，晋有王谢，唐有房杜，宋有韩范是也。至于篡逆乱臣贼子，忠贞贤明节孝，悉采载之传中，今人得而观之，岂无爽心而有浩然之气者？诚美矣！然未有开天辟地，三皇五帝，夏商周诸代事迹，因民附相讹传，寥寥无实，惟看鉴士子亦只识其大略，更有不干正事者，未入鉴中，失录甚多。今搜辑各书，若各传式，按鉴参演，补入遗阙。但上古未有文法，故皆老成朴实言语，自盘古氏分天地起，至武王伐纣止，将天象日月山川草木禽兽，及民用器物，婚配饮食，药石礼法，圣主贤臣，孝子节妇，一一载得明白，知有出处。而识开辟至今有所考，使民不至于互相讹传矣。故名曰开辟衍绎云。
　　崇祯岁在旃蒙大渊献春王正月人日
　　靖竹居王黉子承父书于柳浪轩
第一回　盘古氏开天辟地
　　邵康节曰：天始开于子，复卦也；子历一万八百年为一会，丑历一会，地始成，曰地辟于丑，临卦也；寅历一会，人始生，曰开物于寅，泰卦也；周十二宫，一十二万九千六百年为一元终，坤卦也。又是一个大阖辟，谓元始至终，更以上，亦复如是。余仰止曰：若云天开于子，地辟于丑，则盘古氏乃天开地辟之时也，该计二万一千六百年，以当子丑之会。若云天开天皇，地辟地皇，人生人皇，天开地辟之时，阴阳未分，安有人生？天地定位，方可言生。
　　愚按：天皇生在寅，地皇生在卯，人皇生在辰，伏羲在巳，神农、黄帝、尧、舜在午，不然，今言未何也？若历考之，尚未至卯，何言至未？今正在午字者是也，不必疑焉。
　　胡五峰曰：混沌之世，天地始分，有盘古氏者，生于大荒，莫知其始，明天地之道，达阴阳之变，为三才首君。于是，混茫开矣。
　　却说尔时西方世尊释迦牟尼佛放大光明，照见天下万国，四大部洲洪濛久闭而不得升降，天昏地暗，神惨鬼愁，犹人居诸水火之中，奔溺之状，深为可怜。世尊发大慈悲，即于灵鹫山上，从肉髻中涌出千叶宝莲，大放十道百宝光明，一一光明皆遍示，现十恒河沙，擎山持杵，普周虚空世界。大众仰观，畏爱兼抱，哀告求佛怜悯开示。佛曰：“善哉，善哉！”乃呼阿难问曰：“汝见天下四大部洲否？”阿难启佛曰：“弟子愚昧，不知四大部洲何物。”佛复问诸弟子曰：“汝等曾有见识否？”诸弟子皆言未识。佛曰：“天下四大部洲者：吾此方是西牛贺洲，东是东胜神洲，北是北俱卢洲，惟有南赡部洲天地洪荒。”观音大士出班合掌顶礼，上白佛言曰：“世尊，今南赡部洲历劫已满，世尊救度普济，莫非立教复开天地者乎？”佛曰：“善哉！正是此说。今欲一人开天辟地，为万世之始主。此非细事，恐不得其人。”见班旁一位菩萨合掌微笑，世尊看是昆多崩姿那，命近前问之，擎拳长跪，稽首佛前，上白世尊，曰：“南赡部洲若得天地开辟，只恐弟子身遭恶业，何以解脱？”佛曰：“止命汝一身去开天辟地，成万世不朽之功，有何恶业？不必挂碍，速往前行！天地既分，万物始成，自有天一生水，地二生火，天三生木，地四生金，天五生土。二气一分，吾即救汝复至此方。”
　　昆多崩姿那受佛命毕，只得顶礼辞别世尊并诸大菩萨，驾一朵祥云，离了西方佛境，直来至南赡部洲大洪荒处，大吼一声，投下地中，化成一物，团圆如一蟠桃样，内有核如孩形，于天地中滚来滚去；约有七七四十九转，渐渐长成一人，身长三丈六尺，头角狰狞，神眉怒目，獠牙巨口，遍体皆毛；将身一伸，天即渐高，地便坠下，而天地更有相连者，左手执凿，右手持斧，或用斧劈，或以凿开，自是神力。久而天地乃分，二气升降，清者上为天，浊者下为地。自此而混茫开矣，即有太极生两仪，两仪生四象，四象变化，而庶类繁矣，相传首出御世。从此，昆多崩娑那立一石碑，长三丈，阔九尺，自镌二十字于其上曰：
　　吾乃盘古氏，开天辟地基。
　　亥子重交媾，依旧似今时。
　　话分两头，不说毘多崩娑那分天地立碑，且说世尊慧眼遥观，见里多崩娑那功成行满，在世已久，分付观音大士曰：“汝可变一天神，执净瓶前去倾出甘露，令毘多崩娑那浴身，恐沾污秽，难以离世；说出西方形骸，救度他转来。”大士领佛法旨，即辞世尊，驾祥云至大荒，摇身变一天神，高四丈，手执净瓶，立于碑前。盘古氏问曰：“汝是何人？执此净瓶何故？”大士曰：“吾净瓶有甘露，为汝身触厌污，如来使吾代汝洗身。”盘古氏本西方大圣，一闻大士之言，心便开悟，即顶礼皈依，叩求救度。大士见其心转，随将净瓶中甘露于盘古头顶上倾下，即说偈曰：
　　只因合掌一笑，今来二万余年。
　　功完行满西归，免堕轮迴苦境。
　　盘古氏听偈毕，大吼一声，滚于地中，霎时依旧化成一蟠桃。大士一见，即向前用净瓶装入内，径回西天，见世尊，叩首参拜，白佛曰：“弟子救得毘多崩娑那至此，望如来慈悲！”遂将蟠桃献上，世尊一见，便说偈曰：
　　去此形骸，来此形骸。
　　功今完满，现像受戒。
　　世尊说偈毕，毘多崩娑那即现出原形，于佛前叩首顶礼，世尊大喜。大士又启佛曰：“虽蒙慈悲，天地已分，弟子不识天开辟地后又当何如。”世尊曰：“天地既分之后，轻清者阳气上升，重浊者阴气下降，二气化而生人，阴阳交媾，自能生育万物。至于禽兽蠢动含灵，莫不本此。但后降生者，必上、中、下三白清、浊、不清不浊，或乾坎艮起，人间必以为三皇焉。其后历劫：禀清气者，为臣则忠，为子则孝，闻善则喜，心慈不杀，仗义轻财；至有罪变兽，则为马牛、犬羊、狮象、麟象等类，变禽则为凤鸾、鹤雀、鸳雁等类，变虫则为鱼虾、蛾蚕等类。禀浊气者，为臣不忠，为子不孝，作恶执性，不乐善事，贪财好杀；至有罪变兽，则为豺狼、虎豹、鼠狐等类，变禽则为鹰鹞、鸦鹳等类，变虫则为蜂蝎、蛇虿等类。禀不清不浊之气者，为臣贪位，为子或顺或逆，好财吝舍，知善不为，不戒杀心；变兽则为驴骡、豕鹿、兔獐等类，变禽则为鹊鸽、鹭鸡、鸭鹅等类，变虫则为蚊虱、蝶蚁之类。日后，四大部洲历劫已久，蠢动含灵，为众生善善恶恶，或至人为禽、兽、虫，或禽、兽、虫至为人，更易不常。故有天堂、地狱，皆自心造，不能悉举，汝等往后便知。”大众诸佛菩萨皆合掌欢喜，稽首而退。但不知后来如何，且听下回分解。
　　广雅云：天去地凡二亿一万六千七百八十一里半，度地之厚与天之高等。南北相凡二亿三万三千五十七里二十五步，东西相去，短减四步
第二回　天皇定干支甲子
　　却说天皇氏者，自盘古氏返西之后，阴阳正气交媾，木德王岁起于摄提，冲动四象，结成一大石球，滚化出十二小球，乃一日降世，球内皆生出一人，共十三人，惟天皇氏全身皆白色，长三丈五尺，面如傅粉，唇若涂朱。其兄弟十二人尊之为主，继盘古氏以治理天下，原未取有姓名，各星散而居。自此，天下四大部洲，或天降，或地生，或三，或五，皆成人形。
　　天皇氏天灵澹泊，无为而治平，不言而俗化。乃召兄弟十二人于前曰：“盘古氏明天地之道，达阴阳之理，为三才首君而开混沌。吾蒙诸弟推立，欲置天地行运之道、父母相生之理，以天于地支相配，辑定时候，吾亦不知其可否，故召弟等商之。”十二弟齐声对曰：“闻混沌初分之时，天干藏于上，地支埋于下。但不知我兄今如何而取用也？”天皇曰：“天干者，乃十父也：
　　甲，名曰阏逢：
　　乙，名曰旃蒙；
　　丙，名曰柔兆；
　　丁，名曰疆圉；
　　戊，名曰著雍；
　　己，名曰屠维；
　　庚，名曰上章；
　　辛，名曰重光；
　　壬，名曰玄黓音义；
　　癸，名曰昭阳，
　　地支者，乃十二母也：
　　子，名曰困敦，为混沌万物之初萌，藏黄泉之下；
　　丑，名曰赤奋若——气运奋迅而起，万物无不若其性；
　　寅，名曰摄提格——万物承阳而起；
　　卯，名曰单阏——阳气推万物而起；
　　辰，名曰执徐——伏蛰之物，而敷舒出；
　　巳，名曰六荒落——万物炽盛而出，霍然落之；
　　午，名曰敦牂——万物壮盛也；
　　未，名曰协洽——阴阳和合，万物化生；
　　申，名曰涒音敦滩——万物吐秀，倾垂也；
　　酉，名曰作噩音约——万物皆芒枝起；
　　戌，名曰阉茂——万物皆蔽冒也；
　　亥，名曰大渊献——万物于天，深盖藏也。”
　　十二弟又启曰：“然则天干十，地支十二，何以用之乎？”天皇教之曰：“天于降合，地支生长，每与相配，如甲配子，乙配丑，轮流相合，周而复始，而为六十甲子，万物滋生于中。盖因盘古氏既开天，而未治十干之名，既辟地，而未定十二支之义，吾今立十于以定岁次，立十二支以定四时。岁时既定，则民始知天道之所向矣。”
　　十二弟闻说，各大欢喜，唯唯而退。自此，天地位焉，万物育焉，颇通君臣之义。但人间诸事，皆未设置。《通鉴》载：天皇兄弟十三人共治天下一万八千岁，继之地皇氏生焉。不知后事若何，且听下回分解。
第三回　地皇分日月星辰
　　却说天皇氏虽立六十甲子，昼夜不分，永冥冥焉。正值火德王兴于熊耳、龙门等山，忽然山中地出金光数丈，光中现五色祥云，云中降下一物，如莲花样，乃六白降世。莲花内有十一孔，于半空中飘荡，遂至变化，坠于地下，乃十一只，如莲子样。有一大者，忽伸出一头，全身继之而出于地中，踊跃数次，自成一人，形成三丈四尺，膊大数围，面如黑漆，身似烟煤，目如火光。继之莲子亦摇摆数次，如前而出一般十人，形容体态大抵肖似。一出便知尊兄为主，各相言曰：“天皇去后，今兄降世，可继为地皇。”地皇诺之曰：“弟等既立我以继天皇，当作用创立，以垂宪万世。”众弟曰：“我兄天生圣君，必有睿裁，弟等领命。”地皇曰：“天皇立天子以定岁，地支以定时，而岁时虽定，昼夜不分，日月不明，纵有生民，万世冥冥如长夜矣，则人民万物将何以为上宰乎？必得定其日月之升降，以分其昼夜之时刻期限、朔望盈虚，庶民方有所赖矣。”诸弟闻说，皆大欢喜，稽首曰：“愿我兄速为处分！”地皇曰：“吾今先代汝诸弟取其姓名，各处而居，再商昼夜之计。”诸弟请曰：“吾兄取何名姓？”地皇曰：“姓则共，而名分，取十字创制诸辰法，永垂宪万世，以此十字为汝等安名。其一曰地创，二曰地制，三曰地诸，四曰地辰，五曰地法，六曰地永，七曰地垂，八曰地宪，九曰地万，十曰地世。”诸弟受名谢恩。地皇分付曰：“汝等暂且散居各方，俟有召命，各宜向前立功。”诸弟领命，皆分别而去。
　　地皇氏自思曰：“必须先得日月分明、星辰有位，然后方可以分昼夜。如是日月不照，星辰不耀，安成昼夜！可召四弟地辰议之。”即遣使命，令召地辰。使命承召，直至地辰地方，入见地辰，具言地皇相召之意。地辰即同使命来见地皇，参拜毕，地皇曰：“今闻日月二人居于咸池太阳洗浴处，不升明照，乐于爱溺，沉于精魄，恐召不来。汝可试往召之，看彼何如。”地辰领命，辞兄而行，取路径至咸池。
　　却说太阳日君，姓孙，名开，字子真，乃男身；太阴月君姓唐，名未，字天贤，乃女身。二人自天地消闭之后，阴阳相混，隐避于咸池，幽居不高。忽报地皇氏差有使命至，日月出接，延入池边坐定。日君问曰：“地皇差君至此，有何见谕？”地辰宣言：“地皇主上说，汝二君不出升照，不分昼夜，使某白二君前去照临，以救万民。”日月曰：“某二人久居在此，难以分离，况升照必有分别，分而难合，烦为转达，实难领命。”地辰曰：“二君不行，则天下万民无有赖矣；若无二君，不成天象，幸其勿辞！”日月曰：“以我分离，从彼所欲，不敢从命！”二人遂走入咸池不出。地辰只得回见地皇，将前事一一奏上。地皇笑曰：“吾亦知他二人情久不舍，难以善处；但不思天地间岂有久合不分离者乎！汝且退，吾自有取他之法。”
　　却说地皇氏乃西方地帝鸡降世，随即沐浴闭气，飘然而行。至西方，正值世尊升座莲台说法，诸菩萨侍立，忽座下见地皇氏俯伏言曰：“望佛发大慈悲，行大方便！”佛曰：“地帝鸡，汝已为地皇，今有何事至此？”地皇叩首曰：“弟子欲分昼夜，以定日月星辰，遣使宣召孙开、唐未，二人不尊召命、不肯分离，只得来投世尊，望乞垂怜！”佛曰：“我前命毘多崩娑那降世为盘古氏，亦知其未伏日月三辰，是无昼夜。欲升日月，必得毘多崩娑那再行，方可以制之。”昆多崩娑那闻得佛言，忙向上叩首曰：“蒙佛分付，乃各执一事，弟子已开辟天地，日月之事，该地帝鸡制伏，彼今不伏日月，不定三辰，干弟子何事，却要弟子代行？”佛曰：“汝当初分天地时便该升起日月，岂有既开天地而不升日月之理？致阴阳交姤已久，不肯分离。慎勿辞劳！汝速一行，可成其功。”里多崩娑那不敢违佛法旨，只得启告曰：“弟子此去，何以制之？”世尊命毘多崩娑那上前，令伸左手，书一“日”字，右手书一“月”字，念真言曰：“唵悉咺哆般恒啰吽。”嘱之曰：“汝若去到咸池，将此真言念动，先分其阴阳，次伸出左手招日，又伸出右手招月，诵心经七遍，送上天宫，则阴阳自分而成昼夜矣。”毘多崩娑那又告曰：“日月既承开示，但不知星辰之事当何如？”世尊曰：“星由月转，因天地消闭，皆于混沌中已成石矣，今聚在西北角。”昆多崩娑那告佛曰：“用何法升提，令其分位？”世尊曰：“诸星散乱，俱有其方位。汝可先升七辰于北方，此系众星象之主，诸星必然拱向；
　　次升五帝大星；
　　三升天乙、太乙、三师、后妃等星；
　　四升文昌、玄武、三台、八座等星；
　　五升七姑星，列于天河、鹊桥之后；
　　六升角、亢、氏、房、心、尾、箕、斗、牛、女、虚、危、室、壁、奎、娄、胃、昴、毕、觜音滋、参、井、鬼、柳、星、张、翼、轸，一此为二十八宿，布列四方；
　　七升金、木、水、火、土五星，此为五行；
　　八升建、除、满、平、定、执、破、危、成、收、开、闭，此为十二曜，分十二位；
　　九升太子、庶子、御女、左右少微等星；
　　十升罗喉、计都。一一升提，各居其方位，自然不致紊乱，而灿明矣。”
　　毘多崩娑那曰：“何法升之？”世尊曰：“念动心经：其星即升。”毘多崩娑那曰：“何只念心经，便能升提？”世尊曰：“天有天心，地有地心，人有人心。天、地、人三心一正，百邪隐避：三心不正，百邪作祟。心经中有无量无边功德不可思议，但依而行，自然成功矣。”
　　毘多崩娑那听佛此说，满心欢喜，叩首拜辞如来，即同地帝鸡而来。至咸池，依佛指示，将前真言念动，只见日、月二君飘飘荡荡，放大毫光，显出赤白二气冲天而起，便觉天地光明，比前混沌景象大不相同。毘多崩娑那，地帝鸡大喜，即向前喝曰：“汝二人久淆违佛法旨，吾不汝较，可速分赤、白二气前来受戒！”少顷间，赤、白二气渐渐分开，赤左白右，各聚成一团。毘多崩娑那伸左手呼曰：“孙开速上吾掌！”只见一团赤气飞入掌中。再伸右手呼曰：“唐未速上吾掌！”一团白气飞入掌中。用两手高擎，念心经七遍，又念动真言，喝曰：“赤左白右，昼日夜月，不得相淆！如违法旨，按令施行！”只见赤、白二团一齐离掌，直升上天，白月没于云内，赤日光明普照四方矣。二人大悦。地帝鸡曰：“今，昼则定矣，夜何以分？”毘多崩娑那曰：“吾与汝且候之。——孙开欲心未断，必恋慕唐未，待其行至身斜，可召云以掩其光，而推唐未出焉，则成夜矣。”地帝鸡闻说大喜。不多时，果然孙开身斜，欲寻唐未，被云蔽光，不得相会。毘多崩娑那即念动真言催月渐升，遍照四方，而为夜矣。
　　二人见日月分明，已有昼夜，又依世尊之旨，向西北方念动真言，先升北斗，只见七星相连，光芒闪灼，列于北方。将心经持诵，而诸星象辰宿皆灿烂光明明朗，各升本位，拱向北斗。二人甚悦。
　　毘多崩娑那曰：“三辰日月星位定矣，日月昼夜分矣，只是孙开、唐未居咸池交久，欲爱未断，久后必有月爱日，日爱月相护之咎。”地帝鸡问曰：“若有此咎，何以处分？”毘多崩娑那曰：“某料不妨。若日贪月，则名月蚀；若月贪日．则名日食。民间见其晦暗，必大惊小怪，恐其不光，自用金鼓震动。孙、唐二人心慌，必定惊散而复光明。但不免岁有一次。然太阳之气充满；无有亏虚；太阴之气微弱，必有盈虚。”
　　说罢，二人作别。毘多崩娑那转西方回佛法旨，地帝鸡回世得昼夜分、日月定、三辰判，满心欢喜，乃召十弟聚会，相庆称贺。地皇氏曰：“今昼夜、日月、星辰已定，吾欲以盈虚消长、朔望相继三百六十五日为一岁，俾后之民庶知日月之道、星辰之理、昼夜之长短、四时之不息所以然也。”众弟曰：“此吾兄没世之功也！”各辞归本地不提。
　　地皇氏自定日月星辰之后，万民安泰，与十弟共分治天下一万八千年而崩，继之人皇氏出焉。不知后事如何，且听下回分解。
　　淮南子曰：天有九部八纪，地有九州八柱，九州之外有八埏，八埏之外有八纮，八纮之外有八极，东西广二亿三万三千里，南北广二亿三万一千五百里，夏禹所治四海内地，东西二万八里，南北二万六千里，地之东西为纬，南北为经，地当阴阳之中，能吐生万物者，谓之土也
第四回　人皇分山川九区
　　却说人皇氏乃八白降世，正该土德王音旺时，忽地气冲天，天上东北角有九人乘云车、驾六羽而下，出于山谷之口，有祥云拥护，毫光万道。人皇生得面带青色，目若朗星，身长三丈三尺，弟八人，亦各向前拜尊人皇氏为兄。
　　人皇自呼曰：“吾乃民主，汝等人民何不前来礼拜？”人民见此神通，拜倒数万余人。人皇氏曰：“自盘古氏开天后，天皇氏为民劳心殚力，制天干地支与汝等定岁时，地皇氏为汝等升日月、定星辰、分昼夜，此永世不没之德。止山川地上万物及君臣、父子、夫妇、兄弟、饮食未置。吾今生斯世，为生民之主，欲专制是事。”彼时，众民只知唯唯听命，亦不识其事体如何。人皇氏曰：“汝等今且暂散，吾自有布置。”万民咸拜谢耐而去，惟弟八人侍侧。
　　人皇氏分付八弟曰：“汝等可前去，相厥山川，分汝八人于八处，各居一方镇守。今代汝等各取一名，方可召呼：长弟名曰居孝，次弟名曰居弟，三弟名曰居忠，四弟名曰居信，五弟名曰居礼，六弟名曰居义，七弟名曰居廉，八弟名曰居耻。吾立汝八人去八处镇守，取此八字，人若勉之，则为忠臣孝子；人若违之，则为野禽恶兽。今地气正旺之时，山中必多禽兽，各宜勉之，无负吾望！”八弟叩谢，各去各地方镇守。
　　彼时风气渐开，时序颇著，万物群生，遍处皆山林，鸟鲁、人民同居，往往为害。一日，人皇氏乃召八弟前至，八弟随召来见，俯伏奏曰：“不知兄主有何分付，召弟前来？”人皇氏曰：“吾今见人民、禽兽杂居，故召汝八人，各回本方，开创人居之处，去其草木，庶人民、禽兽各得其所，不至混杂；更教民饮食，一日只卯、午、酉三时可食，每时食一饱，不可过食；夜则寝，昼则起，庶民不失其时矣；今虽有男女生育，未明婚配，教民各自择配，不许苟合淫欲，庶男女不至淆乱矣。”八弟闻言大喜，叩首谢曰：“此必得兄主教之。”人皇氏曰：“此事非小可。今天下人民众多，欲制此事，须召众方伯至，而后方可定制。”八弟曰：“欲召何人？”
　　人皇氏曰：“今有五龙氏兄弟五人，原出地皇之世，令其居于五方，司五行，布山川，今传有五十九姓于摄提。此一路，烦居孝弟召为首者至，吾自有分付。”居孝领旨辞别而去。
　　人皇氏又曰：“更有合雒氏三姓，名旺中、旺正、旺丁者，原亦系摄提氏之派、教民开土穴而居；又有连通氏六姓，系合雒氏之派，名僚、侈、佳、住、仁、信者六人；又有叙命氏四姓，乃系连通氏之派，名曰连一、连二、连三、连四。烦居弟、居忠、居信三弟，亦召其为首者至，吾自有分付。”三弟各领旨而去。
　　人皇氏又曰：“今数处召命已发行矣，更有循蜚氏之派，有二十二氏，居于汾睢阳；又有巨灵氏，迹躔于蜀，巨灵氏掌握化权，指挥五丁之氏，反山川，祛阴阳，今居于无恒之处；又有泰壹氏，为地皇氏调大鸿之气，正神明之位；又有神民氏，使人民异业精气流行。此几处，烦居礼、居义二弟亦召其为首者至，吾自有分付。”二弟亦领旨而去。
　　人皇氏又曰：“更有因提氏、辰放氏教人卉服蔽体，以木茹皮，以御风露，绞髩音鬓阄音究留发首，以遮雨雪。今传四世。烦居廉、居耻二弟召至，吾亦有分付。”二人亦领旨而去。
　　不半岁光阴，各处人等皆承召命齐集通谷，伺候朝见。一日，人皇氏出朝，众弟皆至，参拜回旨。奏道：“各路人臣随召俱至，见在朝见兄主。”人皇闻奏大悦，命宣众臣来见。众臣入见，朝参拜舞，礼毕，齐声奏曰：“蒙承吾君召命，不敢少违，星夜至此，不知吾君有何旨意分付？”人皇曰：“劳诸卿光降，今天下人民颇众，日用稍均，禽兽归山，鱼虾归水。然人乃万物之灵，岂可男女由其自欲，而不定其婚配可乎？”众臣对曰：“臣等亦知此事，但未得制度之法，祈求吾皇指示！”人皇曰：“未能正己，焉能正人！各当自立得人，其教方行。寡人原得地皇氏孙女二人，吾即立为后妃；弟等八人各择一女配之；卿等回镇，亦各自择贤室。务宜正己，方可正人。此教民定其婚配，为万代之第一义矣。”八弟、诸臣皆大欢喜，奏曰：“此吾皇万世之德教也。”各人谢恩而退，自回本镇，依人皇之法教民，民皆乐从，而各镇诸臣亦得安壤而治，普天悉沾其化。
　　自此，人皇氏之治天下，君乃明君，而主不虚王；臣乃良臣，而臣不虚贵。制治渐敷，而政教所由兴；礼义渐备，而君尊臣卑自此起。饥飡渴饮，而民之食用渐著；男女交媾，而民之婚姻始定。然此时民伪犹未滋也，人欲犹未侈也，人虽群生，而僣夺之患不兴；物虽总众，而凌逼之念不举。人无短夭之寿，真盛世之初基也。兄弟九人，共四万一千六百岁，分天下为九区而治。不知后事如何，且听下回分解。
第五回　天地人三皇历歌
　　外史先从盘古氏，更有三皇天地人。
　　天皇一万八千岁，地皇一万八千春。
　　惟有人皇别长久，四万一千六百辰。
　　总算三皇历年数，八万一千六百巡。
　　却说人皇氏治世虽正婚姻，而人民惟知有母，不知有父，未通媒的，禽兽尚自成群。鹑居彀音扣幼鸟饮，而亦不求不誉。昼则旅行，夜则类处，而未有居止矣。继之五龙氏治焉。
第六回　五龙列氏治天下
　　却说人皇氏之后，有五龙氏兄弟五人焉。一曰皇伯，二曰皇仲，三曰皇叔，四曰皇季，五曰皇少。五姓同期治五方，司五类，布山岳世及巢穴，日月贞明，驾龙以治。天下法五龙之迹，行无为之化，故夸五龙氏。世传长曰角龙木仙，次曰征龙火仙，三曰商龙金仙，四曰羽龙水仙，五曰宫龙土仙。五龙氏乘云登仙，而上郡肤施有五龙山，盖出治之所也。
　　话分两头，有循蜚纪二十二氏，继五龙氏而治，今列于左：
　　钜灵氏　句疆氏　谯明氏　涿光氏　钧陈氏　黄神氏　巨神氏　黎卢氏　天騩氏　鬼隗氏　弇兹氏　泰运氏　冉相氏　盖盈氏　大敦氏　灵阳氏　巫常氏　泰壹氏　空桑氏　神民氏　猗帝氏　次民氏
　　钜灵氏以治天下，一曰尸气皇，出于汾睢，与元气齐生，握大象持化，而与物相蔽；铩挥五丁之士，祛阴阳，返山川，神化大凝；居无恒处，而迹躔于蜀。
　　继治有句疆氏、谯明氏、涿光氏、钩陈氏、黄神氏、巨神氏、黎卢氏、天騩氏、鬼隗氏、弇兹氏、泰运氏，没而为河神，司水，出入有光；
　　冉相氏、盖盈氏、大敦氏、灵阳氏，是为阳帝，出于长沙之茶陵，厥化混混，厥生濛濛；
　　巫常氏、泰壹氏，是为皇人，开图挺纪，执大同之制，调大鸿之气，正神明之位，盖范无形，尝无味，要会久视操法揽而长存者。
　　厥后，神农氏开医于泰壹小子，而黄帝、老子受要法于泰壹元君，有兵法、阴阴元气、黄治杂子及泰壹之书。其书言黄帝游灵台，谒峨嵋，见天真皇人于玉堂，咨以三一三才
　　太极之道，论水火绦霄宫大渊之事。
　　后有空桑氏，一曰广桑，在兖州；神民氏，作都于神民之丘，盖使民神异业，精气通行，一曰神皇氏，驾六蜚鹿，而治天下三百岁；
　　猗帝氏，次民氏继之而治。又因提纪有十三氏，继次民氏后而治世，亦列于左：
</div>
    <div class="pagination">
<span class="current-page">1</span><a href="开辟演义_page2.html">2</a><a href="开辟演义_page3.html">3</a><a href="开辟演义_page4.html">4</a><a href="开辟演义_page5.html">5</a><a href="开辟演义_page6.html">6</a><a href="开辟演义_page7.html">7</a><a href="开辟演义_page8.html">8</a><a href="开辟演义_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
