<!DOCTYPE html>
<html>
<head>
    <meta charset="UTF-8">
    <title>东西晋演义 - 第 8 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西晋演义 - 第 8 页/共 35 页</h1>
    <div class="content">　　其世子毗及宗室四十八王皆死于难。惟裴妃为人所掠卖，渡江而去。初，琅邪王睿之镇建业，裴妃意也，故睿德之。及闻裴妃为人掠卖渡江，寻得厚加存抚，以其子冲继越之后。
　　史臣断八王曰：
　　昔高辛抚运，衅起参商，宗室嗣立，祸缠管、蔡。详观曩册，逖听前古，乱臣贼子，昭鉴在焉。有晋郁兴，载崇藩翰，分茅赐瑞，道光恒典，仪合式兖，礼备彝章。汝南以纯和之姿，失于无断。桂阳习果锐之性，遂成凶狠。或位居朝右，或职参近禁，俱为女子所谗，次第受诛。虽曰自贻，良可哀也。伦实庸琐，见欺孙秀，潜构异图，煽成奸慝。乃使元良构凶酷，上宰陷诛夷，乾曜以趸倾，皇纲于焉中圯，遂裂冠毁冕，幸百六之会，绾玺扬纛，窥九五之尊夫神器焉可偷安，鸿名岂容虚假。
　　而欲托兹淫祀，享彼天年，凶暗之极，末之有也。
　　冏等父子倡义勤王，维鸿业于既成，拯皇舆于已坠，策勋奇绝，良足可称。然而临祸忘忧，逞心纵欲，曾不知乐不可纵，盈志难持久。笑古人之未工，忘已事已拙。向若采王豹之奇策，纳孙惠之嘉谋，高谢兖章，永表东海，虽古之伊、霍，何以加焉！长沙才力绝人，衷概迈俗，投弓掖门，落落标壮夫之气，驰车魏阙，凛凛怀烈士之风，虽复阳九数屯，在上之情无夺，抚其遗节，终始可观。颖既入总大权，出居重镇，中台藉以成务，东宫资以宅心，乃协契河间，共图进龋而颙任李含之奸诈，仗张方之凌虐，遂至灭门丧亡，长沙授首，逞其无君之志，矜其不义之强。銮驾幸巡，冀乎有征无战；乘舆西幸，非由望秩观风。若火燎原，不可扑灭，矧兹安忍，能无及乎！东海纠合同盟，创为义举，匡复之功未立，陵暴之衅已彰。罄彼车徒，固求出镇。既而帝京寡弱，狡寇凭陵，遂令神器劫迁，宗社倾覆。数十万众，并垂饵于豺狼；四十八王，咸损身于锋刃。祸难之极，振古未闻，虽及楚如，犹为幸也。
　　自惠皇失政，祸起萧墙，骨肉相残，黎元涂炭。胡尘惊而天地蔽，戎兵接而宫庙隳。支属肇其祸端，戎羯乘其间隙。悲夫！诗所谓“谁生厉阶，至今为梗”，其八王之谓矣。
第七十八回　石勒引兵攻襄阳
　　却说石勒引兵来攻襄阳，襄阳守将李德，闻知勒起军马来取襄阳，慌引军出。两军对阵，李德出马见勒曰：“汝何故起兵？”张宾曰：“我奉天命来诛贼也。”李德曰：“汝乃胡人，与人作奴，今始得志，便来相吞。”言讫，支雄曰：“环眼贼汉，何敢辱我主人！”言讫，亦挺戟骤马与其交战。两个酣战一百余合，未分胜负。李德见胡兵四面渐渐围裹将来，恐有疏失，急急鸣金收军入城。张宾分兵四面围定。德谓众曰：“今胡兵围城甚急，如何是好？”众议曰：“不若弃城走还洛阳，此为上策。”德曰：“谁可杀开此围？”小将陈仁曰：“某愿当先。”于是德令仁领兵在前，自保家眷，当夜三更乘月明，大开西门，正遇支雄，杀开血路，保着家小，走奔洛阳。石勒见李德带家小而走，命诸将休赶。
　　次日平明，引众入城，安民谕讫。命逯明守镇，自同诸将领兵来攻江西，江西郡守等官闻其兵威势大，不敢迎敌，各自溃逃，只有军民举众投降，是以得据江西。张宾劝勒还北，勒意欲有雄据江、汉之志；弗从。由是封张宾为参军都尉，领记室，专居中总事。
第七十九回　城陷怀帝被汉虏
　　却说汉主聪设朝，谓群臣曰：“自辅汉将军征南，积岁不还，未知胜负如何？”群臣奏曰：“前日有表来奏说大捷，连得巨鹿、常山、江西等郡，自今军屯洛阳，未曾轻进。”汉主曰：“朕欲另差一将领军前去，助辅汉将军石勒攻洛阳，谁肯代朕此行？”言未毕，一人出班奏曰：“小弟愿往。”聪视之，乃其父养子刘曜也。
　　史说刘曜，字永明，刘元海之族子也。少无父母，刘元海养之为子。曜幼聪慧，有奇度，年八岁从元海猎于西山，遇雨止树下。迅雷震树，旁人莫不颠倒，曜神色自若不动，元海异之，曰：“此吾家千里驹也。”及长，为人性磊落宏宽，与众不群，雄武过人。铁厚一寸，常以铁胎弓立射之而洞入，时人号“神射”。尤好读书，武略谙请诵。常侮吴、邓，而自比管、毅、萧、曹，时人轻之，莫之许也。而刘聪每曰：“永明乃世祖、魏武之流，何足比数公哉！”尝隐迹管涔山，以琴书为事。
　　夜闲居，忽有二童人跪曰：“管涔王使小臣奉谒赵皇帝，就献宝剑一把，与皇帝留出军用。”言讫，置于地，再拜而去。曜惊以烛照之，剑长二尺，光华非常，赤土为屑，背上有铭云“神剑御除众毒”。曜出拜谢神人，遂佩之。剑随四时而变，为五色，可以出阵，无不胜也。
　　当曜前去助勒，汉主聪以兵五万使耀去助石勒攻洛阳。曜既得军马，即出朝门，次日领军就行。来至南地，入见石勒。
　　石勒闻知，出来迎接入府，置酒洗尘。及曜叙汉主差某同君共攻洛阳之事，勒大喜曰：“殿下伺力，南可图矣。”言讫，又饮酒至晚，方送刘曜回营。
　　次日平明，勒与曜商议分作二队而行，勒自为前部，刘曜为后部，二人长驱大兵来攻洛阳城。其时乃正月，汉刘曜与石勒领大兵二十万至城下围住，晋怀帝大惊，急聚文武商议，使军民上城日夜守护。勒、曜攻打月余不下，石勒乃请始安王刘曜到营相见，以酒宴相待。礼讫，勒开言曰：“今攻洛阳不下，可使人回国请添兵，再来攻之，必克。况且今缺少粮米，不如退兵，殿下可去攻三台城，某自打邯郸城，取二邑钱粮以资军急，待来年春暖，主上军至，却又复攻洛阳，殿下主意如何？”
　　曜曰：“君言正合我心，不如分兵退攻三台、邯郸二城屯扎，此计大善。”于是，曜即使使回国起兵。次日，拔寨起行，领军来打邯郸、三台；离城数里安营，商议攻城。
　　却说大单于汉主聪设朝，太保刘殷奏曰：“始安王表到，奏请添兵益将，攻打洛阳，陛下圣意若何？”汉主聪问曰：“谁可领兵征南？”大将呼延晏出曰：“臣请行。”汉王曰：“得卿引兵而行，协助二人，大功必成，朕甚悦。来日卿可点齐军马粮草，即便行，朕旦夕望汝奏捷。”于是，呼延曼领精兵二万七千人来攻洛阳，军马直至城下。闻说勒二人分兵攻三台、邯郸去了，晏即传令不必安营，限五日攻下洛阳。如不下，斩众部长，于是三军齐心攻打。
　　晋帝大惊，急使前将军张进急领御林军出城迎敌。张进出马，呼延晏来迎。两将于阵前斗到四五十合，不分胜负。北军曹奇忿怒，挥刀纵马直出，南军高见挺枪来迎，四员将未见输赢。晋军阵内夏洪引军冲出，北将潘仁在将台望见，忙放号炮，两边伏弩齐发，中军箭手都涌向前乱射。晋军抵挡不住，忙引兵将入城，自相践踏。呼延曼驱兵掩杀，晋军大败，走入城中，坚闭不出。
　　晏移军就城下寨，潘仁进曰：“可拨兵去城边筑起土山，可以下视城中虚实。令军人山上放箭，守军不能抵挡，城可唾手而得也。”晏从之。于是，各寨内选生力军人，用铁锹土担就城下垒土成山，周围筑二十余里，限旬日要完成，如迟即斩。
　　晋军见北军垒土为山，皆要出战，被潘仁以弓弩手挡住要路，不能前进。旬日间筑成土山五十座，上立橹楼，分一半弓弩手于其上，望城中乱射。晋军大惧，皆顶遮箭牌。忽一声梆子声，矢下如雨，晋军皆蒙楮伏地，。城中军人乱窜，土山上呐喊而笑，以为得计。晋侍中王隽奏帝曰：“陛下可急造发石车，方可御敌。”帝令隽绘成式样，鸠工连夜造成数百乘，分布各城门内。候土山上云梯排列，弓弩手将放箭时，命军士拨动炮车，大石从车中飞出，飞击其梯。霎时间将所设云梯打得粉碎，弓弩手死者不知其数，北军号为霹雳车也。潘仁又献一计，令军人于本营内用铁锹掘地道，直透城中，名为掘子军，从之。隽见北军晏不来攻城，奏曰：“北军明不能攻，臣料必穿地道而入。”帝曰：“何以御之？”隽曰：“绕城内可掘长堑，令百姓守之，则地道无用也。”帝依其言而行之。果然掘子军至堑边见防御甚严，只得退回，空费了许多军力，不能得入也。
　　自是相持一月有余，城中粮尽，百姓饿死过半。帝曰：“城中粮尽，百姓皆饿死了，如之奈何？”王隽又曰：“前日苟晞有表，奏请陛下迁都仓坦以避之。”怀帝曰：“然！”帝将欲徙之，众公卿犹豫不决。况城中饥困，人民相食，百官流亡者十去九。帝将行，而卫从皆散，又无车舆，乃自步出西掖门至铜驼街，为盗所掠，不得进。又度支魏浚率流民数百家保河阴之峡石，掠得谷麦甚多。见怀帝至无食，乃献供给之赀，送帝还宫。
　　时刘曜、王弥、石勒闻知洛阳将陷，乃会兵皆至城下安营。
　　次日，呼延曼见各人皆至，乃集部十二万余人，飞马身先攻破平昌门，遂放火焚其府寺。司空荀藩及光禄大夫荀组皆奔轘辕去讫。次日，王弥见晏克平昌门，乃引部下兵同来攻宣阳门。
　　时汉兵齐心并力大战，以弩箭射杀守门军士，骁勇争先，攻破宣阳门。呼延晏、王弥诸军皆入，城中大乱。
　　先是怀帝自知城不能守，与庚珉、王隽等于洛水备舟数只，欲走长安。俄而城陷，呼延曼至洛水，见船无数，命军士放火焚之，不留一个。当晋帝与庾珉、王隽闻北军杀入，帝走洛水，其船已被烧毁，只得走还入得宫中。北军涌入午门，帝急走华林园，欲出奔长安，被汉兵赶入追执之，押来见呼延曼。其时曼入居金鸾殿，传令鸣金收军，屯于城内。见众军押晋帝、庾珉、王隽等来，晏命左右监之。至次日，曼将后宫金宝、珠玉库藏一应收拾装载上车，传令将怀帝、大臣庾珉、王隽等尽监上车，领兵还国而去。其时洛阳只存虚城，所有怀帝及大臣、金宝尽被呼延晏搜掠而去。
　　先是呼延晏先入城，始安王曜并王弥、石勒兵皆未曾至。
　　晏只有一万七千人，与晋兵交战于河南。晏连胜一十二阵，杀死晋兵三万余人。及陷城，只走了镇东将军顾荣、前太子洗马卫玠等，逃入长安，其余尽被掳向左城。
　　却说刘曜自西明门人，杀太子司马诠等，士民死者三万余人。遂又遣人发掘晋帝诸陵，焚其宫庙。见皇后美容，纳之为妃。石勒乃自引兵出屯许昌。
　　却说刘曜恨王弥不待己至，自先入洛阳，心甚怨之。当王弥闻曜至，出迎入内，说曜曰：“洛阳，天下之中，山河四塞，城池宫室不假营修，殿下宜请皇上自平阳徙来都之。”曜曰：“天下未定，洛阳四面受敌，何能守也？”于是不用弥策，命诸军放火焚其宫殿。弥见耀不用其策，乃骂曰：“屠沽子，岂有帝王之意耶！”由是弥与曜有隙，乃自引兵东屯项关。当刘瞰说弥曰：“将军建不世之功，又与始安王相失，将何以自容？不如东据本州，徐观天下之势，上可以混一四海，下不失鼎峙之业。”弥遂从之。
　　却说左城国汉主刘聪登朝，聚集文武，正问南征之事，忽呼延晏领军还国，押晋怀帝、庾珉、王隽等入朝。拜毕，汉主刘聪大喜，就以晏为镇南大将军。晏谢恩，起立一旁。聪命押晋怀帝及大臣庚珉、王隽等至，令放其缚，赐其平身而谓曰：“朕父与汝先帝有恩，故不加刃，恕汝王在余部下为臣何如？”
　　晋帝听见，只得与臣下谢恩。汉主命有司赐房宅与住，使兵外监之，于是晋帝不得复还。聪又使使以书来南，遣始安王刘曜等以车攻长安，加曜为车骑大将军，取镇长安。曜得命，领军前去攻长安。
第八十回　石勒以军据襄国
　　却说石勒既屯许昌，集诸谋士商议，欲攻三台以据之。张宾急进言曰：“宾闻得地者昌，失地者亡。邯郸襄国乃赵之旧都，依山凭险，形势之国也。使君可择此二邑而都之，然后，命师出之，授以奇略，推亡固存，兼弱攻强，则群凶可除，王业可图矣！”石勒谢曰：“右侯之计是也。”右侯，张宾之号也。于是石勒即从之。
　　司空荀藩因洛阳陷，乃逃在阳城，得汝阴太守李炬输给之，藩乃建行台于密，传檄四方，推琅邪王睿为盟主，以李炬为荥阳太守，集众以图兴复晋室不提。
　　却说豫章王司马瑞，乃太子司马诠之弟也。洛阳既陷，乃奔仓坦。苟晞使人迎之，奉为皇太子，置行台，徙众屯于蒙城，招集散亡将士。
　　却说秦王司马业，乃吴孝王司马晏之子，荀藩之甥也。年十二岁，闻荀藩在密，乃南奔至密，来见母舅荀藩。藩奉之为主，欲趋许昌。天水阎鼎聚西州士民五千于密，欲还乡里。藩见鼎有才而拥众，用鼎为豫州刺史，以安人心。周顗为参佐，同佐秦王业，欲讨群胡。
第八十一回　司马睿招百六掾
　　是时海内大乱，独江东地面差安，中国士民避乱者，多南渡江从之。镇东司马王导说琅邪王睿曰：“今天下大乱，殿下宜招其贤俊，与之谋事，可御群凶也。”睿曰：“然！”于是从之。招纳忠贤，得掾属百余人，故时人谓之《百六掾》。刁协，字玄亮，渤海人也，少好经籍，博闻强记，琅邪王睿以为长史。卞壶，字望之，济阴人也，壶弱冠有名誉，转迁御史中丞，睿以为司马。庾亮，字元规，美姿容，善谈论，睿以为西曹掾。贺循，字彦先，会稽山阴人也，言行进止，必以礼让，睿以为安东将军。周访，宇士达，汝南人也，少沉毅，谦而能让，睿以为参镇扬烈将军，与兵一千二百，令其屯于浔阳。又得陈烦、陶侃、甘卓数十人，皆相附焉。
　　睿既承荀藩之檄，承制署置，独江州刺史华铁及豫州刺史裴宪二人不从其命。睿大怒，使人命王敦、甘卓、周访合兵去击裴宪、华轶。宪、铁闻王敦、甘卓等来，二人乃合兵来迎。
　　次日，两军相遇，大战三十余合，轶、宪之众大败而走。华轶被周访追及斩之，裴宪单骑逃走幽州，其从尽被王敦杀散。鸣金收军，入城屯住，遣人报知琅邪王。王得捷音大喜，以甘卓为湘州刺史，周访为浔阳太守，又以陶侃为武昌太守，命王敦总督其军。
　　七月，大司马王浚在幽州设坛告类，立皇太子，称受中诏承制封拜，备置百官，列置征镇，自领尚书令。
　　告类如《泰誓》武王伐商，《王制》言天子将出，皆云类于上帝。
第八十二回　刘曜攻模入长安
　　却说南阳王司马模闻汉遣刘曜来寇长安，急使牙门将赵梁以二万人出戍长板，以防汉兵。梁见汉军甚盛，不敢交锋，乃以众降于曜。曜即使梁为前锋，来攻长安。司马模闻赵梁降曜，乃自以兵三万出拒潼关，与赵梁交战。模大败，走回长安。于是刘曜、刘粲与赵梁合兵长驱下邽城。
　　时凉州将军北宫纯见模败归，亦引凉兵降刘曜。曜以为将，共攻长安。时长安仓库虚空，士卒离散，司马模恐不能守，乃诣刘曜营投降，被粲所杀。时关西饥懂，白骨蔽野，士民存者百无一二。刘曜等克长安，使人报知汉王。聪大悦，使使以曜为雍州牧，封中山王，命其守长安。
　　却说南阳王模被害，世子司马保走据上邽城。都尉陈安见模遇害，乃率众人上邽而归，保遂有秦州，寻称为大司马，承制署。陇右氐羌皆来从之，保众稍振矣。
第八十三回　石勒陷蒙执苟晞
　　却说石勒以军来攻蒙城，时苟晞在蒙城，骄奢苛暴。前辽西太守阎亨谏曰：“明公居乱世，欲效中兴，不可奢暴，使天下有归也。”晞怒命左右杀之。
　　时从事明预有疾，闻亨谏被杀，亦使家人乘舆自入，谏曰：“闻亨所谏，乃天下之公，亦明公之福也，何以杀之，以失士望？”晞怒曰：“我杀阎亨，何关汝事而竟来骂我？”预曰：“明公以礼待预，故预以礼自荆今明公怒预，其如远近怒明公何？桀为天子，以骄暴而亡，况人臣乎！愿明公且置是怒，思预之言。”晞不从。
　　由是众心离怨。加以疾疫饥饿；城内虚困。石勒军到攻城，将士离散，无人守把。勒军攻入城，如入虚境。石勒既入内，将苟晞、豫章王瑞皆执之。勒招晞降，晞不从。勒以铁锁锁晞颈，晞方从之，以晞为左司马。
第八十四回　石勒诱王弥杀之
　　却说汉大将军王弥，与石勒外相亲而内相忌。会其将徐邈叛去，弥兵渐衰，闻石勒擒苟晞，心甚恶之，佯以书贺勒，略曰：公获苟晞而用之，何其神也。使晞为公左，弥为公右，天下不足定也。
　　勒见书以示张宾，曰：“王公位重而言卑，其意图我，此事如何？”张宾曰：“王弥与明公外亲内相忌，不若乘其小衰，诱而杀之，不然终为明公之患。”勒然之。
　　时王弥与刘瑞相持，会徐邈叛去，弥势遂衰；屡战不利，使人请救于勒，勒未之许。张宾密谓勒，曰：“明公常恨不得杀王公之便，今天以王公授我矣，如何不听？”于是勒命使人还，乃自以军来救王弥。刘瑞乃撇王弥而与石勒交战，不五合，被勒斩之，以众来见王弥。弥大喜，心谓勒实亲己而不疑也，遂排宴待之。次日，石勒与张宾用计，以请王弥。弥不之疑而诣其营，勒迎饮宴，酒半酣，将弥执祝张宾使将士推出斩之，对众数王弥之罪，以并其众，尽归石勒，军威大振。
　　却说汉主闻石勒杀王弥及并其众，大怒，欲讨之。陈元达曰：“不可！勒之杀王弥，必有他故。况此用人之际，若讨之，自必归晋，则天下何年可定？不如加其爵秩，以慰其心，让其不理，以禁后令。”聪听之，使使加勒为镇东大将军，而让勒曰：“卿何专害公辅，有无君之心？”勒惭愧，上表谢罪而受爵秩。却说苟晞欲谋叛，被石勒杀之，石勒乃引大众掠豫州诸郡，临江而还，归屯于葛陂。
　　初，石勒幼年未遂时，被东赢公司马腾卖与荏平师欢为奴，遂与母相失。先是刘琨闻石勒得志，乃收其母王氏并从弟石虎在府养之。及闻勒威名日振，四方服从，乃使张儒送其母弟到葛陂来交于石勒，请其归附晋室。勒母子相见，悲喜交集，乃厚待张儒。当拆刘琨之书视之，其书曰：将军用兵如神，所以周流天下而无客足之地者，盖得主则为义兵，附盗窃则为贼众故也。成败之数有似呼吸，吹之则寒，嘘之则温。今相授侍中领护匈奴中郎将，将军其受之。
　　勒读毕，谓张儒曰：“你还，代拜于汝主，道我本是羯人，今仕于汉，岂敢二心！”言讫，以名马珍宝厚礼，并回书与儒，使谢刘琨而绝之。其书曰：事功殊途，非腐儒所知。君当逞节本朝，吾自夷难为效。
　　琨得其书，亦不过逼。
　　却说石虎年十七，残忍无度，勒入内白知母王氏，欲除之。
　　母曰：“快牛为犊，多能破车。汝小忍之。”及长，弓马熟娴；英勇莫当，每屠城邑，鲜有遗类。然御众严而不烦，莫敢犯者。指授攻讨，所向无前，由是勒遂宠用之。
第八十五回　贾疋复晋取长安
　　却说安定太守贾疋字音龙，与冯翊太守索綝字安夷、护军麹允，尽散家财，召募义兵，谋复晋室。旬日间，募得义兵五万，来取长安。时雍州刺史麹持，闻索綝兴义兵，亦率众十万会之，同攻长安。刘曜大惊，急使刘粲以兵五万屯新丰，自以大众出黄丘，正遇索綝之军至，两下各立阵脚。晋阵麹允出马阵前大骂曰：“戎犬挡吾者死，避吾者生！”恼得刘曜性发，亲自持刀拍马走出阵前，更不打话，直取麹允。二人交战十余合，不分胜败。索綝挥军夹攻，刘曜抵敌不住，拨开兵器，勒马望本阵而走。索驱军掩杀，汉兵大败，死者大半。
　　时刘粲在新丰，不能接应。及闻刘曜兵败；忙引兵来救，又被麹持、麹允杀败而逃，粲兵亦损去大半而还。因此义兵之势大振，关西胡晋之兵翕然响应。阎鼎在密，听知索綝等在长安谋复晋室，乃奉秦王业入关来，据长安以号令四方，共讨刘聪。其荀藩、周顗等皆山东人，不欲西行，至中途逃散。周顗逃奔江东，独鼎领众保秦王业至蓝田，使人告贾疋，疋发兵五千，迎之入于雍城，使梁综以兵一万卫之，疋复同綝、允等坟长安。
第八十六回　彝指王导管夷吾
　　却说司徒掾周顗，字伯仁，乃安东将军周俊之子也。因洛阳陷，晋帝被掳，秦王西行，闻琅邪王睿招贤，乃来江东投之。
　　是日，睿正与王导等文武同议兴复之事，忽门吏报司徒掾周顗来投，王即令请入。顗即入府堂拜见琅邪王，曰：“臣为帝被北掳，故来投依殿下，同谋恢复。”睿大喜曰：“吾正商议起兵，今得卿来戮力，其事成矣。”言讫，以顗为军咨祭酒、前军骑都尉。言未毕，门吏入报谯国桓彝来投。睿命人拜见讫，睿以为安东将军。
　　桓彝字茂叔，性通朗，早获盛名，亦因避乱投奔。见睿微弱，心中忧惧不乐，而谓周顗曰：“我以中州多故，来此求全。
　　今见主上单弱如此，将何以济？”正论间，忽见王导劝琅邪王曰：“殿下谋兴复之计，宜用贤人君子，与之图事。荆、扬晏安，户口殷实，为政务在清静，克己励节，匡主邦宁。于是情好日隆，朝野倾心，天下可图，大业必成矣。”睿从容谓导曰：“卿乃吾之萧何也。”于是号王导为仲父，加为辅国将军。
　　导又上笺曰：
　　今者临郡不问贤愚豪贱皆加号，辄有鼓盖，动见相准，时有不得者或为耻辱。天宫混杂，朝野颓毁。导忝荷重任，不能崇浚山海而开创乱源，饕窃名位，取紊彝典，谨送还鼓盖，崇重典物，请从导始，庶令雅俗区别，群无惑矣。
　　睿观之，曰：“从卿所云。”须臾，又上言十数条，皆立国安邦之策。桓彝见其言大喜，复谓周顗曰：“向见管夷吾，无复忧矣。”
　　次日，琅邪王作新亭始成，大排筵席，会集诸多贤士，同饮至晚。又命设灯烛来，饮至半醉，忽司徒周凯举杯欷歔而言曰：“风景不殊，举目有江河之异。”言讫，潸然泪下。诸名士曰：“足下何故发悲？”
第八十七回　导指流涕似楚囚
　　顗曰：“吾泪者，为晋天下也。今遭单于流毒中国，残害百姓，吾等朝夕难保。想晋先帝降吴灭蜀，定有天下，子孙相承数十余年。不想今日丧于单于，圣主被掳，不能复仇，吾等欲舍此七尺无用之躯，与胡人死战雪耻，诚恐孤力不加，无益于国，犹然发悲耳！”诸多旧臣名士皆掩面大哭。座中一人愀然变色曰：“诸公所哭，还能哭得胡兵退耶？否也。公等当共戮力王室，克复神州，何至作楚囚对泣耶？”众视之，乃仲父王导，各收泪羞愧而言曰：“承君之言是也。”于是席散。次日，陈頵遣王导书曰：中华所以颓敝者，正以取才失所，先名望而后实事，浮竞驱驰，互相贡荐。加有老庄之俗，倾惑朝野，养望者为弘雅，政事者为俗。夫人欲制远，先由近始。今宜改章，明赏信罚，拔卓茂于密县，显朱色于桐乡，然后大业可举，中兴可冀耳。
　　王导览之，竟不能从。
第八十八回　慕客廆破木丸部
　　却说辽东太守庞本以私憾杀东夷校尉李臻，附塞鲜卑素喜连、木丸津，遂陷诸县，屡败群兵。东夷校尉封释病不能讨，民皆失业，归慕容廆者甚众。廆少子慕容翰言于廆曰：“自古有为之君，莫不尊天子以从民望得成业者也。今连、津寇暴不已，不若数其罪，上则兴复辽东，下则并合二部，忠义彰于本朝，私利归于我国，此霸王之基也。”廆笑曰：“孺子乃能及此乎！”遂使翰为前锋，自后接应，来讨连、津二部。素喜连、木丸津以兵迎敌，与翰交战一阵，被翰斩之。二部之众，尽降于廆。时东夷校尉封释病中得慕容廆剪除连、津二部，心中大喜，遂使人请廆入城，排宴待之。谓曰：“释屡遭二部寇患，未能殄灭，今得将军绝之，无恩可酬。释今病笃，料不能起，倘吾死后，吾孙封奕颇谙武艺，望将军收留之。”言讫，命奕拜廆，廆亦还半礼。廆曰：“足下善养贵恙，不必虑后。吾即回兵。”
　　释将金宝谢廆，廆受之还镇。后释卒。廆闻知，乃使人召封突至，与谈终日不倦，应对如流。廆悦之，曰：“此乃奇士也。”
　　称为小都督。释又有二子封浚、封柚，闻父卒，皆来奔丧。廆召见之，曰：“此克家之令子也。”以道远不通，皆留之。以浚为参军，以柚为长史。
　　六年正月，汉主聪闻太保刘殷二女美色，欲纳之为贵嫔。
　　当太弟刘乂固谏曰：“刘殷与陛下同姓，与先帝有连支之派。今此二女与陛下有兄妹之亲，不可立也。”聪谓乂曰：“此女皆姿色绝世，淑德冠时。且太保于朕实有不同，卿何必固谏耶？”乂曰：“五百年前共一太祖，可乱伦乎？”当李弘议曰：“太保胤自有周，与圣源实别，殿下若以同姓为碍，且魏司空王基，当世大儒，岂不达礼？为其子纳司空王沉女为妻，以其姓同而源异，故尔谐耳，今何必拘此也！”刘乂又固谏。聪问太宰延年，对曰：“太保自云刘康公之后，与陛下殊源，纳之何害？”于是太弟乂无对。聪大悦，赐金六十斤，曰：“卿当以此意谕吾子弟辈耳。”于是命李弘以玺册立刘殷二女为左右贵嫔，又纳刘殷孙女四人为贵人。因此六刘之宠，冠于后宫。
　　聪恋色，稀出设朝，百官奏事皆中黄门决之。
　　忽一日，汉主聪谓怀帝曰：“卿昔为豫章王时，朕尝与王武子造卿，卿赠朕柘弓银研，卿颇记否？”怀帝曰：“臣安敢忘之，但恨尔日不早识圣颜。”聪曰：“卿家骨肉，何相残如此？”帝曰：“大汉将应天受命，故为陛下自相驱除，此殆天意，非人事也。如臣家若能奉武帝之业，九族敦睦，陛下何由得之？”聪大喜，以小刘贵人妻帝，曰：“此名公之孙也，卿善遇之。”
　　却说故新野王牙门将胡元，聚众于竟陵郡，以杜曾为竟陵太守。曾能披甲游于水中不溺，人莫能获。凡出军交战，胜则追掩，败则入水，以此人皆畏服，勇冠三军。与胡元寇掠荆土，招集亡众，威名益振。
第八十九回　琅邪遣将讨石勒
　　二月，石勒筑垒于葛陂，课农造舟，将攻建业。琅邪王睿大惊，急集江南之众于寿春，商议讨勒。乃以纪瞻为扬威将军，领兵五万去讨之。瞻既领兵欲行，会大雨，三个月不止。石勒军中饥疫，军士死者大半。闻江南兵至，集将士议之。刁膺进曰：“司马睿据有长江之固，更且贤士归为之用，民心附，兵粮足。今若与其战，难以求胜。不若送款于睿，来扫平河朔以自赎。候其军退，再徐图之可也。”勒愀然长啸。孔苌曰：“明公何思何虑？请以兵五万委臣，分道夜攻寿春，据其城，食其粟，江南今年必能定也。”石勒笑曰：“是勇将之计也。”
　　顾谓张宾曰：“于君意何如？”宾进曰：“将军攻陷京师，囚执天子，杀害王公，妻掠妃主，擢将军之发，不足以数将军之罪，奈何复还相臣俸乎？今天降霖雨于数百里中，示将军不应留此也。邺有三军之固，四接平阳，山河四塞，宜北据之以营河北。河北既定，天下无处将军之右者矣。宜使辎重从北道先发，将军引大兵向寿春。辎重既远，大兵徐还，何忧进退无地？”勒攘臂鼓掌曰：“张君计是也。”于是黜膺，擢宾为右长史，号之曰“右侯”。次日，勒引兵退，遣石虎以兵五千向寿春。
　　却说纪瞻闻石虎引兵来，会将士听令曰：“石虎既引兵至，料胡人好掠而贪财，汝等各引兵埋伏于船内傍岸，上面皆放粮草于上，装作粮船，待其上船来抢，汝等尽力而拒之。吾于岸上埋伏以待按应，放炮为号，两下夹攻。可以擒石虎也。”众将各领众去，准备船只而行，瞻引军上岸埋伏。次日午后，石虎兵至，见江边一个个皆是运船，又见粮草在上，虎兵饥久，见粮如何不抢？众各争上运船抢粮，石虎不能禁止。须臾一声炮响，江边两岸战船俱进，岸上纪瞻军杀至，水陆夹攻，虎兵措手不及，被纪瞻杀死一半，大败而逃，赶上石勒前军。勒见虎败，即回兵结阵以待之。纪瞻追至，见石勒大众在彼，不敢交战，只令众军安营以待之。
　　却说王得、马鲂说刺史张轨曰：“今晋室破败，琅邪王司马睿为盟主，檄天下之兵，共讨石勒、刘曜，明公安可坐视，从其自定？依某之见，宜命将出师，翼戴帝室，即遣使驰檄关中，共尊辅秦王。且言先遣前锋宋配率步骑二万径趋长安，诸军络绎继发，乘兹集兵，上可不失封侯之位，下可以保凉州。”
　　轨从之，驰檄关中，发兵二万人来长安，会众讨曜。
　　却说汉王聪以鱼蟹不足供给宫廷，乃斩其左都水使者。又作温明、微光二殿未成，以将作大匠望都公靳陵。观鱼于汾水，昏夜不归。王彰入谏曰：“今愚民归汉之志未专，思晋之心犹盛。刘琨咫尺，刺客纵横，帝王轻出，一夫之敌耳。”聪大怒，命将王彰斩之。时彰之女为夫人，旁叩头乞哀，始乃囚之。皇太后张氏闻知，以聪刑罚过当，三日不食。太弟刘乂、大单于粲舆榇切谏。聪怒曰：“吾岂桀、纣，而汝辈生来哭人耶？”
　　太保刘殷等百余人，皆免冠涕泣而谏，聪慨然曰：“朕昨大醉，非其本心，若非公等言之，朕不闻过。”各赐帛百匹，使侍中持节赦王彰，进封为定襄公，于是群臣谢恩而起。
　　却说雍州刺史贾疋以大众来攻长安城，刘曜闻知大惊，急聚众将商议。曜曰：“贾疋、索綝聚各处军马直抵城下，众将有何妙策？”王直挺身言曰：“大王勿虑。吾见贾疋之兵众多，诸卒如草芥耳。小将提狼虎之师，定斩其首，悬于军门，直之愿也。”曜大喜曰：“吾有王君，高枕无忧矣。”言未绝，王直后一人高声而出曰：“割鸡焉用牛刀！不必将军有劳虎威，吾观斩晋诸兵之首，如探囊取物耳。”曜视之，其人身长九尺，面如血盆，虎体狼腰，豹头猿臂，关西人也，姓华名权，是帐前一员骁将。晞听其言大喜，加为骁骑校尉，拨马步军五万，一同李轸、赵本，连夜飞奔出城来。
　　却说晋兵有胡忠先将马步军三千，径抄小路直来搦战。华权引骁骑五百飞出，大喝：“贼将休走！”胡忠手起刀落，将权斩于马下，生擒将校极多，将华权首级直来大寨献功。疋喜，重赏胡忠。又与铁甲马车三千，前来攻城。刘曜见斩了权等，乃引众开城门，走离长安。贾正传令诸军勿追，迎接秦王业入城屯驻，招纳四方之豪浚时汉太保刘殷卒。殷不为犯颜件旨，然因事进规，补益甚多。聪每与群臣议事，殷无所是非。群臣退出，殷独留敷畅条理，商榷事宜，聪未尝不从之。殷尝戒诸子弟曰：“事君当务几谏，凡人尚不可面斥其过，况万乘乎？夫几谏之切，无异犯颜，但不彰君之过，所以为优耳。”殷在公卿间，常恂恂有卑让之色，故能处骄暴之国，保其富贵，不失令名，所以考终寿也。
　　却说刘琨亦招集军马，以俟大举。按琨长于招怀而短于抚御，一日之中，虽归者数千而去者亦相继。于是，琨使刘希往中山郡去招军买马，希从之，来中山郡招集民兵一万余人，又买马数千匹。时中山属幽州所统，代郡、上谷、广宁之民多归希，由此将集三万人。王浚闻知大怒，即令胡矩以书邀段疾、陆眷二人称曰：“刘希没理，何得越境地招军，中山乃吾之所统，汝何得专功？可将五万人同去袭之。”矩等领段、陆驰兵至中山，希不之备，被矩与段疾、陆眷三人分兵夜攻之。希措手不及，被矩杀死，大掠其众而还。琨闻知希死，心甚忧之。
　　又恐石勒取三台并邺，乃令兄子刘演以兵五万镇邺。石勒大众济河，刘演以兵出保三台。勒请将欲攻之，张宾曰：“攻之未易猝拔，舍之彼将身逃避。今王彭祖、刘越石，公之大敌也，宜先取之，演不足虑也。且天下饥乱，明公拥兵羁旅，人无定志，非所以保万全控六合也。不若择便地而据之，广聚粮储，西并平阳以固幽、并，此霸王之业。”勒从之，乃以众进据襄国，分命诸将攻冀州郡县，运谷以输襄国。汉主闻勒在襄国，乃使使以勒为冀州牧。
　　却说刘曜自长安一败，无处屯扎，以众走回平阳。时刘琨移檄州郡，期十月会兵平阳击汉。未及行，而琨素奢豪，喜声色。徐润以音律得幸，骄恣干预政事，护军令狐盛数以为言，固谏之。琨大怒，令人收盛杀之。琨母曰：“汝不能驾御豪杰，以恢远略，而专除胜己，祸必及我。”琨不能改。令狐盛子令狐泥乃私奔平阳降汉，具言晋阳虚实。汉主聪大喜，封泥为将，即以书遣刘粲与刘曜，将兵来寇并州，以泥为向导使。刘琨闻知，急东出收兵于常山，一面使人去求救于代公猗庐。琨既东出收兵，晋阳空虚，被刘粲与曜用令孤泥引路，抄小路袭破晋阳而据之。琨闻之，急以兵还救晋阳，城已陷，乃率众复奔常山，琨之父母被泥杀之矣。是年九月，贾疋奉秦王业为皇太子，建行台登坛告类，建宗庙社稷。
第九十回　代公大破刘曜众
　　十月，代公猗庐得刘琨书，发兵来救晋阳。猗庐以其子修之率军十万为前锋，自率二十万为继后。刘琨知代动兵，乃随路迎接代公猗庐，甚称惭愧，言失镇之因。猗庐亦以善言安慰其心，就令刘琨收散卒为向导，特进晋阳。刘曜亦引兵屯于汾东拒之。次日，交战十数合，刘曜莫能抵挡，大败坠马，身中七创。曜见代军雄盛，乃引兵夜逾蒙山逃归，被代公催军追之，战于蓝谷。大败，被代公杀得汉兵伏尸数百里。刘曜及粲只余二千余人走还。猗庐因出猎寿阳等山，陈阅皮肉，山为之赤。
</div>
    <div class="pagination">
<a href="东西晋演义_page7.html">上一页</a><span>...</span><a href="东西晋演义_page3.html">3</a><a href="东西晋演义_page4.html">4</a><a href="东西晋演义_page5.html">5</a><a href="东西晋演义_page6.html">6</a><a href="东西晋演义_page7.html">7</a><span class="current-page">8</span><a href="东西晋演义_page9.html">9</a><a href="东西晋演义_page10.html">10</a><a href="东西晋演义_page11.html">11</a><a href="东西晋演义_page12.html">12</a><a href="东西晋演义_page13.html">13</a><span>...</span><a href="东西晋演义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
