<!DOCTYPE html>
<html>
<head>
    <meta charset="UTF-8">
    <title>两晋秘史 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两晋秘史 - 第 7 页/共 18 页</h1>
    <div class="content">
第六十三回  祁弘奉驾还洛阳

　　却说祁弘等率群臣入内奏曰：“臣等奉东海王命，引兵至此，迎请陛下车驾回洛阳旧都。”帝曰：“游子思故乡，朕欲还洛久矣。卿等既来保朕，目下即行。”于是，惠帝诏集百官文武皆起行。山径又狭，不堪车驾，帝乃乘牛车而行，百官步走，跋涉艰难。当东海王越引群臣道左拜迎，帝车驾入洛阳还宫，命工修葺宫室殿宇，复太庙社稷台剩六月，立皇后羊氏，以东海王越为太傅，录尚书事，以范阳王虓为司空，命其镇邺城。帝辄与群臣论众务，讲议经籍。　　晋室悠悠百二秋，何事干戈战不休？　　只因骨肉相残害，致使胡人窃位羞。　　却说李雄占据益州，国富兵强，群臣劝进大位。于是雄即帝位，国号“大成”，追尊父李特曰景皇帝。时范长生至成都，雄感前恩，门迎执板人内，拜为丞相，尊之曰“范贤”，至是以为天地太师。时诸将恃恩互争班位，尚书令阎式请效汉晋故事，立百官制度，雄从之。　　

第六十四回  司马越执权秉政

　　自此关中皆服于越，河间王颙保长安而已。东海王赵越为太傅，颖川人庾敳为军咨祭酒，泰山人胡母辅之为从事中郎，以河南郭象为主簿，以陈留人阮修为行军参军，以阳夏人谢鲲为掾，数人皆尚虚玄，不以世故摄其心，清言放诞。越以其名重，故辟之。　　八月，荆州都督新城刘弘卒。时天下大乱，弘专督江汉，威行南服，事成则曰某人之功，如败则曰老夫之罪。每有兴废手书，辄相叮咛款密，人皆感悦，争赴之。咸曰：“得刘公一纸书，胜于十部从事也。”辛冉说弘以纵横之事，弘怒斩之。　　至是卒，谥曰元。　　

第六十五回  太弟司马炽登位

　　九月，却说初祁弘入关，成都王颖自武关奔新野。会刘弘卒，司马郭嵩作乱，欲奉颖为主，不克被诛，遂奔济河收故将土，欲赴公师藩，被顿丘太守冯嵩引兵围之，执而使人送入邺，范阳王虓将颖纳之。其故将公师藩欲以兵来救，虓将苟晞领兵出袭破之，藩众大溃，只得以残骑交锋，战未三合，藩被苟晞斩之，余众尽降。晞分军戌镇，自以兵还邺。时范阳王虓已病卒，长史刘舆以颖素为邺人所附，恐其有变，伪称诏以药酒赐颖死。颖官属闻知，皆先逃散，惟卢志不去。至是，颖饮药酒而死，志流涕哭泣，收而殡之。　　太傅越闻虓先卒，颖因亦死，心中大悦，乃使人召卢志为军咨祭酒，志赴领职。又将召刘舆，左右曰：“舆犹腻也，近则污人。”越虽不听，使人召至，而疏淡用之。舆密视天下兵薄及仓库、牛马、器械、水陆之形，皆默识之。每越会僚佐同议是事，舆应机辨画，无不符合于理。于是越倾膝酬接，即以为左长史，军国之务，悉以委之。　　十一月，太傅越意在立炽，而帝尚在，乃以金赂帝左右，以毒置饼中进上。惠帝食之，中毒而崩，时年四十八岁，在位十七年。百官举哀发丧，葬于太阳陵。　　却说惠帝先为太子时，朝廷咸知帝不堪政事，武帝亦自疑焉，悉召东宫官属，使以尚书事令太子决之。帝不能对，贾妃遣左右代对，令多引古书。给事张泓曰：“太子所学，圣上所知，臣代对，宜以事，断不可引书也。”妃从之。泓代对以草令，帝书之，上于武帝，武帝览之大悦，太子遂安。及居大位，政出群下，纲纪大坏，贿赂公行，忠贤路绝，谗谀得志，更相荐举，天下谓之互市焉。　　却说惠帝既崩，羊后自以于大太弟炽为帝，为嫂恐不得为太后，将立清河王覃。侍中刘琨驰告太傅越。越即入宫，集百官，即使人请太弟炽入宫即位。炽固辞不受，道：“清河覃本太子也，可宜立之，孤则不敢当。当与令修肃曰：”太子幼冲多疾，不堪摄政，今殿下固辞，必欲立之，若立，政出臣下，倘有异乱，殿下何安？不如因文武之心受之，则祖宗之柞可保万年矣。“炽方诺曰：”卿乃吾之宋昌也。“乃即出与太傅越入宫，即皇帝大位，改元永嘉，岁在丁卯。尊羊氏为惠皇后，居弘训宫；立妃梁氏为皇后，越复为太傅，总摄朝政。　　按史晋孝怀皇帝名炽，字丰度，武帝二十五子。惠帝立为太弟，因东海王司马越立之。在位六年，为汉将执归杀之，寿三十，谥怀帝。既立位，始遵旧制，于东堂听政。每至宴会，辄与群臣论众务，考经籍。黄门侍郎傅宣叹曰：“今日复见武帝之世矣。”　　

第六十六回  五马渡江一化龙

　　东海王越既复为太傅，总摄朝政，恐诸王在内有异，复以司马睿为琅邪王，以司马羕为西阳王，以司马祐为汝阳王，以司马宗为南顿王，以司马纮为彭城王，诏各就国。于是，五王不敢停留，各领家眷同舟渡江归国去讫。越又恐河间王虓在外为乱，奏帝诏征虓为司徒。虓就征，入朝赴职。时南阳王司马模在许昌，闻得朝廷征虓为司徒，恐虓再预政，不利于己，即遗将王因以千人半路邀杀之。　　时朝廷已知虓被模杀，以虓罪重，故不责模。时越大会谋臣，计议北藩之事。当长史刘舆曰：“东燕王腾守并州，今并州饥馑，人民离散，更兼胡寇连年人寇，深为可忧。明公欲为靖天下之计，宜令一能将替镇之，不然并州非复国家有也。”　　越曰：“谁人可去镇之？”舆曰：“刘琨智勇双全，此人就镇，可寄北面之重。”于是，越即遣刘琨镇并州，以为北面之重。　　而进东燕王司马腾为新蔡王以镇邺。琨至上党，腾即自井陉东下。时并州饥馑，数为胡寇所侵掠，吏民万余人悉随腾就谷冀州，号为“乞活”。所余户不满二万，寇贼纵横，道路既塞。　　琨募兵上党，得五百人，战斗而前。至晋阳，府寺焚毁，邑野萧条，琨抚循劳徕，流民稍集，并州稍安。　　

第六十七回  顾荣周圯杀陈敏

　　晋怀皇帝永嘉元年二月。初，兹县县令刘柏根反，王浚以兵讨斩之。其长史王弥遂为盗贼，来寇青、徐，杀东莱太守，劫掠府库一空而去。　　却说陈敏刑政无章，子弟凶暴，顾荣、周圯等忧之。庐江内史羊谭以陈敏为忧，遣人送书与顾荣等。其书曰：陈敏盗据吴会，危如朝露。今皇舆东返，俊彦盈朝，将举六师以清建业，诸贤何颜复见中州之士耶？　　顾荣素有图敏之心，及见其书，甚惭。乃密遣人报征东将军刘准，使发兵临江，愿为内应，乃剪发为信。刘准得其信息，即遣扬州刺史刘机起兵二万，前来讨敏。敏大忧，问荣。荣曰：“可遣明公之弟陈昶将兵屯乌江，陈宏将兵屯牛渚而拒之。”　　敏从之，分兵与二弟去了。兵及行，周圯密嘱敏司马钱广曰：“今立新君，贤隽满朝，故遣刘机来讨陈敏。而敏刑政无律，不久必败。若败，吾与君等皆陷，不若去邪归正，免自取臭于万年。今日敏以君与其弟昶将兵屯乌江，君可乘此杀昶，勒兵还来攻敏，共图归正。”广曰：“吾亦有心，恨力未备。今既如此，吾即谨领号令。”　　于是，钱广即出，与陈昶将兵起行，至夜安营，广使左右将昶杀之，因勒兵朱雀桥东屯扎。　　敏闻广杀其弟，即遣甘卓以兵三千讨钱广。时顾荣与敏之弟陈宏将兵去牛渚，虑敏疑之，故即还见敏，说钱广大逆之事宜讨之。敏曰：“卿当四出镇卫，岂得就我耶？”荣乃出，密来与周圯说甘卓曰：“敏既常才，政令反复，其败必矣。而吾等安然受其官禄，事败之日，使函首送于洛阳，题曰‘此贼臣顾荣、甘卓之首’，为万世之辱也，不若早决。”甘卓曰：“君言必欲诛敏，正合我心。”于是卓称疾不行，使人迎女回家断桥，收船南岸，与周圯、顾荣、纪瞻等共攻陈敏。敏闻荣、圯、瞻、卓等变乱，即自率一万五千人来讨卓等。卓使军人隔水语众将士曰：“本所以戮力陈公，正以顾丹阳、周安丰今皆异矣，汝等何为？”敏众狐疑未决，荣以白羽扇挥之曰：“陈敏背反，朝廷大怒，故遣刘机讨之。旦日大军继到，我等亦奉密诏诛敏，汝等如何不去，自取灭族之患哉？”言讫，众皆溃去。敏见众离，单骑而走，被荣等驱兵追而斩之，夷其三族，使人传首京师。怀帝大悦，乃诏顾荣为侍中，纪瞻为尚书郎，太傅越辟周圯为参军。荣等至徐州，闻北方愈乱，乃逃归。　　却说怀帝诏立清河王覃弟司马诠为太子，使居东宫。时怀帝亲览大政，留心庶事。太傅越不悦，奏帝故求出藩，去镇许昌。帝从之。越既出许昌，诏以南阳王模都督秦、雍军事。　　

第六十八回  琅邪王收用贤俊

　　十月，怀帝降诏，以琅邪王司马睿为安东将军，都督扬州诸军事，令其镇建业。睿受诏镇建业，以安东司马王导为谋主，令其招纳俊杰，延揽英雄，委以腹心，政事谋之。睿名誉素轻，吴人不附，居久之，士大夫莫有至者，甚患之。其时乃三月上巳，皆当祭祀鬼神。王睿自出观楔，导见之，曰：“今殿下欲招贤纳土，皆不肯至。臣有一策，殿下自坐乘舆，多具威仪部从，与导骏骑并从而行，则吴士观之，道殿下爱士，则吴中豪杰皆来恐后矣。”睿从之。　　出祭回来，果有高士顾荣等见之惊异，谓众说礼贤如是，相率拜于道左迎之，扶而送之。导急下马，因谓睿曰：“古之王者，莫不宾礼故老，存问风俗，虚己倾心，以招俊杰。况夫下丧乱，九州分裂，大业之兴，急于得人。知此数人，皆吴之所望者，宜引之以结人心。二子若至，则士无不来至。”睿大悦，归府，乃使人造请顾荣、贺循二人。二人皆应命而至。睿拜贺循为吴国内史，顾荣为军师，兼散骑常侍，凡军府政事，皆与谋之。纪瞻为三军祭酒，卞壶为从事。　　导又说琅邪王曰：“谦可以接士，俭可以富国，宜以清静为政，抚绥新旧，则天下归心焉。”睿纳之，故江东百姓归心附之。睿颇好酒废事，导以为言，睿遂命酒瓶覆之，于是绝不饮酒。　　史说琅邪王司马睿，字景文，宣帝之曾孙，琅邪恭王司马觐之子也。生于洛阳，有神光之异，一室尽明。及长，白毫生于目角之上，隆准龙颜，目有精耀，顾盼炜如也。年十岁为琅邪王，有令誉。侍中稽绍曰：“琅邪王毛骨非常，殆非人臣之相也。”后果应稽绍之言。　　五月，先，公师藩既死，其党汲桑逃还苑中，聚众声言为成都王报仇；以石勒为前驱先锋，所向辄克，遂进攻邺城。时邺中空竭，而新蔡王腾资用甚饶，性吝啬，无所赈惠。临急乃赐将士米各数升，帛各丈尺，于是人不为用。因是桑遂攻入邺，杀腾，烧宫，大掠而去。南击兖州。越闻腾被杀，乃遣将军苟晞以军三万去讨。大军行数日，到兖州，与桑交战五十余合，胜负未分。自此相持数月，大小二十余战，互有胜负，亦各安营相持。　　

第六十九回  苟晞火攻汲桑众

　　却说苟晞与汲桑相持数月，互有胜负。苟晞心为忧闷，夙夜无寐，思得一计，谓诸将佐曰：“贼人与我相持数月，各分八垒，依林避暑，其意怠也。汝等亦宜分作八队，至夜各持火炬，烧林而攻之，则贼可破也。”众然之。是夜风清月朗，各分队伍，二更时分，晞以火炬至营垒放之。须臾，火起入垒，皆灼如同白日。汲桑之兵众十去其九，尸积肉山，血凝红土。　　桑单骑奔走，为晋兵所杀，石勒走奔乐平去讫。　　自是苟晞威名大振，朝廷诏加苟晞都督青、兖诸军事。晞屡破强寇，雄名甚盛，善治繁剧，用法严峻。其从母依之，晞奉养甚是恭厚。其子求晞用之为将，晞不许，曰：“吾不能以王法贷人，将无后悔耶！”其子固求之，晞不得已用之为督护。　　后果犯法应杀，从母叩头求活，晞不听，竟杖节斩之，而更素服哭之曰：“杀卿者兖州刺史也，哭弟者苟道将也。因此人皆怕犯其法，各效忠心为之用也。　　时胡部大人张□督等拥众壁于上党郡，石勒既走乐平，无处投奔，乃往上党求见张□督请降汉。张□督从其说，即引石勒去见汉王刘渊。渊奇其壮貌，以勒为辅汉将军、平晋王。勒大悦，志得行焉。　　十一月，帝以王衍为司徒。衍既为司徒，乃思自全之计，因说太傅司马越曰：“朝廷危乱，当赖方伯，宜得文武兼资以任之。今王澄、王敦二人智勇俱备，明公何不委之重任，可保国家，明公亦安也。”越从之，以王衍弟王澄为荆州都督，以王衍族弟王敦为青州刺史。二人领职临行，王衍语之曰：“荆州有江汉之固，青州有负海之险。卿二人在外而吾居中，足以为三窟矣。若其有不测，可以为救耳。”澄、敦拜辞而去。王澄至镇，日夜纵酒，不理庶务，虽寇戎交警，不以为怀，民甚忧之。史说王衍，字夷甫，乃王戎之从弟也。衍生得神清目秀，丰安端雅。尝造山涛，涛嗟叹良久。既去，目而送之曰：“何物老妪生此宁馨儿？然误天下苍生者，未必非此人也。”武帝时闻其名，问戎曰：“夷甫当世谁比？”戎曰：“未见比，当从古人中求之。”帝因以为元城令，后人为黄门侍郎。至此太傅越秉政，以为司徒焉。　　却说太傅越初与苟晞亲善，引晞升堂，结为兄弟。至是威名日盛，司马藩滔说越曰：“兖州冲要，魏武因之创业，晞有大志，非纯臣也，若迁之青州，明公自牧兖州，经纬诸夏，藩卫本朝，此所谓为之未乱者也。”越以为然，乃自领兖州，改苟晞为征东大将军、青州刺史。晞虽受诏去青州，而心不悦，由是越与晞有隙。晞至青州，以严刻立威，日行斩戮，州人谓之“屠伯”。　　却说王弥及其党刘灵因乱招集亡众，劫掠青、徐，众弱不能自立，恐藩众来攻，乃引兵投降于汉。刘渊以二人为左右将军。而刘灵少贫贱，力制奔牛，走及奔马，时人虽异之，莫能举也。灵抚膺叹曰：“天乎，何当乱也！”及公师藩起，灵亦起，自称为将军，寇掠赵、魏，与王弥俱降汉。刘渊用以为将，亦命寇赵、魏。　　

第七十回  石勒以兵下赵魏

　　戊辰二年正月朔，日食。汉王渊遣辅汉将军石勒领兵五万下赵、魏。幽州都督王浚心甚忧之，朝廷亦知，遣使诏王浚讨之。王浚既受诏，恐力不及，即忙使人往朔方穆帝处借兵同讨。　　当穆帝得浚书，与诸部大人商议回书，与使人还，随即点兵起行，亦至赵郡。王浚闻朔方兵至，即忙发兵，亦至赵地。次日，忽望见尘头蔽日，军马漫山塞野而来。浚视之，乃五原穆帝之兵。浚大喜，直至中军，下道拜迎，穆帝亦下马答之。浚说前日乞师之事，帝曰：“君休烦恼，吾兄弟代你雪耻。”言讫，下令安营，以酒相待。言曰：“吾令将军为前部，吾自引大兵至后应。”浚曰：“谨领尊命。”言讫，即辞出，收拾军马，迤逦前行。　　却说石勒军至上党，忽听得豁喇炮响，阵后喊起，使高贡探之，北军杀到，当先一将，豹头环眼，燕颔虎须，乃朔方西乡人也，姓许，名诸，持刀杀来。高贡战不利，退入阵走，北将冲来。呼延攸大怒，来斗许诸。正斗之间，阵外喊声起，大军来到。攸拖画戟引兵向东走，北军两下杀来，人困马乏。又一军来当头拦路，乃王浚也。横刀跃马，截住去路。攸与浚交锋，背后张目赶上，攸冲开路，慌忙奔走。石勒引军杀至，走人上党城中。　　王浚与穆帝直追至城下，高叫石勒打话。勒令坚壁四门，自上城头。王浚在马上，以鞭揖勒。勒以手答之。浚曰：“近闻卿降汉掠赵，故领兵至此，若能倒戈投降，共扶晋室，不失封候之位；若复愚迷不省，打破城池，玉石俱焚，悔之晚矣。”　　勒曰：“汝且暂退，尚容商议。”穆帝曰：“限汝三日，不降以兵攻城。”言讫，退兵下寨归。石勒亦退归内，与呼延攸、高贡等议曰：“不如乘其下寨未定冲出，走回至国城去。若在此，里无粮草，外无救兵，必被所擒耳。”攸等曰：“即今日便行。”石勒曰：“今日乃凶神之日，不可出城，待来日戌亥之时，可以上马领兵开西门走。”计议已定，各准备走路。　　次日，传令约束行李器械，至夜令呼延攸为前部，自领后军，开西门大喊杀出。呼延攸当先，听得一声鼓响，一将当先拦住去路，大叫：“休要走了石勒！”攸视之，乃许诸。攸与战十数合，乃冲开血路而逃。石勒亦催后军杀出，遇许诸拦路，无心恋战，冲路而去。许诸乃引兵赶杀，石勒引兵赶上王弥一处同走，又遇王浚杀一阵，冲开血路，奔走回国去讫。王浚、穆帝见勒兵去远，亦不追赶，鸣金收兵，各自安营。次日王浚以牛酒犒劳代兵，以金帛拜谢穆帝，乃引兵回国去讫。王浚亦收军还镇。　　三月，太傅越奏怀帝，杀清河王覃。帝不敢阻，群臣无不嗟叹。　　

第七十一回  王弥集众寇洛阳

　　五月，汉主渊闻勒、弥败回，复遣王弥引兵二万寇洛阳。　　王弥得令，收集亡散，兵复大振，分遣诸将攻陷郡县，遂入许昌屯扎。　　却说凉州刺史张轨，乃安定乌氐人，汉赵王张耳十七世孙。　　闻汉王遣王弥入寇洛阳，乃使督护北宫纯将三万人入卫京师。　　时王弥入轩辕关，与北宫纯军会战于伊水。北宫纯败走，王弥引兵遂至洛阳。怀帝大惊，急聚文武商议。群臣皆曰：“宜命司徒亲督诸军，可退弥兵。”于是怀帝以王衍为都督，督诸军出战。时王衍即出殿，点集三军。未及出城，王弥之兵攻城，放火烧建春门。北宫纯自伊水一败，乃募勇士五百人，继后突杀王弥后阵。城中王衍望见弥后军自乱，亦引军使左卫将军王秉为前锋，杀出城来。两下夹攻，弥兵大败，望风远窜。王秉以军追至七里涧，又杀了一阵。弥兵无心恋战，大败而走奔平阳，不敢归国。时北宫纯亦引兵还洛阳。汉王渊闻弥败，羞不敢归。侍中效迎，且曰：“胜败乃兵家常事，卿有何耻，孤亲行将军之馆，拂席洗爵敬待，将军如何逗留？”于是王弥入见，甚惭愧。汉王渊乃拜弥为司隶校尉。　　却说王衍得张轨遣督护北宫纯以兵来解洛阳之围，方杀败王弥，乃入奏朝廷，怀帝遣使持诏去西凉，封张轨为西平郡公，轨辞不受。时州郡之使无有至者，轨独贡献不绝，因是朝廷赏之。　　七月，汉王渊与群僚商议迁都于蒲子城中。平阳渔人在汾水打鱼，拾得玉玺一颗，献与汉王刘渊。渊大悦，重赏渔人，以为祥瑞。乃集百官即皇帝大位，国号大汉，改元永凤元年。　　以其子刘聪为大将军，总领诸军，以族子刘曜为龙骧大将军，故北兵威振单于。遣石勒与刘灵寇魏、汲、顿丘三郡。石勒、刘灵率众来寇三郡，百姓望风降附者五十余垒，勒皆假垒主将军都尉印绶，检其强壮五万为军士，其老弱者安堵如故。　　却说蜀成尚书令杨褒卒，成主李雄深痛惜之。杨褒好直言，成主雄初得蜀，用度不足，诸将有以金银得官者。褒谏曰：“陛下设官爵，当网罗天下豪杰，何有以官卖金耶？”雄谢之，由此天下知名耳。　　永嘉己巳三年正月朔，荧惑犯紫微，汉太史令宣于修之以禳变，言于汉王渊曰：“今岁元口荧惑犯紫微，应不出二年，必克洛阳。今蒲子崎岖，难以久安，平阳气象方昌，请陛下徙而都之。”渊即从其请，领百官迁都平阳城。　　三月，晋帝诏以山简都督荆、襄等州诸军事。简乃山涛之子也，嗜酒不恤政事。初，荆州寇盗不禁，诏起刘弘子刘璠为顺阳内史，江汉间翕然归之。简恨之，使人上表称璠深得众心，恐百姓劫以为主，为乱不浅。于是，朝廷又诏征璠为越骑校尉，南州由是遂乱，父老莫不追思刘弘。　　

第七十二回  何曾一曰费万钱

　　却说太傅司马越集诸将士商议国事，当刘舆、潘滔因说越曰：“散骑常侍王延、尚书何绥、太史令高堂冲并参机密，公若不早除之，后必有谋明公之心。”越曰：“此数人皆无罪，何计杀之？”二人曰：“若不诬之以谋反，何以诛之？”越曰：“然！”于是，越引一班儿谋士并甲士三千回朝。越既入京师，中书监王敦谓所亲曰：“太博越专执威权而选用，表请尚书，犹以旧制裁之，今来必有所诛。初，帝为太弟也，与缪播善。及即位，委以心膂。帝舅王延、尚书何绥、太史高堂冲等帝皆亲用之，此数人量必难保。”越及至，果遣甲士三千人入宫，执播、延、绥十余人于帝侧。帝问越何以收此数人，越答此十余人谋反，故来诛之。言讫，越命将播、延十余人付廷尉，明正其罪而杀之。帝叹息流涕而已。　　绥乃何曾之孙也，初，何曾侍武帝之宴，退而谓诸子曰：“主上开创大业，吾每宴见，未常闻经国远图，惟说平生常事，非贻厥孙谋之道也，及身而已，后嗣其殆乎！汝辈犹可以免。”　　指诸孙曰：“此属必死于难。”及绥死，其兄嵩哭之曰：“我祖殆圣乎？”曾日食万钱，犹云无下筋处。其子劭日食二万，绥及弟机、羡，汰侈尤甚。与人书疏，词礼简做，王尼见绥书，常谓人曰：“伯蔚居于乱世而矜豪乃尔，其能免乎！”人曰：“伯蔚闻卿言，必相图害。”尼曰：“伯蔚所闻我言，自己死矣。”伯蔚者，乃绥之字也。及此果死耳。　　却说太尉刘寔见朝廷危乱，连年请老，朝廷不许。刘坦言古之养老，以不事为优，不以吏之为重，宜听寔所请。于是，帝下诏寔以疾就第，复以王衍为太尉。太傅越以顷来兴事多由殿省，乃奏宿卫有侯爵者皆罢。帝只得从之。于是，越更使何伦、王秉，引东海国兵数百人入宿卫，以防内变。　　却说汉主刘渊又遣刘景将兵五万人，寇黎阳县。县令王堪引兵拒之，大败而逃，走奔延津。于是，景以众入城，怒百姓不开门纳其大兵，乃令诸兵将黎阳男女三万余人沉之于河，皆淹死之。汉主渊闻知，大怒曰：“刘景何面目来见朕耶！且天道岂能容平？吾所欲除者司马氏也，细民何罪而故黜之也？”　　由此刘景未敢归国焉。　　

第七十三回  石勒寇巨鹿常山

　　史说石勒，宇世龙，其先匈奴别部老渠之胄。勒生时赤光满室，白气白天属于中庭，见者咸异之。年十四，家贫乃随邑人行贩洛阳，倚啸上东门之柱。忽司徒王衍过，见而异之，顾谓左右曰：“向者胡雏吾观其有异，恐将来必为天下大患，不如杀之，免其为后乱。”言讫，驰遣人收之，石勒已去矣。使人回报已去，衍叹息良久。勒年长，壮健有胆力，雄武好骑射。　　里中父老相之，皆曰此子状貌奇异，志度非常，其终不可量也，因劝邑中人宜厚遇之。邑中多嗤笑，不听其说。惟邬人郭敬阳、曲宁驱以为信然并加资赡，勒欣领其惠而心感之。　　尝代人力田，耳中常闻铃锋之声，以为有患，走归以告其母。母曰：“汝作劳耳鸣，非不祥也。”于是勒心少安。至太安中，并州饥乱，刺史东瀛公腾恐军民生变，计执诸胡于山东发卖，以充军实。勒亦在其中，因卖与荏平人师欢家为奴。有术者谓勒曰：“君鱼龙发际，上四道已成，当主大贵。”勒谢之曰：“若如公言，不敢忘德。”后与诸奴力作，屡有奇异，诸奴归以告师欢，欢始奇其状貌。继闻诸奴之言，遂免其力作，不取其卖身之值，纵之使还。勒无盘缠不行，闻欢邻有为马牧之官姓率名汲桑者，勒自言能相马，桑亦奇其壮伟，厚遇之。　　一日，于武安临水佣田，偶遇一队游兵经过，怪勒不避，执拥而去。正走间，草际赶起一鹿，众人撇下石勒，竞相逐鹿，勒因是走脱。俄见一老人前来谓勒曰：“适间之鹿，我所为也，方脱子于难。子后有大福，宜自保重。”勒拜而受命曰：“多谢指迷。”起视老人，不知所往。勒自是忻然自得。会公率藩起兵赵魏，汲桑与勒率数百骑赴之，为苟晞所败。后又与晞战，大败，桑走死，勒归降刘渊。渊见其奇伟，乃以为辅汉将军，数有功劳，乃令其攻巨鹿、常山二郡，始得行其志焉。　　却说汉主渊大宴将士于平阳，报石勒拔魏、汲、顿丘三郡凯还，渊大喜。宣勒至，拜于殿下，问劳已毕，便令赴宴。原来勒自降后居左国，礼贤纳士，惜民养军，数四出征，无有不胜，因此汉王甚爱之。常叹曰：“使吾有子如此，即死有何恨！”因以勒为辅汉将军。先引兵去伐流部，军人得胜而回；复使寇魏、汲、顿丘，又得胜而回。　　当日宴罢席散，回至寨中，心怀闷悒。是夜月明，自思如此英雄，不能独占一方，今反居于人下，因放声大哭。忽一人自外入，大笑曰：“世龙何故如此？今日有何不快之事？何不与我商议而自苦也。”视之，其人姓张，名宾。勒请坐，而问于勒曰：“为何而至于哭？”勒曰：“恨半生碌碌，恐虚度耳。”宾曰：“久居人下，自不能伸丈夫之志，公何不向汉王乞兵攻巨鹿、常山，从中以成大业。”言未毕，倏有六人入曰：“公等所谋吾已知之，吾六人手下有精勇百余，少助将军一马之力。”视之乃夔安、孔苌、支雄、呼延莫等。勒大喜。张宾曰：“只恐汉王不肯动兵，奈何？”勒曰：“吾自代他征讨，如何不肯？”　　商议已定，次日入见汉王，拜于阶下。渊问其故，勒曰：“臣欲乞兵攻巨鹿、常山二郡，收钱粮，广土地，以报陛下知遇之恩，未审圣意若何？”汉主曰：“卿肯出力，如何不从？　　且目今正缺粮草用度。“即以精兵三万，马千余匹，加封石勒为征东将军、并州刺史、汲郡公，命其攻巨鹿、常山二郡。勒领命谢恩而出，即领兵速行。以刁膺为股肱，及张敬、夔安、孔苌、桃豹、逯明为牙爪，并州诸胡羯多从之。　　史说张宾，字孟孙，赵郡顿丘人。博涉经史，不为章句，胸次阔达，有大节大志，多智多谋，机不虚发，算无遗策。尝自谓不后子房，但不遇汉高耳。闻勒动兵攻巨鹿，因谓所亲曰：“吾历观诸将，无如此胡将军者，可与共成大业。”主意已定，即佩剑诣勒军门大呼请见。勒闻知，即请人，亦未之奇也。　　张宾以策上勒，由是奇之，用为谋主。时勒众至十余万，集衣冠人物别为“君子营”，于是勒军大振。　　次日，起行来攻巨鹿、常山二郡，刘宠闻知，引军来迎。　　次日，石勒引大队军马来到，刘宠引军出迎，两阵开处，石勒于阵前令众军大叫曰：“何不早降？”刘宠令军士发进，两阵呐喊。这边道胜，那边夸能。支雄出马搦刘宠，决胜负，定输赢。宠当先出马，张英曰：“不须主公劳力，吾自擒之。”张英出到阵前，支雄曰：“汝非是敌手，只教刘宠出马。”张英大怒，挺矛直取支雄，两马相交十余合，刘宠急鸣金收军。张英曰：“我正欲擒杀贼将，何故收兵？”宠曰：“吾闻张宾引兵袭取城池，城中有一人姓吴名豫，乃松江人。闻得与石勒为内应，若城池不保，我等安归？不如还城会师，统军马再来迎敌。”刘宠收军回寨，勒亦不赶。长史孔苌进曰：“张公已取巨鹿，彼军无战心，今夜正可劫寨。”勒然之，当夜分兵，长驱大进。刘宠军将原无纪律，加之败后四分五落，张英难支，引数十人投别处去了，刘宠与谋士许子亦走陵城去了。　　石勒连夜进兵至巨鹿，时城被张宾诈称刘宠军马败回，诱开城门，接勒入城坐定，出榜安民，勒取四方之众于巨鹿，安民惜众，投者无数。巨鹿内外之士民初闻兵至，老幼皆失魂丧魄，官吏尽弃城廓逃避山林。及勒至，治军士，军士奉命，并无一人敢出掳掠者，故鸡犬果木分毫不动。民心大悦，竞送牛酒到寨劳军。勒以金帛答之，欢声遍野。其有刘宠等旧军愿从军者，并除门户；不愿为军者，赍发粮米，令自归家生理。四方之民闻勒清政，谁不仰羡？由是声势大振勒使逯明守本郡，自领兵进取常山。太守程晟令严兴出战，交兵于枫桥，兴横刀立马于桥上。勒军望见，报到中军，勒便欲出。张宾谏曰：“夫主将乃筹谋之所主，不可自出；三军之所系命，不宜轻出。愿明公重天授之资，副四海之望，无令国内上下危惧。”勒谢曰：“先生之言如金玉，但恐将士不用命当先耳。”随遣王阳出马。阳骤马至桥下，正待交锋，而支雄、桃豹各从河内涉水而过，乱箭射倒岸上之军，飞身上岸。严兴望见，忙退入城。支雄、桃豹直杀至城下。王阳大兵并进，围住常山，一围三日。勒引众将到城下招谕，城上一个裨将，左手执定护心梁，右手指着城下骂。王阳在马上拈弓搭箭，道：“看我射这厮左手。”一箭射去，正透手背，钉在护梁上，城上下看者无不喝采。群卒救了，进去见程晟，说城外有一人如此神箭。晟大惊，商议求和。　　次日，使严兴出城来见石勒。勒延入寨中，同坐饮酒。酒酣，勒拔剑欲砍严兴所坐之席，兴惊倒在地。勒笑曰：“聊作戏耳，勿惊。”问兴曰：“汝主求和，欲何如也？”兴曰：“欲与将军平分常山。”勒大怒曰：“鼠贼怎敢与吾等辈也！”　　兴急起，勒掷剑砍之，应手而倒，割其首，令从者提回城去。　　程晟料敌不过，弃城而走。勒进兵追袭，势如劈竹，生捉程晟，领众入城。　　是时，石勒取得巨鹿、常山二郡三十余城，以及聚集胡羯之众来附者，共有兵三十余万，战将千余员，威声大振。石勒聚众宴会，问众将佐曰：“吾得群贤辅佐，战必胜，攻必取，又得降兵二十余万，意欲回国，其事如何？”张宾出席曰：“重寄者不归，功多者不赏。今明公威名，天下所知，不如因此自立一方，亦不逆汉主之命，结为兄弟，横行四海，谁敢不遵乎！”于是勒意乃决，与众商议进兵攻讨襄阳城。次日，石勒谓将士曰：“吾始受命于汉，安可就背？”于是使人还国报捷，请益粮兵。次日，使人入汉报捷，汉主渊大悦。又遣楚王刘聪与王弥来协助石勒去攻洛阳，命勒为前锋都督，军至壶关。壶关守将见其势大，莫敢当锋，引众退还。刘琨闻汉兵至，即发兵来救援，不克，勒兵已入关了。　　群臣急奏，怀帝，大惊，请太傅越来商议。越奏曰：“不须圣虑，臣等与百官遣将拒之。”于是，越即出朝入公府，遣河南内史王旷、将军施融以兵五万出拒之。时旷兵济河，欲长驱而前，融曰：“彼乘隙间出，且当阻水为固，以量形势而拒之。”旷怒曰：“胡寇入关，主上卧不安席，今委我等击之，恨不得一战擒虏，君欲阻众耶？”言讫，遂以兵逾太行山，与汉军相遇于长平。刘聪见有敌兵，乃###马挺枪出战，不上数合，晋兵大败，王旷等人皆死于乱军之中，贼众尽降于汉。　　

第七十四回  坦延诈降败刘聪

　　八月，汉刘聪之兵将至洛阳，晋将军曹武引兵拒之。刘聪自出马与武交战，未经三合，武兵大败各散。曹武弃众逃溃，乃单骑走还洛阳，汉军长驱至攻洛阳。刘聪连胜数阵，怠不设备。时弘农太守坦延以兵五千拒聪，恐寡不敌众，乃设计诈降于聪。聪以为实，至次夜以牛酒劳军，军士皆醉歇息。半夜，坦延乃使其众散往各营放火，大叫晋兵全队在此。汉军醉中，见火光冲天，各持刀自相残杀。及至天明，聪军死其大半。坦延以兵击杀，汉军大败而逃退二十里屯住，招集残军。　　至十月，以其众来攻洛阳，屯军于西明门。卫将军北宫纯谓诸将士曰：“敌众我寡，难于拒战。今彼远至，有劳无逸，宜乘其劳未定而击之，可以取胜。”众领诺。至夜，北宫纯亲自率勇士三千人攻汉壁。时汉兵初至，行路辛苦，闻晋兵至，皆自奔溃，不敢当锋。汉将军呼延颢连忙跨马出拒敌，被北宫纯驰至，大喝一声：“休走！”抡刀当头便砍，呼延颢竟死于非命。刘聪见晋兵甚盛，乃收众屯洛水，计点诸将，始知呼延颢被杀，大司空呼延翼亦为晋兵所杀。刘聪势穷，连忙遣使回国求救兵。汉主渊欲发兵前来，当宣于修之上言曰：“岁在辛未乃克洛阳，今晋气犹盛，大军不归必败，不如召还。”汉主渊曰：“然！”于是遣人乃召楚王刘聪回国。聪闻召还军，乃以众归平阳，使王弥以军出轩辕关。流民之在颍川、襄城、汝南、南阻、河南者数万家，素为居民所苦，皆杀长史以应王弥。　　庚午四年，汉烈宗刘聪光兴元年正月，琅邪王司马睿以周圯有三定江南之功，拜圯为吴兴太守，圯奉命受职。汉主渊又遣曹嶷为将，寇东平、琅邪，又使刘灵寇幽州。四月，汉刘灵以二万军来寇幽州。王浚急忙点军，分二队埋伏险津两畔。灵兵直过险津，被伏兵出截。正欲交锋，浚大军又至，当三下夹攻，灵死于乱军之中，杀散余兵，俱各走还。　　

第七十五回  刘聪杀兄为汉王

　　却说汉王刘渊寝疾，以陈留王欢乐为太宰，楚王聪为大司马、大单于，并录尚书事，安昌王刘盛、安邑王刘钦、西阳王刘睿分典禁兵。聪于年少时，不好读书，惟诵《孝经》、《论语》，曰：“诵此能行足矣，安用多诵而不行乎？”李喜见而叹之曰：“望之如可易，及至肃如严君，可谓君子矣！”渊以其忠笃，故临终付以要任。渊既卒，众臣立太子刘和即位。和性猜忌无恩，宗正呼延攸、侍中刘秉、西昌王锐说和曰：“先帝不推轻重之势，使大司马拥十万众屯于近郊，陛下便为寄坐耳，宜早为之计。”和信之，至夜召刘盛、刘钦告之。盛曰：“陛下勿信谗言以疑兄弟，兄弟尚不可信，他人谁足信哉？”　　攸、锐闻知大怒，命左右将二人杀之，遂将兵五千攻聪于单于台。　　聪听说攸、锐为乱，乃命起兵出台，与呼延攸、刘锐等交战。攸、锐等大败，走入南宫。聪前锋诸军随追人南宫，遇汉主和，大喝：“休得无礼！”诸军将和杀之，入内执住呼延攸、刘锐、刘秉等，皆杀之，遂出迎大司马刘聪人内即位。北海王刘乂乃刘渊之子也，聪以位让之。刘乂涕泣固辞，聪遂即位，以乂为皇太弟，领大单于，以子刘粲为河内王，都督中外诸军事，以石勒为并州刺史。又立妻呼延氏为皇后，以刘殷为太保，李弘为大鸿胪，其下群臣皆有封赠。　　史说刘聪，字玄明，乃刘渊第四子也。母张氏初孕聪之时，梦日入怀，寤而告渊。渊曰：“此乃吉祥也，慎之勿百。”至十五个月而生。聪年十四，究通经史，百家之言及《孙吴兵法》，无不诵之。既杀兄自立后，在位八年，改元者四。　　却说皇太后单氏生得姿色绝美，聪爱其丽，故立为皇太后。　　每退朝幸其宫与通，后事露，被其子刘乂以为言，谓其不正可污，单氏惭愧。后人有诗叹曰：堪叹胡人专恃强，杀兄自立作君王。　　孰知七八年间事，孤子由然亦被伤。　　却说氐酋蒲洪，骁勇多权略，群氐皆畏服之。汉主聪遣人拜为平远将军，不受，乃自称为秦州刺史，略阳公。史说蒲洪家池中，蒲生长五丈五节，如竹形。时人咸谓之蒲家，因为姓焉。又陇右大雨，谣曰：“雨若不止，洪水必起。”因名洪。　　后以晋穆帝永和间，谶文有草付应王义，以孙坚背有草付字，遂改苻氏矣。　　却说雍州流民，因难逃避在南阳，朝廷闻知，遣使持诏书来南阳，遣流民还乡里。流民以关中荒残，皆不愿归。荆州都督山简见流民不肯归，遣兵五千促发其还京兆。又有王如者，潜结壮士二千余人，乘简兵不备，夜袭其众，大破之。攻城镇，杀令长，聚众至四五万，自号“大将军”，使人称藩于汉。　　

第七十六回  猗庐大破铁弗氐

　　初，匈奴刘猛死，刘虎代领其众居新兴，号“铁弗氐”，与白部鲜卑皆附于汉。并州刺史刘琨将讨之，恨力不及。史说刘琨，字越石，中山魏昌人。少得隽朗之目，自负志气，有纵横之才，而颇浮夸。与范阳祖逖为友，俱以雄豪著名。永嘉元年，惠帝以为并州刺史。至是白部、铁弗为乱，意甚忧之。　　却说北胡白部大人结连铁弗刘虎，共计狄兵十万人，大掠边城。刘琨闻知，白部大人并铁弗氐刘虎为乱，连兵扰境，急忙写表，令人申奏朝廷。晋怀帝闻知，发诏回并州，令刘琨随便起军征讨。琨大惊，恐寡不敌众，与王平商议。平曰：“今北魏穆帝拓跋猗庐部下雄兵百万，战将千员，与本朝和亲，不如割西河地与之，料穆帝必从，起兵前来助战，里应外合，可擒白部大人矣。”琨曰：“恐他不肯动兵。”平曰：“可使君公子前去为质，彼自肯动兵。”琨曰：“既如此，事急矣，我就作书，汝与公子导即行。”言讫，即唤刘导出曰：“今白部大人统兵犯境甚急，你可同王平去北魏处为质，借兵征讨，候杀退白部，我即将西河之地换汝而还，汝宜小心。”导垂泪与王平便行。不数日，到北五原，呈上文书，代主看讫，即留刘导，当作回书与王平回去。乃聚集文武计议，起兵五万，乃使太弟之子郁律为将，出并州助战。　　却说郁律姿质雄壮，甚有威略，后号为平帝。今奉命救援，以蒋琰为参军，以江夏律为长史，以赵延为大将，总督军马，用西渠为副将，又用北将数十员，共起两部甲兵，总计十万，前往并州。起发大队人马，各依队伍，夜住晓行，所过之地，秋毫无犯。　　却说白部听知平帝自引兵来，与铁弗共议分兵二路迎敌。　　铁弗取左路，白部取右路，共有五万军马。且说铁弗氐一军前来迎敌，为头先锋姓郎名唤，使支大戟，有万夫不当之勇。生得身长九尺，面貌丑恶，离了大寨而来拒战北兵。　　却说平帝大兵已到境界，前部大将西渠、副将张疑抵前入界首，与焕军马相遇，列成阵势。张疑出马与焕交锋，战数合，疑诈败，焕随后赶来。走不数里，西渠、王兴齐出，绝其后路，疑复回，三将夹攻，生擒郎焕。解至大寨，来见平帝，平帝教斩。　　却说铁弗、刘武见部将被捉，大惊，急来与白部大人商议进兵。当白部大人令金单、花奴、阿会三大人各领兵五万，分三路迎敌平帝军马。三人得令，即出营寨。金单大人领兵取左路进，花奴大人以兵取中路进，阿会大人以兵取右路进，各带五万胡兵，分路而进。　　却说平帝军行五十里下寨，三路左右中各有报马报胡兵三路而来迎敌。平帝在帐中见说，唤赵延至帐前，却待吩咐，故不开言。又唤西渠至帐前吩咐，又不开言。却又唤王平、伯恭至前，吩咐曰：“今胡兵分三路而来，吾欲使赵延、西渠二人去敌，为此二人不识地理，吾不敢用。王平汝可往左路迎敌，伯恭汝可往右路迎敌，吾令赵延、西渠随后接应。汝二人今整顿了军马，来日平明进兵。”王平、伯恭听令而行。又唤张疑，吩咐你领一支军马取中路，去敌胡兵。今日整顿军马，明日平明约会左路王平、右路伯恭一齐进兵，赵延、西渠随后接应，皆听令去了。赵、西二人面有怒色，平帝曰：“吾非不用汝二人，恐失锐气也。”赵延曰：“倘我等识得地理如何？”平帝曰：“若如此，吾用汝为大将。”赵、西二人辞退，平帝随即唤回，吩咐曰：“你二人是中年人物，休被胡兵算计，自宜小心。”赵延二人到自己寨中，商议曰：“吾二人是中年人，不用我等为先锋，却用后生，言吾二人不知路径，因此羞辱于我辈，真可气也。”西渠曰：“我二人各上马亲自去探路，拿住土人，教他引路。”赵延从其言。二人上马径取中路而来。行不数里，远远望见尘头起，二人策马上山坡看时，早见胡兵哨马数十骑来往巡哨。赵延、西渠分两路冲出去，胡兵见了，大惊而走。　　赵延、西渠各生擒一人回寨，问其路径。胡兵曰：“前面是金单元帅大寨，正在山口寨边，东西两路却通五溪元帅花奴寨，并诸洞使阿会之寨之后。”赵、西二人听知这话，当晚点起五万精兵，教擒来二人引路。二更左右，明月当空，赵、西二人同去劫寨。来到金单寨边，已及四更，诸胡方起造饭，准备日间厮杀。赵延、西渠两路杀人，胡兵大乱。延直到中军，正遇金单，交马只一合，刺杀金单于马下，割了首级，余军溃散。　　赵延便分一半军与西渠，抄东路花奴寨，自领一半军投西路抄阿会寨。赵延二人却从胡兵寨后杀出，将及到寨时，天色微明。　　却说西渠杀奔花奴寨，花奴已自知了，引军出寨后拒敌。　　只听前寨门大喊，原来王平军马已到，两下夹攻，胡兵大败。　　花奴冲条路走脱，背后西渠追赶不及。　　却说赵延杀到阿会寨时，伯恭引军先到，内外攻击，胡兵乱窜，阿会死战得脱。白部知三路败亡，遂引本部兵迎敌。北兵四下围裹将来，左右冲突。白部铁弗又逢刘琨引大兵拦住去路，后兵赶着白部大人、铁弗、刘武，众将一涌齐上生擒，押赴大寨来见平帝，兵降者无数，平帝尽收之。命将白部大人、铁弗氐、刘武尽斩之。　　次日，并州刺史刘琨一班儿将官，以牛酒粮米来北寨谢平帝，犒劳北军。平帝大悦，留坐，备酒相待，就要索西河之地。　　琨答曰：“大王暂且引兵还国，吾写表奏过晋帝降诏，前来交割其地，必然有丹诏来封赠殿下矣。”平帝曰：“君言亦是，来日退兵还国，不可失信。”于是送刘琨还州。次日，自领众军还国，朝见穆帝去讫。刘琨归州，即时使人上表入朝，奏与晋帝，盛称拓跋助国，大破白部大人及陷铁弗、刘武之功。怀帝大悦，使人奉诏入北，进穆帝为代公，封为大单于，国割西河五县马邑、阴馆、楼烦、畴崞、陉南与北单于。穆帝大喜，置酒相待来使，就请刘导同饮。次日，各以珍宝贡贺晋帝，又使刘导与使归还并州。因此穆帝又得其地，东接代郡，西连西河朔方数千里。其时与白部争战，五县人民逃散，猗庐乃徙人十万家充之，于是大霸匈奴之地。　　时北地属幽州王浚管，穆帝遣人来守代郡，王浚方知刘琨表以地割猗庐，浚由是与琨有隙，深恨之。乃以兵出拒猗庐之众，被猗庐杀败，走回幽州，不敢复出。猗庐既得志，以封邑去国悬远，民不相接，乃迁部落万余家，自云中入雁门，从琨求陉北之地，琨不能制，且欲倚之为援，以其地与之，由此猗庐益盛。琨遣使入朝，言于太傅越，请兵共讨刘聪。越忌苟晞为后患，遗书不许。　　时京师饥困日甚，太傅越使人以羽檄征天下之兵入援京师。怀帝亲谓使臣曰：“为我诏征诸镇，今日尚可救，后则无及矣。”使人去了，卒无至者，止有荆州都督山简遣人以兵五千入援，又被汉王如败走还。王如遂大掠沔、汉，直进逼襄阳。　　时怀帝大惊，急召文武商议迁都以避其难，惟王衍坚执为不可，乃令卖车牛以安众心。汉石勒以兵击并州，王如以兵寇襄阳。　　十一月，太傅越见胡寇益盛，内不自安，乃戎服入内，见帝曰：“今石勒以胡寇占去州郡日甚，臣请出讨石勒。”帝曰：“今胡虏进逼郊畿，公岂可远去以孤根本？”越对曰：“臣出而幸破贼，则国可振，犹强于坐待困穷也。”言讫，乃出率甲士四万向许昌，留何伦防察宫省，以行台自随。用王衍为军师，朝贤素望悉为佐吏，名将劲卒咸入其门。于是宫省无复守卫，饥死日甚，盗贼公行，府寺营署，并握堑自守。越既出，东屯项城，自领豫州牧。　　初，李毅死，其子李钊自洛往宁州，人奉之以为主州事，遣人诣京师，求为刺史。朝廷不许，乃以王逊为宁州刺史。逊奉诏至宁州，复表以李钊为朱提太守，朝廷许之。时宁州外逼于城，内有夷寇，城邑丘墟。逊乃自恶衣疏食，招集流散，数年之间，州境复安。又诛土豪不奉法者十余家，州境大治。逊乃点所部兵三万余，出击五苓夷。五苓夷无备，被王逊入其营垒，尽灭五苓之族。因此内外震服，宁州始安。　　却说汉王聪自以越次而立，忌其兄恭为乱，乃密使人杀之。　　时单皇太后有美色，汉主聪烝焉。其子刘乂屡以为言，单氏惭恚，至是死，乂之宠由是渐衰。呼延皇后言于刘聪曰：“父死子继，古今之道，太弟何为者哉？陛下百年后，粲兄弟必无种矣。”聪心然之。刘乂舅冲谓乂曰：“疏不间亲，而主上有意于河内王矣，殿下何不避之？”乂曰：“天下者高祖之天下，兄终弟及，何为不可。粲等既壮，犹今日也。且子弟之间亲疏距几，主上宁有此意乎？”遂不听。　　五年，汉嘉平元年正月，汉曹嶷以兵五万寇青州，苟晞以六万人出拒险隘。曹嶷不能入境，乃还归汉。被晞追出赶杀，嶷大败，走回去讫。石勒寇江夏，吏民闻风皆逃，江夏遂被其陷。勒意初欲保据江汉，张宾以为不可。会军中饥死者大半，乃渡沔，寇江夏守之。　　却说谯周之子居巴西，为成太守马脱所杀。其子谯登逃，请刘弘诣兵复仇。弘乃表登为梓潼内史，使其自募民兵去讨。　　于是谯登募巴蜀流民，得二千人，西上攻岩渠。马脱无备，被谯登陷儿获之，遂斩马脱，哭祭其父而食其肝，遂据涪城。成主李雄遣五节以兵一万来攻涪城，屡为谯登所败。至是连围三年，谯登食尽援绝，士民熏鼠食之，饿死甚众，无一人离叛者。　　及是成兵攻陷其城，登被成兵所获，来见成主雄。雄欲宥之，登词气不屈，遂遇害。　　却说巴蜀流民在荆湘间，为土民所困苦。湘州将军冯素与蜀人汝班有隙，言于刺史苟眺，欲尽诛流民。流民大惧，四五万家一时俱反。以醴陵令杜弢为湘州刺史，以领其众以拒苟眺。　　却说扬州都督周馥以洛阳孤危，表请迁都寿春。太傅越恨馥不先白己，大怒，使人召馥。馥惧不行，太傅越密使人命琅邪王睿攻之。于是睿遂引兵攻馥，馥大败而走。琅邪王遂以王敦为扬州刺史，都督征讨诸军事。　　三月，苟晞恨太傅越易其镇，移檄诸州，陈越罪状。怀帝亦恶越专权违命，所留何伦等抄掠公卿，逼辱公主，密使人赐晞诏使讨之。晞由此兴兵，欲来讨越，越亦知其檄罪状。晞领兵攻越，先令骑兵收越党尚书刘曾、侍中程延斩之。越忧愤成疾，乃召集诸将士王衍等至卧所，谓曰：“吾自起兵陷颖、颙至今，得卿等戮力，攻战必克，今为强汉所困，无能解救。是以忧愤成疾，量必不起。汝等各效忠义之心，毋怀懈怠之意，杀退汉兵，保辅少主。”言讫，泪下如雨，遂以后事付王衍，而次日卒。　　越既卒，收硷讫，众将士共推王衍为元帅。衍不敢当，奉越丧，欲还葬。何伦闻知越卒，以裴妃及世子司马毗自洛阳东走，城中之民争随之，来奔越丧。时怀帝亦知越卒，乃追贬越为县令，诏以苟晞为大将军，都督青、徐、兖、豫、荆、扬诸军事，晞得志焉。　　

第七十七回  勒责王衍乱天下

　　四月，太傅越卒，王衍保丧还国。石勒使孔苌率轻骑追至苦县东郡，将军钱端出与孔苌交战十余合，钱端被苌杀于马下。　　苌挥骑围而射之，十万晋兵无一免者，皆被射死。将司徒王衍并东海王棺榇皆擒执，回寨见石勒。石勒坐幕下，孔苌押王衍跪在地下。勒问衍曰：“晋之国事虚实，君知可为我言之。”　　衍曰：“城内虚实，祸败之由，计不在我，今将军大振威名，天下归心，不如乘此立尊号，三分天下，谁敢阻并？且衍少无宦情，不豫世事，未觉其困。晋国虚实，明公已知，何须问衍？”勒曰：“君少壮登朝，名盖四海，身居重任，何得言无宦情，不晓动静？破坏天下，非君而有谁人？”勒意欲准其降，故谓孔苌曰：“吾行天下多矣，未尝见如此之人，当可留否？”　　苌曰：“彼乃晋之三公，必不为我尽力。”勒曰：“既不可留，加以锋刃。”言讫，叫左右牵衍出斩。　　衍临刑言曰：“呜呼！吾曹虽不如古人，何若不祖尚虚无，戮力以匡天下，犹可不至今日矣！”勒令氐人排墙杀之。又令剖越柩，焚其尸，曰：“乱天下者，此人也。吾为天下报之。”　　其世子毗及宗室四十八王皆死于难。惟裴妃为人所掠卖，渡江而去。初，琅邪王睿之镇建业，裴妃意也，故睿德之。及闻裴妃为人掠卖渡江，寻得厚加存抚，以其子冲继越之后。　　史臣断八王曰：昔高辛抚运，衅起参商，宗室嗣立，祸缠管、蔡。详观曩册，逖听前古，乱臣贼子，昭鉴在焉。有晋郁兴，载崇藩翰，分茅赐瑞，道光恒典，仪合式兖，礼备彝章。汝南以纯和之姿，失于无断。桂阳习果锐之性，遂成凶狠。或位居朝右，或职参近禁，俱为女子所谗，次第受诛。虽曰自贻，良可哀也。伦实庸琐，见欺孙秀，潜构异图，煽成奸慝。乃使元良构凶酷，上宰陷诛夷，乾曜以趸倾，皇纲于焉中圯，遂裂冠毁冕，幸百六之会，绾玺扬纛，窥九五之尊夫神器焉可偷安，鸿名岂容虚假。　　而欲托兹淫祀，享彼天年，凶暗之极，末之有也。　　冏等父子倡义勤王，维鸿业于既成，拯皇舆于已坠，策勋奇绝，良足可称。然而临祸忘忧，逞心纵欲，曾不知乐不可纵，盈志难持久。笑古人之未工，忘已事已拙。向若采王豹之奇策，纳孙惠之嘉谋，高谢兖章，永表东海，虽古之伊、霍，何以加焉！长沙才力绝人，衷概迈俗，投弓掖门，落落标壮夫之气，驰车魏阙，凛凛怀烈士之风，虽复阳九数屯，在上之情无夺，抚其遗节，终始可观。颖既入总大权，出居重镇，中台藉以成务，东宫资以宅心，乃协契河间，共图进龋而颙任李含之奸诈，仗张方之凌虐，遂至灭门丧亡，长沙授首，逞其无君之志，矜其不义之强。銮驾幸巡，冀乎有征无战；乘舆西幸，非由望秩观风。若火燎原，不可扑灭，矧兹安忍，能无及乎！东海纠合同盟，创为义举，匡复之功未立，陵暴之衅已彰。罄彼车徒，固求出镇。既而帝京寡弱，狡寇凭陵，遂令神器劫迁，宗社倾覆。数十万众，并垂饵于豺狼；四十八王，咸损身于锋刃。祸难之极，振古未闻，虽及楚如，犹为幸也。　　自惠皇失政，祸起萧墙，骨肉相残，黎元涂炭。胡尘惊而天地蔽，戎兵接而宫庙隳。支属肇其祸端，戎羯乘其间隙。悲夫！诗所谓“谁生厉阶，至今为梗”，其八王之谓矣。　　

第七十八回  石勒引兵攻襄阳

　　却说石勒引兵来攻襄阳，襄阳守将李德，闻知勒起军马来取襄阳，慌引军出。两军对阵，李德出马见勒曰：“汝何故起兵？”张宾曰：“我奉天命来诛贼也。”李德曰：“汝乃胡人，与人作奴，今始得志，便来相吞。”言讫，支雄曰：“环眼贼汉，何敢辱我主人！”言讫，亦挺戟骤马与其交战。两个酣战一百余合，未分胜负。李德见胡兵四面渐渐围裹将来，恐有疏失，急急鸣金收军入城。张宾分兵四面围定。德谓众曰：“今胡兵围城甚急，如何是好？”众议曰：“不若弃城走还洛阳，此为上策。”德曰：“谁可杀开此围？”小将陈仁曰：“某愿当先。”于是德令仁领兵在前，自保家眷，当夜三更乘月明，大开西门，正遇支雄，杀开血路，保着家小，走奔洛阳。石勒见李德带家小而走，命诸将休赶。　　次日平明，引众入城，安民谕讫。命逯明守镇，自同诸将领兵来攻江西，江西郡守等官闻其兵威势大，不敢迎敌，各自溃逃，只有军民举众投降，是以得据江西。张宾劝勒还北，勒意欲有雄据江、汉之志；弗从。由是封张宾为参军都尉，领记室，专居中总事。　　

第七十九回  城陷怀帝被汉虏

　　却说汉主聪设朝，谓群臣曰：“自辅汉将军征南，积岁不还，未知胜负如何？”群臣奏曰：“前日有表来奏说大捷，连得巨鹿、常山、江西等郡，自今军屯洛阳，未曾轻进。”汉主曰：“朕欲另差一将领军前去，助辅汉将军石勒攻洛阳，谁肯代朕此行？”言未毕，一人出班奏曰：“小弟愿往。”聪视之，乃其父养子刘曜也。　　史说刘曜，字永明，刘元海之族子也。少无父母，刘元海养之为子。曜幼聪慧，有奇度，年八岁从元海猎于西山，遇雨止树下。迅雷震树，旁人莫不颠倒，曜神色自若不动，元海异之，曰：“此吾家千里驹也。”及长，为人性磊落宏宽，与众不群，雄武过人。铁厚一寸，常以铁胎弓立射之而洞入，时人号“神射”。尤好读书，武略谙请诵。常侮吴、邓，而自比管、毅、萧、曹，时人轻之，莫之许也。而刘聪每曰：“永明乃世祖、魏武之流，何足比数公哉！”尝隐迹管涔山，以琴书为事。　　夜闲居，忽有二童人跪曰：“管涔王使小臣奉谒赵皇帝，就献宝剑一把，与皇帝留出军用。”言讫，置于地，再拜而去。曜惊以烛照之，剑长二尺，光华非常，赤土为屑，背上有铭云“神剑御除众毒”。曜出拜谢神人，遂佩之。剑随四时而变，为五色，可以出阵，无不胜也。　　当曜前去助勒，汉主聪以兵五万使耀去助石勒攻洛阳。曜既得军马，即出朝门，次日领军就行。来至南地，入见石勒。　　石勒闻知，出来迎接入府，置酒洗尘。及曜叙汉主差某同君共攻洛阳之事，勒大喜曰：“殿下伺力，南可图矣。”言讫，又饮酒至晚，方送刘曜回营。　　次日平明，勒与曜商议分作二队而行，勒自为前部，刘曜为后部，二人长驱大兵来攻洛阳城。其时乃正月，汉刘曜与石勒领大兵二十万至城下围住，晋怀帝大惊，急聚文武商议，使军民上城日夜守护。勒、曜攻打月余不下，石勒乃请始安王刘曜到营相见，以酒宴相待。礼讫，勒开言曰：“今攻洛阳不下，可使人回国请添兵，再来攻之，必克。况且今缺少粮米，不如退兵，殿下可去攻三台城，某自打邯郸城，取二邑钱粮以资军急，待来年春暖，主上军至，却又复攻洛阳，殿下主意如何？”　　曜曰：“君言正合我心，不如分兵退攻三台、邯郸二城屯扎，此计大善。”于是，曜即使使回国起兵。次日，拔寨起行，领军来打邯郸、三台；离城数里安营，商议攻城。　　却说大单于汉主聪设朝，太保刘殷奏曰：“始安王表到，奏请添兵益将，攻打洛阳，陛下圣意若何？”汉主聪问曰：“谁可领兵征南？”大将呼延晏出曰：“臣请行。”汉王曰：“得卿引兵而行，协助二人，大功必成，朕甚悦。来日卿可点齐军马粮草，即便行，朕旦夕望汝奏捷。”于是，呼延曼领精兵二万七千人来攻洛阳，军马直至城下。闻说勒二人分兵攻三台、邯郸去了，晏即传令不必安营，限五日攻下洛阳。如不下，斩众部长，于是三军齐心攻打。　　晋帝大惊，急使前将军张进急领御林军出城迎敌。张进出马，呼延晏来迎。两将于阵前斗到四五十合，不分胜负。北军曹奇忿怒，挥刀纵马直出，南军高见挺枪来迎，四员将未见输赢。晋军阵内夏洪引军冲出，北将潘仁在将台望见，忙放号炮，两边伏弩齐发，中军箭手都涌向前乱射。晋军抵挡不住，忙引兵将入城，自相践踏。呼延曼驱兵掩杀，晋军大败，走入城中，坚闭不出。　　晏移军就城下寨，潘仁进曰：“可拨兵去城边筑起土山，可以下视城中虚实。令军人山上放箭，守军不能抵挡，城可唾手而得也。”晏从之。于是，各寨内选生力军人，用铁锹土担就城下垒土成山，周围筑二十余里，限旬日要完成，如迟即斩。　　晋军见北军垒土为山，皆要出战，被潘仁以弓弩手挡住要路，不能前进。旬日间筑成土山五十座，上立橹楼，分一半弓弩手于其上，望城中乱射。晋军大惧，皆顶遮箭牌。忽一声梆子声，矢下如雨，晋军皆蒙楮伏地，。城中军人乱窜，土山上呐喊而笑，以为得计。晋侍中王隽奏帝曰：“陛下可急造发石车，方可御敌。”帝令隽绘成式样，鸠工连夜造成数百乘，分布各城门内。候土山上云梯排列，弓弩手将放箭时，命军士拨动炮车，大石从车中飞出，飞击其梯。霎时间将所设云梯打得粉碎，弓弩手死者不知其数，北军号为霹雳车也。潘仁又献一计，令军人于本营内用铁锹掘地道，直透城中，名为掘子军，从之。隽见北军晏不来攻城，奏曰：“北军明不能攻，臣料必穿地道而入。”帝曰：“何以御之？”隽曰：“绕城内可掘长堑，令百姓守之，则地道无用也。”帝依其言而行之。果然掘子军至堑边见防御甚严，只得退回，空费了许多军力，不能得入也。　　自是相持一月有余，城中粮尽，百姓饿死过半。帝曰：“城中粮尽，百姓皆饿死了，如之奈何？”王隽又曰：“前日苟晞有表，奏请陛下迁都仓坦以避之。”怀帝曰：“然！”帝将欲徙之，众公卿犹豫不决。况城中饥困，人民相食，百官流亡者十去九。帝将行，而卫从皆散，又无车舆，乃自步出西掖门至铜驼街，为盗所掠，不得进。又度支魏浚率流民数百家保河阴之峡石，掠得谷麦甚多。见怀帝至无食，乃献供给之赀，送帝还宫。　　时刘曜、王弥、石勒闻知洛阳将陷，乃会兵皆至城下安营。　　次日，呼延曼见各人皆至，乃集部十二万余人，飞马身先攻破平昌门，遂放火焚其府寺。司空荀藩及光禄大夫荀组皆奔轘辕去讫。次日，王弥见晏克平昌门，乃引部下兵同来攻宣阳门。　　时汉兵齐心并力大战，以弩箭射杀守门军士，骁勇争先，攻破宣阳门。呼延晏、王弥诸军皆入，城中大乱。　　先是怀帝自知城不能守，与庚珉、王隽等于洛水备舟数只，欲走长安。俄而城陷，呼延曼至洛水，见船无数，命军士放火焚之，不留一个。当晋帝与庾珉、王隽闻北军杀入，帝走洛水，其船已被烧毁，只得走还入得宫中。北军涌入午门，帝急走华林园，欲出奔长安，被汉兵赶入追执之，押来见呼延曼。其时曼入居金鸾殿，传令鸣金收军，屯于城内。见众军押晋帝、庾珉、王隽等来，晏命左右监之。至次日，曼将后宫金宝、珠玉库藏一应收拾装载上车，传令将怀帝、大臣庾珉、王隽等尽监上车，领兵还国而去。其时洛阳只存虚城，所有怀帝及大臣、金宝尽被呼延晏搜掠而去。　　先是呼延晏先入城，始安王曜并王弥、石勒兵皆未曾至。　　晏只有一万七千人，与晋兵交战于河南。晏连胜一十二阵，杀死晋兵三万余人。及陷城，只走了镇东将军顾荣、前太子洗马卫玠等，逃入长安，其余尽被掳向左城。　　却说刘曜自西明门人，杀太子司马诠等，士民死者三万余人。遂又遣人发掘晋帝诸陵，焚其宫庙。见皇后美容，纳之为妃。石勒乃自引兵出屯许昌。　　却说刘曜恨王弥不待己至，自先入洛阳，心甚怨之。当王弥闻曜至，出迎入内，说曜曰：“洛阳，天下之中，山河四塞，城池宫室不假营修，殿下宜请皇上自平阳徙来都之。”曜曰：“天下未定，洛阳四面受敌，何能守也？”于是不用弥策，命诸军放火焚其宫殿。弥见耀不用其策，乃骂曰：“屠沽子，岂有帝王之意耶！”由是弥与曜有隙，乃自引兵东屯项关。当刘瞰说弥曰：“将军建不世之功，又与始安王相失，将何以自容？不如东据本州，徐观天下之势，上可以混一四海，下不失鼎峙之业。”弥遂从之。　　却说左城国汉主刘聪登朝，聚集文武，正问南征之事，忽呼延晏领军还国，押晋怀帝、庾珉、王隽等入朝。拜毕，汉主刘聪大喜，就以晏为镇南大将军。晏谢恩，起立一旁。聪命押晋怀帝及大臣庚珉、王隽等至，令放其缚，赐其平身而谓曰：“朕父与汝先帝有恩，故不加刃，恕汝王在余部下为臣何如？”　　晋帝听见，只得与臣下谢恩。汉主命有司赐房宅与住，使兵外监之，于是晋帝不得复还。聪又使使以书来南，遣始安王刘曜等以车攻长安，加曜为车骑大将军，取镇长安。曜得命，领军前去攻长安。　　

第八十回  石勒以军据襄国

　　却说石勒既屯许昌，集诸谋士商议，欲攻三台以据之。张宾急进言曰：“宾闻得地者昌，失地者亡。邯郸襄国乃赵之旧都，依山凭险，形势之国也。使君可择此二邑而都之，然后，命师出之，授以奇略，推亡固存，兼弱攻强，则群凶可除，王业可图矣！”石勒谢曰：“右侯之计是也。”右侯，张宾之号也。于是石勒即从之。　　司空荀藩因洛阳陷，乃逃在阳城，得汝阴太守李炬输给之，藩乃建行台于密，传檄四方，推琅邪王睿为盟主，以李炬为荥阳太守，集众以图兴复晋室不提。　　却说豫章王司马瑞，乃太子司马诠之弟也。洛阳既陷，乃奔仓坦。苟晞使人迎之，奉为皇太子，置行台，徙众屯于蒙城，招集散亡将士。　　却说秦王司马业，乃吴孝王司马晏之子，荀藩之甥也。年十二岁，闻荀藩在密，乃南奔至密，来见母舅荀藩。藩奉之为主，欲趋许昌。天水阎鼎聚西州士民五千于密，欲还乡里。藩见鼎有才而拥众，用鼎为豫州刺史，以安人心。周顗为参佐，同佐秦王业，欲讨群胡。　　

第八十一回  司马睿招百六掾

　　第八十一回至第一百一十七回起自西晋怀帝永嘉九年辛未岁七月，止于东晋中宗元皇帝建武元年丙子，首尾共六年事实。　　是时海内大乱，独江东地面差安，中国士民避乱者，多南渡江从之。镇东司马王导说琅邪王睿曰：“今天下大乱，殿下宜招其贤俊，与之谋事，可御群凶也。”睿曰：“然！”于是从之。招纳忠贤，得掾属百余人，故时人谓之《百六掾》。刁协，字玄亮，渤海人也，少好经籍，博闻强记，琅邪王睿以为长史。卞壶，字望之，济阴人也，壶弱冠有名誉，转迁御史中丞，睿以为司马。庾亮，字元规，美姿容，善谈论，睿以为西曹掾。贺循，字彦先，会稽山阴人也，言行进止，必以礼让，睿以为安东将军。周访，宇士达，汝南人也，少沉毅，谦而能让，睿以为参镇扬烈将军，与兵一千二百，令其屯于浔阳。又得陈烦、陶侃、甘卓数十人，皆相附焉。　　第八十一回至第一百一十七回起自西晋怀帝永嘉九年辛未岁七月，止于东晋中宗元皇帝建武元年丙子，首尾共六年事实。　　睿既承荀藩之檄，承制署置，独江州刺史华铁及豫州刺史裴宪二人不从其命。睿大怒，使人命王敦、甘卓、周访合兵去击裴宪、华轶。宪、铁闻王敦、甘卓等来，二人乃合兵来迎。　　次日，两军相遇，大战三十余合，轶、宪之众大败而走。华轶被周访追及斩之，裴宪单骑逃走幽州，其从尽被王敦杀散。鸣金收军，入城屯住，遣人报知琅邪王。王得捷音大喜，以甘卓为湘州刺史，周访为浔阳太守，又以陶侃为武昌太守，命王敦总督其军。　　七月，大司马王浚在幽州设坛告类，立皇太子，称受中诏承制封拜，备置百官，列置征镇，自领尚书令。　　告类如《泰誓》武王伐商，《王制》言天子将出，皆云类于上帝。　　

第八十二回  刘曜攻模入长安

　　却说南阳王司马模闻汉遣刘曜来寇长安，急使牙门将赵梁以二万人出戍长板，以防汉兵。梁见汉军甚盛，不敢交锋，乃以众降于曜。曜即使梁为前锋，来攻长安。司马模闻赵梁降曜，乃自以兵三万出拒潼关，与赵梁交战。模大败，走回长安。于是刘曜、刘粲与赵梁合兵长驱下邽城。　　时凉州将军北宫纯见模败归，亦引凉兵降刘曜。曜以为将，共攻长安。时长安仓库虚空，士卒离散，司马模恐不能守，乃诣刘曜营投降，被粲所杀。时关西饥懂，白骨蔽野，士民存者百无一二。刘曜等克长安，使人报知汉王。聪大悦，使使以曜为雍州牧，封中山王，命其守长安。　　却说南阳王模被害，世子司马保走据上邽城。都尉陈安见模遇害，乃率众人上邽而归，保遂有秦州，寻称为大司马，承制署。陇右氐羌皆来从之，保众稍振矣。　　

第八十三回  石勒陷蒙执苟晞

　　却说石勒以军来攻蒙城，时苟晞在蒙城，骄奢苛暴。前辽西太守阎亨谏曰：“明公居乱世，欲效中兴，不可奢暴，使天下有归也。”晞怒命左右杀之。　　时从事明预有疾，闻亨谏被杀，亦使家人乘舆自入，谏曰：“闻亨所谏，乃天下之公，亦明公之福也，何以杀之，以失士望？”晞怒曰：“我杀阎亨，何关汝事而竟来骂我？”预曰：“明公以礼待预，故预以礼自荆今明公怒预，其如远近怒明公何？桀为天子，以骄暴而亡，况人臣乎！愿明公且置是怒，思预之言。”晞不从。　　由是众心离怨。加以疾疫饥饿；城内虚困。石勒军到攻城，将士离散，无人守把。勒军攻入城，如入虚境。石勒既入内，将苟晞、豫章王瑞皆执之。勒招晞降，晞不从。勒以铁锁锁晞颈，晞方从之，以晞为左司马。

第八十四回  石勒诱王弥杀之

　　却说汉大将军王弥，与石勒外相亲而内相忌。会其将徐邈叛去，弥兵渐衰，闻石勒擒苟晞，心甚恶之，佯以书贺勒，略曰：公获苟晞而用之，何其神也。使晞为公左，弥为公右，天下不足定也。　　勒见书以示张宾，曰：“王公位重而言卑，其意图我，此事如何？”张宾曰：“王弥与明公外亲内相忌，不若乘其小衰，诱而杀之，不然终为明公之患。”勒然之。　　时王弥与刘瑞相持，会徐邈叛去，弥势遂衰；屡战不利，使人请救于勒，勒未之许。张宾密谓勒，曰：“明公常恨不得杀王公之便，今天以王公授我矣，如何不听？”于是勒命使人还，乃自以军来救王弥。刘瑞乃撇王弥而与石勒交战，不五合，被勒斩之，以众来见王弥。弥大喜，心谓勒实亲己而不疑也，遂排宴待之。次日，石勒与张宾用计，以请王弥。弥不之疑而诣其营，勒迎饮宴，酒半酣，将弥执祝张宾使将士推出斩之，对众数王弥之罪，以并其众，尽归石勒，军威大振。　　却说汉主闻石勒杀王弥及并其众，大怒，欲讨之。陈元达曰：“不可！勒之杀王弥，必有他故。况此用人之际，若讨之，自必归晋，则天下何年可定？不如加其爵秩，以慰其心，让其不理，以禁后令。”聪听之，使使加勒为镇东大将军，而让勒曰：“卿何专害公辅，有无君之心？”勒惭愧，上表谢罪而受爵秩。却说苟晞欲谋叛，被石勒杀之，石勒乃引大众掠豫州诸郡，临江而还，归屯于葛陂。　　初，石勒幼年未遂时，被东赢公司马腾卖与荏平师欢为奴，遂与母相失。先是刘琨闻石勒得志，乃收其母王氏并从弟石虎在府养之。及闻勒威名日振，四方服从，乃使张儒送其母弟到葛陂来交于石勒，请其归附晋室。勒母子相见，悲喜交集，乃厚待张儒。当拆刘琨之书视之，其书曰：将军用兵如神，所以周流天下而无客足之地者，盖得主则为义兵，附盗窃则为贼众故也。成败之数有似呼吸，吹之则寒，嘘之则温。今相授侍中领护匈奴中郎将，将军其受之。　　勒读毕，谓张儒曰：“你还，代拜于汝主，道我本是羯人，今仕于汉，岂敢二心！”言讫，以名马珍宝厚礼，并回书与儒，使谢刘琨而绝之。其书曰：事功殊途，非腐儒所知。君当逞节本朝，吾自夷难为效。　　琨得其书，亦不过逼。　　却说石虎年十七，残忍无度，勒入内白知母王氏，欲除之。　　母曰：“快牛为犊，多能破车。汝小忍之。”及长，弓马熟娴；英勇莫当，每屠城邑，鲜有遗类。然御众严而不烦，莫敢犯者。指授攻讨，所向无前，由是勒遂宠用之。　　

第八十五回  贾疋复晋取长安

　　却说安定太守贾疋字音龙，与冯翊太守索綝字安夷、护军麹允，尽散家财，召募义兵，谋复晋室。旬日间，募得义兵五万，来取长安。时雍州刺史麹持，闻索綝兴义兵，亦率众十万会之，同攻长安。刘曜大惊，急使刘粲以兵五万屯新丰，自以大众出黄丘，正遇索綝之军至，两下各立阵脚。晋阵麹允出马阵前大骂曰：“戎犬挡吾者死，避吾者生！”恼得刘曜性发，亲自持刀拍马走出阵前，更不打话，直取麹允。二人交战十余合，不分胜败。索綝挥军夹攻，刘曜抵敌不住，拨开兵器，勒马望本阵而走。索驱军掩杀，汉兵大败，死者大半。　　时刘粲在新丰，不能接应。及闻刘曜兵败；忙引兵来救，又被麹持、麹允杀败而逃，粲兵亦损去大半而还。因此义兵之势大振，关西胡晋之兵翕然响应。阎鼎在密，听知索綝等在长安谋复晋室，乃奉秦王业入关来，据长安以号令四方，共讨刘聪。其荀藩、周顗等皆山东人，不欲西行，至中途逃散。周顗逃奔江东，独鼎领众保秦王业至蓝田，使人告贾疋，疋发兵五千，迎之入于雍城，使梁综以兵一万卫之，疋复同綝、允等坟长安。　　

第八十六回  彝指王导管夷吾

　　却说司徒掾周顗，字伯仁，乃安东将军周俊之子也。因洛阳陷，晋帝被掳，秦王西行，闻琅邪王睿招贤，乃来江东投之。　　是日，睿正与王导等文武同议兴复之事，忽门吏报司徒掾周顗来投，王即令请入。顗即入府堂拜见琅邪王，曰：“臣为帝被北掳，故来投依殿下，同谋恢复。”睿大喜曰：“吾正商议起兵，今得卿来戮力，其事成矣。”言讫，以顗为军咨祭酒、前军骑都尉。言未毕，门吏入报谯国桓彝来投。睿命人拜见讫，睿以为安东将军。　　桓彝字茂叔，性通朗，早获盛名，亦因避乱投奔。见睿微弱，心中忧惧不乐，而谓周顗曰：“我以中州多故，来此求全。　　今见主上单弱如此，将何以济？“正论间，忽见王导劝琅邪王曰：”殿下谋兴复之计，宜用贤人君子，与之图事。荆、扬晏安，户口殷实，为政务在清静，克己励节，匡主邦宁。于是情好日隆，朝野倾心，天下可图，大业必成矣。“睿从容谓导曰：”卿乃吾之萧何也。“于是号王导为仲父，加为辅国将军。　　导又上笺曰：今者临郡不问贤愚豪贱皆加号，辄有鼓盖，动见相准，时有不得者或为耻辱。天宫混杂，朝野颓毁。导忝荷重任，不能崇浚山海而开创乱源，饕窃名位，取紊彝典，谨送还鼓盖，崇重典物，请从导始，庶令雅俗区别，群无惑矣。　　睿观之，曰：“从卿所云。”须臾，又上言十数条，皆立国安邦之策。桓彝见其言大喜，复谓周顗曰：“向见管夷吾，无复忧矣。”　　次日，琅邪王作新亭始成，大排筵席，会集诸多贤士，同饮至晚。又命设灯烛来，饮至半醉，忽司徒周凯举杯欷歔而言曰：“风景不殊，举目有江河之异。”言讫，潸然泪下。诸名士曰：“足下何故发悲？”　　

第八十七回  导指流涕似楚囚

　　顗曰：“吾泪者，为晋天下也。今遭单于流毒中国，残害百姓，吾等朝夕难保。想晋先帝降吴灭蜀，定有天下，子孙相承数十余年。不想今日丧于单于，圣主被掳，不能复仇，吾等欲舍此七尺无用之躯，与胡人死战雪耻，诚恐孤力不加，无益于国，犹然发悲耳！”诸多旧臣名士皆掩面大哭。座中一人愀然变色曰：“诸公所哭，还能哭得胡兵退耶？否也。公等当共戮力王室，克复神州，何至作楚囚对泣耶？”众视之，乃仲父王导，各收泪羞愧而言曰：“承君之言是也。”于是席散。次日，陈頵遣王导书曰：中华所以颓敝者，正以取才失所，先名望而后实事，浮竞驱驰，互相贡荐。加有老庄之俗，倾惑朝野，养望者为弘雅，政事者为俗。夫人欲制远，先由近始。今宜改章，明赏信罚，拔卓茂于密县，显朱色于桐乡，然后大业可举，中兴可冀耳。　　王导览之，竟不能从。　　
</div>
    <div class="pagination">
<a href="两晋秘史_page6.html">上一页</a><span>...</span><a href="两晋秘史_page2.html">2</a><a href="两晋秘史_page3.html">3</a><a href="两晋秘史_page4.html">4</a><a href="两晋秘史_page5.html">5</a><a href="两晋秘史_page6.html">6</a><span class="current-page">7</span><a href="两晋秘史_page8.html">8</a><a href="两晋秘史_page9.html">9</a><a href="两晋秘史_page10.html">10</a><a href="两晋秘史_page11.html">11</a><a href="两晋秘史_page12.html">12</a><span>...</span><a href="两晋秘史_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
