<!DOCTYPE html>
<html>
<head>
    <meta charset="UTF-8">
    <title>东周列国志 - 第 91 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 91 页/共 146 页</h1>
    <div class="content">　　灵王曰：“善。"于是盛陈车乘，以恐胁诸侯，即申地为会盟。以除君是吴姬所出，疑其附吴，系之三日，徐子愿为伐吴向导，乃释之。使大夫屈申，率诸侯之师伐吴，围朱方，执齐庆封，尽灭其族，屈申闻吴人有备，遂班师，以庆封献功，灵王欲戮庆封，以徇于诸侯。
　　伍举谏曰：“臣闻，‘无瑕者可以戮人！’若戮庆封，恐其反唇而稽也！”灵王不听，乃负庆封以斧钺，绑示军前，以刀按其颈，迫使自言其罪曰：“各国大夫听者，无或如齐庆封弑其君、弱其孤，以盟其大夫。"庆封遂大声叫曰：”各国大夫听者，无或如楚共王之庶子围，弑其君兄之子麇而代之，以盟诸侯。"观者皆掩口而笑。灵王大惭，使速杀之。胡曾先生咏史诗云：
　　
　　
　　
　　乱贼还将乱贼诛，虽然势屈肯心输？
　　楚虔空自夸天讨，不及庄王戮夏舒！
　　
　　
　　
　　灵王自申归楚，怪屈申从朱方班师，不肯深入，疑其有贰心于吴，杀之，以屈生代为大夫。薳羆如晋，迎夫人姬氏以归，薳羆遂为令尹。
　　是年冬，吴王夷昧帅师伐楚，入棘、栎、麻，以报朱方之役。
　　楚灵王大怒，复起诸侯之师伐吴，越君允常恨吴侵掠，亦使大夫常寿过帅师来会，楚将薳启疆为先锋，引舟师先至鹊岸，为吴人所败。
　　楚灵王自引大兵，至于罗汭，吴王夷昧使其宗弟蹶繇犒师，灵王怒而执之，将杀其血，以衅军鼓，先使人问曰：“汝来时曾卜吉凶否？"蹶繇对曰：”卜之甚吉。“使者曰：”君王将取汝血以衅军鼓，何吉之有？"蹶繇对曰：“吴所卜，乃社稷之事，岂为一人吉凶哉？寡君之遣繇犒师，盖以察王怒之疾徐，而为守御之缓急，君若欢焉，好迎使臣，使敝邑忘于儆备，亡无日矣，若以使臣衅鼓，敝邑知君之震怒，而修其武备，于以御楚有余矣，吉孰大焉？”灵王曰：“此贤士也！”乃赦之归。
　　楚兵至吴界，吴设守甚严，不能攻入而还。灵王乃叹曰：“向乃枉杀屈申矣。"灵王既归，耻其无功，乃大兴土木，欲以物力制度夸示诸侯。
　　筑一宫名曰章华，广袤四十里。中筑高台，以望四方，台高三十仞，曰章华台，亦名三休台，以其高峻，凡登台必三次休息，始陟其颠也。其中宫室亭榭，极其壮丽，环以民居，凡有罪而逃亡者，皆召使归国，以实其宫。宫成，遣使征召四方诸侯，同来落成。不知诸侯几位到来？且看下回分解。
　　
　　
　　
　　
　　第六十八回　贺祁师旷辨新声　散家财陈氏买齐国
　　
　　
　　
　　话说楚灵王有一癖性，偏好细腰。不问男女，凡腰围粗大者，一见便如眼中之钉。既成章华之宫，选美人腰细者居之，以此又名曰细腰宫。宫人求媚于王，减食忍饿，以求腰细，甚有饿死而不悔者；国人化之，皆以腰粗为丑，不敢饱食；虽百官入朝，皆用软带紧束其腰，以免王之憎恶。
　　灵王恋细腰之宫，日夕酣饮其中，管弦之声，昼夜不绝。
　　
　　
　　
　　
　　一日，登台作乐，正在欢宴之际，忽闻台下喧闹之声。须臾，潘子臣拥一位官员至前，灵王视之，乃芋尹申无宇也。灵王惊问其故，潘子臣奏曰：“无宇不由王命，闯入王宫，擅执守卒，无礼之甚，责在于臣，故拘使来见，惟我王详夺。"灵王问申无宇曰：”汝所执何人？"申无宇对曰：“臣之阍人也，托使守阍，乃逾墙盗臣酒器，事觉逃窜，访之岁余不得，今窜入王宫，谬充守卒，臣是以执之。"灵王曰：”既为寡人守宫，可以赦之。"申无宇对曰：“天有十日，人有十等，自王以下，公、卿、大夫、士、皂、舆、僚、仆、台，递相臣服，以上制下，以下事上，上下相维，国以不乱。臣有阍人，而臣不能行其法，使借王宫以自庇，苟得所庇，盗贼公行，又谁禁之？臣宁死不敢奉命。"灵王曰：”卿言是也！“遂命以阍人畀无宇，免其擅执之罪。无宇谢恩而出。
　　
　　
　　
　　
　　越数日，大夫薳启疆邀请鲁昭公至，楚灵王大喜。启疆奏言：“鲁侯初不肯行。臣以鲁先君成公与先大夫婴齐盟蜀之好，再三叙述，胁以攻伐之事，方始惧而束装。鲁侯习于礼仪，愿我王留心，勿贻鲁笑。"灵王问曰：”鲁侯之貌如何？"启疆曰：“白面长身，须垂尺余，威仪甚可观也！”灵王乃密传一令，精选国中长躯长髯，出色大汉十人，伟其衣冠，使习礼三日，命为傧相，然后接见鲁侯。
　　鲁侯乍见，错愕不已。遂同游章华之宫。鲁侯见土木壮丽，夸奖之声不绝，灵王曰：“上国亦有此宫室之美乎？"鲁侯鞠躬对曰：”敝邑褊小，安敢望上国万分之一。"灵王面有骄色，遂陟章华之台，怎见得台高？有诗为证：
　　
　　
　　
　　高台半出云，望望高不极。
　　草木无参差，山河同一色。
　　
　　
　　
　　台势高峻逶迤，盘数层而上。每层俱有明廊曲槛，预选楚中美童，年二十以内者，装束鲜丽，略如妇人，手捧雕盘玉斝，唱郢歌劝酒，金石丝竹，纷然响和。既升绝顶，乐声嘹亮，俱在天际。觥筹交错，粉香相逐，飘飘乎如入神仙洞府，迷魂夺魄，不自知其在人间矣。
　　大醉而别，灵王赠鲁侯以“大屈”之弓。“大屈”者，弓名，乃楚库所藏之宝弓也。
　　次日，灵王心中不舍此弓，有追悔之意，与薳启疆言之。启疆曰：“臣能使鲁侯以弓还归于楚。"启疆乃造公馆，见鲁侯，佯为不知，问曰：”寡君昨宴好之际，以何物遗君？"鲁侯出弓示之，启疆见弓，即再拜称贺，鲁侯曰：“一弓何足为贺？"启疆曰：”此弓名闻天下，齐、晋与越三国皆遣人相求，寡君嫌有厚薄，未敢轻许。今特传之于君，彼三国者，将望鲁而求之，鲁其备御三邻，慎守此宝，敢不贺乎？"鲁侯蹴然曰：“寡人不知弓之为宝，若此，何敢登受？"乃遣使还弓于楚，遂辞归。
　　伍举闻之，叹曰：“吾王其不终乎？以落成召诸侯，诸侯无有至者，仅一鲁侯辱临。而一弓之不忍，甘于失信。夫不能舍己，必将取人；取人必多怨，亡无日矣！”
　　此周景王十年事也。
　　
　　
　　
　　
　　却说晋平公闻楚以章华之宫，号召诸侯，乃谓诸大夫曰：“楚，蛮夷之国，犹能以宫室之美，夸示诸侯，岂晋而反不如耶？"大夫羊舌肹进曰：”伯者之服诸侯，闻以德，不闻以宫室。章华之筑，楚失德也，君奈何效之！"平公不听，乃于曲沃汾水之傍，起造宫室，略仿章华之制，广大不及，而精美过之，名曰祁之宫。亦遣使布告诸侯，髯翁有诗叹云：
　　
　　
　　
　　章华筑怨万民愁，不道祁篪复效尤。
　　堪笑伯君无远计，却将土木召诸侯！
　　
　　
　　
　　列国闻落成之命，莫不窃笑其为者，然虽如此，却不敢不遣使来贺。惟郑简公因前赴楚灵王之会，未曾朝晋；卫灵公元新嗣位，未见晋侯，所以二国之君，亲自至晋。二国中又是卫君先到。
　　单表卫灵公行至濮水之上，天晚宿于驿舍，夜半不能成寝，耳中如闻鼓琴之声，乃披衣起坐，倚枕而听之，其音甚微，而泠泠可辨，从来乐工所未奏，真新声也，试问左右，皆曰：“弗闻，"灵公素好音乐，有太师名涓，善制新声，能为四时之曲，灵公爱之，出入必使相从。乃使左右召师涓，师涓至，曲犹未终，灵公曰：”子试听之，其状颇似鬼神，"师涓静听，良久声止。师涓曰：“臣能识其略矣，更须一宿，臣能写之。"灵公乃复留一宿，夜半，其声复发，师涓援琴而习之，尽得其妙。
　　既至晋，朝贺礼毕，平公设宴于祁之台。酒酣，平公曰：“素闻卫有师涓者，善为新声，今偕来否？"灵公起对曰：”见在台下。"平公曰：“试为寡人召之。"灵公召师涓登台，平公亦召师旷，相者扶至，二人于阶下叩首参谒。平公赐师旷坐，即令师涓坐于旷之傍。
　　平公问师涓曰：“近日有何新声？"师涓奏曰：”途中适有所闻，愿得琴而鼓之。"平公命左右设几，取古桐之琴，置于师涓之前，涓先将七弦调和，然后拂指而弹，才奏数声，平公称善。
　　曲未及半，师旷遽以手按琴曰：“且止，此亡国之音，不可奏也！”平公曰：“何以见之？"师旷奏曰：”殷末时，乐师名延者，与纣为靡靡之乐，纣听之而忘倦，即此声也。及武王伐纣，师延抱琴东走，自投于濮水之中，有好音者过此，其声辄自水中而出，涓之途中所闻，其必在濮水之上矣！“卫灵公暗暗惊异，平公又问曰：”此前代之乐，奏之何伤？"师旷曰：“纣因淫乐，以亡其国。此不祥之音，故不可奏。"平公曰：”寡人所好者，新声也，涓其为寡人终之。"师涓重整弦声，备写抑扬之态，如诉如泣。
　　平公大悦，问师旷曰：“此曲名为何调？"师旷曰：”此所谓《清商》也！“平公曰：”《清商》固最悲乎？"师旷曰：“《清商》虽悲，不如《清徵》。"平公曰：”《清徵》可得而闻乎？"师旷曰：“不可。古之听《清徵》者，皆有德义之君也。今君德薄，不当听此曲。"平公曰：”寡人酷嗜新声，子其无辞。"师旷不得已，援琴而鼓。一奏之，有玄鹤一群，自南方来，渐集于宫门之栋，数之得八双；再奏之，其鹤飞鸣，序立于台之阶下，左右各八；三奏之，鹤延颈而鸣，舒翼而舞，音中宫商，声达霄汉。平公鼓掌大悦，满坐生欢，台上台下，观者莫不踊跃称奇。
　　平公命取白玉卮，满斟醇酿，亲赐师旷，旷接而饮之。平公叹曰：“音至《清徵》，无以加矣！”师旷曰：“更不如《清角》。"平公大惊曰：”更有加于《清徵》者乎？何不并使寡人听之？"师旷曰：“《清角》更不比《清徵》，臣不敢奏也。昔者黄帝合鬼神于泰山，驾象车而御蛟龙，毕方并辖，蚩尤居前，风伯清尘，雨师洒道，虎狼前驱，鬼神后随，螣蛇伏地，凤凰覆上，大合鬼神，作为《清角》。自后君德日薄，不足以服鬼神，神人隔绝，若奏此声，鬼神毕集，有祸无福。"平公曰：”寡人老矣。诚一听《清角》，虽死不恨。"师旷固辞，平公起立，迫之再三。
　　师旷不得已，复援琴而鼓。一奏之，有玄云从西方而起；再奏之，狂风骤发，裂帘幕，摧俎豆，屋瓦乱飞，廊柱俱拔。顷之，疾雷一声，大雨如注，台下水深数尺，台中无不沾湿。从者惊散，平公恐惧，与灵公伏于廊室之间，良久，风息雨止，从者渐集，扶携两君下台而去。
　　
　　
　　
　　
　　是夜，平公受惊，遂得心悸之病。梦中见一物，色黄，大如车轮，蹒跚而至，径入寝门。察之，其状如鳖，前二足，后一足，所至水涌。平公大叫一声曰：“怪事！"忽然惊醒，怔忡不止。
　　及旦，百官至寝门问安。平公以梦中所见，告之群臣，皆莫能解，须臾，驿使报：“郑君为朝贺，已到馆驿。"平公遣羊舌肹往劳，羊舌肹喜曰：”君梦可明矣！“众问其故，羊舌肹曰：”吾闻郑大夫子产博学多闻，郑伯相礼，必用此人，吾当问之。"肹至馆驿致饩，兼道晋君之意，病中不能相见。
　　时卫灵公亦以同时受惊，有微恙告归。郑简公亦遂辞归，独留公孙侨候疾。羊舌肹问曰：“寡君梦见有物如鳖，黄身三足，入于寝门，此何祟也？”公孙侨曰：“以侨所闻，鳖三足者，其名曰‘能’。昔禹父曰鲧，治水无功，舜摄尧政，乃殛鲧于东海之羽山，截其一足，其神化为‘黄能’，入于羽渊。禹即帝位，郊祀其神，三代以来，祀典不缺。今周室将衰，政在盟主，宜佐天子，以祀百神，君或者未之祀乎？"羊舌肹以其言告于平公。
　　平公命大夫韩起，祀鲧如郊礼，平公病稍定，叹曰：“子产真博物君子也！"以莒国所贡方鼎赐之。公孙侨将归郑，私谓羊舌肹曰：”君不恤民隐，而效楚人之侈，心已僻矣，疾更作，将不可为，吾所对，乃权词以宽其意也。"
　　
　　
　　
　　
　　其时有人早起，过魏榆地方，闻山下有若数人相聚之声，议论晋事。近前视之，惟顽石十余块，并无一人。既行过，声复如前，急回顾之，声自石出。其人大惊，述于土人，土人曰：“吾等闻石言数日矣，以其事怪，未敢言也。"此语传闻于绛州，平公召师旷问曰：”石何以能言？"旷对曰：“石不能言，乃鬼神凭之耳。夫鬼神以民为依。怨气聚于民，则鬼神不安；鬼神不安，则妖兴。今君崇饰宫室，以竭民之财力，石言其在是乎？"平公嘿然。
　　师旷退，谓羊舌肹曰：“神怒民怨，君不久矣。侈心之兴，实起于楚；虽楚君之祸，可计日而俟也。"月余，平公病复作，竟成不起。自筑祁宫至薨日，不及三年，又皆在病困之中。枉害百姓，不得安享，岂不可笑，史臣有诗云：
　　
　　
　　
　　崇台广厦奏新声，竭尽民脂怨黩盈。
　　物怪神妖催命去，祁篪空自费经营！
　　
　　
　　
　　平公薨后，群臣奉世子夷嗣位，是为昭公，此是后话。
　　
　　
　　
　　
　　再说齐大夫高强，自其父虿逐高止，谮杀闾邱婴，举朝皆为不平。及强嗣为大夫，年少嗜酒，栾施亦嗜酒，相得甚欢，与陈无宇、鲍国踪迹少疏，四族遂分为二党。栾、高二人每聚饮，醉后辄言陈、鲍两家长短；陈、鲍闻之，渐生疑忌。
　　忽一日，高强因醉中鞭扑小竖，栾施复助之。小竖怀恨，乃乘夜奔告陈无宇，言：“栾、高欲聚家众，来袭陈、鲍二家，期在明日矣！”复奔告鲍国，鲍国信之，忙令小竖往约陈无宇，共攻栾、高。
</div>
    <div class="pagination">
<a href="东周列国志_page90.html">上一页</a><span>...</span><a href="东周列国志_page86.html">86</a><a href="东周列国志_page87.html">87</a><a href="东周列国志_page88.html">88</a><a href="东周列国志_page89.html">89</a><a href="东周列国志_page90.html">90</a><span class="current-page">91</span><a href="东周列国志_page92.html">92</a><a href="东周列国志_page93.html">93</a><a href="东周列国志_page94.html">94</a><a href="东周列国志_page95.html">95</a><a href="东周列国志_page96.html">96</a><span>...</span><a href="东周列国志_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
