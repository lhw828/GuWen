<!DOCTYPE html>
<html>
<head>
    <meta charset="UTF-8">
    <title>南北史演义 - 第 14 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 14 页/共 22 页</h1>
    <div class="content">　　再说高王起军，虑大队行缓，命窦泰先将轻骑三千往前进发。泰一日夜行三百里，直抵秀容城下。兆是时因高王屡次起兵旋复中止，防守渐懈。况值岁首，隔夜除夕，军将皆欢呼畅饮，高家军来，全无消息。城门方启，泰兵一拥便入，把兆府前后围住。万仁正在中堂，观左右手搏为乐，忽报高兵杀进，已把府门围住，惊得魂飞天外，魄散九霄，急召诸将，诸将皆已逃窜。
　　其妻李氏闻外面金鼓喧天，忙出问信。万仁一见，大哭道：「高兵已到，大事休矣。但不可留下妻女，再为人辱。」拔剑斩之。欲杀其女金婉，尚在内阁未出，不及寻觅。只得结束停当，带领亲军数骑，杀出府门。窦泰向前拦住，万仁不敢恋战，杀条血路，拍马而走。窦泰赶至城边，已被逃去。少顷，高王军到，闻兆已走，命窦泰留后，安抚城中。惟北乡府中，任其出入，不必设兵严禁。自率大军来赶万仁。忽遇高山挡住，不知万仁所向，便屯军山下，遣彭乐、斛律金二将各带百骑入山搜捉。山路崎岖，追寻半日，不见踪迹。忽见一壮士身衣豹皮，手执三股叉，高叫曰：「你们要捉尔朱兆乎？我领你去。」二将大喜，随之而往。要晓得万仁逃入深山，心慌意乱，走到一绝迳所在，前无去路，随身军士止存得张亮、陈山提两人，因谓二人曰：「汝等以死相从，愧无以报，斩吾首去，可图富贵。」二人不忍，兆乃杀其所乘白马，自缢於树。那壮士在隔岭望见，故来报信。彭乐等兵至，遂斩其首，并执张、陈二人以归。高王见其首，不禁恻然，命收其屍葬之。并释张亮、陈山提罪。二将因言壮士报信之功，王问：「其人何在？」对曰：「在辕门外。」王召入。其人下拜，王细认之曰：「汝莫非太安韩伯军乎？」其人曰：「臣实韩轨也。」伏地不起。盖轨少时与王同学。轨有妹俊英，王曾求之为室，其母嫌王贫，不许，自此遂绝往来。王命之起，坐而问之白：「卿吾故人，何流落在此？」轨曰：「自王别后，即遭拔陵之乱，家业荡尽，后为葛荣掳去。荣败，陷入逆党，应死。臣乘间逃脱，在此打猎为生。」王语以前事，轨惶惧谢罪，因曰：「前者闻王建义，本欲相投，因负前罪，故不敢进谒。」王曰：「今汝母妹何在？」轨曰：「臣逃后，天柱将臣母妹没为官婢，现在拘於秀容织紝宫中。求王放出，使臣得骨肉相聚，则恩德无量矣。」王即发命，召他母女到营。赐轨冠裳，留住营中。盖王将晓谕边夷，故尚停军於此。次日韩轨母妹召到，入帐叩见。王见其母头白齿落，老态可怜；俊英膏沐不施，丰韵犹存。轨随后亦入。皆命之坐，问其母曰：「你女何以不嫁贵人而憔悴若此？」韩母羞惭无地，乃谢曰：「前日有眼不识，悔已无及。今女尚未嫁，愿充箕箒之役，服事大王，以赎前愆。」王曰：「向不肯与我为妻，今乃肯与我为妾乎？」轨亦跪地求允，王笑而许之。是夜，遂纳俊英於营中。
　　不一日，王返秀容，慕容绍宗叩辕求见。王召入，起而迎之曰：「我念将军久矣，何以今日才来？」绍宗曰：「北乡公主尚在，不可弃之而去。」
　　王曰：「卿可谓忠於所事者矣。」因问：「北乡公主安否？卿为吾致语北乡，后及公子文殊皆安乐。倘肯迁到晋阳，与后同居，则大好。即不然，富贵如故，可无忧也。」绍宗退，来见北乡，以欢言告之。北乡大疑。俄而，报有高王使者在外，遂召之入。问使者曰：「后在并州时居於何所？」使者曰：「王建西府居之，荣华逾於前日。」北乡知后已失节，勃然变色，遂令使退，进内放声大哭曰：「后竞若是，我何面目再立人世？」遂自缢。绍宗为之殡殓。高王闻之，亲临祭奠，召绍宗谓之曰：「卿今而后可以一心事我矣，当令官爵如故。」绍宗拜谢。王出令，所有籍没万仁家产，载往晋阳，其家口赏给诸将为奴婢。当面查点，只见一女子体态娇柔，形容出众，悲不自胜，因问曰：「尔系万仁何人？」女对曰：「妾名金婉，万仁女也。」王命置之。
　　其余照簿发遣。是夜，王命金婉陪饮，又纳之为妾，即后所称小尔朱夫人是也。王将班师，命韩轨为都督，镇守秀容。於是三军齐发，下令兵将不许传说北乡自缢之事，违者有罪，恐后闻之而生怨也。军到晋阳，正值元旦，王入北府，命文武各散，进与娄妃相见。诸夫人闻之，都来拜贺。众方就坐，饿有两乘香车至殿下，两边侍女十余人，众妃见之皆愕然。见秀幔中走出两位美女，侍女拥之，从西阶上，入殿下拜。娄妃问王：「何人？」王曰：「此年长者韩轨之妹，前日不肯与吾为妻，故令今日与我为妾。此年幼者万仁之女，本已没为官婢，吾怜其娇好，故纳之。卿勿以为怪也。」娄妃笑曰：「此皆吾王好色所致，妾何怪焉？」便令各居一院，拨给承值宫女各二十名。当夜大开筵宴，共赏元宵。王饮三爵，起谓妃曰：「我有军务未了，不能在此宴赏。」说罢便出，盖王急欲往西府也。
　　且说尔朱后独居西府，正伤寥寂，半月来不知高王在於何所，转辗不乐，独自倚栏，看月长歎。宫女忽报王至，忙移莲步下阶相迎。王一见之，恍似嫦娥下降，喜逐颜生，便携手上阶，并坐而语之曰：「吾因军旅羁身，累卿寂寞。」后问：「半月何往？」王权辞以对，因问：「岁首元旦，世子曾否来贺节。」后曰：「来贺。世子聪明俊秀，谦下有礼，可称佳儿。」王曰：「此儿颇识事机，能称吾心，故命之来见耳。」宫娥排宴上来，看月对酌，王自弹琵琶，以娱后意。左右宫女争相欢笑为乐。饮至更深，撤宴归寝。次日，报有建州刺史韩贤，遣人贡献蛟龙锦三百匹。发而视之，工织奇妙，五彩相间，皆是金龙玉蛟出没於五色祥云之间，盘旋屈曲，光彩夺目。每匹长五丈，阔七尺。王曰：「蛟龙锦，中国亦有，不能如此奇妙。」因问使者：「锦从何来？」答曰：「此锦番商齎来，每匹百金，吾主以为奇货，故买之来献。」王大悦，厚常使者。以锦赐与尔朱后，为幔天帐一顶，坐卧其中为乐。自是高王深居西府，虽近臣亦罕见其面矣。此且按下不表。
　　再说孝武纳后以来，在高王面上，深加敬爱，后亦安之。而帝有从妹二人，一号明月公主，一号云阳公主，皆以色美为帝宠爱，留在宫中不嫁，而明月尤宠。高后闻之不悦，常欲谏阻，未敢出口。一日，内侍有言高王娶庄后事者，帝闻大愠，谓后曰：「近闻卿父娶庄后为妃，未识信否。若果如此，大乱君臣之义矣。」后微笑曰：「君臣之义不可紊，兄妹之间独可乱乎？陛下宠幸明月、云阳，外庭皆知，何以示天下后世？吾父果尔，正所谓有是君有是臣也。」帝闻之甚惭，由是与后外相亲爱，而内怀不睦。君臣嫌隙，亦从此生矣。且听下回分解。
第二十七卷     乙弗氏感成奇梦　宇文泰获配良缘
　　话说高王纳了尔朱后，帝虽闻而恶之，然并无相图之意。朝臣中惟斛斯椿心怀反覆，平素喜与术士剑客往来，好行机诈。高王初入洛阳，椿已虑其权重欲图害之，赖贺拔胜言之而止。及欢杀乔宁、张子期，心益不安。因与南阳王宝炬、武卫将军元毗、侍郎王思政等结为一党，密於帝前言欢之短，劝帝除之。舍人元士弼亦言诏到并州，欢坐而听读，骄傲无礼。帝於是常怀不平。欲除之而计无所出。一日，忽接欢表，言尔朱兆已正杀君之罪，灭及全家，而太原王荣曾有大功於国，不应无后，其所遗幼子文殊年渐成人，理合赐之袭爵，以酬其勋。帝览奏大骇，欲许之，则封叛臣之子为王，心所不甘；欲不许，则虑触欢怒，致生不测。乃密召斛斯椿，以表示之。椿曰：「陛下不可不许。欢之推恩於尔朱者，以纳庄后之故，在他面上用情，志在必得，不如许之以慰其心。然欢所为如是，未始非天朝之幸也。」帝曰：「何幸之有？」椿曰：「以欢之雄才大略而励精图治，经营大业，其势难制。近闻其自纳庄后为妾，日夕居於尔朱兆旧府，只图欢乐。诸将罕见其面，旧时姬妾亦置不问。以尉景为冀州刺史，委以政事，自己全不关心。又以北地已平，关西通好，以为天下无事，因此志骄气盈，惟酒色是娱。现在乘其昏惰之时，正好设计除之。欢若一除，其长子高澄年仅十二，余皆孩提，虽有谋臣勇将，蛇无头而不行，皆可以利诱也。如是则大权复归帝室，天下皆稽首归服矣。」
　　帝曰：「除之若何为计？」椿曰：「陛下禁旅单弱，先当广招武勇，添置閤内都督部曲、值殿之将，每员以下增置数百人。又诸州行台管辖一方，皆欢私人为之，本以正讨反乱，故建其职。今托言天下已平，悉罢其兵，则欢势孤矣。关西贺拔岳士马精强，虽阳与欢合，未必心服。今遣辩士说之，使顺朝廷。其兄贺拔胜英雄无比，心地忠烈，现为侍中，可使都督三荆七州诸军事、荆州刺史，以为外援。及早行之，便足以制欢矣。」帝曰：「司空高乾，朕亦欲用之。」你道帝何以欲用高乾？先是乾在信都遭父丧，以军兴不暇终服。及帝即位，表请解职行丧，诏解侍中，惟不解司空之职。乾虽求退，不谓帝遽见许，既解侍中，朝政多不关豫，居常怏怏。帝既贰於欢，冀乾为己用，尝於华林园宴罢独留乾，谓之曰：「司空奕世忠良，今日复建殊勋。朕与卿义则君臣，情同兄弟，宜共立盟约，以敦情契。」慇懃逼之。乾对曰：「臣以身许国，何敢有贰？」帝复申前说，乾唯唯。且事出仓猝，不谓帝有异图，遂不固辞。与帝焚香订盟，誓终始不相负，因是帝欲用之。椿曰：「乾若为陛下用，其弟敖曹勇冠三军，雄武无敌，亦可结之，为陛下用矣。」帝大喜，由是朝政军谋，帝专与椿决之，群臣皆不得与。得与闻者，惟南阳王、王思政数人。然南阳虽与其谋，恐事无成，心甚忧之。
　　一日朝退，独坐阁中，其妃乙弗氏贤而色美，为王所爱敬，无事时，每与谈论世事。妃是日见王默默不乐，问其故。王曰：「我忧高欢当国，将来祸必及我。」妃曰：「王承帝宠甚厚，何畏於欢？」王曰：「天子是他扶立，国政军权皆他掌握。一旦有变，天子且不保，其社稷何有於我？我所以忧也。」
　　妃曰：「此非王一人事，且宽怀过去。」因问欢之宗祖是何等样人。王曰：「我初不知。前日我同高道穆入景明寺闲玩，时欢随尔朱荣入都，与司马子如亦来寺中游玩，在左廊下相遇，欢与子如并肩而行。吾见其容貌特异，声音宏亮，目视久之。道穆谓予曰：「殿下识此人否？」我曰：「不识。」道穆曰：「此人姓高，名欢，字贺六浑，渤海人也。其上祖名隐，出仕於晋。
　　隐子庆，为燕吏部尚书。庆子泰，为燕都尹。燕亡，泰之子湖，以燕郡太守引兵降於本朝。吾世宗皇帝封为右将军。湖有四子，次子名詝，官为侍御史，犯法坐罪，削职为民，谪徙於怀朔镇。詝与吾家为同姓，与吾父、吾叔叔兄弟行。其去怀朔时，以祖宗神像寄与吾父，曰：「门户衰败，未识流落何所，恐有遗失，幸弟为我留之。且言我父：为将常行仁义，未尝妄戮一人，我虽如此，或子孙尚有成人者，可以此示之。於是遂去，其后不相闻问。我父尝以此谕我兄弟。吾曾看其先像，此子容貌，宛似高湖，但少须耳，乃湖之曾孙也。」我曰：「既有此事，何不以像还之？此子神姿秀异，所谓成人者，即其人欤？」道穆乃进前相见，遂入讲室。欢与子如、道穆及我同入共坐。
　　道穆遂请姓氏，欢言之。再请其祖宗名号，欢又言之。道穆因以其祖犯法寄像之言，一一告之。欢整衣而起，向道穆再拜。道穆答拜。欢起，敛手拜曰：「我祖不幸犯法流徙，以公父贤明，寄留先像。今欢幸遇明公，得悉原委。愿请遗像以归，亦公之德也。」因俯首洒泪。道穆曰：「正以君是贤子孙，故欲奉还先像。将军不弃，可往寒家奉还。」欢固辞不肯。乃约次日仍於寺中取像，遂各别去。次日，道穆将遗像入寺，拉吾同往。欢设酒以待，见像展拜曰：「我衣冠族也，而沉沦至此。」因悲不自胜，洒泪如雨。见者皆为惨戚。是日虽置酒，略饮数杯而罢。去后，道穆深歎其孝，异日必成伟器。我自此方知其家世也。」妃曰：「若如此，欢亦名家子也。且为人孝敬，安知其不为魏之纯臣也。」王曰：「汝言儿戏耳。欢有奇才异相，安肯安分守己，久居人下？」妃又问欢之异相若何。王曰：「欢身长八尺，体貌如神，龙行虎步。双眉浓秀，目有精光，长头高额，齿白如玉，肌肤细润，十指如初出笋尖一般。声如裂帛，又能终日不言，通宵不寐，喜怒不形於色，人莫能测其意。性既沉重，识又宏远，实天地异人也。乱阶一作，天命有归。欢若据有天位，我家宗社绝矣。」妃曰：「此王之过虑，欢能终守臣节亦未可知。」王曰：「智者见於未萌，何况已着。近闻一节事，已见欢之无君矣。」
　　妃曰：「何事？」王曰：「欢素好色，姬妾无数。正妃娄氏宽厚贤明，即今上皇后之母。有一姬名桐花，能行妖法，颜色娇美，身体纤弱若不胜衣，而能冲围陷阵，所向披靡，战必大捷，今上封为恒山夫人。从征尔朱兆，庄后逃归秀容，被他擒得，欢竟纳之为妾，宠爱异常。故尔朱文殊亦得袭封王爵。欢以帝后为妾，岂复知上下之分乎？」妃不觉失惊曰：「此事必非虚闻。妾昔与诸王妃入宫见孝庄皇后，其容色光艳，绝世无双，娇颜丽质，虽洛浦神女、嫦娥仙子无以过之。今孝庄崩，后又年少，被欢得之，美色动心，后焉得不失节？但欢有此事，大亏臣节，后事不可量矣。」王曰：「所忧正在乎此。朝廷虽为之备，吾恐事属无成，反速其祸耳。」妃亦为之不乐。
　　至晚，宴罢而寝。乙弗氏睡去，遂得一梦。梦见天子引兵出西阳门，俄而变为龙，鳞甲虽具，爪角不长，气象甚弱，乘紫云冉冉西去。护从人员一无所见，独南阳王跣足登云，亦化为龙，皆从西去，身亦不觉随之而行。须臾见北方一人，形貌非常，心以为高欢也。仗剑立於大树之顶，威容甚猛。
　　视其树，高有七十余丈。又一人身披金甲，手持白刃，亦在树上，大声呼曰：「大家高欢！」言未绝，欢足生青云，化为一条黄龙，长六十余丈，夭矫於青云中。风雨骤至，金鳞耀目，火眼睁光，牙爪攫拿，翻覆有势，云雾已遮半天，南阳回避而行。望见西北上又有黑云一片，从地而起。一人仗剑立於云上，仪表非凡，衣服皆黑，发垂垂披於两肩，长与身等，气势甚盛。与南阳相遇，即化为白龙，鳞甲爪牙如玉，其黑云亦遮半天。王虽为龙，大有畏缩之状。仰视红日无光，烟雾迷漫，絪縕不散。未几，有彩云一朵从西而来，中有仙花两朵，其大如盘。南阳乘云而去，衔得一朵，擎於爪中。妃心恶之，遂与王相失。随后又见黄龙乘云赶上，亦衔一朵而往。妃不见王，身所无依，甚是恐怖，低首视之，乃身在万仞高山之上，危险难行，不禁失足，惊出一身冷汗而醒。时正五鼓，南阳起身入朝，妃亦起来梳洗。细思梦中景象，国家必有大变，王即无恙，此身恐不得保，呆坐房中，郁郁不乐。少顷王归，以梦告之。王闻默然，既而谓妃曰：「若应此梦，魏室江山必致倾覆。龙者，君象也。欢为黄龙，主有天下。况其父名高树，正应神人所言。白龙庚辛色，只怕西方别有真人为帝。我化为龙，或亦有人君之分，然奄奄不振，亦必受制於强臣之手。徒拥虚名。至衔花一事，主我有重婚之兆。但我与卿结发情深，断无弃卿别娶之理。况高欢亦取一花，理不可解。因取花笺一幅，将梦中所见一一记之，付妃藏好，留为异日之验。后来王为西魏主，蠕蠕国有两公主，一嫁於王，一嫁於欢，而乙弗后遂废死，此梦始验也。正说间，报侍郎王思政来，接入密室相语。思政曰：「今奉帝诏，往说贺拔岳，特来告别。」
　　王嘱之曰：「机不可泄，愿君慎之。」思政曰：「吾改作贾客，潜入关西，相机行事便了。」王曰：「如此最好。」遂别去。今且按下不表。
　　且说贺拔岳镇守关西，军政无缺，四民乐业。岳以行台左丞宇文泰为腹心。泰有文武才，志度深沉，特为岳所器重，言无不听，计无不从。泰年二十有四，尚无正室，身边只有李姬一人，欲待其生子，然后册正。姬生一女，因生时云气满室，取名云祥，即后西魏废帝后也。一日，贺拔岳出长安游猎，驻军华阳城外。众将皆随，泰亦同往。泰见军中无事，私语部下头目三人，易服为游客，入华阳游玩。走过几处街方，忽见挂一算命卜卦招牌，便同三人走入店中，向术者拱手道：「乞将贱庚一排。」术者写下八字，推算一回，便起身道：「此处不便说话，请贵人里面坐谈。」四人走进，术者向泰作揖道：「不知贵人下降，有失迎迓。」泰笑道：「小子是经商的人，何敢当贵人之称？」术者道：「休要瞒我，尊命极贵。目下虽有爵位，未足为奇。一遇风云，飞升云表，必为万民之尊。现在喜气重重，来春定生贵子。」泰又笑道：「我尚未娶室，焉得来年生子？」那术者一闻未娶之言，拍手喜道：「好，好，好，今日遇着了。」泰骇极，问故。术者道：「老汉是成都府人，云游无定。所以担搁在此者，只为受人之托，必成就其事方去。」泰问：「何事？」术者道：「此间有一长者，姓姚，名文信。积代名家，富而好礼，世居盘陀村。女名金花小姐，年方十八，才貌无双。前日推算其命，贵不可言，定当母仪天下，非寻常人可配。长者欲得贵婿，故留我在此算卜，看有可以配合者，为之作伐。无如所算之命皆非其耦，今贵人之命正是天生一对。既云未娶，老汉愿为执柯，敢求名姓，好去通知。」泰大喜，便以名姓告之，订於明日来讨回音。泰出门嘱三人勿泄。那术者自泰去后，即到姚文信家，言有八字在此，是一极贵之婿，不可错过。其夜，金花小姐梦一金龙据腹，正在堂中告知父母，恰好术者到来为媒。文信大以为瑞，一诺无辞。术者报泰，泰即纳聘。贺拔岳知之，劝其即娶。遂停军三日，城内备下公署，共结花烛。合卺之后，泰见金花色美而慧，心下甚喜。於是拜别文信夫妇，共归长安。到家之后，宾朋毕贺，张乐设饮，忙了数日。一日，门上持帖来禀云：「有一人商旅打扮，从洛阳来，要见主人。」泰见帖上名字乃是王思政，心下大骇，吩咐开门，亲自出外接进。施礼坐定，便问道：「侍郎，天子贵臣，何以微服下顾？」思政曰：「偶访亲友至此，特来奉候。」泰曰：「莫非要见我元帅乎？」思政曰：「贺拔公也要进候。深慕左丞才智不凡，识权达变，先来一谈。」泰知其意，便请入密室相语。但未识所语何事，且听下回分解。
第二十八卷     思政开诚感贺拔　虚无作法病高王
　　话说宇文泰屏去左右，将王思政邀入密室，问其来意。思政曰：「我今至此，特为国事起见。」泰曰：「自渤海王当国，寇乱已平，天下安冶，国家尚有何事烦公远出？」思政曰：「左丞以渤海王为何如人？」泰曰：「高王灭尔朱，扶帝室，大魏之功臣也。」思政曰：「吾亦意其如此。孰知灭一尔朱，复生一尔朱。今欢身居并州，遥执朝权，形势之地皆其私人所据，天子孤立於上，国势日危。近欢又纳孝庄后为妾，败常乱纪，於斯为极，宁肯终守臣节哉？帝素知行台与左丞忠义自矢，士马足以敌欢，故特遣我来密相盟约，为异日长城之靠，所以敢布腹心。」泰曰：「高欢之心路人皆知，吾元帅岂肯与之同逆。直以势大难敌，故阳为结好耳。请即同往，与贺拔公议之。」思政大喜，便与泰同来见岳。岳知思政至，忙即请入，下阶相迎。坐定，略叙寒温，思政便以告泰之言告岳，出帝密诏付之。岳再拜而受，因曰：「国步将危，正人臣捐躯效节之日，况有帝命乎？岳敬闻命，不敢有二。」
　　留入后堂，设宴相待。宴罢，思政不敢久留，起身辞去。岳曰：「归奏天子，欢若有变，岳必尽死以报。倘有见闻，当使宇文左丞到京面陈。」思政既结好关西，星夜赶回京师，奏知孝武。孝武曰：「贺拔岳谅无他意。但恐欢终难制，奈何？」斛斯椿曰：「陛下勿忧，臣更有一计，足以除欢。」帝问：「何计？」椿密语帝曰：「有嵩山道士黄平信、潘有璋善行符魇之法，与臣往来亲善，臣尝试其法有验。据云能摄人生魂，用伏屍术，埋而压之，其人必死。只要本人生年月日，贴肉衣服，法无不灵。臣欲害欢，已托其行事。欢之年月日时已有，所少者贴肉衣服耳。又有一术士李虚无，自言能往并州盗之。臣俱留在家中，法物一备，便可动手。可安坐而制其命也。」帝曰：「此法若灵，胜於用兵数倍矣。卿善为之，勿使作事无成，徒人笑。」椿受命而退。
　　且说高乾与帝立盟之后，绝不知帝有他意，后见帝增加部曲，心甚疑之，私谓所亲曰：「主上不亲勋贤，而招集群小，数遣近臣往来关西，与贺拔岳计议。又出贺拔胜为荆州刺史，外示疏忌，实欲树党。祸难将作，必及於我。」
　　乃密启欢。先是封隆之、孙腾皆有书报高王，言朝廷听任匪人，暗招刺客，潜入晋阳，欲害大王，宜谨防之。欢得书大怒，曰：「帝即忌我，其奈我何？
　　惟刺客当防之耳。」於是日与尔朱后深居内室，侍侧者皆女子，外官非亲信不得常见。三五日一出，经理庶务，四方有要紧文书，皆侍女传递。十日一宴众官，亦不出府，自正厅至寝室共门十有八重，每门设监守官二员，查视出入。其堂内门户，皆妇女关守，莫敢乱行。旧时宴会，非至二更不散，自后日一沉西便即终席。最亲爱者惟孝庄后一人，刺客事亦惟后知之，余无知者。至是又是乾启，心益大怒，乃召乾至并州，面论时事。乾见高王，悉陈朝廷所为，不久定有变动，因劝王受禅，以弭其祸。王急以袖掩其口曰：「司空勿妄言。吾今以司空复为侍中，门下之事皆以相委。」言讫，即令记室作启，奏请乾为侍中。又谓乾曰：「明日是花朝节，当与司空宴於北城府中。」
　　传令百官，明日皆集相府伺候。乾乃拜辞而出。次日，司马子如来见，便与子如偕往北府。正行之次，见一蓬头道人手持团扇，上写善观气色，预识吉凶。高王头踏到来，全不退避。军人拿住，送到马前，道人叩首道：「不知王到，误犯虎威，伏乞释罪。」高王吩咐放去，道人立起身来，只把高王细看。一到北府，众官分班迎接。王入西园，宴已摆设。王坐南面，乾与百官依次坐下。笙歌迭奏，女伶乐妓纷纷进酒。斯时娄妃亦同众夫人在景春园中百娇亭上饮酒赏花，听得乐声嘹亮，问宫人：「何处奏乐？」宫人禀道：「大王在西园宴客。」娄妃暗忖：「高王一月不见，宴罢之后，自然进宫。」便同诸夫人各归内阁。那知高王一心只在西府，阶前方报未时，便即起身，谓高乾曰：「司空早转朝去，今当复为侍中，诸事留心。明日我来饯送。」乾拜谢，王即去。娄妃闻之不悦。子如送王归府，行至中途，复见蓬头道人立在街旁，注视高王。子如心疑，遂命从人带道人归府，问他何以两次冲道。
　　这人曰：「贫道深通相术，今观大王气色，主在今夜即有急病缠身，欲为大王寻一解救之术，故在旁偷视。」子如曰：「你不可乱说，言若不验，定加重责。」吩咐左右将他锁在书房，不许放去。
　　且说高王回到西府，时已傍晚，便与尔朱后在春风亭上开筵对饮，宫女轮流斟酒，花香人美，十分快意，不觉沉醉。将近二更，月明如昼，思欲下阶闲步。袖拂金杯於地，亲自俯拾。忽一股黑气从地而起，直冲王面，回避不及，觉气冷如冰。后见王色异，慌问：「何故？」王不应，遂与后联坐。
　　再命进酒，连饮数杯，身渐不快，携后手同归寝室。坐方定，垂首大吐，乃就榻以寝，后侍坐榻旁。三更时候，大声呼痛，后急问之，谓后曰：「我太阳如斧劈，痛不可忍。」言未绝，又曰：「我右胁左膝亦发奇痛，未识何故。」
　　后即命宫女执烛，亲自看之。王体素白，是时三处皆青。后惊曰：「乍痛乍青，症甚奇异，当召医者入视。」王曰：「且待天明。」后曰：「王旧日曾有是症否？」王忍痛言曰：「吾自幼多疾，饮食少进，不能受劳。至十岁即能饮酒，赖尉氏姊调护，不至沉醉过伤。年二十始无病，然三十之内体尚瘦弱，不得丰厚。虽居高位，精神未能全美。一到晋阳，肌丰神壮，体日以强，虽应务纷繁，终夕不倦。自此五六年来，疾病全无，故敢恣情酒色，朝夕自娱。旧有值宿医官，吾以无病故，皆令去之。今於半夜出召医者，人必惊疑，故待天明不安，然后去召。」后见王愁眉蹙额，似有不胜痛楚之状，心甚惶急，巴不得天就明亮。一到五鼓，忙即传谕出宫，宣召医官二人。医者入视，诊过脉息，再看痛处，茫无治法。出外拟方，私语侍者曰：」今按大王之脉，别无甚病，三处奇痛莫识所由。恐遇妖魅之物，以致此祸。当启妃主，问明大王，再商所以治之。」内侍曰：「昨夜在后花园饮酒，皆宫女承应，归寝大吐，我问宫女方知。妃主之前不敢禀也。」看官，你道高王此症何来？缘道人即李虚无，欲识高王形像，故两次详视，当街不避，被子如锁在书斋。
　　宿至二鼓，人皆熟寝，乃悄然而起，点灯焚香，念诵秘咒，将黄绢画成高王形像，以法针三只，刺其太阳、右胁、左膝三处，咒毕，藏於鞋履之中，凝神以坐。此处作法，高王三处就痛起来。医者那里识得，虽拟一方，服之其痛不止。
　　却说司马子如绝早起身就往西府，一来谢酒，二来要验道人之言真假。
　　斯时百官惧集，忽有内侍传令出来，大王昨夜中酒，不能劳动，着刺史尉景饯高司空入京，百官免见。子如心疑，留身入内，问门使曰：「王在里面有何动静？」门使云：「五更即传医官进去诊视大王，未识何病。医官云：「大王脉象无甚大疾，但太阳、胁、膝三处青肿，奇痛异常，疑为邪气所侵。得术士救解才可，恐非药石所能效。』」子如听了，暗想道人之言有验，遂令内侍请见。王召入，直至牀前，见王有忍痛状，因问曰：「王疾从何而起？」
　　王以后园饮酒，黑气相触告之。子如曰：「昨日送王回府，见那蓬头道人屡次顾王，我带归问之，据云观大王气色主在半夜发疾，我疑其谎，故禁之在室。今言黑气相犯，或有妖孽作祟，何不召之来治？」高王点头，子如遂出召之。未几，道人至，同入内宫。王努力坐起。道人见王再拜，请视痛处。
　　王示之，道人曰：「此无他故，盖中鬼毒也。请以神针，针其患处。」王不许，曰：「吾痛尚不能忍，况又加针乎？且太阳、胁、膝等处，皆非可针之地。汝可别以良法治之。」道人曰：「法虽有，但能暂止其痛，而疾不能除。」
　　王命试之，道人讨净水一杯，画符念咒，以水喷於三处，痛果顿减，便命留之外阁。子如告退。其夜道人独宿阁中，将过半夜，复行邪法。高王痛又大作，倍加於前。后大惊，着令内侍问之，道人曰：「此大王不许用针，故复发耳。」后又令内侍问曰：「除用针而外，可有解救之术否？」道人答曰：「王必不肯用针，尚有一术，但须明夜为之。」内侍问：「何术？」道人曰：「须得大王贴身衣服数件，在东南方捡一僻静之处，待贫道作法，则鬼毒可解，大王便得安宁。」内侍进述於后。后见王闭目忍痛，不去告知，便唤宫女将王换下贴身衣服数件，放一匣内，付与内侍。便命明日与道人同往，捡一僻处，在内作法，不许放去。内侍领命，将衣服交与道人，道人大喜。次日，谓内侍曰：「我旅店正在东南方，与汝同去。」至店，内侍紧紧守定。
　　是日，子如到府问候，知疾复作，大为忧疑。后亦时刻不安。那道人到夜托言作法，云：「外人不可窥伺。」令内侍宿在外边，闭户独处。半夜时候，将高王衣服藏起，取破衣数件放在匣内，书符数道，封固匣口。乃将高王所画形像拔去三针，取像焚之。天明，出谓内侍曰：「我法已施，大王自然安矣。」与内侍同到府中，交还衣服。果然王到三更其疾若失，痛患尽除，起身谓后曰：「此病速来速去，甚为可怪。」后乃以道人作法解救告之，王曰：「若是有验，道人之功不小。吾今日且出理政务，以解内外之惑。」梳洗方毕，内侍捧匣以进，言道人叮嘱，此匣不可轻开，开则恐疾复发。王命谨而藏之，因问：「道人何在？」内侍曰：「在外。」王命厚赏之，送往清霄宫居住。清霄宫者，晋阳第一道观也。道人辞曰：「我为解大王之厄而来，非贪赏也。吾事已毕，便渡江去矣。」内侍挽之不住，进报王，王益重之。
　　时段韶从京师回，到府求见。王命召入，细问朝事。韶言：「帝以斛斯椿为心腹，出贺拔胜为荆州，遣王思政到关西，皆为王故。其深谋密计，不能尽知。臣因定省久虚，上表回来。」王歎曰：「我不负帝，帝今负我。古人云『功高震主者身危』，正我之谓矣。」又谓段韶曰：「汝在此受职，不必再往京师了。」段韶受命而退。次日，接得肆州文书，报有阿至罗引兵十万，来攻肆州，所过残破，乞发兵救援。诸将皆言宜救。王曰：「朝廷自有良谋，何烦我去征讨？」兵不发。饿而，朝廷亦有诏至，催王发兵，王故迟之。司马子如谏曰：「肆州与晋阳连界，肆州危，晋阳亦不得安。」王曰：「我岂不知，特恨朝廷急则用我，缓则忌我耳。至罗虽强，闻吾兵发，其心必怯，遣使谕以威福，可以不战而屈也。」乃发书於至罗，劝其归顺。至罗亲见使者，曰：「高王有命，我不敢抗。」引兵退归旧境，此话不表。
　　且说李虚无已回洛阳，备诉骗取衣服之事。斛斯椿及有璋、平信皆大喜，共入密室，推算年命，其年高王正三十八岁。平信曰：「欢今年别无大悔，三月春残，主有小悔，可以助成吾术。过此则皆吉星临命，不可複制矣。」
　　遂缚一草人，穿其衣服，又画一人形，压在草人身上，共埋地下。日夕书符作法，招其魂魄，相戒：「不可乱动，到三月十五子时三刻其命自绝。此伏屍之术，未有能免者。」正是：擎天手段难逃死，盖世英雄即日休。
　　未识高王性命若何，且听下回细述。
第二十九卷     妖术暗侵凶少吉　神灵阿护死还生
　　话说高王因触黑气致疾，疑系尔朱旧第万仁在内为祟，择地东城另建新府。日夜督造，限在速成。然精神日减，寒热时作。隔三四日出理军情一次，不胜劳倦。医官时时进药，百无一效。一日，新府成，王自临视，庭院深沉，楼台重叠，金碧辉煌，各极土木之巧。择於三月初三，同尔朱后迁进。题其寝宫曰：「广寒仙府」，珠帘绣户，彷彿瑶台曲室兰房，迥非人境。百官入贺，皆令免见。至晚，与后并坐对饮，笑谓后曰：「卿是阿娇，此处可当金屋否？」后微笑。又曰：「前日得病，以府第不安，因急过此，想得安静矣。」
　　言未绝，王忽目闭口噤，鼻血如注，身坐不稳，渐下座来。后及左右皆大惊，急起扶之，已昏迷不省人事。后正无计，见神气将绝，且泣且呼。乃依时俗解救暴死之法，命宫女取外祠纸钱焚於庭下，取酒酬地，须臾鼻血少止。俄而口开，后遂取姜汤灌之。良久乃苏，瞪目视后，但不能出声。后即扶之入寝。约有两个时辰，王忽长吁，泣谓后曰：「我几不复见卿。」后问：「王何若此？令人惊绝。」王曰：「我正与卿讲话，眼前只见一人，身长丈余，头裹黄巾，手执文书一纸，告我曰：「主司有请。』我问：「主司何人？你敢擅入。』方欲叱之，此人进步将我咽喉捻住，两目黑暗，不知南北。耳中闻卿唤我之声，开口不得。魂摇摇渐觉离身，忽有火光从顶门出，喉间才得气转，开目见卿。至今喉痛、眼疼，遍体无力，看来吾命不久矣。」后闻言泪下，勉强安慰曰：「大王神气虚弱，故见神见鬼。宜报知世子，召医下药，调理元气，自然平复。」王点头。
　　天明，即召世子。世子闻召，即到新府拜见，又拜见庄后。王谓世子曰：「我二月中得病，淹留至今，昨夜更加沉重。你母在北府尚未知道，你归言之。」说罢，便令出宫。世子退立中堂，请见尔朱娘娘。娘娘移步出来，世子曰：「父王所犯何病？儿实不知，求娘娘细言其故。」后乃以前日若何发痛，若何得安，昨夜若何昏迷，一一告之。世子听罢，大惊失色曰：「父病深矣，当急医治。诸事全赖娘娘调护。儿且归报吾母，再来问候。」道罢告退。世子归见娄妃曰：「今日去见父王，卧病在牀，十分沉重。」娄妃惊问：「何病？」世子备述后园饮酒，黑气相触，顿发奇痛。因疑尔朱兆作祟，迁居新府，不意昨夜鼻血如注，昏迷过去，半夜方醒，病势较前加重。娄妃闻知大惊，因问曰：「新府陪侍何人，乃尔留连忘返？」世子曰：「此事父王不许泄漏，故不敢告知。今日为母言之，新府美人乃是尔朱皇后。」娄妃曰：「后何以在此？」世子曰：「后被恒山夫人擒归，父王悦其色美，遂尔收纳，朝夕不离。」娄妃曰：「臣纳君妻，事干名义，汝父奈何为此？汝今夜当在阁门外寝宿，病势轻重当告我知。」世子再拜而退。娄妃嗟歎不已。少顷，诸夫人闻王疾，皆来问信。娄妃以实告之，无不惊忧。妃乃谓桐花曰：「大王纳尔朱后，汝何以瞒我？」桐花曰：「大王有命，不许告知。但罪实在妾，若不擒之以归，何至为王所纳。」众夫人曰：「此女容貌若何？」桐花曰：「若说容貌，果然天姿国色。我见犹怜，大王焉得不爱？」忽有使至曰：「大王疾病少可，已进汤药。」众心稍安。妃欲自往问病，先遣宫使启请。王命匆往，妃不悦。
　　要知高王并非疾病，特为妖术所制。一到黄昏，遂发昏迷，口鼻流血，遥见羽仪队仗停在翠屏轩侧，黄巾人等拥满牀前，邀请同往，魂飘飘欲去。
　　亏有两个力士似天丁模样，一个手持宝剑，一个手擎金瓜，侍立牀前卫护，黄巾不敢近身。至四鼓方醒，夜夜如此，故肌肉消瘦，自惧不保。一日，召世子吩咐曰：「吾吉凶难料，但军务不可废弛。你传我命，叫窦泰引兵三千，去巡恒、肆二州，即慑伏至罗；彭乐引兵五千，移屯平阳；段韶权领镇城都督，领骁步五千，守禦并州；韩轨镇守秀容，就令兼督东京关外诸军事；子如可参府事；张亮可令入直。其余头目诸将，各依旧日施行。明日，替我各庙行香，祭告家庙。」世子一一领命，才出阁门，忽报大王仍复昏迷，口鼻流血。世子大惊，忙问医官：「父王究何病症？」对曰：「臣等昨日诊王之脉，外冷内热。今日诊之，又外热内寒，此系祟脉，必有妖魅作祟，所以日轻夜重。」世子闻之，甚加忧虑。明日，王病小可，恐众心不安，强乘步舆，出坐听政。堂上设金牀绣帐，旁列执事宫女十二人，皆典外内文书笺表之类。
　　王既升堂，乃召合府大小文武官员参谒。谒罢，略谕数语，尽皆命退，独召天文官，问之曰：「卿观天象有何变异？」天文官对曰：「天象亦无大异，但台辅星不明，邪气蒙蔽，主上有不测之灾。」王曰：「此气起於何时？」
　　对曰：「三月初三夜间已犯此气，近日或明或暗，未尝有定。疑下有伏屍鬼为祸，故大王不得安也。」王曰：「何为伏屍鬼？」对曰：「天上月孛、计都两星为灾，此所谓伏屍也。今大王所犯，必有怨王者在暗中作魇魅之术，以乱气相迷，使王精神日损。幸命中尚有吉耀相临，可无妨也。」
　　至酉时，王复升舆入内，因想：「内外左右莫敢作怨，止有恒山夫人素通妖术，未纳庄后时恩爱无间，今把他冷落，或生怨望，暗中害我，亦未可知。须召他到来，以夫妇之情动之，自然改心救我。」踌躇已定。其夜病发如故，明日往召桐花。桐花谓娄妃曰：「大王召妾，未识何意？」妃曰：「妹多才智，妹去我亦放心，宜即速往。」桐花至新府，王正高卧，庄后侍坐牀前。桐花入，与后见过，便揭帐一看，见王形容憔悴，不觉泪下。王携其手，谓之曰：「卿来，娄妃知否？」桐花曰：「是妃命我来，未识大王何以消瘦至此？」王曰：「我病无他，据觇象者言，有人怨我，暗里行魇魅之术，使病日增。至昏迷时，有黄巾人等前来相逼。卿素有灵术，欲卿作法驱之，以解吾厄。不然，恐成长别也。」桐花曰：「妾等全靠大王一人，苟急难有救，虽粉骨碎身，亦所不辞，妾何敢违命？但恐非妾之术所能制耳。」说罢，泪如雨下。高王见其意诚，亦泣，因言：「前日道人救解，要我贴肉衣服三件，用为法物，方得痛止。」桐花问：「道人何在？」王曰：「已去。」桐花道：「大王莫非被他误了？既已解救，何又病根缠绵？且要王衣服，大有可疑。」
　　王曰：「衣服已经交还，现在封固匣中，戒勿妄动，动则病发。」桐花曰：「既如此说，匣既未开，为何病发？妾意道人决非好人，必有欲害王者使来盗王衣服，以为魇魅之计。」王悟，遂命取匣开之，果破衣数件，并非王服。
　　王与后皆大惊。王谓桐花曰：「非卿多智，不能破其奸也。为之奈何？」桐花曰：「妾请试之。」遂入密室，仗剑念咒，取净水一杯，埋於寝门之前。
　　是夜，王方昏迷，逾时即醒，谓桐花曰：「顷睡去，见寝门前成一大河，无数黄巾隔河而望，不能过来，因此遂醒。此皆卿之功也。」
　　且说潘有璋在京日夜作法，不见高王魂魄摄到，乃召神使问之。神使道：「高王牀前有九真宫游击二将军，奉九真之命，差来卫护，不容近前。又有一妇人在彼作法，寝宫前有大河阻路，因此不能摄其魂魄。」於是有璋复加秘咒，禁绝牀前二曜，使不得救护。又书符数道，焚化炉中，使黄巾力士前无阻路。吩咐道：「刻期已到，速将生魂拘至，不得有违。」力士奉命而去。
　　果然妖术利害，高王那夜血涌如泉，昏迷欲死。后及桐花守至半夜，渐渐气息将绝，惊惶无计，相对泣下。忙召世子进来，世子见王危急，悲痛欲绝，只得跪在庭前，对天祷告。时三月十五子时也。良久，口中渐有气出，血亦止，两眼微开微闭，渐能言语，见世子在前，谓曰：「我几不返人世矣。顷我冥目昏沉之际，见黄巾复来，各仗一剑飞渡大河。牀前向有二将挡住，至此不见，遂被黄巾相逼，不得自主，只得随之而去。其行如飞，我亦自料必死。行至半途，忽有一队人从到来，马上坐一贵人，冠服俨如王者，当前喝住，赶散黄巾。牵过一骑，教我乘坐，送我归来，言：「我是晋王，庙在城西，闻王有难，特来救护。明日有人在我西廊下，其事便见分晓。自后黄巾不敢来扰矣。』行至寝宫门口，把我一推，我便醒转。明日，你早去庙中行香，即带子如同往，细加察访。」众皆大喜。又谓世子道：「汝母处可令知之，以安其心。」世子道：「儿见父王危急已遣人去报。今幸得安，又遣人去矣。」时娄妃在北府，初闻王信，与众夫人相对哭泣，及后使至，言王可保无事，心下稍安。
　　世子坐至天明，召子如至，诉以王言，便同乘马到庙，只带亲随数人。
　　道士接进，先向殿上焚香，参谒神像，世子跪下祷谢。拜毕起身，道士进茶，便同子如步入西廊。只见一人急急走避，子如视其人颇觉面善，忽然想着：「乃是斛斯椿家人张苟儿，为何在此？必有缘故。」即唤众人拿住，将他带到府中。世子不解，子如曰：「少顷便知。」遂同往子如府中密室坐定。带进鞫问道：「你姓甚名谁，来此何干？」那人道：「小人石方，到此买马。因有同伴二人住在庙中，故到庙相寻。」子如道：「你认得我么？」对曰：「不认得。」子如笑道：「你不识我，我却识你。你是斛斯椿家人张苟儿，何得瞒我。」那人听了失色，叩头道：「小人实是斛斯家人，因奉主命到此，下书於东陉关张信甫。」子如道：「皆是谎语。你是侍中亲信家人，差你到此，必有别故。快快招出，免你一死。」世子喝令左右：「拔刀侍候，倘有支吾，即行斩首！」苟儿坚口不承。子如吩咐锁禁，遣人到庙，押同庙主，拿他伴当二人。未几拿到。不令与苟儿相见，在内厅排列刀斧，将他绑缚跪下，喝道：「你们是斛斯椿家人，你主人情事张苟儿已经招承。你二人也细细供来，倘有一言不符，立时死在刀下。」那二人吓得面如土色，算来苟儿已供，难以抵赖，遂将斛斯椿留道人在家魇魅高王情事一一供出。然后带上苟儿问曰：「你家主暗行魇魅之术，欲害高王，我已尽知。你还敢隐否？」
　　喝叫：「用刑！」苟儿见事已败露，受刑无益，只得吐实。世子问：「妖道何名？」苟儿说：「一名黄平信，一名潘有璋，一即来盗衣服之李虚无也。」
　　又问：「所行何法？」苟儿曰：「闻说是伏屍之法，将王衣服穿在草人身上，埋压地下，云在三月十五子时王必命绝，故差小人来此打听。此皆主人之命，事不由己，伏乞饶死。」世子听罢，大怒道：「含沙射影，小人伎俩！堂堂天朝而暗行毒害，宁不愧死！」子如曰：「若非大王有福，险遭毒手。」遂命将三人监下。世子急归新府，走进寝门，遇见桐花问：「王安否？」桐花曰：「大安。」遂同至帐前见王。遂将到庙拿获苟儿、审出朝廷暗行魇魅情事一一告知。王歎曰：「我何负朝廷，而必置我於死地？我今不得不自为计矣。」吩咐将苟儿等好行监守，勿令其死，以为异日对证。世子出，门吏进报恒州术士高荣祖、山东术士李业兴至。盖王病重时召来禳解者也。世子见之，细述其故。二人曰：「此二妖道，吾等皆识之。平信法力有限；有璋善持符咒伏屍之术，实足害人性命。今幸法已破，除却此术，余法皆可禳解，不足虑也。」世子大喜，启知高王，将二人留住府中。王自此气体平复，精神渐强，事无大小皆专行之，不复禀命於帝矣。但未识平信、有璋在斛斯椿家再行何术，且听下卷分解。
第三十卷     宇文定计敌高王　侯莫变心害贺拔
　　话说斛斯椿自行魇魅之后，屡遣人到并州打听高王消息，闻王有病不能出理军政，深信法术有灵，暗暗奏帝，不胜欣喜。道士有璋尤日夕作法，摄其三魂六魄，等待三月十五功满，高王一定身亡。那知时刻已到，杳无动静，有璋惶急，谓椿曰：「此人福命非常，暗中已得救护，事不济矣。」椿大惊失色曰：「此人不死，吾辈终无葬身之地。为之奈何？」次日，帝召问，椿以实奏。帝不悦曰：「为之无益，徒成画饼。倘为所知，益增仇恨矣。」椿曰：「此事甚秘，欢何从知？但其耳目甚广，恐在京勋贵有泄漏者。」帝曰：「司空高乾前与朕立盟不负，今复贰心於欢，泄漏机密。欢奏之为侍中，朕不许。又求为徐州刺史，其意叵测。朕欲诛之何如？」椿曰：「乾与欢乃同起事之人，往来常密，其泄漏朝廷机密无疑。今亦发其私盟事，告之於欢，则欢亦必疑有贰心，乾乃可诛矣。」帝从其计，乃下诏於欢曰：「高乾尝与朕盟，数言王短。今在王前，复作何说？王可直奏，以执离间之口。」高王见诏，以乾与帝盟，亦恶之。即取乾前后数启，遣使封上。帝乃召乾至殿，对欢使责之。乾曰：「陛下自立异图，乃谓臣为反覆。人主加罪，其可辞乎？」
　　遂赐死。帝又密敕东徐州刺史潘绍业杀其弟敖曹。敖曹闻其兄死，知祸必及己，先伏壮士於路，执绍业，得敕书於袍领，遂将十余骑奔晋阳。王闻乾死，深悔负之，见敖曹，抱其首哭曰：「天子枉杀司空，令我心恻。」悲不自胜。
　　敖曹兄仲密为光州刺史。帝敕青州刺史断其归路，仲密亦间行奔晋阳。王皆任之为将。王病癒，犹未至北府与娄妃相见。一日，桐花先归，妃见之，问王起居。桐花曰：「大王容颜如旧，当即来也。」俄而王至，执妃手，深谢不安。众夫人及儿女皆来拜贺。王曰：「幸邀天佑，复得与卿等相见。然天下事尚未可知，我断不学尔朱天宝，受其屠割也。」妃曰：「天下谅无他变，王静守并州，且图安乐可耳。」是夜，王宿娄妃宫，私语妃曰：「吾纳孝庄后，谅卿已知，卿度量宽宏，定不怨我。但彼此各不相见，究非常理。今后怀孕将产，如得生男，欲屈卿往贺，彼此便可会面，未识卿意允否？」妃曰：「木已成舟，见之何害？临期妾自来贺也。」王大喜，作揖谢之。隔数日，后果生子，名浟，字子深，王第五子也。三朝，娄妃备礼往贺，与孝庄后相见，平叙宾主之礼而还。自此两府往来无间。今且按下慢表。
　　且说关西贺拔岳受帝密诏，共图晋阳，然惧高王之强，怀疑不安，乃与宇文泰议之。泰曰：「近闻高王有病，不能理政，未识信否。公当通使晋阳，一探消息，审其强弱何如，然后可以为计。」岳乃遣行台郎冯景诣并州。王闻岳使至大喜，曰：「贺拔公讵忆我耶？」乃即召景入见。景至殿下再拜，呈上岳书。王览毕，召上赐坐，谓之曰：「孤蒙行台不弃，烦卿至此。但破胡出镇荆州，何无一使相通？行台处曾有使至乎？」景曰：「无之。」遂命设宴外庭。宴罢，送归驿舍安歇。三日后，景辞归。王复召至殿上，与景歃血，约岳为兄弟。景归，言欢礼意慇懃，欲申盟好，相期行台甚厚，究未识其真假。宇文泰曰：「欢奸诈有余，未可遽信。」泰请自往观之。岳曰：「左丞去可得其真心，但使者亟往，恐动其疑，奈何？」泰曰：「欢纳尔朱后为妾，近闻生子，内外百官皆贺。今备礼仪数事，托言往贺，彼不疑矣。」岳曰：「善。」乃以泰充贺使而遣之。泰至晋阳，投馆驿安歇。明日，叩辕求见，将贺启礼仪先行呈进。王接启，知来使是宇文泰，即传进见。泰至阶下再拜，王见其相貌非常，眼光如曙，召上问曰：「君即宇文黑獭耶？虽未谋面，闻名久矣。」命坐，赐茶。泰曰：「前使回，贺拔行台知王有添子之喜，遣泰前来拜贺。薄具土宜，乞王赐纳。」王曰：「此何足贺，劳卿跋涉，足感行台之念，我不忘耳。」遂命设宴堂上，亲自陪饮。暗忖：「黑獭形貌决非凡物，不若留之晋阳，庶免后患。」酒半酣，谓之曰：「卿北人也，宗族坟墓皆在於此，卿事贺拔公，何不事我？卿能屈志於此，定以高官相授。」
　　泰下席再拜曰：「大王重念小臣，曷敢违命。但臣奉行台之命而来，若贪富贵留此不返，则失事人之道。臣失事人之道，王亦何取於臣？愿还关西，复命后来事大王，俾臣去就有礼。」王见其言直，遂许之。宴罢，泰拜退，不回馆驿，带了从人，飞马出城逃去。王次日复欲执而留之，报言已去。差轻骑往追，泰已逃进关中。不及而返，王深悔之。泰回长安，复命贺拔岳曰：「高欢状貌举止，决不终守臣节，其所以未篡者，正惮公家兄弟耳。侯莫陈悦之徒非所忌也，公但潜为之备，图之不难。今费也头控弦之骑不下一万，夏州刺史斛拔弥俄突有胜兵三千余人，灵州刺史曹泥、河西流民纥豆陵伊利等各拥部众，未有所属。公若移军近陇，扼其要害，震之以威，怀之以惠，可收其士马，以资吾军。西辑氐羌，北抚沙塞，还军长安，匡辅魏室，此桓、文之功也。」岳闻其言大悦，复遣泰诣洛阳见帝，密陈其状。帝大悦，加泰武卫将军，使回报岳，许以便宜行事。八月，帝以岳为都督雍、华等二十州诸军事、雍州刺史，又割心前之血，遣使者齎以赐之。岳受诏，遂引兵西屯平凉，以牧马为名。斛拔弥俄突、纥豆陵伊利以及费也头、万俟受洛乾、铁勒、斛律沙门等，皆附於岳。秦、南秦、河、渭四州刺史同会平凉，受岳节度。唯灵州曹泥素附晋阳，不从岳命。岳自是威名大振，兵势日强。又以夏州为边要重地，必得良刺史以镇之。非其人不可任，众皆举泰。岳曰：「宇文左丞吾左右手，何可离也。」沉吟累日，无一能胜此任者，不得已，卒表用之。
　　且说高王闻岳屯兵平凉，招抚边郡诸部落，乃使长史侯景往招纥豆陵伊利，使归顺晋阳。伊利新受关西之命，不从。景还报，王大怒，乃引兵三万，亲率诸将袭之。伊利拒战於河西，大败。生擒伊利以归，遂迁其部落於河东。
　　帝闻，让之曰：「伊利不侵不叛，为国纯臣，讵有一介行人先请之乎？」王奏曰：「伊利外顺天朝，内实包藏祸心。及今不除，必为后患，臣所以不待上告而伐之也。专命之罪，臣何敢辞？」又欲探帝旨意，托言天下已定，表辞王爵，解军权。帝亦知其诈，不允所请，下诏慰谕。又请所封食邑十万户分授诸将佐，以酬建义讨贼之勋。帝乃从之，减其国邑十万户。
　　再说贺拔岳闻知伊利被擒大怒，谓诸将曰：「伊利新降於我，欢竟灭之，是使我不得有归附之徒也。今曹泥附彼，我亦起兵灭之，以报伊利之役何如？」众不欲行。乃使都督赵贵往夏州，与宇文泰谋之。泰曰：「曹泥孤城阻远，未足为忧。侯莫陈悦贪而无信，宜先图之。」贵归，以泰之言告岳。
　　岳曰：「陈悦新受帝旨，许我同心为国，岂有他意？若不灭曹泥，是使人皆惧欢而不畏我，何以威众？」遂起师，召悦会於高平，共讨曹泥。
　　先是高王患贺拔岳、侯莫陈悦之强，右丞翟嵩曰：「嵩乞凭三寸之舌间之，使其自相屠灭。」王大喜，遣其潜入关西。嵩至渭州，假作江湖相士，赂门者求见陈悦。悦见嵩一表非俗，应答如流，深敬异之，遂留府内，与之日夕谈论，甚相得。因问嵩游历四方，所识贵人有几，而极贵者为谁。嵩曰：「吾相人多矣，莫如高晋阳是一代伟人，非目前王侯辈所及。且相不徒在形貌间也，其人深沉有度，求贤若渴，有功必赏，故能纠合智勇，芟除寇乱。以尔朱百万之众取之如拉朽，所谓『顺之者昌，逆之者亡』，此其人也。」
　　悦闻心动，因曰：「吾欲结好高王久矣，虑其不信我也。」嵩曰：「将军果有意结好，吾为将军先容何如？」悦曰：「君与高王有旧乎？」嵩曰：「不惟有旧，吾实王之右丞翟嵩也。王慕公英名，故特遣我到此密订盟好。」悦大惊，起身致敬曰：「不识右丞光降，连日多罪。如高王果有念我之心，敢不执鞭以从？」嵩又言高王许多好处，悦求附恐后。一日，忽报长安有文书至。悦视之，乃召其会兵高平，进讨灵州，暗想：「吾欲附欢，而讨其所附不可。然违岳命，则先触恶於岳，又不可。」因与嵩商之。嵩问悦曰：「制人之与受制於人孰善？」悦曰：「制人善。」又曰：「独据一方与分据一方孰善？」悦曰：「独据善。」嵩曰：「然则公可以无疑矣。为公之计，公承岳召，即引兵赴之，使岳不疑。然后乘其间而图之，诛其帅，抚其众，内据关中之固，外得晋阳之助，称雄一时，天下畏服，何至鳃鳃然受制於岳哉？」
　　悦曰：「公言诚是，吾计决矣。」乃引兵三万进与岳会。岳不知其有异，闻其至大喜，坦怀待之，数与宴语。长史雷绍谏岳曰：「悦意叵测，宜谨防之。」
　　岳不以为然，使悦将兵居前。行至河曲，悦诱岳入营商论军事。坐未久，悦阳称腹痛而起，其婿元洪景猝起不意，拔刀斩岳。岳左右惶愕，皆散走。悦遣人谕之曰：「我别受旨，止取一人，诸君勿怖。」众疑出自帝意，皆不敢动。而悦既斩岳，以为大事已定，不即抚纳其众。一面遣嵩归报高王，一面引军入陇，屯兵水洛城。於是岳众散还平凉。岳将赵贵诣悦请岳屍，悦许之，贵乃葬之高冈。岳死时年二十八。悦军中皆相贺，行台郎中薛憕私谓所亲曰：「主帅才略素寡，辄害良将，吾属今为人虏矣，何贺之有？」
　　当是时岳众未有所属，诸将以都督武川寇洛年最长，推使总诸军事。洛素无威略，不能齐众，乃自请避位，另推贤者为主。赵贵曰：「宇文夏州英略冠世，远近归心，赏罚严明，士卒用命。若迎而奉之，大事济矣。」诸将或欲南召贺拔胜，或欲东告魏朝，犹豫未决。都督杜朔周曰：「远水不能救近火。今日之事，非宇文夏州无能济者。赵将军议是也。吾请轻骑告哀，且迎之来。」众乃从之。朔周驰至夏州，以岳死告泰，泰对众大恸曰：「此必晋阳有使，与悦通谋，以害元帅。若不杀悦报仇，非丈夫也。」朔周请其速行，泰乃与将佐宾客共议去留。前太中大夫韩褒曰：「此天授也，又何疑乎？侯莫陈悦井底蛙耳，使君往，必擒之。」众以为悦在水洛，去平凉不远，倘若已有贺拔之众，图之实难，愿且留以观变。泰曰：「悦既害元帅，自应乘势直据平凉，而退屯水洛，吾知其无能为也。夫难得易失者时也，若不早赴，众心将离。」时有都督弥姐元进阴谋应悦，泰知其谋，与帐下亲将蔡祐谋执之。祐曰：「弥姐元进会当反噬，不如杀之。」泰乃阳召弥姐元进及诸将入计事，坐定，泰曰：「陇贼逆乱，害我元帅，当与诸人戮力讨之。诸人似有不同者，何也？」言未毕，祐被甲持刀直入，瞋目谓诸将曰：「朝谋夕异，何以为人？今日必断奸人首！」举坐皆叩头曰：「愿有所择。」祐乃叱弥姐元进下，斩之，并诛其党。因与诸将同盟讨悦。泰谓祐曰：「吾今以尔为子，尔其以我为父乎？」祐字承先，高平人，勇冠三军，素有胆略，助泰成事者也。泰发夏州，令杜朔周引兵一千，先据弹筝峡。时民间惶惧，逃散者多，军士争欲掠之。朔周曰：「宇文公方伐罪弔民，奈何助贼为虐？」约束军士，秋毫无犯。於是远近悦附，兵行无阻。但未识泰到平凉，若何进讨陈悦，且听下卷再说。
第三十一卷     黑獭兴师灭陈悦　六浑演武服娄昭
　　话说高王闻贺拔岳死，军中无主，以为得计，便遣长史侯景领轻骑五百，前往平凉抚其余众，不许迟误。景受命，星夜赶行。行至安定郡，正与宇文军相遇。泰方午食，闻士卒报道：「高王长史侯景引兵往平凉招抚。」泰食不及毕，吐哺上马，出与景会，厉声谓曰：「贺拔公虽死，宇文泰尚在，君来何为？」景闻言失色，徐对曰：「我犹箭耳，唯人所射。」遂不敢前，引军而还。泰见景退，急往平凉进发。至则易素服，拜岳灵前，放声大哭，泪流满面。三军之士无不悲哀。乃进诸将而谓之曰：「陈悦敢害元帅者，晋阳实使之。诸君既推我为主，须用我命。一大仇宜报，一王命宜遵。不灭陈悦，无以伸主帅之恨；不拒晋阳，无以恤国家之难。诸将有不附国而附欢者，听使去。毋得心怀疑贰，以乾大戮。」诸将皆拜伏曰：「唯将军命。」泰於是权摄军事，号令严肃，众心始有所属。朔周回军见泰，泰知其严谕军士，不许掠民，大喜，握手劳之。朔周本姓赫连，因令复其旧姓，命之曰达。侯景回报高王，王复使景与代郡张华原、太安王基往平凉劳泰。泰不受，欲劫留之，谓三人曰：「留则共享富贵，不留命尽今日。」华原曰：「明公欲胁使者以死亡，此非华原等所惧也。」泰乃遣之。三人还，言於欢曰：「黑獭雄杰，异日必为王患。请及其未定举兵灭之，庶无西顾之忧。」欢曰：「卿不见贺拔、侯莫乎？吾当以计拱手取之。」时孝武帝闻岳死，大惊，谓斛斯椿曰：「岳忠心为国，朕方倚以敌欢，今为贼臣所害，朕失一助矣。」椿曰：「岳死军无主，悉召其兵将入京，以为禁卫，亦足壮吾国威。侯莫陈悦亦召赴洛，以弥后患。」帝从之，乃遣武卫将军元毗，慰劳岳军及侯莫陈悦之众，并召还京。毗至平凉，泰率诸将来见。毗宣帝旨，泰曰：「吾等得为天子禁旅，甚善。但陈悦既附於欢，害我元帅，恐其不受帝命。公且留此，遣使以帝命召之，看其去留若何。」毗从之，以诏往，悦果不应召，泰谓毗曰：「悦不奉诏，恃有欢也。吾军若去，关西非国有矣。此不可以不虑。」毗深然之。
　　泰乃因毗归，附表以闻。其略云：臣岳忽罹非命，都督寇洛等令臣权掌军事，奉诏召岳军入京。今高欢之众已至河东，侯莫陈悦犹在水洛。士卒多是西人，顾恋乡邑，若逼令赴阙，悦蹑其后，欢邀其前，恐败国殄民，所损更甚。乞少赐停缓，徐事诱导，渐就东引，庶几免祸於目前，而得图报於异日。
　　帝览表从之，即以泰为大都督，统领贺拔之军。
　　先是贺拔岳以东雍州刺史李虎为左厢。大都督岳死，虎奔荆州，说贺拔胜，使收岳众，胜不从。后闻宇文泰代岳统众，乃自荆州还赴之。至阌乡为人所获，送洛阳。帝方谋取关中，得虎甚喜，拜卫将军，厚赐之，使就泰。
　　遂与泰共谋讨悦。泰方起兵，先以书责悦曰：贺拔公有大功於朝廷，身受一方之寄。君名微行薄，贺拔公荐君为陇右行台，恩至渥矣。
　　又高氏专权，君与贺拔公同受密旨，屡结盟约，而君党附国贼，共危宗庙。口血未乾，匕首已发。负恩反噬，人人切齿。今吾与君皆受诏还阙，今日进退惟君是视。君若下陇东迈，吾亦自北道同归。若首鼠两端，吾则整率三军，指日相见。
　　时有原州刺史史归素为岳所亲任，河曲之变反为悦守。悦遣其党王伯和、成次安引兵二千助之，镇守原州。泰恶之，乃遣都督陈崇帅轻骑袭之。崇乘夜将十骑直抵城下，伏余众近路，约曰：「俟吾进城则鼓噪以前。」归见骑少，全不为备。崇即入据城门。会高平令李贤及弟远、穆在城中为内应，於是中外鼓噪，伏兵悉起。史归败走，擒之。并执次安、伯和二将。解至平凉。
　　泰遂令崇行州事。泰至原州，众军毕集。悦闻之大惧，问计於众将。南秦州刺史李弼谓悦曰：「贺拔公无罪而公害之，又不抚纳其众。今宇文夏州率师以来，声言为主报仇，人怀怒心，其势不可敌也。为公计，宜解兵谢之，以求其退。不然必及於祸。」悦不从。是时泰引兵上陇，军令严明，秋毫无犯，百姓大悦，归附益众。军出木狭关，雪深数尺，众将欲止。泰曰：「兵乘雪进，此正兵法出其不意，攻其不备，一举可灭之时也，奈何失此机会？」於是倍道兼行。悦闻之，退保略阳，留万人守水洛。及泰至，其兵即降。泰据水洛，遣轻骑数百趋略阳。悦又退保上邽，召李弼拒泰。弼知悦必败，阴使人诣泰，请为内应，泰大喜。悦方恐孤城难守，走保山险。弼诳其下曰：「侯莫陈公欲还秦州，汝辈何不束装？」弼妻，悦之姨也，众咸信之，争取上邽。
　　弼先据城门以安集之，遂举城降泰。泰即以弼为原州刺史。其夜悦出军将战，军自惊溃。又悦素猜忌，既败，不听左右近己，与其二弟及子，并谋杀岳者七八人弃军迸走。数日之间盘桓往来，不知所趋。左右劝向灵州曹泥，悦从之。自乘驴，令左右皆步从，欲自山中趋灵州。泰使其将贺拔颖追之。悦过山岭，行六七里，望见追骑将近，遂缢死於荒郭。追兵至，斩其首以献於泰。
　　泰入上邽，设岳位，以悦首哭而祭之。三军悲喜。引薛憕为记室参军，收悦府库，财物山积。泰秋毫不取，皆以赏士卒。左右窃一银甕以归，泰知而罪之，取以剖赐将士，由是归附者益坚。
　　时幽州刺史孙定儿党於悦，有众数万，据州不下。泰遣都督刘亮袭之。
　　定儿以大军去州尚远，不为备。亮先竖一纛於近城高岭，自将二百骑驰入城。
　　定儿方置酒宴客，猝见亮至，众皆骇愕，不知所为。亮麾兵斩定儿，遥指城外纛，命二骑曰：「出召大军。」城中皆慑服，不敢动。泰闻捷，即命亮行幽州事。先是故氐王杨绍先降於魏，至是逃归武兴，袭执凉州刺史李叔仁，夏称王。於是氐、羌、吐谷浑所在蠭起。自南岐以至瓜膳，跨州据郡者不可胜数。泰乃令李弼镇原州，拔也恶蠔镇南泰州，可朱浑元还镇渭州，赵贵行泰州事。征取幽、泾、东秦、南岐四州之粟，以给军。杨绍先惧，遂降於泰，送妻子为质，边土皆宁。高王闻泰已定秦陇，遣使甘言厚礼以结之。泰不受，封其书，使亲将张轨献於帝。斛斯椿问轨曰：「高欢逆谋，行路皆知。人情所恃，唯在西方。未知宇文何如？」贺拔轨曰：「宇文公文足经国，武能定乱，诚国家柱石之臣。」椿曰：「诚如君言，大可恃也。」帝使轨归，命泰发二千骑镇东雍州，其大军稍引而东，助为声援。又加泰侍中、骠骑大将军、开府仪同三司、关西大行台、略阳县公，承制封拜。泰乃随才器使，拜诸将为诸州刺史，各守要地。有前岐州刺史卢待伯不受代，泰遣轻骑袭而擒之。
　　长史於谨言於泰曰：「明公据关中险固之地，将士骁勇，土地膏腴。今天子在洛，迫於群凶。若陈明公之恳诚，算时事之利害，请都关右，挟天子以令诸侯，奉王命以讨暴乱，此桓、文之业，千载一时也。」泰善之。今且按下不表。
　　且说帝有妹平阳公主，年及笄，才貌兼美。帝敕选朝臣中有才望姿仪者，招为驸马。时侍中封隆之、仆射孙腾皆丧妻，争欲尚主。帝问王思政二人谁可？思政曰：「若选驸马，孙腾不如隆之。」帝曰：「二臣皆欢心腹，朕自有处。」乃召二臣宴於御园，令公主从楼上观之。宴罢，二臣退。帝问公主曰：「二臣孰愈？」公主不答。再问，答曰：「封隆之可。」帝遂选隆之为驸马，择日下降，腾怒隆之不让己。谓斛斯椿曰：「隆之尝私启高王，言公在朝必构祸难。」椿闻大怒，即以奏帝，帝亦怒。隆之闻之惧，连夜逃归晋阳。会腾带仗入省，擅杀御史，惧罪亦逃。其时高王勋戚皆就外职，唯领军娄昭在朝。昭见形势孤立，亦辞疾归。帝以斛斯椿兼领军。由是图欢之志益亟。
　　却说昭归晋阳，王问何以遽归，昭以朝局有变，惧涉於祸，故以病辞。
　　王曰：「汝且安之。」当是时王正广选美色，专图佚乐，全不以国事为意。
　　昭窃怪之。你道高王何以如此？先是王在东府，伺候於听政堂者，宫女一百二十名，十二名一班，每日一换。不值班时仍归於尔朱后宫。有宫女荀翠容，年十四，美而慧，为诸侍女之首。王颇爱之。一日王体不适，宿於听政之后院。半夜呼汤饮，诸侍女皆熟睡，唯翠容立於牀侧，以汤进。王问：「余人何在？」曰：「已睡。」王复寤。明日责诸侍女，而赐翠容黄金钏一副。侍女皆怨翠容，言与王有私。后闻之大怒，剪去其发，欲置之死。王命送之北府，后益怒。当夜王归寝，后闭门不纳。王怒后，遂归北府，广求天下女色，思有以胜后之美者。有青州刺史朱元贵献一美人曰杜真娘，王纳之。晋阳赵氏有二女皆美色，长名兰娆，次名兰秀，王亦纳之。又闻龙门薛修文有女琼英，山东芦氏有女凤华，皆称绝色，聘娶以归。然色虽美，究不及后。尝访之陈山提，山提曰：「臣目中只有一女，名董仲容，颍川人。除东府美人外，罕有其匹。」王大喜，遂命山提往聘。以故娄昭闻之不悦，乃乘间谏王曰：「今君心有变，祸难方兴，大王乃一代英雄，何不务远图而耽於声色为？」
　　王曰：「人生贵适志耳，外何求焉？」昭默然。王见其色不怿，笑曰：「子知吾姬妾之盛矣，盍亦观吾宫室之美乎？」遂携手同入宫来。
　　要知高王的府第，本晋阳白马寺基，又除四面民宅，以扩其址，因此宫院深沉。娄妃居正府，府有殿九间，廊宇二十四间，寝宫五间，左右四轩。后有迎春阁，阁外即花园，阁左右宫娥房五十余间，寝宫前有天街，街前宝廷堂是会亲戚之所。左有雕楼七间，右有画堂九间。楼左五十余步即锁云轩，小尔朱夫人所居。堂右五十余步即凤仪院，乃达奚夫人所居，是王征伊利时见其美而娶者。从柏林堂而入，又有偃月堂。堂后分二巷，巷内回廊复道，皆众夫人所居。王夫人居左巷之首，次则恒山夫人，次则岳夫人之栖鸾院，再次乃韩夫人清凝阁也。每一处则隔一座花园。右巷居首则穆夫人，次则游夫人之天香院。其余别馆不可胜计，皆新娶美人居之。库藏仓厫一百余所，府中宫娥六百余人，珍宝罗绮皆如山积。娄昭随了高王游览一遍。诸夫人有相见者，有不相见者。在在珠围翠绕，夺目移情。至晚留宴於娄妃宫中，开怀畅饮，王不觉沉醉。昭辞归，暗忖道：「有如此乐境，怪不得他专事游乐了。」
　　时交五鼓，忽闻命召。来使云：「大王已至西郊教场演兵，诸将皆集，特召领军同去一观。」昭大惊，忙乘马赶去。只见旌旗密布，兵马云屯。高王坐将台，诸将侍立，如负严霜，屏息听命。少顷，白旗一麾，诸将各施技勇。人如猛虎，马如游龙。箭及二百步外，莫不中的。诸将演毕，三军排开阵势，如临大敌，步伐进退不失尺寸。虽孙吴用兵，无以逾此，昭见之竦然。
　　少顷王回府，问昭曰：「吾久不视师矣。汝今观之，比朝廷禁旅何如？」昭曰：「禁旅那得及此。」王曰：「不独此军然也，吾四境之兵无一不然。」
　　昭乃拜伏。王又曰：「吾岂与朝廷较强弱哉？吾之耽於娱乐者，欲使上不我忌，庶各相安於无事。奈何上之逼我太甚乎？」昭再拜，曰：「大王所为，众人固不识也。」看官，要晓得怀与安实败名，高王是何等人而肯出此。即其儿女情长，莫非英雄作用。昭为心腹之戚，故微露其意。但未识晋阳之用果能不动否，且听下卷分解。
第三十二卷     魏孝武计灭晋阳　高渤海兵临京洛
　　话说高王当日原非志在篡魏，即扶立孝武，大权在握亦不过政由宁氏，祭则寡人，其心已足。斛斯椿心怀反覆，惧祸及己，日夕劝帝除之，遂成祸阶。一日，椿语帝曰：「建州刺史韩贤、济州刺史蔡俊皆欢党羽，各据要害之地，宜先去之。」帝乃改置都督，革除建州刺史缺以去贤。又使御史举俊罪，罢其职，以汝阳王叔昭代之。欢闻俊罢，上言：「蔡俊勋重，不可废黜。若以汝阳有德，当受大藩，臣弟高琛猥任定州，妄叨禄位，宜以汝阳代之，使避贤路。」帝不听。欢大怒，乃命俊据济州，勿受朝命。又华山王鸷在徐州，欢令大都督邸珍夺其管钥逐之。中外皆知欢必反矣。五月丙子，帝增置勋府将六百人，又增骑官将二百人。尽发河南诸州兵数十万，悉赴京师，大阅於洛阳城外。南临洛水，北际邙山，军容甚盛。帝与斛斯椿戎服观之。辛未戒严，云欲伐梁。又虑欢觉其伪，赐欢密诏，言「宇文黑獭、贺拔破胡各据形势之地，颇蓄异心，故假称南伐，潜为之备。王亦宜共形援」。欢得诏，大笑曰：「朝廷为掩耳盗铃之计，吾岂受其愚乎？」乃即上表，以为「荆、雍既有逆谋，臣今潜勒兵马三万，自河东渡」。遣恒州刺史厍狄乾等将兵四万，自来违津渡；领军将军娄昭等将兵五万，以讨荆州；冀州刺史尉景等将山东兵七万、突骑五万，以讨江左。皆勒所部，伏听处分。帝出表示群臣，皆曰：「欢兵一动，必直抵洛阳。其意叵测，宜急止之。」帝於是大惧。
</div>
    <div class="pagination">
<a href="南北史演义_page13.html">上一页</a><span>...</span><a href="南北史演义_page9.html">9</a><a href="南北史演义_page10.html">10</a><a href="南北史演义_page11.html">11</a><a href="南北史演义_page12.html">12</a><a href="南北史演义_page13.html">13</a><span class="current-page">14</span><a href="南北史演义_page15.html">15</a><a href="南北史演义_page16.html">16</a><a href="南北史演义_page17.html">17</a><a href="南北史演义_page18.html">18</a><a href="南北史演义_page19.html">19</a><span>...</span><a href="南北史演义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
