<!DOCTYPE html>
<html>
<head>
    <meta charset="UTF-8">
    <title>周朝秘史 - 第 25 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周朝秘史 - 第 25 页/共 34 页</h1>
    <div class="content">　　大军至虎牢，打战书入郑。时，定公已死，献公在位，急问君臣：“谁敢退兵？”时，子产、子皮皆亡，无人敢对，献公甚忧。忽近臣奏：“朝外有一渔家，愿退吴兵！”献公宣入，问其名氏？渔家曰：“臣乃钓牧之徒，不敢通名，但退得吴兵，以报郑国足矣！”献公曰：“汝退兵之后，加官封爵！”渔者拜谢出朝。遂携纶竿，乘夜钓于淮水之南。遂扣竿而歌曰：芦中入，芦中入，忆昔当年渔丈人，鱼羹专济穷途士，今日须回困郑兵。
　　时，子胥出寨过水闲游，是夜风清月白，乃闻有渔者，因思芦中人之事，始知此处乃昔日渡江之所。遂召渔者曰：“汝是何人也？”渔者曰：“汝记渔丈人乎？”员曰：“渔丈人是汝何人？”渔者曰：“吾父也！”员曰：“当日吾与渔丈人相逢于此，相呼于芦花深处，四顾无人，两心独知，及吾登岸东游，丈人连舟而溺。”渔者曰：“吾父复姓闻丘，名亮，吾即其子闻丘成也！昔明辅逃难江口，吾父驾舟东渡，见于饥馁，曾命吾持鲈鱼之羹饷子，子与吾父隐名相呼，一为渔丈人，一为芦中人，吾已闻知，如何不识？”子胥躬身便拜。渔者曰：“近闻明辅东投，握吴重权，席卷荆襄，以酬素志。今又移兵伐郑，郑伯恐惧，因出榜令有能退吴兵者，裂土封官。吾自忖度，明辅乃宽仁大度之士，故敢来冒请乞罢伐郑之兵，不知尊意若何？”子胥笑曰：“子原为郑而至，吾本欲践平郑地以雪仇！今感汝父之德，未能补报，郑伯既许尔裂土封官，吾暂屯兵东界，子可入朝请职，待你受封之后，吾始退兵，倘彼失信，吾即催兵攻城！”闻丘成曰：“吾乃郑之小民，世荷国恩，不忍社稷危亡，君囚城陷，吾非为富而来也！明辅大兵一退，成即埋名隐姓，遁于江湖，岂可上书献绩而贪富贵乎？”子胥叹曰：“吾子内不失君，外不失友，实高贤之土！员何敢不从？”
　　遂取百金谢成，即日班师，成亦逊谢，遂携妻子遁于江湖。郑伯闻之，使人遍求不得，乃旌其闾。
　　却说孙武之兵回至吴都。吴王亲自出城迎接入朝，君臣庆贺，赏功罚罪，封孙武为大司寇，伍员为相国，伯嚭为太宰，厚待唐、蔡二侯，令其领兵归国。孙武告吴王曰：“臣闻王者不矜功，伯者不失时，当今诸侯惟楚为盛，楚自我兵一伐，吴之名震天下，主盟夺伯，正在于此，不如乘时征伐，以图中国盟主，有何不可？”吴王曰：“越为国家边患，不可不伐！若欲图霸，必先伐越，而后及于列国。”孙武曰：“越虽近吴，然王孙骆曾屯兵于龙门山，截其来路，可缓而不可急。齐人强悍，日扰边疆，不可以不先征！依臣之见，莫若先伐齐，然后及越。”吴王从之。复命孙武为元帅，专毅为先锋，发兵十二万，即日东征。
　　当时，齐鲁年年交兵，景公用晏婴之谋，穰且之勇，会侵鲁汶阳之田。至是，鲁定公用季桓子之言，升任孔子为司寇，摄行相事，百姓乐业。齐景公闻之大惧，谓群臣曰：“孔丘，圣人也！鲁国任用，必谋于齐，卿等有何妙计？”晏子曰：“臣闻亲邻睦近，国之大宝！鲁公既用孔子，吾齐理合与之请和定好，庶无侵害。”景公然之。遂修书遣使，约与鲁公会于夹谷，以寻旧好。使者径投鲁国，来见定公，呈上盟书，定公览其书曰：大镇鲁公阁下，伏惟吾齐与鲁，实皆周之功臣子孙，故其地境相连，邦为唇齿。近因小忿，致违尊颜，今思先君吕尚与周公姬旦，尚德比义，其辅周家，不忍自相攻击，上辱先人。
　　兹欲寻盟定议，以通两国之好，敬于齐鲁界上，夹谷山前，设坛立会，至期幸屈大驾一临本地，少叙旧好，荷德不没。
　　定公看完，令使者退，以容商议。曰：“齐人既以寻盟相会，不往是示之以弱也！”定公犹豫不决。左班闪出一人，身长七尺，腰大十围，河目海口，龙额龟脊。众视之，乃曲阜人也，姓孔名丘字仲尼。定公曰：“司寇有何议论？”孔丘曰’：“臣闻有文事者必有武备，古者诸侯出疆会好，必具左右司马相从，臣固不才，愿保圣驾而往！”定公大喜，遂率群臣往夹谷之会。
　　却说齐景公与数文武将赴夹谷，前军来报，孔仲尼亲从鲁公赴会。景公大惊曰：“孔丘自至，必有机变，卿等有何计策？以备对拒！”大夫犁组曰：“先令莱夷之兵列于坛下，待二君合宴，诈使夷兵舞剑助乐为名，舞至座前，就擒孔丘并鲁公而杀之，鼓兵入鲁，则其国可灭矣！”晏婴谏曰：“不可！”
　　景公不听，令诸将依计行事。
　　及至夹谷，与定公相见，各登坛揖让相逊，正在献酬之间，齐大夫犁鉏进曰：“筵前无乐不欢，请奏乐舞剑，以助君欢。”
　　齐侯许之。于是，闪出数十莱夷，身穿兽皮，面嵌金珠，执长枪短剑，鼓噪上坛，交舞于二君之侧。鲁国司马见莱夷有欺鲁公之意，亦将出兵对敌。孔子止曰：“不可！吾当以礼退此匹夫！”乃历阶而上告齐侯曰：“两君会好，夷狄何敢如此？夷不乱华，裔不谋夏，此非明公本心，无乃有司者进之！”景公麾莱夷下坛，二君将复欢饮。犁鉏见计不行，复遣一起优倡’侏儒奏淫乐于坛下，少顷登坛作戏于座前。孔子又趋进曰：“匹夫荧惑诸侯，其罪当诛！”鲁将军兹无旋，遂仗剑尽驱而斩之。齐皆失色，二君将定盟誓，梁丘据书曰：“今定盟以后，齐有征伐，鲁当助之，有故违者，神明诛殛。”孔子亦书曰：“今定盟以后，齐不还我汶阳之田，神明诛殛！”景公大惧，默谓群臣曰：“鲁以君子之道匡其君，而卿等独以夷狄之道教寡人，使寡人愧作无及，盍还汶阳之田，方免吾辱！”晏婴即书田券，退还鲁君，各相辞谢而去。
　　景公被鲁君羞辱一番，又退汶阳之田，快快而归。将及城郭，哨马报：“吴遣伍员、孙武，大兵十二万，漫山塞野而来，声言欲东伐齐。”晏婴曰：“孙武世之名将，善用兵机，兼以伍员举鼎之勇，所以大兵南渡破楚而还，今若伐齐，必有争伯之意，吾齐所恃以相救者惟鲁而已。今鲁用孔于，机变不常，我若出兵拒吴，鲁必乘虚伐我，内外受敌，社稷必危！不如修书遣使，投见子胥，与之求和。”景公然其言。遂以金帛数车，修书遣晏子往吴寨。
　　时，子胥之兵屯于琅琊山下，晏婴至寨，子胥迎入，序宾主而坐，晏婴将书及金帛度与子胥。子胥辞曰：“此吴王之命，员不敢专，大夫必欲求和，可见吴王，员不敢许。”晏婴东渡吴江，入见吴王，将书及金帛呈上，吴王令退，容与群臣商议。
　　晏婴辞出，吴王问群臣可否？伯嚭曰：“吾乃周之亲国，不能与中原诸侯交通者，以未尝与中国结婚也！今齐既惧，前来求和，遣使报聘，告以世子未婚，请与大国结姻，倘齐肯许亲，则吴从此可通中国，如其不许，必须发兵征伐，不可与之讲和！”吴王甚喜，厚待晏婴，遣伯嚭入齐求婚，二人径投齐城，来见景公，俱述吴王求婚之事，景公勉强以女许之。伯嚭谢恩出，安于驿。梁丘据告景公曰：“吴乃蛮夷之国，岂可以千金郡主，远嫁外夷？”景公曰：“吴以威挟亲，既不能驱东齐兵甲，与之相拒，又不受令以抗婚，是绝物也！”遂召伯姜出嫁于吴伯。姜辞父登车，景公送之出城，涕泣而别。伯嚭引公主归吴。吴王大喜，令设宴与太子破秦成亲，并召伍员、孙武班师。欲知后事如何，且看下回分解。

　　第八十回吴越槜李大交锋孔仲尼周游列国

　　当时，吴王以齐楚降服，四方宁静，遂生荒游之心，筑姑苏台，建华政宫，纵游畋猎无度。孙武、伍员累上表请伐秦、晋，以图霸业。吴王不从，孙武谓子胥曰：“天道循环而不已，今吴王自矜强盛，耽淫玩乐，吾与子功成不退，必有后患！”
　　遂上表辞官，吴王许之。孙武复归齐国，隐居不仕。居数年而亡。后世史官有诗云：将军一出冠群仙，破楚强吴势赫然，法正宫娥堪捍敌，至今传诵十三篇。
　　又武成王庙有诗赞孙武曰：吴何以强，将得其人。兵法既用，国令乃申。
　　服齐扼晋，破楚败秦。一十三篇，名随时新。
　　时，越王允常有伐吴之意，只怕孙武，不敢侵界。允常临终时，嘱其子勾践曰：“吴王边境之患，不可不慎，但孙武在朝，未可轻举。”至是，勾践闻吴王荒淫，孙武辞职，欲起兵伐吴，整日操练。
　　时，吴将王孙骆，屯兵龙门山，以扼越寇。哨报越王将欲伐吴，王孙骆分兵坚守，即时具表见吴王。吴王不听，伯嚭曰：“越有大丧而欲伐我，此天亡越，不可放过！”吴王然之。
　　遂调王孙骆为先锋，伯嚭、专毅为左右翼，亲率大军继后。伍员曰：“乘人之丧者不祥，因人之乱者无勇。勾践虽有吞吴之意，但令王孙骆紧守关隘，足拒其兵，何我王征？”吴王不听。
　　伍员与夫差守国，即日起兵征越，会兵于龙门山。
　　哨马驰报越王。越王曰：“先发者制人，后发者制于人。”
　　遂问：“部中谁敢引兵出敌？”范蠡曰：“臣闻孙武辞官，伍员守国，吴王此来无能为也！大王火速亲征，必得全胜！”勾践然之。以胥犴为先锋，诸稽郢为保驾，大发精兵十万，出城与吴兵相遇于槜李。令先锋初交一阵，各无胜负，然吴兵队伍整齐，戈甲精锐，越人望见，归谓范蠡曰：“吴兵不可久持，必得奇计，方可挫其锐气！”范蠡便戒先锋，本部之兵，带珍禽上阵，无者斩首，又取该死重囚五百，各袒衣露体，带剑上阵，众人莫知其意。
　　次日，两兵对阵，越王亲自出马，大叫：“姬光无故乘人之丧而犯界，何不出马答话？”道犹未了，吴兵阵上，两行校刀手，拥出一员将士，飞马舞枪，奔勾践杀来。勾践视其旗帜乃阖庐之号也！更不答话，交战二十余合，胜负未分。越先锋胥犴引兵冲出，兵卒各带一禽兽，杀入场中，尽抛禽兽于地，吴兵争欲取之。专毅斩却数十收禽之卒曰：“此诱我争禽兽而后乱击，谁敢再取禽兽？”于是三军奋力冲杀一阵，越兵不能敌，败走十余里，吴王乘势追及。越驱五百重囚，俱各袒衣加剑于颈，跪阻吴王曰：“吾主越王，谋不量力，所以冒触王怒，今且进退无门，臣等愿以死代乞大王抽兵！”吴王大怒，喝令斩之。吴兵争斩人，忽山后大喊，越将姑浮引兵抄出，诸稽郢、胥犴引兵杀出，将吴王困于携李城下。专毅左冲右突，斩兵数千，越将不敢迎敌。勾践在城上望见，速令四下放箭，矢如雨下，专毅前遮后拥，翌蔽吴王，破秦被箭伤死，吴王中箭倒于马下，胥犴欲斩吴王，专毅虽被重伤，奋力救护。时伯嚭与王孙骆各引兵杀至，专毅翌蔽吴王亦突围杀出，姑浮用戈望吴王一刺，损一足指，翻于马下，失却一履。王孙骆、伯嚭双马救回吴王，专毅断后挡住。越兵亦不来追，收吴王之履，尽取枪刀旗鼓而还。吴王兵十丧八九，走入陉城。伍员与夫差闻吴兵杀败，亦引兵来救，君臣父子相向而哭。
　　吴王曰：“孤自引兵破楚，未尝战败，今日不纳明辅之言，挫于勾践，折兵六万，损一太子，何日能雪此恨？”伍员曰：“胜负兵家之常，王何深虑，但愿大王善保龙体，回朝再整兵戈，一战可破小越！”王曰：“孤率大兵出吴，今日十丧八九，有何面目再渡江东乎？但愿公等尽心以辅夫差，雪吾此恨足矣！”又召夫差曰：“汝忘越王之杀尔父耶？”夫差哭对曰：“父母之仇，不共戴天，吾何敢忘！”吴王曰：“吾儿有志如此，虽死何恨！”言罢，卒于陉城。后居士有诗曰：吴越交兵槜李城，多谋能败失谋人，阖庐千乘难归国，枉使夫差积恨深。
　　又史臣评曰：阖庐为人，宽厚恭俭，虽为千乘之君，食不二味，居不重席，室不崇坛，器不雕镂，宫室不观，舟车不饰，衣服财用，择不取费，亲恤百姓，优悯士卒，故能任用孙武，交纳伍员，一举破楚服齐，遂成霸业。然所惜者，任贤有二，谋不虑远，末年颇好游猎，一拒子胥之谋，遂殆身于携李，又岂不为贤明之累耶。
　　夫差制服发丧，归葬都城之西海涌山下，然后即位。谓子胥曰：“先王曾以重仇嘱孤，孤欲兴兵雪仇，卿意何如？”子胥曰：“大王初登宝位，将士争战疲苦，未可轻动，只宜定国恤民，屯粮练将，待时而动，方可克敌！”差曰：“吾父之仇，梦寐不忘，焉可苟延岁月？”子胥曰：“昔先王伐越，臣曾苦谏，先王不纳，故有是败。大王志在雪耻，但东交齐、鲁，念念不忘可也，何必速就。”夫差然之。遂遣使入齐，借兵求好，又令大小群臣，但凡出入宫殿者，则呼曰：“夫差尔忘越人之杀尔父耶？”夫差即应曰：“不敢忘也。”心忧志苦，一念常在伐越之间！后人有诗曰：越败吴兵势未休，夫差苦志更心忧，君臣相警图东伐，常记当年杀父仇。
　　吴使入齐，借兵求好，当时晏子已死，鲁用孔仲尼为政，国中大治。齐景公惧鲁强盛，梁丘据奏曰：“礼子秉鲁国之权，从会夹谷，便取汶阴之田，若久用于鲁，吾齐必危！”景公曰：“奈何？”丘据曰：“臣闻季桓子当权，盍用美人间之，孔子圣人，见色必辞官去位。”景公然之。选城中美女八十人，各服文彩之衣，奏宫中之乐，又拣良马三十匹，金帛二十车，遣使进于定公。定公意欲不受，季斯悦美女之色，劝公娶之，群臣皆谏不可受。季斯曰：“齐畏吾国，故来进贡，如若不受，恐塞贡献之意，受之是也！”定公遂受之。
　　一日，定公饮宴，便美友歌舞，遂荒国政。仲由告孔子曰：“鲁君臣淫荒酒色，吾师岂可更立于朝乎？”孔子即日与数弟子出鲁，投卫过匡。当时，鲁大夫阳虎作乱，常虐匡人。匡人常欲杀之，孔子貌似阳虎，匡人误将孔子围之，绝食三日，夜弦歌不息。冉有曰：“夫子既穷，尚何弦歌？”孔子曰：“文王既没，则文在我，天既末丧斯文，匡人其奈我何？”匡人相谓曰：“此是仲尼非阳虎也！”遂解围而去。
　　孔子即与弟子至卫，先谒故人蘧伯玉，伯玉延入相待。次日，欲荐孔子于朝。当时，卫灵公之夫人名南子，宋国之女，常与宋公子朝相通，闻孔子至，即遣使召孔子，孔子欲往见之。
　　子路不悦曰：“夫子以礼自守，焉可见此淫乱之妇？”孔子曰：“彼乃国君之夫人，我乃异邦之臣，奈何拒之？彼虽失正，于我乎何有？”遂与伯玉来见南子。时卫灵公与南子同坐于朝，伯玉乃荐孔子于灵公，使任以国政。灵公令暂退，容与群臣商议。孔子退居伯玉家。时，南子与宋朝相通，其子蒯瞶恶其淫污，欲杀之，恐得不孝之罪，密召仆人戏阳速刺之。戏阳速常被蒯瞶鞭挞，乃诈受而出，竟以谋刺之事告南子。南子诉于灵公，灵公大怒！令甲土来捕蒯瞶。瞶知祸发，遂单骑奔宋。于是，南子愈无忌掸，与宋朝交通不息，灵公又不禁止，反与南子同车游于城市，孔子见之，叹曰：“已矣乎，吾未见好德如好色者也！”遂与弟子辞伯玉而过宋。
　　当时，朱司马桓魋专政，欲图谋反，闻孔子入宋，恐宋公用孔子夺己之权，乃先埋伏甲兵于界上，欲杀孔子。孔子与弟子行至宋界，与弟子习礼于道旁大树之下，伏剑杀出，令甲士伐树，子路挺枪欲杀。孔子止曰：“天生德于予，桓魋其如予何？”遂携弟子投郑。观者谣于城市曰：“东门有一人，其颡似帝尧，其项似皋陶，其肩似子产，自腰以下，不及禹之三寸，累累然一似丧家之狗也！”孔子闻之曰：“嘻！诚哉！丧家之狗也。”弟子进曰：“欲知国君必观于民，今郑民暇不识贤矣，其国君必无敬贤之心，可速行也！”遂出郑，欲东渡于吴。当时，吴王与子胥养兵练将，积草屯粮。一日，子胥告王曰：“臣闻越大夫范蠡文种，皆有安邦之术，若不早乘吾兵众粮足而伐之，待其经营坚固，不可加兵！”吴王即令子胥旦夕操演水军于三江口，以备调用。孔子北望吴将伐越，遂往北游。不知竟往何处，且看下回分解。

　　第八十一回吴夫差分道伐越勾践败栖会稽山

　　子胥操练三军惯熟，入奏吴王曰：“兵可用矣！请勿迟疑。
　　”吴王即召专毅引兵从携李杀出，又令伍员引兵浮舟从石湖口杀出，自以伯嚭为保驾，率兵十五万，总督水陆而进。越王问计于范蠡，蠡曰：“兵者凶器，战者逆德，不可轻用！夫差苦志三年，志在雪耻，此来甚锐，不可与争，依臣之见，莫若分兵拒守，然后求救，方能保全。”勾践笑曰：“阖庐服齐破楚，威振天下，与吾一战，即败于携李，夫差竖子，何足道哉！”
　　范蠡曰：“携李之败，伍员不在故也！此来伍员亲督三军，机变莫测，大王不可轻敌。”勾践曰：“大夫子昔以经济自负，今何逡巡畏缩乎？”遂以姑浮为征吴将军，率兵拒守携李，自督水兵二十万，浮江而进，相遇于太湖夫椒山，相拒三十里下寨。
　　次日，吴王欲亲出阵，子胥曰：“越兵甚振，不可轻敌！
　　调先锋战一阵试其强弱。”吴王然之。调先锋巫马猷挑战，越王使膏犴迎敌。巫马猷杀败而回，子胥知越兵强盛，不可力敌，乃固营不动。越兵屡日挑战，吴兵不出。吴王督子胥出军，子胥上表辞疾。吴王大忧，亲往中军问曰：“越兵屡屡挑战，明辅又沾疾不起，倘大军压寨，何以处敌？”子胥本诈称疾，以诱越人，恐惊吴王，但对曰：“大王谨练将士，小臣自有破越之策！”吴王默会其意，即归大寨。各寨士卒嚷言子胥病重，大军乘夜遁归。
　　哨马报于勾践，勾践调胥犴攻吴寨。范蠡曰：“伍员非病，必诈诱我，切不可打寨。”勾践不从，急调胥犴攻寨，吴兵并不出寨。范蠡知吴设计，号令诸将，自今轻出者斩！但与相持，待其粮尽击之，自得全胜。于是，越兵坚守不出，相持数月，吴军之粮果尽。子胥乃令各寨士卒，乘夜搬沙于寨内，夜中诈量沙，令军计筹，量至天明，一斛一囊，稍于营外。越人打探者闻其量一夜之粮，计其筹约有数万斛。次日，遥望各寨，堆积如山。遂回报勾践，勾践正欲攻其绝粮，及闻吴兵多粮，迟疑不决。范蠡曰：“此亦子胥之计，吾料其粮当尽，何能更有许多堆积？”少刻哨报：“吴兵前夜所量者乃沙石也！”范蠢大悦曰：“子胥匹夫！果不出吾所料！”遂调诸将，约次日攻寨。子胥分兵出敌，连战数阵，互有胜负。
　　一日，哨卒报：“姑浮引兵拒守携李，被专毅出奇兵斩之，夺粮五百斛，令小卒以舟载送夫差，专毅将入越城！”范蠡闻知大惊曰：“吴兵绝粮死在目下，今得此米，如幽龙得雨，不可缓图，即令偏将何梦祥，引五千水兵，直进五部湖截住，取吴之粮船。又令部将郭如皋保越王守大寨，自率大军回救越城。
　　子胥闻之，即令巫马猷截住五部湖口，自率精兵攻越王大寨。
　　郭如皋拍马杀出，子胥以白旗一麾，伯嚭分兵来攻，如皋首尾受敌，竟困在阵内。越王乘高马立于辕门观看，夫差大呼曰：“诸将何不为吾斩一勾践，苦恋一部将何益？”子胥舍如皋直取勾践。勾践走入大寨，吴兵一齐杀至，放火逼寨，军粮器械，荡扫无遗。勾践单骑走出，伯嚭追之，大喊便刺。郭如皋、廖孟甫双马救回东走。
　　小卒追报越王曰：“何梦祥往夺吴粮被吴将所斩，尽收降卒。”勾践叹曰：“吾知慌忙中子胥之计也！”走至会稽山下，前有一支人马杀至，越卒惊为伏兵，各慌忙奔散。视之，乃大夫范蠡也！与越王见面，相抱而泣曰：“臣领兵回救越城，至中途闻槜李之兵相拒不动，臣知子胥设计而调散我兵，忙杀回来救驾。”越王曰：“后兵大至，卿可速挡一阵。”时，越王有二十万大兵，被子胥用离兵之计，尽丧于夫椒山下，独范蠡本部兵仍在。时，伍员令伯嚭、王孙骆、巫马猷率铁骑追至，范蠡寡不敌众，保越王驾走入会稽山下。
　　夫差号令诸将，毋得卖放勾践。勾践甚惧！子胥又令伯嚭引一支兵逼山扎寨，绝断越兵汲水之道，困至三日，越兵焦竭，死者无数。越王下令曰：“孤早不纳范蠡之谏，至有此败！今不拘亲王宗族官吏军民，有能退兵而保孤还国者，孤即分国报恩！”群臣诸将皆不能答。文种曰：“大王先不纳臣谏，今事急而告谋士何益？”王曰：“往者悔已无及，目下奈何？”文种曰：“能屈于一人之下者，必伸于万人之上。吴兵现如狼虎，焉能抗战而脱，必须降敌，奉表称臣，或可免死。”勾践遂修降表，令文种来见吴王求和。
　　文种下山，双膝行至吴王辕门，吴王召入，问曰：“大夫此来何故？”文种顿首曰：“东海役臣勾践，待罪于王，今愿倾心服德，奉表称臣，求延性命，遣臣待罪于王前，望大王哀矜而赦之！”吴王览表，见其君臣降心，将欲许之。子胥拔剑叱文种曰：“昔携李之战，吾先王中箭而死，今日乃天以越赐吴，大王不受而放之，是逆天也！天不可违，时不可失，况且诸将辛苦，方得报仇，王又不察而赦之，何也？”夫差曰：“然！”遂投表于地！叱退文种曰：“汝君臣今日必引颈就戮！”
　　文种恐惧而退，归告越王。越王大惊，将欲拔剑自刎。范蠡抢剑止曰：“王何前日太刚，今日太柔乎？臣闻吴之太宰伯嚭，乃悦利好色之徒！须得美女宝器以赂之，则讲和之事成矣！”越王然之。当时，从行宫女数十，王选其色美者八人，玉带一条，玉瓶玉器一副，复令文种资此先见伯嚭。文种遂径投伯嚭寨中，伯嚭忻然出迎，入见，文种告曰：“寡君不量威力，与大国较战，今困穷失计，太宰德尊望重，倘能于吴王前，方便一言，使寡君得延性命，后当铭骨图报！”伯嚭曰：“诺！”
　　次日，嚭引文种来见吴王。吴王大怒。文种曰：“寡君不度德量力，妄自修战书与太王决雌雄，违天犯上，反受其殃。
　　今者，败于会稽山下，穷迫无投，甘愿降为王之奴仆，以后宫为侍妾，外备负绁，内备洒扫，越之山川、土地，人民、府库，悉愿进于大国，但乞草命，苟延岁月，大王必欲灭越，请宽数月，归焚宗庙，戮妻妾，毁金宝，与百姓诀别，然后赴刑！”
　　吴王顾谓群臣曰：“越之君臣，降心屈服，孤甚悯之，欲许其求和，卿等以为何如？”太宰伯嚭进曰：“臣闻古者明王伐国，服之而已，今越君臣降心屈服，王请赦之可也！”
　　吴王犹豫不决，子胥又谏曰：“不可！夫吴与越，势不共存之况，先王被越所伤，曾嘱大王，无忘越王杀父之仇！今言犹在耳，大王苦志三年，诸将受尽疮痍，得败越兵，今若许其求成，是忘先王之仇，徒疲诸将之劳，举三年之功，一旦而休，何异焚机槛而纵猛虎，决江海以活蛟龙乎？”遂又上表，述夏少康与过浇之事以谏。其表文曰：臣闻之，树德莫如兹，去疾莫如尽。昔有过浇杀斟灌以伐斟鄂，灭夏后相，后缗方娠，逃出自窦，归于有仍，生少康焉，为仍牧正。甚浇。能戒之，浇使椒求之。逃奔有虞，为之庖正，以除其害。虞思于是妻之以二姚，邑诸纶，有田一成，有众一旅，能布其德，而兆其谋，以收夏众，抚其官职。使女艾谍浇，使季杼诱（冢壹），遂灭过浇，复禹之绩，祀夏配天，不失旧物。今吴不如过，而越大于少康，或将丰之，不亦难乎？勾践能亲而务施，施不失入，亲不弃劳，与我同壤，而世为仇雠。
　　于是乎克而弗取，将又存之，违天而长寇，后虽悔之，不可食也。姬之衰也，日可俟也！界在蛮夷，而长寇仇，以是求伯，必不可行矣！
　　吴王览表，复有不许越成之意。太宰伯嚭曰：“臣闻诛降杀服，祸及三世，况越为吴之邻国，既肯服我，则当赦之！使其畏威感德，不敢再叛足矣！岂可尽灭其国乎？”吴王遂纳其言，许文种取和遣归，引勾践来降。子胥出而叹曰：“越王得归本国，十年生聚，十年教训，不出二十年间，吴其为灭乎！”
　　文种归报越王。越王不敢往见。范蠡曰：“国之存亡，在此一决，王何故不往？臣愿与寡王同往！”于是，勾践与文种、范蠡数十从臣各肉袒膝行，至吴王大寨，献上降表。吴王观之，谓勾践曰：“昔先王携李遭败，死于陉城，吾每怀恨，欲复此仇！今观汝表堪怜，姑置其罪，合从吾归国，以备佥役。”勾践君臣顿首曰：“大王此言，实臣下之幸！然臣之妻孥玉帛，皆在邦国，王请班师，容臣归收妻孥金宝，然后入朝待罪！”
　　吴王不许。伯嚭曰：“勾践数十万兵，尽丧于夫椒，纵使归国，不能成事，王何禁耶？王如恐其后叛，请以大将，促守圣驾，宜早归吴。”吴王纳之，放勾践归国，令大将王孙雄、副将奚斯屯兵三万于会稽，约勾践三月不至即许灭越而还。即日班师。
　　欲知后事如何，且看下回分解。

　　第八十二回越勾践入吴待罪三年受辱屈居吴

　　且说越王归国，收拾库藏宝物，八宝九鼎，山川地图，一齐封藏，付会稽山与王孙雄收下。次日，召集群臣曰：“孤承先人之绪，诸大夫辅弼，竞竞业业，不敢轻为，今夫椒一败，遂至国亡家散，甘作俘囚，何不幸若是耶？”言罢，双眼流泪，群臣莫不挥涕。大夫文种进曰：“昔者汤因于夏台，文王拘于羑里，一举而成王业。齐桓奔莒，晋文困狄，一兴而成伯主。
　　王暂屈于危难，后必振立！”勾践曰：“孤今往吴，凶多吉少。
　　”于是，越王无意往吴，又延数日。王孙雄促书递至，勾践无奈，即日祭祀宗庙，拜扫诸陵，登府四顾，山河风景，城郭人民，复有踌躇不忍去国之意！范蠡谓同列曰：“吾闻主忧臣辱，主辱臣死。今主上有去国之忧，臣吴之辱，以吾济东之士，岂无一二豪杰，与主上分忧者乎！”于是驾前有六人酒涕出曰：“某等既在食禄之下，相国有何驱役，某等皆愿相从！”范蠡视之乃是上大夫逢同、司寇郈庸、太史计倪、大将军稽郢、参谋若成、司马程皓。
　　越王见数臣慷慨，乃谓曰：“孤承先王大位，不能保守，国亡身系，孤之罪也！然此一别，往而不返必矣！尔诸大夫，谁可从难，谁可守国，庶几少慰孤怀！”文种曰：“四封之内，百姓之事，蠡不如臣。四封之外，敌国之制，因义谋事，临机应变，臣不如蠡。自请守国，范蠡可从王行。”范蠡曰：“文种自处已审，足可任国。臣常从驾东游。”遂以计倪、若成、逢同三子与文种守国，以诸稽郢、郈庸、程皓从越王入吴。文种奉觞酬地，为王赞曰：皇天助祐，前沉后扬。
　　祸为德报，忧为福堂。
　　威人者灭，服从者昌。
　　王虽蹇滞，其后无殃。
　　君臣赴难，感动上苍。
　　众人悲哀，莫大感伤。
　　臣荐脯醢，行酒三觞。
　　群臣咸拜于岸口，勾践与夫人挥涕以至中流，见鸳鸯交戏湖边，越王谓夫人曰：“飞禽尚且不失其偶，吾为千乘之君，夫妇去国，甘为他人奴隶，岂非天耶？”击楫而歌曰：仰飞鸟兮凫鸳，凌玄虚兮翩翩。
　　集洲渚兮啄暇，矫六翮兮云间。
　　妾无罪兮负地，有何幸兮谴天。
　　风飒飒兮西往，尚知返兮何年。
　　心惙惙兮若割，泪滴滴兮双悬。
　　夫人闻王之歌不胜悲惨，亦赓而歌曰：彼飞鸟兮鸳凫，已回翔兮翕苏。
　　心专在兮啄暇，何居食兮江湖。
　　排复翔兮游扬，去不返兮呜呼。
　　始事君兮去家，终我命兮君都。
　　今遭遇兮何辜，出我国兮入吴。
　　妻衣鹑兮为婢，夫去冕兮为奴。
　　岁悠悠兮难极，冤悲痛兮心恻。
　　肠千结兮抚膺，呜呼哀乎忘食。
　　愿我翱翔兮矫翼，去我国兮有日。
　　伸六翮兮谁识。
　　数日，舟至会稽山下，王孙雄即拔寨驱越君臣前至吴国。
　　勾践献上宝物，引文武妻孥，皆肉袒叩首曰：“东海役臣勾践，不度功力，辱王军旅，待罪会稽，合义赦宥，奉至国家舆图宝物，群臣妻子，引颈以待处决！”吴王曰：“孤与越本为仇敌，特垂怜于尔，尔等君臣曾知恩否？”勾践君臣皆顿首曰：“万岁！臣知恩矣！”子胥告王曰：“吞舟之鱼若至失水，虽嘏族得以欺之！若复入于江海，即网罟不能罹陷，勾践为人行险，今在危困之中，故谄词令色，以媚大王，稍若得志，必难制服，不诛恐贻后悔！”王曰：“孤闻诛已降者，殃及子孙，非是爱越不诛，特畏天命而已。”遂诏王孙雄，于虎丘山先王墓侧，筑一石室，将勾践夫妇，贬入此间，髡其头发，埋其衣冠，各要蓬头跣足，汲水灌花，洒扫坟墓。群臣为奴，以备驱役，三日一朝，毋得违慢。
　　勾践夫妇只得依命谢恩，趋向虎丘石室。范蠡在后，吴王召而问曰：“越王无道，国已败亡，其夫妇供为奴仆，来归于吴，岂不鄙乎？吾欲赦子之罪，子能改过自新，弃越归吴乎？”
　　范蠡曰：“君臣俱降，蒙主赐生，君臣愿备洒扫之役，焉敢弃旧再仕乎？”言罢伏地而涕。吴王知志不可夺，遂曰：“子若不肯移志，吾复置子于石室之中如何？”范蠡曰：“臣请如命！”
　　范蠡至石室与越王刈草喂马，汲水灌花，夫人宫女，则洒扫阖庐之墓，勾践虽在石室之中，君臣夫妇，并不失礼。一日，吴王登台游赏，见勾践方食，范蠡跪于马粪之中，夫人立于侧席，顾谓君臣曰：“勾践君臣，虽在颠沛，犹不失礼，孤实怜之！”伯嚭自思前得越赂，未曾与谋，因奏王曰：“臣闻无德不酬，令王体好生之德，赦勾践君臣，岂土木之徒，而不思报乎？”吴王然之，将有赦越王之意。子胥闻之，忙进谏言：“勾践断不可赦！昔者桀囚成汤而不诛，纣囚文王而不杀，天道好还，转祸成福，桀反为成汤所诛，纣反为文王所灭，今囚勾践而赦也，祸之甚矣！”吴王犹豫不决，又延数月。子胥又谏：“速杀勾践！”吴王曰：“孤有小疾，且停数日，待疾愈然后处决！”
　　伯嚭闻知，密遣家人投石室报于勾践，令其速谋保身之策，遣人面蠡告之。蠡曰：“大王匆忧，臣夜观天象，越有二年失主之兆，过二十年将伯！吴有数年之兴，不过二十年，其国将亡，王能暂屈于目下，忍耻以事夫差，则此厄不日可出！”勾践曰：“君臣受辱如此，更忍耻何事？”蠡曰：“臣观夫差有妇人之仁，无丈夫之虑，王能因其疾笃，入朝问安，取其便粪而尝之，彼必见悯，此正归国之机会也！”勾践曰：“吾为千乘之君，岂能为人尝泄便乎？”蠡曰：“昔者西伯囚于羑里，忍辱而食子肉，古来欲成大事者，不矜细行，今越欲图恢复，若耻小节焉成大事？”勾践即日投伯嚭府中，欲求见吴王问安？伯嚭许之。遂引勾践入寝室，吴王曰：“勾践亦来见孤耶？”
　　勾践曰：“役臣久仰龙体，恨不能入朝，在东海曾事医师，颇明渔便，愿请王与臣尝之。”会王如厕，勾践遂取而尝焉！顾首起贺曰：“王之粪苦而酸，其疾不数日而愈。”王曰：“勾践仁人也！臣之事君，有肯尝粪者乎？尔暂处石室，待孤疾瘳，遣伊还国。”勾践再拜，归石室，复与夫人汲水洒扫如故。
　　数日，夫差之疾果愈，出朝谓君臣曰：“勾践仁人也！不可久役，孤将放之还国，有再谏者斩！”即日诏勾践君臣出石室，换衣冠赴宴。勾践得诏，欣然欲往。范蠡止之，即具辞表上谢，言不敢逃罪赴宴。夫差连遣使臣请之。勾践君臣不敢衣服，延颈入见。吴王忙召其衣冠，待以客位，愈加爱敬。时，子胥在旁见吴王忘仇待敌，甚是不忿，拂袖而出。伯嚭因谗之曰：“伍员无人臣之礼，傲慢朝廷。”夫差默怀于心，亦不出言，但令君臣畅饮。
　　酒至半酣，勾践越席曰：“臣本亡国囚俘，何辱大王降遇，今臣不揣庸陋，敢具一篇祝圣之词，为王诵之。”吴王览其词曰：皇帝在上，恩播阳春，其仁莫比，其德日新。威临四海，德服君臣。呜呼盛哉！上感大阳降福，翼足唯王延寿，万岁常保。吴国四海咸来，诸侯宾服。觞咏初升，永寿万福。
　　吴王览罢，喜不自胜，令勾践安于客馆。次日，送勾践归国，勾践拜谢出朝。子管人谏曰：“勾践内怀豺虎之心，外饰温恭之体，今王忘杀父之仇，纵迷天之罪，无异置毛于炎炭之上，投卵于岩谷之中，欲其无患，安可得乎？”吴王怒曰：“勾践虽居困厄，君臣尽道，夫妇相敬，不逾礼也；身为奴而妻为婢，各执贱役无怨言，是守职也；献帑藏宝物于吴无愠色，是不争也；寡人有疾亲尝泄便，是仁人也。有此四行，而必欲杀之，何不仁之甚耶？有诏在前，再谏者斩！幸无多言。”员曰：“越王四行，实为四饵”故饰外貌以感圣聪，大王不察而实信之，故臣不避死而谏也！”吴王曰：“孤意决矣！无容再陈。”子胥知其不可谏，遂退而出，称疾不朝。
　　次日，吴王赦勾践君臣返国，亲率文武饯于江口。吴王谓勾践曰：“吴与越乃兄弟之国，前者因失相爱，囚王三年，今日返国，幸毋蓄怨！”勾践拜曰：“臣乃万死之俘，蒙王不诛赐返，焉敢蓄怨？”胡曾先生《咏史诗》云：越王兵巳在山栖，岂望殊生出会稽，何事夫差无远虑，更开罗网放鲸鲵。
</div>
    <div class="pagination">
<a href="周朝秘史_page24.html">上一页</a><span>...</span><a href="周朝秘史_page20.html">20</a><a href="周朝秘史_page21.html">21</a><a href="周朝秘史_page22.html">22</a><a href="周朝秘史_page23.html">23</a><a href="周朝秘史_page24.html">24</a><span class="current-page">25</span><a href="周朝秘史_page26.html">26</a><a href="周朝秘史_page27.html">27</a><a href="周朝秘史_page28.html">28</a><a href="周朝秘史_page29.html">29</a><a href="周朝秘史_page30.html">30</a><span>...</span><a href="周朝秘史_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
