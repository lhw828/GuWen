<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 1 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 1 页/共 22 页
  </h1>
  <div class="content">
   南史演义
版本：
　　清乾隆六十（乙卯，１７９５）年原刊本。三十二卷。
作者：
　　杜纲（约１７４０～约１８００），字振三，号草亭，江苏昆山人。少补诸生有声，老不得志，着书自娱。另着有《近是集》、《北史演义》。
内容：
　　叙述自东晋以迄宋、齐、梁、陈二百余年间的历史，情节大体符合史实，然宫闱密闻等细节部分则出自稗官野史或作者虚构。作者较多地描写了宋武帝刘裕、齐高祖萧道成、梁武帝萧衍与陈武帝陈先四位创业君主，又以宋朝刘裕的事迹为多。此前的历史演义小说有《东西晋演义》与《隋唐演义》，本书与《北史演义》合而构成南北史演义，弥补了古来演义之缺。
　　本书完全为作者创作，并无任何话本或底本可供依托，旨在揭示得失兴亡之道。
序
　　余既劝草亭作《北史演义》问世，自东、西魏以至周、齐及於隋初，其兴亡治乱之故，已备载无遗，远近争先睹之为快矣。特南朝始末，未能兼载，览古之怀，人犹未餍。且於补古来演义之阙，犹为未备也。乃复劝其作《南史演义》，凡三十二卷。自东晋之季，以迄宋、齐、梁、陈，二百余年，废兴递嬗，无不包罗融贯，朗如指上罗纹。持此以续《北史》之后，可谓合之两美矣。或谓南朝风尚，贤者鹜於玄虚，不肖者耽於声色，所遗事迹，类皆风流话柄，所谓六朝金粉是也。载之於书，恐观者色飞眉舞，引於声色之途而不知返，讵非作书者之过耶？余应之曰：「嘻！子何见之小也？夫有此国家，即有兴替。而政令之是非，风俗之淳薄，礼乐之举废，宫闱之淑慝，即於此寓焉。其兴也，必有所以兴；其亡也，必有所以亡。如是而得者，亦如是而失。影响相随，若报复然。阅者即其事以究其故，由其故以求其心，则凡正心、修身、齐家、治国、平天下之道，胥於是乎在。宁可执『金粉』两字概之耶？且圣人删《诗》，不废《郑》、《卫》，亦以示劝惩之意。是书之作，亦犹是而已矣。况荒淫侈靡之事，正史亦并载之，其能尽弃之否耶？」
　　或无以应，乃书之以弁於简端。
　　乾隆六十年岁在乙卯三月望前一日，愚弟许宝善撰。
　　叙
　　今试语人曰：尔欲知古今之事乎？人无不踊跃求知者。又试语人曰：尔欲知古今之事，盍读史？人罕有踊跃求读者。其故何也？史之言质而奥，人不耐读，读亦罕解。故唯学士大夫或能披览，外此则望望然去之矣。假使其书一目了然，智愚共见，人孰不争先睹之为快乎！晋陈寿《三国志》结构谨严，叙次峻洁，可谓一代良史。然使执卷问人，往往有不知寿为何人，《志》属何代者。独《三国演义》虽农工商贾、妇人女子，无不争相传诵。夫岂演义之转出正史上哉，其所论说易晓耳。然则《北史演义》之书，诓可不作耶？
　　虽然又有难焉者，夫《三国演义》一编，着忠孝之谟，大贤奸之辨，立世系之统，而奇文异趣错出其间，演史而不诡於史，斯真善演史者耳，《两晋》、《隋唐》皆不能及。至《残唐五代》、《南北宋》，文义猥杂，更不足观，叙事之文之难如此。况自魏季迄乎隋初，东属齐，西属周，其中祸乱相寻，变故百出，较之他史头绪尤多，而欲以一笔写之，不更难乎？草亭老人潜心稽古，以为此百年事迹，不可不公诸见闻。於是宗乎正史，旁及群书，搜罗纂辑，连络分明，俾数代治乱之机，善恶之报，人才之淑慝，妇女之贞淫，大小常变之情事，朗然如指上罗纹。作者欲歌欲泣，阅者以劝以惩，所谓善演史者非耶？余尝谓历朝二十二史是一部大果报书。二千年间出尔反尔，佹得佹失，祸福循环，若合符契，天道报施，分毫无爽。若此书者，非尤大彰明较着者乎？余故亟劝其梓行，而为之序。
　　乾隆五十八年岁在癸丑端阳日愚弟许宝善撰。
第一卷     晋室将亡廊庙乱　宋家应运帝王兴
　　粤自西晋之季，惠帝不纲，贾后乱政，宗室相残，群雄四起，天下土崩瓦解，遂至大坏。瑯玡王睿，避难渡江，收集余众。以王导专机政，王敦总征讨。江东名士贺循、顾荣辈，相率归附，奉以为君，即位建康，遂开东晋之基，是为元帝。其后遭王敦谋逆，郁郁成疾，在位六年而崩。子明帝立，会敦死，其党皆伏诛，大乱乃定。明帝在位，三年而崩。太子即位，是为成帝。庾亮、王导、卞壶同受顾命。苏峻反於历阳，兵人台城。卞壶战死，庾亮出亡，天位几失。赖有温峤、陶侃诸贤，奋义起兵，入平内难。峻以败死，晋室复宁。帝在位十七年，国家无事。及崩，二子俱幼，乃迎帝弟瑯玡王岳为嗣，是为康帝。二年去世，太子聃即位，是为穆帝。其时桓温都督荆、梁等州，坐拥强兵，遥执朝政。出师平蜀，进封临贺郡公，威名大震，朝廷畏之。时殷浩有盛名，帝引为心膂，欲以抗温。哪知浩徒负虚声，全无实用，出兵屡败，温上表废之。由是大权一归於温。穆帝崩，无子，乃立成帝长子丕，是为哀帝。帝在位四年崩，无子，弟瑯玡王奕立，是为废帝。温有篡夺之志，诬帝夙有痿疾，嬖人来灵宝等参侍内寝，秽乱宫掖，所生三男皆非帝出，恐乱宗祧，遂废帝为海西县公，迎会稽王昱登极，是为简文帝。帝美风仪，善容止，神识恬畅，然无经济大略。
　　谢安以为惠帝之流，清谈差胜耳。在位二年，常忧废黜，俄以疾崩。太子矅即位，是为孝武帝。其时桓温已死，桓冲继之，尽忠公家。又任谢安为相，总理朝政。安有庙堂之量，选贤使能，各当其任，内外称治。大元八年，苻坚入寇，发兵八十七万，前临淝水，旗鼓相望，千里不绝，举朝大恐。安不动声色，命谢玄、谢石率兵八万拒之。将士奋勇，大败秦师。死者蔽野，走者闻风声鹤唳，皆以为晋兵将至，心胆俱裂。亏此一捷，国势遂固。人皆谓安石之功，实同再造。那知良臣去世，君志渐侈，日复一日，渐渐生出事来。
　　今且说孝武帝，初政清明，信任贤良，大有人君之度。既而溺志於酒，不亲万几。有同母弟道子，封瑯玡王，悉以国事委之。道子亦嗜酒，日夕与帝酣饮为乐，复委政於中书令王国宝。以故左右近习，争弄威权，交通请托，贿赂公行，朝局日坏。尚书令陆纳尝望宫阙歎曰：「好家居，纤儿欲撞坏之耶？」群臣上疏切谏，帝皆不省。国宝既参国政，窃弄威福，势倾朝野，却一无才略，唯以追佞为事。凡道子所欲，无不曲意逢迎，故道子宠信日深。一日，道子色若不怿，国宝问故。道子曰：「吾府中宫室虽多，苦无游观之所，可以消遣情怀。」国宝曰：「易耳。府吏赵牙最有巧思，何不使辟东第为之，可以朝夕游赏？」道子从之。乃使赵牙於东第外闢地数里，叠石为山，高百余丈；环以长渠，列树竹木，高台杰阁，层出其中。
　　临渠远近皆筑精舍，使宫人开设酒肆其间。道子与左右亲臣乘船就之，宴饮以为乐。一日，帝幸其第见之，谓道子曰：「府内有山，游览甚便。然修饰太过，毋乃太耗物力。」道子默不敢对。帝还宫，道子谓赵牙曰：「上若知山是人力所为，尔必死矣。」牙曰：「王在，牙何敢死？」营造弥盛，帝由是恶之国宝欲重道子之权，讽令群臣奏请道子位大丞相，假黄钺，加殊礼。侍中车胤拒之曰：「此成王所以尊周公也。今主上当阳非成王之比。相王在位，岂得自比周公乎？」议乃止。帝闻大怒，而嘉胤有识。又道子为太后所爱，内延相遇，如家人一般每恃宠乘酒，失礼於帝。帝欲黜之，而虑拂太后意，含忿不发。
　　时朝臣中王恭、殷仲堪最负重望，因欲使领藩镇，以分道子之权。一日，王雅侍侧，谓之曰：「吾欲使王恭为兖、青二州刺史，镇京口；殷仲堪为荆州刺史，镇江陵，卿以为何如？」雅曰：「王恭风神简贵，严於嫉恶。仲堪谨於细行，以文义着称，然皆局量峻狭，果於自用，且乾略皆其所短。若委以方面，天下无事，足以守职；一旦有事，必为乱阶，恐未可用也」帝不以为然，卒任二人为刺史。由是君相疑贰，友爱渐衰。太后欲和解之，暗使中书郎邈，从容言於帝曰：「昔汉文明主犹悔淮南，世祖聪达，负愧齐王。兄弟之际，宜加深慎。瑯玡王虽有微过，尚宜宏贷。外为国家之计，内慰太后之心。」帝纳其言，复委任如故。
　　太元二十一年，长星昼见。群臣进奏，劝帝修德禳灾。帝正在华林国饮酒，见奏，起立离座，举杯向天祝曰：「长星，我劝汝一杯酒，自古岂有万年天子乎？」左右皆窃笑。
　　却说酒色二字，从来相连。帝则唯酒是耽，而於色欲甚淡凡嫔御承幸者，一不快意，即贬入冷宫，或赐之死，宫中谓之薄情天子。独张贵妃侍帝有年，宠爱无间，然貌慈心狠，妒而且淫。自承宠之后，即不容帝有他幸。枕席之私，流连彻夜，犹为未足。故虽独沾恩宠，尚未满意。及帝末年，嗜酒益甚，几乎昼夜不醒。才一就枕，便昏昏睡去，任你撩云拨雨，漠若不知。弄得张妃欲念弥为炽，终夜煎熬，积想生恨。以故愁眉常锁，对镜不乐。有宫婢彩云者，善伺主意，私谓妃曰：「帝与娘娘夜夜同衾，有何不足，而郁郁若此？」妃歎曰：「如此良宵，身与木偶同卧，尚有生人之趣否？教人怀抱怎开？」彩云笑曰：「此非帝误娘娘，乃是酒误帝耳。」妃为之失笑。
　　一夕帝宴於后官，张妃陪饮。饮至半酣，帝忽问张曰：「卿年几何？」妃曰：「三十。」帝曰：「以汝年，亦当废矣。吾意更属少者，明日贬汝於冷宫何如？」帝本戏言，而张妃积怨已久，忽闻是言，信以为实，益增恼怒，顿起不良之意，强作欢容，手持大杯敬帝。帝本好饮，且不知是计，接来一饮而尽。饮已无数，犹频频相劝。及帝大醉，不省人事，张妃乃命宫人扶入，寝於清暑殿内。余宴分赐内侍，命各去畅饮，不必再来伺候。内侍退讫，独存心腹宫婢数人，泣谓之曰：「汝等闻帝饮酒时言乎？帝欲杀我，汝等明日皆赐死矣。」宫女亦泣妃曰：「汝欲免死，今夜助我举一大事，不但可免大难，且有金帛给汝。否则唯有死耳。」宫人皆曰：「唯命。」乃走至帝所，见帝仰面而卧，烂醉若死。妃令宫女以被蒙帝面，身坐其上，按住四角，使不得展动。良久起视，则帝已闷绝而死矣。
　　妃见帝死，召内传至前，悉以金帛赂之，嘱其传报外延，但言帝醉后，遇大魇暴崩。外延一闻帝殂，飞报道子。道子闻之，又惊又喜：惊者，惊帝无故暴崩；喜者，喜帝崩之后，则大权独归於己。急召国宝谋之。国宝曰：「臣请人作遗诏要紧」遂飞骑入朝。时已半夜，禁门尚闭，国宝扣呼求人。黄门郎王爽，厉声拒之曰：「大行宴驾，皇太子未来，敢入者斩！」国宝失色而退。黎明，百官齐集，共诣道子，请立新君。道子意欲自立，而难於启口，使国宝示意群臣。车胤附道子耳语曰「王恭、殷仲堪各拥强兵於外，相王挟天子以令之，谁敢不服？倘若自为，彼兴问罪之师，长驱至京，相王何以御之？」道子悟。辛酉，率百官奉太子即帝位，是为安帝。当是时，执政者一昏聩之人，登极者又一愚幼之主，群臣依违从事，唯务苟安。
　　帝崩之由，皆置不问。张妃始犹疑虑，恐怕廷臣究问情由，大祸立至。及梓宫既殓，外延无人问及，私心暗喜。可怜，一代帝王死於数女子之手，把一亲弑逆的人，竟轻轻放过。识者，有以知晋祚之不长矣。
　　却说王恭闻帝宴驾，星夜起身到京，举哀毕，仰宫殿歎曰：「佞人得志，国事日非，榱栋惟新，便有黍离之歎，奈何？」故每见道子、国宝，辄厉声色。二人积不能平，遂有相图之意。
　　国宝说道子曰：「王恭意气凌人，不如乘其入朝，伏兵杀之，以绝后患。」道子胆怯不敢动，或亦劝恭以先诛国宝，可免后忧。恭不能决，谋之王珣。珣曰：「国宝罪逆未彰，今遽诛之，必大失朝野之望。况身拥强兵，发於辇毂之下，谁谓非逆？我意俟其恶布天下，然后顺众心除之，亦无忧也。」恭乃止。冬月甲申，葬孝武帝於隆平陵。恭亦还镇去了。自是道子益无忌惮，日夜沉湎，杯不离手。除二三谐臣媚子外，宾客罕见其面。
　　一日有客进谒，道子以其求见数次，不得已见之。其人姓桓，名玄，字敬道，温之庶子也。其母马氏，常与同辈夜坐月下，见一流星，坠铜盆水中，光如二寸火珠，炯然明朗。同辈竟以瓢接取，皆不能得，马氏取而吞之，遂有感怀孕。及产时，有光照室，人以为瑞，故小名灵宝。你母每抱诣温所，必易人而后至，皆云体重於常儿数倍，温甚爱而异之。临终，命以为嗣，袭爵南郡公。及长，形貌瑰奇，风神秀朗，博综艺术，兼善属文，每以雄豪自处，负其才地，谓直立朝居要。而朝廷以其父温得罪先朝，疑而不用。年二十三，始拜太子洗马。后出补义兴太守，郁郁不得志，尝登高望震泽，歎曰：「父为九州伯，儿为五湖长，恋此何为？」遂弃官归国，上疏自讼曰：「先臣勤王之勋，朝廷遗之，臣不复计。至於先帝龙飞，陛下继明，请问率先奉上者，谁之功耶？」疏寝不报。今见孝武已崩，道子当国，望其引用，故来进谒。哪知桓玄来见时，道子已在醉乡，蓬首闭目，昏昏若睡。玄至堂阶，众宾起接，道子安坐如故。左右报曰：「桓南郡来。」道子张目谓人曰：「桓温晚途欲作贼，其子若何？」玄伏地流汗，不得起。长史谢重举笏对曰：「故宣武公，黜昏立明，功高伊、霍，纷纭之言，宜不足信。」道子国视重曰：「侬知侬知。」因举酒嘱玄曰：「且饮此。」玄乃得起，由是切齿於道子，不发一言而退。
　　归至家，独坐堂中，怒气不息。其兄桓伟见之，曰：「弟有何事而含怒若此？」玄曰：「吾父勋业盖世，子孙失势，为庸奴所侮。」因备述道子语，曰：「吾恨不手刃之也！」伟曰「朝政日紊，晋室将败，时事可知。吾桓氏世临荆州，先宣武遗爱在彼，士民悦服，荆、益名流，皆吾家门生故吏，策而使之，孰不心怀报效？况仲堪初临荆州，资望犹浅，今往归之，彼必重用。借其势力，结纳群才，庶可得志。毋庸留此，徒受人辱也！」玄恍然大悟，乃尽室以行，往投仲堪。
　　先是仲堪到官以来，好行小惠，政事繁琐，荆人不附。又与朝廷不睦，恐为国宝等所图，正愁孤立，一闻玄至，知其素有豪气，为荆人畏服，不胜大喜，忙即接见，邀入密室细语。谓玄曰：「君从京师来，必知朝廷虚实，近日人情若何？」玄曰：「大臣昏迷，群小用事，朝政颠倒，日甚一日，是以脱身西归，委诚足下。且更有一说，君及王恭，与道子、国宝，素为仇敌，唯患相毙之不速。今道子既执大权，与国宝相为表里其所黜夺，莫敢不从。孝伯居元旧之地，尚未敢害。君为先帝识拔，超居大任，人情不附，彼若假托帝诏，征君为中书令，君将何以辞之？如是，则荆州失而君危矣！」仲堪曰：「吾正忧之，计将安出？」玄曰：「孝伯疾恶深至，切齿诸奸，君直潜与之约，兴晋阳之甲，以除君侧之恶，东西齐举，玄虽不肖，愿帅荆、楚豪傑荷戈先驱，此桓、文之勋也，君岂可坐而失之？」仲堪然其计，即与共谋军事。
　　却说王恭自还镇后，深恶国宝所为，正欲举兵诛之。一日致书於仲堪回：「国宝等乱政益甚，终为国祸，愿与君并力除之。」仲堪得书以示桓玄，玄曰：「恭有是心，正君之大幸也！乌可不从？」於是仲堪复书王恭，殷、王遂深相结，连名抗表，罪状国宝，举二州之兵，同时向阙。国宝闻王、殷兵起，恇惧不知所为，命其弟王绪，率数百人，戍竹里以伺动静。夜遇风雨，人各散归。道子召国宝谋之，国宝茫无以对，但云内外已经戒严。国宝退，王珣、车胤人见，道子向二人问计，珣曰：「王、殷与相王，素无深怨，所竟不过势利之间耳。」道子曰：「得无曹爽我乎？」珣曰：「是何言与，大王宁有爽之罪，孝伯岂宣帝之俦耶？」道子曰：「国宝兄弟，劝吾挟天子以征讨，卿等以为然否？」车胤曰：「昔桓宣武伐寿阳，弥时乃克。今朝廷遣兵，恭必拒守。若京口未拔，而上流奄至，不识何以待之？」道子曰：「然则若何而可？」二人曰：「今有一计，恐相王未必能行，若能行之，兵可立退。」道子急问何计，二人曰：「王恭、殷伸堪所欲讨者国宝耳，於相王无与也。若正国宝之罪，诛之以谢二藩，则二藩有不稽首归顺者哉？」道於默然良久，曰：「苟得无事，吾何惜一国宝。」遂命骠骑将军谯王尚之收国宝，付廷尉，赐死。并斩其弟王绪。遣使诣恭，深谢愆失，恭遂罢兵还镇，仲堪亦还荆州。
　　桓玄又谓仲堪曰：「今虽罢兵，干戈正未戢也。荆州兵旅尚弱，玄请为君集众以自强。」仲堪许之。玄於是招募武勇，广置军旅，阴养敢死之土，为己爪牙，令行禁止，士民畏之，过於仲堪，虽仲堪亦惮之矣。今且按下不表。
　　且说一代将终，必有一代开创之主，应运而兴。此人姓刘，名裕，字德舆，小字寄奴。汉楚元王二十一世孙，世居晋陵郡丹徒县京口里；祖名靖，为东安太守；父名翘，为郡功曹；母赵氏。裕生於晋哀帝元年三月壬寅夜。数日前，屋上红光烛天，邻里疑其家失火，往视则无有。将产之夕，甘露降於屋上，人皆谓是儿必贵。哪知生未三日，赵氏旋卒，家贫不能僱人乳，父将弃之。裕有从母张氏，生子怀敬未期，闻将弃儿，奔往救之，抱以归，断怀敬乳而乳之，儿得无恙。及长，风骨奇特，勇健绝伦，粗识文字，落拓嗜酒。事继母萧氏以孝闻。俄而父卒，家益贫，萧氏善织履，卖以给用，亦令裕为之。裕曰：「昔刘先主卖履为业，终为蜀帝，裕何人斯，而敢不为？」同里皆贱之，而裕意气自若。居常行动，时见二小龙左右附翼，樵渔於山泽间，同侣亦或见之，咸歎为异。及后所见龙形渐大。家乏薪，每日伐荻新洲，给薪火用。一日持斧往伐，有大蛇数十丈，盘踞洲中，头大如斛，见者惊走，裕有家藏弓箭，归取射之。大蛇伤，忽失所在。明日复往，闻有杵臼声，从荻中出，迹而寻之，见童子数人，皆衣青衣，捣药其间。问何用，童子对曰：「吾王神也，昨游於此，为刘寄奴所伤，故捣药敷之。」裕曰：「既为神人，何不杀之？」对曰：「寄奴王者，不死，不可杀。」裕以为妄，厉声叱之，忽不见，乃取其药而返。尝至下邳，遇一沙门，端视之曰：「江表寻当丧乱，能拯之者君也。」见裕有手创，指之曰：「此何不治？」裕曰：「患之积年，犹未获愈。」沙门笑曰：「此手正要用他，岂可患此？」出怀中黄散一包，曰：「此创难治，非此药不能瘳也。」授药后，沙门遂失所在。裕取药敷之，创果立愈。其后凡遇金创，将所存黄散，及童子所捣之药，治之皆验。偶过孔靖宅，靖正昼卧，忽有金甲神人促之曰：「起，起！天子在门。」靖惊起遽出视，绝无他人，独裕徘徊门外。因延入设酒相待，倍致慇懃，裕讶其礼待太过，问曰：「君何为若此？」靖执其手曰：「君必大贵，愿以身家为托，异日元忘今日之言。」裕曰：「恐君言未必确耳，裕何敢忘？」相笑而别。
　　有吕妪者，开酒肆於里中，尝闻裕多怪瑞，心异之。裕至肆中饮酒，每不计值。一日裕索饮，妪曰：「室内有酒，刘郎自入饮之。」裕入室，即饮於盎侧，不觉过醉，倒卧於地。适司徒王谧，遣其门人至丹徒，过京口里，走路辛苦，至肆中沽饮。妪曰：「请容内坐，送酒来。」其人入室，惊惧奔出，谓妪曰：「汝室中何为有此异物？」妪曰：「刘郎在内饮酒，有何异处了』其人曰：「现有一物，五色斑烂，如蛟龙状，蹲踞在地，不见刘郎也。」姬入，裕已觉，起立谓妪曰：「饮酒过多，醉倒莫怪。」妪笑而出。
　　其人问裕姓氏，略饮数杯便去，心窃讶之，归以告谧。谧曰：「我知其人久矣。吾前游京口竹林寺，乍及门，见一人从内走出，容貌奇伟，器宇不凡，询之旁人，乃知为刘寄奴也。」入寺，群僧哗然称异，予问其故，僧曰：『刻有刘寄奴，醉卧讲堂禅榻上，隐隐有五色龙章覆其体，众目皆见，及觉，光始散，故众以为异。』予疑僧言为妄，据子所见，僧言不虚。此非池中物也。」因戒门人匆盲，阴欲与裕结纳。
　　一日，谧以公事赴丹徒，便道访裕，带从者数人，步行至京口里，适过刁逵门口，只见从众纷纷，缚一人大树上。刁逵在旁，大声喝打，谧视之，乃寄奴也，大惊，喝住众人，谓刁逵曰：「汝何无礼於寄奴？」建曰：「寄奴日来呼卢，负我社钱三万，屡讨不还，故执而笞之。」谧曰：「三万钱小事，我代寄奴偿汝，可速去其缚。」刁逵遂释寄奴。谧执裕手曰：「吾正访君，不意遇君於此。」裕便邀谧至家，拜谢救解之惠。谧曰：「此何足谢，君乃当代豪傑，何不奋志功名，而甘守穷困，致受小人之侮？」裕曰：「吾有志四方久矣，苦无门路可投。」谧曰：「前将军刘牢之，开镇江北，号曰北府，广招才武之士，以君投之，必获重用，何患功业不建。吾写书为君先容，何如？」裕拜谢，谧即修书一封，付裕自投，便将三万钱还了刁送逵，厚赠其资而去。裕从此怨逵而德谧。但未识裕去投军，果得牢之重用否，且候后文再讲。
第二卷     刘寄奴灭寇立功　王孝伯称兵受戮
　　话说刘牢之，字道坚，彭城人。面紫赤色，生有神力，沉毅多智。太元初，谢元北镇广陵，多募劲勇，牢之以骁猛应选。
　　谢元任之为将，领精锐为先锋，所往无敌。淮、淝之役，荷坚攻陷寿阳，牢之以五千兵拒之，杀敌万余人，尽收其器械。坚兵失势，大败而归。以功封震威将军，开镇於江北，号曰「北府」。王恭倚为腹心，牢之亦广招劲旅，大积粮储，为恭声援。
　　军府之盛，诸镇莫及，故王谧荐裕，投其麾下。
　　裕从谧言，安顿家口，迳投江北而来。行至辕门，见规模严肃，甲仗整齐，果然威风赫赫，比众不同。方欲上前将书投递，忽有两少年，随着仆从数十，昂然乘马而来，到府下骑欲入，见裕手持书帖，伫立阶下，便向前问曰：「君姓甚名谁，到此何干？」裕见问，知是府中人，对曰：「小子姓刘名裕，有王司徒书，引荐到来，欲投帅府效用。」少年曰：「莫非丹徒刘寄奴乎？」裕曰：「是也。」少年喜曰：「闻名久矣！取书帖来，我即代君通报，君且少待，刻即传请也。」说罢便入。
　　要知两位少年，不是别人，一即牢之子敬宣，一为牢之甥何无忌，出外访友而归。敬宣见裕一表非凡，故下骑相问，知是寄奴，心益喜。不上一回，内即传请，裕振衣而入。行近堂阶，敬宣慌忙趋出，谓裕曰：「家父此时不暇，明日请会，屈兄书斋小坐。」二人携手进内，施礼罢，知是主君公子。少顷、无忌相见，又知是主君的甥，裕暗暗欢喜。未几，设宴上来，敬宣就请赴席，裕亦不辞。三杯之后，彼此谈心，情投意合，殊恨相见之晚。敬宣谓裕曰：「以君之才，他日功名，定出吾二人之上。今幸相遇，愿结义为兄弟，君意可否？」裕大喜。序齿，裕最长，无忌次之，敬宣又次之。对天下拜，共誓生死不相背负。结义毕，重复入席饮酒。怀抱益开。饮至更深方歇。是夜，裕即宿於府内。明日进见牢之，相与慷慨论事，雄才大略，时露言表。牢之起立曰：「君位当出吾上，今屈君以参军之职，共襄军事。」裕再拜受命。裕遂迎其母弟，共居江北。
　　时东莞有臧俊者，善相人，为郡功曹。生一女，名爱亲，其母叔孙氏，梦吞月而孕，容貌端严，举动修整。俊贵其女，谓他日必母仪天下，故不轻许人，年二十，尚待字闺中。一日俊至北府，见裕奇之，遂自诣门请曰：「闻君未娶，家有弱息，愿奉箕帚。」裕曰：「吾功业未就，志在驱驰，未暇有室也。」其母在内闻之，呼裕入曰：「吾闻臧女甚贤，汝不可却。」裕遂娶之，即武敬臧皇后也。
　　当是时，北府人才济济，若刘毅、孟昶、高雅之、诸葛长民等，皆一时豪俊，无不乐与裕游。裕益广结纳，敦意气，以故远近之士，皆归心焉。一日，牢之召裕谓曰：「吾闻三吴之地，近遭海寇作乱，郡邑皆失，吾欲讨之而无朝命，奈何？」裕曰：「拜表即行可耳。」表未发，俄而诏至，命牢之都督吴郡诸军事，引兵进讨。牢之接诏大喜，遂会集请将，下令曰：「军之勇怯，系於前锋，谁能当此任者？」裕应声而出，愿为前部、牢之即命为先锋，领兵三千，先日起发，然后大军继进。
　　你道海贼从何而起？先是瑯玡人孙泰，师事钱塘杜子恭。子恭有秘术，尝就人借瓜刀一把，其主向索，子恭曰：「当即相还耳。」既而借刀者行至嘉兴，有鱼跃入船中，破鱼腹，得一刀，视之即子恭所借者，其神效类如此，以故人争信之。子恭死，泰传其术，诳诱百姓，奉其教者，竭资产，进男女以求福。王珣为钱塘守，治其妖妄之罪，流之广州。其后王雅悦其术，荐之孝武，云知养性之方。孝武召语大悦，授以内职，后迁新安太守。泰知晋祚将终，收合徒众，聚货巨亿，将谋不轨，三吴之人多从之。会稽内史谢輶发其罪，朝廷诛之。其姪孙恩，逃入海中，愚民犹以为泰实未死，登仙去矣，就海中资给恩，恩乃聚合亡命，得百余人，出没海边。时东土饥谨，盗贼窃发。
　　恩乘民心骚动，率其党，自海岛突入，杀上虞令，旬日之间，有众数万，於是进攻会稽。会稽内史王凝之，右军羲之子也。妻谢道韫，安西将军谢奕之女，幼聪悟，有才辨，叔安石爱之。
　　七八岁时，安问《毛诗》何句最佳，道韫称：「吉甫作颂，穆如清风」数句。安歎其有雅人深致。又遇雪下，安问此何所似，其兄子朗曰：「散盐空中差可拟。」道韫曰：「未若柳絮因风起。」安深歎赏。及长，适凝之。以凝之少文，常厌薄之，归宁，意甚不乐。安慰之曰：「王郎逸少於，亦不恶，汝何恨也？」答曰：「一门叔父，则有阿大、中郎，群从兄弟，复有封、胡、羯、末，不意天壤之间，乃有王郎。」封谓谢歆，胡谓谢朗，羯谓谢玄，末谓谢川，皆其小字也。后凝之为会稽内史，一家同到治所。凝之弟献之，尝与宾客谈论，词理将屈。道韫遗婢谓献之曰：「请为小郎解围。」乃设青绫步障自蔽，与客复申前议，客不能屈。由是才名四播。及孙恩作乱，人心惶惶，而凝之世奉天师道，不发一兵，亦不设备，日在道室，稽颡跪祝。官属请出兵禦寇，凝之曰：「我已请於大道，借鬼兵百万，各守津要，贼不足忧也。」俄而贼兵渐近，乃听出兵，恩已破关而人，会稽遂陷。凝之仓皇出走，恩执而杀之，并及诸子。道韫闻乱，举措自若。既而知夫与子皆为贼害，乃拥健婢数人，抽刀出门，贼至，挺身迎敌，手斩数贼，力尽被执。其外孙刘涛，年数岁，贼将杀之，道韫呼曰：「事在王门，何关他族？必若此，宁先见杀！」词气慷慨，声情激厉。恩虽毒虐，为之改容，遂释之，亦不害道韫。
　　孙恩既据会稽，自称征东将军，逼使人士为官属，有不从者，戮其全家，死者什七八。号其党曰「长生」，遣生四出，酿诸县令之肉，以食其妻、子，不肯食者，辄支解之。所过城邑，焚掠一空，单留强壮者编入队伍，妇女老弱，皆投诸水中。曰：「贺汝先登仙堂。」於是一时豪暴之徒，有吴郡陆环，吴兴邱尪，临海周冑，永嘉张永，以及东阳、新安等处乱民，皆结党聚众，杀长吏以应恩。三吴八郡，皆为贼据。朝廷大恐，命牢之进讨。
　　於是牢之帅领精骑，转斗而前，击斩贼将许允之等，所向皆克，直渡钱塘，谋复山阴等处。牢之谓裕曰：「贼徒尚盛，未审虚实如何，卿可潜往探之。」裕即领命，率数十骑以往。哪知孙恩闻官军将至，遣大将姚盛，统领步骑五千，前来迎敌。裕正行之次，忽见贼兵漫山塞野而来。众惧欲退，裕曰：「贼众我寡，今走，彼以劲骑追击，吾众立尽，不如战也。与其走而死，毋宁战而死。」遂奋大刀，直前进击，众从之，杀贼数百。贼初疑西来游骑，见敌必走，懈不设备，及见来将勇猛，姚盛挥众共击，裕从骑皆死，独挺身迎战。俄而马蹷，坠於岸下。贼众临岸，以长枪刺之，裕大喊一声，一跃而上，赋人马皆惊，退下数步，裕趋前，复砍杀数十人。姚盛大怒，喝令众将，四面围住，莫教放走。裕全无畏怯，抵死相拒。势正危急，忽有一支军马，大呼杀入，勇锐无比。贼兵纷纷四散，斩获无数，裕始得脱重围。及视来将，乃刘敬宣也。裕曰：「非弟来援，吾命休矣。」敬宣曰：「弟在军，怪兄久不返，故引兵来寻，见前面尘头起处，有喊杀之声，知有贼兵猖獗，兄必被困，急急赶来，果见兄奋大刀独战数千人。兄之勇，虽关张不及。今贼已败去，兄且归营少休。」裕曰：「贼胆已落，速往击之，破竹之势，不可失也。」敬宣从之。遂进兵，贼见裕至，无不畏惧，於是连战皆捷，遂复山阴。牢之得报大喜。
　　话分两头，孙恩初破会稽，八郡响应、谓其属曰：「天下无复事矣，当与诸君朝服至建康。」既而闻牢之兵至，颇有惧心，但曰：「我割浙江以东，亦不失作句践也。」及牢之兵过钱塘，击灭诸贼，渐复郡县，恩大惧，曰：「孤不羞走，今且避之。」遂驱男女二十余万口东走，复入海岛，自是疆土悉复。
　　人皆谓牢之宜镇会稽，而晋朝首重门第，乃诏以谢琰为会稽内史，镇守浙东，牢之复还江北。
　　原来谢琰素无将略，朝廷以资望迁擢，使开方面。到任后，日与宾客饮酒赋诗，谓贼不复来，全无防禦。诸将咸谏曰：「贼近在海浦，伺人形便，宜修武事，潜为之备。前凝之以疏防失守，愿勿复然。」琰怒曰：「荷坚之众百万，尚送死淮南，孙恩小贼，败逃入海，何能复出！若其果来，是天欲杀之也。」於是谈咏如故。
　　哪知恩在海岛，息兵一年，仍复入寇，据余姚，破上虞，进及邢浦，杀得官军大败，长驱直至会稽。琰方食，闻报，投箸而起曰：「要当灭此而后食。」跨马出战，兵败，为贼所杀。
　　会稽复陷。牢之闻之，星夜来救，与贼战於城下，大破之，贼始退走。乃以大军屯上虞，使刘裕戍句章。句章城墙卑下，战士不盈数百，为贼出入要路，屡被攻围，守城者朝不保夕。裕至，率众固守。贼来犯，辄败之。恩知城不可拔，乃舍之北去，由海盐进兵，裕尾而追之，筑城於海盐故治。贼将姚盛来攻，裕开城出战，谓盛曰：「汝识我乎？敢来送死耶？」盛见裕，心已怯，强斗数合，手足慌乱，裕大喝一声，斩之马下。贼众皆溃。恩闻盛死，大怒，悉起大队来攻。裕选敢死士三百人，脱甲冑，执短刀，鼓噪而出，劲捷若飞，贼不能御，又大败。明日复来索战，裕不出。至夜掩旗息鼓，若已遁者。明晨开门，使赢疾数人立城上，贼见之，遥问：「刘裕何在？」曰：「夜已走矣。」贼闻裕走，争入城，裕猝起奋击，贼大骇，皆弃甲抛戈而走。乘势追击，斩获无数。恩知裕不可克，乃改计引兵向沪读。裕复弃城追之，海盐令鲍陋，遣其子嗣之，帅吴兵一千，请为前驱。裕曰：「贼锋甚锐，吴人不习战，若前驱失利，必败我军，可在后为声势。」嗣之不服，恃勇先进。裕知其必败，乃多伏旗鼓於左右。前驱既交，诸伏皆起，举旗鸣鼓，声震山谷，贼以为四面有兵，遂退，故得不败。嗣之益自喜，率军追之。裕止之不及，全军尽没。后阵丧气，亦大败，裕走。贼追之急，裕忽停骑，令左右脱死人衣，以示闲暇。贼见当走反止，疑犹有伏，不敢逼，裕乃徐收散卒，结阵而还。
　　却说贼将卢循，谓恩曰：「自吾起兵海隅，朝廷专以浙东为事，强兵猛将，悉聚於此，建康必虚，不若罄吾全力，溯长江而进，直捣京师，倾其根本，诸路自服。若专在此用兵，时得时失，非长计也。」恩从之，敛兵出海口，悉起其众，合战士十余万，楼船千余艘，浮海溯江，奄至丹徒，建康大震。牢之闻之，乃使裕自海盐入援，身率大军继进。时裕兵不满千人，倍道兼行，尽皆劳疲。及至丹徒，贼方率众登蒜山，扬旗鼓噪，居民惶惶，皆荷担而立。裕欲击之，人以为众寡不敌，必无克理。裕怒气如雷，身先士卒，上山奋击。众皆鼓勇而进，呼声震地，无不一当百。贼大溃，投岸赴水，死者弥满江口。恩狼狈还船，遂不攻丹徒，整兵直向建康。牢之至，见裕已胜，大喜，谓裕曰：「今虽胜之，而贼势甚强，彼船高大，吾战舰小，不能御之，奈何？」裕曰：「楼船非风不进，近日风静，未能即至建康。君以重兵拒之於前，吾以舟师尾之於后，以火攻之，无忧不克也。」牢之从其计，驰至石头，严兵以待。裕装火船廿只，亲自押后，乘夜风便，一齐点着，迳向楼船冲去。贼见火至，方欲扑灭，楼船已被烧着。风烈火猛、当之者皆焦头烂额，於是不依队伍，四路乱窜。牢之望见火起，送出舟师击之。前后夹攻，贼众大败。是役也，贼丧师徒数万，楼船几尽，登陆者又被官军随处截击。恩左右皆尽，所存残兵，不及十之一二，遂自使口远窜入海，三吴乃宁。牢之上裕功，诏以裕为建武将军，下邳太守，仍参牢之军事。裕是时方受命於朝，今且按下。
　　且说道子世子元显，年十六，性聪警，颇涉文义，志气果锐，常以朝廷受制外藩，必成后患，屡劝其父早为之计。道子乃拜元显骠骑将军，以其卫府甲士，及徐州文武隶之，使参国政。元显既当大任，以谯王尚之，及其弟休之为心腹，张法顺为谋主，以司马王愉为江州刺史，兼督豫州四郡，用为形援。时庚楷领豫州，闻之不乐，上疏言：江州内地，而西府北带寇戎，不应割其四郡，使愉分督。朝廷不许。楷大怒，知王恭与道子有隙，乃遣使说恭曰：「尚之兄弟，复秉几衡，过於国宝，欲假朝权，削弱藩镇，惩艾前事，为祸不小，及其谋议未成，宜早图之。」恭自诛国宝后，自谓威无不克，遂许之，以告仲堪、桓玄，二人欣然听命，推恭为盟主，刻期向阙。牢之闻之，来谏恭曰：「将军，国之元舅，会稽王，天子叔父也。会稽王又当国秉政，向为将军戮其所爱国宝兄弟，其深服将军多矣。顷所授者，虽未允惬，亦非大失。割庚楷四郡，以配王愉，於将军何损？晋扬之甲，岂可数兴乎！」恭不从，坚邀共事。牢之不得已许之。
　　再说仲堪多疑少决，虽应恭命，而兵不遽起。其时南郡相杨佺期，为仲堪心腹，有勇名，自谓汉太尉杨震之后，祖父皆为贵臣。矜其门第，江左莫及，而时流以其晚过江，婚宦失类，常排抑之。佺期每慷慨切齿，欲因事际，以逞其志，力劝仲堪速发。仲堪於是勒兵，使佺期率舟师五千为前锋，桓玄次之，己又次之，合兵三万，相继东下。元显闻变，知衅由庚楷，乃以道子书遗之曰：
　　昔我与卿，恩如骨肉，帐中之饮，结带之言，可谓亲矣。卿今弃旧交，结新援。忘王恭昔日陵侮之言乎？若欲委体而臣之，使恭得志，必以卿为反覆之人，安肯深相亲信？首领且不可保，况富贵乎？
　　时楷已应恭檄，征集士马，事难中止。乃复书曰：
　　王孝伯昔赴山陵，相王忧惧无计。我知事急，勒兵而至，恭不敢发。去年之事，我亦俟命而动，我事相王，无相负者，相王不能拒恭，反杀国宝，自尔已来，谁敢复为相王尽力？庾楷实不能以百口助人屠灭也。
　　书返，道子不知所为，谓元显曰：「国家事，任汝为之，我不与矣。」於是，元显自为征讨大都督，遣卫将军王珣、右将军王雅将兵讨恭，谯王尚之将兵讨庾楷。已亥，尚之大破庾楷於牛渚，楷单骑奔去。尚之乘胜，遂与西军战於横江，孰知杀得大败，所领水军尽没。元显大恐，问计於僚左。张法顺口：「北来诸将，吾皆得其情矣。王恭素以才地陵物，人皆恶其傲，既杀国宝，其志益骄。仗牢之为爪牙，而仍以部曲将遇之，牢之负其才，深怀耻恨。今与同反，非其本心。若以辨士说之，使取王恭，许事成即以恭之位号授之，牢之必喜而叛恭，倒戈相向，摧王恭之众，如拉朽矣。首恶既除，余党自解，何惧之有？」元显从之，乃致书牢之，为陈祸福，密相要结。牢之心动，谓其子敬宣曰：「王恭昔受先帝大恩，今为元舅，不能翼戴王室，自恃其强，举兵频向京师，吾未审其志，事捷之日，必能为天子相王下乎？吾欲奉国威以顺讨逆，何如？」敬宣曰：「大人言是也。朝廷虽无成、康之美，亦无幽、厉之恶，而恭恃其兵威，暴蔑王室，大人亲非骨肉，义非君臣，虽共事少时，意好不协，今日讨之，於情义何有？」牢之意遂决，以书报元显，许为之应。
　　时恭有参军何澹，至牢之营，相语久之，归谓恭曰：「吾观牢之颇有异志，直深防之。」恭不信，置酒请牢之，结为兄弟。悉取军中坚甲利兵配之，使帐下督颜延为前锋，与之俱进，且命速发。牢之至竹里，诱颜延入帐斩之，下令还兵袭恭。是时恭方出城耀兵，甲仗鲜明，行阵肃穆，观者环堵。敬宣突至，纵骑横击之，喊曰：「奉诏诛王恭，降者勿杀！」一军大乱，恭不意有变，惶急无措，回骑入城，门已闭。牢之婿高雅之，从城上射之，矢下如雨，左右皆散，恭进退无路，单骑而逃。又素不习马，行至曲阿，髀肉生疮，呼船求载，为人所执，送至京师，元显斩之於倪塘。恭临刑，犹理须鬓，神色自若，谓监刑者曰：「我暗於信人，所以至此。原其本心，岂不忠於朝廷乎？但令百世之下，知有王恭耳。」其子弟与党羽皆死。诏以牢之代其任，镇京口。
　　仲堪闻恭死，大惊，急与杨、桓二人谋之。二人曰：「彼以既杀王恭，吾军必惧而退走。今若遽退，是示以怯也，必为所乘。不若出其不意，长驱向阙，大张兵势以慑之，庶进退有据。」仲堪从之，於是中军屯於芜湖，前锋直取石头，声言为恭报仇，乞诛刘牢之、司马尚之等，然后罢兵。军伍充斥郊畿，征鼓达於内阙，人情大惧。元显本意恭死，则大事立定，不虞西军大上，反肄猖撅，慌集群臣问计。或曰：「急召牢入援，彼势自沮。」或曰：「遣使求解於仲堪，玄与佺期自退。」议论不一。只见一人出而言虫：「吾有一计，能使杨、桓二人，俯首听命，仲堪束手无策，管取朝廷元事，社稷永安。」众视之，乃桓冲之子桓修，现居左卫将军之职，即玄从兄也。元显大喜，拱手情教，众皆侧耳以听，但未识其计若何，且俟下回再讲。
第三卷     杨佺期演武招婚　桓敬道兴师拓境
　　话说桓修进计於元显曰：「殷、桓之下，专侍王恭。恭既破灭，西师必恐。玄及佺期，非有报复之心，唯望节钺，专制一方，若以重利啖之，二人必内喜，可使倒戈取仲堪矣。」元显从之，乃下诏桓玄为江州刺史，杨佺期为雍州刺史，黜仲堪为广州刺史，桓修领荆州之职，遣牢之以兵千人，送修之镇，救令罢兵，各赴所任。仲堪得诏大怒，忙催杨、桓进战。而二人喜於朝命，欲受之，因回军蔡州。仲堪闻之，怒曰：「奴辈欲负我耶？」遽即引兵南归，遣使到蔡州，谕军士曰：「有不散归者，吾至江陵，当尽灭其家。」於是众心离散，佺期部将刘系率二千人先归。玄等大惧，狼狈亦还。追仲堪於寻阳，及之，深自谢罪曰：「虽有朝命，实不欲受。所以回泊蔡州者，欲俟大师之至，相与并力，非有他意也。」是时仲堪失职，必倚二人为援；玄等兵力尚寡，必借仲堪声势，虽内怀疑忌，其势不得不合。乃以子弟交质，互相歃血，盟於寻阳，上表申理王恭。乞还荆土。朝廷欲图苟安，乃罢桓修，仍以荆州还仲堪。优诏慰谕，仲堪等乃各受沼还镇。从此建康解严，内外稍安，今且不表。
　　却说杨佺期有女，名琼玉，美而勇，虽怯弱身材，生有神力，能挽强引有百步穿杨之技。手下女兵百人，皆能临阵禦敌，贵家子弟，争欲得之为室。而佺期自矜族望，必得王、谢门弟，方肯结婚，故女年十八，尚未受聘。时仲堪有子，名道护，字荆生，年少多才，兼善骑射。一日路经襄阳，见一队女兵，在山下打猎，内一女将，色甚艳，驰马如飞，射无不中。访之，知为佺期女也，心甚慕之。归禀於父，欲求为室。斯时，仲堪正与杨、桓不睦，欲圆修好，因即遣使襄阳，求其女为妇。佺期已有允意，恰值其时，桓玄亦遣使来为其子升求婚。升字麟儿，少在江陵，曾与荆生同学，才貌风流，彼此相仿。玄欲结好佺期。故求婚焉。两家一齐来说，佺期转无定见，因念殷、桓相等，皆堪为婿。但此系女子终身大事，不若令其自择。遂对殷、桓二使道：「两家公子，我皆爱之，欲屈公子到此，面试其能，如中吾意，便可在此成婚。归语尔主，未识可否？」使各领命回报。仲堪许之，便命其子来谒佺期。玄闻之曰：「佺期亦大作难，但吾子不往，是弱於殷儿也。」亦令束装前往。
　　一日俱到襄阳，各就馆室。二子本素相识，明日并骑诣府，殷谓桓曰：「吾与子逐鹿中原，未识鹿归谁手？」桓亦谓殷曰：「杨柳齐作花，未知花落谁家？」相与马上大笑。俄而至门，佺期忙即传请登堂。相见毕，留入书斋叙话。见二子翩翩风度，仪貌甚伟，正是不相上下。佺期曰：「久慕二君英名，特邀一叙，承赐降临，不胜欣快。」二子亦谦让一回。至夜，设宴内堂，邀请入席。二子徐步而入，见堂上灯彩辉煌，阶前笙歌并奏，正中二席，请二子上坐，佺期主席相倍。琼玉垂帝以观，侍女见者，无不啧啧称羨。宴罢，二子告退。佺期进谓女曰：「殷、桓并佳，儿以为孰可，不妨直说。」琼玉曰：「二子文雅相仿，未识武艺若何，明日儿欲带领女兵，随父同往教场操演，使二子各呈其能，方定去取。」佺期正欲夸耀其女武艺，闻言大喜，便即传令三军，明晨齐集教场演武。差人到殷、桓两处，请他共观。二子闻女自往比试，先得观其容貌，正中下怀，皆欣然领命。
　　话分两头，琼玉要往教场择配，隔夜打点已定，明日绝早起身，听见辕门外发炮三声，知父亲已往，随即上马，领了一队女兵，来至教场。其时，佺期已高坐将台，殷、桓二人旁坐於侧，将士齐列台前听令。琼玉不即上前，勒马於旗门等候。但见：
　　枪刀森列，密密层层；甲仗鲜明，威威武武。虎帐中三通鼓起，将士如负严霜；铃阁内一令传来，旌旗为之变色。兵演八阵，极纵横驰骤之奇形；变长蛇，多进退盘旋之势。金一声，各归队伍；旗三展，又奋干戈。左右交攻，人人争胜；东西相敌，个个当先。拍马来迎，各显平生手段；挺枪接战，共夺本事高强。大将台前，涌出一团杀气；演武场上，凝成万道寒光。正是：久练之师，不让孙吴节制；如云之众，何异貔虎成群。
　　琼玉此时，亦看得眼花撩乱，俟诸将演罢，然后带领女兵，直到台前请令。佺期吩咐竖起一竿，竿上设一红心，先令女兵比射。於是女兵得令，无不挽弓搭箭，驰骤如飞，弓弦开处，也有中的，也有不中的。一一射毕，方是琼玉出马。你道她若何打扮？头带紫金冠，辉光灿灿；身穿红绣甲，彩色纷纷。耳垂八宝珠环，胸护一轮明镜。玉颜添好，闺中丰韵堪怜；柳眼生姣，马上风流可爱。娟娟玉手，高举丝鞭；怯怯纤腰，斜悬宝剑。跑一匹五花马，势若游龙；开一张百石弓，形如满月。箭无虚发，三中红心；鼓不停声，万人喝采。正是：女中豪傑，生成落雁之容；阃内将军，练就穿杨之技。
　　斯时，殷、桓二子坐在将台上，看见琼玉容颜绝世，武艺又高，神魂飞越，巴不得即刻结成花烛。俄两琼玉上台缴令，风流体态，益觉动人，各个看得呆了。佺期顾谓二子曰：「贤契皆将家子，定通武艺，亦令老夫一观何如？」二人连声答应。群儿自恃艺高，即起身上马，驰人教场，连发三矢，中了一箭。荆生技痒已久，随亦上马开弓，连发三矢，俱中在红心上面。众人齐声喝采。射罢上台，佺期各赞了几句，二子告退。军中打起得胜鼓，放炮起身，归至府中。父女相见，谓女曰：「儿意何属？」琼玉曰：「中红心者可也。」佺期知女意属殷，遂招剂生为婿，择日成婚。桓失意而去。合卺之夕，荆生谓女曰：「卿何愿归於我？」女微笑曰：「以子能中红心也。」殷笑曰：「今夜才中红心耳。」遂各解衣就寝。正是女貌郎才，一双两好，其得意处，不必细说。
　　且说麟儿回至江州，正如不第举子归家，垂头丧气。玄见婚姻不就，且怒且惧，谓卞范之曰：「佺期不就吾婚，此亦小事，但荆雍相结，必有图我之意，不可不防，敢问若何制之？」范之曰：「江州地隘民穷，兵食不足，此时先宜厚结执政，求广所统。地大则兵强。虽殷、杨交攻，御之有余矣。」玄从之，上表求广所统，时执政者正恶三人结党为患，欲从中交构，使之自相攻击，乃加玄都督荆州四郡军事。又夺杨广南蛮校尉之职，以授桓伟。佺期闻之大怒，嘱广不要受代，勒兵建牙，欲与仲堪共击桓玄。仲堪志图宁静，因迁广为宜都太守，使让桓伟，力止性期罢兵。
　　是岁，荆州大水，平地数丈，田禾尽没，饥民满道。仲堪竭仓廪赈之，军食尽耗。参军罗企生谏曰：「救荒诚急，但军无现粮，一旦有急，将何以济？」仲堪不听。玄闻之喜曰：「此天亡之也，取之正在今日。」乃勒兵西上，问巴陵有积穀，袭而据之，以断荆州粮运。仲堪闻玄起兵，执其兄桓伟，使作
　　书与玄，劝其罢兵，辞甚苦至。玄曰：「仲堪为人无决，常怀成败之计，为儿女作虑，必不敢害我兄也。」兵日西上不止。仲堪因率水军七千，拒玄於西江口，一战大败。时城中乏食，以胡麻给军士，故兵无斗志。玄遂乘胜，直至零口，去江陵十里。仲堪惶急，求援於佺期曰：「江陵无粮，何以待敌？可来就我，共守襄阳。」仲堪志在全军保境，乃诈谓佺期曰：「比来收集，已有粮矣。」佺期信之，留其女琼玉守襄阳，荆生随往，率精骑八千来援。及至江陵，仲堪一无犒赉，唯以麦饭饷军。佺期大怒曰：「殷侯误我，今兹败矣！」遂不见仲堪，遽自披甲上马，出城讨战。玄将郭铨拍马相迎，哪里是佺期敌手，战数合，败而走。玄畏其勇，退军马头，坚壁不出。桓谦、桓振进曰：「来军方忧无食，若运襄阳之粟以济其乏，胜负未可知矣。请给精骑三千，分伏左右，交战时，大军佯退，佺期有勇无谋，必长驱直进。吾等从旁击之，彼师必败。佺期之首，可枭於麾下。」玄从之。遂进战，兵交即退，佺期以为走也，引兵直前，两伏齐起，左右夹攻，玄回军复战，襄阳兵大败。佺期见势急，夺路走，桓谦射中其马，马蹷坠地，遂为谦杀。杨广单骑奔襄阳，仲堪闻佺期死，大惧，将数百人弃城走，玄将冯该追及之，众散被杀。
　　先是仲堪之走也，文武官吏，无一送者，唯罗企生从之。路过家门，弟遵生邀之曰：「作如此分离，何不一执手？」企生回马授手。遵生有勇力，便牵其手下马，谓曰：「家有老母，去将何之？」企生挥泪曰：「今日之事，我必死之。汝等奉养，不失子道。一门之内，有忠有孝，亦复何恨？」遵生抱之愈急。
　　仲堪於路待之，企生遥呼曰：「生死是同，愿少见待。」仲堪见企生无脱理，策马而去。及玄入荆州，诛仲堪一家，士大夫畏其威，无不诣者。企生独不往，而殡殓仲堪眷属，玄遣人谓之曰：「若谢我，当释汝。」企生曰：「吾为荆州吏，荆州败，不能救，死已晚矣，尚何谢为？」玄乃收之，临刑引企生於前曰：「吾待子前情不薄，何以见负？今者死矣，欲何言乎？」企生曰：「使君既兴晋阳之甲，军次寻阳，并奉王命，各还所镇。升坛盟誓，口血未乾，而旋相屠灭。自伤力劣，不能救主於危，吾负殷侯，非负使君。但文帝杀稽康，其子稽绍为晋忠臣，从公乞一弟以养母，言毕於此，他何云云。」玄乃杀之，而赦其弟。
　　却说杨广逃至襄阳，泣谓琼玉曰：「兄死战场，全军尽没，汝夫家尽遭杀害，襄阳孤城，恐不能守，奈何？」琼玉一闻此信，惊得魂飞天外，哭倒於地。忽报桓谦领大兵数万，来取襄阳，将次到城。杨广忙即上城守护。琼玉咬牙切齿，誓不与桓俱生，随即披甲上骑，率领军士五百，女兵百人，出城迎敌。桓谦乘破竹之势，长驱而来，只道襄阳守将，非降即逃，莫敢相抗。将近城池，却有一女将拦路，便排开阵势，出马问曰：「女将何名？」琼玉答曰：「吾乃杨使君之女琼玉是也。桓贼杀我父、夫，恨不食其肉，寝其皮！汝何人，敢来送死耶？」谦怒曰：「汝一女子，死在目前，尚敢摇唇鼓舌！」喝使副将擒之。琼玉直趣副将，手起一刀，斩於马下。谦大怒，挺枪便刺。琼玉架开枪，举刀便砍，狠战数合，琼玉力怯，回马而走。
　　谦喝道：「哪里去！」纵马追下，琼玉取出一箭，回身射来，谦急闪避，已中左臂遂退不追。琼玉入城，广迎谓之曰：「姪女虽勇，但来军甚锐，只宜坚守，切勿轻敌。」琼玉含泪归府。
　　却说桓谦虽中一箭，幸甲厚不至深伤。明日大军齐至城下，四面攻击，自早至午，城不能克。乃退军十里，便命军士连夜造云梯百架，限在天晓取城。时交五鼓，兵衔杖，马摘铃，直抵城下，架起云梯，挥众蚁附而登。杨广知有兵至，正立城上，率众迎拒，忽一流矢飞来，贯胸而死。军士大乱，谦遂破关而入。琼玉闻城破，急领女兵挺刃出门。府前上马纵横，皆是桓家旗号，不得出，遂挟女兵登屋，以箭射之。进者辄死，众不敢前。及明矢尽，下屋力战，左右皆死，遂拔剑自刎而亡。桓谦重其义，厚殓之。桓玄既吞江陵，复并襄阳，奏凯京师，诏加都督荆雍等七州军事。玄志犹未厌，仍请江州，诏亦与之。自是统据八州，自谓有晋国三分之二，遂萌异志，擅改制度，上斥国政，凡所陈奏，语多不逊，朝廷忧其朝夕为乱，然亦无如之何。
　　却说庾楷本一反覆之徒，前投桓玄，玄仅以南昌太守处之，郁郁不乐。至是玄令镇於夏口，楷意不满，复欲败玄，遣使致书元显曰：「玄在荆州，大失物情，众不为用。若朝廷遣将来讨，楷当内应，以覆其军。」元显得书，谓张法顺曰：「玄可图乎中』法顺曰：「玄承借世资，少有豪气，既并殷、杨，专有荆州，兵日强盛，纵其奸凶，必为国祸。今乘其初得荆州，人情未附，使刘牢之为先锋，大军继之，庚楷反於内，朝廷攻於外，玄之首可枭也。」元显然之，使法顺报於牢之，牢之以为难。法顺还，谓元显回：「观牢之言色，必有二心，不如召入杀之，以杜后患。」元显曰：「我方倚以灭玄，乌可先事诛之？且牢之与玄有仇，不我叛也。」乃於元兴元年正月，下诏罪玄。发京旅一万为中军，命牢之率北府之众为前锋，大治战舰，刻期进发。玄闻朝廷讨己，大惊，欲为自守之计，完聚众力，专保江陵。卞范之曰：「明公英威震於远近，元显口尚乳臭，刘牢之大失军心，若起兵进临近畿，示以祸福，土崩之势，可翘足而待，何有延敌入境，而自取穷蹙乎？」玄从之，乃留桓伟守江陵，抗表传檄，罪状元显，举兵东下。斯时，犹惧不克，常为西还之计。及过寻阳，不见有兵，心始喜，将士之气亦振。庚楷专待官军一到，便为内应。适有奴婢私相苟合，楷撞见之，欲治其罪。其奴逃至玄所，发其谋，玄遂收楷斩之。丁卯，玄至姑孰，遣大将冯该进兵攻历阳，守将司马休之出战而败，弃城走。又司马尚之以步卒九千，屯於横江，其将杨秋以偏师降玄，尚之众溃，为玄所执。
　　元显闻两路兵败，大惧，所仗者唯牢之，屡催进战，不应。原来牢之自诛王恭以后，谓功名莫出其右，而元显遇之不加礼，既为军锋，数诣元显门不得见，因是怨之。又恐玄既灭，己之功名益盛，不为所容，故欲假玄以除执政，复伺玄隙而取之，按兵不动，存一坐观成败之意。斯时，玄虽屡胜，犹惧牢之，不敢遽犯京阙。卞范之曰：「吾观牢之拥劲兵数万，军於溧州，而徘徊不进者，其心必二於元显。若卑礼厚币以结之，与之连和，取元显加拾芥矣。」元从其计，因问谁堪往者。有从事何穆，与牢之有旧，请往说之。元乃使穆潜往，而致书於牢之曰：
　　自古戴震主之威，挟不赏之功，而能自全者谁耶？越之文种，秦之白起，汉之韩信，皆事明主，为之尽力，功成之日，犹不免诛夷。况为凶愚者用乎？君如今日战胜则倾宗，战败则覆族，欲以此安归乎？不若翻然改图，则可以长享富贵矣。古人射钩斩祛，犹不害为辅佐，况玄与君无宿昔之怨乎？
　　牢之见书不语，穆曰：「桓之遣仆来者，实布腹心於君，事成共享其福，君何疑焉？」牢之遂许与和。刘裕、何无忌切谏，牢之不听。敬宣亦谏曰：「国家衰危，天下之重，在大人与玄，玄借父叔之资，据有全楚，已割晋国三分之二。一朝纵之，使陵朝廷，威望既成，恐难图也。董卓之变，将在今矣。」牢之怒曰：「我岂不知今日取桓如反掌，但平桓之后，令我亦振。庚楷专待官军一到，便为内应。适有奴婢私相苟合，楷撞见之，欲治其罪。其奴逃至玄所，发其谋，玄遂收楷斩之。丁卯，玄至姑孰，遣大将冯该进兵攻历阳，守将司马休之出战而败，弃城走。又司马尚之以步卒九千，屯於横江，其将杨秋以偏师降玄，尚之众溃，为玄所执。
　　元显闻两路兵败，大惧，所仗者唯牢之，屡催进战，不应。原来牢之自诛王恭以后，谓功名莫出其右，而元显遇之不加礼，既为军锋，数诣元显门不得见，因是怨之。又恐玄既灭，己之功名益盛，不为所容，故欲假玄以除执政，复伺玄隙而取之，按兵不动，存一坐观成败之意。斯时，玄虽屡胜，犹惧牢之，不敢遽犯京阙。卞范之曰：「吾观牢之拥劲兵数万，军於溧州，而徘徊不进者，其心必二於元显。若卑礼厚币以结之，与之连和，取元显加拾芥矣。」元从其计，因问谁堪往者。有从事何穆，与牢之有旧，请往说之。元乃使穆潜往，而致书於牢之曰：
　　自古戴震主之威，挟不赏之功，而能自全者谁耶？越之文种，秦之白起，汉之韩信，皆事明主，为之尽力，功成之日，犹不免诛夷。况为凶愚者用乎？君如今日战胜则倾宗，战败则覆族，欲以此安归乎？不若翻然改图，则可以长享富贵矣。古人射钩斩祛，犹不害为辅佐，况玄与君无宿昔之怨乎？
　　牢之见书不语，穆曰：「桓之遣仆来者，实布腹心於君，事成共享其福，君何疑焉？」牢之遂许与和。刘裕、何无忌切谏，牢之不听。敬宣亦谏曰：「国家衰危，天下之重，在大人与玄，玄借父叔之资，据有全楚，已割晋国三分之二。一朝纵之，使陵朝廷，威望既成，恐难图也。董卓之变，将在今矣。」牢之怒曰：「我岂不知今日取桓如反掌，但平桓之后，令我从公行也。」牢之默然。裕退，无忌问曰：「我将何之？」裕曰：「吾观镇北必不免，卿何与之俱死？可随我还京口，徐观时势，桓玄若守臣节，当与卿事之。不然，当与卿图之。」无忌曰：「善。」二人遂不告而去。牢之知裕与无忌去，恐军心有变，乃大集僚佐告之曰：「桓玄志图篡逆，吾将勒兵渡江，就此举事，顾与诸君共此功名。」一座愕然，参军刘袭曰：「事之不可者，莫大於反，将军往年反王兖州，近日反司马郎君，今又反桓公，一人三反，何以自立？」语毕趋出，佐吏多散走。
　　牢之不能禁。又敬宣失期不至，军中讹言事泄，已被害。牢之益惶急，乃率部曲北走。军士随路奔散，至新州，仅存亲卒数人。牢之知不免，仰天歎曰：「吾亦无颜渡江矣！」遂缢而死，后人有诗悼之曰：
　　江北江南无路投，大军百万丧荒陬。
　　当时若把桓玄灭，北府勋名孰与侔。
　　却说敬宣迎了眷属，回至班渎，师已北走。随即赶往，行未廿里，只见一人飞骑而来，乃是牢之随身亲卒，见了敬宣，大哭曰：「三军尽散，将军已经自缢。闻朝廷遣将，又来拿捉家属，公子速投江北，避难要紧。」敬宣一闻此信，魂胆俱丧，也顾不得奔丧大事，星夜渡江，往广陵进发，幸得关口尚无拿获移文，於路无阻。一日到了广陵，向高雅之哭诉前事，欲图报复。雅之曰：「若要复仇，必须厚集兵力，徒恃广陵之众，恐不足以济事。现在北府旧将，在北者甚多，可约之举事。」於是，遣使四方，广招同志，一时从之者，有刘轨、刘寿、司马休之、袁虔之、高长庆、郭恭等，皆至广陵，推敬宣为盟主，共据山阳，相与起兵讨玄。消息传入京师，玄闻之怒曰：「鼠辈敢尔！」便命大将郭铨起兵一万，带领勇将数员，浩浩荡荡，飞奔而来。斯时，山阳军旅未备，虽有数千人马，半皆乌合，未识何以拒之，且听下回分解。
第四卷     京口镇群雄聚义　建康城伪主潜逃
　　话说刘敬宣佔据山阳，聚众方图报复，闻有大军来讨，忙同众人整顿人马迎敌。无如兵未素练，人无斗志，战阵方合，四散奔走，进不能战，退不能守，只得弃城而逃。於是敬宣、休之。刘轨奔燕，高雅之、袁虔之等奔秦，今且按下不表。
　　却说何无忌闻牢之自缢，敬宣出奔，不胜感悼，谓裕曰：「北府旧将，半遭杀戮，吾挤恐终不免，奈何？」裕曰：「无害，玄方矫情饰诈，必将复用吾辈，子姑待之。」俄而桓修镇丹徒，引裕为参军，何无忌为从事，二人皆就其职。一日，修入朝，裕与无忌随往。玄见裕，谓王谧曰：「刘裕风骨不凡，盖人傑也。」谧曰：「公欲平天下，非裕莫可任者。」玄曰：「然。」因屡召人宴，以示亲密，玄妻刘氏有智鉴，谓玄曰：「刘裕龙行虎步，视瞻不凡，恐终不为人下，宜早除之。」玄曰：「我方平荡中原，非裕莫济，俟关陇平定，然后议之末晚。」时玄已封楚王，用天子礼乐，妃为王后，子为太子。殷仲文、卞范之阴撰九锡册命等文，朝臣争相劝进。桓谦私问裕曰：「楚王勋德隆重，朝野之情，咸谓宜代晋祚，卿以为何如？」裕曰：「楚王，宣武之子，勋德盖世，晋室微弱，民望久移，乘运禅代，有何不可？」谦喜曰：「卿谓之可即可耳。」谦以裕言告玄，玄亦喜。因诈言钱塘临平湖开，江州甘露降，使百僚集贺，为受命之符。又以前世禅代，皆有高隐之士，耻於当时独无，乃求得西朝隐士皇甫谧六世孙，名希之，给其资用，使隐居山林。屡加徵召不至，诏旌其闾，号曰「高士」。时人谓之」充隐」。
　　元兴二年十二月了丑，群臣入朝，请帝临轩，手书禅诏，遣司徒王谧奉玺绶禅位於楚。帝即避位，逊居雍安宫。百官诣楚王府朝贺。庚寅朔，筑坛於九里山北，即皇帝位，建号大楚，改元雍始。玄入建康宫，将登御座，而牀忽陷。群下失色，玄亦愕然。殷仲文趋进曰：「将由圣德高厚，地不能载。」玄大悦，追尊父温为宣武皇帝，母司马氏为宣武皇后。以祖彝而上，名位不显，不复追尊立庙。或谏之不听，卞承之曰：「宗庙之祭，上不及祖，有以知楚德之不长矣。」
　　玄自即位，心常不自安。一夜，风雨大作，江涛拥入石头，平地水数丈，人屍漂流，喧哗震天。玄闻之惧曰：「奴辈作矣！」后知江水发，乃安。性复贪鄙，闻朝士有法书名画，必假樗蒲得之。玩弄珠王，刻不离手。主者奏事，或一字谬误，必加纠摘，以示聪明。制作纷纭，朝换夕改，人无所从。当是时，三吴大饥，户口减半，会稽郡死者什三四。临海、永嘉等县，人民饿死殆尽。富室衣纙纨，怀金玉，闭门相守饿死，而玄不加恤。更缮宫室，土木并兴，督迫严促。由是中外失望，朝野骚然。秘书监王玄德同弟仲德，一日来见裕曰：「自古革命，诚非一族。然今之起者，恐不足以成大事。异日安天下者必君也。」裕久有建义意，因答曰：「此言吾何敢当？倘有事变，愿同协力。」仲德曰：「吾兄弟岂肯助逆者哉？君如有命，定效驰驱。」於是密相订约而去。
　　时桓宏镇青州，遣主簿孟昶建康。玄见而悦之，谓参军刘迈曰：「吾於素士中，得一尚书郎，与卿共乡里，曾相识否介？」迈问：「何人？」曰：「孟昶。」迈素与昶不睦，对曰：「臣在京口，惟闻其父子纷纭，更相赠诗耳。」玄笑而止。昶闻而恨之。桓修将还镇，裕当共返，托以金创疾动，不能乘骑，乃与无忌同船共载，密定匡复之计。既至京口，会盂昶还家，亦来候裕。裕谓之曰：「草间当有英雄起，卿闻之乎？」昶曰：「今日英雄有谁，正当是卿耳。」裕大笑，相与共定大计，密结义勇。一时同志者，有刘毅、魏咏之、诸葛长民、檀凭之、王玄德、王仲德、辛扈兴、童厚之、毅兄迈、裕弟道规等二十七人，愿从者百有余人，皆推裕为盟主。裕乃命孟昶口：「吾弟道规为桓宏参军，卿为主薄，可在青州举事，吾使希乐共往助之，杀宏收兵，据广陵。」希乐，刘毅字也。又谓魏咏之曰：「长民为刁逵参军，卿往助之，杀逵收兵，据历阳。」谓辛扈兴、童厚之曰：「卿二人速往京师，助刘迈、王玄德兄弟，临时为内应。吾与无忌在京口，杀桓修，收兵讨玄。」约定同日齐发，不可迟误。众人受命，分头而往。
　　且说盂昶妻周氏，富於财，贤而有智。昶归语其妻曰：「刘迈毁我於桓公，使我一生沦陷，我决当作贼，卿幸早自离绝，脱得富贵，相迎不晚也。」周氏曰：「君父母在堂，欲建非常之业，岂妇人所当止，事若不成，当於牢狱中奉养舅姑，义无归志也。」昶怆然久之而起，周氏追昶还坐，曰：「观君作事，非谋及妇人者，不过欲得财物耳。」因指怀中儿示之曰：「此儿可卖，亦当不惜，况财物乎！」昶曰：「果如卿言，此时济用颇紧，苦无所措。」妻乃倾囊与之。昶弟顗，其妇即周氏之妹，周氏诈谓之曰：「昨夜梦殊不祥，门内绛色物，悉取以来，为厌胜之具。」其妹与之，遂尽缝以为战士袍。又何无忌将举事，恐家人知之，夜於屏风后作檄文。其母刘氏，牢之姊也，登高处密窥之，知讨桓玄，大喜，呼而谓之曰：「吾不及东海吕母明矣，汝能为此，吾复何恨！」问所与同谋者何人，曰：「刘裕。」母益喜，为言，玄必败，裕必败。无忌气益壮。
　　乙卯，裕及无忌托言出猎，收合徒众百余人。诘旦，京口城门开，无忌着传诏服，称敕使居前，徒众随之而入。桓修方坐堂上，无忌突至堂阶，称有密事欲白，乞屏退左右，修挥左右退。问何语。无忌出不意，拔剑斩之。大呼，徒众并至，挺刃乱击，左右皆惊窜，遂持其首诣裕。裕大喜，以首号令城上时，司马刁宏闻变，率文武官吏来攻裕。裕登城谓之曰：「郭江州已奉乘舆反正於寻阳，我等并受密诏，诛除逆党。今日贼玄之首，已枭於大航矣。诸君非大晋之臣乎？尚欲助逆耶？」众信之，一时并散，遂杀刁宏。
  </div>
  <div class="pagination">
   <span class="current-page">
    1
   </span>
   <a href="南北史演义_page2.html">
    2
   </a>
   <a href="南北史演义_page3.html">
    3
   </a>
   <a href="南北史演义_page4.html">
    4
   </a>
   <a href="南北史演义_page5.html">
    5
   </a>
   <a href="南北史演义_page6.html">
    6
   </a>
   <span>
    ...
   </span>
   <a href="南北史演义_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
