<!DOCTYPE html>
<html>
<head>
    <meta charset="UTF-8">
    <title>东西晋演义 - 第 11 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西晋演义 - 第 11 页/共 35 页</h1>
    <div class="content">　　四月，刘聪之子刘粲欲杀太弟刘乂，无计，因与左右近侍商议，使太弟党谓乂曰：“适奉中沼云，京师将有变，宜束甲以备。”乂信之，命宦官皆裹甲。粲以其计告靳准、王沈二人。
　　次早白汉主聪曰：“太弟将为乱，自与宦官皆裹甲矣。”聪大惊，使人探之，东宫宦官果皆裹甲，因此信之。大怒，命靳准持军收东宫官属，坑士卒万五千余人，废刘乂为北部，刘粲寻使靳准杀之。乂形神秀爽，宽仁有气度，故士心多附之。汉主聪闻其死，哭之曰：“吾兄弟止予二人而不相容，安得使天下知吾心耶？”言讫，命厚葬之。
　　时六月，豫州牧荀组及冀州刺史邵续、青州曹嶷、宁州王逊等，皆表劝晋王进尊号。晋王不许。
第一一四回　祖逖取谯击石虎
　　初，流民张平、樊雅各聚众在谯城为坞主，晋王为丞相时，遣参军桓宣去说而下之。及祖逖屯庐州，使参军殷义诣谯城说张平、樊雅，殷义意轻张平，视其屋曰：“可作马厩。”见大镬曰：“可铸铁器。”平曰：“此乃帝王镬，天下清平方用之。”义曰：“卿未能保其头而爱镬耶？”张平大怒，命人将义斩之。勒兵固守谯城，因此逖攻之岁余不下，逖乃诱其部将至，使杀之。雅、平犹据谯城，逖攻之不克。
　　中郎将王含闻逖攻谯经岁不下，乃遣桓宣将兵五千前来助逖。逖待宣甚厚，因谓宣曰：“雅众被困穷极，卿信义已著于彼，今复为我说雅，雅必能从降。”宣欣然领诺，单马从二人至谯城下，叫开门入内，说雅曰：“祖豫州方欲平荡刘、石，倚卿为援。前殷义轻薄，非豫州之意。卿能降，可保无危也。”
　　雅从之。即开城门与宣诣逖营请降。逖受之，乃引众入谯城屯住，桓宣以兵还去。石勒闻知，遣其子石虎以兵五万来围谯城，王含复遣桓宣以兵五千来救，与祖邀约会夹攻。石虎大惧，以兵解去。祖逖使使表宣为谯国内史，晋王从之。晋王又遣使传檄天下，称石虎敢率犬羊渡河纵毒，今遣琅邪王裒等水陆四道，径造贼窟。因授逖节度，寻复召裒还建康，数月而卒。晋王恸哀不已。
　　七月，汉主聪与群臣议立子相国刘粲为太子，命入东宫。
　　却说段匹磾与众推刘琨为大都督，传檄其兄辽西公疾陆眷及叔父涉复辰并弟末柸等，共讨石勒。兵皆会集欲行，其弟末柸不服其兄匹磾，说复辰、陆眷曰：“今匹磾不与叔父兄弟等同议，而与他人同盟讨贼，令父兄而从子弟调遣，可不耻也？不若罢兵而还。”众默然。来日陆眷、辰、柸各引兵还去。匹磾见叔父兄弟皆解去，不能独留。亦还蓟城讫。
第一一五回　周访杨口破杜曾
　　却说郑板等因王敦留陶侃，乃与杜曾诸将拒王廙。众心不一，攀惧请降，于是攀、曾降王廙，请以兵击第五猗以自赎罪。
　　廙从之。自将赴荆州，留长史镇杨口垒。竟陵内史朱伺谓廙曰：“杜曾，猾贼也，外示屈服，宜大部分未可便西。”廙矜厉自用，以伺为老怯，遂行而去荆州。杜曾果还攻陷杨口，乘胜径造沔口。晋王闻知，使豫章太守周访击之。访集众八千进至沔阳，使将军李桓督左甄，许朝督右甄，自领中军。次日交战，杜曾以众先攻左右甄，周访自阵后射雉以安众心，传令其众曰：“一甄败鸣三鼓，二甄败鸣六鼓，”曾与二甄战，自旦至申，两甄皆败。访始选精锐八百人，自行酒与众饮之，敕不得妄动。
　　忽闻鼓音乃进，杜曾之兵未至三十步，访遂亲鸣鼓。将兵皆腾踊奔出，八百精锐跃出冲阵。曾众大溃，访追击之。曾兵大败，十伤其七。访追杀至夜，诸将请待明日。访曰：“杜曾骁勇能战，向者吾以计使彼劳我逸，故克之。若待来日，安得胜也！宜及其衰，乘之可灭也。”言讫，鼓行而进，遂定汉沔。杜曾走保武当县而据之，王廙始得至荆州，以功表知晋王，晋王迁访为梁州刺史，命其屯襄阳。又遣使以刘琨为太尉。
　　是年十一月，征南将军司戴邈上疏请立太学，其疏曰：丧乱以来，库序隳废，议者或谓平世尚文，遁乱尚武，此言似之而实不然。今王业肇建，万物权舆，正宜笃道崇儒，以励风化耳。
　　晋王览之犹豫，王导亦上曰：“宜设库序，择贤子弟并入于学，选博学、修礼之士而为之师，化成俗定，莫尚于此。”
　　晋王始纳之，乃令设太学，命宿儒师之。
　　史说郭璞，字景纯，河东人也。好经术，博学有高才而讷于言论。词赋为中国冠，好古文奇字，深晓阴阳星历。有郭公者客居河东，精于卜筮，璞从之受业。公以《青囊中书》九卷与之，由是遂洞五行、天文、卜筮之术，禳灾转祸，通致无方，虽京房、管辂不能过也。璞门人赵载尝窃《青囊经》，未及读而为火所焚。
　　璞既精通天文及卜筮之术，见惠帝时政出群下，乃与筮之，知难将作。于是避地东南来，闻抵将军赵固。会固所乘良马死，惜之，忧闷不出府堂。璞善能治活，乃至门下，唤门吏人报。
　　吏曰：“赵将军因死良马心忧不乐，岂遑迎接宾客乎？足下暂退，来日相见。”璞曰：“敬为此事而来，你可通报，我能活马耳。”吏惊人通报赵固曰：“门外有一先生要见将军，我道将军死马心下烦恼，你可来日相见。其先生道，他能令此马再活。”固曰：“岂有此人？与吾请进。”吏即出曰：“将军在堂，请先生人见。”郭璞进，与固相见礼毕，固问曰：“先生高姓贵表，愿闻大名。”璞曰：“学生姓郭名璞，乃河东人也。闻将军良马已死，特来医治。”固曰：“马已死了，何以能活？”璞曰：“须得健夫二三十人，皆持长竹竿往东行三十里，有一丘林社稷者处其中。有一神物似兽在于中林巢树，使众人持竿打拍，必得此物，将归能救此马即活。”赵固曰：“若还活得此马，重酬先生。”言讫，使三十余人依璞所言，各持长竿至丘林打拍，果获一兽似猴，将归放马尸旁。此兽一见死马，便嘘吸其鼻，顷之，马奋起嘶鸣，食亦如常，其兽忽然不见。
　　因此赵固奇之，将银十锭酬谢，欲留之，璞不从，受其酬金，复出游行。
　　来至庐江汪吉家，借宿开店卜筮。见吉家有一少婢，生得娇美，心甚爱之。无由而得，乃私取小豆三斗，至夜绕吉宅前后撒之，不知念甚咒文。次日，吉早晨出来开门，见赤衣人数干围其屋。汪吉急入内，取兵器与众出来掩杀，忽不见，心甚恶之，乃请璞卜卦。璞投卦曰：“君家不宜畜此少婢，其婢主招邪耳，可令人将于东南二十里外卖之，慎勿争价。吾代君书符去捉，则妖怪可除也。”吉从之。令人将婢去东南发卖，璞密使人将银去买之。时璞与吉书符投于井中，数千赤衣人皆反自缚投于井中，遂灭其迹。吉大悦，以钱酬谢郭璞。璞出东南取其婢为妾，始渡江南来谒王导。
　　导素闻其名，深敬重之，引为参己军事。次日，王导令其筮江南之事，所言皆验，如眼亲见。因此而荐于晋王曰：“有一贤土自北而来，姓郭名璞，乃河东人也。通圣好术，博学多才，上晓天文，下识地理，诸子百家、阴阳历数、卜筮术数，无所不晓。现在臣家，大王宜重用之。”晋王曰：“既有此人，何不召来见吾？”导即使从人召郭璞朝见晋王。晋王曰：“孤闻王导谈足下之德，敬召以问德政得失，何如？”时阴阳错谬，刑狱繁兴，璞上疏曰：夫寅畏者所以向福，怠傲者所以招祸。宜荡除瑕赞阳布德，则民仰戴归心矣。
　　晋王纳之，以璞为尚书郎。其后，璞言便宜，多所匡益。
　　而郭璞性轻易，不修威仪，嗜酒好色。时或过友人干宝，宝诫之曰：“君贪杯好淫，此非适性之道也。”璞曰：“吾所受有本根，用之常恐不得尽，卿乃忧酒色之为害乎？”
第一一六回　汉主刘聪弑愍帝
　　十二月，汉主聪设朝，下诏命排弯驾出畋平阳。汉主自坐车驾，又使愍帝行，车骑将军戎服执戟前导，出平阳门，百姓聚观。内有认得憨帝者，因指之曰：“此故长安天子也。”由是百姓争前而观之，父老皆感叹而有垂涕者。汉主聪出猎罢回宫，太子刘粲言于聪曰：“昔周武王岂乐杀纣乎？正恐同恶相求，为患故也。今日出猎，百姓见晋帝前导，各有思泪，意尚附晋也。不早除之，免贻后患。”聪曰：“前杀庾珉辈而民心犹，如是吾未忍也，且少观之。”
　　次日，聪命排宴于无极殿，大会文武百官。行酒三巡，汉主又使愍帝劝酒。帝眼中垂泪，只得劝完。汉主又使愍帝洗爵，愍帝亦只得洗爵。污了衣服，欲推更衣而出，汉主不与出外，又使之执盖，憋帝泣而执之。当晋臣多被擒在此者，尽皆涕泣。
　　有尚书郎辛宾掩住愍帝，大哭曰：“因不能杀贼保国，使陛下遭辱，臣非贪生。”言讫，夺帝所执盖，来撞汉主。汉主大怒，命武士牵辛宾出殿外斩之，平阳百姓无不嗟叹。有诗曰：
　　晋君忍耻在平阳，可惜辛宾尚书郎。
　　樽前抱主因身死，提起教人痛断肠。
　　时洛阳守将赵固、河内太守郭默皆引兵侵汉，扬言曰“要当生缚刘粲，以赎天子。”刘粲大惊，言于汉主聪，命将愍帝杀之。因此晋帝遇害于平阳，谥曰孝愍。
　　按西晋四帝共五十二年，始于武帝乙酉篡魏自立，终于愍帝丙子为伪汉刘聪所灭。
　　却说晋王睿躬亲课督农桑，二千石长吏以入谷多少为殿最，诸军各自佃作，即以为禀。而辽西公段疾陆眷卒，其子劝叔父涉复辰自立，末柸深恨之，乃诈奔丧，乘虚以众入内，袭杀复辰，复辰无备被害。于是，末柸自称为单于，以统大众。
第一一七回　晋王容即皇帝位
　　大兴元年二月，愍帝凶闻至建康，晋王自斩衰居庐，百官请上尊号，不许。纪瞻曰：“晋氏统绝，于今二年，西都燔荡，宗庙无主。刘聪窃号于西北，而陛下高让于东南，此所谓揖让而救火也。”晋王犹不许，使殿中将军韩绩撤去御座。绩欲上殿，纪瞻叱之曰：“帝座上应列星，敢妄动者斩。”绩不敢上，反退入班。晋王为之改容，欲奉请。周嵩上疏曰：古之王者，义全而后取，让成而后得，是以享世长久。今梓宫未返，旧京未清，宜开延嘉谋，训卒厉兵，先雪大耻，副四海之心，则神器将安适哉！
　　晋王览毕，将从之。百官恨其忤旨，乃出嵩为新安太守，嵩乃周顗之弟也。次日，晋王大会文武，去讨汉刘聪，以雪大耻，百官诸将不肯行。晋王望北而哭，情动万民。王导、刁协一班文武，又表请即帝位。表曰：臣导等上言，迩者刘聪掳弑愍帝，天下无主，万民咸思晋司马氏。今上无天子，海内遑遑，縻所仰戴，致各处守吏上书者五百余人，咸称符瑞图谶，名应大王。玉册见于临安，神玺出于江宁。其文曰：“长寿万年，日有重晕。”又闻重谣云：“五马浮渡江，一马化为龙。”此天命大王以符中兴。武帝定有天下，国号大晋，到此不幸，遭胡所灭。惟大王乃宣帝琅玡亲王之胄，仁高德广，天下咸闻，民皆仰焉。伏望大王应天顺人，早登大位，以承宗庙，昭布天下，祚永万年，祖宗幸甚！
　　晋王览表大惊，曰：“汝等皆欲陷孤为不忠不孝之人耶？”
　　王导曰：“非也，刘聪竖子尚自可立，何况大王承父兄之基业乎？”晋王勃然作色曰：“今愍帝被害，孝服在身，吾岂能效逆贼所为耶？”遂大怒而起，入于后宫。众官皆散。后三日，王导又约百官候晋王出，皆拜于前。太傅卞壶曰：“天子已被刘聪所弑，主上不即帝位而兴师讨贼，是不忠不孝也。今天下之民皆欲主上为君，与先帝雪仇。今主止不行，是失民望也。愿熟思之。”晋王曰：“吾虽宣帝之曾玄，今普天率土之滨，并不曾有半分德泽以及于万民。今立为帝，是篡逆也。愿死誓不为不忠不孝之事，汝等欲陷孤万世骂名乎？”王导苦谏，又并不听。
　　次后凡奏请立位，晋王并无半分应允。因此王导设计，托病不出。晋王听知王导病，乃自驾到王导府，下车直至卧榻，问曰：“军师所感何疾？”导答曰：“忧心如火焚，恐命不久矣。”晋王曰：“军师所忧何事？”导推托几次，不肯言。晋王坚意请问，导愀然叹曰：“导自得遇主上，相从到今，言听计从。幸主上有建业之地，不负夙昔也。今文武数百员皆欲主上为君，共图禄爵，以耀祖宗，不期主上坚执，如是则文武皆有怨心，不久必皆散去矣。文武若散，敌人来攻，建业休矣。导安得不忧也？”晋王曰：“非是推阻，但恐惹天下之议论耳。”导曰：“圣人有云，‘名不正则言不顺，言不顺则事不成’。今主上名正言顺，有何不可？岂不闻天与不取，反受其咎？”
　　晋王曰：“待军师病起，行之未迟。”王导把屏风一击，外面一班儿大臣皆入拜曰：“大王既允，便请择日以受大位。”晋王曰：“陷吾骂名者，皆汝等也。”王导奋然曰：“大事已定，来日即位。”言讫，各散。次日，百官具龙旗、恭辂、仪仗、銮驾，迎请晋王登位，祭天地。侍臣刁协于殿上读其文曰：维大兴元年戊寅四月丙子，皇帝睿敢用玄牡，敢昭告于皇天上帝，后土神祗，晋有天下，历数无疆，于胡人篡盗，俘害上帝，社稷幸存。今刘聪兴兵，戳害生民，罪恶充积。群臣将士以为社稷隳废，睿宜修之。嗣我二帝，代天行罚。睿以不惠，惧忝帝位，询于庶民，外及蛮夷。佥日天命不可以不答，祖宗不可以久替，四海不可以无主，率土咸望在予一人，畏天之明命，又惧晋室将湮，于是谨择元日与百僚登坛，受皇帝玺绶，循燔遍告类于天神，惟神享祚于晋，永绥四方。
　　晋王既受玺绶，捧于四面，让之曰：“睿无才德，请有德者立。”群臣皆曰：“主上平定天下，功德昭于四海。况是大晋嫡派，宜即正位，复何让焉？”于是，百官皆呼万岁。拜舞已毕。改元为大兴元年，国号“东晋”。以其子司马绍为皇太子，以王导为司徒，以导兄王敦为大将军，其余大臣，各有加封。
第一一八回　元帝颁诏赦天下
　　却说晋中宗元皇帝司马睿，字景文，乃宣帝曾孙，琅玡王司马觐之子。初为安东将军，因愍帝被伪汉刘聪所弑，诸将固劝，乃即大位于建康，国号东晋，改元建武元年，在位十六年，寿四十六。
　　昔魏文帝篡汉，任司马氏为相，世执魏政。魏明帝时，宝石负图有石马七，乃牺牛之像，时又有“牛继马后”之谣。按司马懿启封于晋，至愍帝方及七代，应“七马”数也。怀、愍二帝，值五胡乱华，为贼刘聪所掳。帝乃琅玡王也，同西阳王羕等五王渡江来，父老裹粮而归之，遂据地建康而为都焉，是为东晋元帝。时有“五马浮渡江，一马化为龙”之说。其帝实非司马氏也，乃琅玡秦王妃夏侯氏，因与小吏牛金私通所生，而冒司马姓，实牛姓是也，是应“牛继马后”之谶也。
　　元帝既即大位，乃赦天下，其余文武增一等。帝与文武商议，欲赐诸吏投刺劝进者，加位二等；民投刺者，皆除吏，凡二十余万人。散骑常侍熊远曰：“陛下应天继统，率土归戴，岂独近者情重远者轻？不若依汉法遍赐天下恩爵以为普晋，且可以息检窍之烦，塞巧伪之端也。”帝不从，群臣又请更立太子司马绍为皇太子，帝从之。
　　绍仁孝，喜文辞，好武艺，且好贤礼士，容受规谏，与庾亮、温峤等为布衣之交。亮丰格峻整，善谈老庄，帝器重之。
　　庾亮妹为绍妃，使亮侍讲东宫。帝好“刑名家”，以韩非书赐太子绍。亮谏曰：“申、韩刻薄伤化，不足法圣心。”太子纳之。
　　史说刘隗，字大连，彭城人。少有文翰，因避乱渡江，帝以为从事中郎。帝既即位，委以重任，深器重之。时庐江太守梁龛，明日该除妇服，今日请客奏伎。当丞相长史周顗等数十余人，知龛有丧服未满，而宴会非礼，乃会刘隗入见元帝，奏梁龛慢服之愆。因上曰：“夫嫡妻长子，皆期杖居庐。故周景王有三年之丧。既除而宴，古训犹在。况龛匹夫，暮饮朝除，慢服之愆，宜肃纪律，请免龛之官。”帝纳之，减龛俸一月，于是群臣无不惮之。
第一一九回　邓伯道弃子留侄
　　史说邓攸，字伯道，平阳人。祖父邓殷，尝为淮南太守，梦行水边，见一女子，猛兽自后断其盘囊。请入圆梦。占者曰：“水边有女汝字也，断盘囊者，新兽头代故兽头也，子不作汝阴，当作汝南也。”后果应其梦，迁为汝阴太守。及至攸，父早丧，少孤，与弟同居，为镇东将军。贾混甚厚遇之，攸常诣其府，贾混以百姓案讼之事示攸，因谓曰：“卿能为我一决乎？”攸不视曰：“孔子云‘听讼，吾犹人也，必也使无讼乎！’”贾混因此奇之，以女妻攸。
　　至是，石勒兵至，百姓皆逃。邓攸以牛马负妻子，而又被勒兵掠去牛马，只得步走，以箩自担其儿及弟之子邓绥而行。
　　攸自度盘缠稀少，恐不得两全，乃谓妻贾氏曰：“路遥途远，盘缠稀少，宜减一口，方可保全到南。”贾氏曰：“可弃绥也。”攸曰：“吾弟早亡，唯有一息，理不可绝，只应弃我儿耳！幸而得存，我与你年纪未老，后当有子矣。”妻泣曰：“恩不及如夫妇，亲不及如父子，君何舍子而留侄耶？”攸曰：“今事急矣，不得不弃，若留子弃侄，弟必绝嗣，旁人谓我不义。”
　　由是妻大哭而从。邓攸乃放子于路，抱绥而走。其子朝弃暮赶及，明日攸以绳缚于树而去。
　　来至江东，元帝闻其义，以邓攸为太子中庶子。时吴郡缺太守，人多欲之，元帝以授邓攸。
　　攸载米至郡，俸禄无所受，惟饮吴水而已，在郡刑政清明，百姓欢悦，为中太守。因称疾辞职归。郡有常例，凡太守辞职旨，送迎钱至数百万，因此吏民以其钱送攸。攸不受一钱，于是百姓数千人，不忍其去，乃留牵攸船，船不得行，攸乃少停，至夜中密发遁去。故吴人歌之曰：
　　统如打五鼓，鸡呜天欲曙。
　　邓侯挽不留，谢令推不去！
　　攸归家，思自弃子之后，妻不复孕。乃置妾某氏，因询其家同，妾说是北人，遭乱流落至此，因道父母名姓，乃攸之甥。
　　攸遂嫁之，不复蓄妾，因以无嗣，时人义而哀之，为之语曰：“天道无知，使邓伯道无儿！”
　　时晋帝遣使以慕容廆为龙骧将军、大单于，廆既受其爵，以游邃为龙骧长史，以刘翔为主簿，命邃创朝仪。裴嶷曰：“晋室衰微，介居江表。中原之乱，非明公不能拯也！今诸郡虽各拥兵，然皆顽愚相聚，宜以渐并取为西讨之资，未可便尊以撰朝仪。”廆悦之，以嶷为长史，委以军务之谋。诸部弱小者，稍稍击取之，皆嶷之力也。
第一二○回　李矩遣将夺汉营
　　却说荣阳太守李矩，闻洛阳太守赵固率兵攻汉，被汉太子粲兵所败，乃遣将军郭默、郭诵领军一万，来救赵固。诵等既领兵出，谓部将耿稚曰：“今汉太子刘粲，屡胜赵固，必不设备，更谓困穷无救，不知我等动兵；你可引精骑八千，晓行夜伏，去到汉营，待夜举火烧其积垒，擂鼓呐喊，称道晋兵百万在此劫营，彼必自相残杀；乘乱而入，可得汉营，彼必逃溃。若得其险要，则刘粲可擒。”
　　稚得令即出，引精骑八千，依计而行。来到汉营，果无准备，至夜耿稚令诸将放火，鸣鼓呐喊。汉太子刘粲闻知晋兵劫寨，乃引心腹逾营先走，奔据阳城。汉兵无主，俱各不知是计，以为晋兵已杀入营，又黑夜并不相认，俱各自相残杀，乱窜逃溃，耿稚等乘势杀散其众，入掳其营，救灭其火，于是稚等获汉器械军资，不计其数。
　　汉王聪闻知大惊，急使太尉泡隆率骑二万来助太子刘粲，合兵围住其营，稚见李矩大兵不至，令军士杀所获牛马而食之，放火焚其军资，以兵突围而出，奔武牢关屯住，于是赵固得此一军为救，徐徐而退屯祝朝廷闻知李矩遣将大破汉太子刘粲之兵，使人特诏，以矩都督河南三郡诸军事。
　　却说都尉陈安与相国司马保，举兵逼上邽县，保便使告急于张实，实遣步骑一万救之。军至新阳，闻愍帝崩，司马保欲谋称尊号。破羌都尉张诜知而言于实曰：“南阳王轻忘大体，而亟欲自尊，不能成功。晋王近亲，且有名德，当率天下以奉之。”实从之，遣牙门将军蔡忠奉表诣建康。及至，晋王已即帝位，重赏蔡忠而还。然实竟不用江东年号，自称建兴。
　　四月，帝加王导骠骑大将军、开府仪同三司。于是，导使从事顾和等行扬州郡国从事，去而复返。各言二千石官长得失，独顾和无言，导问之，和曰：“明公作辅，宁使网漏吞舟，何缘采听风闻，以明察为政耶？”导咨嗟称善。
　　时汉“螽斯则百堂”火焚，烧死刘聪之子二十一人，聪痛哭不已。
第一二一回　汉以王沈婢为后
　　中常侍王沈养女有美色，汉王刘聪闻知，立以为其皇后。
　　当尚书令王鉴、中书监令崔懿之、曹恂上书曰：“臣闻王者之立后也，将以上配乾坤之性，象二仪敷育之义。主承宗庙，母临天下，后土执馈，皇后必择世德名媛，幽娴淑善，副四海之望，称神祗之心。是故周之追母姒氏，以兴‘关畀之化，飨祚百世。孝成任心纵欲，以婢为后，使皇统亡绝，社稷沦倾。有周之隆，既如彼矣；大汉之祸，又如此矣！奈何一旦以婢主之？臣恐无福于国家也！”
　　汉主不纳，鉴又谏曰：“借使沈之女形余却丑，犹不可以尘椒房，况其家婢耶？”聪大怒，命王沈收鉴等三人诛之。鉴等临刑，沈以杖叩之曰：“庸奴复能为恶耶？”鉴嗔目叱之曰：“竖子！灭大汉者，正汝鼠辈与靳准耳！”懿亦叱准曰：“汝心枭獍，必为国患！汝既食人，人亦当食汝！”言讫而死，朝中无不嗟叹。
第一二二回　匹磾杀太尉刘琨
　　却说刘琨世子刘群，为段末柸所得，末柸厚礼之。并许琨为幽州刺史，欲与琨袭之。兄匹磾密遣人赍群书，请琨为内应。
　　使人为匹磾逻骑所获，将其书来与匹磾，匹磾以其书示琨曰：“吾意亦不疑公，因以白公耳！”琨曰：“吾与公同盟，庶雪国家之耻；若儿书密达，亦终不以一子之故，负公而忘义也。公可察之！”匹磾初无害公之意，将听其还屯。其弟叔浑谏之曰：“刘琨虽无谋害之心，必定决谋归之意，若听其一面之虚词，放其远屯，决不可制矣！不若留之。”匹磾遂留琨不与还屯。会代郡太守辟闾嵩，潜谋欲袭匹磾而不留琨。事泄，匹磾令人收刘琨缢杀之。
　　刘琨从事卢谌等，闻琨被匹磾所害，帅琨余众来依末柸，末柸受之。朝廷已知，以匹磾尚强，冀其能平河朔，乃不为琨举哀，及让匹磾之过。温峤闻琨被害，上表称刘琨尽忠帝室，家破身亡，宜加褒恤。后匹磾死，帝方加赠琨太尉，谥曰“愍”。于是夷狄之人，俱恨匹磾。
　　初，温峤为刘琨奉表诣建康也，其母崔氏固止之，峤绝裾而去。既至，屡求返命，朝廷不许。会琨死，帝除娇为散骑侍郎。峤闻母亡，阻乱不得奔丧，固让不拜，苦请北归。诏曰：“今粲逆未枭，请军奉迎梓宫，犹未得进，峤可以私难而不从王命耶？”不得已受拜为散骑侍郎。
　　时六月，帝以刁协为尚书令。协性刚悍，与物多忤，与侍中刘隗俱为帝所宠任。欲救时弊，每崇上抑下排阻豪族，为王氏所疾。诸琐碎之政，皆云隗、协所建，协又使酒侵毁公卿，见者皆侧目。
第一二三回　代王郁律破刘虎
　　七月，铁弗国刘虎，名刘武，先与猗卢，在并州结仇，及回国，聚数万众，前来复仇。杀至北部，北部大人告急于代王郁律。代王尽起本部军兵来援。武闻知代兵来，亦引军于盘河布阵，代王列阵桥西。
　　代王横槊立马于桥上大呼曰：“背主之徒，如何不见？”
　　武亦乘马而出，指代王曰：“你先助刘琨以杀吾，今特来复仇耳！”代王曰：“昔先帝以汝为不忠不义之人，助桀为虐，故约刘琨杀汝，汝不知悔，反逞狼心狗行，尚欲来侵吾地耶？”
　　刘武大怒，策马挺枪，直杀上桥，代王看见，忙使东部大人上桥迎敌。东部大人跃马而出，与刘武交锋，战有十合，武抵当不住，拨回马便走。东部大人乘势追赶过桥。武走入阵中，东部大人拍马径入阵来，如入无人之境，往来在阵中追赶。武手下健将四员，接住厮杀，被东部大人刺一将下马，其三将奔散。
　　东部大人追刘武透出阵后，武只得弃众望山谷而逃。东部大人骤马在后，厉声高叫：“快快下马受缚，免汝一死！”武弓箭尽落，头盔坠地，纵马逃出寨外而去。其部落尽降于代王，代王遂有西域之地，兵马精强，复振北方。
第一二四回　刘约死去复还魂
　　却说汉主聪子刘约死去，一指尚温，遂不敢殡殓。忽然苏醒，对宫人言：“见祖父刘元海于不周山，经五日，复从至昆仑山，三日而返于不周山。见诸王公卿将相死者，悉在宫室，宫室甚是雄壮，号曰‘象珠离国’。当元海谓约曰：‘东北有遮须夷国，无王，久待汝父为之王耳。汝父后三年当来，来后中国大乱，汝且还，后年当来见汝。’不日约拜辞而归，道遇一‘猗尼渠余国’，国王引约人宫，与约皮囊一枚，曰：‘与吾遗汉皇帝。’因谓约曰：‘刘郎后年来必见过，当以小女相妻。’”约归，置皮囊于几上，俄而苏起，使左右去几上取皮囊开之，有一方白玉。题文曰：“猗尼渠余国大王，敬信遮须夷国大王，岁在‘摄提’，当相见也。”刘约驰将此玉呈上聪看，及见元海之言，一一奏上。汉王聪听此说，大悦曰：“吾不惧死矣！”后聪死，果将此玉同葬焉。
　　时东宫鬼哭，赤虹经天，或奏曰：“上下当为三分，愿陛下早为之所。”汉王弗听，怒入后宫，闷闷不已。遂寝疾，遣使征刘曜、石勒受遗诏辅政，二人皆固辞不至。于是聪乃以刘曜为丞相，领雍州牧；石勒为大将军，领幽冀牧；上洛王刘景、济南王刘骥并录尚书事；以靳准为大司空，皆迭奏事。次日将危，召太子刘粲，并靳准入卧所，流涕满面，嘱以后事。准亦涕泣曰：“陛下善保龙体，不须烦恼。”聪曰：“朕今日不豫，以太子托卿，卿宜尽忠王室，不怀二心！”准叩头曰：“臣安敢不竭股肱之力，效忠贞之志！陛下将息龙体，臣等必尽犬马之报。”是夜聪崩，计在位九年，改元者三。
　　宫人报知太子，太子与百官举哀，发丧已毕，靳准与群臣扶太子刘粲登位为汉主，俱各山呼万岁。君臣礼毕，国号大汉，汉王封靳准为大将军，录尚书事，一应军国大事，皆决于靳准。
　　汉主粲晨夜烝淫，奸宿刘聪之后——靳氏、宣氏、樊氏、王氏等妃。此五皇后，皆年未满二十，并有国色，故粲贪烝，不出理政。
　　靳准见汉王粲淫乱无道，阴有异志，私谓粲曰：“迩闻上洛、济南诸王，欲行伊、霍之事，陛下宜早图之。”粲信之，使人收刘景、刘骥杀之。粲游宴后宫，军国之事，一决于准。
第一二五回　靳准谋灭汉王粲
　　八月，靳准与弟靳术商议曰：“今汉王粲无道，烝乱宫室，不理朝政，吾欲勒兵诛之，取其天下，你可助我一臂之力，共享富贵。”术曰：“愿从兄命。”准曰：“来日弟与吾二人勒兵入宫，尽诛刘氏，百官自从。”计会已定。
　　次日，靳准、靳术兄弟，各披甲执锐，领甲兵二万人，术引兵突入宫廷，但见阉官，不论大小，尽皆杀之。靳准斩关而入，樊陵、许相出殿来呼：“不得无礼！”术立斩二人，以下尽皆奔走。赵广、夏胜四个，赶在翠华楼上放火，跳下楼，就楼前被剁做肉泥。宫中火焰冲天。汉王粲同五皇后，并内省官属，复从走北宫。靳准正在宫中，环甲持戟，立于阁下，望见汉王拥五后过来，大呼：“烝贼休走！”喝众军向前，将汉王粲并五后擒祝又令军士入宫，将汉王宗室刘氏男女、少长尽皆杀之。
　　准自出坐殿上，靳术领甲兵环立四边，命手下军呼集百官，至殿下，谓曰：“今汉王粲不亲政事，淫乱太后，吾故杀之，自代其位。诸大臣顺者高官，逆吾者必诛！汝等心下何如？”
　　群臣皆不敢逆，只得山呼万岁毕。准自谓曰：“吾自称为大将军、汉天王也。”又谓胡嵩曰：“自古无胡人为天下者，今以传国玺付汝，还于晋家。”嵩不敢受，准怒杀之。又命武士将汉王粲，并五皇后宗室男女少长三百余人，斩于东市。又使人发掘元帝刘聪墓，取出棺椁焚之，烧其宗庙，尽皆灭之。
　　靳准既即天王位，以弟为丞相，总督中外诸军事，又遣使告司州刺史李矩曰：“刘渊屠各小丑，矫称天命，使二帝幽没，卿等辄率众扶持梓宫以还，请以上闻。”
　　李矩得其语，驰遣人上闻之于晋帝。晋帝大悦，使太常韩胤等前去，奉迎梓宫。
　　靳准欲以王延为左光禄大夫，延骂曰：“弑主逆贼，何不速杀我，以吾左目置西阳门，观相国之人也！再以吾右目置建春门，观大将军之人也！”准怒杀之。
　　却说相国刘曜，闻平阳大乱，每日啼哭，自长安发兵讨之。
　　石勒闻知，亦率精兵五万，以讨靳准，据襄陵北原。靳准探知二处起兵，亦引兵十万来迎战。勒坚壁以挫之。
　　十一月，呼延晏私奔来报相国刘曜，时曜兵至垒，延晏迎着，哭说靳准谋逆之事，相国曜大哭，昏倒在地，众将急曰：“死者不可复生，痛之无益。”曜停哀，命将土举哀数日。晏入内曰：“今少帝为贼所弑，殿下宜即大位，以安众心。”曜从之，乃即皇帝位于赤壁，改元戊寅为光初元年，下诏以石勒为大司马，加九锡，进爵为赵公。于是勒始进兵攻准，平阳以及羌羯，降者十余万落，勒皆从于所部。
</div>
    <div class="pagination">
<a href="东西晋演义_page10.html">上一页</a><span>...</span><a href="东西晋演义_page6.html">6</a><a href="东西晋演义_page7.html">7</a><a href="东西晋演义_page8.html">8</a><a href="东西晋演义_page9.html">9</a><a href="东西晋演义_page10.html">10</a><span class="current-page">11</span><a href="东西晋演义_page12.html">12</a><a href="东西晋演义_page13.html">13</a><a href="东西晋演义_page14.html">14</a><a href="东西晋演义_page15.html">15</a><a href="东西晋演义_page16.html">16</a><span>...</span><a href="东西晋演义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
