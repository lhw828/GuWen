<!DOCTYPE html>
<html>
<head>
    <meta charset="UTF-8">
    <title>大宋中兴通俗演义岳王传 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大宋中兴通俗演义岳王传 - 第 3 页/共 22 页</h1>
    <div class="content">
                       


第二回    李纲措置御金人


　　且说李钢自车驾辍行已后，方治都城四壁守具，以百步法分兵备御。每壁用正兵一万二千余人，而保甲居民、厢军之属，不在其内。修楼橹，挂毡幕，安炮坐，设弩牀，运砖石，施燎炬，垂檑木，备火油，凡防守之具，无不毕备。四壁各有从官，宗室武臣为提举官。诸门皆有中贵大小使臣，分地以守。因是兵势甚张，民心已安。
　　却说金将盖斡离不，率领众兵直抵城下，屯扎于牟驼冈。
　　是夜，金兵大小三军进攻西水门，以火船数十只，顺汴流相继而下。城外喊声大震，火光照耀天地，如同白日。李纲帅诸将临城捍御。有骁将霍超，率敢死士二千人，列布拐子弩，从城垛中射下，金兵近城者皆应弦而倒。金兵众甚，沿流而下者，不可胜纪。火舡近城，纲令捷卒即以长钩摘挹就岸，投石碎之，金兵不能近城。纲恐众将不肯用命，亲自督战，斩获金将百余人。
　　次日入奏事，忽报金人统大军攻打酸枣门甚是紧急。帝闻，谓纲曰：“金兵势大，卿以何策退之。”纲曰：“臣恐城上兵卒不足用，乞上禁御班直善射者同臣往酸枣门，捍御金兵，自有机变。”帝即颁诏发下禁军千余人，随纲退敌金兵。纲即辞上出殿。至酸枣门几二十里，命军士各于夹道委巷中行，以防贼将登城。纲军至门，正遇贼众金鼓连天，枪刀布密，方以短丹渡濠，竖立云梯攻城。纲顾左右曰：“谁肯出城，先挫其坚阵？”言未毕，一将应声而出。纲视之，乃健将霍超也。纲即令二百善射者付之。超全身披挂，放开南门而出，正遇金将斡离不弟盖斡强率金兵五百余人，长枪短槊，一齐攻入。霍超抖擞威风，一拥杀入。二百班直军并随而进，无不以一当百。
　　金兵失阵，望后便退。李纲于城上见金兵小却，仍命班直乘城射下，金兵死者不计其数。将近黄昏，左侧始鸣金收军，金兵退走二十里矣。纲重赏超等，激励其下。因是，将士皆贾勇而前。
　　次日，斡离不大聚胡兵，乘筏渡濠而进。纲督战之际，见金兵近者，以手炮檑木击下，远者以神臂弓射之，金兵皆不敢近。主将斡离不怒曰：“宋将止有一旅之师，尚不能取胜，倘四方勤王之众一集，我辈无遗类矣。”自鸣鼓而前，胡兵从后拥至。纲命马忠率京西壮士数百人，举火缒城而下，烧其云梯数十座。超首迎胡将黑龙大王，超喊声如雷，一刀挥下，斩于城下。从兵各奋勇争先，斩获酋首十余级，皆耳有金环。盖斡离不终是势大，复聚兵攻陈桥、封丘、卫州等门。而酸枣门困打尤急，虏将箭射上城如猬毛。纲督战，士卒亦有中伤者，皆厚赏之。时帝在祥曦殿，闻报，即遣中使，至纲军中劳问。纲得上御笔褒谕，并给内府酒、银椀、彩绢等，即颁与将士。人皆欢呼，愿以死斗，自卯至申，杀虏贼数千人。盖斡离不知守城有备，不可以攻，乃鸣金收军，退师二十余里，与其下议曰：“我军今深入其地，不能得进，此乃大失机也。不如乘宋王初立，因人请与讲和，若得满吾所求，渐且退师。候退机会，又作计较未迟。不然四下兵集，吾何以当之。”众皆曰：“此计大妙。”次日，遣一能言使者直入都城议和。
　　却说上在崇政殿，与众臣商议敌御金兵之策。阁门大使奏知：“有金国遣使来议请和。”钦宗闻奏，即颁诏命侍官引使入对。使者朝拜讫，出斡离不书进呈，道其统帅犯中国之意，“闻上内禅，愿复讲和，乞遣大臣赴军前，议如何处和。”帝召群臣议之，曰：“此事如何处断。”李邦彦曰：“金兵势逼，勤王之众未暇，莫若割地请和，庶救一城生灵。”李纲奏曰：“金兵不识时务，孤军入我深地，数日交兵，彼屡挫其锋，正恐四下兵会，故有遣使请和之议。乞圣明鼓勇三军，再延数日，金兵知吾有备，仍虑勤王师集，是自取其败也，岂可与之和哉。”上曰：“朕日前因避狄之难，惟恐其不和，因卿力阻不果行。今幸彼自求和，何不可之有。”李邦彦力请议和，帝意遂决。因顾问众臣：“谁可为使往金营议和？”众臣皆未有应者。李纲出奏曰：“臣愿往。”上曰：“卿方治兵，不可行。”只命李?奉使金营，仍令郑望之、高世则副之。李?既得旨，即受命出朝，往金营不提。李纲候李?出，因奏曰：“臣欲奉使往议和，主上不允何也？”上曰：“卿性刚直，不可以往。
　　今遣李?奉使，实因其通朕愿和之意也。”李纲曰：“今虏气方锐，吾大兵未集，固不可以不和。然所以和者，得策则中国之势遂安。不然祸患未已。宗社安危，在此一举。臣惧李?为人柔懦，恐误国事也。且今狄之性贪婪无厌，又有燕兵狡狯以为之谋，必且张大声势，过有邀求，以窥中国。如朝廷不为之动，措置合宜，彼当戢敛而退；如朝廷震惧，所欲一切与之，彼知中国无人，益肆觊觎，忧未已也。先安然后应，安危之机，愿陛下审之。”帝曰：“卿言极善，更须整饬三军，以防不测。”纲承旨退出。
　　却说斡离不自遣使命入城议求和以后，每日操练胡兵，以候消息。是夜，金营太史官报知斡离不云：“帝星复明，正映都城北隅，宋朝国祚未灭。”斡离不闻说，大不悦。忽报宋钦宗使李?来至。斡离不听得南朝有使命来，即摆列人马，却似冰山；安布营垒，犹如铁壁。斡离不正南面坐下，李?唬得身不敢举，头不敢抬。斡离不端坐帐中喝云：“尔今京城破在顷刻之间，我如今收敛大兵，驻扎于此，不攻城者，因尔主人年幼，才方即位，我欲存尔赵家宗社，其恩不校尔既来求和，要我退兵，则当送我犒劳三军之物：黄金五百万两，白银五千万两，战马一万匹，耕牛一万只，五色?丝一百万疋。尊我‘大金皇帝’，尔称‘宋国主小侄赵桓’，百官皆称臣；剖中山府、太原府、河间府三镇与我，仍使一个亲主与一个大臣为质，送我过河。如此我兵方退。”李?唬得喏喏而出，不能措一辞。
　　金人笑之曰：“此乃一妇人女子尔。”自是有轻朝廷之心。斡离不就使萧三保奴、耶律忠、王汭与李?入城，索取求和之物。
　　李?回朝见帝，进呈金人所须之物。钦宗闻奏，忧闷终日。
　　太宰李邦彦劝帝如其数以与之，且解京城之危。尚书李纲奏曰：“若依金人所索之数，括尽天下之财，尚且不满其心。何况一　城之内金银缎帛牛马足其索数？况中山、太原、河间三镇为国之屏藩，若割与之，国何以立。至于遣人为质，宰相当行，亲王如何去得。不如且使一舌辩之士，与他议和，延过数日，以待天下兵来。他如今孤兵深入，虽不得足其所求金宝，亦当领兵速回。待他日要去时，却使人与他讲和，他则不敢轻我中国，和之则久。”钦宗闻奏，正在犹豫之间，李邦彦复奏曰：“若依李纲之言，臣等皆被金人所虏。即今京城，破在目下，何况执其三镇之地。城中府库民间财物，皆是他有，何足与他较量。”李?向前奏曰：“事已急矣，陛下何必再思。”钦宗从其所奏，乃避正殿，撤乐减膳，竭尽内府库藏金银，括借人家财物，若有藏者斩之。就将在京官吏军民人家金银缎疋，及客商乐户之家，尽取其财，共凑得黄金二十万两，白银四百万两。城中人家财物一空。即修誓盟之书，称“小侄宋国皇帝”，割与三镇之地，锦缎二百万疋，马五千匹，牛五千只，遣太宰张邦昌，随御弟康王为质于金营。
　　却说康王与张邦昌到营见斡离不，邦昌恐惧，只是流泪而已，惟康王颜色不变，言无屈词，因是金国诸将疑其恐非亲王也。及留虏营数日，尝与金国太子同习射，康王连发三矢，皆中筈，连珠不断。金太子谓：“此必将臣之良家子，假为亲王来质。”语斡离不曰：“康王恐其非真，若是亲王，生长深宫，岂能习熟武艺，精于骑射如此。可遣之，别换真太子来质。”斡离不心亦惮之，复请遣肃王枢代为质。康王遂得南归。
　　是时京畿北路制置使种师道，及统制官姚平仲，帅泾原、秦凤路兵来会勤王。熙河经略姚古、秦凤经略种师中、折彦质、折可求等勤王兵至二十万，京师人心少安。钦宗听得勤王兵来至，喜甚。开安上门，命李纲迎劳诸军。是时朝廷已与金人讲和，钦宗问诸师曰：“今日之事，卿意如何？”师道奏曰：“女真不知兵，岂有孤军深入人境而能善其归哉。”钦宗宣谕曰：“业已讲和矣。”师道对曰：“臣以军旅之事事陛下，余非所敢知也。”即拜同知枢密院事。阁门大使连报金人需求物数不已，一日四屠掠，百姓惊惶无定。帝即遣李纲入议。李纲奏曰：“金人贪婪无厌，凶悖日甚，其势非用师不可。且敌兵号六万，而吾勤王之师集城下者，已二十余万。彼以孤军入故地，犹虎豹自投陷阱中，当以计取之，不必与争一旦之力。若扼河津，绝其饷道，分兵复取畿北诸邑，而以重兵临敌营，坚壁勿战，俟其食尽力疲，然后以一檄取誓书，复三镇，纵其北归，半渡而击之，此必胜之计也。”帝深然之。即下诏大集勤王之兵，用此机会。
　　适西陲大将姚平仲请面见帝，上召见福宁殿，厚赐金帛，许功成之日有不次之赏。平仲请出死力夜劫虏营，生擒斡离不，奉肃王以归。及出，连破两寨，奈机事已泄，虏已夜徙去，平仲之志未遂。姚古选精锐五万人，自滑州进屯虏营之后，克日并力攻击，有必胜之道。奈李邦彦力主和议，姚平仲愤恨朝廷无用兵意，遂乘一青骡亡命，一昼夜驰七百五十里，抵邓州方得食。入武关，至长安，欲隐华山。顾以为浅，奔入蜀，至青城山上清宫。留一日，复入大面山。行二百七十余里，度采药者不能至，乃解纵所乘骡，得石穴以居。朝廷屡下诏求之，弗得也。至于干道、淳熙之间始出，至丈人观，自言年百十余，紫髯长数尺，其行速若奔马。陆放翁为《题青城山上清宫壁诗》云：造物困豪杰，意将使有为。功名未足言，或作出世贤。
　　姚公勇冠军，百战起西陲。天方覆中原，殆非一木支。脱身五十年，世人议公谁。但惊山泽间，有此熊豹姿。我亦志方外，白头未逢师。年来幸废放，倘遂与世辞。从公游五岳，稽首餐灵芝。金骨换缘髓，欻然松杪飞。
　　却说金虏自围京城凡三十三日，既得许割三镇诏书及肃王为质，不待金币数足，遣使辞宋帝而去。种师道奏曰：“虏贼今去，其志必骄，军伍不整。臣请以精兵临河邀之，无不克矣。”李纲亦奏请用寇准澶渊讲和故事，用兵护送之。乃命姚古、种师中、折彦质、范?，领十余万兵，数道并进，俟有便利可击，则并力击之。时李邦彦恐诸将有邀击之功，密奏钦宗曰：“吾国祈与金国讲和，岂宜听诸将邀击之计，以阻和议。”立大旗于河东、河北两岸，上写云：“准敕：有擅用兵者，依军法。”诸将之气索然矣，金兵因得连夜退去。
　　京城围解，君臣上下遂忘前患，各相庆喜。同知枢密种师道闻金兵去远，厉声曰：“异日必为后患！”因见朝廷更不思复用兵，上表乞罢职。钦宗允其请。中丞许翰谏曰：“师道明将，沉毅有谋，山西士卒咸信服之，不可使解兵权。”帝曰：“朕见其老难用，故准其请。”翰曰：“秦始皇因王翦老而不用，只用李信，后兵辱于楚汉；宣帝用一老赵充国，而能成金城之功。自吕望以来，老将收功者，难一二数。以古发今，师道虽老可用也。”帝不纳。翰又言：“金人此去，存亡所系，当令一大创，使其失利而去，则中原可保，四夷可服。不然，将来再举，必有不救之患，宜起师要击之。”帝亦不听。许翰叹息而出。

　　
　　



                        


第三回    师中大战杀熊岭


　　却说金太宗不时遣胡骑打探南朝消息，回报言：“宋朝君臣，自我军退围以后，君臣再不谈及军旅。朝中老将解职闲居，全无人马来往。”太宗闻知大喜，与群臣议曰：“自我退军以后，三镇地方又不与我。且彼不知准备，正宜责以失信，复举大兵，侵犯南朝，夺其天下，岂不快哉。”众臣皆奏：“正好称此机会，南朝无我敌手也。”太宗复遣大太子粘罕为左副元帅，斡离不为右副元帅，部领精兵二十万，分路南侵。粘罕、翰离不得命，部领众将，离了沙漠，直趋南方地界。怎见得：枪刀密密，剑戟凌空，人如流水急，马似疾风吹。果是宋朝君臣不知守御之策，虏贼如直入无人之境。
　　边庭消息报入都城来，时李纲诸大臣俱散居于外。钦宗君臣闻奏，各面面相觑，束手无计。闻虏贼直抵太原，太原关报甚密，中丞许翰奏曰：“陛下速颁诏种师中一路军进师，以救太原。太原有失，都城亦不可保。”钦宗即下命，令使者迳取种师中，以救太原。使命领诏去讫。却说种师中与姚古及张颢等诸将，正在三镇议论军事，听得金兵大举入寇，欲分兵守御。
　　忽朝廷使命诏进师救太原之围。师中接诏，与下议曰：“都城保障，本在大原。太原有失，都城危矣。诸君有何高见？”姚古及张颢曰：“金兵势大，难与力争，只宜深沟高垒，待其众疲粮尽，一战可退也。”师中以为然。即遣使复命，仍令军士整厉甲马，以为备守之计。
　　却说斡离不将至太原，闻三镇已有准备，与下议曰：“太原关隘阻阨，诚难迳进。不如辄兵由真定，进次云中，乘其无御，先袭了此处。乘胜进围都城，太原兵必不敢离。若得都城，太原自当下矣。”众然其计。即日退回虏兵，直犯真定等处，望风而下。都城听得虏贼兵出真定，钦宗大惊，问于许翰。翰曰：“种师中不遵朝廷，逗挠军机，致有真定之失。陛下可遣人责问，使其能解都城之急，将功赎罪。如不然，两罪俱罚。”上依其奏，复遣使者诏退金兵。使命直到三镇，宣读诏书已毕，师中大惊，曰：“逗挠，兵家大戮也。吾结发从军，今近四十　余年，忍受此为罪乎。”即日严整甲士，约姚古及张颢，俱进兵相救。自率精兵二万，出寿阳之石坑，来救都城。哨卒报斡离不：“三镇军出后，来救都城之围。”斡离不遣金将完颜活玄，领胡兵三千，于要道截之。完颜活玄引兵去了。斡离不自以大军邀其前。
　　却说种师中军至杀熊岭，将及黄昏。师中见山路崎岖，恐有埋伏，令军士分前后队而行。将转过山坳，一将涌身而出，排列三千余众，截住山口，金鼓之声震动天地，乃金将完颜活玄也。师中大怒，骂曰：“无端虏贼，敢仍猖獗。若我救兵应援，汝已受擒多日矣。”言罢，挺枪跃马，直奔完颜活玄。完颜活玄挥刀来迎。二将战未数合，完颜活玄抵敌不过，望山后便走。师中生力军马不知路径，乘胜追赶，离太原一百里，欲候姚古及张颢军马接应。一日，并不见动静。师中疑虑，遣哨卒沿路期候。师中之众杀了半日，金兵散而复合者数番。师中以军分右前二队，单立高阜处，以待救至。忽哨军报知：“姚古兵出杀熊岭，其将焦安节不知虏贼虚实，妄传我军大败，粘罕军马大至，来袭其后，姚古众皆惊溃逃走，故与张颢俱失期不至。”师中闻此消息大惊，军士饥又甚。虏贼知之，悉众攻右军。右军崩溃，而前军亦败走。师中见势不利，独以麾下死战。虏贼四边人马围住，鼓声震地，自卯至未，所留才百人。
　　师中身被四创，力疲斗死。可怜师中老成持重，为时名将，既死，诸军无不夺气。
　　是时，金兵既杀师中，其余死者不可胜计。斡离不因分兵攻围京城，太原愈急。钦宗君臣闻种师中遇害，深痛惜之，日夕君臣只是预定保守之计。金将选营中能言者，于城下大叫，责宋帝失信，不割与三镇地界。竖起云梯、火炮，攻城之具悉备。粘罕屯军青城，复遣萧庆来讲和，坚请帝自出城会盟。帝与宰执商议会盟可否。许翰曰：“虏则狡计难测。祖宗之地，岂可胡乱与人？陛下出城，必无好散，不如不盟之为愈。”帝然其议，乃诏都水监丞李处权为报谢使，以书诣金营答粘罕。
　　粘罕怒，却而不受，日夕攻击。京城被围几四十日，城中有卒名郭京者，自言能用遁甲，可以生擒粘罕、斡离不等。何桌、孙溥与内侍等官皆倾心尊信，于上前力荐之。又有刘孝竭，各募众或称六丁力士，或称北斗神兵，或称天关大将，各效郭京所为。是日大开宣化门，出与虏兵接战。被金兵分作四翼并进，郭京脱身逃遁。只听火炮震天，箭如飞蝗，杀得宋兵七断八截，各自逃生。金兵乘胜攻进。时救兵皆为唐恽耿南仲遣还，无一人至者。城中唯卫士及弓箭手七万人。王宗氵楚见势头失利，引殿班下城，传呼救驾。四壁兵大溃，金人因而上城。统制姚仲友闻此消息，自变量百军从交衢冲夺，以御金兵，为军士所杀。
　　金将完颜活玄首先上城，正遇宋将何彦庆突出，不及交战，宋兵大败。彦庆力战，死于城上。
　　内廷闻知，大惊呼，即下敕，召南道都统管张叔夜帅师入卫禁中。叔夜闻召，即日自将中军，令子张伯奋将前军，仲熊部后军，共合三万余人，与金师转战而前。迎头正遇完颜活玄，叔夜更不打话，挺枪直刺完颜活玄。二人战未数合，被叔夜一　枪刺死。率众冲开虏兵，又遇金将哈里，伯奋舞刀向前，斩落马下。金兵大溃。叔夜父子连与金兵力战三日，士皆殊死斗。
　　得至都城下。叔夜从城下大呼，传报入内廷。帝亲与甲士御南熏门见之。远观叔夜军容甚整，即令开城门，放下吊桥。叔夜父子入对上言：“贼锋甚锐，我军寡不敌众，请陛下愿如明皇之避禄山暂诣襄阳，以图幸雍州。”时帝亲任诸臣皆出于外，无可与谋者。及闻叔夜避狄之请，心下犹豫不决。
　　次日，金师大合虏众，攻上城来。守城将士皆披靡，四下鼎沸。金人并杀入城，焚毁南熏诸门。城里火光耀天，金鼓之声不绝，百姓大乱，京城遂陷。卫士入都亭驿，捉住金使刘晏乱杀之，恐其为内攻也。何亲率都民保帝巷战。金人见宋将协力，乃宣言议和。粘罕即退师出城，城中交兵乃止。帝闻城陷，乃恸哭曰：“朕不用种师道言，以至于此。”盖春初虏之去也，师道劝钦宗乘其半渡击之，牵于和议，不从。师道厉声曰：“异日必为后患！”至是果如其言，故钦宗悔不从其请也。
　　后南儒咏史有一诗云：
　　陈迹分明断简中，才看卷首可占终。
　　兵来尚恐妨恭谢，事去方知悔夹攻。
　　丞相自言芝产第，太师频奏鹤翔空。
　　如何直到宣和季，始忆元城与了翁。

　　
　　



                        


第四回    金粘罕邀求誓书


　　却说粘罕次日遣使入城，求两朝幸虏营面议和，必欲得公直宰相，绐以割地。使者入城，进见钦宗，起居毕，进上粘罕书，具道所以讲和。帝与群臣计议，无可以复金营通使者。叔夜奏曰：“此行非资政殿学士刘韦合不可。”帝即召刘韦合通使金营。
　　韦合领命出城，迳至虏营，来见粘罕。金人报入中军，粘罕与国仆射韩正商议曰：“吾深爱刘韦合之为人，昔守真定，真定庶民皆德之。今来复使，君若劝得他纳降于我，我当以重爵待之。报尔之功，亦不小也。”韩正曰：“国相且勿令见，明日馆待之于城南圣寿院，吾试将几句言动之，且看其人如何。”粘罕大喜，即依其议。次日，韩正遣人迎接刘韦合进圣寿院中，二人分宾主坐定。少刻，从人抬过筵席，款待刘韦合。韩正举请韦合坐以上宾，韦合辞曰：“今乃主忧臣辱之时，安有高坐上位，以慢君命。”坚推不肯坐，韩正曰：“国相粘罕以君名节动于朝廷，故令小仆专迎候公。公何必固辞。”韦合见韩正意勤，不得已而就坐。二人行酒礼，至半酣，韩正因谓之曰：“国相知君，今用君矣。”韦合曰：“偷生以事二姓，有死不为也。”正曰：“军中议立异姓，欲以君为尚书仆射，得以家属同行。与其徒死，不若北去取富贵。”韦合因韩正言知粘罕欲留之意，仰天大呼曰：“刘韦合今日有是事乎。”即辞韩正归舍，令从者取过片纸，书之曰：“金人不以我为有罪，反以我为可用。夫贞女不事二夫，忠臣不事二君，况今主辱臣死，以顺为正者，乃妾妇之道也。吾必死于此。”书毕，使信者密地将归，以报知其子。即自沐浴换衣，酌?酒而饮。饮毕，遂缢死于长廊下。次日，人报知粘罕。粘罕闻之，叹曰：“刘相公真忠臣也！”即令其下具衣衾棺椁，葬于寺之西冈。将敛尸之际，死近十日，其颜色如生。
　　却说粘罕已葬了刘韦合，仍遣金兵入城，搬挈书籍，并国于监三省六部司或官制天下户口图、人民财物。又遣人搬运法物，车略卤簿，太常乐器，及钟鼓刻漏，应是朝廷仪制，取之无有少遗。是月，京师雪深数尺，米斗三千，贫民饥饿布满街巷，死者盈路。金人又肆兵劫掠富家。粘罕命一将领甲士百余人，在天津桥驻扎，民不敢过。壮者则剥脱而杀之，妇女美丽者留之。城中百姓皆闭户不敢出入。金人遣使入城，言国上有命，于京师中选择十八已下女子一千五百人，以充后宫祗应。金人于逐方巷井四厢集民间女子，拣选出城。父母儿女相顾不肯离别，号泣声动天地。其女子往往为金人恣行淫滥，苦不忍言。
　　靖康二年正月初一日，粘罕遣人入城朝贺，颇不为礼，宋臣多有怀不平之恨者。金使贺毕，奏称相国请车驾至军前议事。
　　钦宗曰：“尔先回复相国，朕与众臣商议，约赴军前。”使者辞退出城，见金将，言宋帝议约再会军前。粘罕怒曰：“宋帝生死在吾手，尚敢如是！”复遣使将北国皇帝所需之物榜文入城，晓谕庶民。金使领命入城，将北国皇帝榜文挂在通衢晓示。
　　榜曰：
　　元帅奉北国皇帝圣旨：今者兵马远来，所议事理，今已两国通好，要得金一百二十万两，银一百五十万两，立限支用，不许推延。
　　却说钦宗每日内廷与一二大臣筹虑其事，又听得此消息，计无所出，只是悲泣而已。内侍从奏曰：“陛下锦绣都城，尚不可保，何况金银乎。乞照数与之，免生异变。”帝曰：“内帑银粮支耗已尽，民间不堪再割，此事如何措置？”君臣在禁中商议未毕，忽人报金人执开封府尹何，分厢拘括民户，金银钗钏鈈钿等星铢无余，如有藏匿不齐出者，依军法，动辄杀害，刑及无辜。钦宗闻报，仰天呼曰：“寡人得何罪愆，使下民受如此涂炭。”言罢泪下沾襟，内侍皆来安慰之。次日，出便殿，复奏：“金使持北国皇帝书来请两朝皇帝诣军前面议可否。”帝命宣入。侍官传诏，金使至便殿，进上北国皇帝书。
　　钦宗与众臣接过，拆开视之，书曰：
　　今已破汴梁，帝不可复居，宜于族中别立一人，以为宋国主，仍去皇帝号，但称宋王，封太上为天水郡王，少帝为天水郡公，于东宫外筑台室居止。文字到日，仰元帅府请害不到军前共议申奏。
　　宋帝君臣看书意已毕，沉吟半晌无语。金使又言：“国相元帅数数遣请陛下出城，同共议事，陛下不肯出。今发北国皇帝手诏，陛下之意如何？”帝曰：“卿且退，容商议。”使者曰：“事急矣。从则福，逆则祸。陛下为臣所误，以至于此。
　　尚复取臣下之言，恐祸在不测。况北国皇帝宽慈正直，不比你两人反复无状。”顷之，使者辞色俱厉，不拜而退。钦宗曰：“宗社危矣！今以深祸上遗太上皇，下贻于万民，若更迁延不见，必有重患。尔众臣所见如何？”侍郎李若水奏曰：“金人不道，大肆猖獗，今祸构已深矣。陛下何惜一行，未必太上皇主意如何。陛下可往更议之。”钦宗犹豫不决，惟长吁而已。
　　内使连报：金国元帅遣部左统军郎游丽，将甲兵骑七百余人至内门，称有两国害要见圣上甚急。帝命左右宣入。郎游丽进入，未及内廷，厉声曰：“元帅遣上闻国王：前日已曾遣人将到北国皇帝圣旨，所议事理，如何更无一言相报，使我元帅无可奏知北国皇帝。今特遣我来见国王，其事如何？两日不见来意，祸出不测矣！盖昨日已有盟在前，不欲仓卒。今先此上闻，伏取指挥。”帝曰：“已降指挥，今月十一日出城见元帅，可报知。所有事，候面见元帅说及。尔且退。”郎游丽曰：“陛下十一日若不出城，元帅更不来商议求议也。”复白帝曰：“我众人马七百余人，欲得少犒设。每人要金一两，望陛下给之。”时左藏库金帛已罄尽，乃于宫中需索，得金银等八百两与之。郎游丽不谢而去。
　　十一日，车驾出幸金营。百姓数万人扼车驾曰：“陛下不可轻出。若出，事在不测。”号泣不与行，帝亦泣下。范琼按剑曰：“皇帝本为两国生灵屈己求和。今幸虏营，旦去暮返。若不使车驾出城，汝等亦无生理。”百姓大怒，争骂投瓦砾击之。琼以剑承死数辈，盖攀辂之人也。
　　车驾出城，至军门，军吏止帝于小室，曰：“元帅睡尚未起，可俟于此。”容移时，有小黄头奴至，曰：“元帅请国王。”帝徒行至阶下。粘罕下阶，执其手曰：“臣远酋长，不知中国礼义曲折。”乃揖，与帝升阶，命左右赐坐。帝面西，粘罕南向，移时不语，左右各执利刃、大刀；所侍帝祗应者，只有王副、周可成二人而已。粘罕使左右以所降北国诏书，使左右白帝。帝曰：“敢不从命。苟利生灵以息兵革，顾何事不可。”粘罕后命左右白帝曰：“既如此，请国王归幕，等候北朝皇帝圣旨。”乃令介人引帝归幕。俄有人进酒食，帝不复食。移三　时间，帝问左右曰：“可白元帅，令吾归宫矣。所议事既从，他无余策。”左右白帝曰：“元帅造表，请皇帝同发，来日早行未晚。”帝默然。左右又进酒食，命伶人作乐，帝吁嘘不能食。夜阑寒甚，帷幕风急，坐不能安，倚案凭坐，左右劝勉，帝泣涕而已。俄五更，有人至帝前，曰：“请国王同元帅发表。”引帝至帐下，旋次升阶，惟有一案，设香炉，粘罕使左右以其表示帝。帝视之，其词曰：臣侄南宋国王赵某，今蒙叔北国皇帝圣旨，令某同父退避大位，别选宗中贤君，立以为君，敢不遵从。今同元帅申发前去。其次居止，及别择到贤族，未敢先次奏闻。
　　候允从日，别具申请。
　　书后，复请帝署名。帝从之。缄毕，帐下驰一骑，黄旗素马，前去讫。方命左右设椅，粘罕西向，帝东向。少刻，有一　紫衣人自外至，粘罕与帝并起身，紫衣人望帐下马，升阶坐西向，相揖各就坐，粘罕使人白帝曰：“此北国皇后弟也。传宣至此，催促陛下议论事。”帝唯唯。令进酒。时天气甚寒，帝连饮二杯。紫衣曰：“陛下且宜止此，晚刻我有面奉北国皇帝指挥事，与陛下言之。”揖退，令左右引帝归幕。帝回视粘罕，与紫衣尚且同坐复饮。
　　帝归至幕，天尚未明。少憩几上，寒不成寐。左右侍帝有绿衣者，语帝曰：“早间紫衣人，乃北国皇后弟也。姓野耶葛，名多被。今为十七军都统，位在粘罕上。今暂来此，要往来东京，取选到后宫女子一千五百人，三两日即北去也。”帝不答。
　　少刻天明，俄闻报曰：“统军来相见。”帝迎之，乃早见紫衣人。帝与之接坐，语不可晓。帝但加礼，告以周旋少，不回颜色。命左右指瓶中物，左右因以酒进。紫衣者举大杯连饮四五　盏，帝亦举一二杯。酒退，顾左右谓帝曰：“安心也。”长揖而去。
　　上在幕中五日，累欲归，粘罕止之，且言候北国皇帝回命到日方可归。次日，粘罕使人召帝至帐下，升阶东坐。座有吏持文书名案牍者示粘罕，阶下刀斧簇一紫衣贵人。帝视之，乃宗正士侃也。粘罕使人谓士侃曰：“今命汝入城，可说与你南国宰相，于赵姓族属中，选择千人有名望贤德者，同你及合朝大臣保名，密地申发，以准备金国皇帝圣旨到来，别立贤君。”言讫，挥使退去。又拥一皂衣人至阶下，粘罕使人谓曰：“汝于东京城内，择一宽广寺院可作宫室者，欲于其中作二主宫，宜速置办。”言讫，指挥退去。帝起白粘罕曰：“所指挥事，一一从命。容某入城，视太上安否，以报平安，使得尽人子孝道，实元帅之赐也。”粘罕首肯，促左右进酒。帐下有伶人作乐，唱言奉粘罕为太公、伊尹。粘罕不喜曰：“太公、伊尹，古圣人也。吾安继其万一。”观其人而语帝曰：“这几个乐人是大宋人，今日煞好公事。”粘罕言罢，自笑而止。因谓帝曰：“来日教陛下入京城安抚上皇。五七日间，北国皇帝诏到来，请陛下到军前，不可相推。”良久，遣左右送帝归幕。早有绿衣者来谓帝曰：“元帅有命，令陛下还宫。”良久进食，有数人引帝出幕，至军门，遥见禁卫列于外，车驾入城。金人摽掠尤甚，小民号泣，夜以继日。

　　
　　



                        


第五回    宋徽钦北狩沙漠


　　帝自金营回，往撷芳园见太上，父子相持泣涕。及太后郑氏同坐，帝奏太上曰：“臣不孝不道，上贻君父之忧，下罹百姓之毒，杀身不足以塞责。今北兵见迫，日以择贤为君。臣与陛下吉凶共之。且以弟康王为主，不失祖宗社稷，幸之大也。”时韦妃侍侧，即康王母也，言曰：“二宫令许以康王继位，而中兴可待。然外镇须假主盟，陛下可作诏书，召四方兵赴京师。
　　金人狡诈，必不止于择贤，祸有不可胜言者，二宫必不肯留于京师。惟陛下熟计之。”钦宗父子与后妃正在议论未决，忽报粘罕遣人持书，一诣太上皇，一诣帝前，曰：“今日北国皇帝所有施行事件，请车驾诣军前听候指挥。”至日中，又遣人促帝及太上皇并至军前议事。至晚，遣人不绝，又云：“若上皇未出城，不妨请帝先至。”钦宗闻报，若有难色，不肯复行。何、李若水等劝之曰：“陛下初至虏营，而曰彼本有约于我，倘不行而失其信，再何以取伏他人。臣等随陛下同往，必是无虞。”次日，钦宗不得已，辞太上皇，备车驾，与司马朴、李若水等出幸金营。
</div>
    <div class="pagination">
<a href="大宋中兴通俗演义岳王传_page2.html">上一页</a><a href="大宋中兴通俗演义岳王传.html">1</a><a href="大宋中兴通俗演义岳王传_page2.html">2</a><span class="current-page">3</span><a href="大宋中兴通俗演义岳王传_page4.html">4</a><a href="大宋中兴通俗演义岳王传_page5.html">5</a><a href="大宋中兴通俗演义岳王传_page6.html">6</a><a href="大宋中兴通俗演义岳王传_page7.html">7</a><a href="大宋中兴通俗演义岳王传_page8.html">8</a><span>...</span><a href="大宋中兴通俗演义岳王传_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
