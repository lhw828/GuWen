<!DOCTYPE html>
<html>
<head>
    <meta charset="UTF-8">
    <title>续三国演义 - 第 34 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续三国演义 - 第 34 页/共 34 页</h1>
    <div class="content">　　
　　寿阳祖约拜书历阳内史苏将军麾下：向日奉诏勤王，不肖自斩任怡，恐敦嗔怪，敛兵与王廙遥拒，故不获一同赴阙。后将军建莫大之功，愚以为朝廷当以将军代敦，作上流关锁。不意郄鉴等荐陶士行为之，惟以将军任历阳内史。询知其详，皆庾亮专主，非出帝意。且仆虽无效用，吾兄多有功于国家，论名列职，亦不当在郄鉴、卞敦、卞枦之后者。今先帝晏驾，而乃不预顾命，又不得受遗诏，聊无褒进，是皆庾亮擅权，以致然也。迩闻诏征将军入朝，第恐由于奸谋，切不可去兵徼禄，以自毁羽翼耶。其鉴谅之。苏峻见约之书，遂决意不奉诏命，通好于约，以求为助，深恨庾亮。亮又以峻抗拒朝旨，谋于僚属，欲以制峻。众僚属曰："苏峻出身寇类，性疑而忌，姑宜置之以诏慰谕，使其移兵备此，然后遣能将代守此地，以制其势可也。"亮又以咨于王导，导亦曰："吾知苏峻出身微贱，其性猜险，必不奉诏。今既征之不至，其心已疑。设再强逼，将不胜其虑矣。宜以计安他方可，否则朝中兵弱，主幼事艰，非用兵之际，勿行草率。"亮又不听，惟只暗里提防，备峻不测，乃奏帝以温峤都督江西诸军事，镇江州，与荆州陶侃相为表里；以郄鉴都督滁边诸军，镇徐州；以王舒为会稽内史，使遏广德之路，增修石头城等要。丹阳尹阮孚见亮若此所行，知迫峻乱，乃私谓亲友曰："江东基业尚浅，主君幼稚，强胡在北，时艰兵敝，宜当笼罗镇臣，使各倾心卫国，方保无危。今庾亮专政，年轻才躁，德信不孚，所为偏执。观其行径，乱将作矣。吾当避而远之，免蹈累中。"次早入朝，奏称："邓岳以寇发改迁西阳太守，使剿山苗。广州缺人守把，其地蛮夷出没，恐民不得安业，甚为大害。臣请往守此处，免致广州交崖等处，东西粮道阻绝。"成帝从之。阮孚得命，乃挈其子弟家眷，南行避难而去。冬十月，南顿王司马宗见亮所为，知峻必乱，乃以书安慰苏峻。庾亮以为宗怪其执锁钥之时，曾劾宗、胤，疑宗是暗结苏峻抗犯，思要害宗而无其罪，未敢即行，潜使人核宗过失。司马宗亦阴谋亮，思欲黜之而自执政。亮之心腹人钟惟觉其事，劾宗谋反，亮遂乘机使人收司马宗勘问，故不审究，少时杀之。降其兄西阳王司马羕为弋阳王。羕乃东兴勋首，明帝师保，宗亦禁卫之臣，而庾亮一旦诛剪之，失人心甚矣。成帝不知司马宗被害之事，因问于庾亮曰："当日白头公何所在也？"亮对曰："宗为谋反，人劾其实，已伏诛矣。"帝泣曰："舅听人言，道人作贼，即便杀之。若有人言舅作贼，当如何处之？"亮乃大惧失色，无可以答，唯唯而退。越数日，有差使从历阳至，言苏峻招亡纳叛，广贸积粮，有得重罪者皆逃投于峻，峻即匿之，近添死士数万，兵势甚盛。庾亮曰："此人为乱，终必不久，何以处之？"乃与众官等议曰："苏峻在外，朝廷必不得宁。前者诏彼入朝，贼虑失兵，故不应命。今当先以其弟苏逸任历阳守，代领其兵，征彼归京为官，方可免祸。"举朝皆言不可。钟雅又曰："前番峻不奉命，彼惧抗诏之罪，延今必未能释。再复去召，他安肯来？若苦逼之，是速其乱耳。且自置之，待其谋起，合外镇共征之未迟。王敦统荆襄九郡，尚亦终败，峻一历阳，能胜朝廷乎？"庾亮执言曰："兄用事于朝，弟掌兵于外，彼何不来？"竟拂众劝，坚要行之。温峤在江州闻知此事，使人以书阻止庾亮。亮又不听，奏帝复颁诏命前去。苏峻见朝旨又到，惧不肯从，乃遣其承事何仍、刘仁入京面见庾亮，言："如是征讨寇盗，外任调遣，不拘远近，悉皆听命，在所不辞。至于内辅朝政，才所不堪，实怕受职。且虑一旦离此，恐部众内多亡命，倘有为乱，反归罪于己。望乞谅之。"亮亦不听，遣使持凭以苏逸为历阳内史，诏苏峻为大司农。峻无奈，拘留使者，不发复命。何仍上表固辞，又奉书于亮，乞守外郡。亮作色曰："朝廷以为大司农，岂不如一刺守也？且以弟仍掌镇兵，何所不可，尚欲抗违帝命乎？"苏峻见庾亮苦苦要动其入朝，乃召集各下县辅将等大议其事，于是韩晃、刘仁、路永、贾宁、任护、匡术、匡孝、管商、弘徽、张健、张谨、何仍、徐会、徐健、马雄等皆至。峻置酒共议曰："我昨又上书哀求朝廷，明言不容在此近京内地，当于青州界上乞一荒郡居守，以备外寇，庾亮又作色不允。吾知其必欲置我等于死地也。诸君有何高见教我？"任护曰："若此求免，彼必要取主帅去京者，彼意已决，将无望于生。进退皆不能矣，何为而甘受其无辜之戮？以作者智之士，只有整肃兵马，相机而行。大丈夫亦与人为。"苏峻听其言，乃决意叛晋，即具笺致意于卞壸曰："往者国都遭王敦之过，危如垒卵，非我几不能济。今狡兔豺狼获而鹰犬理该烹矣，但当以死报其造此谋者。"壸以书示朝官，复送至江州与温峤并徐州郄鉴知会。温峤见书，且怒且惊，即欲率兵归京以护社稷，遣使先报入朝。庾亮恐峤一入，苏峻反无外惧之忧，反变愈速，乃回书报峤，使之勿可轻动，言："西陲之急，过于历阳。今京中与浔阳江，相隔雷地一步耳，若有缓急，庶可相全者。"峤见之乃止。庾亮又使人持书至历阳，安慰苏峻言："丈夫既立功勋，何生异议，自损盛名？"峻以书回亮曰："人本不反而谓之反，人本不忠而谓之忠，是所以旁观有不平也。台下既云我反，我又岂得苟活也？以此不肯。再四思之，只可宁向山头看牢狱，不肯牢狱望山头也。"庾亮见其书言如此，乃始大惧，以兵马托卞壸掌管，下令各镇用心提备。苏峻与朝廷止隔数百馀里，知亮分付严防，又且书与卞壸、庾亮，皆露反情，不得不为矣。但愁兵少无助，不能逞志，乃寻思祖约前曾以书劝阻，莫奉诏命，必是怨亮有异者。密遣参军徐会往说祖约，邀其将兵共入建康，扫除君侧之恶。会至寿阳，祖约接见，即有协从之心。约嫂，祖逖之夫人柳氏，固劝，以为不可从贼作乱，致坏先公之德，以累宗祖之祀。约从子祖智、祖述并皆性质倾险，知柳阻父，乃极口赞激父曰："淮南太守任台，有何大功而进侯职？吾斩敦将任怡，诛其兵众，王敦势阻，羽翼摧毁，故能平乱，而乃毫无分赏。石赵前使石聪来寇寿阳，吾等死守，求救官兵不至，告急文书弃如故纸，幸他粮尽退去。父欲求为行府以威寇盗，庾亮阻遏不计，反又议作滁塘，以塞胡马，是欲弃绝我人耳。正当乘此入朝，诛杀庾亮，以雪忿恨耳。大丈夫可且作守株之徒乎？"祖约听其所言，立意苏峻，密使逖子祖涣、祖沛、女婿许柳将兵二万，先同徐会赴历阳合峻。苏峻得祖约从谋，心中大喜，即令其子苏硕同祖沛等共攻于湖。于湖令陶馥，一时不知苏峻造反，仓卒无备。祖沛、苏硕等骤至城下攻打，馥慌无持，只得点集民兵据城拒守。历阳之兵惯战胆壮，直逼城下放箭，民兵着之便走，遂被打下于湖，擒陶馥斩之。祖约探知初战得城，以为事可有成，乃自率兵来合苏峻。部下有颍川人陈光，素性忠谅，怒祖约为人反背，因与其亲随等攻入中军，欲斩祖约。值夜天色昏黑，辨认不真。约见兵动，同行军司马阎秃首先冲走，光逼至，误看阎秃貌类祖约，即便执住杀之。约获逃转，逾墙走脱。次日，帅兵捕捉陈光。光知兵少难敌，走投石勒而去。有谯郡内史桓宣知约起兵，以书劝谏祖约曰：
　　
　　苏峻以掖县无赖流徒，初为盗贼，与党伙不睦，杀其魁首，聚兵自卫。因救刘遐，偶得小功，得授临淮内史。后奉诏入京，共平沈充、钱凤，虽曰有功，皆出周光、吴儒之力。平敦之后，即封广陵县公，食邑一千八百户，报赏亦不为薄。何当造反以叛朝廷？公为巨镇刺史，正好仗义除贼以见世代忠良，而乃从峻为叛臣，可乎？且昔王敦以荆襄上流九郡之众，甲兵五十馀万，尚不能为，况一历阳小逆？其奈天下人心何？明公若能为国返戈，则威名自振，世爵可保，久永不替。否则吾恐祖氏不能血食矣。伏惟鉴纳为幸。祖约见书，不听其劝，桓宣乃移兵至襄阳，遣人报入朝中。晋帝闻说苏峻与祖约合谋为乱，心中大惧，召集诸大臣于朝堂会议。庾亮主见固守石头城，然后征兵共来破贼。尚书左丞孔坦献计曰："请今及峻贼未至，急断陵阜，守住江之西岸，据诸口子，彼虽众多，尚可一战以制其锋。今不先往，倘贼等一至，分侵姑熟，则人心危惧，难与战斗矣。"王导曰："此言甚善，宜速行之。"庾亮不肯从而止。及被苏峻前部韩晃袭陷姑熟，取其盐米，据其仓厫，庾亮始悔。亟使左将军司马流统兵三万，守住慈湖，以拒贼兵。宣城内史桓彝听知苏峻造反，袭陷诸郡，心中大怒，商议起兵入朝赴难。从事裨惠谏曰："郡兵寡弱，山民易挠，且宜按甲待之，伺四方俱动，方可协进。"彝乃厉色而言曰："见人无礼于君亲者，如鹰鹯之逐鸟雀，疾进除之，庶或可得。今社稷危迫，义无安理，何可坐视也？"因慷慨流涕，将兵前进。至芜湖屯住，以探声实。适值韩晃、张健泛船来至，闻知有宣城内史把住，张健曰："且宜少住，催兵来破此处，则他处再不敢阻矣。"韩晃曰："量桓彝一人，些小之卒，何足介意？"乃命挥船直进。桓彝将兵分布，列船阻住。韩晃与张健两头涌进，兵多惯战，彝不能当，大败走回宣城而去。晃使张健引兵五千，随后追去。彝见逼近，又弃宣城奔走。张健乃回军见晃，道其可议下建业。车骑将军郄鉴镇守徐州，闻知苏峻谋反，正欲提兵入援，知会各郡，先使报入京中，以安众心。王导等知后赵遣石聪侵寇河南边界，兵至寿阳。值祖约移兵助苏峻作反，其地已陷，徐邳百姓震恐，慌遣飞使止住郄鉴，未可轻移镇治，恐石胡乘衅东下，与苏峻、祖约构合，一时难平，郄鉴乃不敢发。独诏江州守温峤督武昌之兵东下，屯守石头城，以备苏峻。苏峻自起兵日，至此不过月馀，被其前部先锋韩晃连夺数郡，擒陶馥，败桓彝，官兵莫能撄其锋，锐气甚震。苏峻闻捷大喜，即合祖约乘势而下。将近慈湖，慈湖守将司马流素性怯弱，不知兵法。及闻苏峻兵至，未获整备，士卒不曾得食，慌张驱使出城阻贼。韩晃将船摆开待战，方欲交锋，忽见旌旗蔽江，峻、约二人自将大兵来至，径前直趋官兵。司马流喝众抵住，以寡不能敌众，弱又不能敌强，舟船四散，望风而逃。韩晃独驱战船，单追司马流。至下午，被晃围住，擒而害之。得船五十馀只，降兵七万人。苏峻又得大胜，即便令作一起，其精兵十五万，旌旗掩映数百馀里，顺流而下，欲先据石头城。于路探知温峤在中镇守，乃不敢近，商议上岸，从陆路暗袭建康。朝中闻知峻兵将到石头城，举皆震悚。中司马陶回进言曰："苏峻颇达兵机，性多侥险，知石头城有温太真移兵镇守，决不敢相侵，必弃此处，暗袭京邑，当起陆路自小丹阳连夜步行而来，其地并无大坂通衢，山垄错杂，甚可埋伏。宜遣精兵藏于垄中候之，待其夜至，不别路径，伏兵四下杀出，彼必惊乱，一战可擒苏峻。京都无恐，百姓亦获免难。此乃以逸待劳，寡可胜众之策，亟宜行之，勿使挫过。"庾亮不能从，只遣哨船往探的实，再行计议。陶回顿足而出。苏峻行至小丹阳，夜昏黑，果皆迷路，各自觅径潜行，至天明，方始得集。辰分兵齐，整队直进，至青溪栅，方始屯扎，传食整甲。细作探得其因，急奔入城，报知庾亮，言如此如此。亮乃大悔曰："吾不听陶回之良言，是颠倒悖失，当败故也。"只得点兵守住宜阳门。朝士闻之，多移家眷奔于东吴等处避难，惟右将军刘超独迁妻孥入宫，以安帝心。成帝见事危急，诏令卞壸将兵出敌。壸得命，点集诸军，出西陵阻阵以待。峻将路永、匡孝、徐会、张谨等将兵先至，两边接战于西陵门外。卞壸奋力向前，二子卞聆，卞氏外子卞旴、卞昭，皆舍命从之，杀死贼将徐会。匡孝等引进，卞氏父子二人逼进，值苏峻、祖沛与先锋韩晃自至，军士垂败走。苏峻即遥声高叫曰："今汝众兵远远至此，已尽弃舟船，若一退后，无船可恃，无路可逃，悉皆死矣。只有向前，可求生路！"于是众复奋敌抵住。韩晃、弘徽二马当先，齐赶来救应。卞壸知晃英勇，与诸子少退，扎于西陵门外。庐江内史陶瞻引兵来救，见峻等移兵，乃占据青溪栅以断贼之后路。贼将管商与部下议曰："今被官军占据此处，已有退步。不若焚之，使两家不得。"众然其言，引兵复取其地。陶瞻向前追杀，商使人纵火烧之。瞻欲救火，无心恋战，竟被乱军所杀。管商驰至西陵门外，道知此事，峻乃下令进逼西陵。卞壸拒敌，手杀贼副将卢光、沈贯等四员。韩晃怒引众进。卞壸抵之不住，身被乱军中六七枪，坠于马下。卞聆兄弟一齐来救之时，卞壸已死。聆痛恨向前，一枪刺死贼将张谨，又被贼众四面围住，兄弟悉为杀死于阵，官兵四散。韩晃挥兵叩城下寨。壸母裴老夫人闻报，使亲腹家童往认五人尸首，抬匿以待殓葬，乃对儿媳等哭曰："父为忠臣，儿为孝子，复何恨乎？"当有处士翟阳闻之，叹曰："父死于君，子死于父，忠孝之道，粹于一门，可谓世之全人矣！"有诗一首挽之曰：
　　
　　苏峻狂谋征建康，摅忠独步卞枦刚。挺身报国心如石，赴难捐躯义似山。亲死为君千载颂，子亡为父万年香。一门尽节人难及，皓气堂堂壮庙廊。
　　
　　
　　
　　第一四三回  温峤会兵讨苏峻
　　
　　却说卞壸父子战死，韩晃引贼兵围住西陵门。京中军惊乱，百姓大恐。黄门侍郎周导与丹阳尹羊曼将兵阻门而战，不防贼将匡孝一箭射死羊曼，周导势孤，亦被弘徽所杀。庾亮无奈，引兵亲出。未及外城，匡孝、韩晃等涌至，官兵皆弃仗而走。庾亮知不能振，祸必及身，乃谓侍中钟雅曰："吾今暂往石头城，去就温太真相议，少避贼锋，大事深以相委，惟为用心调和之。"雅曰："今栋宇摧崩，谁之咎也？"亮曰："今日之事，不庸复言，公当期克复之效可也。"雅曰："足下不愧荀林父矣。"言讫别去。钟雅即入内宫，扶帝出御正殿，与右卫将军刘超谨侍于侧。黄门李义思欲逃去，密谓钟雅曰："见可而进，知难而退，古之道也。今苏峻为乱，既入王京，公亦难撑。何不随时相宜与同去权避其祸，焉得在此坐待其毙乎？"雅正色对曰："国家不能匡，君危不能扶，逃身遁迹以苟免，吾惧董狐执笔之正矣。"不从其言，义乃单身逃出。须臾，峻兵入台城。司徒王导谓侍中褚曰："至尊既御正殿，吾等当端肃翼卫，扼抑贼心，示之以正，看其何如。"光禄大夫陆华曰："老相国之言是矣。"即与尚书张闿、侍中荀崧等共登御座之侧，执圭拱立。刘超、钟雅、褚摆于座下，又命太常卿孔愉等朝服立于太庙之门，孔坦、陶回一班列于御阶之上。各皆恭敬雍容，舒颜怡色，不惊不诧。苏峻戎服将兵入朝，叱钟雅、刘超、褚灵三人，令下阶墀。呵之曰："苏冠军既来朝觐至尊，军人岂得混扰，擅登殿庭也？"于是诸兵不敢上殿。弘徽唆使窃发御库，有布二十万匹，金五百斤，银五千斤，钱亿万，锦千匹，缎数万端，皆被掠出，无人敢阻。韩晃至太庙门，欲放火焚之，见孔愉冠冕不动，乃引退，入内与苏峻至太极殿升阶。司徒王导曰："圣上在此，何得率甲士妄行无礼耶？"峻一时慌速，望帝下拜，军士等皆跪于阶下，齐呼万岁。帝曰："卿家不奉宣调，辄自带兵入京，将欲何为？"峻乃奏曰："中书令庾亮为政失调，赏罚不明，苦虐百姓，听信细人之言语，欲害小臣。臣被宣诏催逼，恐孤身入朝，必陷无辜，使天下镇臣见其嫉功害贤，悉各心变，国家谁与共治？故此带兵入朝，亲来辨明，实为社稷计，非有他意也。"帝曰："今庾亮远逃避卿，是知其讹矣。彼既不在此间，卿可退兵，免惊百姓。"峻曰："前荷圣诏宣臣辅政，今既入朝，未获陛下鸿恩封赏爵秩，故兵士等不肯即退耳。"帝曰："卿欲何职？奏闻升授，朕当授之。"峻曰："司徒王导，德望服民，先朝冢宰，宜复职仍用。祖约廉洁，兄弟皆有功于朝，可为侍中，兼中书令。庾亮兄弟以荒唐失职，不在□倒。"帝皆从之，欲擢峻为大司马，祖约乃奏请宜以峻为车骑大将军，录尚书事，众官员亦不阻抑。峻既掌尚书府事，即奏以许柳为丹阳尹，祖沛为骁骑将军，祖涣为振武将军，韩晃、任护、弘徽等皆授都尉之职。于是苏峻、祖约把握朝堂，大兴功役，修筑垣墙，驱役百官搬泥运土，不异奴隶，光禄大夫王彬等皆被其鞭挞。登蒋又裸剥士女衣服，不胜羞辱，皆觅枯草破席树枝等件遮障下体，号哭之声震耳，又令军士击打捶笞止遏之。凡是庾亮所亲之官皆黜废不用，被亮罢职者复又委任。其在外者，使人将兵攻提问罪。乃命韩晃陷宜兴，弘徽陷晋陵。有弋阳王司马羕被庾亮所黜，至是知其风声，自诣峻处伸言冤抑。峻复以羕为太宰，食西阳俸。庾亮奔往石头去后，使人探听消息，知苏峻入京所为不道，乃与温峤哭告之。峤曰："吾以兵马当住咽喉，公等若以轻兵把断小丹阳岸路，贼奴何即至此？是公等失于大计矣，致使逆徒犯阙，凌辱百官，甚可太息。"亮曰："陶回、司马曾进此计，但彼进之速，不得行移耳。今幸宫车无恙，事尚可为。已有密诏，拜君为骁骑大将军，仪同三司，召檄各处兵，共讨逆峻，以安社稷。乞公主盟，指教不逮，共雪君耻。"峤曰："贼有祖约协助，已得势矣。倘一即发，恐贼嗔帝加害，反为不美。且报国匡君，臣子职分之事，惟求主安国存，便是幸也。灭贼之心萌于有素，今未功而先拜职，何以示天下人乎？且吾亦不敢当。况此地与京都密迩，彼若知公在此共谋，必先以兵相犯，外镇一时难赴，恐未易胜者，纵然据此石头，亦为无用。不如退到江州，会合各镇之兵，再图进取。"正议间，只见钟雅密使人持书与庾亮曰：
　　
　　自公离都，贼兵猖獗难退，径被入京。幸赖褚侍中、王司徒以正道宣谕，贼不敢肆，但云公欲加害于彼，故乃兴兵犯阙，吾等即以美官贿其心，从欲侈其志。今喜两宫无恙，只与祖约共把朝权，一为尚书令，一为中书令，且二贼亦无深谋远见，易于取者。但公等在石头城，彼必疑惧，虞有变侧，宜权移居上流，使其安心，方可图。临行承委内事，敢不竭心，以全社稷。庾亮、温峤见书大喜，曰："贼既如此，不过李傕、郭汜之所为，圣驾宁矣。何难图哉？能者所见皆同。可即离此，且到江州，缓缓谋复，又作道理。"二人乃撤兵西去。苏峻喜其避己，另使心腹人往镇。皇太后庾氏乃庾亮之妹，初见亮误坏国家，恐祸累宗族，吃了一惊，已自得患。及峻入京，以为庾氏不当宥，遂愤郁卧病。及是闻亮再奔，不能讨峻，气塞而殂。百官成礼，葬于平陵，谥曰明穆皇后。时乃三月初旬。钟雅使人报讣至江州，庾亮设灵祭之，与温峤计议兴兵讨峻。峤曰："贼挟天子以制群下，势焰不小。必须会合各处，俱肯应命，方可举事。"夏四月，温峤、庾亮矫太后遗诏，移檄于西阳太守邓岳、广州太守阮孚、鄱阳太守纪睦、徐州车骑将军郄鉴、襄阳前将军赵胤、樊城守桓宣、六口守将魏该、高阳守纪瞻、益阳守卞敦。檄既发，即使人至建康见钟雅，访问峻、约过失，以好为名。雅遣羽林郎范汪回话，言："苏峻政令失宜，不得众心，贪暴自恣，虽强易弱，宜及时进讨，趁其羽翼未广。"峤、亮深然之，即以范汪参赞军事。亮推温峤为盟主，峤辞不敢当，请亮为之。亮曰："是吾在内而若此兵衅，恐嗔吾者众，反致误事，须太真乃可服人。"峤再四不肯，二人相逊不已。峤之从弟温充进言曰："今欲举兵以除强寇，必须有主。如此推阻，怎能成事？吾闻陶荆州新授镇西大将军，位重兵强，远近钦遵，且年德俱富，善于抚驭，宜共推之，可济大事。"二人拱听其言，思之大喜，即日修书遣督护王愆期至荆州合约陶侃。愆期到荆，呈上书札，言："庾、温二公拜上，今欲会兵讨罚祖约、苏峻二反贼，以靖国难。特此遣吾先来告禀，请荆州公去作盟主。"侃乃拆书看之曰：
　　
　　贼臣苏峻构逆祖约，跋扈欺君，擅兵犯阙，浊乱宫庭，劫掠御库，鞭笞百官，纵横贪暴，酷不胜言。朝野士民，悉皆切齿。峤等思欲练兵缮甲，扫清国孽，恨力欠充，罔敢轻举。惟明府仁德广播，忠义远孚，素为海内令望，兹特遣呈台下，请为六军盟主，伏乞大开剪恶之心，兴师同靖国难，以惩不道。下旗到日，愿听指挥。叩祈慨赐海容，敬当捧毂以俟。侃见书，欲从峤、亮之请，或进言曰："庾亮执政，大失众心。前者次公子应诏征讨王敦，有功不加封赏。今又复夺清溪栅，被峻之发火，失阵而亡，不加赠葬。先帝晏驾，又无褒锡，不预顾命。庾公恃才忽功，何可即允其约？"陶侃听言犹豫，乃谓王愆期曰："烦督护回见温平南，言吾疆埸外臣，不敢越职，妄离信地。宜当他图之。"愆期曰："此国家安危大任，非明府不可。"侃曰："是何言也？如郄高平、纪高阳、卞益阳，悉皆历事旧将，奚有不可？"愆期领言回江州，把陶侃之言从头细说一遍，又将或劝之言道之。庾亮曰："陶士行非真荐此数人，实为陶瞻赴诏不及褒封，恨吾在内而然。如之奈何？"温峤曰："他既作难，吾等岂因一人而丧厥志乎？一面使人持书再去，一面使副将军毛宝典集兵马前去，拜平北将军魏该为前部，与公先发。随在陶公，他若肯来甚好。"因嘱其行使曰："汝见陶爷禀言，我等等不等将军，兵已先起，肯念国恩，提兵相助，情分愈美。"使去，有人将此意说与毛宝知道，言："温江州如此如此，陶公必然不来，我等恐难独进。"毛宝曰："既有此言，其书中词语必同。不但宽缓误期，且又招怪。"急入见峤，问曰："闻知右师道使请陶公，称自先行之语，果有否乎？"峤曰："吾忿陶公不肯急于君难，特故搦之，实有是言也。"毛宝曰："非也。古云合师贵在克和，岂宜异同？脱有可疑，亦当外示谦和，令人莫测真伪，焉可明道以拂意乎？况今用人之际，是吾去协求于彼，正合再以忠义激之，诚恳告之，陶公义人，必有念也。"峤沉吟半晌而言曰："是吾窄矣。然则使命去久，其将奈何？"宝曰："可急修书改易前辞，遣一能者飞舸连夜追去，言必得陶公来主此事，方见得为国之忠，以体先帝改迁上流倚托之重。陶公定然允从，庶几可以奏捷全美。"峤即修书，卑辞慨切，遣愆期之弟王士期前去。三日三夜追着前使，留于舟中，不许入荆州。士期进城拜见陶侃，呈上书启，言："庾、温二公再三致意，盖为明府忠贯百僚，故先帝与满朝商请，迁荆襄以防反侧子，正乃预托今日事也。明府往昔在广之时，尚且拯援友难，捞救民扰，涉江越岭，恒不惮千里而赴。况君父之仇，不共戴天地、同日月者乎？知公必能刻期，仗义不落人后，以是使仆奉启来请，万惟莫却。"陶侃见士期道二人之意，即便当案看书，见其辞意婉切卑逊，悔过推尊，谊不可却，遣其大将龚登为前部，将兵万人，星夜先发，以安峤心。亲自嘱付曰："汝去即同温平南进讨，凡事要听约束，不可偏执。我们随后就至浔阳相会，自使人来见你。"登领将令，驰赴江口俟候。庾亮、温峤见荆州兵到，喜不自胜，即点精卒万七千人，同登先行。使人上书于尚书府，陈列苏峻、祖约罪状。峻闻其言大怒，思朝中官员多不负己，乃令苏逸在京辅政，使祖约出守历阳根本之地，自帅部众屯于湖深，以防峤、亮。峤、亮探知贼来备己，乃使人催取各镇之兵，即命魏该权领先锋，龚发、龚登将左军，毛宝、温充将右军，自与庾亮总中军，俱至江中，泣谓众兵将等曰："吾今不揆寡弱，合兵入京，征讨叛臣苏峻、祖约，全仗汝等效力，共立功名。须当忘身报国，只可进前，不可退后。倘得成功，各有封赏。生死荣辱，俱在吾之主将。乞勿惊惧，当知邪不胜正，天必祚帝，佑汝诸人。"言讫泪下。诸军士尽皆奋志踊跃曰："愿舍力报公，管取奏捷，以枭贼臣。主帅勿虑，峻、约其能强于王敦之势乎？"峤、亮听言大喜，重赏酒肉以劝励之。后人有诗一首，叹美众将校军士之有志气云：
　　
　　伏义从征羡众军，浔阳江上誓捐身。若非众力甘同进，峤亮何能奏捷音？第一四四回陶侃兴师讨苏峻晋成帝显宗咸和三年四月，温峤、庾亮会兵征苏峻，得陶侃遣大将龚登来会，乃即誓师江上，务要克平叛逆。只等陶侃一至，刻日齐进。忽有人献言谮诉庾亮以阻陶侃，侃疑信其言，乃使人乘飞舸召取龚登还镇，登即差人告禀温峤。温峤听言大骇失志，慌下小船，亲至龚登船，力留极劝其住，复使王愆期亲自赍书再请陶侃。愆期不分昼夜，冒波涛驰至荆州，呈上书札。陶公拆开，看其书曰：
　　
　　夫军者，有进而不可退，有增而不可减。近者各郡悉皆应诏，以为明公执主讨逆之盟，众皆乐然景从，俱待麾盖之至，即便进军。所以军之进止，国之成败，皆决于斯。假令计谋中阻，俾京师沦陷，此州失守，贼必肆逞。知龚前锋已发，则荆楚将来之危殆，恐当甚于此州之今日矣。明公进当为大晋之忠臣，以参桓文之功业，下可全慈父之情谊，雪爱子之仇冤。且峻、约不道，人皆切齿，公肯挥旌，如石投卵。伏闻台旨欲召义兵还辕，不惟使仆如失，是诚弃大功于垂成之际，而或者将谓明公缓于讨贼，忽于救君，虞八州之令望，顿挫损于一朝耳。楚汉在公举足，伏希垂察，甚幸。侃看其书，反复呻吟，愆期恐其无意愤悱，即先上言曰："峻豺狼也。如得肆志，大人宁有安足之地乎？依仆之愚见，明公火速自起，则诸镇同赴，大功可成，逆贼可灭，以成万世之忠名，播千年之令誉。岂容趑趄作辕下之驹，不逞超远之志乎？且二贼造逆欺君者，咸以为天下无有能出其右，故敢驱役百官，鞭笞朝士，掳掠宫闱库帑。令嗣庐江公见难而死，谁不羡荣，以为明公八郡之大反不如也？"侃乃感发曰："焉有子亡于贼，而为父者忍看不报；君迫于逆，为臣者坐视不拯乎？"遂即戎服登舟，起兵前进。是日，家人载其子陶瞻枢柩至，在侧室安厝。侃见而不顾，誓众催船疾发。郄鉴得温峤之檄，亦遣大将军刘矩引兵一万赴盟。却好遇陶公舟至，问其备细，云郄鉴尚在徐州未发，侃复遗书促其自至，乃可共谋破贼。鉴见书涕泣即起，另遣大将夏侯长趋浔阳约会温峤，自将兵七千随后而进。
　　
　　按《传》：郄鉴字道微，山西高平人。少孤贫，博览经史，躬耕畎亩，吟咏不辍，以儒雅著名。值永嘉之乱，又遇荒歉，贫窘特甚，数饥馁。乡人黄长者见鉴廉洁有才，乃延至家，与食以供给之。鉴家有兄子迈、外甥周翼，并幼小无给，常携之就食于黄家。长者曰："今地乱年荒，各自饥困。吾以君贤，勉一相济耳。二小儿非敢相却也，但吾家口繁累，自亦不能，乞勿罪而顾焉。"于是自后再不携二子同去，惟单身往依，每留餐，怀藏其馀，还家分饲二儿，强度秋冬。次岁麦熟，乃谢长者自给。及迈、翼读书稍长，能历道途，遂与渡江，南投元帝，迈职进护军，翼任剡县令而卒。鉴以才任广陵太守。时广陵兵弱粮乏，逼近胡寇，人无固志，俱各思逃，兵士多欲散走。鉴百计抚恤安慰，且战且守，有精卒八千。会王敦乱，与苏峻、刘遐等共赴建康勤王，事定，封高平侯，领车骑将军，出镇徐州。鉴见温峤檄文，虽遣刘矩引兵进助，自惟坐镇，欲俟声息而起。及见陶侃书至，遂与诸兵俱发。先遣将军夏侯长驰见温、庾，谓曰："或言贼徒欲挟天子，东入会稽。事或有之，恐难进取。足下当要预立营垒，据守要害，防其越逸。下檄王舒公，令塞越道，然后清野坚壁，断其粮道，静以待之。伺仆等俱集，方议征讨。如此，贼徒进不能攻，退无所掠，必自溃矣。"峤见鉴书，深服其高，即使夏侯长回话期约。鉴见长至，亦兼程来会。将次欲到，诸军士知峻兵雄，皆有难色，不敢疾前。鉴乃泣谕众曰："今主上幼小，遭峻、约叛逆，浊乱朝廷，凌辱大臣，掳掠库帑，强夺士女，华风成夷，人所难忍。吾今起兵誓死报国，汝等可以尽心效力，同剪逆贼，共为万世忠良。毋得惧怯，凡事有吾当先，荣辱系在主将身上。"言讫泪洒，衣襟为湿。军士见之，遂各感激愤悱，昂然攘臂而进。五月，陶侃自将大兵至江州，闻峤、亮船在江中等候，随便移舟相近，使人报知温峤、庾亮，邀请相见。二人易服下船，将往就迎，诸将中或有进言曰："闻说陶将军此来，欲先诛庾中令以谢天下，然后讨除苏峻，以安社稷耳。庾公且宜避之。"亮闻其言，心中大惧，思欲遁去，峤亟止之曰："此非理也。吾闻廉颇负荆释怨，致成刎颈之交，能固赵国。公今亦宜亲自负杖输诚，谢祷罪过，则陶公必然不致伤情以损大义矣。若厥忽遽避匿，又不知果有此意否也，岂不反成构怨，以结后仇乎？当听愚言挺身去会，何用惧疑？"庾亮从之，乃自荷荆条一握，随峤同去迎侃，亮乃遥拜俯伏于地。侃见之，急令扶起，谓曰："元规亦拜陶士行耶？君侯增修石头城以疑老子，今日犹又善子见乎？"亮假引咎自责曰："吾因愚戆，肉眼不明，致有今日，上误国家，下累黎庶，虽碎斩不足以赎前罪矣。"侃即向前，自执其手，笑曰："适言相戏耳。老夫岂敢妄及公哉？"亮又曰："先帝托辅政治，虽有遗诏，司徒王公与中书令卞壸、孔尚书等诸大臣众官亲目所见，吾敢增损裁抑乎？修筑石头以为建康屏障，岂敢疑君正士？若有此心，天地不容！"言讫泪下。侃亦释然慰谢曰："前事不足为言，但当同心共伐叛逆耳。"温峤从旁调和，众皆欢洽，设宴相叙。次日，计点兵马，共有六万馀，旌旗百馀里，军声大振。苏峻闻知气夺，恐众人径袭建康，挟天子之令以征己，乃自湖深提兵还朝，集百官会议曰："今陶侃、温峤起兵谋劫天子，必伤百官。且建康遭两次兵火，城郭欠完，人民惧怯，难以持守。不若暂徙石头城，候平定还都，何如？"王导曰："建康虽则兵城欠备，乃兴王之所，况太庙诸陵在焉，岂可一旦离弃？石头城虽固，全无宫殿台省，难安百官，甚不可移。"苏峻立意坚执要移，王导固争不可，日晏而散。苏峻见导退去，乃作色言于朝堂曰："吾意已决，逆者斩之，试看何如？"于是，百官夜诣导府相劝，请权时从贼之欲，只要保全圣驾百官，且待诸兵到又作计议。导乃不争。次日，峻备车驾，请帝徙都石头城，帝乃哀泣登车。比出都门，大雨如注，泥径路滑。刘超、钟雅见辇倾侧，只得步行扶毂。峻络与马二人乘之，皆不肯受，惟悲哀从容侍帝。峻心恶之，遂不复顾，任其直至石头城。帝居于官仓起舍，峻党肆横出入，全无威仪，视同僚友。惟刘超、钟雅、卞潭、华桓、荀崧等常侍左右，不离帝侧。时米甚贵少，城中饿馁，峻乃遣人以米赐超等给用，超等一无所受，缱绻朝夕，臣节愈恭。虽在困危中，犹启少帝授《孝经》、《论语》。王导嗔苏峻逆己劫驾，知西兵将近，又密使张闿持诏宣谕东吴各郡刺守，令其起兵合救帝厄。会稽内史王舒得诏，与众商议，言已受温平南约，命守越道，思不可离，即使其督护庾冰将兵一万，西渡浙水，以助温峤，同讨苏峻。于是吴兴太守虞潭、吴郡内史蔡谟、宜兴太守顾众，悉皆奋起义兵。虞潭之母孙氏见各郡守皆亲临军，而潭独又逗遛数日，乃召潭责曰："主上受困于石头城，汝当舍生取义，火速起兵，勿落人后可也。今诸郡俱发，汝何迟迟？慎毋以吾老为累，妻子为忧。家国一体，忠孝无二，亟宜勉东。"嘱毕，尽出钗环饵饰，复典衣币，共计三百馀两，重赏家僮族人，劝之从军，以壮行威。潭见老母给助军需，即日拜命而起。王舒闻之，知峻无行意，亦乃自发，悉相竞而前，诈呼兵马十万，水路陆道兼进。苏峻正欲调兵阻拒西兵，探得东兵亦至，乃大惊骇，投剑叹曰："事不济矣！"慌命亲将管商、张健、弘徽、何仍等引兵东掠吴地，以阻王舒、虞潭、蔡谟诸路之兵。众人闻知稍阻，虞潭独先又进，顾谓众兵曰："不但奉君之诏，且又承母之命，何可住也？"后人见其言此，奋不顾身，有诗一首赞其母之贤曰：
　　
　　贤哉虞母志忠贞，促仆从军激子行。典服鬻钗亲助费，江东臣宰亦难伦。温峤、陶侃等兵至茄子浦屯扎，使人探听消息而进。忽报吴下越中诸郡，实兵五万，诈呼十万，战船千艘，一半溯流西渡浙水，自广德来助，一半出太湖湖州路而来，以挠峻之后军。苏峻分管商等四将，东出吴兴去阻，以此未能来会。侃、峤听言颇喜，即集众约束分付曰："我兵皆荆淮之士，多习水战，不善于陆。苏峻所将有一半是北兵，惯于马战，三军不许妄自登岸，被其所挫，违者斩首！"各皆受令应诺。于是遣先锋魏该与右副军毛宝预进开路，该又使宝先行。毛宝探得苏峻遣小将胡渊，引兵二千，运粮米万斛与祖约，晨早搬移上岸，舟船已回石头城，乃疾转入见魏该，请起兵追而夺之。该曰："今才起发，主帅有令，不许登岸。吾为先锋，岂得违逆？汝休妄冒。"宝曰："峻贼恃强不遣大将监押，止有二千之兵，一员副将，何难取哉？此是渠不知我等即至故也，正宜截之。且将在外，军情缓急，君命有所不受，苟有利于社稷者，专之可也。"魏该执遵侃、峤之令，不允其请。宝又曰："天赐便机，事已入掌，坐视不取，正所谓自遗良策，以资盗粮者也。愿乞精兵五千，吾当击之，有罪独坐。"该不答。宝乃引其所部三千亲兵上岸追夺，看在前面，即便大喊杀去。峻将胡渊来迎敌，三合之中，被毛宝刺于马下。其弟胡清欲来报仇，只一合，又为刺死。诸兵尽皆走散，有京兵五百愿降。宝命将粮搬运上船。峻败兵奔转，不三十里，遇大将匡孝，哭告其事。孝曰："吾奉将令特来护粮，今被所抢，吾何不取？"败军曰："他止一将，带兵三千，尚在搬粮，急去可得。"孝乃飞马向前。比将到时，官兵已开船一半，尚馀百十斛未尽。宝见救兵到，亦自上船，弃其馀剩，扬帆而去。匡孝一时无船，又见去远，无能得救，乃回兵。毛宝得捷，来见魏该，该喜，令人上宝功绩于中军。陶侃、温峤等见报，皆各大喜，曰："将帅能如此便宜行事，得此兴彩，何愁贼奴不破？"即署毛宝第一功，表为庐江太守，以顶陶瞻之职。侃等知苏峻提兵在外，乃各具本入石头城见帝。温峤表请毛宝前职，陶侃表请王舒、虞潭二人监督两浙东西诸郡军马，庾亮表郄鉴都督淮扬八州军马，使各有所节制，朝廷皆从之。钟雅恐苏峻知道，嗔恨于帝，或生变测，乃请假授苏峻为丞相，护驾大将军，都督京邸东西十郡军马。峻在湖阴，见诏大喜，乃使人至石头城，分付苏逸善保圣驾，坚守城池。矫帝命使人责让侃、峤等，令其退兵。陶侃等见之大怒，即与温、郄诸帅一同渡江。苏峻闻众兵坦然大至，心中甚惧，遣使往历阳催祖约调兵来助。陶侃等使细作探知的实，乃与众将佐共议战守之策。部将李相献言曰："苏峻自帅兵马出屯湖阴阻我，又约祖贼之兵来为掎角者，思欲分头冲突吾军，使不得安耳。盖为我等初到，根脚不固，怯而自退也。今当于白石山边筑起一垒，以屯兵马。再立一寨于南角，声势相倚，则贼兵不能犯我矣。否则舟舡只在江中，焉得即能破彼？"侃从其计，分遣军士叠石为垒，内外俱以大木为栅围之，不数日而成，坚如城郭。陶侃大喜，使庾亮将兵一万于中守住，以为之主。苏峻见报众人若此行移，甚是惊骇，即点人马向前攻阻，以被筑完。韩晃攻之数日不能克，反被南寨赵胤来救，杀伤无数士卒。回见苏峻曰："陶侃筑白石垒，甚是方略。进可攻我，退可安守。何奈他们？"匡孝曰："我观白石垒虽然可守，若无南寨相援，亦易于破。今当莫攻白石垒，且自先破南寨，则其势亦孤矣。今后可令徐健引兵五千把住白石垒要路，以截救应之兵。我引精兵五千，从小路抄出其后。公子苏硕引军一万，径趋其前。两头一齐杀入，赵胤不防攻彼，必定被擒。然后再取白石垒，有何难哉？"峻曰："此计大妙，速宜行之。"乃即点兵齐整，三路一齐起发。至一更之后，俱到南寨。赵胤见峻兵每日只攻白石垒，惟是准备救应，并不虞其劫寨，失于提备，鹿角不关。忽听得喊声大起，连忙披挂上马，已被苏硕杀入。赵胤奋力向前退敌，与硕相撞。二人于寨门前狠斗有半个时辰，苏硕将□□□□□□后，匡孝绕出，两头夹攻，赵胤当抵不住，带马而走，匡孝从后紧追。赵胤见其逼近，贼兵喊声甚震，恐怕有失，慌忙取弓拔箭，回身望匡孝满射一箭。奈夜昏看视不的，只中马足。匡孝被掀坠地，乃不敢进前，赵胤得脱。苏硕料不能获，乃只抢其寨中衣仗辎重等物。庾亮在白石垒听得鼓炮之声，急命王愆期兄弟二人引兵往南寨探听，途中被徐健伏兵阻住。愆期、士期一齐并上，杀死徐健。将到南寨，听得已失，匡孝又引兵杀至，愆期乃回白石垒，使人报知陶侃等。侃闻说南寨被夺，心甚不安。温峤欲召赵胤斩之，侃曰："此是贼峻暗算，何可斩他？且人皆非孔明、吕望，焉能料敌？胤非将校之列，且宜含之，况值用人之际？"峤乃不责赵胤，反使人安慰其用心报恨。于是众帅默议破敌，未得其策。忽报苏峻遣将阻拒东兵，被管商、弘徽攻开吴郡，焚烧吴县，复掠海盐，陷嘉兴，蔡谟、顾众皆被所败。张健、何仍进攻馀杭，陷之，移兵欲攻武康，被王舒、虞潭杀败，斩贼将何仍，今乃退屯宜兴扎下，欲来取庾冰共去防御。陶侃见说，谓温峤曰："吾何只与此贼相守在此，则三吴百姓不胜其害矣。必须出兵逼彼，方可免其攻掠之心。"于是以王愆期有斩徐健功，命其引兵攻峻水寨。愆期得令，将兵一万，分作百馀船，顺流而进。将近峻兵，将船分摆待敌。贼将匡孝引舟布阵，两边放炮擂鼓而前。愆期亲督愆军攻战，匡孝亦奋进，两边抵死鏖杀，约有一个时辰，匡孝不如王愆期等善知水性，反折兵多。苏峻见之，密令军士另将小船以火箭并火铳来助匡孝。当日乃是逆风，被其火箭乱射入船，乘风火发，救扑不止。愆期只得退走，被其烧坏战船四十馀只，折兵千馀。陶侃见败，心中忧闷。参军范汪进计曰："前者郄公屯守京口，贼兵不敢往来，我等又好进战。今召郄公来此东路，无限贼籍东兵冲突我等，今宜请郄公还屯京口，贼惧此兵乘其后，自然不敢并一与我合战矣，彼又何能胜我哉？"陶侃听言大悦，即催郄鉴："以兵还据京口，立一大寨于曲阿，筑起三垒以阻峻之往来。公只坐住，可观吾等破贼，以收安逸之功矣。"郄鉴从之，乃辞而去。范汪又请分守湓口，侃然其议，遣毛宝将兵往镇。郄鉴至曲阿筑垒。细作探得，报知苏峻。峻大惊，恐鉴垒成，难以来往，亲自引兵向攻。又使人催祖约攻湓口，以分温、陶之势。未知此回陶侃用范汪之计挠困苏峻，胜败若何。后人有诗赞范汪曰：
　　
　　晋室多灾迭乱生，几番危难惧欹倾。才平东楚王敦息，又惹西陵苏峻兴。温侃合谋思讨灭，愆期乍进挫威声。幸有范汪施妙策，垒戕苏贼伟功成。
　　
　　
　　
　　第一四五回  三大帅平定苏峻
　　
　　却说祖约在历阳得苏峻檄文，令攻湓口，即令祖涣带大将桓抚为先锋，帅精兵一万，径趋湓口。守将毛宝探得，急点兵马出寨阻敌。两边成阵，未及打话，祖将桓抚手舞宣花大斧，冲杀过阵。毛宝挺枪接住，二人各逞威风，狠战上三十馀合，未分胜败。祖涣见毛宝武艺精熟，恐抚有失，乃悄地取弓搭箭，驰马而出，一箭射中毛宝左腿。宝令军人拔箭，已为深透二寸馀。取得箭出，血流满靴。宝忿怒，忍痛再进，复战十馀合，一枪刺中桓抚肩坎，抚退入阵。官兵见胜，大喊涌进。祖涣慌自来敌。毛宝马近，大喝："休走！"涣乃不敢抵战，兵士又皆望风而去。宝叫曰："天使贼败，不可不杀，各宜用命！"于是兵卒听言奋激，勇气益倍，追二十馀里，杀死五千馀人。涣乃径奔还历阳而去。宝使人献首级一千报捷，陶侃、温峤见胜祖约，即遣人报知郄鉴。鉴气亦励，唯备战峻，却好桓彝使破虏将军王育将兵五千来助。两军方才接刃，育从西边奋力杀入峻阵，峻一时见其骤至，不知何人，中军退动。郄鉴呼曰："贼兵走矣，努力向前，可擒苏峻！各宜用心！"兵士听言，悉以为真，喊声震地，争竞向前，果获大胜。峻走二十馀里，方敢扎住，折兵二千。探知是桓彝使王育来助，败己一阵，乃深恨桓彝、王育。
　　
　　按《传》：王育字伯春，京兆人。少孤贫，每观小学，必歔欷流涕。稍长，为人牧羊出郊外，折蒲学书，忘于看守，遗失羊五腔，为羊主所责，将鬻己身以偿羊价。同郡有达士许子章，闻而嘉之，以钱代育赔偿，更给与衣食，使与其子同学，肄业遂博通经史，喜看兵书子章。以兄之女妻育，另立宅舍，分产以养之。本州太守杜宣闻其有能，召为主簿事掾。宣以过慈，被黜为万年令。有杜县新尹过其邑，名王攸，恃才矜族，每欲责人。宣以曾为太守，不出迎迓。攸诣其邑相见，罪宣不迎己，即便肆言曰："卿往时为二千石刺一郡，吾合敬也。今与吾并职，当以家世才名论，理合迎我。欲以小萑遇我，而使畏死鹞乎？"宣不语。王育相从在旁，怪其欺傲，执刀向前叱曰："我府君以非其罪黜降，乃日月之蚀耳，不久当升，光被四海。汝乃一小县令，敢辱吾府君乎？此刀能怒狂人者！"杜宣恐其害攸，慌自抱住，育乃止步。自此，人颂其能。有司举于朝，擢武阳令，为政清约，宿盗潜奔他邑。抚院知其有武备，奏迁并州督护，从征有功，升破虏将军，出守桂林。因王敦反，欲勒其从，育乃遁。至是闻苏峻反，桓彝不赴勤王，乃诣宣城涕泣激之。桓彝分兵五千，授先锋，诣温峤听调。至京口，见苏峻攻击郄鉴，乃奋力向前，大破匡孝、路永一阵。
　　
　　苏峻闻败气夺。苏峻被鉴、育两头夹进，大败而走，深恨桓彝，又恐其再来势盛，乃命贼将韩晃往宣城攻彝。彝闻知晃至，将兵进屯泾县。听得峻、约迁帝徙石头城，顿足懊恼。从事裨惠曰："今苏贼势大，又挟天子之令，吾等兵弱，焉能与彼为战？不若以书伪与通和，权免目前之祸，然后径趋温太真军中，共议破贼，方得全美。"彝曰："吾受国恩，义当效命，焉可忍诟蒙辱，与丑逆相通乎？韩晃小贼，何足惧哉？"乃点兵士五千，付裨将俞纵出屯兰石以拒韩晃，涕泣送之，执手嘱曰："君先行，吾即自至。当念忠义二字，努力破贼。如其不济，亦是命也。"纵再拜领诺。至兰石一日，韩晃率兵一万五千来到。纵知，出十里要路守住。晃见有阻，布阵出马责纵曰："桓内史不过区区些小之郡，思欲抗我？前芜湖阻吾入京，昨遣王育京口遏吾兵路，今又抗吾奉诏征庾亮之师，何此结怨？好好从吾，共擒误国之庾亮，万事皆休。否则，立斩汝首！"俞纵大骂曰："附逆贼奴，欺逼帝主，凌辱大臣，罪当万死，敢此胡言？"晃听之，怒喝而进。二人战有三十馀合，晃兵多，一齐涌上。纵兵少，被其冲败，退屯兰石。晃因初到，地理不熟，亦不追赶。俞纵严戒军士备战。军众曰："韩晃骁勇，兵皆精锐，战恐难胜。不如退回宣城，再作他议。"纵怒，拔刀砍案曰："吾受桓侯大恩，临行重托，理合死报，何为惧而退哉？吾之所以不负桓侯者，犹桓侯之不负国家也！有再言退者，乃不义之人，定按军法！"言未已，韩晃又到，俞纵领兵出拒。两下布成阵势，晃恃兵多，轮刀直杀过阵，纵挺枪接住。二人战未十合，苏峻使侄苏颐引兵三千来助。纵兵见之，争相遁走。俞纵独自奋战，一枪刺死苏颐。韩晃大怒，喝兵围上，纵为乱军所杀。韩晃引兵至泾县，桓彝退回宣城，晃即追至宣城，使兵重重围住。相持一月，城中粮尽，兵民自乱，被韩晃攻入。桓彝亲自出阻，为韩晃兵以飞石击死。彝妻刘氏抱其幼子桓温等五人，步走至外母家中，得免其祸。韩晃安慰百姓，引兵还湖阴见峻。峻喜，重赏之。又有亲将路永、贾宁上言，劝峻尽诛朝中大臣，另树心腹，以杜内患，好退外兵。苏峻雅敬王导，又已复西阳王为太宰，钟雅又密语哄诱峻，为此数人乃不允议。宁、永二人见不听其言，乃私谓曰："今不纳吾二人之劝，异日必为众臣所诛。主帅败可立见矣，何为与之同族乎？"以是贰于苏峻，颇漏于言。王导闻之，揣知其心，密使袁耽往说路、贾二人。二人接见，问曰："乡里今为何事光降？有甚见谕？"耽曰："吾因二君忠事苏公，获成极品之贵。今彼恃强忽功，不听二君佳言，拂乃美意。又闻其怪君贰彼，心甚不怿，将有害及。吾以乡中微末，惜君有才枉用，故特干冒相告，思君既与两不相得，则虽日进良谋，将反见逆矣。"路、贾曰："相从至此地位，一时难异，将焉处之？"耽曰："智士贵于知机。今晋国忠义之兵云集东西，不下五十馀万，朝中臣宰悉其故旧。峻以为盗发身，附之者少，岂以一人能抵千百之众乎？知其不久必败，败则君安归乎？依吾乡愚之见，不若投见王司徒，以作忠臣，上可保全宗祀以享爵禄，下可保全家眷以留清誉，何为沉滞于乱途之中乎？"二人被耽所说，谢而送之。次日，面诣王导府中求见。王导曰："吾在此间与苏公共处，兵权在外。二卿可奔白石垒去见陶侃、温峤。吾以书付你带去，达卿之意，必得重用。只要尽忠报国便是。"永、宁求书，悄悄搭民船径至陶、温军中投拜，献上王导荐保之书。侃、峤大悦，即授路永、贾宁为荆江参军，尽得知苏峻强弱虚实。峻闻二人去透漏消息，亦坚守不战。相持累月，温峤乏粮，知荆襄运米至侃营，峤乃托议事，欲求分粮给军。因前有人背谮温峤以先发兵，并毛宝劝等同进之语，侃亦不快于峤。兹因请粮，乃面让峤曰："君自恃英雄，首先发兵独进，欲夺上功，何乃不预备兵粮？今此有事之时，而反取给于吾，吾虽有些须之至，亦要应自军兵之用，何能假贷君也？脱若向日见余在镇，君又岂可望吾给也？今既食尽，不如释贼，吾且西归，以待再举。"峤大惊，忿谓陶侃曰："三军合战，贵自克和。昔光武之济昆阳，孟德之拔官渡，皆以寡克众，以和取胜。今峻、约小竖，罪逆滔天，何忧不成？仁公奈何舍垂成之功，误进取之计哉？且天子幽逼，社稷危殆，正臣子肝脑涂地之日。峤与公俱受国恩，事若克济，则君臣同荣；如其不捷，当灰身以报先帝可也。睹今之势，仇怨已结，义无旋踵，譬犹骑虎，安可中下？公今违众西返，人情必沮，沮则必败，败则忿生，恐义旗将回指于公，虑有孙坚遇黄祖之事起耳。"乃竟别去。毛宝因峻不出兵，亦来见侃商议，闻知有对峤西归之语，慌入谓曰："军政之事，有进无退，但宜戒誓三军，效死而进。设一退散，必被所追，恐致灭亡。至若虑其待守不战，兵心解倦，试再与宝一万人马，烧贼屯粮之所，他亦无所恃，自然思战幸胜。此地水兵利便，我胜彼多矣。若宝不能成功，那时公回，人心无恨矣。"陶侃乃依其言，点精兵七千，益宝使去。竟陵太守李旸解粮赴侃，见侃不快于峤，乃亦进劝曰："温平南乏食，自来求贷于明府大人，大人执而不与。设使大事不济，大人虽有馀粟，安得而食之？"陶侃听言豁悟，分粮米万石，使李旸亲送至峤营中去。峤得粮大喜，亲诣侃营拜谢，商议大事。只待毛宝消息一到，即便进攻。
　　
　　却说毛宝引兵归湓口，留兵五千守营，自领精兵五千前去劫粮。副将鲍德、洪韬曰："吾知贼粮皆分积于姑熟、句容二处。主帅若此前去，不但无功，且恐反被所擒戮矣。"宝曰："若然，何以为计？吾领兵干此一事，岂可歇得？"洪韬曰："主帅休忧，但共思一计，悄悄而去，可以建功也。"宝曰："我有主意了。今将民船暗藏兵士，潜到近处，乘夜起岸，先用几个精细人入城，至夜访其仓廒之所，放火烧之。若见烟起，兵士只向城下呐喊，他必惊慌，无心救火，得烧其粮，便是功矣。"洪韬曰："此谋极妙。只要募求善于飞檐走脊者数人方可。"言毕，有二壮士向前愿去，一名陈风，一名施策。宝曰："二好汉肯行，有何妙策？聊试言之。"风、策乃向宝前密言曰："吾乃樵夫，尝在句容、姑熟卖柴，城中认得我的多，尚不知我从军。今乞主帅每处拨精兵三千，使鲍德、洪韬分管，前去授以计策。我两个每人带领十人，挑柴十担，明明入城去卖。身边各藏火药三斤，带银数钱，买一店家，借堆其柴，俟夜暗出其所，十处一齐放着。火焰一起，吾等密地混于人群之中，佯为救火，抢其火料，复丢于他处烧之，彼怎知觉？兵士只须伺候，不用劳力。若只烧粮，我故愿去，有何难哉？"毛宝大喜，许保二人为千军总之职，赏银各二百两。于是鲍、洪、施、陈四人领兵前去。鲍德、陈风引兵三千，陆续以船向姑熟，洪韬、施策引兵三千，作七日到句容四十里山中取齐。施策引人挑柴十担至句容，门上人认得，放使入城。只见粮料使差人来说，此柴不许私卖，二分官价，可挑至草场中堆着。施策暗喜，言："至草场，无钱亦可矣。"乃诈推曰："我等靠肩为活的，只不要耽搁我，民家零卖，无有迟误。"其人扯与同去，施策堆下柴薪，即往观看粮仓，精熟于眼内。至三更时分，策于歇店中潜地开门而出，人皆不知。乃分两个于草场柴堆上放火，八个于仓廒四角放火，将硝黄点起，一时透上苫盖，高不可救。比及人起，已烧相连，一片通红，救之不灭。施策等看已成功，皆悄悄以索系垛，缒城而走，径至洪韬军中，回湓口见毛宝报功。宝方颁赏赐酒，忽见陈风、鲍德亦到，言："被吾早晨带七八人挑柴而入，中时着四五人卖菜而入，三日方能探得的当。至半夜睡浓时，放起十五六处火来，一时冲天而起。贼将调兵来救，火急风猛，人不可近，至天明尽成灰矣。城外守兵入救，我等亦混走出。不曾费张弓只箭，已烧贼百万之粮矣。"毛宝大喜曰："两处俱得成功，则峻不敢持守，将欲来攻矣。众兵士可各用心思，与陈、施二人同功，自有重赏。"众皆踊跃。宝乃使人往侃、峤处报捷而去。
　　
　　苏峻在京口与鉴争咽喉相拒，忽见两处飞使来报，言粮储草料皆被四将毛宝假装樵夫埋藏城中，悉遭烧毁，救不上什五停之一，又是焦苦的。苏峻听言大怒曰："此贼前番夺吾胡渊之粮，今又焚吾姑熟、句容二处，三军将何为食？"即欲引兵去攻湓口。匡孝曰："见今郄鉴守住此处，甚难往来，焉可他去？还须破此方好。"峻乃使韩晃进攻大业垒。鉴战不能胜，参事曹讷进言曰："大业垒乃京口之要路，今贼被烧粮草，不得不争，以通漕运并粮道耳。故贼舍死攻战，难以抵敌。不若舍此暂回广陵，伺观陶、温二公之势，再进未迟。"郄鉴听言大怒曰："食君之禄不思效命，见贼欲退，是何道理？"唤刀斧手推出斩之，众人哀告求免，乃杖而革其职。使人求救于陶侃，侃议进援，从事殷羡曰："吾兵不惯陆战，倘去不能与敌，反被所挫矣。不若合兵径攻石头城，以擒苏逸，夺其根本。苏峻见报，恐无退步，必抽韩晃之兵，自来救护，大业可解。"陶侃深然之，即催温峤一同进兵。峤得约，以兵南上，攻苏峻旱寨。陶侃东下，攻其水寨。探军报知苏峻，峻大惊，留韩晃拒住郄鉴，且慢出战，自引大兵五万来破陶、温。温峤旱路先到，贼将匡孝将兵五万屯于城外，见峤兵到，即便布阵叫骂。峤前军是赵胤部领，毛宝为副。赵胤一见匡孝，恨向日之仇，即便挺枪发出。匡孝接住。二人战才十合，毛宝方欲进助，只见苏峻调取祖涣、祖沛引兵赶到，一齐并上。赵胤之兵怯而将走，胤即大叫曰："今日正乃报国之秋，退后者斩首！"于是众又抵死拒住，被匡孝逼进有五十馀步。苏峻自到，时酒尚醉，即便大言向前曰："匡孝且能胜人，我何反居其后乎？"因率亲兵八千，挥刀突阵。毛宝与健将齐薪、童立、陈风、施策一力拒住，峻三突不能得入，乃跑马向白木陂攻李旸之阵，又被侃上将高宝与龚发拦住，又不能动。峻怒酒发，再带转马头向岸边攻温峤，岂期天将灭叛，未及到阵，马失前蹄，把苏峻一交跌翻仆地，凑遇陶侃牙将彭世、李千二人起船来助，见一人落马，众兵未到，急赶向前来救，认得是苏峻，二人齐挺枪杀去。苏峻大喝跃起，挥刀步砍，早被彭世一枪戳中腋下。苏峻痛怒，还刀劈去。彭世以枪抵住，峻进一步，又遇李千一短刀掷来，打中后脑。峻吃一慌，彭世之枪又到，透胁倒地。八千兵士急赶来救，彭世已找了首级，因兵少复退下船。时陶侃自将近岸，闻说已斩苏峻，挥令一齐上岸，荆兵五万，争竞向前，喊声动地。八千之兵，不勾一刻，尽皆杀死。温峤亦自合进，俱向匡孝。孝见大势人马三面合至，料不能敌，退入军内，于是兵皆乱动。赵胤、魏该、毛宝直捣其中。贼众望风而走，被官兵杀得尸如山积，血似泉流，十万之兵，去其大半，退入石头城，坚闭守住。韩晃探得峻被所杀，只得漏夜弃大业垒逃回石头城，与任护等立苏逸为主，以拒众军，又使匡术将不附己居民官吏迁于后苑禁之。陶侃、温峤、庾亮写文书传入城，劝励百官，词语悲切，看者流涕。光禄大夫陆华与弟陆玩皆在后苑，乃说术以苑城归降温峤。钟雅、刘超知百官得出，亦谋奉帝私奔西军。事泄，苏逸使任护入内，收超、雅二人。成帝抱住任护泣曰："还我侍中。"右卫护不听，推帝夺而杀之。帝哭痛而不得出。逸使人召祖约将兵入卫，使被陶侃巡军所获。乃与温峤商议先取历阳，以绝内望。委冠军将军赵胤、破虏将军王育将兵一万，先往攻之，将苏峻之头带去吓约。约已知事不能济，乃北走后赵。
　　
　　赵胤还兵，侃、峤乃写文书使人入城张挂曰："今祖约已逃，苏峻授首，城中所存馀魄皆不久纳命。军民人等可各念晋恩，毋得为贼坚守，以致破日，贻累九族。"于是建威长史腾含与中卫将曹据、党福商议曰："今城中被围三月，粮食渐乏。峻、约已败，众心将变，何不谋杀苏逸，开城放百官进内，保驾还都，以作晋忠臣乎？"党福曰："此言极善，速宜行之。趁韩晃在城上与匡孝守御，一齐杀入，可成功矣。"遂率劲卒四五千人，乘黑早攻入逸第。逸闻兵乱，急来问故，滕含逼赶而进。逸知势败，奔走欲往溧阳，为将军李旸追至骑府前斩之，传首出城，献于峤、侃。任护知变，帅众来捉滕含。含大呼曰："逆贼反背朝廷，害及万姓，汝等有忠义者，可同尽力破贼，何又自取灭族乎？"李旸等又皆叫："降免罪。"以是贼兵渐散，官兵大集，护正将败。韩晃、匡孝闻知，亦帅兵来杀含、旸、据、福等。含见晃至，恐被所杀，乃谓众兵曰："官兵皆在城外，城上无人把守，何不速疾开门，放外兵同来灭贼？"党福乃砍开城门，赵胤、李千等杀入。韩晃见事败，乃与峻子苏硕等率骁勇数千杀出，奔于曲阿去投张健。管商、弘徽正攻陵亭，与督护李闳相拒。滕含闻知，将兵去助。商、徽战败而走，李闳、滕含随后紧追不舍，前路又被白石垒庾亮将兵阻住，管商等无可逃处，只得投降庾亮。弘徽冲走，亦投张健。时健积财宝三十馀万，见徽言事已大败，恐徽才力胜己，被其所夺，乃谋杀弘徽，以巨舟载其财帛，率大小二万口，自延陵长白塘往北而走。王充之领父命，与李闳、滕含连夜追赶弘徽，探知徽死健走，分头不住，至吕城及之，大破健兵，获男女数千，尽夺其船中宝物。张健逃走，获遇韩晃、马雄合走。李闳、李旸、王充之等不放，追及岩山。晃等困乏，不敢战，据山以守。官军极力攻打。韩晃见势危，兵无水炊煮，乃携箭百馀枝，挥双刀冲杀而下。官兵死抵不容，晃左右射之，殊不住手，伤者不可胜数。箭尽，又使双刀奋砍，终不得脱。忽被李旸一箭射入马眼，欲退上山，目痛跌倒，被乱军杀死，取其首级。张健与马雄不敢下山，辅苏硕等共守。至半月，兵皆饿死。任护劝众投降，匡孝不肯，欲杀任护。马雄助护共斩匡孝，下山降拜。
　　
　　王充之、李旸等收兵，解至石头城。众见峻党皆尽，呼欢之声遍满城市。王导命将斩首号令，即日悉车驾回还建康，大赏靖难兵士，论功加秩，以温峤第一，陶侃第二，郄鉴第三，李旸第四。赵胤战将等，以毛宝第一，彭世第二，李千第三，鲍德、洪韬第四，陈风、施策第五。外各加二级。降将亦皆赐职。路永、贾宁授顺义将军，匡术授奉义将军，管商亦授奉义都尉，滕含、曹据、党福封子男之职。陶侃与任护有旧，初押到日，即便独将监下，欲保留之。至是，各罪皆定，诸功尽赏。陶侃乃亲奏成帝，请免任护之死。帝曰："是杀朕侍中刘超、右卫钟雅者也，安可恕之？"侃不再保，亦将斩首。司徒王导命设宴宴赏诸帅，取故节持之，与众官行至建平园中请帝。陶侃笑曰："苏武节似不如也。"导有惭色。
　　
　　时建康宫殿被峻将匡孝放火焚烧，虽然救灭，各皆残毁，不堪居上，故帝在建平园权时驻跸。请看后卷，便知始末。后人有诗叹晋之遭乱曰：
　　
　　晋室绵遭国祸殃，中原百二隔天壤。御临无策离西洛，避迹东南寓建康。
　　
　　方赖群贤诛贼敏，重罹敦叛起荆襄。迭逢苏峻几移鼎，尚有桓温在后行。更兼齐赵燕秦宋，后卷犹鲜胜此观。
　　
　　
　　
　　此书原本共计二十卷，今分作二集而刊，庶使刻者易完，而买者轻易，以成两便。观书君子看此完毕，再买下集自十一卷至二十卷，以视晋汉兴亡，睹前后终始，方合全观，幸为毋吝青蚨而弃后史也。
　　

</div>
    <div class="pagination">
<a href="续三国演义_page33.html">上一页</a><span>...</span><a href="续三国演义_page29.html">29</a><a href="续三国演义_page30.html">30</a><a href="续三国演义_page31.html">31</a><a href="续三国演义_page32.html">32</a><a href="续三国演义_page33.html">33</a><span class="current-page">34</span>
    </div>
    <div class="pagination"><a href="index.html">返回目录</a></div>
</body>
</html>
