<!DOCTYPE html>
<html>
 <head>
  <meta charset="utf-8"/>
  <title>
   唐书志传 - 第 11 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐书志传 - 第 11 页/共 15 页
  </h1>
  <div class="content">
   次日，秦王带一班将士，列阵于东岸，旌旗齐整，队伍分明。遥见突厥二可汗，亦整点人马，于隔河相会。秦王出门旗下，谓之曰：“日（目）今讲和以后，吾与尔国犹如兄弟，急难相救。再毋得有侵中国。所赐金帛，亦不汝惜。如有违此盟誓，香火之所不容也。”二可汗齐曰：“大唐都于中国，夷狄界乎一隅，所爱者唯金宝子女而已。既与大王申前好，将士解兵甲之苦，关隘息烽火之警，天下幸矣。岂有复为边患耶？今日之言，必无违也。”世民大悦。突利因自托于世民，请为兄弟。世民亦以恩意抚之。二可汗得金帛牛马之赐，将大队人马退回本国去了。
　　却说秦王听知突厥退去，与众将议曰：“二可汗受盟而去，胡虏贪心不足，若见中国多事，必复来矣。吾当以重兵守此，防其不测。”房玄龄曰：“大王所虑甚远，必虽（推）得一大将当此任，可保无事。”世民问曰：“谁可守此？”言未毕，帐前一将应声而出，众视之，乃右卫大将军张瑾也。世民喜，拨精兵六万，着温彦博、司马雄为副将，镇守豳州。自班师回长安，不在话下。
　　却说突厥回本国以后，所得金帛悉分与部落。撒礼黑因谓突利曰：“秦王大队人马班回京师，所遗粮食牛马，皆在豳州，不如乘其退去，部众掠之。彼若知来救应，则吾已夺之而归矣。”突利曰：“吾与秦王盟誓，沥血未干，今复以人马入寇，非安国之计。”礼黑曰：“前日侵犯中原，因霖雨不止，致人马损毙，又被唐军杀败，吾等受其耻辱。今有此机会，如何不复仇也？”颉利见部下志锐，即引胡兵数万，分三处入寇：撒礼黑引人马出潞州；塔察儿引胡骑出朔州；自统大队攻豳州。哨马报入豳州，张瑾听得，与温彦博议曰：“夷狄不可取信。日前议和而去，今日复来。吾与君整点人马，近前杀他一阵。彼不敢正视豳州也。”彦博曰：“夷人此来，欲利吾所积。将军正宜深沟高壑，婴城而守。一面差人往长安求救。候彼兵到，两下夹击，必胜之道也。”张瑾曰：“秦王班师未久，今以大任付吾，岂可坐视而不战？我即点起二万人马，开了南门出战。”彦博见张瑾出兵，只得披挂相随。
　　两阵对圆，颉利出马于门旗下。张瑾遥指骂之曰：“夷贼不量时势，有失信约！今日受吾开刀！”颉利笑曰：“尔城中所积粮食、金帛，好献出与我，我即退回。不然，打破城池，寸草不留！”张瑾大怒，舞刀直取颉利。颉利举鞭来迎。二人战上二十合，颉利败走。张瑾驱兵掩杀。彦博引兵继进。四下喊声大举，虏众佯输，走入太谷。唐军不舍，追袭。忽谷中火炮齐发，胡兵四下逆集，箭如雨落。且看下节如何分解？



　　第五十五节　建成画计邀元吉　叔宝拥盾救秦王
　　张瑾见胡兵势大，急挥军杀回，迎头正遇虏将吟麻里，手执铜刀，跨黄鬃马，大叫：“唐将下马投降！”张瑾更不打话，与麻里交锋。战杀数合，颉利人马两下夹攻，唐兵大败，死者不计其数。张瑾勒马，刺斜杀出。遇温彦博一支军马到，彦博曰：“虏贼甚众，可往朔州奔走。”张瑾即引残兵，与彦博往朔州而走。未十里，忽前面征尘竞起，杀气冲天，唐兵大惊，乃胡将塔察儿也，当头拦住。张瑾奋激，冲开血路走出。彦博人马困乏，被察儿只一合，捉归本阵。余众尽被杀之。
　　是时司马雄守豳州，闻知唐师战没，亦坠城而死。突厥攻入豳州，部落执彦博请功。颉利以彦博职在内府，因问之曰：“唐主置都关中，粮草虚实何如？”彦博曰：“关中兵粮有十年之陈腐，兵甲侍卫，内外龙盘虎踞，非尔国所知。”颉利曰：“今若肯降，重封汝之官也。”彦博曰：“吾堂堂天朝之臣，岂肯降汝夷狄哉！若杀即杀，决不降也。”颉利怒，欲杀之。塔察儿曰：“大王留之勿遣则可。如即杀之，结仇于中国必深，诚非利矣。”颉利依其说，将彦博迁于阴山，使人监禁之。此时颉利将豳州粮食、库藏积聚，并民间女子，掠之一空而去。
　　消息传入长安，高祖知的大惊，谓侍臣曰：“突厥贪婪无厌，朕若不亲征之，是示弱于中国矣。”众臣皆奏，以为：“夷狄之地水草不生，大驾若启行，军民困弊，非所以重国体也。陛下正（止）须遣大将讨之足矣，何劳圣躬自冒锋镝？”秦王亦奏曰：“突厥无信义，臣必为陛下擒之。”高祖曰：“外患经年不止，非惟一突厥哉。今洛阳形胜之地，朕将择日令汝镇守，以御外夷。”秦王谢辞而退。建成闻此消息，遣人召元吉至，相议曰：“上欲以洛阳封秦王。若使得此地，是唐有二天子也。不如先谋之，以绝后患。”元吉曰：“吾有一计，使秦王死于顷刻之间。”建成曰：“弟有何策？愿闻之。”元吉曰：“太子可密差人递书与秦王，只说一向思想手足之情，欲在府中一叙。秦王见召，决然赴席。酒内下鸩，因而药死。却奏知皇上，只说秦王因饮酒中症薨逝。可以瞒过内外。除此一害，却说（一收）僚属，掌秦府军，则权势自重，太子之位难动摇矣。”建成曰：“此计甚妙。”随召亲信吏张学，将书去请秦王。
　　却说秦王正在府与众谋士议国计，忽报：“太子令人递书至。”秦王召入，张学呈进太子请书。秦王看毕大喜，即欲与来人赴席。忽一人进曰：“大王此去必有大灾。”众视之，乃行台郎中房玄龄也，进前曰：“昨闻大王有封洛阳之命，太子、齐王必怀不平。今请赴席，必有奸谋。”故使勿往。世民曰：“骨肉至亲，岂有陷害之事？汝不必多疑。”尉迟敬德曰：“仁智宫之谋，非大王预防，其有骨肉之亲乎？筵无好筵，不可遽往。”秦王曰：“不然。太子与吾乃手足弟兄。况今上是吾之父也，岂有谋害之意。如若不往，愈见疏矣。”遂不听众人之谏，迳随张学赴席。秦王去后，其部属相议曰：“主人有难，各人齐心保之。”秦叔宝曰：“吾以精壮随侍。如有反意，即诛太子，以除祸根。”玄龄曰：“公先往体虚实。吾又有人接应。”叔宝引壮军二百去讫。着程知节于太子府后潜伏，候有动静，从内抄出。秦府官属，各准备迎候，不在话下。
　　却说太子建成、齐王元吉，分付甲士埋伏两廊，下令护军宇文宝行酒，以防秦王随侍。府中摆列筵席十分齐整，专候秦王来到。建成此谋，无人知之，惟元吉记室参军荣九思知的，为诗刺之曰：“册旨饰成庆，玉帛云礼诸。”元吉见之不悟。又有典签裴宣俨亦知此谋，力劝元吉莫行，元吉不听。恐宣俨事泄，鸩杀之。自是人莫敢言，任从齐王装下此计较矣。静轩周先生有诗断云：骨肉相残何太恶，君臣恩义总乖张。奸谋徒矣成祸阱，蹀（喋）血宫庭最可伤！忽报：“秦王已到。”太子降阶迎接，笑容可掬，乃曰：“吾弟膺兵戎之寄，经年在外，未尝叙手足一日之欢。今幸四方平定，正是兄弟团圞之时。今得即来，实慰渴想也。”秦王喜而称谢，进后堂与齐王一同相见毕，左右即抬进筵席，各依次序坐定。酒至数巡，齐王以目送情，令心腹近侍斟酒。先斟一杯进太子，次斟一杯与秦王。
　　秦王接过酒，杯中秽气冲逼，甚疑怪之，知酒中有毒，遂佯暴疾，咯血数升，曰：“弟不胜酒力，乞告归。”齐王击盏为号，令宇文宝近前杀之。时文宝亦醉，正待揽衣而进，忽府外秦叔宝带剑拥盾径入。把门军意要阻拦。怎当秦琼力大，将把门军士都撞倒，直进到后堂，披帷而入。见秦王颜容不常，即挟之而出。齐王等皆失色，呼甲士追捉，宇文宝乘醉持剑后袭，将及府门外，叔宝大喝一声，斩下首级，掷入府中。伏兵各面面相觑，不敢近前。比及元吉自出追之，程知节从后巷门跳出，劈开锁钥，与叔宝一齐保回秦府去了。建成见谋不就，懊悔无及。且看后来如何。 



　　第六卷
　　起唐高祖武德九年丙戍岁，是岁秦王即天子位。尽唐太宗贞观六年壬辰岁。首尾七年实事。
　　按《唐书》实史节目。细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。



　　第五十六节　尉迟恭义辞建成　程知节忠劝世民
　　却说叔宝、程知节一班将士，保得秦王回府，房玄龄、长孙无忌等贺曰：“大王知今日之危乎？”世民曰：“非叔宝与诸将持防，决死非命矣。”尉迟敬德曰：“今后尤宜慎之。齐王不害主公，其心未休也。”秦王深识之，遂退入寝室，夜卧不起。盖因鸩毒气盛，冲入五脏故也。早有近臣奏知高祖：“夜来秦王饮酒于太子府中，卧病不起。”高祖惊曰：“朕几日未召秦王，原来遽有疾也。”即差医官诊视回报。医官来秦府，看视秦王脉息，知中酒毒，回奏高祖。高祖心甚疑之，因敕建成曰：“秦王不能饮酒，今后朕无诏命，不许夜聚。”建成得旨，闷闷不悦，与元吉惟思图秦王之计。声息颇扬于外。人惧之，不敢告知。
　　秦王病愈，入朝谢恩，上谓世民曰：“首建大谋，平定天下，皆汝之功。吾欲立汝为太子，而汝固辞。且建成立为东宫日久，吾不忍废也。观汝兄弟，似不相容，不可同处。今遣主居洛阳。自陕以东皆属主管。出入仍建天子旌旗，如汉梁孝王故事。汝即日便行，勿再延长安也。”秦王泣曰：“洛阳有行台尚书温大雅镇守，外夷无忧。臣若居此，非所愿也。不可远膝下。”帝曰：“我为天下之主，何地莫非吾臣。汝居洛阳，犹吾在也，何用悲耶？”秦王固辞，不许，乃谢而出。建成、元吉听得秦王将行，相与谋曰：“秦王若至洛阳，不可复制。不如留在长安，则是一匹夫，取之易矣。”乃密遣人以金宝贿赂宫妃，结好侍官封德彝，令谏止之。德彝因讽中台官上封事，言秦王左、右闻陛下有洛阳之命，无不喜跃，观其志趣，若与之行，正如放虎归山，捉禽脱网，恐不复来矣。”高祖沉吟不决。入宫又惑于妃嫔之谄，乃止。
　　元吉闻知高祖不着秦王赴洛阳，心中暗喜，来与建成议曰：“略施小计，遂使秦王留长安。可乘皇上有疑，来日太子入朝，奏世民有通夷狄之情，结连诸侯，欲危社稷。皇上若允，则明正其罪。不允，矫诏杀之甚易也。”建成大喜曰：“此计正合吾意。”次日，入奏高祖曰：“秦王世民亲密甚多，往往结连夷寇，欲起谋意。陛下不早图之，恐祸难测也。”高祖怒曰：“秦王豫建起义之谋，未有叛意。今天下已定，宁有异心？汝勿多言，自生衅端也！”建成惶恐而出。近臣报知，秦府中僚佐皆惊惧，不知所出。房玄龄与长孙无忌等议曰：“今太子、齐王嫌隙已成，一旦祸机窃发，岂惟府朝涂地，实乃社稷之忧也。不如劝大王行周公之事，以安国家。存亡之机，正在今日。”无忌曰：“公言甚善。然事不宜迟，恐后有变。”即邀众人入见秦王，告以建成谋害之状：“不如乘此行事，国家可定也。”秦王曰：“杜如晦见识深远，尔等且与商议。”因遣人召入问之，如晦亦劝之曰：“管、蔡不诛，朝堂之乱不息。今王若容忍之，则流言之祸日至矣。且王所行社稷计，非为祸阶者乎。”秦王曰：“诸君且退，容吾思之。”众人各出而议论纷纷。
　　然建成又以秦王牙爪骁勇，难以动手。与元吉商议，元吉曰：“秦王僚佐，惟尉迟敬德最勇。若得此人降服，其余不足虑也。今重以金帛结之，诱彼动心，世民无所恃矣。”建成大喜，即遣心腹人刘绪，密将金银器一车结识敬德。刘绪迳来见敬德，送上礼物，告以太子意，言：“君若弃秦王而为彼用，亦不失高爵。聊送些须之物，庶表相见情也。”敬德辞曰：“某因天下离乱，久陷逆地，蒙秦王收录，恩无以报。今于太子无功，岂敢当重赐？若私许，则怀二心。是为弃忠逐利人矣。纵事殿下，亦焉用之哉？”刘绪再欲言，敬德已退入帐中去了。刘绪只得回见太子，告知敬德不肯相从。建成怒曰：“吾先诛此辈，然后除秦王。元吉曰：“敬德一勇之夫，差一有胆量心腹人，当夜越墙入府刺之足矣。”建成曰：“谁人可往？”元吉曰：“弟家有一勇士，自来无姓名。人见其身长力健，以‘万金刚’呼之。着此人藏利刃，取敬德头，如探囊取物耳。”建成大喜，即召万金刚至，赐以酒食，令之来刺敬德。金刚慨然请行。
　　却说敬德自思有忤太子，夜尝防有不测。是夜大开外门，自安卧于堂中，左右不设一人。万金刚近二更入其府中，见灯烛微明，堂上并无动静。近前来，见敬德卧于堂中，声息如雷。金刚吃了一惊，不敢动手。良久乃叹曰：“敬德真英雄丈夫也。杀之无益，不如逃走他处，以绝太子之望。”言罢，遂抽身复出，走往他方去了。次日天明，建成与元吉候金刚回报，并不见消息。建成知计不成，乃入奏高祖曰：“秦王所以起谋逆，皆僚佐希图富贵之故。秦府智略之士，可惮者，独房玄龄、杜如晦、程知节、尉迟敬德数人耳。望陛下逐而出之，则秦王之祸自息矣。”高祖允奏，出房玄龄为并州刺史，杜如晦为洛阳安抚使，程知节为康州刺史。齐王复奏曰：“敬德初起据贼，陛下若封之于外，恐与秦王通谋，乞杀之。”高祖收敬德囚下，人报知秦王。秦王即入朝见高祖曰：“臣削平四海，敬德之功居多，陛下何以将杀之？”高祖曰：“人适奏敬德欲谋叛，急图富贵。朕收之，以除其患。”秦王顿首泣曰：“奏陛下者，欲陷臣于死地也。敬德起自贫贱，心如山岳，岂富贵所能移？主上必欲杀之，臣请纳职以赎其罪。”高祖见秦王恳切，遂赦之。众臣退出，裴寂、萧瑀、陈叔达等自相议曰：“朝廷自是有萧墙之忧矣。”裴寂曰：“太子用心险恶，宁能免于祸耶？不出一月，必应也。”言罢，各散去。
　　却说秦王至府中，杜如晦、房玄龄各来辞。玄龄曰：“主公之计，宜速为之。太子谄吾等出外，吾亦专候大王信息。若复迟缓，祸在近矣。”秦王曰：“君所言计，吾甚不忍。今且权出居外职，不久亦回。”如晦、玄龄怅怅而别。不移时，程知节入见世民曰：“大王股肱羽翼，皆被太子所剪尽，身何能久？知节宁死君前，以报知遇之恩，不愿去矣。王早决计。”秦王良久乃曰：“容吾再思之。”时世民腹心，惟长孙无忌、将军侯君集、亲将尉迟敬德与其舅高士廉辈在幕下。知节与是数人，日夜劝世民决计。世民犹豫，终夜不寝。乃遣人召李靖、李世勣入宫中问之曰：“众人皆劝我行周公之事，以安家国。吾计屡日不决。二公试为我熟筹之。”李靖曰：“太子位居东宫，高祖命也。今王之功虽大，是亦臣子职矣。若必为相残计，吾安敢预于是哉！”世勣亦劝秦王：“当立法后世，无为天下议也。”世民曰：“二公之言诚确论，吾当遵之。”二李辞出，世民由是甚重二人。
　　忽边廷消息报入长安：“突厥大举入塞，潞、朔等州甚紧。高祖集文武商议谁可将兵讨之。建成恐秦王争功，出奏曰：“齐王元吉军马娴熟，陛下召征突厥，必成功也。”高祖召齐王曰：“夷寇犯边，尔部人马前往征讨。唯用心退敌，自有重赏。”元吉奏曰：“突厥之众，锋芒甚锐，长安军士恐未经战阵，难以拒敌。有秦府精兵，不下数万，臣将悉简阅出征，必能剿除胡贼也。”高祖允其请，即下诏将秦府骁勇军士，尽发遣出征，尉迟敬德亦在行伍。建成见世民侍从渐散，心甚欢喜，遣人请元吉来相议曰：“秦王心腹已离，可以行事矣。明日弟辞皇上出征，吾与秦王设饯送行于昆明池。尔吩咐壮士拉杀之。吾遣人佯说上让我以国，而立汝为太弟，共理天下，众人必无疑。君位不由斯而定乎？”元吉曰：“此计大妙。吾来日虽（准）杀秦王。”建成准备了当。且听下节分解。



　　第五十七节　玄武门秦王射建成　临湖殿敬德诛元吉
　　却说秦府僚佐长孙无忌、尉迟敬德等闻此消息，入告知秦王曰：“元吉出师，欲因其兵作乱。愿大王先事图之。”世民叹曰：“骨肉相残，古今大恶。吾诚知祸在旦夕，欲待其事发，然后以义讨之，不亦可乎？”敬德曰：“人情谁不贪生怕死？今众人誓死从王，乃天授也。大王不用敬德之言，敬德将窜身草泽，不敢留于大王左右，交手受戮也。”无忌曰：“不从敬德之言，无忌亦当相辞而去。不能服事大王矣。”世民曰：“寡人之谋，未可全弃。公等再思之。”敬德曰：“处事有疑，非智；临难不决，非勇。大王素所蓄养勇士八百余人，今悉入宫，披甲执刀矣。事势已成，大王安能稳坐乎？”世民怀疑，复访之府僚。府僚皆曰：“齐王凶戾，终不肯事其兄。尝谓其护军薛实曰：‘但除秦王，取东宫如反掌耳。’今彼与太子谋乱未成，已有害太子之心，足见齐王乱心无厌，何所不至。若使二人得志，天下非复唐有。大王以舜为何如人？”世民曰：“舜乃圣人也。”众曰：“昔舜之弟象欲谋杀兄，使舜穿井。舜既入，瞽瞍令人下土寒井，舜乃从井孔旁而出。象见其谋未成，又使舜上涂仓廪。舜既上，瞽瞍从下焚廪。舜乃以两笠自捍而下得免。使舜当时穿井而不出，涂廪而不下，则舜为井中之泥、廪上之灰耳，安能泽被天下，法垂后世乎？是以小杖则受，大杖则走。盖所存者大也。”
　　世民见众议恳切，乃命卜其吉凶。忽幕僚张公谨自外来见之，取龟壳投于地曰：“凡卜所以决疑。今事在不疑，何用卜哉！使卜而不吉，其可已乎？”世民意乃决。司天台官傅奕密奏：“太白再经天见于秦分，应秦王当有天下。”时武德九年夏六月也。次日，秦王入奏建成元吉淫乱后宫，且曰：“二人专欲杀臣，以为世充、建德复仇，使臣虽死亦耻见诸贼于地下。”言罢，伏而恸哭。高祖惊曰：“朕不知太子欲危社稷。明日当鞠问。汝宜早入证之。”世民乃退出府中，与长孙无忌等相议。无忌曰：“先发者制人，大王随集甲士预备，以防不测。”世民即召程知节、秦叔宝、尉迟敬德部甲士埋伏于玄武门，候有动静即出。程知节等各领诺去了。
　　却说高祖欲鞠太子，消息闻入宫中。张婕好遣人告知建成。建成惊惧，召元吉谋之曰：“事已亟矣！秦王令部下假以讨我等为名，实欲夺关中而僭帝位。吾今令薛万彻监兵自守，不入朝，以观形势。尔为何为？”元吉曰：“兵备已严，当俱入朝，自问消息。世民之众如顺者，太子以言抚之，而纳为心腹；如不顺者，即杀之以警其余。如此则人心恐惧，而不与敌，则天下自定矣。”建成从之，乃俱入至临湖殿。只听阙下摇旗呐喊，兵甲之声达于内外。建成见势头不好，勒回马便走。秦王拈弓在手，望后追赶，一矢射中，建成坠马，即杀之于禁宫。死年三十八岁。秦王复追元吉。元吉走上数步，将取弓回矢射之，忽掖门边一将怒气冲天，咬牙切齿，乃尉迟敬德也，元吉见他来的势恶，复抽身而走。敬德大呼，挽弓射之，元吉坠马，敬德近前枭下首级。死年二十四岁。
　　是时，东宫、齐府将帅薛万彻等，听得宫中厮杀，率众大至，攻玄武门。秦叔宝、程知节引骑兵冲突而入，与建成甲士鏖战不止，宫中震动，死及无辜者不计其数。敬德闻宫外喊声不绝，即将建成、元吉首级从门掖中掷下。薛万彻众人见了首级，各散去。世民出临湖殿，与长孙无忌合兵一处。众人见诛了建成、元吉，乃拱手称贺曰：“吾所患者，惟是二人。大王并除之，天下自此定矣。”世民曰：“非吾之能，乃兄弟罪恶贯盈，致诸君赞助之力也。”言未罢，忽有人来报：“皇上方泛舟于海池，闻王诛太子及齐王，惊惶无措，欲自为计。”世民大惊，即使敬德入侍禁卫。
　　敬德乃披甲持矛。直入宫中来。内臣奏知，高祖惧，欲起身避之，敬德至上所奏曰：“太子、齐王作乱，秦王兵已除之矣。恐惊动陛下，遣臣特来宿卫。”高祖心始安，顾谓裴寂等曰：“不图今日乃见此事。当如之何？”萧瑀、陈叔达曰：“建成、元吉本欠拨乱之才，又无功于天下，妒秦王功高名重，共为奸谋。今秦王已讨而诛之。陛下若处以元良，委以国务，再无事矣。”上曰：“此吾之初心也。”乃召秦王至，慰抚之曰：“朕无远虑，不能处汝兄弟，致今日而有相残之祸，所不忍闻。吾今立汝为皇太子。凡军国庶务，悉委汝处决，然后奏闻。”世民伏地号泣，不能止。高祖再三勉谕之，乃退。
　　司马温公曰：立嫡以长礼之正也，然高祖所以有天下皆太宗之功德。太子以庸劣居其右，地嫌隙逼，必不相容。向使高祖有太王之明德，太子有泰伯之贤，太宗有子臧之节，则乱何自而生哉？既不能然，太宗始欲俟其先发，然后应之。如此，则事非获已，犹为愈也。既而为群下所迫，遂至喋血禁门，推刃同气，贻讥千古。惜哉！夫创业垂统之君，子孙之所仪刑也。彼中明肃代之传继，得非有所指疑以为口实乎？
　　静轩周先生读史至此，有感作诗曰：亲亲恩义总乖违，太子缘何苦执迷？惟识奸贪危社稷，遂忘祸患起宫闱。全谋决策由无忌，枭首监兵有尉迟。掩卷追思前代事，不胜哀感泪沾衣。
　　却说世民已受东宫之位，即命纵放禁苑鹰犬，罢四方贡献，听百官各陈治道。自是政令简肃，中外大悦。召台司傅奕，谓之曰：“汝前所奏，几为吾祸。凡有休祥大变，卿宜尽言。勿以前事为戒也。”傅奕顿首称谢。近臣请收建成、元吉诸子，皆坐诛。世民曰：“二人之恶虽甚，以皇上视之，皆同气也。岂可尽夷灭之？有伤国体。吾当奏上赦之。”诸将又欲尽诛东宫、齐府左、右百余人，敬德曰：“为恶者二人，今已诛矣。若又收其支党，非所以求安也。”世民曰：“敬德之言是也。”即下令东宫、齐府左、右悉赦之不究。由是中外乃安。敬德曰：“建成僚佐，魏徵、王珪最贤，太子可召之共理国事。”世民曰：“公不言，吾几忘之！”即遣人召魏徵。
　　魏徵来见，世民谓之曰：“汝何为离间我兄弟？”徵举止自若，对曰：“太子建成早从徵言，必无今日之祸。”太子世民改容谢曰：“卿之忠义，吾所素闻矣。”甚礼重之，引为詹事主簿。取回王珪、韦挺于＊州，皆以为谏议大夫。亦召房玄龄、杜如晦等。自是齐王潜逐出者，悉归京师。
　　范氏有断魏徵云：闻之程子，齐桓公杀公子纠，召忽死之。管仲不死，又相桓公以霸。而孔子取之，何载？桓公子纠，皆以公子出奔，子纠未尝为世子也。桓公先入而得齐，非取诸子纠也。桓公既入而杀子纠。恶则恶矣，然纳桓公者齐也。《春秋》书公伐齐纳纠，不称子，不当立者也。齐小白入于齐，以小白系之齐，当立者也。是以，管仲不得仇桓公，而得以之为君。建成为太子，且兄也。秦王为藩王，又弟也。王、魏受命为东宫之臣，则建成其君也。岂有人杀其君而可北面为之臣乎？以弟杀兄，以藩王杀太子，而夺其位，太宗亦非可事之君矣。食君之禄，而不死其难，朝以为仇，暮以为君，于其不可事而事之，皆有罪焉。臣之事君，如妇之从夫也，其义不可以不明。苟不明于义，而委质于人，虽曰不利吾不信也。



　　第五十八节　李世民南面登基　孙伏伽禁中献玺
　　却说高祖自立秦王为太子后，国家政事并不亲理，乃召裴寂、封德彝、萧瑀、陈叔达等入宫中谕之曰：“吾今忄昏乱，不堪为君。将颁诏传示中外，让天位与太子。寡人退养深宫，以保余年也。”裴寂曰：“太子有天日之表，有帝王之德，仁孝宽厚，内外遵服。若立为君，足可以继陛下之业，而衍无疆之休矣。”众大臣齐应声曰：“若让太子君位，上顺天理下合人心，邦家由是大定也。”高祖大悦，即遣侍官召太子入宫议之。世民随侍官进宫中，见高祖谕以让位意。世民固辞曰：“前因太子之恶，擅弄国柄，恣肆大逆，今且夷灭。大事已定，岂可即以宝位与臣？如臣无德，纵使登帝位，宗庙不歆，天下不服，何以安社稷而衍鸿休耶？”言罢，顿首出血。陈叔达等曰：“此非让天下之所，太子暂退。来日于朝堂公议。”众臣各散去。
　　次日，秦王于东宫集众臣僚议之。长孙无忌曰：“夫隋失其鹿，天下豪杰并起，人人自以为得之。然天命有在，所以率归李氏有，天也。且唐业巩固，四海宴安。高祖因天下之心，欲让位太子，皆公议所出，非有私也。太子当自决断之。不可执匹夫之见，而失此机会也。”世民曰：“建成、元吉，才因肆逆而诛，吾即受位为君，难塞天下之议矣。”尉迟敬德曰：“吾众人弃乡里，随大王于矢石之间，固欲图显耀宗亲，垂名竹帛，以成其所志耳。今功业既定，而大王犹不即帝位，诚恐众人无望，纷然散去。那时难复合矣，则谁与相扶持乎？愿大王思之。”世民见众人劝言甚切，乃许之。忽报：“高祖亲臣裴寂、萧瑀、陈叔达等，具天子玺符，欲以上献。”世民曰：“宫禁之中，非授受之地。待出朝会议。”
　　次日世民引一班僚佐趋朝堂。只见苏世长、宇文士及、韦云起、孙伏伽、张玄素、陈叔达等一干文武大臣，俱在禁门迎候。太子曰：“受皇上君位，天下之重事也。寡人不佞，不足以当之。愿请皇族中有最贤者立焉。”苏世长进曰：“大王乃唐主嫡子，宜为高祖嗣。愿大王即天子位，以为天地、宗社、神民之主。”陈叔达亦曰：“臣等熟计已久，今皇上退养深宫，而以太子登大位，诚为允当。王请勿疑也。”太子世民乃曰：“卿将相各以寡人宜受君位，寡人不敢辞。”乃于八月甲子日，群臣捧天子玺符，再拜上献。太子接玺符，升显德殿，即皇帝位，是为太宗文皇帝。遣裴寂告于南郊。其文曰：
　　维年月日，朕以隋政不纲，运祚永终，士卒苦于奔命，苍生困于流离。今者豪杰云集，天下归心，登大宝长安之南，面示天命。关外之东隅，凡尔诸侯，各摅厥志，共仗忠义，守封疆而勿贰，庸供乃职；遵王化而莫违。报功厚爵，朕不吝焉。如有梗于声教，法所不私。其各体之。
　　裴寂宣文以罢，大小文武群臣，各上表，行朝贺，礼毕。次日，奉高皇法驾，入养老宫，封大臣苏世长等爵，邑万户；陈叔达、裴寂邑各三千户。侍中高士廉、中书令房玄龄、宇文士及、仆射萧瑀、封德彝以下，各居原职。凡大小文武群臣，俱有赏赉。
　　发诏传示天下，立妃长孙氏为皇后。后少好读书，造次必循礼法。上为秦王，后奉事高祖，承顺妃嫔，甚有内助。及为后，务崇节俭，服御取给而已。上深重之。尝与之议赏罚，后辞曰：“牝鸡之晨，惟家之索。妾妇人，安敢预闻政事？”固问之，终不对。太宗甚重之。
　　却说边廷飞报入突厥，言：“秦王世民已即天子位。见有诏书，发于各国知道。”颉利可汗闻此消息，遣人召突利可汗相议曰：“今秦王初登大宝，何不因其国中未安，起二国之兵，攻入长安，可以雪前耻矣。”突利曰：“高祖以天下让与秦王，秦王必兢谨以保其国。若只起本国人马，急难取胜。惟必遣使往高丽，见国君建武王，献送金帛，以赂其心，令其起辽东人马，从海西攻长安之南；吾起本国骑兵，出雁门，攻长安之北。令唐主首尾不能救应，方可以成功矣。”颉利大喜曰：“君之计甚妙。”即日合十万余骑，离突厥，从泾州入寇。但闻鼙鼓连催，笳声悲切，胡骑卷地而来。人马至渭水，屯于便桥。
　　颉利先遣心腹将执失思力入见唐主，以观虚实。飞骑报入长安，近臣奏知：“突厥二可汗合兵入寇，即日人马屯扎便桥，声势甚紧。”太宗集文武议之。中书令房玄龄奏曰：“胡寇结连高丽，为中国患。陛下新立，军士解甲未久。虽遣人再与之议和，免动干戈，亦良策也。”言未毕，忽一人于班部中走出曰：“不因此时进兵，更待何时？”众视之，乃朔州善阳人也，覆姓尉迟，名敬德，见为殿左亲军。敬德进言曰：“心不顾仁义，若复与之和，则彼念轻中国，非所以驭夷狄之道。今部众深入吾地，必不能保全而回。乞陛下假臣一万骑，斩颉利二可汗之首，致于阙下。”太宗曰：“和与战，二者皆利。且看突厥来意若何。”忽报：“颉利遣使人朝见。”太宗召入，思力进拜山呼毕，即奏：“二可汗将兵百万，见屯便桥之北，弓强刃利，请陛下定夺。”太宗怒责之曰：“吾与汝可汗在沟水之岸，面结和亲，赠之礼物无算。今可汗背盟入寇，扰我军民。汝虽戎狄，亦有人心，何得全忘大恩，犹自夸兵马强盛。今先斩汝头号令，然后发兵问二可汗之罪！”思力惊惧，再三哀告曰：“非臣之过。本二可汗失信之罪。臣特来通命也。”群臣咸为力劝，太宗乃令监囚于帅府。即遣高士廉、房玄龄引壮勇数千，于长安北道先发。又遣敬德、程知节引兵为合后：“朕将亲见二可汗。”诏令已下，高士廉、房玄龄各引兵去了，敬德等亦准备军马后应。不在话下。
　　却说太宗车驾出得北门，径至渭水上，遥望见突厥人马，如叶聚蜂屯一般，金鼓之声不绝。颉利、突利二可汗，看见长安有人马出城，亦自摆开阵势。不移时，旌旗拥出，黄罗伞下，盖着唐太宗车驾，左有房玄龄，右有高士廉，背后随骑，各金盔银甲，红锦战袍。端的人雄马壮，秦王之兵矣！突利二可汗看定，认得是太宗御驾亲出，大惊，相谓曰：“思力入朝不回，唐主轻骑而来，必无好语也。”言未毕，太宗遣人出军前扬叫：“唐天子请颉利二可汗出马打话！”胡骑听得，报入军中。二可汗亦并马出，立于门旗之下。太宗隔水责之曰：“日前与君盟约，誓书战辞，何独忘之乎？”颉利无语可应，唯曰：“因陛下新立，特来定岁贡之礼。非专为入寇也。”太宗怒曰：“既议岁贡，何必结连他国，合兵大举而来？狄夷之心，贪婪不足。曾谓我中国无杀人之剑耶？”颉利听罢，各面面相觑。忽长安城北一声炮响，尉迟敬德部领精兵来到，旌甲蔽野，杀气冲天。
　　颉利二可汗见唐兵势大，皆下马罗拜于地，扬声曰：“如今愿与陛下实心讲和。再不敢背约也。”太宗闻可汗之言，乃下令：“后军且退十里布阵，吾独留在此，候与颉利议和。”于是两下皆退。仆射萧瑀叩马谏曰：“戎狄之心不测，今日议和，明日又反。陛下以大军皆退，而车驾独留，倘胡兵一有他变，非所以重国体也。”太宗曰：“今突厥取以部下倾国而来者，以我国内有诛建成、元吉之难，听得朕新即位，谓我不能迎敌也。我若不出兵，示之以弱，虏必放兵大惊，不可复制。故朕轻骑独出，以疑其众。然后纵大队出城，震曜军容。彼知必战，且虏贼既深入，自有惧心。与战则胜，与和则固。制服突厥，在此一举矣。”众再不复言。忽报：“颉利遣达官来请和。”太宗许之。
　　次日，引文武前至便桥之上，对面颉利二可汗，两下各屯住人马。太宗出于军前曰：“既今再和，勿复有生异心。寡人以兵革危事，不忍使军民死于锋镝。此约不信，征讨之兵有所不免也。”言罢，令高士廉以白马一匹斩于桥上为盟。颉利见太宗亲结盟誓，皆罗拜于马下，受命曰：“突厥自此不复反矣。”太宗仍令将金帛、牛马送于突厥。突厥亦献名马二千匹，羊万口。太宗皆不受。



　　第五十九节　唐太宗论功封爵　孔颖达陈义讲经
　　次日，率胡骑退还本国去了。萧瑀等入贺曰：“突厥未和之时，诸将争欲战。陛下不许，而虏自退。其策安在？”上曰：“突厥之众虽多，号令不整，惟将求吾金帛而已。昨日达官皆来见我，我若醉而缚之，因击其众，埋伏骑兵阻其前，大军袭其后，破之如反掌耳。然吾即位未久，国家未安，一与虏战，结怨日深。彼或恐惧，回与众虏积糇粮，修战具，则吾未可以得志也。故卷甲藏戈，啖以金帛。彼既得所欲，志在骄惰，然后养威俟衅，一举可灭也。兵法曰：‘将欲取之，必固与之。’此之谓也。”瑀等皆拜伏曰：“陛下神算，臣所不及也。”于是下诏，鸾驾回长安。大小三军各鼓吹而入，但闻：马敲金凳响，人唱凯歌声。
　　太宗已归朝，用改年号，是为贞观元年。追封故太子为息隐王，齐王为海陵，刺（敕）改葬之。春正月，太宗以突厥既退，天下且安，诏宴群臣于显德殿，群臣乃奏《秦王破阵东》以献。上谕曰：“朕昔受委专征，民间遂有此曲。虽非文德之雍容，然功业所由，不敢忘也。”封德彝曰：“陛下以神武平海内，文德岂足比乎？”上曰：“定乱以武，守成以文。文武之用，各随其时。卿谓文不及武，此言过矣。”德彝拜伏。是日，各尽欢而退。
　　先是，太宗尝谓：“太平不可忘武备。”自引诸卫将卒数百人，习射于殿庭，谕之曰：“朕不使汝众人穿池筑苑，以图骄乐，专令习射矣。若遇居闲无事之时，朕则为汝之射师。一有突厥入寇，则为汝帅。庶几中国之民可以少安。”群臣多谏曰：“律法：‘以兵刃至御前者绞。’今陛下使将卒习射殿庭，万一狂夫窃发，出于不意，非所以重社稷也。”上曰：“王者视四海为一家。封域之内皆朕赤子。朕一一推心置其腹中，奈何宿卫之士亦加猜忌乎？”由是诸卫将卒思自励，数年之间，悉为精锐之射矣。上尝言：“吾自幼年经略四方，颇知用兵之要。每观敌阵，即知来兵之强弱。常以吾弱当其强，出其不意击之，无不服矣。”范氏断曰：有国家者，虽不可忘战，然教习士卒，乃有司之事，殿庭非其所也。将帅得人，何忘士之不勇，技之不精乎？且以万乘之主，而为卒伍之师，既非所以示德，即位之初，不以教化为先务，而急于习射，志则陋矣。虽士励兵强，征伐四克，非帝王之盛节，亦不足贵也。
　　却说太宗于殿廷亲定功臣爵邑名，陈叔达唱名示之，乃下诏：“朕所定未允当，许各人自言。”于是诸将争功，纷纷不止。淮安王神通进前曰：“臣举兵关西，先应义旌，而房玄龄、杜如晦等专弄刀笔，功居臣上，臣有不服。”上曰：“叔父虽首唱举兵，盖亦自营脱祸。及窦建德吞噬山东，叔父全军陷没。刘黑闼再合余贼，叔父望风奔走。玄龄等虽未经战阵，运筹帷幄，坐安社稷。论功行赏，固宜居叔父之先。叔父国之至亲，高爵诚无爱，但不可以私恩滥与功臣同赏耳。”神通再不复言。诸将乃相谓曰：“陛下至公。淮安王尚无所私，吾等何敢不安其分！”遂皆悦服。房玄龄进曰：“秦府旧人未升官者，皆嗟怨，乞陛下封之。”太宗曰：“王者至公无私，故能服天下之心。设官分职，以为民也，当择贤才而用之。岂可以新旧为先后哉？”玄龄乃退。
　　次日早朝，群臣俱列殿前。是时，上欲开心论治道，因谓侍臣曰：“朕观隋炀帝文辞深奥，亦知尧、舜为贤君，桀、纣为恶王。然行事何其相反也？”魏徵对曰：“人君虽圣哲，犹当虚己，以受人言。故智者献其谋，勇者竭其力。炀帝自恃其俊才，骄矜自用，虽口诵尧舜之言，而身为桀纣之行，亦不自知。所以至于灭亡也。”上曰：“炀帝之事不远，吾当深鉴之。”廷臣进讲《论语》，上问给事中孔颖达曰：“《论语》以能问于不能，以多问于寡，有若无，实若虚，何谓也？”颖达具释其义以对，且曰：“非独匹夫如是，帝王犹宜慎之。若居尊位，自作聪明，以才陵人，饰非拒谏，下情不能上达，取亡之道也。”上曰：“卿言吾当谨佩。”上复谕侍臣曰：“朕每临朝，欲发一言，未尝不三思，恐为民害。是以不多言。”知起居事杜正伦曰：“臣职在记言。陛下之言有失，臣必书之。岂惟有害于今，亦恐贻讥于后。”太宗深然之。时太宗略重佛教，因谓傅奕曰：“佛教妙法可师，卿何不悟其理？”奕对曰：“佛乃胡中桀黠，诳耀彼土。中国邪僻之人，取庄、老玄谈，饰以妖幻之语，用聋（欺）于俗，无益于民，有害于国。臣非不悟，实轻之不学也。”上颇然之。后因谓侍臣曰：梁武帝惟谈苦空，侯景之乱，百官不能乘马；元帝为魏军所围，犹讲《老子》，百官皆戎服以听。此深足为戒。朕所学者，惟尧、舜、周公之道。如鸟之有翼，鱼之有水，不可一时无耳。”侍臣皆曰：“诚如陛下所论也。”
　　群臣多有上书言事者，太宗悉粘于屋壁，谓裴寂曰：“比日多上书，朕粘之屋壁，得出入有览，数思治道，至于夜分乃寝。公辈亦当勤于职事。副朕此意。”有上书请去佞臣者，上问：“佞臣为谁？”对曰：“愿陛下与群臣言，或诈怒以试之，彼执理不屈者，直臣也；畏威顺旨者，佞臣也。”太宗曰：“吾乃水之源也。臣为水之流也。浊其源而求其流之清，不可得矣。君自为诈，何以责臣下之直乎？朕方以至诚治天下，见前世帝王好以权谲小数接其臣下者，常窃耻之。卿之策虽善，朕不取也。”上书者惭退。
　　太宗尝与群臣论止盗术，臣僚或请用重法以禁之，上曰：“朕当去奢省费，轻徭薄赋，选用廉吏，使民衣食有余，则自不为盗，安用重法耶？”自是数年之后，海内升平，路不拾遗，民间外户不闭，商旅行途者野宿焉。上尝曰：“君依于国，国依于民，刻民以奉君，犹割肉以充腹，腹饱而身毙，君富而国亡矣。然人君之患，不自外来，常由身出。盖欲盛则费广，费广则赋重，赋重则民愁，而国危矣。朕常以此思之，不敢纵欲也。”一日，上谓公卿曰：“昔禹王凿山治水，而民无怨谤者，与人同利故也。秦始王造宫室，而民怨叛者，病人以利己故也。夫美丽珍奇，皆人之所欲，若求之不已，则危亡立至。朕欲创一殿，材用俱备，因始皇为鉴。自今王公以下，宜体朕此意。”群臣皆谕旨。由是二十年间，风俗素朴，衣无锦绣，公私富给。
　　又谓侍臣曰：“吾闻西域国有名贾胡者，得一美珠，无藏处。剖开身肉以藏之。果有此事乎？”诸侍臣曰：“以臣所闻，实有之。”太宗曰：“若果有此事，则人皆笑彼之爱珠而不爱其身也。今有吏受赃罔法，与帝王纵奢欲而至亡国者，何以异于贾胡之可笑耶？”魏徵曰：“昔春秋有鲁哀公，谓孔子曰：‘人有好忘记者，一日徙宅而忘其妻。’孔子曰：‘又有甚此者，桀纠乃忘其身。’亦由是也。”上曰：“然。朕与公辈宜戮力相辅，庶几免为人笑也。”近臣奏：“有司令史受人赃绢一匹。”太宗下诏欲杀之。民部尚书裴矩谏曰：“为吏受赂，罪诚当死。但陛下使人遗之而受，乃陷人于法也。恐非所谓道之以德，齐之以礼。”上大悦，告群臣曰：“裴矩能当廷力诤，不为面从。倘事事皆如是肯言，何忧不治！”裴矩又奏：“边民遭突厥残暴，不复聊生，乞每户给绢一匹。”上曰：“卿言虽善，朕以诚信御下，不欲虚有存恤之名而无实惠。户有大小，岂得雷同给赐？”下诏令有司计口为率。太宗每日只是与群臣厉精求治，讲求国体。遇退朝，常引魏徵入卧房，访以得失。徵知无不言，上皆欣然嘉纳。近臣奏：“军卫不充乞陛下裁处。”太宗问群臣裁处之宜。封德彝奏曰：“民间中男虽未十八，其壮大者，亦可并点，则军伍可实。”上从之。 



　　第六十节　冯酋长扰乱岭南　崔仁师鞠狱青州
　　太宗敕将出，魏徵固执曰：“国依于民。使良家尽入军伍，则何以堪？”上曰：“且待来年。”复点兵矣，魏徵复谏，以为不可。上怒责之，徵曰：“夫兵在御之得其道耳，何以多取细弱以增虚数乎？且陛下每云：‘吾以诚信御天下。’今即位未久，失信者屡矣。”上愕然曰：“何以失信也？”徵曰：“陛下初诏悉免负逋官物。及有司奏负秦府国司者，陛下以此非是官物，令催督如故。且陛下以秦王升为天子，国司之物，非官物而何？又曰关中免二年租调，关外复给一年。既而复有敕云：‘已役已输者，以来年为始散还之。俟后再征。’百姓闻之，不能无疑。今复点兵。何谓来〔年〕为始乎？又陛下所与共治天下，在于守宰。至于点兵，独疑其诈，岂所谓诚信为治乎？”上悦从之。
　　时有景州录事参军张玄素来朝，上闻其名，召见殿前，问以政道。玄素对曰：“隋主自专国务，不任群臣，不亡何待？陛下诚能择群臣而分任之，迟其岁月，而唯考功绩，何忧不治？”太宗悦曰：“卿言甚合孤意。”以为侍御史。又以张蕴古为大理丞。按：张蕴古，洹水人，为幽州记室时，上《太宝箴》以教人君。其略曰：“圣人受命，拯溺亨屯，故以一人治天下，不以天下奉一人。”又曰：“壮九重于内，所居不过容膝。彼昏不知，瑶其台而琼其室。罗八珍于前，所食不过适口。惟狂罔，念丘其糟而池其酒。”又曰：“勿没没而暗，勿察察而明。虽冕旒蔽目而视于未形，虽黄主纩塞耳，而听于无声。”
　　太宗设朝，边臣奏曰：“陛下以选人袭封者，多有诈冒资荫，乞诏禁之。”太宗下诏曰：“仍有诈冒资荫，许自首。不首杀，处以死罪。”未几时，有诈冒事觉，奏闻于太宗。太宗下诏杀之。侍臣张胃奏曰：“诈冒之罪，依法问拟，止应该流。陛下何遽杀之？”上怒曰：“卿欲守法而使朕失信乎？”胃曰：“敕者，出于一时之喜怒；法者，国家所以布大信于天下也。陛下怒选人之多诈，故欲杀之。既而知其不可，复断之以法。此乃忍小忿而存大信也。”上改容曰：“卿能执法，朕复何忧！”与胡寅同为大理少卿。时胡寅侍朝，有奏：“将军长孙顺德私受人馈绢。”上叹曰：“朕以廉耻风教于内外，近臣不能焉，何况远者乎？”乃召顺德入于殿庭，赐绢数十匹。胡寅以为不可，上曰：“彼有人性，得绢之辱甚于受刑。如不知愧，是一禽兽耳，杀之何益。”顺德闻之，羞退其职。太宗知得，亦不复问矣。
　　一日，谓太子少师萧瑀曰：“朕少得良弓十数张，自谓无以加。近日以示弓工，乃曰：‘皆非良材。’盖谓木心不正，则脉理皆邪。弓虽劲而发矢不直。朕自以弓矢定四方，识之尚未能尽，况天下之务乎？乃命京官五品以上，更宿中书内省，与寡人得民间疾苦，政事得失。”
　　六月，封德彝卒。初，太宗令德彝举贤，久无所举。上诘之，对曰：“非不尽心，但于今未有奇才耳。”上曰：“君子用人如器，各取所长。古之致治者，岂借才于异代乎？正患己不能知，安可诬一世之人？”德彝惭而退。御史大夫杜淹奏：“诸司文案恐有稽失，请令御史就目检校。”上以问德彝，对曰：“设官分职，各有所司。果有愆违，御史自应纠举。如淹所言，大为烦碎。”淹默然。上问淹：“何故不复论执？”对曰：“德彝所言，真为大体。臣诚心服，不敢遂非。”上悦曰：“公等各能如是，朕复何忧！”太宗闻德彝卒，因问侍臣萧瑀曰：“德彝何为人？”瑀曰：“在朝傥立，亦敦厚君子也。”太宗曰：“诚如卿言。惜其不得留辅朕矣。”君臣二人议论间，问及周、秦修短，瑀曰：“纣为不道，武王征之。周及六国无罪，始皇灭之。得失虽同，立心则异。”上曰：“公知其一，未知其二：周得天下，增修仁义；秦得天下，益尚诈力。此修短之所以异也。盖取之，或可以逆；若守之，不可以不顺故也。”瑀谢曰：“陛下之见，臣所不及也。”范氏断曰：取之以仁义，守之以仁义者，周也。取之以诈力，守之以诈力者，秦也。此周秦之所以异也。太宗以汤武之征伐为逆取，而不知征伐顺天应人，所以为仁义也。其曰取之或可以逆，亦非也。既谓之逆，则无时而可矣。
　　是时，太宗以长孙无忌有布衣之交，加以外戚，有安命功，欲托以腹心之任。入宫与皇后商议。皇后长孙氏固请曰：“妾备位椒房，贵宠极矣。诚不愿兄弟执国政。前朝吕、霍、上官，可为切骨之戒。”太宗曰：“无忌朕之幼相识也，宁有是事哉？吾必欲任之。”遂不听后言，以为右仆射。
　　冬十月，忽边廷报入：“岭南酋长冯盎与诸酋长自相攻击，将欲谋反。”太宗闻奏，集群臣议曰：“岭南连年不靖，今诸州告急，朕将发兵讨之。”武臣皆请击之为利。魏徵出班谏曰：“岭南瘴厉险远，不可以宿大兵。且告急者已数年，而盎兵未尝出境。此其不反明矣。若遣信臣，示以至诚，抚以恩德，可不烦兵而服。何必动干戈哉。”太宗依其奏，即遣殿中侍御史崔仁师为使，前往岭南安抚冯盎。仁师领敕命，径至岭南，见诸酋曰：“唐天子以远臣不沾德化，自相残戮，边廷疑有反意，奏入京师。今上特赍敕书，安抚尔众人。各宜自保其位，不得越分，而取夷〔灭〕祸矣。”诸酋长听得有安抚诏书来到，大悦，各息斗兵。冯盎遣其子戴智随天使入朝谢罪。崔仁师回长安奏知：“诸酋各遵谕旨，无复叛乱。岭南悉平。见有盎子戴智随臣诣阙下请罪。”太宗大悦，诏戴智面抚慰之，遣回。顾谓魏徵曰：“卿一言胜十万之师，不可不赏。”赐绢五百匹。魏徵固辞曰：“此陛下天威所及，非臣之能。”太宗由是甚重之。
　　忽阁门太使奏知：“青州贼相聚为乱。守臣捕捉满狱，乞候圣裁。”太宗与群臣议曰：“侍御史崔仁师明敏有见，日前抚安岭南，甚称朕意。今诏之按狱于青州，必得其明。”众臣皆举仁师可任。于是太宗召入问之。曰：“青州所系于狱者实多。然而未有谋反者亦不少。朕诚不忍刑及无辜。卿莫惜一行，与朕公决之。”仁师曰：“君命召，行不俟驾。臣食君之禄，未有补报，今陛下遣臣，宁有辞哉。”太宗大悦。即日诏旨已下，仁师承诏径至青州而来。不则数日，将近青州界。守臣各迎接入城。进府中坐定，仁师令取出有罪人于阶下，逐一覆按之。仁师审其招辞，叹曰：“良民亦拘为谋反者，其冤何伸！”即令悉出木丑械，与之饮食，汤沐。吩咐监者：“不许禁逼之。”次日，仁师录其当死魁首十余人上奏，太宗诏依拟。孙伏伽退见仁师，私议曰：“足下承王命，按青州之狱。今惟坐罪十余人，恐得免者或有为恶，则受刑之徒，未肯甘心矣。”仁师曰：“凡治狱，当以仁恕为本。岂可滥及无罪。今按之，知其冤而不为伸，是失朝廷之心矣。万一误有所放，以一身代十囚之罪，亦所愿也。”伏伽唯唯而退。及太宗复差使至青州，更讯审之，诸囚皆曰：“崔公平恕无枉，请速就死。”无一人异辞者。孙伏伽乃奏曰：“陛下之臣崔仁师，体国公恕，臣等之所不如。”因谓之曰：“卿等可效仁师，以朕心为心，何忧国不治哉。”伏伽顿首曰：“近日闻陛下好骑射，臣实不愿陛下如此。”太宗曰：“朕骑射亦安不忘危之意。卿何过虑乎？”伏伽曰：“天子居则九重，行则警跸。非欲苟自尊严，乃为社稷生民之计也。夫走马射的，乃少年诸王所为，非今日天子事业也。既非所以安养圣躬，又非所以仪刑后世矣。”上大悦，乃曰：“朕所不及处，卿等惟正言之。”伏伽复奏曰：“陛下遇视朝，神采英毅，群臣进见，皆失举措。乞圣容宽悦，则臣下得以尽言。”上深然之。
　　自是，每假以辞色。尝谓公卿曰：“人要自见其形，必用明镜照之。君欲自知其过，必待忠臣规谏。苟其君自恃为贤，其臣阿谀顺旨，必致失国。君既失国，臣岂独能全？如隋炀帝、虞世基者，亦足以鉴矣。公辈宜用此为戒。事有得失，无惜尽言也。”伏伽等称谢。

　唐书志传　下　金陵薛居士藏本；鳌峰熊钟谷编辑



　　第六十一节　李百药奏出宫女　唐太宗分任廷臣
　　贞观二年三月，海内旱饥，民多卖子者。近臣奏知，太宗下诏，将御府金帛赎所卖子，以还其人。大赦天下。因谓侍臣曰：“古语有云：‘赦者小人之幸，君子之不幸。’一岁再赦，善人喑哑，无所诉，犹田之养根秀者，害嘉谷；赦有罪者，害良民。故朕即位以来，不欲数赦。正恐小人恃之，轻犯宪法故也。”群臣齐曰：“陛下再赦，无非爱民之盛德也。其如小人之所轻，诚如圣谕。”上曰：“使年丰谷熟，天下太平，犹移灾朕身，是所愿也。”史评云：太宗是时，君德清明，勤恤民隐，每有饥旱，辄书于册。去夏尝诏山东赈恤蠲租，今又特降赦令。其爱民之心，可谓切矣。静轩先生读史至此，感太宗饥人卖子将金赎之事，有诗云：饥人卖子将金赎，一点仁台恻隐生。中外黎民无失所，邦家安得不隆兴！是年夏四月，因谓侍臣曰：“朕幼在戎马之间，甚知战士之苦。遇王命出征，冒锋镝，犯矢石而死者，吾甚不忍。隋炀帝自恃国富，毒武万民，兵革连年不息，致死者枕藉道路。朕将下诏，令所在官司给衣帛与附近边民，将暴露骸骨，悉收葬之，庶体朕之念也。”魏徵等谢曰：“陛下恩及枯骨，天下无有弗悦。由是国家何患不安。”
　　静轩先生有诗云：亡卒遗骸散帛收，洪恩奚用复他求。绵延国祚无为治，应是当年一念投。
　　却说太宗恩赦屡下，祥瑞叠见，群臣各上表称贺。上曰：“近日尔群臣屡贺瑞祥，朕甚不悦。夫使百姓富给而无瑞，不失为尧舜；百姓愁怨而多瑞，不失为桀纣。后魏之世，吏焚连理木，煮白雉而食之，岂足为至治乎？”乃诏：“自今大瑞听表闻，其小事，止申所司而已。”时有白鹊巢于寝殿槐树上，两巢相连如腰鼓样。左右称贺，太宗曰：“我常笑隋炀帝好祥瑞，至于灭国。朕好瑞在得贤，此何足贺？”因命毁其巢。由是祯祥虽见，群臣莫敢上闻矣。是岁京师无雨，中书舍人李百药进奏曰：“往年陛下虽放出宫人，今宫中无用者尚多，阴气郁积，亦足致旱。乞再出之，必应天意也。太宗依其奏，下诏再简出之。前后凡三千余人。
　　静轩先生有诗云：怨女三千放出宫，历代民主少奇逢。推将已欲同天下，唐德巍巍世已隆。
　　近臣奏知：“今有交址，因与日本不和，连年动兵革，祸延藩镇，边延声势甚紧。”报入长安，太宗聚群臣商议。魏徵奏曰：“陛下仍遣大臣锁抚之，则交址之乱自息矣。”上以卢祖尚廉平公直，可充此任，乃遣之。祖尚领命而出，归至府中，复悔曰：“交址夷狄之性，其人险恶，且又地方辽远，吾何以镇守？”次日，遣人上表，以疾辞。太宗览表乃曰：“祖尚既谢恩而去，今日辄以疾辞。寡人复遣他臣，非所以示信也。”乃命杜如晦等至祖尚府中谕旨。如晦领命，至见祖尚曰：“君上有交址之命，足下何以固辞？今遣吾等谕旨回奏。公意若何？”祖尚曰：“君之命，敢有违逆！吾今昏乱有余，恐不足以当此任。望公等善为我辞焉。”如晦以祖尚之言复命。上大怒曰：“我使人不行，何以为政？”命召之斩于朝堂。不移时，金瓜武士枭了首级回报。太宗既斩了祖尚，却有悔心。只是不肯正言。他日与侍臣论齐文宣帝之为人，魏徵对曰：“文宣狂暴。然人与之争，事理屈则亦从之。曾有青州长史魏恺，为使梁国而还。文宣除之为光州长史，不肯行。文宣怒而责之，恺曰：‘臣先任大州，有功劳而无过失。今得小州，所以不行。’文宣赦之。此文宣所长也。”上曰：“向者卢祖尚虽失人臣之义，朕杀之，亦为太暴。由此言之，不如文宣矣。”因命复其官荫。
　　魏徵，容貌不逾中人，而有胆略，善回人主意。每犯颜苦谏，或上怒甚，亦为之止。上尝得佳鹞，自臂之。望见徵来，即藏匿于怀中。徵奏事故久，鹞竟死怀中。尝谒告上冢，徵还言于上曰：“人言陛下欲幸南山，严装已毕，而竟不行，何也？”上笑曰：“初实有此心。畏卿嗔，故不敢行耳。”十一月，太宗以国事分任其政。大事则令中书舍人，各执所见，杂署其名，谓之“五花判事”。更使中书侍郎、中书令省审之，给事中、黄门侍郎驳正之。至是，上谓侍臣王珪曰：“国家本置中书、门下，以相检察，正以人心所见，互有不同。苟论难往来，务求至当，舍己从人，亦复何伤。近来有或护己短者，遂成怨隙，或避私怨，是以知人之不是处，亦不肯正言，顺一人之颜情，为兆民之深患。此乃亡国之政。隋炀帝之世如此也。当时群臣如此，必皆自谓：‘我有智识，祸患不及我身。’及天下大乱，家国两亡，其幸有脱免者，亦为时论所贬，终古不磨。卿等各当依公忘私，勿雷同也。”又谓房玄龄曰：“中书、门下，机要之司，诏敕有不便者，皆应论执。比来惟赌顺从，不闻有违异。若但行文书，则谁不能为，何必择才也？”王珪、房玄龄等皆顿首称谢。
　　次日，朝臣已退，太宗见王珪犹在侍，乃问曰：“卿欲奏事否？”珪对曰：“皇风清穆，无事可奏也。”上笑曰：“天下至广，民间疾苦有不胜言者。卿谓无事可奏，斯言过矣。”因引入宫中，议论治道，问珪曰：“近世治不及古，何也？”珪曰：“汉世尚经术，宰相多用儒士，故风俗淳厚。近世重文轻儒，参以法律，此治化之所以益衰也。”上然之。时有美人侍太宗之侧，上指谓珪曰：“此庐江王瑗之姬也。瑗杀其夫而纳为姬。”珪避席曰：“陛下以庐江王纳此姬为是耶？非耶？”太宗曰：“杀人而取其妻，卿何问是非哉？”对曰：“昔齐桓公知郭公之所以亡，何也？盖由其有善人而不用。管仲，齐桓公之臣，见桓公亦弃善人之言，以为无异于郭公。今此美人，尚在左右。臣以为圣心是之也。”太宗悦，即出之。王珪亦退。
　　初，上皇命祖孝孙定雅乐。孝孙以为梁陈之音，多于吴、楚、周、齐之音，多于胡、夷。乃考古声，作唐雅乐，凡八十四调，三十一曲，十二和。至是，上奏于太宗。太宗曰：“礼乐者，圣人缘物以设教。治之兴衰，岂由于此？”御史大夫奏曰：“齐之将亡，作《伴侣曲》；陈之将亡，作《玉树后庭花》。其声哀思，闻者悲泣，岂可谓治不在乐乎？”上曰：“悲喜在心，非由乐也。将亡之政，民必愁苦，政闻乐而悲耳。今三曲俱存，为卿等奏之，卿岂悲乎？”魏徵曰：“乐在人和，不在声音也。”他日太宗使祖孝孙教宫人乐，不称旨，怒责之。王珪与温彦博谏曰：“孝孙敦雅之士，今乃使之教宫人，又从而谴之。臣窃以为不可。”上怒曰：“卿等当竭忠直以事我，乃为孝孙游说耶？”彦博惧旨拜谢，珪不拜，复奏曰：“陛下责臣以忠直，今臣所言岂私曲耶？”上为改容而罢。明日谓房玄龄曰：“自古帝王纳谏诚难，朕昨责二公，至今悔之。公等勿为此不尽言也。”玄龄拜谢。
　　贞观三年正月，裴寂卒。太宗以房玄龄、杜如晦为仆射，魏徵守秘书监，参预朝政。谓玄龄、如晦曰：“公为仆射，当广求贤人，随才任用。近闻卿因听讼，日不暇给，安能助朕求贤乎？”因敕尚书细务属左、右丞，惟大事当奏者乃关仆射。他日，上谓玄龄等曰：“为政莫若至公。昔蜀主之臣，诸葛亮窜廖立、李严于南夷，及亮卒而二人哭泣有死者。非至公能如是乎？近有高颎相隋，颎为人公平，识治体。颎存则隋兴，颎没隋亦亡。朕慕前世之明君。卿等不可不学前世之贤臣也。”玄龄顿首拜谢。玄龄明达吏事，辅以文学，夙夜尽心，唯恐一物失所。用法宽平。闻人有善，若己有之。不以求备取人，不以己长格物。与如晦引拔士类常如不及。上每与玄龄谋事，必曰：“非如晦不能决。”及如晦至论之，竟用玄龄之策。盖玄龄善谋，如晦善断也。二人同心徇国，故唐世称贤相推房、杜焉。
  </div>
  <div class="pagination">
   <a href="唐书志传_page10.html">
    上一页
   </a>
   <span>
    ...
   </span>
   <a href="唐书志传_page6.html">
    6
   </a>
   <a href="唐书志传_page7.html">
    7
   </a>
   <a href="唐书志传_page8.html">
    8
   </a>
   <a href="唐书志传_page9.html">
    9
   </a>
   <a href="唐书志传_page10.html">
    10
   </a>
   <span class="current-page">
    11
   </span>
   <a href="唐书志传_page12.html">
    12
   </a>
   <a href="唐书志传_page13.html">
    13
   </a>
   <a href="唐书志传_page14.html">
    14
   </a>
   <a href="唐书志传_page15.html">
    15
   </a>
   <a href="唐书志传_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
