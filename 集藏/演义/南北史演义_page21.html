<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 21 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 21 页/共 22 页
  </h1>
  <div class="content">
   一日，后主忽忆祖珽，问其人何在，左右言配光州，乃就流囚中除为海州刺史。珽得释，因遗令萱弟陆悉达书云：赵彦深心腹阴沉，欲行伊、霍事。君姊弟虽贵，岂得平安，何不早用智士耶？悉达为姊言之，令萱颇以为然。士开亦以珽有胆略，欲引为谋主，乃弃旧怨，言於帝曰：「襄、宣、昭三帝之子，皆不得立。今至尊独在帝位者，祖孝征之力也。人有大功，不可不报。孝征心行虽薄，奇略出人，缓急可使。且其目已盲，必无反心，请复其官。」
　　后主从之，召为秘书监。士开与胡长仁不睦，谮之后主，出为齐州刺史。长仁怨愤，谋遣刺客杀士开。事觉，欲治其罪。士开以帝舅疑之，谋於珽.珽引汉文帝诛薄昭故事，遂遣使就本州赐死。
　　瑯琊王俨素恶士开、提婆专横，形於词色。二人忌之，奏除俨为太保，余官悉解，出居北宫。五日一朝，不得时见太后。俨益不平。时御史王子宜、仪同高舍洛、中常侍刘辟疆共怨士开，因说俨曰：「殿下被疏，正由士开间构，何可出北宫，入民间也！」俨因思不杀士开，无以泄忿，乃谓冯子琮曰：「士开罪重，儿欲杀之，姨夫能助我乎？」子琮素附士开，然自以太后亲属，士开每事不让，心常忿之，思欲废帝而立俨，因对曰：「殿下欲杀士开，足洗宫闱之耻，敢不竭力！」俨乃令王子宜上表，弹士开罪，请禁推。子琮杂他文书上之，帝不加审省，概可其奏。俨见奏可，谓领军厍狄伏连曰：「奉敕，令领军收士开。」伏连以告子琮，且请复奏。子琮曰：「瑯琊受敕，何必更奏！」伏连信之，发京畿军士伏於神武门外。次早士开依常早参，门者不听入，伏连前执其手曰：「今有一大好事，御史王子宜举公为之。」士开问何事，伏连曰：「有敕令公向台。」因令军士拥之而行，至台，俨喝左右斩之。士开方欲有言，头已落地。俨本意唯杀士开，入朝谢罪。其党惧诛，共逼之曰：「事已如是，不可中止，宜引兵入宫，先清君侧之恶，然后图之。」
　　俨遂帅京畿军士三千人，屯千秋门。后主闻变，怒且惧，使桃枝将禁兵八十召俨。桃枝遥拜，俨命反缚，将斩之，禁兵散走。帝又使冯子琮召俨，俨辞曰：「士开比来实合万死，谋废至尊，剃家家发为尼，臣为是矫诏诛之。尊兄若欲杀臣，不敢逃罪，若舍臣，愿遣姊姊来迎，臣即入见。」姊姊，谓陆令萱也。俨欲诱出斩之。令萱执刀在帝后，闻之战栗。帝又使韩长鸾召俨，俨将入。刘辟疆牵衣谏曰：「若不斩提婆母子，殿下无由得入。」广宁王孝珩、安德王延宗自西来，曰：「何不入？」辟疆曰：「兵少。」延宗谓俨曰：「昔孝昭杀杨遵彦，不过八十人。今有众数千，何谓少！」俨不能决。孝珩谓延宗曰：「此未可与同死。」遂去之。后主召俨不入，泣谓太后曰：「有缘复侍家家，无缘永别。」急召斛律光。俨亦召之。光闻俨杀士开，抚掌大笑曰：「龙子所为，固自不凡。」入见帝於永巷，帝率宿卫者步骑四百，授甲将出战。光曰：「小儿辈弄兵，与交手即乱。鄙谚云：「奴见大家心死。』至尊宜自至千秋门，瑯琊必不敢动。」帝从之，光步随及门，使人走出连呼曰：「大家来！大家来！」俨众骇散。帝驻马桥上，遥呼之。俨犹不进。光步近，谓俨曰：「天子弟杀一夫，何所苦？」执其手，强引之前，请於帝曰：「瑯琊王年少，肠肥脑满，轻为举措，稍长自不复然，愿宽其罪。」帝拔俨所带刀钚，筑其头，欲下者数次，良久乃释。收厍狄伏连、高舍洛、王子宜、刘辟疆支解之，暴其屍於都街。帝欲尽杀王府文武官吏，光曰：「此皆勋贵子弟，诛之恐人心不安。」赵彦深亦曰：「春秋责帅。」遂并释之。太后责问俨：「尔何妄行若此？」俨曰：「冯子琮教儿。」太后怒子琮，就内省杀之，载屍还其家。自是太后置俨宫中，每食必自尝之。令萱说帝曰：「人称瑯琊聪明雄勇，当今无敌。观其相表，殆非人臣。自专杀以来，常怀恐惧，宜早除之。」帝尚犹豫，因问之祖珽.珽举周公诛管叔，季友鸩庆文以对。
　　帝乃决，密使赵元侃杀俨。元侃辞曰：「臣昔事先帝，见先帝爱王，何忍行此？」帝乃托言明旦出猎，欲与瑯琊同去。夜四鼓，即召之。俨疑不往，令萱曰：「兄呼儿，何为不去？」俨乃往。出至永巷，刘桃枝反接其手。俨呼曰：「乞见家家、尊兄。」桃枝以袖塞其口，反袍蒙头，负至大明宫，鼻血满面，拉而杀之。时年十四。裹之以席，埋於室内。帝使启太后，太后临哭十余声，宫女即拥之入内。遗腹四男，皆幽死。
　　却说太后性耽淫逸，出入不节，自士开死后，益觉无聊，数游寺观，以寻娱乐。有定国寺沙门昙显，体态轩昂，仪度雄伟，为一寺主僧。外奉佛教，内实贪淫。善房术，御女能彻夜不倦。寺中密构深房曲院，为藏娇之所。以广有蓄积，交结权贵，故人莫敢禁。太后至寺行香，见而悦之，假称倦怠，欲择一深密处少息片时，命昙显引路，至一秘室中。太后坐定，谓昙显曰：「闻僧家有神咒，卿能为我诵乎？」昙显曰：「有，但此咒不传六耳，乞太后屏退左右，臣敢诵之。」太后令宫女皆退户外。显见旁无一人，乃伏地叩头曰：「臣无他术，愿得稍效心力，以供太后之欢。」太后微笑，以手挽之起，遂相苟合。太后大悦，回宫后，即於御园中建设护国道场，召昙显入内讲经，昼夜无间，大肆淫乐。赏赐财帛，不可胜记。众僧至有戏呼昙显为太上皇者。丑声狼籍，而帝不觉。一日，谒太后，见有二尼侍侧，颜色娇好，心欲幸之，乃假皇后命召之。二尼欣然欲往，太后不好却，但嘱二尼小心谨慎。及至前宫，帝挽之入室，逼以淫乱。二尼惊惧，抵死不从。使宫人执而裸之，则皆男子也。宫女各掩面走。你道两个假尼从何而来？一昙显之徒，名乌纳，年二十，状貌如妇人好女。因昙显不得长留禁中，使充女尼，得以长侍太后。一市中少年，名冯宝，美丰姿，而有嫪毐之具。昙显尝与之狎，戏其具曰：「吾为正，尔为副，天下娘子军不足平也。」宝欲求幸太后，以图富贵。昙显亦令削发充女尼，荐之太后。除一二心腹宫女外，人莫之知也。
　　不意今日帝前，当面败露。严讯入宫之由，遂各吐实，於是昙显事亦发。帝大怒，立挝杀之，并诛昙显。籍其寺中，有大内珍宝无数，皆太后所赐者。
　　帝益怒，遂幽太后於北宫，禁其出入。太后亦无颜见帝，两宫遂暌。祖珽见太后被幽，欲尊令萱为太后，为帝言魏代保太后故事，且曰：「陆虽妇人，然实雄杰，自女娲以来未之有也。」令萱亦谓珽为国师国宝，珽由是得为仆射。
　　时斛律光为宰相，深恶之，遥见辄骂曰：「多事乞索小人，意欲何为！」
　　又谓诸将曰：「边境消息，兵马处分，向来赵令恒与吾辈参论。盲人掌机密以来，全不与吾辈语，正恐误国家事也。」又旧制，宰相坐堂上，百官过之，皆下马行。光在朝堂常垂帘坐，珽不知，乘马过其前。光怒曰：「小人乃敢尔！」后珽在内自言，声高慢，光过而闻之，愈怒。珽觉光不悦己，私赂其从奴问之。奴曰：「自公用事，相王每夜抱膝歎曰：「盲人入，国必破矣！』」
　　珽由是怨之。穆提婆求娶光庶女，不许。帝赐提婆晋阳田，光言於朝曰：「此田神武帝以来，常种禾，饲马数千匹，以拟寇敌。今赐提婆，则阙军务矣，不可。」穆亦怨之。光有弟丰乐为幽州行台，善治兵，士马精强，阵伍严整。
　　突厥畏之，谓之南可汗。光长子武都为梁、兖二州刺史。光虽贵极人臣，性节俭，不好声色，罕接宾客，杜绝馈饷。每朝廷会议，常独后言，言辄理合。
　　行兵倣其父金法，营舍未定，终不入幕，或竟日不坐。身不脱甲冑，常为士卒先，爱恤军士，不妄戮一人。众皆争为之死，自结发从军，未尝败。北周韦孝宽屡欲伐齐，而惮光不敢发。密为谣言以间之，曰：「百升飞上天，明月照长安。」又曰：「高山不摧自崩，槲木不扶自举。」令谍人传之於邺。
　　邺中小儿相歌於路。珽因续之曰：「盲老公背受大斧，饶舌老母不得语。」
　　使其妻兄郑道盖奏之。帝以问珽，珽曰：「实闻有之。」又问：「其语云何？」
　　珽因解之曰：「百升者，斛也。盲老公，谓臣也。饶舌老母，似谓女侍中令萱也。且斛律累世大将，明月声振关西，丰乐威行突厥，女为皇后，男尚公主，谣言甚可畏也。盍早图之。」帝以问韩长鸾，长鸾力言光忠於国，未可以疑似害之，事遂寝。珽又见帝言之，唯何洪珍在侧，帝曰：「前卿所言，即欲施行，长鸾以为无此事，劝朕勿疑。」珽及未对，洪珍进曰：「若本无意则可，既有此意而不行，万一泄露如何？」帝曰：「洪珍言是也。」然犹未决。珽因贿嘱光之府吏封士让，密首云：「光前西讨还，敕令散兵，光不从，引兵逼都城，将行不轨，见城中有备乃止。家藏弩甲，僮仆千数，每遣使丰乐武都，阴谋往来，约期举事。若不早图，恐变生目前，事不可测。」
　　珽以士让首状呈帝，帝遂信之。恐即有变，便欲召光诛之。又虑光不受命，复谋之珽.珽请遣使赐以骏马，语之云：「明日将游东山，王可乘此同行。光必入谢，至即执之，一夫力耳。」帝如其计。明旦，光入凉风堂，才及阶，刘桃枝自后扑之，不动，顾曰：「桃枝常为此事，我不负国家。」桃枝与三力士齐上，以弓弦罥其颈，拉而杀之。血流於地，后铲之迹终不灭。於是下诏，称其谋反，尽杀其家口。珽使郎中邢祖信簿彔光家。问所得物，对曰：「得弓十五，宴射箭百，刀七，赐矟二。」珽厉声曰：「更得何物？」曰：「得枣杖二十束。拟奴仆与人斗者，不问曲直，即杖之一百。」珽大惭，谓曰：「朝廷既加重刑，郎中何宜为雪。」祖信既出，人尤其言直。祖信慨然曰：「贤宰相尚死，我何惜余生！」旋杀武都於兖州，又遣贺拔伏恩捕诛丰乐。伏恩至幽州，门者启羨曰：「使人衷甲马有汗，宜闭城门。」羨曰：「敕使岂可疑拒？」遂出见。伏恩执而杀之。初，羨常以盛满为惧，表解所职，不许。临刑歎曰：「女为帝后，公主满家，家中常使三百兵，富贵如此，焉得不败！」及其五子皆死，斛律后亦坐废。周主闻光死，喜曰：「此人死，齐其为我有乎！」为之赦於国中。珽既害光，专主机衡。每入朝，帝令中贵扶持，出入同坐御榻，论决政事。委任之重，群臣莫比。
　　先是胡太后自愧失德，欲求悦帝意，饰其兄长仁之女置宫中，令帝见之。
　　帝果悦其美，纳为昭仪。及斛律后废，太后欲立昭仪为后，力不能得之帝。
　　知权在令萱，乃卑辞厚礼以结之，约为姊妹。令萱因亦劝帝立之。然其时黄花已生子，令萱欲立之为后，每谓帝曰：「岂有男为皇太子，而身为婢妾者乎？」因胡后宠幸方隆，未可以言语离间。因於宫中暗行魇魅之术以惑之。
　　正是：
　　当面明枪犹易躲，从旁暗箭最难防。
　　未识胡后能保帝宠，常得立位中宫否，且听下文细述。
第五十九卷     齐后主自号无愁　冯淑妃赐称续命
　　话说陆令萱欲立黄花为后，暗行魇魅之术，以间胡后之宠。旬日间，胡后精神恍惚，言笑无恒，帝渐恶之。一日，令萱造一宝帐，枕席器玩，莫非珍奇。坐黄花於帐中，光彩夺目，谓后主曰：「有一圣女出，大家可往观之。」
　　及见，乃黄花也。令萱指之曰：「如此人不作皇后，遣何物人作？」帝纳其言，而未忍废胡后也。又一日，令萱於太后前作色而言曰：「何物亲姪，作如此语！」太后问其故，令萱曰：「不可道。」固问之，乃曰：「后语大家云：「太后行多非法，不可以训，有忝大家面目。』」令萱知太后最恶人发其隐私，故以此言激之。太后果大怒，立呼后出，剃其发，载送还家，废为庶人。於是立穆氏为后，而令萱之权，太后亦受其制。
　　且说齐自士开用事以来，政体大坏。及珽执政，颇收举才望，内外称美。
　　左丞封孝琰谓珽曰：「公是衣冠宰相，异於余人。」珽益自负，乃欲增捐庶务，沙汰人物，官号服章，并依故事。又欲黜诸阉竖及群小辈，为致治之方。
　　令萱、提婆、长鸾等不以为然，议颇同异。乃嘱御史丽伯律劾主书王子冲纳赂，事连提婆，欲使赃罪相及，而并坐令萱。令萱觉之大怒，传帝敕，释王子冲不问，而斥伯律於外。由是事事与珽相左，诸宦者更共谮珽.帝不得不疑，因问令萱曰：「孝征果何如人？」令萱默然不对。三问，乃下牀叩头曰：「老婢应死。老婢始闻和士开言，孝征多才博学，意谓善人，故举之。比观其行事，大是奸臣。人实难和，老婢应死。」帝命韩长鸾检省中案牍，尽得其奸状。帝大怒，然尝与之重誓，故不杀。解去内职，出为北兖州刺史。珽求见帝，长鸾不许，遣人推出柏阁。珽坐地不肯行，曳其足以出。穆提婆遂代其任。未几，珽以恶疾死。
　　先是后主言语涩纳，不喜见朝士，自非宠私狎昵，未尝交语。唯国子祭酒张雕，以经授后主为侍读，呼为博士，大见委重。雕亦自以出於微贱，致位人臣，欲立效以报德，议论抑扬，无所回避。帝尝动容改听，朝政得失，因之稍加留意。其后触怒群小，共构杀之。自是正言谠论，遂绝於帝耳。又帝承世祖奢泰之余，以为帝王当然。后宫宝衣玉食，一裙之费，值至万匹。
　　盛修宫苑，无时休息。夜则然火照作，寒则以汤化泥。凿晋阳西山为大像，一夜然油万盆，光照宫中。好自弹琵琶，为无愁之曲，近侍和之者以百数。
　　民间谓之「无愁天子」。於华林园立贫儿村，自衣蓝缕之服，行乞其间以为乐。庶姓封王者以百数，开府千余人，甚至狗马及鹰，亦有仪同、郡君之号。
　　赏赐左右，动逾巨万，既而府藏空竭，乃赐二三郡，或六七县，使阉竖辈卖官取值。由是为守令者，率皆富商大贾，竞为贪纵。赋役繁重，民不聊生矣。
　　今且按下不表。
　　且说弘农华阴县生一异人，姓杨，名坚，汉太尉杨震十四代孙。其父名忠，美鬚髯，状貌瑰伟，武艺绝伦，识量深重，有将帅之略。周文帝召居帐下，尝从猎龙门，有猛兽突至，忠赤手搏之，人服其勇。以功历云、洛二州刺史，除大都督，赐姓普六茹氏，进封隋国公。夫人吕氏於周大统七年六月，生坚於冯翊波若寺。紫气充庭，异香满室，人皆以为贵徵。时有一尼来自河东，谓吕曰：「此儿所从来甚异，不宜与俗间抚育。」吕以儿托养之。尼乃舍於别馆，躬自抚育。一日，尼不在舍，吕往视抱儿於怀，忽见头上生角，遍体起鳞，惧坠之地。尼自外来，忙抱而起之曰：「何惊我儿，致令晚得天下！」貌龙颔，额上有五柱透入顶门，目光外射，有文在手成「王」字。性沉深严重，少入太学读书，虽至亲昵，不敢相狎。周文帝见之，歎曰：「此儿风骨，非世间人。」及武帝时，忠已卒，坚袭爵为隋国公。见天下分裂，阴有削平四海之志，尝启武帝曰：「臣世受国恩，愧无以报。愿陛下成一统之业，百世之治，臣得垂名竹帛，私愿足矣。」因言齐政乱，一举可灭，劝帝伐之。帝从其请，乃命边镇益储积，加戍卒。齐人闻之，亦增修守禦。柱国於翼谏曰：「疆场相侵，互有胜负，徒损兵粮，无益大计。不如解严修好，使彼懈而无备，然后乘间出其不意，一举可取也。」韦孝宽上疏，陈灭齐三策：
　　其一曰：臣在边有年，颇知间隙，不因际会，难以成功。往岁出军，徒有劳费，功绩不立，由失机会。何者？长淮之南，旧为沃土，陈氏以败亡余烬，犹能一举平之；齐人历年赴救，丧败而还，内离外叛，计尽力穷。仇敌有衅，不可失也。今大军若出轵关，方轨而进，兼与陈氏共为犄角；广州义旅出自三鸦，山南骁锐沿河而下；更募关河劲勇，厚其爵赏，使为前驱。岳动川移，雷骇电激，百道俱进，必当望旗奔溃，所向摧殄。一戎大定，实在此机。
　　其二曰：若国家更为后图，未即大举，宜与陈人分其兵势。三鸦以北，万春以南，广事屯田，预为贮积。募其骁勇，立为部伍。彼既东南有敌，戎马相持，我出奇兵，破其疆场。彼若兴师赴援，我则坚壁清野，待其去远，还复出师。常以边外之军，引其腹心之众。我无宿舂之粮，彼有奔命之劳，一二年中，必自离叛。且齐氏昏暴，政出多门，鬻狱卖官，唯利是视，荒淫无道，阖境嗷然。以此而观，覆亡可待。乘间电扫，事等摧枯。
　　其三曰：昔勾践下吴，尚期十载；武王取纣，犹烦再举。今若更存遵养，且复相待，臣谓宜还崇邻好，申其盟约。安民和众，通商惠工，蓄锐养威，观衅而动。斯乃长策远驭，坐自兼并也。
　　书奏，武帝以问伊娄谦谏。对曰：「齐氏沉溺娼优，耽昏曲櫱。其折冲之将，明月已毙於谗口。他若段韶、兰陵等，亦皆死亡。上下离心，道路以目，此易取也。」帝大笑，乃下诏伐齐。以陈王纯、司马消难、达奚震为前三军总管，越王盛、侯莫陈琼、赵王招为后三军总管。齐王宪帅众二万，趋黎阳。隋公杨坚帅舟师三万，自渭入河。侯莫陈芮帅众二万，守太行道。李穆帅众三万，守河阳道。帝自将大军，出河阳。民部大夫赵煚曰：「河南洛阳，四面受敌，纵得之不可以守。请从河北直至太原，倾其巢穴，可一举而定。」下大夫鲍宏亦曰：「我强齐弱，我治齐乱，何忧不克！但先帝往日屡出洛阳，彼既有备，每用不捷。如臣计者，进兵汾、洛，直扼晋阳，出其不虞，似为上策。」帝皆不从，帅众六万，直指河阴。都督杨素请帅其父麾下先驱，许之。周建平元年八月，师入齐境。禁军士伐树践稼，犯者皆斩。丁未，攻河阴大城，拔之。齐王宪进围洛口，拔东西二城。齐永桥大都督傅伏闻西寇近，自永桥夜入中城，为拒守计。周师既克南城，进围中。伏闭城坚守，二旬不下。独孤永业守金墉，周主亦攻之不克。永业欲张声势，通夜办马槽二千。周人以为大军且至而惮之。九月，齐高阿那肱自晋阳将兵拒周，至河阳。会周主有疾，引兵还所，拔城皆不守。阿那肱以捷闻，齐主大喜，以阿那肱有却敌功，厚赐之。
　　明年，周主谓群臣曰：「朕去岁属有疹疾，不得克平逋寇，然已备见其情。彼之行师，殆同儿戏，岂能敌吾大兵。前出河外，直为拊背，未扼其喉。
　　晋州，本高欢所起之地，镇摄要重，今往攻之，彼必来援。吾严军以待，击之必克。然后乘破竹之势，鼓行而东，足以穷其巢穴，混同文轨。」遂复自将伐齐，以越王盛、杞公亮、隋公杨坚为右三军，谯王俭、大将军窦恭、广化公邱崇为左三军，齐王宪为前军，陈王纯为后军。周主至晋州，军於汾曲，遣齐王宪守雀鼠谷，陈王纯守千里迳，达奚震守统军川，韩明守齐子岭，辛韶守蒲津关，宇文盛守汾水关，各领步骑一万，分据要害。大军直攻平阳。
　　齐行台尉相贵婴城拒守，周主亲至城下督战。城中窘急，齐将侯子钦出降於周。刺史崔景嵩守北城，亦乘夜遣使请降，约为内应。周主大喜，命王轨帅众赴之。天未明，轨偏将段文振杖槊与数十人先登，景嵩迎入，引至相贵帐，拔刃劫之。城上鼓噪，守兵大溃，遂克晋州。虏相贵及甲士八千人。
　　是时齐主方以外内无患，朝野皆安，日夕淫乐，置边事於不问。有冯淑妃者，名小怜，穆后从婢也。穆后爱衰，以五月五日进之，号曰：「续命」。
　　慧而黠，能弹琵琶，工歌舞，妖艳动人。后主惑之，宠冠一宫，坐则同席，出则并马，誓愿生死一处。周师之取平阳，方与淑妃猎於天池。放鹰纵犬，驰骋平林，搏取禽兽以为快。告急者自日至午，驿马三至。阿那肱曰：「大家正为乐，边鄙小小交兵，乃是常事，何急奏为？」至暮，使更至，言平阳已陷，乃奏之。后主将还，淑妃止之曰：「大家勿去，请更杀一围。」后主从之。周师既得平阳，齐王宪复拔洪洞、永安二城，乘胜而进。齐边将焚桥守险，军不得前，乃屯永安。癸酉，齐师来援，分军万人向千里迳，又分军出汾水关，后主自帅大军上鸡栖原。使阿那肱将前军先进。乙卯，诸军齐会平阳城下。周主以齐兵新集，声势方盛，且欲西还以避其锋。宇文忻谏曰：「以陛下之圣武，乘敌人之荒纵，何患不克！若使齐得令主，君臣协力，虽汤、武之兵，未易平也。今主闇臣愚，士无斗志，虽有百万之众，实为陛下奉耳。」军正王韶亦谏曰：「齐失纪纲，於兹累世。天翼周室，一战而扼其喉。取乱侮亡，正在今日。释之而去，臣所未喻。」周主虽善其言，竟引军还。以大将梁士彦为晋州刺史，留精兵一万镇之。齐乘周师退，欲复平阳，进兵围之，昼夜攻击。城中楼堞俱尽，崩隳之处，或短刀相接，或交马出入，众皆危惧。士彦慷慨自若，谓将士曰：「死在今日，我为尔先！」於是勇烈齐奋，齐兵少却。厥后，齐作地道攻城，城陷十余步。将士乘势欲入，齐主敕且止。召冯淑妃观之，妃方对镜妆点，不即至。城中以木拒塞之，兵不得入，城遂不下。又淑妃闻晋州城西石上有圣人迹，欲往观之。中道有桥，去城墙不远。齐主恐有弩矢及桥，乃抽攻城木，别造一桥以度。及度，桥坏，至夜乃还。周主还长安，以晋州告急，复率大军来援。王寅济河，遣齐王宪帅所部先向平阳。戊申，诸军毕至。凡八万人，进逼齐军。置阵东西三十余里。
　　先是齐人恐周师猝至，於城南穿堑，自乔山属於汾水，皆以堑为之隔。
　　齐兵至，因结阵於堑北。齐王宪驰马观之，复命曰：「易与耳，请破之而后食。」周主大悦，乘马巡阵，辄呼主帅至前，劳勉之。将士喜於见知，咸思自奋。将战，左右请换良马。周主曰：「朕独乘良马，欲何之？」进薄，齐师有堑，碍於前。自旦至申，相持不决。后主谓阿那肱曰：「战是耶，不战是耶？」阿那肱曰：「吾兵虽多，堪战者少。昔攻玉壁，援兵来即退。今日将士，岂胜高祖时耶？不如勿战，却守高梁桥。」安吐根曰：「一撮许贼，马上刺取，掷之汾水中耳。」齐主意未决，诸内参曰：「彼亦天子，我亦天子，彼尚能远来，我何为守堑示弱？」齐主曰：「此言是也。」於是引兵填堑而出。周主大喜，勒诸军击之。兵才合，齐主与淑妃并骑观战。东偏小却，妃怖曰：「军败矣。」穆提婆曰：「大家去，大家去！」齐主即以淑妃奔高梁桥。正是：将士阵前方致死，君王马上已逃生。
　　未识后事若何，且留下文再讲。
第六十卷     拒敌军延宗力战　弃宗社后主被擒
　　话说齐主战尚未败，即以淑妃奔往高梁桥。武卫奚长谏曰：「半进半退，战之常体。今兵众全整，未有亏伤，陛下舍此安之。马足一动，人情慌乱，不可复振。愿速还安慰之。」武卫张常山亦自后赶上曰：「军寻收讫甚完整，围城兵亦不动，至尊宜回。不信，臣乞将内参往视。」齐主欲从之，提婆引齐主肘曰：「此言难信。」齐王遂以淑妃北走，师大溃。死者万余人，军资器械，数百里间，委弃山积。奔至洪洞，以去敌军既远，暂少休息。淑妃重施新妆，方以粉镜自玩。后喧声大震，唱言贼至，於是复走。先是后主以淑妃有功，将立为左皇后，遣内参往晋阳取皇后服御、禕翟等件。至是遇於中途。为之缓辔，命淑妃着之，然后去。
　　再说周主入平阳，梁士彦接见，持帝须而泣曰：「臣几不见陛下。」帝亦为之流涕。周主以将士倦疲，欲引还。士彦叩马谏曰：「今齐师遁散，众心皆动，因其惧而攻之，其势必举。陛下奚疑？」周主从之，执其手曰：「余得晋州，为平齐之基，卿善守之。」遂率诸将追齐师。或请西还，周主曰：「纵敌患生，卿等若疑，朕将独往。」诸将乃不敢言。於是星夜疾驰。后主入晋阳，忧惧不知所为，向朝臣问计，皆曰：「宜省赋息役，以慰民心，收遗兵，背城死战，以全社稷。」后主以为难。是役也，安德王延宗独全军而还。后主壮之，因曰：「吾欲留安德守晋阳，自向北朔州。若晋阳不守，则奔突厥以避之，再图后举。」群臣皆以为不可。时阿那肱有兵一万，尚守高璧。周师至高璧，阿那肱望风退走。后主遂决意遁去，密遣左右先送皇太后、太子於北朔州，以安德王为相国、并州刺史，总山西兵，谓曰：「并州兄自取之，儿今去矣。」延宗曰：「陛下为社稷主，幸勿动。臣为陛下出死力战，必能破之。」提婆曰：「至尊计已成，王勿阻。」乃夜斩五龙门而出，欲奔突厥。从官皆散，不得已，仍向邺。穆提婆西奔周军，令萱见其子降周，惧诛，遂自杀。周主以提婆为柱国、宜州刺史，下诏谕齐臣曰：「若妙尽人谋，深达天命，官荣爵赏，各有加隆，一如提婆爵赏。」或我之将士，逃逸彼朝，无问贵贱，皆从荡涤。自是齐臣降者相继。延宗知周师将至，同诸将固守，诸将请曰：「王不为天子，诸臣实不能为王出死力。」延宗不得已，戊午，即皇帝位。下诏曰：武平孱弱，政由宦竖。斩关夜遁，莫知所之。王公大臣，猥见推逼。忝为宗藩，祗承宝位。
　　呜呼，痛大厦之将倾，唯恃背城借一。回狂澜於既倒，庶几转弱为强。勖哉卿士，无负朕怀。
　　於是大赦，改元永昌。以唐邕为宰相，莫多娄敬显、和阿於子、段畅、韩骨胡为将帅。众闻之，不召而至者前后相属。延宗发府藏及后宫美女，以赐将士，籍没内参十余家。后主闻之，谓近臣曰：「我宁使周得并州，不欲安德得之。」左右曰：「理然。」延宗见士卒，皆亲执手称名，流涕呜咽。
　　於是众争为死。周主至晋阳，引兵围之，四合如黑云。延宗命敬显、韩骨胡拒城南，和阿於子、段畅拒城东，自率兵拒齐王宪於城北。延宗体素肥，前如偃，后如伏，人常笑之。至是奋大矟，往来督战，劲捷若飞，所向无前。
　　俄而，和阿於子、段畅奔降周军，周主遂自东门入，焚烧民室佛寺，合城慌乱，喊声震天。延宗知周兵入，率数十骑自北来，以死奋击。娄敬显见东路火起，亦从南路来援，率兵搏杀。城中儿童妇女，皆乘屋攘袂，投砖石禦敌。
　　周师大乱，相填压塞路，不得进。齐人从后斲刺之，死者二千余人。周主杂乱军中，自投无路。左右皆惶急，宇文忻牵马首，贺拔伏恩拂马后，崎岖得出。齐人奋刃几及之。时已四更，延宗疑周主为乱兵所杀，遣人於积屍中求长鬣者，遍索不得。然以敌既败去，冀其不复来攻，军心渐懈。将士烧肉饮酒，多倦卧。延宗苦战一日，亦退而少息。
　　再说周主回营，腹已饥甚，欲遁去。诸将亦劝之还。宇文忻勃然进曰：「陛下自克晋州，乘胜至北，今伪主奔波，关东响震，自古行兵，未有若此之盛。昨日破贼，将士轻敌，微有不利，何足为怀？大丈夫当死中求生，败中取胜。今破竹之势已成，奈何弃之而去？」齐王宪亦以去为不可。降将段畅极言城内空虚，再往必克。周主乃驻马，鸣角收兵，俄顷复振。及旦，还攻东门，克之。延宗挺身搏战，左右散亡略尽，力屈被执。周主见之，下马握其手。延宗辞曰：「死人手，何敢迫至尊。」周主曰：「两国天子，非有怨恶，直为百姓来耳。终不相害，勿怖也。」使複衣帽而礼之。唐邕等皆降於周。娄敬显奔邺。齐主闻并州破，惧周师来逼，立重赏以募战士，而竟不出物。广宁王孝珩进曰：「为今之计，莫若使任城王将幽州道兵入土门，扬声趋并州；独孤永业将洛州道兵入潼关，扬声趋长安。臣请将京畿兵，出滏口，鼓行逆战。敌闻南北有兵，自然逃溃。陛下出宫人珍宝，以赏将士，庶克有济。」齐主不从。斛律孝卿请齐主亲劳将士，为之撰辞。且曰：「宜慷慨流涕，以感激人心。」齐主既出，临众不复记所受言，遂大笑，左右亦笑。
　　将士怒曰：「身尚如此，我辈何苦为之效死！」由是皆无战志。朔州行台高劢将兵卫太后、太子还邺，宦官荀子溢犹恃宠纵暴民间，劢斩以徇。太后救之不及。或谓劢曰：「子独不畏太后怒耶？」劢攘袂曰：「今西寇已据并州，达官率皆委叛。正坐此辈浊乱朝廷，若得今日斩之，明日受诛，亦无所恨。」
　　延宗在周军，周主问以取邺之策。辞曰：「此非亡国之臣所及。」强问之，乃曰：「若任城王据邺，臣不能知。若今上自守，陛下兵不血刃。」癸酉，周师趋邺，齐王宪为先驱。是时齐人汹惧，望风欲走，朝士出降者昼夜相属。齐主计无所出，复召群臣议之。言人人异，莫知所从。高劢曰：「今之叛者，多在贵人。至於卒伍，犹未离心。请追五品已上家属，置之三台，因胁之以战，若不捷，则焚台。此曹顾惜妻子，誓当死战。且王师频北，贼徒轻我，背城一决。理必胜之。」齐主不能用。望气者言，当有革易。乃依天统故事，禅位於太子恒，自称太上皇帝。恒生八年矣，孝珩乞兵拒周师，不许，出为沧州刺史。孝珩谓阿那肱曰：「朝廷不遣赐击贼，岂畏孝珩反耶？孝珩若破宇文邕，遂至长安，反亦何预国家事！以今日之急，犹如此猜忌耶？」
　　洒涕而去。齐主使尉世辨帅千余骑拒周师，世辨本非将才，性又懦怯，出滏口，登高阜四望，遥见群乌飞起，谓是西兵旗帜，即驰还北，至紫陌桥，不敢回顾。左右谓曰：「敌兵未至，顷所见者，群乌耳，走尚可缓。」世辨曰：「乌亦欺我耶？我已为之胆落矣。」归报后主曰：「周兵势大，不可抗也。」
　　壬辰，周师至邺。后主及太后、幼主、穆后、淑妃等，率千余骑东走，使慕容三藏守邺宫。周主破城入，齐王公以下皆降。三藏犹拒战，周主引见礼之，拜仪同大将军。三藏，绍宗子也。执莫多娄敬显，周主数之曰：「汝有死罪三，前自晋阳归邺，携妾弃母，不孝也。外为伪朝戮力，内实通启於朕，不忠也。送款之后，犹持两端，不信也。用心如此，不死何待？」遂斩之。使将军尉迟勤追齐主。邺有处士熊安生，博通五经，闻周主入邺，遽令家人扫门。家人怪而问之，安生曰：「周帝重道尊儒，必将见我。」俄而，周主幸其家，不听拜，亲执其手，引与同坐。给安车驷马以自随。又遣使至李德林宅，宣旨慰谕曰：「平齐之利，唯在於尔。」德林来见，引入帐中，访问齐朝风俗政教、人物善恶，语三宿不倦。
　　再说齐主渡河，入济州，使阿那肱守济州关，觇候周师。自帅百余骑奔青州，即欲入陈。而阿那肱密召周师，约生致齐主，屡启云周师尚远，已令烧断河桥。齐主由是淹留自宽。周师至关，阿那肱迎降，尉迟勤奄至青州，获太后、幼主、后妃等。齐主系囊金於鞍后，从十余骑南走。周兵追至南邓村及之，执以送邺。庚子，周主诏齐故臣斛律光等，宜追加赠諡；家口田宅没官者，给还其子孙。指其名曰：「此人在，朕安得至此？」又诏齐之东山南园三台，皆竭民脂膏为之，令皆毁拆。瓦木材料，并以给民。山园之田，各还其主。东民大悦。二月丙午，齐主纬至邺，复其衣冠。帝以宾礼见之。
　　会报广宁、任城二王起兵信都，集众四万，共谋匡复。帝曰：「此可谕之使来也。」令后主作书招之，许以若降，富贵如故。湝不从，乃命齐王宪、隋公杨坚引兵平之。军至赵州，湝遣谍觇之，为周候骑所执。解至营中，宪命释其缚，集齐旧将遍示之，谓曰：「吾所争者大，不在汝曹。今纵汝还，即充吾使。」乃与湝书曰：足下谍者，为候骑所拘。军中情实，具诸执事。战非上计，无待卜疑；守乃下策，或未相许。已勒诸军分道并进，相望非远，凭轼有期，不俟终日，所望知机，勿贻后悔。
　　宪及杨坚至信都，湝同孝珩军於城南以拒之。其将尉相愿诈出略阵，遂以众降。相愿，湝之心腹将也。众皆骇惧。湝怒，收其妻子，即阵前斩之。
　　明日进战，湝与孝珩亲自出马，冲坚陷锐。齐王宪敌於前，杨忠率劲骑横击之，分其军为二，遂大破之。俘斩三万人，执湝及孝珩。宪谓湝曰：「任城王何苦若此？」湝曰：「下官献武皇帝之子，兄弟十五人，幸而独存。逢宗社颠覆，今日得死，无愧坟陵。」宪壮之，归其妻子。宪问孝珩齐亡所由。
　　孝珩自陈国难，辞泪俱下，俯仰有节。宪为之改容，亲为洗疮傅药，礼遇甚厚。孝珩歎曰：「李穆叔言齐氏二十八年天下，今果然矣。自献武皇帝以来，吾诸父兄弟，无一人至四十者，命也。嗣君无独见之明，宰相非柱石之寄。恨不得握兵符，受斧钺，展我心力耳。」初，任城母朱金婉，以失节被幽。
　　幼时献武不甚爱之。及齐亡，而湝建义信都，独以忠孝着。广宁王，文襄第二子，好文学，工丹青，尝於厅事堂画苍鹰，见者皆疑为真。又作朝士图，妙绝一时。今以兵弱被执，盖不愧高氏子孙云。以故宪皆重之。先是周主破平阳，遣使招东雍州刺史傅伏。伏不从。既克并州，获其子，使以上将军、武乡公告身，及金马脑二酒盏赐伏为信。并遣韦孝宽致书招之。伏复孝宽曰：「事君有死无二，此儿为臣不忠，为子不孝，愿速斩之，以令天下。」及周主自邺还至晋阳，遣降将阿那肱等百余人临汾水招伏。伏隔水见之，问：「至尊何在？」答曰：「已被擒矣。」伏仰天大哭，率众入城。於厅事前北面，哀号良久，然后出降。周主曰：「何不早下？」伏流涕对曰：「臣三世为齐臣，食齐禄，不能自死，羞见天地。」周主执其手曰：「为臣当如此也。」
　　引使宿卫，授为仪同大将军。他日，又问伏曰：「前救河阴得何赏？」对曰：「蒙一转，授特进、永昌郡公。」时齐主在座，周主顾而谓曰：「朕三年习战，决取河阴，政为傅伏善守，城不可动，故敛军而退。公当日赏功，何其薄也！」是时周主方欲班师，忽北朔州飞章告急：有范阳王绍义进据马邑，号召义旅，自肆州以北，从而叛者二百八十余城，兵势大振。又有高宝宁者，齐之疏属，有勇略，久镇和龙，甚得夷夏之心，亦起兵数万，与绍义遥为声援，势甚猖獗。遂遣大将军宇文神举率兵十万讨之。大驾暂驻晋州。正是：全齐已属他人手，一旅犹为宗国谋。
　　你道范阳王何以得据北朔州？且听下文分解。
第六十一卷     捋帝须老臣爱国　扪杖痕嗣主忘亲
　　话说北朔州原是齐之重镇，风俗强悍，士卒骁勇。既降於周，周主遣齐降将封辅相为其地总管。有长史赵穆智勇盖世，心不忘齐，会任城王起兵瀛州，谋执辅相，以城迎之。辅相逃去，及任城被执，乃迎定州刺史高绍义。
　　绍义据马邑，引兵南出，欲取并州。至新兴而肆州已为周守，又闻宇文神举大兵将到，还保北朔州。神举进兵逼之，绍义谓赵穆曰：「我兵新集，敌皆劲旅，将何以战？」穆曰：「战也，胜之，可以席卷并、肆；不胜，则北走突厥，再为后图。」遂进战，连战数阵，绍义皆败，穆战死。绍义北奔突厥，犹有众三千人，下令曰：「欲还者听。」於是辞去者大半。突厥佗钵可汗常谓齐神武英雄天子，以绍义重踝似之，甚见爱重。凡齐人在北者，悉以隶之。
　　高宝宁自和龙劝进，绍义遂称皇帝。以宝宁为丞相，欲延齐一线之脉。而窜身异域，不敢与周相抗。於是除和龙外，齐地皆入於周。凡得州五十，郡一百六十二，县三百八十五，户三百三十万二千五百二十八。
　　帝命班师，驾至长安，置高纬於前，列其王公等於后，车舆、旗帜、器物，以次陈之。备法驾，布六军，奏凯乐，献俘於太庙。观者夹路，皆称万岁。爵赏有功，大赦天下。封高纬为温公。齐之诸王三十余人，咸受封爵。
　　一日，宴於内廷。齐君臣皆侍饮，帝令温公起舞，折旋中节。延宗在坐，悲不自持。又命孝珩吹笛，辞曰：「亡国之音，不足上渎王听。」固命之，才执笛，泪下呜咽。帝不复强，以李德林为内史上士，自是诏诰格式及用山东人物，并以委之。帝从容谓群臣曰：「我往常唯闻李德林名，欲见其面不可，得复见其为齐朝作诏书移檄，正谓是天上人。岂意今日得其驱使。」纥豆陵毅对曰：「臣闻骐驎凤凰为王者瑞，可以德感，不可力致。然骐驎凤凰，得之无用，岂如德林为瑞，且有用哉？」帝大笑曰：「诚如卿言。」未几，有诬告温公与定州刺史穆提婆谋反者，遂同日诛之。其宗族皆赐死。众人多自陈冤，欲求免诛，独延宗攘袂不言，以椒塞口而死。纬弟仁英以清狂，仁雅以瘖疾得免。其亲属不杀者，散配西土，皆死於边裔。先是温公至长安，向帝求冯淑妃。帝曰：「朕视天下如敝屣，一女子岂为公惜。」仍以赐之。及温公遇害，妃归代王达。王甚嬖之，偶弹琵琶，弦断。妃有诗曰：
　　虽蒙今日宠，犹忆昔时怜。
　　欲知心断绝，应看膝上弦。
　　任城王有妃卢氏，任城死，赐大将斛斯征。卢妃蓬首垢面，长斋不言笑，征怜而放之，乃为尼。其后，齐之宫妃嫔御流落在外者，贫不能存，至以卖烛为业。此皆后话不表。
　　且说帝自灭齐后，节己爱民，亲贤远佞，殷殷求治，人皆喜太平可致。
　　时帝生七子，太子贇最长，故以储位归之。但性顽劣，好昵近小人。大臣皆忧其不才。於是左宫正宇文孝伯言於帝曰：「太子者，国之根本，天下之命悬於太子。今皇太子为国储贰，德义罕闻，臣忝宫官，实当其责。且太子春秋尚少，志业未成，伏乞陛下妙选正人，为其师友，调护圣质，犹望日就月将，如或不然，恐后悔无及。」帝敛容曰：「卿世代鲠直，竭诚所事。观卿此言，有家风矣。」孝伯拜谢曰：「非言之难，受之难也。」帝曰：「正人岂复过卿，吾将使尉迟运助吾子。」於是，以运为右宫正。又尝问内史乐运曰：「卿言太子何如人？」对曰：「中人。」帝顾谓齐王宪曰：「百官佞我，皆称太子聪明仁恕，惟运所言，不失忠直耳。」因问辅翼中人之状。运曰：「如齐桓是也。管仲相之则伯，竖貂辅之则乱。可与为善，可与为恶。」
　　帝曰：「我知之矣。其使之亲君子，远小人乎？」遂擢运为京兆丞。太子闻之，意甚不悦。太子妃杨氏，隋公坚女。坚姿相奇伟，时辈莫及，见者皆惊为异人。畿伯大夫来和善相人，私谓坚曰：「吾阅人多矣，未有如公之相者。
　　眼如曙星，无所不照。后日当王有天下，愿忍诛杀。」坚曰：「公勿言此，以速予祸，得不失职足矣。」齐王宪与坚友善，然谓帝曰：「普六茹坚形貌异常，非人臣相。臣每见之，不觉自失。恐为宗庙忧，请早除之。」帝亦颇以为疑，因使来和相之。和诡对曰：「坚相不过位极人臣，正是守节人，可镇一方。若为将领，收江南如拉朽。」盖帝本有平陈之意，闻之大喜，待坚愈厚。时吐谷浑入犯，帝命大将军王轨辅太子讨之。吐谷浑退，大兵至伏俟城而还。太子在军中多失德，苦役士卒，耗损军粮，嬖臣郑译等相助为非。
　　轨谏不听。军还，轨言之帝。帝大怒，杖太子一百；并杖译，除其名；宫臣亲幸者咸被遣。越数日，太子潜召译等，戏狎如初。译因曰：「殿下何时得据天下，臣得一心事主。」太子曰：「且有待。」益昵之。帝遇太子甚严，每朝见，与群臣无二。虽隆寒盛暑，不得休息，以其嗜酒，禁不得至东宫。
　　有过辄加捶挞。尝谓之曰：「古来太子被废者几人，余儿岂不堪立耶！」乃命东宫官属彔太子言语动作，每月奏闻。太子畏帝威严，矫情饰说，由是过不上闻。王轨尝与内史贺若弼言，太子必不克负荷。弼深以为然，劝轨陈之。
　　轨后侍坐帝旁，共谈国政，色若不豫者。帝怪之，问曰：「卿何为尔？」轨对曰：「皇太子仁孝无闻，恐不了陛下家事，奈何？愚臣庸昧，不足深信。陛下尝以贺若弼有文武才，亦每以此为忧。」帝召弼问之，弼曰：「皇太子养德深宫，未闻有过也。」既退，轨让弼曰：「平生言论，无所不道。今者对扬，何得乃尔反覆？」弼曰：「此公之过也。太子国之储贰，岂易发言？
　　事有蹉跌，便至灭族。本谓公密陈臧否，何得遂至昌言？」轨默然久之，乃曰：「吾专心国家，遂不存私计。向者对众，良实非宜。」后轨因内宴上寿，捋帝须曰：「可爱好老公，但恨后嗣弱耳。」先是帝问孝伯曰：「吾儿比来何如？」孝伯曰：「太子比惧天威，更无过失。」及闻轨言，罢酒责孝伯曰：「公尝语我，云太子无过。今轨有此言，公为诳矣。」孝伯曰：「臣闻父子之际，人所难言。臣知陛下必不能割慈忍爱，遂尔结舌。」帝默然久之，乃曰：「朕已委公矣，公其勉之。」后王轨又言於帝曰：「太子非社稷主，若为帝必败，普六茹坚有反相，若不除之，必为后患。」帝不悦曰：「必天命有在，将若之何？」坚闻之甚惧，深自晦匿。帝亦深以轨言为然。但汉王次长素有过，余子皆幼，故得不废。又屡欲除坚，不果而止。俄而，帝不豫，越数日，疾益剧。六月丁酉朔，遂殂。时年三十六。
　　戊戌，太子即位，是为周宣帝。尊皇后阿史那氏为皇太后，立妃杨氏为后。以后父坚为上柱国、大司马。宣帝始立，即逞奢欲，大行在殡，曾无慼容，扪其杖痕，大骂曰：「死晚矣！」武帝宫人有美色者，即逼为淫乱。超拜郑译为开府仪同大将军、内史大夫，委以朝政。出王轨为徐州总管。葬武帝於孝陵，庙号高祖。既葬，诏内外公除帝及六宫，皆议即吉。或以为葬期既促，事讫即除，太为汲汲不从。以齐王宪属尊望重忌之，谓孝伯曰：「公能为朕图齐王，当以其官相授。」孝伯叩头曰：「先帝遗招，不许滥诛骨肉。
　　齐王，陛下之叔，功高德茂，社稷重臣。陛下若无故害之，臣又顺旨曲从，则臣为不忠之臣，陛下为不孝之子矣。」帝不怿，由是疏之。有嬖臣於智为帝设计曰：「此事臣能任之。臣请往候宪，归即诬其谋反。陛下召而诣之。臣与面质，教他有口难辩，则杀之不患无名矣。」帝从其计，乃使於智语宪，欲以为太师，且召之曰：「晚与诸王俱入。」宪至殿门，有旨诸王皆退，独被引进，方升阶，有壮士数人从内出，见而执之。宪曰：「我何罪而执我？」
　　帝在上厉声曰：「躬图反逆，焉得无罪？」宪问：「何据？」於智从旁证之。
　　宪目光如炬，与智争辩不屈。或谓宪曰：「以王今日事势，何用多言？」宪曰：「死生有命，宁复图存。但老母在堂，留兹遗憾耳。」掷笏於地，众遂缢之。帝复召宪僚属，使证成其罪。参军李纲誓之以死，处以极刑，终无挠辞。有司以露车载宪屍而出，故吏皆散，唯纲抚棺号恸，躬自瘗之，哭拜而去。又杀大将军王兴、仪同独狐熊、大将军豆卢绍，皆素与宪亲善者也。杀宪既属无名，兴等无辜受诛，时人谓之「伴死」。以於智为有功，加柱国，封齐郡公。
　　正月癸巳，帝受朝於露门，始与群臣服汉、魏衣冠。大赦，改元大成。
　　置四辅官：以大塚宰越王盛为大前疑，总管蜀公迥为大右弼，申公李穆为大左辅，隋公杨坚为大后丞。先是帝初立，以高祖《刑书要制》为太重而除之。
　　又数行赦宥，既而民轻犯法，奸宄不止。又自以奢淫多过，恶人规谏，欲为威虐，慑服群下，乃更为《刑经圣制》，用法益深。大醮於正武殿，率群臣拜於殿下，告天而行之。密令左右伺察百官，小有过失，辄加诛谴，以为彼方救死不暇，安敢规我。於是人莫敢言。日恣声乐，鱼龙百戏，常陈殿前，累日继夜，不知休息。多聚美女，以实后宫。衣服宫室，俱穷极华美。高祖节俭之风，於斯荡尽。游宴沉湎，或旬日不出。群臣请事者，皆因宦官奏之。
　　以至百弊丛生，朝政多阙。於是京兆丞乐运舆榇诣朝堂，陈帝八失。其略云：大尊比来事多独断，不参诸宰辅与众共之，非询谋佥同之道，政事焉得无缺？一失也。广搜美女，以为嫔御；仪同以上女，不许出嫁。贵贱同怨，非所以慰人心而光君德，二失也。大尊一入后宫，数日不出，所须闻奏，多附宦者。君门等於万里，上下情意不孚，三失也。即位之初，下诏宽刑，未及半年，更严前制。非法之加，害及无辜，四失也。高祖斲雕为朴，率民以俭。崩未逾年，而遽穷奢丽，财用不恤，五失也。傜赋下民，以奉俳优角抵，六失也。上书字误者，即治其罪。杜献书之路，塞忠言之入，七失也。天象垂诫，不能谘诹善道，修佈德政，八失也。唯兹八失，臣知而不言，则死有余责。陛下知而不改，臣见周庙不血食矣。
　　书上，帝览之大怒，立命绑赴市曹斩之。朝臣恐惧，莫有敢救者。内史中大夫元岩歎曰：「臧洪同死，昔人犹且愿之，况比乾乎！若乐运不免受诛，吾将与之同死。」乃谓监刑者曰：「且缓须臾，予将见帝言之。」岩即诣阁请见，帝怒容以待。岩从容谓帝曰：「乐运不顾其死，欲以求名。陛下遽以为戮，适遂其志。不如劳而遣之，以广圣度。是运不得名，而陛下得名矣。」
　　帝颇感悟，遂令勿杀。明日召运谓曰：「朕昨夜思卿所奏，实为忠臣。」运再拜曰：「大尊能不忘臣言，社稷之福也，天下幸甚。」赐以御食而后出，举朝闻之，群相庆贺，谓帝有悔悟之机。但未识自是以后，帝能顿改前过否，且听下文分解。
第六十二卷     修旧怨股肱尽丧　矫遗诏社稷忽倾
　　话说王轨为徐州总管，闻郑译用事，自知必及於祸，私谓所亲曰：「吾在先朝，实申社稷之计，见恶於嗣主。今日之事，断可知矣。此州控带淮南，邻接强寇，欲为身计，易如反掌。但忠义之节，不可有亏。况荷先帝厚恩，岂可以获罪於后君，竟相背弃？只可於此待死，冀千载之后，知我此心耳。」
　　轨自是无日不切忧死。
　　却说帝虽免乐运之诛，淫暴如故。一日，问郑译曰：「我脚上杖痕，谁所为也？」译曰：「事由乌丸轨，以致帝与臣皆受先帝杖责。」宇文孝伯因言轨捋须事。帝大怒曰：「彼岂乐吾为君哉！不杀此奴，无以泄吾恨。」即遣敕使往徐州杀之。元岩不肯署诏，御史大夫颜之仪力谏不听。岩复进谏，脱巾顿颡，三拜三进。帝曰：「汝欲党乌丸轨耶？」岩曰：「臣非党轨，恐陛下滥诛大臣，失天下之望。」帝怒，使阉竖搏其面，曳之出。使至徐州，轨见敕，神色不动，曰：「早知此事矣。」引颈受刃。远近闻之，知与不知，莫不流涕。岩亦废死於家。初，帝为之太子也，上柱国尉迟运为宫正，数进谏，忤帝意。又与王轨、宇文孝伯、宇文神举，皆为高祖所亲厚。帝尝疑其党同毁己，见之色屡不平。及轨死，运惧，谓孝伯曰：「帝旧恨不忘，吾徒终必不免，为之奈何？」孝伯曰：「今堂上有老母，地下有武帝，为臣为子，知欲何之？且委质事人，本徇名义，谏而不入，死焉可逃？足下若为身计，不如远之。」於是运求出，外迁为秦州总管。他日，帝以齐王宪事让孝伯曰：「公知齐王谋反，何以不言？」对曰：「臣不知其反也，但知齐王忠於社稷，为群小所构。臣欲言之，陛下必不用，所以不言。且先帝嘱咐微臣，唯令辅导陛下为尧、舜之主。今谏而不从，实负先帝顾托，以此为罪，是所甘心。」
　　帝大惭，俯首不答，令且退，俄而下诏赐死。时宇文神举为并州刺史，亦遣使就州杀之。尉迟运至秦州，亦以忧死。
  </div>
  <div class="pagination">
   <a href="南北史演义_page20.html">
    上一页
   </a>
   <span>
    ...
   </span>
   <a href="南北史演义_page16.html">
    16
   </a>
   <a href="南北史演义_page17.html">
    17
   </a>
   <a href="南北史演义_page18.html">
    18
   </a>
   <a href="南北史演义_page19.html">
    19
   </a>
   <a href="南北史演义_page20.html">
    20
   </a>
   <span class="current-page">
    21
   </span>
   <a href="南北史演义_page22.html">
    22
   </a>
   <a href="南北史演义_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
