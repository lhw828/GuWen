<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 4 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 4 页/共 34 页
  </h1>
  <div class="content">
   第六回  晋武帝大封宗室
　　
　　晋武得禅大位，吴、蜀皆平，天下一统，心意颇足，欲封藩诸王，使其各择文武官吏以随。刘颂伏阙叩首上疏曰：
　　
　　切念陛下之待诸亲王，法制素宽，气骄性佚，今一朝封出，使之各掌重兵，圣意所以为藩卫国家，识者将以为遗彼祸患也。夫矫弊贵在当时，而杜患当于未萌。缅惟陛下为社稷计，列土分茅，以崇恩例，事则盛矣。亦宜审量势机，以弘内忧。设使藩王率义效职，其力足以维持畿京，戴翊王室，固为可尚。若其包藏奸险，专恣横暴，非流毒万姓，则贻祸藩邻，又国家之大蠹也。臣愚冒干天听，分封当遵令典，兵柄实非所宜，伏望大开今日之聪，预慎异时之渐。陛下不以臣言为当，宜与贤达之士筹之，如果臣言为妄，请就诛戮以谢诸王，不胜惶恐待罪之至。
　　
　　武帝览表呻吟，冯紞进言曰："刘颂向为司隶，校功失律，降迁京兆，今才转步，复又妄言，岂得为之公论？不可听也。"武帝遂决，竟命司部裁定品秩，护卫多寡，照依亲疏昭穆等秩，户邑增损，定国封壤，各使就职。初，宣帝司马懿共有子九人：
　　
　　张氏生三子--司马师追封加谥为景帝。司马昭追谥为孝文皇帝。司马干追封为平原王。时皆已故。
　　
　　伏氏生--司马亮封汝南王，镇许昌，总督豫州诸军事，护兵五万，部下亲信长史刘准，参军曹摅、曹冏、何勖，牙将李龙、刘旗、许亥、敬琰、郭驴儿，王孙司马义等，食邑五千户。
　　
　　--司马伷封琅琊王，镇沂州，总督兖、郓诸军事，护兵五万，部下亲信长史王恒、王导，牙将祖始、周玘、陈敏、陈徽，王子司马觐，王孙司马睿等，食邑五千户。
　　
　　--司马骏已故，其子司马歆封为新野公，镇汝南，文武将吏止各一员，护兵五千，部下亲信卫尉周弼、参谋房阳、牙将毕恒，食邑一千户。
　　
　　又张夫人生一子第五司马肜封梁王，镇汴河，总督魏、滑诸军事，护兵五万，部下亲信长史傅仁，参军许史，左右司马徐舒、许坑，牙将典升，大将伏胤等，食邑五千户。
　　
　　柏夫人生子第六第九二人：司马侃早故无子，追赠哀王。司马伦封赵王，镇渤海，总督邯郸诸军事，护兵五万，部下亲信长史孙秀，参军司马稚，左右司马张泓、士猗，牙将许超、闾和，王子司马夸、司马馥等，食邑五千户。
　　
　　武帝亲子共二十五人，其早故无出者，各赠位号。其未冠者五人，皆封殿下将军，共居京师。其已冠所在者，皆封王职：
　　
　　长子司马衷立为太子，居东宫。司马柬乃次子，封为秦王，都督关中诸军事，护兵八万，镇咸阳，部下亲信长史刘乔，参军陈安，左右司马贾胤、张春，牙将卞胜、梁成、淳于定、吕毅，王子司马模，食邑一万户。司马玮乃第三子，封为楚王，都督荆、襄诸军事，护兵五万，镇樊城，部下亲信长史公孙宏，参军李肇，司马孟观、荣晦，牙将盛岐等，食邑八千户。司马晏乃第四子，封为吴王，都督颍、蔡诸军事，护兵三万，镇合肥，部下亲信长史索綝，参军阎鼎，司马荀最、夏祥，牙将丘光、薄盛等，食邑五千户。后王子司马业改封秦王，顶司马颙位，寻立为愍帝。司马允乃第五子，封为淮南王，都督江淮诸军事，护兵五万，镇淮阴，部下亲信长史董续，参军孟平，司马李勒、夏文盛，牙将纪瞻、皇甫重，裨将王阐、王嶊、周权、蹇貙、邢乔等，食邑八千户。后因枉死，追封其子司马超为继位，从南渡至建业。司马义乃第六子，封为长沙王，都督湘、沅诸军事，镇湘阴，护兵五万，部下亲信长史陈准，参军陈眕，司马宋洪、逯苞，牙将成辅、施融、上官巳、皇甫商、张延、李志，食邑八千户。后遭害，改子绍为常山王。司马越乃第八子，封为东海王，都督徐、沛诸军事，护兵五万，镇彭城，部下亲信长史孙文惠，参军刘合、潘滔，司马何伦、王秉，牙将糜日光、宋胄、彭默、楼裒，裨将彭随、曹武、司马纂，食邑八千户。司马颖乃第十六子，封为成都王，都督河内诸军事，护兵八万，镇邺城，部下亲信长史卢志，参军和演、王彦，司马郑琰、蔡克，参事王混、程牧，牙将石超、牵秀，骑将董洪、公师藩，裨将李毅、赵让、丘统、崔旷，食邑一万户。司马攸乃同母之弟，封为齐王，在朝辅政。其子司马冏领职，都督青、淄诸军事，护兵五万，镇济南，部下亲信长史顾荣，参军孙洵、董交，司马王豹、葛旟，牙将路秀、卫毅，裨将韩泰、刘真等，食邑五千户。
　　
　　司马颙乃叔子王弟司马孚之子，封河间王，都督燕、蓟诸军事，兼管关北内外，镇冀城，护兵八万，部下亲信长史李含，参军席蘧、楼褒，司马刁默、吕朗，牙将张方、郅辅，骑将林成、张辅，裨将马瞻、郭伟、苏众，食邑八千户。后来张方势盛，并领关中秦王之地，迁长安。司马虓乃秦王柬之子，封为范阳王，护兵五千，镇仝台，部下亲信参军冯嵩、刘蕃，牙将王旷、张变，文武将吏各一人，食邑三千户。司马腾乃司马朗之子，封东瀛公，护兵五千，镇黎阳，部下亲信卫尉周良，参谋石鲜，牙将聂玄兵、司马瑜，文武将吏各一人，食邑三千户。司马繇乃琅琊王司马伷之子，因平吴有功，加封重荫为东安王，掌督府巡城司卫诸军事，守京营，统领卫将杨肇、刘厉，并东吴降将一班周处、邵祥、步阐等，食禄五千石。
　　
　　诸王受职已毕，俱各入朝谢恩。武帝复下诏促令赴镇，不许在京营扰。于是众皆选点兵马，带领所择将吏，择日赴任而去。当时众文武官员，尽皆于洛阳城外送饯。有识者见其兵马之盛，皆背地沉吟叹息曰："晋室乱阶，其在此举中起矣。即欲封建藩室，何当使其自拣将佐，选择兵卫，以握外权乎？虽然不致为乱，而诸侯自相谋夺，所在不免者也。枝叶一摧，根本亦难独立，岂不危欤？奈何不听刘颂之谏，惜哉言也！"晋帝既封诸王于外，皇后杨氏当权，其父杨骏在朝用事，才智平常，无忤无斥，有宠于帝。帝又欲封骏为临晋侯，领中书令，总车骑将军，掌朝廷内外文武军国大事。旨意将下，尚书郎褚砉、郭奕二人上言曰："夫封建所以报有功、崇有德也。今后父杨骏有国戚之义，曾无汗马之劳，制不载封侯之例，今宜恪遵古典，毋乱成规，待其有功，再行定议。"武帝乃止封侯，仍加骏为车骑将军。褚、郭二人又上表言："杨骏器小，不堪以任社稷之重，恐乱天下之规，致陷身家之累，汉之梁冀、窦固可为明鉴者也。望陛下早固国势于前，以全杨氏宗族于后。"武帝不能听，愈加宠爱，将国家大事并朝政尽皆委托杨骏。帝乃日惟游乐，怠于临朝，其军国重务悉凭处决。骏倚其弟杨珧、杨济之能，遂交通请谒，势倾中外，公卿以下无不惮之，朝野皆目为三杨。惟司隶校尉刘毅尝劝其宜少抑功名威势，亲贤远佞，以匡不逮。骏不能用其言。时太尉何曾见杨骏用事，武帝所为，密谓诸子弟等曰："今主上扩能开创大业，似乎有为之君。吾每事宴会，未尝见其有经国远猷之谋，惟谈当前平常之事，穷极逸乐，不能易子之暗、去媳之妒，宠用杨骏之□□□封诸王以种祸，皆非贻厥善后之规、治国传家之道。□□□□□□而已，后嗣其殆乎？时势之变，祸乱之生，汝尚未及见，犹可以□□□□辈□□□必及于难者。"子弟等曰："大人为一朝重臣，既知其不可，何不纠？今文武一齐上谏，倘得朝纲肃整，祸乱不生，不惟晋氏获享太平，即晋臣子之家，□□□□之庆矣。"曾曰："吾非不知君□□之当谏，但性之偏者正之不易，虽日费万言，反触其怒，难入彼之耳也。"后来果如其料，所谓哲人知也，何公近之矣。有诗赞曰：
　　
　　封亲古有之，专兵理匪宜。大政难轻委，庸才曷总枢。晋帝忘思虑，何公预见机。拟难绥遭戮，□□断无移。
　　
　　
　　
　　第七回  陶璜郭钦谏撤兵
　　
　　晋武帝自散大兵于各镇，京中宁逸，内无吴蜀东西之忧，外无南北边防之患，天下承平，甲兵不用。凡一切进献之钱，皆令辇输入内，赏赐宫人，恣其使令。一日，宴诸近臣，欢饮乐甚，顾谓刘毅曰："卿素有直名，汝以朕之为君，可比汉之何帝？"毅对曰："似桓、灵二帝。"武帝曰："朕何乃至于此耶？"毅曰："桓、灵之时，卖官钱入官库，今陛下卖官钱入私门，以此言之，殆不如也。"武帝意虽不悦，然能容人，乃强作大笑曰："桓、灵之时未尝得闻此言，今朕有此直臣，固胜之矣。"回宫转思刘毅之言为忠，复赐毅金二十斤，以旌直臣。毅纠弹豪贵，无所避忌，人皆惮之。武帝末年，荒于酒色，庸才执政，变乱交作，终其身四海安宁者，以帝能容谏，臣子得以尽其言故也。后人有诗赞武帝之宽、刘毅之直，曰：
　　
　　刘毅忠贞不顾嫌，直言指实犯君颜。宽宏武帝能容纳，故使终身国体安。
　　
　　晋帝既旌刘毅，朝臣效职，悉皆忠谏，朝廷无事，足称晏安，意欲偃武修文，敛戢干戈，以乐清平。思惟各镇亲王、刺史皆拥强兵，倘一日恃横凌弱，噬夺邻郡，谋为悖逆，使众效尤，为国大害。又且多兵累民，设使钱粮交给不敷，辖下百姓必遭重敛之苦。时乃改号太康，五年三月，早朝，文武俱到，乃于便殿大议，罢减各处藩镇守兵之数，以苏民瘼。大郡只许留兵百人，小郡只许五十人，馀者悉皆发放各回原籍务农供役，不许妨扰官司，侵虐百姓。比时众官员仓卒不能回答，惟侍中张华上言曰："孔圣有云：足食足兵，民信之矣。是以三者皆国家不可偏废者也。今一旦骤去守兵，则州郡无备，民单势弱，设有一夫倡乱，卒难支矣。如秦世广、胜之徒，觊觎无兵，一时崛起，将何以为御敌？比际临期召募，乃乌合市井之流，焉能征讨？乞以国本为重，毋致后虑。"武帝曰："我官兵既云新募者乃乌合之人，彼为盗者，岂皆训练习战之士乎？"遂不听其言，竟遣使命将文诏颁行各处征镇，着令撤去守兵，不许蠹费钱粮。诏曰：
　　
　　昔者汉末宦寺专政，朝臣权弱，各州刺史皆内亲民事，外领兵马，以后恃此侵凌贪夺，争战不休，致使四海分崩，万民困苦。今天下大定，江山巩固，何复用兵？宜当韬戢干戈。刺史分职，皆遵昔时前汉故事，少留防卫，其馀之兵，悉罢归农，省其烦役，俾苏民瘼。大郡只许置兵吏百人，小郡止许五十人，限即发回故籍，毋得结聚，以蹈罪愆。诏行之日，钦此钦闻。
　　
　　诏下，仆射山涛谏曰："州郡置兵，以防寇盗生发之患，使民无虞，得以安业。所谓兵民一体，给御相需，自古不易之设。今无故岂宜悉去？倘一旦巨奸窃发，将何以制遏之？伏望陛下存古成规，以思久安之治。"武帝又不听。诏书去日，前到交州。有交州刺守陶璜接旨，开读以讫，即谓部下僚佐曰："事虽出于旨意，其实不可奉行。若欲去其守兵，惟于中都附郭郡县则可或止。今此交趾边远所在，如何去得？"众僚佐曰："此乃圣上与朝臣之意。旨既到此，不可违背，大人有何处置？"陶璜曰："事有经权，当从便宜而行。身为方面大臣，苟有不利于国家者，当言之为忠。今居此蛮夷之域，若一去兵众，则群蛮乘虚作衅，将何以为备御？须当奏言利害方可。"乃即具表于朝，疏曰：
　　
　　臣交州守备陶璜，诚惶诚恐，冒昧上言：臣在边方，闻诏书到日，不胜惊骇。切思此事，行于中州内地或可称便，念兹交趾之地，俱系蛮夷杂处，全仗兵威以制伏其犷猛之性，若一旦撤去备兵，倘若群蛮乘弱窃发，府郡无兵可制，得肆强横，党类效尤而起，不服役属，祸必难测。且州之地，东西相去数千里，尚有不宾服者六万馀户，服官役者才五千馀家。中州肘腋之病，隆替惟在兵威。所以能役使夷僚，靖宁边鄙。大宁一带，诸夷接境，窃据上流，水陆尽通广南州郡。若一闻罢去守兵，反乱立待，尤宜防之。伏乞圣裁，激切待罪。
　　
　　晋武帝虽见陶璜之表，不省其为国通弊，独曰："交州既居边界，量去老弱，以存精锐，馀皆依诏奉行。"诏又到辽东，特有侍御郭钦在镇按抚，接诏读毕，谓众官属曰："此事断然难行，朝廷何不思之甚也？若我辽地，一罢去郡守之兵，倘羌戎乘而作耗，何以当之？不惟百姓被害，即疆域恐非国家之有也。"众官曰："此皆出于圣意，与多官廷陛酌议，方才颁诏。今言不可，则是违命，岂得违旨以耽罪戾乎？"钦曰："不然。事有常变不同，苟利于社稷者，且当专之。今事不利，为臣子岂可嘿而不言，坐视以成祸乱乎？今若据诏，悉罢去州郡之兵，是四夷无防守之备矣。人皆岂俱尧舜，能保其无凶顽？况此辽左之地，夷虏杂居，性如羊犬，出没不常，变乱莫测。戎羯之辈若见我城无兵护，窥觎作乱，拥众而起，吾为守臣，曷其御之？能保地乎，能保身乎？"众官曰："然则何以回旨？"钦曰："吾当具表以利害陈之，如不允奏，又作区处。"乃即使人赍本入朝，其略曰：
　　
　　戎狄强行，历古为患，侵凌中国，无代无之。惟汉武专兵，故漠南宾服；曹魏用武，而辽左怀威。即武侯之抚不毛，虽云以仁德感其心，亦假戈甲为之擒纵，所以诸方不敢为乱，迄今无异。且兹西北之域，民稀地旷，边境诸郡，半为戎居。迩来渐次处于内地，如晋阳、上党、代郡、弘农、燕、齐等处，悉皆有之。所赖者，中国兵容之盛、战具之雄，可以警赫其心，使之知所畏惧耳。今闻诏罢州郡之兵，倘一旦羌戎胡羯乘弱窃发，既无兵士，何以制之？且胡戎之性，畏强欺弱，非我中国纯民之比。彼夷不知书，恃凶而暴，遇强则服从，见弱则肆虐，悖乱之心，无时不存者也。臣见内居群胡，今虽伏顺，犷猛横暴，未尝少改。第恐习知华俗，百年之后，虞有风檐之警。况又胡骑自平阳、上党，不三日可至孟津，不但京师惊扰，北地、河西、太原、冯翊、安定尽为戎狄之庭矣。伏乞陛下以平吴之威，趁兵将之广，迁徙内郡杂胡，驱之远出塞外，免生后日之患。此乃先哲慎四夷出入之防，明上古荒服之制，实万世之长策也。如不听臣言，而不逐胡虏出境、留郡守之兵，必致乱阶变起，贻悔后人。伏乞圣详，不胜待罪。谨疏。
　　
　　晋主览郭钦之表，乃与近臣等言曰："胡虏之患，自古有之，在人君之德政何如耳！若有德以化之，数十年之后，皆为良民。吴起有云：'君德不修，岳中之人皆敌国也。'昔秦筑万里边城，以遏胡羯，不虞祸乱近出赵高肘腋之间。语云：不在颛臾，而在萧墙之内。兵有何必留？胡有何必逐？"遂不听郭钦之良言，竟行撤兵，不迁胡虏。后来五胡乱华，致倾晋室，其亦晋武不思远猷贻谋之道，不纳边臣之谏故耳。后人有诗叹曰：
　　
　　晋武轻谋撤郡兵，致贻胡寇乱神京。当年若采钦璜谏，怀愍何由屈虏庭。
　　
　　晋帝既罢数十万守兵，边方省费，年谷又登，人民丰富，海宇升平，遂乃怠于政事，君臣时常宴饮作乐，所幸用之人，又皆好饮之徒、游佚之辈，悉无远谋大见，惟知酒色是耽，不能规谋其君。诏选江南美女并孙皓之宫人五千在于掖庭，教习歌舞、演乐、巡酒，后宫彩女夭姬充满内院，殆万馀人。每日游幸各宫，辄以歌舞美女百名随侍，自乘轻车，以羊拽驾，任其自行自适，羊止处，即于此宫之中宴饮戏狎，因就止宿。于是各宫妃嫔咸欲帝幸，冀恩沾宠，竞相设计，将竹叶插门户边，引羊止步，以希驻驾。又或有用盐汁酱卤洒于地上，待羊至，闻其气味，就地而舐，车驾少住，即便迎帝入宫。日夕如此行乐，全然不理国家政事，左右近臣亦皆习尚游宴，并无燮理之经。王戎专于好利，王衍惟务清谈，阮氏叔侄猖狂肆饮，刘伶嗜酒无厌，反以称之为竹林七贤。如齐王司马攸贤德明敏，堪以辅治，张华忠信纯谨，不阿权幸，二人皆有经纶社稷之才，又听冯紞、荀勖贪徒之说，遣之远出，巡抚幽州，不使居于近职，恐其多言阻意故耳。政事则由杨骏，谋议则从冯、荀，如斯差舛，何武帝前明而后暗，不思传世于永远乎哉？盖以自好奢华，臣下习以成风，肆行无忌，了无禁止故也。
　　
　　且如文明皇后之弟王恺，家赀极富，自称倾国，无人可与为对。尝于卫尉石崇家赌棋争胜，互夸其富，两不相下。王恺曰："口说无凭，言定此局不得胜者，输珠一斗。"石崇曰："一斗之珠，乃是小出手也。依我之意，要输一斛，方为稀罕。"王恺曰："你说此等大话，一斗珠一局棋尚言轻小，你家能输得几局？明是虚夸豪富，欲吓我耳！汝不知我家常岁恒以饴糖燠釜，岂是可欺而胜者也？"石崇曰："此值甚么？我家炊煮惟以白蜡代薪，况饴糖乎？"王恺不能胜，思欲夸显己富，无由可见，乃谓崇曰："此言皆不足信，何所凭据？且无人查看之事。我家有一万花园，此去有四十里之程，明日就请满朝公卿臣宰饮酒会乐于中，我令众官多皆于帐中行走，不擎伞盖，不行风日，就来相迓一叙，君勿推拒。"言讫，忻然而去。遂分付管家安排筵席，执事的于路尽皆铺设紫丝步帐，满地花毡。次日天早，差遣骑使百馀，遍请朝中卿士夫并文武官员。于是众与石崇等相次赴宴，远近士女看者无不喝彩称赞。石崇等至万花园，各官亦皆啧啧叹赏。崇见众亦嘉羡其美，心中不快，乃起身对众曰："今蒙王公盛情相邀共乐，明日下官回答，我家小墅金谷园离皇城五十里，敢邀诸公卿大人一叙，伏乞同仁勿拒。"众官允诺。石崇谢回，唤各当值，分付搭起锦绣步障五十馀里，高三丈许，下面铺以锦心绣褥于路，置极精美香茶数处，人不知其为何物。所制笙歌细乐，列于两廊，连络不断。次日，遣僮隶备雕鞍骏马，各官一乘，遍请入座勋旧、三公九卿、六官四相、王亲国戚暨大小文武官员，比王恺多仅百人。倩鸿胪光禄代排位次。众官约会一起自京摆至金谷园中，半步无虚。行于其下，但见日映曈曈，红光罩体，彩色炫目，乐声聒耳，犹如琼宫锦界一般。人人称羡，个个称扬，通洛阳城里，悉皆罢市而观。石崇见之，乃命大开堂第，不禁游嬉，任从看玩，闲人得至其中。其壁皆是白石砌就，将胡椒沉檀香末涂绘者，光莹如玉。人在其间，满室皆香，闻嗅其香，亦皆馥馥，咸不知为何故，疑以为烧爇奇香在于暗处。询崇家看门人，云是粉壁中自然之香。不问公卿士庶，尽皆叹羡曰："非但施设器具珍宝品之奇无能辨识，只是粉壁即盖过普天下矣！诚超古今之未有者也。"王恺见众称赞崇第，乃对众曰："此等堂壁，为官宦家皆是有的，只今石公筵席过丰，越日下官再烦诸公卿移驾小寓，少答盛情，乞同光降。"举席谦谢，宴罢分散。王恺归家，与用事人议曰："石崇那厮故意以白石脂、胡椒香末涂壁，以胜我们，我前失于打点及此。昨已面许诸公卿，再请他来看我壁，必须精制胜彼方好。"用事者曰："此亦易事，即今多买香料，中堂用赤石脂，前堂用紫石脂，两廊用白石脂，自然盖倒他们矣。"王恺从之。广募巧匠，用赤石等脂和以沉香龙涎，连夜涂饰齐整，不数日上完，复请石崇与众官到家饮宴，极其美盛。看堂壁数色，嗟呀不已。石崇曰："美则美矣，但是过后所为，非本然也。"人以崇言报于王恺，恺虽不悦，寻思无以可胜，乃将石崇僭侈豪奢之因，谮入宫中，欲要抑崇。武帝得闻，奈缘自好奢华，不禁二人，反谓文明皇后曰："近闻王大舅与石崇赌赛，我闻得石崇家赀件件气概，胜于大舅。看起来皇亲之家，反不如一卫尉矣。"文明皇后乘意曰："陛下既念国戚薄分，何不查看内库中有甚奇宝，把一两件借与王国舅，即便赛过石崇矣，有甚难处。"帝曰："内库中有镇国珊瑚树一株，高二尺馀多，若将此宝借与王大舅，方能赛得石崇。"皇后大喜曰："既有此等奇宝，可悄地送至舅家，把与石崇一看，就吓倒他矣。"武帝随命开库，取出珊瑚树，用匣函起，使内官送至王恺府中，谓恺曰："内面圣上爷与娘娘得知王亲大人同石卫尉赌胜，故命小子暗将这镇国珊瑚来此，借与大人，今番必定可以压倒石卫尉矣。"王恺称谢，启函视之，见其红光透彻，火色灿目，高有二尺五六，无些瑕玷，乃大喜曰："珊瑚我家二尺者亦有，皆无甚奇，故不曾把与他看。今承借此奇珍，不怕石崇不输服矣。"重赠内官而送回，乃收拾以玉盘盛贮，置于书房之中。次日，故意再着使者去邀石崇来家下棋。崇见邀即至，相见礼毕，王恺乃唤家僮开书房，曰："今日我与石老爹到书房中，清清雅雅下几局棋，以别高低，你伏侍茶汤的俱要寂静而看，不许混攘，违者重责。"侍者应诺。二人遂执手入内。下棋间，王恺乘空指珊瑚树而言曰："石公你往往称说富贵，家中多有珍宝，曾见俺等奇宝乎？"石崇正以铁如意在手搔痒，听其所言，乃大笑曰："好宝好宝，敲看如何？"因以铁如意横敲之，一击而倒，跌为数段。王恺挣得面如土色，且惊且怒，扭住石崇衣襟曰："你自无宝，因何妒恨，将我不世奇宝九曲珊瑚打坏，是何道理？"石崇从容笑谓王恺曰："可见你们小意！这样粗货，我家尽多，莫说一株九曲珊瑚，就是十株也赔得你起。虽然误坏，何用恼为？"王恺曰："无根谎话，那个不会说？此等宝贝，岂常人之所易得者？若是还我此物齐整，即便开交。如若不然，事必难了。"崇曰："不须惊慌性躁，随即同公到我家去，取两株十二曲者偿你。"王恺曰："我不被你脱骗了，且同你去面见圣上，剖辨是非，听旨发落，料你必无此宝。"石崇曰："王大人何须恁般发极？若到我家去，没有好似你的，赔值不过，那时再同面圣未迟。若是只与你的一般，也算我输。莫说高大珊瑚，就连我的家当，你都管去。"王恺见石崇说此大言，量其必有赔偿，乃回嗔放手曰："非我要公赔宝，实不相瞒，乃当今御库之中镇国珊瑚，托家姐在宫，圣上见我与公斗赛，故此赐我。你今轻手打碎御宝，倘若一日查问无时，岂非我坐不敬上命之罪？故此要去先明公之慢上大罪耳。"石崇曰："也非是圣上所赐，明明托娘娘分上，借来欲赛我们的意思，有得还你，自然两皆无罪，请即便行。"王恺遂同并辔至其家。崇命开藏屋与恺面拣似前者。王恺看其有高四尺者数株，三尺者十馀，尺把并二尺者无数。看得立地痴呆，不敢再夸赌赛之言，中心敬服矣。当日，崇具酒谢罪，取大珊瑚出奇者二株，送往王恺府中而去。自此石崇名驰天下，人皆称其为敌国之富。武帝虽知，亦不加罪。于是大臣王戎等竞为聚积，田园遍京国。何曾等奢侈僭用，糜滥无经，相习成风。
　　
　　惟左司马傅咸有心廉介，见世情如此浮侥，必误苍生，乃上疏谏帝，俾崇节俭，笺曰：
　　
　　古先哲王之治天下也，衣服宫室，必有常制，无过分越度之变，以垂创千古，著之方策，使知崇尚也。故大禹菲饮食，圣称无间；舜造漆器，谏者十人，非惜费也，杜奢侈也。盖以奢侈之费，甚于天灾。人当敬天之命，畏天之威，节省俭约，以膺天眷可也。观于有鉴之商纣，可例见矣。由象箸以至玉杯，因酒池以及肉林，鹿台未实，卒焚其身，是非僭侈之甚，以干上天之怒，何响应如此之速也？臣请以时事言之。古者人稠而地窄，储蓄有似于盈馀；迩今土广而人稀，日用反患于不足者，何也？抑由官司滥费用，方物重科敛，赋繁而民穷耳！夫民为国之本，民既不足，国家又何能足乎？今陛下聪明协天，博涉百王，宜下诏司部，考核其奢侈之弊，崇示其节俭之方，则天下之民方能帖席，得免逾墙之苦矣。若而此弊不除，转相高尚，处处成风，臣恐天地之生财虽化化不息，而吾人之糜滥恒旦旦不已，睹其民自益穷，财且益竭，天下将不胜其忧矣。
　　
　　晋武帝见表，虽善其言之有理，奈时俗已成，一时莫能遏其弊。且俱系王亲国戚、勋旧大臣之家，先行僭尚，以故互相遮饰，无人勘核禁止其病，致使财物归官，人民窘极，咸思为盗，以图官贵家之赀财矣。不数年，李特、齐万年乘风一呼，千人奋臂，遂失秦蜀，岂不由主荒臣侈，役重民贫，流移之弊也欤？后人有诗叹曰：
　　
　　晋崇糜侈重科征，官富民贫国本轻。穷奢武帝违忠谏，酿得成风祸乱兴。
　　
　　
　　
　　第八回  关防孔苌相结纳
　　
　　话分两处，事起各番。顾前后之难绎，致次第之弥茫。再提关防、王弥、李珪等七人将家眷寄于梓潼李裕之家，走至河西马邑地方，投于店主靳准之家。此人虽居内地，原系胡种，胸中亦多经纬，专好结识天下好汉。见此数人丰标英迈，因馆为宾，未尝计论资给。一日闲暇，设一小宴与王、关等叙话，乃动问曰："吾观诸子神壮貌奇，实非等闲之辈，旁人皆疑君等恐为不善，我则不然。今既虚心相托，可以实言根原来历，使仆亦知其为何人，庶无负幸会之情耶！"王弥等乃告诉逃难等因，欲寻故旧，未得下落。有吾阳泉侯刘豹出使左国城，今居彼处，亦不曾探得存亡何如，故权借寓贵宅。靳准见众人各有含泪之状，知其为亡汉遗臣，愈加殷勤看待，常于店中帮看。忽日有两汉子带领伙伴数人，入店坐于上面，馀皆旁侍，口中连呼："快拿酒肉过来，何如此艰难之甚也？"店中走动之人尽皆张惶失措，奔忙不迭。关防见其身材长大，阔背雄腰，威风凛凛，状貌堂堂，颇有超群之相，乃问靳准曰："适间来店者是何等人，若此威福之甚？"准曰："兹二人非公等所知，不必相问。"关防坚意问之，准曰："斯二人不是寻常以下之辈。上首者乃北海太守孔融之后，姓孔名苌，字世鲁。当初孔融被曹操所害之日，其仆孔忠窃抱其幼子孔和逾垣逃出，来至此处，隐迹埋名居住。后孔和又生此子，有万夫之勇，年虽冲幼，力量过人。向日此间野墅山长林深穴之中有一怪兽，似猩非猩，如熊非熊，赤发人躯，獠牙豹吻，手垂过膝，遍身毛长数寸，约有七尺馀，爪如铁甲，力能负三百斤之兽，缘崖攀木，迅疾如飞，走能追及奔马，眼捷手快，能接飞箭，声如破锣，云是穿山夜叉，每日辰藏申出，踞坐通衢，见人则赶来捕而食之，惟巳、午、未三时可行。地方人民惊窜，樵牧皆废，荼毒胜如狼虎。县主刘殷闻知，乃召募猎户勇士，思欲捕杀其兽，以除民害。岂意夜叉有觉，见人多鸣锣执械赶去，则奔上高山不出，见人稀少，则又赶来扑咬食之，来往快速，人莫能避。官兵守捕历旬，罕得见之。兽则夜出昼隐，每至更深，推排人家门户而入，寻觅人畜食之。刘县公无能奈何，乃出榜张挂于外，言有能捕杀怪兽之好汉，赏银百两，本县月粮一担，四季支给，永世不除。"孔苌见榜，乃自诣县中见刘公曰：'怪兽食人，为害甚深，且事出大异，必须除之，方见爱民之意。'县主曰：'吾亦晓夜忧念，非不竭用心力以拯救百姓，奈乎怪兽狡猾过人，无法可制，见人多则走，追之不能，见人少则来，躲之不及。吾令以网罗张之，彼又有觉，不妄轻履，即或误入，亦被所裂而断之。再令连五成坐，以箭暗射之，亦不能中。壮士此来，必有高计，某当不吝重赏，请为筹之。'孔苌对曰：'人之与兽亦无甚筹策，但小子虽不才，愿自舍生，格斩此兽，以除民害。'刘公曰：'怪兽犷猛无仁，人难独与为敌，且彼爪牙利捷，恐被所伤，枉自损身，徒为无益。'孔苌曰：'某身既立此心，若还不能捕杀孽畜，甘死无恨。'刘殷知其为孔北海之后，未有子嗣，再三慰谕使罢，毋得惹祸。孔苌曰：'大丈夫与民除害，何用避为？'殷知其壮志不移，乃谓之曰：'壮士必欲前去，须到此间，一同兵快为之协助方可。切记休得一人独往。'苌曰：'若带人去，恐彼仍前不出，却不枉费工夫？某当独往，使彼无惧，方可搏他。但求库中坚牢轻甲一副，防身勾矣。'刘公乃亲拣孰油轻甲一副，钢铁细甲一副，号色银三两，分付再四曰：'甲重无妨，须要两副俱穿，放得胆壮，不得自慌。论汝力量，必胜此畜者，在意为上。'苌乃辞谢归家，装束齐整，饱食而往。身带利刃两把，手执所使长柄铁锤，重六十馀斤，径望野墅小长林中去寻夜叉。"盘回数里，见一岩穴，树木森阴。苌思曰：'孽畜必在必间。'乃纵步而进。至近凝看，忽听得啮骨之声。苌乃驻立，仔细观望，见一巨物，获一大鹿，吃去三停之一将次，苌不敢逼。忽然夜叉弃鹿而起，欠伸鼓吻，望着孔苌奔扑而来。苌慌以铁锤望夜叉照头打去，早被夜叉一把接住。孔苌用力一扯，不防山地崎岖，向后一退，仰身跌倒。夜叉将苌踏住，幸得吃鹿过饱，心不贪食，惟只坐于孔苌胸上。苌惧为所伤，急抽利刃，望夜叉腋下用力一刺，连柄透入。夜叉大叫一声，林木为之震动。恨被伤痛，不知取刃回刺，单单用爪乱裂孔苌衣甲。苌见肩臂破，面上血流，无奈发极，再抽利刃，复于脐下软处，再是尽力一搠，夜叉痛极，弃苌而走。孔苌起时，已去五十馀步。慌取铁锤赶去，已不能及，常隔前此数步。苌恐被脱，径以大锤抛打而去，正中背心。夜叉力大，冲闯丈馀不仆，复缘崖望陡峻处而走，人不堪行。苌乃伫立仰看，见其至一宕穴，伤重蹲倒，不能入洞，遂提锤觅路上去。至时，但见血流满地，已不能动。苌乃枭其首而回，径至县中报知。县主刘公大喜，一边令人去抬夜叉，一边置酒待苌，赏银百两，苌坚辞不受。自此满县之人，无少长，悉皆敬重之，官府亦作上宾相接。
　　
　　"右首那个，乃武威郡人，姓桃名豹，字雾化。闻孔世鲁乃一时豪杰，特来寻他比试勇力，反复较持，殊无差别，因结为兄弟，义亲如胞生。豹亦侠士，性好扶弱，并抑强遏暴。原在本地有强梁大户，欲奸小民之妻不从，奸致死，反将其夫捉到家中，勒使诬告其弟奸逼亲嫂，嫂执拒，致殴身死。写状付与，令之赴县。其人哭回，路遇桃豹，豹问汉子何故途中哭泣，莫非有不平乎？其人将被欺并前后因由细说一遍，就将所付状词递与豹看。看毕，乃问曰：'汝今回去，将安处之？'其人曰：'吾弟贤而有能，孝义可尚，安敢从奸逆天？但今妻被他逼死，又要陷害兄弟，若到官司，必定收监，吾手足皆遭其毒，少不得儿女皆为彼之僮仆矣。'豹曰：'何不投托仗义公平地方，径先告他，怕不偿你妻子之命乎？'其人曰：'鸡子安可击石？且彼又自作我之投词在手，怎能动他？'豹曰：'若此，只索甘休矣。'其人曰：'甘休未得，我便吞声忍痛，不伸枉死之冤，岂忍自伤天伦手足？彼若见吾不从其令，定然反呈我弟兄乱伦。杀命重情，不日皆成死灰矣，是我欲休而彼不休也。'豹叹曰：'世间有此不平之事，安忍耳目所见？'即分付其人曰：'汝今归家，再不可到人前称冤道屈，免使旁人疑你。吾乃桃荣，誓替你家报复此仇。我兄弟共只三人，自当远去，无人害你，你则不须言我名姓。'其人拜谢别去。"桃豹归家，收拾钱粮衣囊齐整，于夜分手持利刀，将强梁一家尽杀之，收其金银千馀两而归，与其弟曰：'吾今代人伸冤报仇，虽然涉杀人凶暴之罪，自古往往有之，如云长公等，后皆贵显。今和你且奔他处，以图异日进取，谅必不致落魄。'弟曰：'我到行得，只是三弟尚小，路上不便。'豹曰：'无妨。买下小车一辆、驴一个，你二人坐于其中，待我扶御，慢慢而去，只是要将名字改过，免使人知是我等。'即取执义报冤之故，更名桃豹，二弟为桃虎、桃彪。今到此地，与孔世鲁同居，兄弟相称，犹如豺狼作队，虎豹为群，此方之人，谁不尊敬奉承他？小弟亦与莫逆，故恒到店，呼奴喝婢，如自家一般，义气极重。惟平生酒性不好，醉后狂奔，虽上人不畏，至亲无逊。兄等今日不要在此行动，往外处闲耍闲耍。倘或二人放肆，语言罔傲，不耐听闻。"王如、李瓒、樊荣三人将弓弹与准弟靳术，遂往林中射鸟而去。关防、关谨、王弥、李珪四人只在店外闲行。
　　
　　少间，防走入店，思取弓箭别往，忽见孔苌叫骂伏侍之人曰："你这些杀千刀的狗才，何故不将上等好酒来与我，以此薄酒来打发我？"伏侍人应曰："这便是上好的酒了，再有甚么好的。"桃豹见伏侍仆人应口，就是一拳打去，伏侍人跌倒，闷在地下。关防看见，连忙向前扶起，顾谓豹曰："你这人好不干系！你吃得便吃，吃不得便去，何故动手打人？倘或死时，怕你不偿他命？"桃豹怒曰："我打店里人，与你何碍，妄来惹事？"关防曰："清平之世，谁敢如此胡行，反道我来惹事？"桃豹拍案而起，即将酒壶直打关防。防见势凶，思抢先手，亦踏步赶进，挥拳望豹当胸一耸。桃豹不知关防力大，失于提备，望后一跤跌倒。孔苌大怒喝曰："你是何人，敢此大胆！"即拔下凳脚，望关防赶来，欲从背上打下。却好王弥见嚷赶入，苌手未落，被弥臂上拿住，劝曰："用此凳脚打人，不怕打坏人也？"苌喝曰："你不放手，连你都打。"王弥见其无逊，随即顺手一拖，孔苌亦倒于地。桃虎见二兄皆被打倒，急喝众人动手，于是各扯窗棂、壁枦等料，赶上混打。关谨、李珪抽得硬柴棍数块，递与王弥、关防，孔苌、桃豹亦皆跃起，搅做一团，将店中缸瓮家伙打破无数。只听得一派棍棒之声，靳准止劝不住，一伙人直打出大道之上。将及两个时辰，县中之人亦皆赶出城来观看。内中亦有解劝者，亦有欲助苌、豹者。正待动手，只见王如、李瓒、樊荣如飞赶到，连忙大叫曰："好汉既皆义士，岂宜无故厮闹？两边豪杰，只合向前相劝，何得阿党欲欺异乡客人？此处须有官府，岂容扛帮恃众以凌孤弱乎？"地方听言，疾趋至县，禀知县官。县主刘殷亦恐打伤人命，急差捕兵总管刁膺带领军壮二十名前往，捉至县中究审。这刁膺亦有武艺勇力，善捕巨寇，常与苌相友善，听知孔世鲁与人厮打，令其捕拿，即便如风赶至。两边之人见官兵到来，乃各住手。孔家十有馀人，打伤者五六。王弥等四人头面并无毫损，王如三人只是假公护劝。刁膺见孔家吃亏，乃喝军兵捉拿，众人向前去扯，不能得动。刁膺曰："汝等在此逞凶厮打，必须带到县中，审问缘由，治罪发放，何不肯行？欲吾自动手加以锁锁乎？"樊荣曰："不劳总管大人费力。某等些须客本，在此生意，少不得自到县中申理。"孔苌在旁，见众人语言嘹利，勇力超群，自思平日未尝遇此英雄对手，心中有意要结交弥、防等，乃密谓刁膺曰："总捕大人且请少容，此数客人虽与我一时混打起来，只因句把些小言语，彼亦不知我是何人，原是小弟不是。有劳车驾光降，来日自到县中伏县主之罪，并将薄礼答谢厚情。今且暂恕收拿，免致两家成讼，不得安静。"刁膺见孔苌自家开口，王、关等又非轻易可捉之人，遂乘意假做人情，以好言诫约两边以后不许再嚷，如有故违县官命令者，定然捉拿治罪。言讫，带领军兵回县。又劝孔苌恕让异乡，不要与之计较，靳准亦以好言慰苌。苌把臂密谓准曰："适间皆因酒后狂罔，以致混闹宝肆，打坏家伙，小弟一一奉赔。列位异乡之友亦非有意，乃是义气所激，心抱不平，见桃雾化妄打盛使一拳，故此胡闹起来，原与他并无仇冤，劝他不须介意，来日当来谢过请教。"靳准知苌乃自解之意，遂虚推桃豹曰："君等且回，不可在此讨事，明日自来相请谢罪。"孔苌等即收拾，一同回头而去。王弥等入店中请靳准谢罪，准曰："吾曾预言，此人素少酒德，极多义气，今见兄等有此英勇，彼又反加敬羡，故不与理直而去。此乃某之差失，非兄等之过也。"慰之而散。关防乃与王弥商量曰："吾等本是寄寓之人，今因一时不平，致与地虎厮闹，虽然解散，未知官司并其人心下如何？倘或明日再差人来拘提我等，去又不好，不去又不好，去则反要跪他，不去则难为店主，实然不便。"意欲且往他处少住，寻访众人消息，再作道理。王弥曰："一凭尊兄主为便是。"樊荣曰："此言极善，急宜离去。古云强宾难抵弱主，他乃本地之人，我乃异乡之辈，况兼彼又取重于官府的，莫言下跪，惧有别样不美之处。"于是各各收拾齐整，半夜即起做饭，平明时分，乃同入内，拜谢靳准，相辞而去。准曰："孔世鲁虽与兄等厮闹一场，亦乃重义之人，昨言要来伏罪，料无他意，何须仓卒就行？小弟尚未曾设杯作饯，何忍遽别？"防曰："公之大恩，深铭肺腑，匪言可谢，他日必效犬马之报。今且暂违，不久就来相访，勿罪薄义。"准思众人亦是为己树气而惹此祸，事情难必，亦不强留，乃酌酒作饯，厚赠盘费，不忍相舍，洒泪沾襟。关防曰："非不欲常侍左右，帮做生理，奈被势迫，恐负累耳！此去若得寸进，即来相请，望惟莫却。如无进身，还当再来相投。"靳准应诺，遂乃分手。七人策马向前而去。靳准回店，命收拾床铺，见防等留下房钱、谢柬，辞藻俊雅，志气慷慨，叹赏不已，欲要赶上，又恐去远，只得收留，藏于箧中，不在话下。
　　
　　且说孔苌回到家中，盛称四人之勇，叹羡至再。桃豹亦曰："小弟常时自谓颇有粗力，伸手去扯他们，犹如攀石一般，拽他不倒，用拳去打他，就似打在石块上一般，真好汉也！这些没用的东西，不曾有一个近得他身，木棍打去，都反转打在自家头上，十馀人被四个人打得七歪八倒，此气甚是难消。"苌曰："不然。他本是好言劝你，不要行凶打人，恐怕误伤，你就是一壶打去，还道他们不是。"此乃孔苌故意制闸桃豹，思要结好数人，以为心腹党友，日后报复曹氏、郄氏之仇，以伸祖冤耳。桃豹见苌说他不是，即忿然曰："兄长每日傲物气高，逢强硬之人，必要反复胜他，方肯甘休。今见此辈，何乃怯之甚也？"苌曰："岂有是理！古言好汉惜好汉。吾与贤弟每欲结好英雄，以图后举，今遇此等武勇双全之人，不一识其姓名，是自弃奇材而失良朋也。贤弟莫念旧恶，来早陪吾前去，结好此人，日后好行高志。"豹曰："古云以德报怨，兄长既有此心，小弟敢不从命？"二人次早携酒持觞，径到靳准店中问时，小童出对曰："一行人恐大官怪他，俱已去了。"孔苌听说，如有所失，郁郁不乐，急忙叫问曰："靳兄何在？众好汉从何而往，去几时了？"准自出应曰："其人收拾已早，是吾热几壶酒作饯，耽阁一会，适间才别，往北而去，远亦不过五里之程。"孔苌听说，即先策马前行，如飞赶去，桃豹与众人跟于后面。将及二十馀里，遥见关防等在前不远，孔苌高声大呼曰："列位兄长，暂请少住！小弟特故轻身赶来，与兄相见，听吾一言相告。昨因酒后有误，冒犯尊颜，小弟已自惭愧，特来谢罪，不须远去。"关防听孔苌言语卑逊，乃驻马不行。苌至近，遂下马步行而前，防亦下马立伺。苌隔数步，纳头便拜，关防慌忙回答，曰："昨因肉眼不识英雄大德，以致误犯，诚得罪万万。后询靳公，始知其详，愧难见面，故此背辞暂去，以图他日再来谢罪，心实欲接耿光者也，希赦而宥之。"孔苌曰："多是吾弟有眼无珠，不识好歹，致触尊怒，乞恕愚卤。"乃问关防曰："兄等贵乡何处，高姓尊名，今欲何往？"防曰："某等自成都而来，以避仇家，欲图报恨雪冤，特到此间探访故旧耳。"孔苌曰："既是避仇觅旧，恐一时未能寻获，徒自奔竞穷途，不若同到我家，权且安身，打听的实，去亦未迟。"关防见苌勤诚，料无他意，乃唤弥等六人拜见，孔苌言甚谦敬。须臾，桃豹等皆到，向前恭拜，谢罪曰："早知义士是此慷慨丈夫，怎敢少有干冒？过后方知，乞恕肉眼，今愿托附后尘，望洗前恨，屈兄等少叙片时，尊意以为何如？"众人亦各伏罪。豹欲摆下酒肴，孔苌曰："此非叙话之所，且请诸兄长到家中慢慢欢饮，却不好也？"二人唤从者带过马匹。王、关等见其意思之虔，遂皆一同转到苌家。当晚小酌，各照年齿兄弟相呼，众人方将姓名并始末来由，从头道达明白。苌等复起身再拜曰："谁知诸兄皆是麟儿虎子、玉树琼枝，小子几做淮阴恶少矣。"于是深加敬重。日夕在家则谈论韬略，议报宿仇之事；出外则演习武艺，弯弓射猎。遣伶俐人往西北雍秦等处，访察刘璩、张、黄、赵、马、诸葛、魏、廖等人下落不提。后人有诗赞叹曰：
　　
　　孔苌桃豹素强横，陡遇王关抱不平。恶打一番成至契，方信英雄义气深。
　　
　　不说王弥、关防等七人与孔苌、桃豹、靳准等二家马邑城中结为豪友，再说诸葛宣于与府中抚恤马谡幼子马宁、魏家兄弟三人，自从离了成都，一路无事，直至梁州外境酒泉地方一小户人家居住，往往有人前来盘问姓名，宣于能辩，尽皆含糊回答，心不自安。一日，与魏晏计议曰："我等为因恶受仇人之禄，弃家逃难，幸脱虎口。今在此间数年，不得众亲友消息，欲往他方，亦恐未然。所虑者，皆是曹魏之地，分司县治悉彼臣属，但只怕一朝被他瞧破我等踪迹，察出姓名，岂肯轻放我等乎？"马宁曰："若此奈何？"宣于曰："依我之见，不若权时更改旧日姓名，待日后天见悯，桃园复聚，古城再合，复却魏之深仇，报得汉之大恩，那时再还原姓，标写史书，亦无愧于祖先矣，岂不美哉！"宁曰："只可移山不可改姓，亦必有因而后可。"魏攸曰："此亦无妨，乃处变之权宜耳！我是决然要改的了。且魏今夺汉为不世之深仇，当去之一也。我祖以此姓归昭烈皇帝，后以丞相不用出子午谷袭长安之奇谋，忿勿得志，遂与相忤。及杨仪专兵，吾祖怀怨成隙，致得逆名，当去之二也。今来在此胡地之边界，意欲去仇就胡，假此为姓可乎？"宣于曰："是则是矣，但亦不可全弃祖宗姓字，使失其本。汝祖名延字文长，今但去魏之恶，存延之实，斯不背忘其祖矣。依兄之言，即以胡延二字为氏，改名胡延晏字伯宁，胡延攸字叔达，胡延颢字季淳。若此则他人不知我之根源，无所避讳矣。三位以为何如？"三人大喜，谢而识之。宣于又曰："今日为始，我则秘藏其姓，即改姓宣名于字修之。马宁自襁褓，吾丞相抚如嫡亲，以属我等，且汝父早亡，不可改易姓名，且魏人不知，但取一表字呼唤为便，兹后只叫做惟康即是。"自此乃各寻生理营运，积聚资本，移于市上。宣于开一铺算命卜卦，人信其灵，门无虚刻，日盈千钱，远近称遵，咸不知其为汉氏亡臣也。后人有诗叹曰：
　　
　　虎豹熊罴出蜀川，潜踪隐迹到腥膻。一朝雾变南山里，搅乱乾坤踏破天。
　　
　　
　　
　　第九回  刘璩改名投元度
　　
　　此是平吴前之话，不先叙晋，难举大纲，故错综成帙，布其由耳。再说刘璩等一行五人，自离汉中，于路且行且住，出至安定地方，不得居止之处，心中烦恼，乃与齐万年商议曰："我等弃家避仇，思图报复，必得一个旺处安身，方才可以展志。若只区区奔走于四方，焉能发达？"刘灵曰："来此他乡异地，谁人知我？纵有旺处，无路可入，如之奈何？"齐万年曰："小主等有所不知。昔先帝在日，多有恩于羌胡，羌胡之人每怀汉德，伐吴敌魏之时，皆属调遣。况吾丞相善于抚字，马孟起将军镇守此方，不事征战，羌民乐业。去任以后，乡人立祠拜祀。我今至此，无家可居，无国可守，何不径去投他？他见我是汉裔，必加敬礼，那时于中取事，说他起兵，共霸西北，以复仇耻，有何难处？"刘伯根曰："汝言亦是，若不投入羌胡，一时那得兵马？"刘璩曰："事亦觉可，既已至此，顾不得名色矣。一面同去，但有一节，我见路途之上，人恒问我姓名，甚是不好答应。且我弟兄数人之名，生之日先帝即曾颁诏，告报于外，人皆通晓。今若只以原名去投，倘若羌人利魏之赏，于中有变，岂不悔乎？"廖全曰："主公心中既疑，何不暂改一名而往，焉用虑为？"璩曰："吾母当日孕我之时，梦一大鱼投胎。既而生我，掌中有一渊字之文，莫非神天有寓意在焉？我心即欲将此为名，汝等以为何如？"刘伯根曰："兆天之渊，应鱼之投，祥莫幸矣。即当改名为刘渊，字元海，必有灭仇兴汉之征。我昨打听，羌胡与匈奴之地，曹魏将来分作五部：左部即左国城，今在晋阳，左贤主帅姓刘名豹，乃吾蜀阳泉侯也，姜都督调他抚按羌胡，黄皓用事，索豹宝物不遂，不许还朝。羌人立为匈奴部之帅，称左贤公，乃是我汉旧臣，理合去就，此去较远。北部主帅姓郝名元度，乃凉州北境人，颇深文墨，敬贤礼士，亦有中土之风。此去甚近，可以相就。"
　　
　　按《晋史》：郝元度字中立，祖贯西凉人氏，幼习诗书，及长，善能骑射，极有勇力，乃弃文就武。因与邻里构争，挥拳打死人命，逃羌中投入北部，北部大人敬其才，令赞军务。后因魏朝调遣北部征讨辽西、阴山诸处，与胡兵极战，中箭而亡。北部无主，因见元度勇而有文，待众以宽，恩威兼笃，遂推为北部之主。辖下所统，有冯翊羌胡抚帅马兰、北郡羌胡抚帅卢水。卢水乃川中老将张翼之孙，魏怪其中心忠汉，求其子姓诛之。水名张泸，以其父乃祖翼渡泸之日所生，母痛其父早丧，因命名焉。及蜀亡，魏搜求急，其母同其弟负此甥逃于羌中，去张姓，拆泸字为卢水。北郡留守见水乃蜀功臣之裔，人物端庄，乞以为子，而供其母与舅，以此得继为帅长。马兰字国馨，乃马超兄马铁之孙。马氏世守西凉，族党甚盛，世称乔林。及蜀亡，魏易镇臣，迁马氏之庙，马兰乃叛入羌胡，投于卢水。水念汉旧，荐为冯翊抚帅。于是各拥兵数万，不附于晋。晋北郡太守张损怪之，表奏于朝，欲行剿讨，使人问罪于郝元度。元度惧，乃合二部先掠北地，郡守张损出兵相战被杀，元度乃尽并其众，复又攻掠冯翊，太守欧阳逮出兵，凡三战，皆大败，逮遂弃城而走，二郡尽陷于三部。雍州刺史解系知之，练兵缮甲，欲讨三部以复二郡。元度等探得，暗以兵三道攻之，解系又为所破，仅以身免。晋武帝荒于政事，忽于边防，自知因罢守兵之失，乃不复征讨，反封元度为北地诸郡总帅、羌胡都督，马、卢二人皆为抚帅，使镇一方，不许侵扰。
　　
　　刘璩当日听刘伯根之言，改了名字，即便俱往北部而去。入界将近二十馀里，渊恐不知心腹拒纳何如，乃令刘伯根带领廖全送些金珠礼物，作为贽仪，先往拜见。询知土人，言有总管兀哈台承事，凡百赏罚予夺，皆渠行移，渊乃另备金宝赂见哈台，然后再见元度，冀有赞成之意。伯根领命，直至都帅府前，寻看总管厅衙，进见哈台，送上启柬。哈台一看，见是中朝礼物，心中大喜，令人收了，即引伯根同至帅府。哈台先入道达，元度命开中门延入。伯根进见礼毕，即令廖全捧过礼单送上，全向前开言就禀曰："某等乃蜀汉旧臣，刘巴之族，今因邓艾袭我成都，恐怕臣宰之家被其戮，以故逃避至此。今来大王麾盖之下，不敢擅便，聊具微礼贽敬求见大王，乞借一丸之地，暂作安身之所，伏望扩开天地之仁，少假屋乌之爱，愿日倾心伏役，不敢有违。"元度大悦，曰："既是大国故旧，汉氏忠良，何须赐礼？今来我这地方，汝等悉皆放心，谁敢到此来访？"即命兀哈台同刘伯根引接刘渊等俱入大营相见。众人进营，齐下礼拜倒，元度慌令兀哈台扶住，谓曰："公等系大国臣僚，俱有贵职。我们祖父亦是汉臣。小将今虽叨为羌主，亦曾受惠汝汉，列位不须行此大礼，今后相见，止是一揖可矣。"元度逐个看过，尽皆丰姿英伟，豪迈过人。齐万年又生得身长九尺有六，面如紫玉，鼻似狻猊，双眉斜竖，阔口高颧，目如烈炬，风神凛凛，气岸堂堂，与廖全二人行坐皆退后一步，似有等杀之差。乃问之曰："此位是谁？"刘渊曰："此乃吾弟刘灵之契兄，姓齐名万年，字永龄，齐田单之后，改国姓为齐。久闻大王高义，有拯溺救民之心，故同吾来相投，愿为步卒，冀垂鞭效力耳！"元度曰："看此人状貌魁梧，丰英雄杰，乃将帅之材，非兵卒之列，真好汉也。"渊答曰："他也颇有些须武艺，能使八十斤大刀，上马登山，如履平地，能射百步外连珠三箭，弹打空中飞鸟，应手而落，成都人称他为击飞将军。因我后主宠用黄皓，崇信巫蛊，轻忽武功，以故与刘灵二人不愿在军，告病归家。今避魏出蜀，挥鞭千里，闻知大王欲募英勇，兼并西凉，特来相助，欲立尺寸之功，少报魏晋之仇。"元度曰："好汉有此高艺，的乎，否乎？"刘渊曰："此乃可试之事，敢诳言也？"元度曰："果如君言，有此奇能，则是由基再出、李广复生矣。我有两个邻友，是此地东西二部大人，亦皆精于骑射。明日乃黄道吉期，天气晴明，邀他同来试一操演，如果武艺超群，小帅当分部众，君为总督，另居一处，镇守地方。若其谬妄，当于外境住扎，编户当差，莫以为小帅不重贤也。"刘渊唯诺。
　　
　　元度命兀哈台安排筵席相款，一面遣飞骑去请马、卢二部。使者领书前去，马兰与卢水二部长正约会至于宁平岗打围，适在布场，忽见北部有使来到，呈上书札。二人开看，乃是相邀操演之事。马、卢问曰："操演自有月期，我等岂容相召？今非时之约，必有甚故。"使者曰："昨者我大王在营中监造弓箭，有一起中国人来相投，内有一大汉，名齐万年，身材雄伟，气宇轩昂，道他刀法迈众，箭矢超神，人所罕及。特来相请二位大人同去看操，比试箭法，望收围场早去，我主专待。"马、卢二人曰："既有这等英雄好汉来投，此乃莫非天意助我北地有当兴之兆也？吾当收拾回营，整顿齐备，一同前去。"于是每部各点精勇羌兵三百名，拣选锋利器械，鲜明铠甲，骏马强弓，严装谨束，扬威示武，径至北部。元度差人迎接，二部帅至军门下马，入参元度。礼毕，元度曰："今有一端胜事，特请二位前来会议。昨者所投一班客人，共五个，称是故汉遗臣，被魏侵伐，特来至此。内有两个好汉，云是结拜刎颈之交，一名刘灵，一名齐万年。言其武勇绝伦，能射飞鸟。我欲演试他真否，故邀二位来此同看。如其箭法果奇，不必道也；若只平常，敢劳二位聊显高手，以见我北地弓马熟闲之妙。未审尊意以为何如？"马兰曰："操演小事，可喜兄长今有得贤之庆，是天助我等兆昌北地，使居民获安耶！不然，何以得中国英雄至此边鄙乎？"卢水曰："我等来此胡界，粗得自逞，又被晋国倚大，授以职任，以致彼之藩将常来打围扰害，驱我民畜，本方之人野无所猎，地鲜所收，日加贫瘠，邻郡守陈朋、方球等又无仁心，年年四季月，来索土产、羊马皮毡、貂弓等物，甚是受他挟制。屡思少集兵粮以报汉仇，奈乎将寡力微，未能轻展。今一闻有中国贤豪来投，天意可知矣。我等承启，恨不得插翅飞至。佳客何在？可先请出相见，设席相款，慢慢操演，免致道我轻侥。"元度依言，命兀哈台请刘渊等与马、卢相见。众人入营，下以大礼。兰、水亦陪半礼，亲自扶起。渊乃送上蜀锦浦珠以为贽礼，二人谢领。马兰曰："足下是汉之亲属，吾亦汉之故臣，马孟起乃嫡亲叔祖，实马铁之孙也。"卢水曰："我亦汉中人氏，忿魏夺川，逃遁至此。今闻魏虽为晋所篡，而中心恨曹未少忘也。列位既到此间，同是一朝僚裔，今后只以常礼相叙，弟兄相呼，协力共图报仇，不负祖宗可也。"渊等谢曰："若得三部大人肯相提挈，汉朝二十四帝，九冥亦感大德也。"元度曰："此志颇立，但恐蔑才不能耳。"各皆就坐。酒至数巡，马、卢二帅细看数人，皆非凡相。密谓郝元度曰："不独齐万年一个雄伟可称，这刘渊、刘灵等尽是英杰、王侯之资，须要善养他们，若得倾心，不愁不兴伯业也。"元度曰："看来有些外貌，内才亦必相当。明日教场试看，然后委以军旅，则可以御敌晋兵矣。"卢水开言曰："某等久居边境，习成粗鄙之性，一向罕见中朝妙技，今日酒后，不敢有劳，来早烦齐将军放一回刀马，射一回弓箭，借某等观看观看，未审肯无吝乎？"万年曰："辱臣不才，不能保国救民，亡命至此，荷蒙收录，理合奉令，但恐黔驴之技，难展于熊虎之侧，徒取掩鼻耳！"元度曰："不必太谦，将军英雄武略，观其外可以知其内矣。"万年曰："既蒙钧令，今日尚早，何待来朝？乞借刀马弓箭一用，请主帅等教之。"元度曰："前得月氏骏马一匹，势雄力猛，无人可驭，久闲在厩，今特送与将军乘跨，少壮神威。"遂命取得鞍缰，与万年亲自披控。不移时，一员鬼将赤发黄鬓，熊眉碧眼，裸臂赤胸，带着番马，嘶鸣咆哮而至。刘渊等抬头一看，但见自足至背，约高八尺，从头至尾，挺长一丈，鬃如黑漆，身似丹珠，龙躯火目，巨口方蹄，势如彪迅，正是：越火不须夸赤兔，冲波何必羡乌骓。
　　
　　万年拜赐以毕，披上鞍辔齐整，谓元度曰："小将平昔所用之刀，重有八十二斤。日前杀出成都，转至汉中，途中无故不好带刀行走，寄在友家，一时不能到此，乞大王部下将官处，有大刀借一把，先演一回刀法，与诸大人试看，好待指教。"马兰曰："我营中到有一口，只有六十馀斤，原是我祖所用的，今亦无人会使，前去取来，足下将就一用何如？"元度大喜，即差飞骑前往兰营取刀，复谓刘渊等曰："今日晚矣，刀还未至，且与诸君再饮几杯，明日一同操演。"于是归营尽欢畅饮，至夜而散。次日早起，各皆饱食，乘马同到教场，观望半时，不见取刀人至。刘灵见军中有一长矛，张旗竖于台前，以手去提，约有三十馀斤，似聊可用，乃向前对众曰："刀还未到，可借卢大人之马，待小将先演一回枪与诸大人试教何如？"刘伯根曰："你休轻口，恐污识者之目，见哂于众。"马兰曰："大汉将种不必言谦，借请一观甚妙。"刘灵取矛去旗，飞身上马，往场中演舞三番，使遍枪法，再与马兰借取弓箭，飞马向前，一连六箭，俱中红心。于是刘伯根、廖全亦皆施演一回。三部军兵将帅，各各喝彩。刘渊自思箭法高于数人，犹能臂挽三石之弓，乃亦向前曰："某虽不能，乞借劲弓，试射几箭，以谢收录之恩，待后好承委用。"众曰："安敢再劳尊处？"渊固请。马兰将原弓付与，刘渊一拽而断，众皆大骇。连换三张，乃跑马回身，左右各射二箭，不差方寸，三帅敬服。正在称羡，只见两骑如飞而至，将刀载入教场。齐万年等之不到，慌忙向前接取大刀，飞身上马。那马久不乘跨，力猛势狞，跑不停蹄，殊无步数。万年恐马生，刀法有失，乃带住缰绳，望场中团团周转，一连驰走三匝，马势稍驯，乃转头直至将台之前，轮动刚刀，如飞施舞。但只见目前闪闪，眼下茫茫，看者惊心震胆，盘旋环绕，似一道电光罩体，无毫破绽，东西南北四面各使一遍，乃带马飞驰，拖刀翻身背砍，上下三刀，羌兵齐齐喝彩一声，震动地土。齐万年回马向将台前，按刀拱手曰："小将乱舞，不按刀法，望三部大人不要见责。"元度曰："齐将军妙刀高手，果然名不虚传，但我胡地以弓马为强，还要借取神箭一观，便当代吾领兵镇守要地矣。"万年曰："射箭乃武夫本等，何敢不试？只要乞赐好强弓劲箭一用。"元度乃命："取上好硬弓一张、箭一袋，将与齐将军操场中用。"旗牌官得令，即拣弓箭送与万年。万年接弓，用力一拽，飒声两段。旗牌慌忙再送一张，拽之又断。元度大怒，喝曰："我叫你取一张上好弓来，你缘何将这样没用之弓答应官府？刀斧手，与吾推去砍了！"旗牌叫曰："非是我们敢将歪弓应役，奈缘齐将军臂有神力，弓不能称，故为拽断。若是别将所用，此则又称强硬，为上号者也！可不枉罪吾乎？"马兰曰："此亦不是弓匠之罪、旗牌之过，恕了他罢。我有一张铁胎弓，乃是左部匈奴主送与叔祖孟起者。自从镇西将军过后，我等用之不惯，常时带在军中，以为行威，北土之人见之，亦皆惧我，且将与他试使之，若能挽得我这宝弓，不射亦是大将矣。"元度曰："既有良弓，可即将出，亦显我北地有能用得此弓之人，使彼钦服也。弟可只言自用之物。"于是马兰将出锦袋宝弓、雕翎劲箭，付与元度。元度曰："此乃马国馨上阵之弓，不知可中用否？请将军试之。"万年接弓在手，控上筋弦，伸手拽之至再，乃谓马、卢曰："弓聊可用，微欠劲耳。"由是带马向前驰骋一回，左手持弓，右手按箭，紧伸猿臂，指定标杆，弓弦响处，早中红心，伏事军兵鼓声才起，目未转睛，一连六箭流星似疾，已作一丛，俱插杆的。众皆喝彩。万年叫曰："此犹不足为奇，看小将翻身背射，与众大人看着。"遂拍马向后而跑，约百五十馀步，叫声"看着"，飕声响亮，连珠三箭前后一齐俱到，都中红心。元度等曰："此神射也。"道犹未了，一阵狂风，把将台前令旗旗竿吹得歪斜将倒。万年大叫曰："今初操演，令旗决不可倒，倒则必折，折则不祥，可急挽住！"众兵卒蚁聚台前，扶之不住。万年又曰："此是有旗在上迎其风势故耳。须去其旗，方才无事。"乃一箭射断拽旗之绳，旗落于地，竿遂得正。
　　
　　元度大喜，请众并马归营，设席宴饮。席间，谓众人曰："凡为武将者，不可少荒弓马。此处西北十里，有一闲旷地面，叫做锁阳城，内中柴草丰茂，獐鹿麂兔诸般野兽不可胜言，广有五十馀里。近东有一大泽，名为锁川海子，榆柳繁植。其间鸿雁天鹅、凫鸥鸳鹭、鸠鹊鸦鹰，飞禽无限。晋兵路逆，从不至此。明日我等喜得无事，都到彼处打围一番何如？"刘渊曰："大人盛举，谨当伏侍。"卢水曰："为武官的射箭走马，个个都也能会，就是我们，也颇中得几箭，只是闻得齐永龄能中空中飞鸟，实罕见者，故敢斗胆相邀同往，借妙技一观耳。"万年曰："明日当执鞭以随，恐负大人过奖，心中诚怀愧也。"于是一班十人，俱以弟兄相称，尽饮而罢。马兰同弟马蕙，卢水同弟卢冰，俱各别去，约定次日只于锁川海子取齐。元度五更早起，命各饱食，带领夷夏善射者五百人，裹粮执械，同刘元海等径至锁阳川中而去。到得其间，但见周回数十里，平岗小阜，堆堆叠并，无陡峻岭山之错杂。遥看东北角上，旌旗飘动，人闹马嘶，乃是马、卢二部之兵，一个个弯弓插箭，执棍持枪，带犬而俟。元度、兀哈台等转过山坡，进平川相集。叙话已讫，乃将军士分队而往，至海子边去射飞禽。众行将近，只见鹰鸠乌鹊飞舞于林皋之间，鸿雁天鹅游泳于海川之内，悲鸣交戛，聒耳惊心；獐麋豺鹿出没于坳坞之坡，狸狐兔麂奔走于草莽之阜，驰骋嘶号，悚神触目。元度见禽兽多广，必能大获，乃下令敕众骑士曰："汝等众军不得乱动弓箭，待齐将军先射一回，以试妙手，然后方许众射，违者治之以法。"众皆应诺，毋敢妄动。分付才了，忽有军士经过芦坡，闯出一群鸿雁，望南飞去。元度叫曰："齐永龄可开弓一试，待军人等好射。"万年听道，跑马向前，拈弓搭箭，一矢一个，连发三矢，射落三雁，馀皆惊散。万年见其去远，收弓回马，众人齐声喝彩，喧呼震动，惊起天鹅一阵，重叠飞鸣。马兰曰："我们也是个箭中好手，列位大人请看，待小帅也射一个下来。"言讫，弯弓立马而待，见天鹅直望头顶飞来。马兰见其将近，正欲举手，却又斜飞而去。兰慌策马向前，展开猿臂，拽满雕弓，望着天鹅阵中一箭射去，却中在天鹅尾上，那天鹅盘旋飞舞，不能逃去，又不坠下。马兰再发一矢，竟不能中。郝元度曰："射便射得也当好了，只是不肯下来，还要齐永龄再加一功，方能完事。"万年预先便欲向前，恐怕马兰见怪，故此只是忍看，及闻元度之言，飞马上前，便欲发箭，忽见数只望马前飞来，万年自思：打下中箭的不足为奇，且先射下飞的，然后再射伤的，方为稀罕。乃拈起雕弓，一手拔箭二枝，连珠射去。谁知万年力大，一射箭透背上而出，正中被伤的翼上，两个一齐掉下，第二箭亦射穿一个，三个天鹅都跌在草坡之上。军人拾起，共只有箭一枚，遂皆嚷道："齐将军一箭射下三只天鹅，自古及今，未之有也。"喝彩者连络不断。元度、马、卢下鞍躬贺曰："永龄妙箭，古之由基殆不如也。我辈敢不敬服乎？"后人有诗赞曰：
  </div>
  <div class="pagination">
   <a href="续三国演义_page3.html">
    上一页
   </a>
   <a href="续三国演义.html">
    1
   </a>
   <a href="续三国演义_page2.html">
    2
   </a>
   <a href="续三国演义_page3.html">
    3
   </a>
   <span class="current-page">
    4
   </span>
   <a href="续三国演义_page5.html">
    5
   </a>
   <a href="续三国演义_page6.html">
    6
   </a>
   <a href="续三国演义_page7.html">
    7
   </a>
   <a href="续三国演义_page8.html">
    8
   </a>
   <a href="续三国演义_page9.html">
    9
   </a>
   <span>
    ...
   </span>
   <a href="续三国演义_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
