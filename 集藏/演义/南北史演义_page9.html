<!DOCTYPE html>
<html>
<head>
    <meta charset="UTF-8">
    <title>南北史演义 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 9 页/共 22 页</h1>
    <div class="content">　　及至德之日，鼎在江南，尽卖其田宅。或问其故，鼎曰：「江东王气，尽於此矣，吾异日当归葬长安耳。」至是陈平，帝召鼎为上仪同三司。叔宝尝从帝登邙山侍饮，赋诗曰：
　　日月光天德，山河壮帝居。
　　太平无以报，愿上东封书。
　　因表请封禅，帝优诏答之。他日复侍宴，及出，帝目之曰：「此败岂不由酒，以作诗之功，何如思安时事？联闻贺弼迅度京口，其下密启告急，叔宝饮酒不省。高熲至日，犹见启在枕下，尚未开封。此诚可笑，盖天亡之也。」叔宝卒於仁寿四年之十一月，时年五十二。赠长城县公。盖自南北分裂，晋元帝建都金陵，号曰东晋，传十一主，共一百零四年。刘宋受禅，凡八主，共六十年。萧齐代兴，凡七主，共二十四年。梁武继统，凡四主，共五十六年。陈氏代梁，凡五主，共三十三年。统计南朝年代，共二百七十七年，金陵正气始尽，隋家并而有之，天下遂成一统。诗曰：
　　渠大英雄作帝王，威加海内气飞扬。
　　三秦才睹衣冠旧，何太匆匆归建康。
　　上南宋
　　一木难支大厦倾，愍孙血染石头城。
　　诸王并是天家戚，舅氏江山付道成。
　　上南齐
　　保有江东四十秋，疆圉无恙若金瓯。
　　只缘梁祚应当尽，天命昭明不白头。
　　上南梁
　　当代人豪数霸先，文宣继统亦称贤。
　　「后庭」一曲风流甚，断送东南半壁天。
　　上南陈
北史演义
版本：
　　清乾隆五十八（癸丑，１７９３）年“吴门甘朝士局刻”本。六十四卷。
内容：
　　叙述自北魏末年到隋文帝统一中国约八十年的历史，情节大体符合史实，然宫闱密闻等细节部分则出自稗官野史或作者虚构。以北齐为主线，作者较多地描写高欢、高洋父子事迹。此前的历史演义小说有《东西晋演义》与《隋唐演义》，本书出版恰好弥补了当中之缺。
　　本书完全为作者创作，并无任何话本或底本可供依托。
第一卷     魏宣武听谗害贤　高领军固宠献女
　　粤自炎汉之末，天下三分：曹操夸有中原，孙权雄据江东，先主偏安西蜀，鼎峙者数十年。司马氏兴，篡魏、灭蜀、吞吴，四海一统。晋武帝崩，惠帝继立，庸懦昏愚，贾后乱政，诸王日寻干戈，遂成五胡之乱。刘渊称汉，李特号蜀。刘曜继汉而称前赵，石勒灭曜而称后赵。前秦则苻氏，后秦则姚氏，西秦则乞伏国仁。燕则前有慕容廆，后有慕容垂，西为慕容冲，南为慕容德。其后冯跋据昌黎，又称北燕。凉亦分四：前凉张轨，后凉吕光，南凉秃发乌孤，西凉李暠，北凉沮渠蒙逊。而赫连勃勃据朔方，国号大夏。晋之子孙在北者屠灭殆尽。唯瑯琊王睿系宣帝曾孙，相传其母夏侯妃通小吏牛金而生。当日见中原大乱，遂同西阳王羕等渡江南来，众遂奉之为君。延西晋之统，而弃中州於不问，一任五胡云扰，互相吞噬。於时拓拔珪兴於代北，改代称魏。乘燕慕容氏衰，南取并州，东举幽、冀，国日以大。晋安帝隆安二年即帝位，建都平城，是为道武皇帝。道武殂，明元帝立。明元殂，太子肃立，是为太武帝。其时诸邦皆灭，唯北凉、北燕、夏三国尚存。太武悉平之，除却东南半壁，中土皆为魏有。太武殂，延及文成、献文，国家无事。
　　孝文即位，宽仁慈爱，精勤庶务，以平城地寒，迁都洛阳，改称元氏。性好读书，善属文，诏策皆自为之。好贤乐善，百姓皆安，天下大治。魏世称为极盛。使承其后者克肖其德，则魏业之隆，再传之千世万世，何至一传而后奸雄并起，遂成高氏、宇文氏篡夺之祸哉！贾子曰：「天下，大器也。置诸安处则安，置诸危处则危。」语云：「物必先腐也，而后虫生之。」自古败亡之祸，未有不自朝廷无道始也。
　　话说魏自孝文帝崩，太子恪立，是为宣武帝。帝年十六，不能亲决庶务，委政左右近臣。最用事者，国丈於烈、皇舅高肇。肇又尚帝姑高平公主，与於烈并为领军，手握重兵，权重一时，群臣侧目，虽诸王亦皆畏之。时有咸阳王元禧，系献文帝子，与於烈不睦，见帝宠信他，屡加显职，而身为帝叔反遭疏忌，深怀怨望，府中蓄养丁壮，招纳四方术数之士。与御前直寝符承祖、薛魏孙，黄门侍郎李伯尚，直阁将军尹龙武结为死党，耑待朝廷有衅，从中举事。一日，帝将驾幸北邙，六军从行。禧谓承祖、魏孙曰：「主上出幸，京师虚弱。汝等为侍驾臣，朝夕在侧，图帝甚易。吾起於内，汝应於外，大事可立成。富贵共之。」二人应诺而去。次日，遂集其党数十人，在城西宅内同议起兵。尹龙武曰：「主上虽出，高肇、於烈留守，必有严备，府中兵士何足以济？贸然为之，恐无成而受祸，王宜缓之。」伯尚亦以为不可。
　　於是众皆疑惧，其谋遂寝。
　　再说帝在邙山，因天气酷热，乃止於山之浮屠阴处，摆设卧具，假寐帐中。直寝薛魏孙、符承祖先预逆谋，而咸阳疑惧中止却未知之。魏孙见帝睡熟，将利刃藏於衣底，便欲行刺。走至帐下。见帝容貌如神，未敢下手。承祖从后牵其衣曰：「吾闻杀天子者身当癞，汝何利乎？」魏孙持刀而退。帝开眼见二人密语，形状闪烁，忙即起身。时於烈之子於登亦司直寝，适至阶下，帝遂呼令执之。随驾者俱到，搜出利刃，将二人背剪。帝亲拷问，二人料难瞒隐，大呼曰：「非臣敢反，乃咸阳王教臣如此耳！」帝大惊，遂囚二人於幕下。忽御前军士奏报，拿获一人刘小苟，系咸阳亲卒，来告咸阳反状。
　　帝讯之得实，恐京师有变，深为疑惧。於登奏曰：「臣父为领军，必无所虑。」
　　帝乃遣登飞马入京观之。登至京，其父於烈已下令严备。使登回奏曰：「臣虽朽迈，心力犹足。禧等猖狂，不足为虑。愿帝徐还，以安人心。帝闻奏大悦，谓登曰：「朕嘉卿忠款，赐卿以忠为名。」於是於登改名於忠。帝遂连夜起驾，五更即抵皇城。入宫后，即着於烈父子领兵去捉咸阳。
　　且说咸阳王谋叛不成，心不自安，尚不知事已败露，与两个爱姬申屠夫人、张玉妹宿於洪池别馆。夜半左右来报，有千万马嘶之声从洪池西北而来。
　　王大惊，知事泄，急上马走。二姬及心腹二三十人亦狼狈上马，相从而逃。
　　行未数里，两姬在后，已被捉去。从人皆散，单存尹龙武一人。因向龙武道：「今投何处去好？」龙武道：「不如投梁。」盖其时南朝已易四代，正值梁武开基，故龙武劝其南奔。咸阳不应，龙武道：「我生死从王，今追兵已近，奈何？」行至柏坞岭，於烈父子追及，遂与尹龙武一同被执，解至洛阳。帝命囚之华林都亭，使军士守之。时热甚，帝敕断其水浆，咸阳渴闷垂死，侍中崔光见而怜之，进以酪浆升余，王始苏。
　　却说咸阳兄弟七人：长孝文、次咸阳、三赵郡王、四广陵王、五高阳王、六彭城王、七北海王。昆弟中唯彭城王勰最贤。当日闻咸阳反事，不胜悲悼，因在帝前与诸王大臣共议咸阳之罪，劝帝斥为庶人，幽之内省，尽其天年。
　　帝未决。於烈、高肇共奏道：「咸阳无父无君，死罪难赦。」帝从之，乃命归旧邸，并其妃李氏同日赐死；幽其子女，党叛者皆斩；籍没财产，以赐高、於两家；选其歌姬舞女，充入内廷。有旧宫人感咸阳之恩，作歌悲之。其歌曰：
　　可怜咸阳主，奈何作事误。金牀玉几不能眠，夜宿霜与露。洛水湛湛弥长岸，行人那得渡。
　　其歌流至江表，北人之在南者闻之，无不洒泪。
　　再说彭城友爱异常，当日不能救咸阳之死，心甚惨戚。后又闻其长子元通逃往河内太守陆琇家，琇不念旧恩，杀之，封首入朝，心益悲痛。故不遇朝谒，终日在府闷坐。一日，有天使来召，入朝见帝。帝赐坐，启口道：「有一事劳卿，卿为朕玉成之。朕大婚三载，尚无子嗣。今闻已故皇舅高偃有女秀娥，年十六。前日高平公主来朝，称说其女才色兼备，德貌无双。朕欲纳之，烦卿去宣朕意。」彭城知事出高肇，欲图椒房之戚以固其宠，便奏道：「此系文昭皇后姪女，於陛下为表姊妹，不宜充作妃嫔。」帝曰：「此却何害。朕欲遣卿去者，观其色果何如耳。」彭城不敢违，先至肇家，宣达帝意。
　　然后与肇同至偃府，肇令秀娥出见，果然天姿国色。暗想：「此女入宫，必得帝宠。但眼俊眉丰，恐无淑德。况肇非良善，现已恃宠弄权，将来又得内援，必更横行无忌，贻祸国家。」因即起身相别，回奏道：「此女虽有颜色，但轻盈而无肌骨，恐非受福之人。」帝闻奏，遂置不问。肇知之，深怨彭城。
　　一日，帝坐便殿，直寝於忠侍。帝偶言：「高偃女有美色，彭城言其福薄不可入宫，朕甚惜之。」忠亦与彭城不睦，因言：「彭城误我主矣，此女美丽如仙，岂无异福？」帝遂决意纳之，便命有司具礼迎入。帝见秀娥芳华淑质，光彩动人，后宫罕有其匹，不胜惊喜。是日，即册为贵嫔，宠冠六宫。於是疑彭城为欺己，益加恩高氏。
　　且说魏自孝文以来，崇尚佛教，大兴寺院，王侯贵家女子有入道修行者。
　　武安伯胡国珍之妹在胡统寺为尼，号曰静华真净禅师，以家门贵显住持山门。
　　国珍夫人皇甫氏久无生育，於太和十三载忽然怀孕，生下一女，红光紫气照曜一室，国珍奇之。有卜人赵明者，密令卜之。赵云：「此女大贵，异日当为天下母，但恐不获善终。」国珍大喜，名之曰仙真。此即武灵胡太后也。
　　后夫人又生一女，名曰琼真。夫人早卒，二女皆幼。净师哀其无母，携仙真入寺抚养。仙真渐长，性质聪明，妙通文墨，圣经佛典一览便晓，容色更极美丽。净修初欲收之为徒，恐其不了。年十六，送归国珍。时帝以皇嗣不生，引僧道於朔望日在式乾殿广修善事，召集诸王、驸马、宰辅大臣，讲求佛典。
　　又斋僧众於广阳门以求太子。后亦延召女僧，於后宫诵佛求福。国珍妹净师亦入讲经。於后见其精通佛典，甚加敬重。每入宫辄二三月不出，朝夕谈论，情意投合。一日，后语净师曰：「师在外见有良家女子才色兼备者乎？」净师道：「有。」后问：「谁家之女？」净师道：「尼兄国珍之女。年十七，名仙真，才貌德性，世无其偶。」后曰：「汝能引来一见乎？」净师道：「娘娘欲见此女，尼即带他来见。但宫禁深严，出入恐於未便。」后曰：「汝奉我命有何干碍？」净师应诺而去。遂到胡国珍家，传述於后之命欲见仙真，着他带领入宫。国珍道：「女孩儿家从未识朝廷礼数，如何见得帝后？」净师道：「姪女自幼聪慧，入宫见驾断不至於失礼。况有我在，可以无忧。」
　　因向仙真道：「后命难违，定当从姑入见。汝心惧否？」仙真曰：「后犹母也。以女见母，何惧之有？」国珍、净师闻之皆喜。次日五更起身，遂同净师入宫。宫门上见是净师，往来惯熟，便即放入。净师先至后前奏知，然后带领仙真跪在金阶，行朝拜之礼，口呼娘娘千岁。於后便命平身，召上赐坐。
　　细看仙真，态度端凝，容颜美丽。启口之间不但声音清楚，亦且应对如流，心中大喜。仙真初入大内，不敢久留，便即告退。后以明珠一粒赐之。仙真拜谢。内侍送出宫门，自有家人迎接回府。净师亦欲辞出，於后道：「师且莫归，我尚有话与你说。」未识於后所言何事，且听下回细讲。
第二卷     於皇后暗中被弑　彭城王死后含冤
　　再说於后留住净师不放，净师只得住下，启问有何旨意。於后道：「我因皇嗣未生，欲彩良家之女，以充嫔御。今见汝兄之女才貌若此，正堪作嫔王家。我当奏知官家，纳之后宫。汝意以为可否？」净师道：「此女蒙娘娘不弃，便是莫大之恩了。但臣兄素爱此女，臣尼不能作主，须与臣兄言之。」
　　於后道：「汝兄胡国珍亦朝廷大臣，自当待其心肯，方可相召。卿今速回，与尔兄言之。」净师奉了於后之命，即到国珍家来。斯时仙真方归，正在堂中告诉於后相待之厚。忽报净师至，父女接见，两下坐定。净师道：「方才正宫有命，以嫔嫱未备，欲选淑女，甚爱仙真德性温柔，仪容俊雅，欲奏知天子，纳於后宫。特命我来作合，未识兄意允否？」国珍道：「后虽宽仁，而高妃正当宠幸。我女入宫，恐终见弃，是误他终身了。窃以为不可。」净师道：「兄不忆卜者言乎？进宫以后若生太子，贵不可言矣。」因回顾仙真道：「汝意云何？」仙真道：「身为女子，恨不能置身通显，光耀门闾。入宫倘有遭际，亦可荣及父母，此儿之愿也。」国珍见女已允，不好推却。净师入宫复命。
　　明日，即有天使聘召，国珍只得送女进宫。帝见仙真虽不及高妃之美，而容颜亦复不群，因即拜为充华。后见之，愈加欢喜，拨给宫女十二名，赐居紫华宫。充华自念帝眷若此，朝夕便得承幸。那知正值高妃得宠之时，帝无心别恋，在宫数月，不得见帝一面。於后不悦曰：「帝若无情此女，吾误之矣。」一日，充华来朝，后命之曰：「今日圣驾必来吾所，吾邀帝同至汝宫。汝速回去，设宴以候。」充华领命。未几，帝与后果至，充华接驾。帝赐坐於旁，后谓充华曰：「今日驾来，汝不可不作主人。」充华设宴上来，帝与后上坐，身自陪饮。也是充华福至心灵，顾问之际，语语合意，帝大悦。
　　后曰：「闻汝善箫，试吹一曲佐酒。」充华承命，便取出玉箫吹弄。果然声情婉转，余韵绕樑。帝心益喜，留连至晚，不觉沉醉。后命宫女扶帝入寝，谓充华曰：「今夕承恩，小心侍驾。」言毕起身而去。是夜，充华方沾雨露。
　　至次日，帝始知在充华宫中，追思昨日之事，笑曰：「后真世间贤妇也。」
　　自此充华常得恩幸。六宫闻之，皆颂於后之德，愿其早生太子。未几，后果怀孕，弥月之后，遂生一子。帝大喜。群臣入贺。下诏蠲免粮税，尽赦轻重罪犯，虽谋逆子孙亦蒙释放。於是元禧之子元翼等亦蒙赦出。彭城哀其孤苦，收养在家。
　　元翼年已十七，痛遭家变，泣告彭城道：「父死五年，尚埋浅土，愿叔父怜之，如得奏知天子，许以改葬，虽死无憾。」彭城念其孝心，带领元翼入朝，将改葬咸阳之意乞恩於帝。帝怒曰：「逆臣之子得蒙赦宥，已邀宽典，何得更为渎奏！」深责彭城。元翼归，见帝怒未息，惧有后祸，遂同元昌、元哗乘间南奔，梁武纳之，封其职如父。边臣以闻，高肇因言於帝曰：「元翼之叛，彭城实纵之。」帝於是不悦彭城。肇又因於后生子，帝宠日隆；高妃无出，惧后宠衰，密使人授计於妃，令其害后母子。
　　一日，正遇於后诞辰，众妃嫔皆朝贺，后皆赐宴。帝与后上坐，余以次列坐。宴罢，高妃奏帝道：「妾感娘娘大恩，愧无以寿。明日妾有小酌，欲屈陛下与娘娘驾临迎仙宫，以尽一日之欢，望陛下鉴纳。」帝谓后曰：「不可负妃诚意，朕与卿须领其情。」后依帝言，高妃拜谢。明日，帝与后共宴於高妃所。宴后归宫，后胸中若有宿物，忽忽不乐。三日后，对帝泣道：「妾近有疾痛，患莫能救，恐将长别陛下。愿陛下抚视太子，使得长大，妾万幸矣。」言讫遂崩，年止十九岁。帝甚悲痛，合宫皆哭。众尽疑高妃所害，而不敢言。高妃既害后，微闻宫中人言籍籍，因念太子日后若知，必怨高氏，贻祸不小。适太子有小疾，因密与肇谋，贿嘱御医王显下药害之，太子遂亡。
　　众人共知高氏所为，而帝亦不究。盖自高妃擅宠於内，高肇用事於外，虽於烈父子亦不敢与抗也。
　　肇尤忌宗室诸王，每在帝前百端离间。北海王元祥为人放荡不节，然无大过。与肇不和，肇谮之於帝，言其党结私人，意在谋反。帝信之，收付大理寺，废为庶人。肇密使人杀之。京兆王元愉，孝文第三子，帝之弟也，性气暴急，却爱文学，招延名士，朝野称之。亦为高肇所忌，进谗於帝曰：「元愉近见陛下丧了王子，喜动颜色，谓以次当授天位。近日大散财帛，招合羽党，恐非社稷之福。」又言因瑶姬事常常怨望朝廷。先是元愉正妃於氏，即於后妹。及愉为徐州都督，纳杨氏女，名瑶姬，容貌昳丽，歌舞绝伦，宠之专房，遂疏正妃。妃怨之，还朝诉之於后，且言瑶姬有子，将来必至夺嫡，恐为所制。后怒，立召瑶姬，责其轻慢主母，恃宠无礼之罪。命将所生子归於正妃抚养，姬不从。后大怒，乃剪其发，幽之后宫普陀寺数月，然后放归。
　　帝因后言，亦屡责元愉。元愉深以为怨。故肇言及之，帝闻不能无疑，即下敕收勘。诸王宾客，惟京兆王门下居多，帝怒，斩其最宠者三人，余皆流徙外郡。召王入内廷，杖之五十，出为冀州刺史。左右亲王皆不敢救，唯彭城王泣谏曰：「元愉年纪尚幼，留之京中可加教训。若委以外任，谗间易行。一旦奸人构成其罪，恐陛下不能全手足之爱。」帝曰：「王法无亲。此事叔不要管，朕有一事欲与叔议。」遂命百官尽退，独留诸王赐坐。帝曰：「朕自於后弃世，中宫久虚。今欲册立高妃为后，诸王以为可否？」彭城谏道：「私门贵盛，非国家之福。妃叔高肇身为皇舅，又尚主为驸马，尊荣极矣。居心不公，屡惑圣聪。若复立其姪女为后，於高氏又增一戚，器小易盈，必不利於王家。愿陛下别选名门以正坤位。帝勃然色变，复问诸王。诸王知帝意已定，皆唯唯。盖高妃承宠，帝已私许为后，故彭城之言不入。正始五年七月甲午日，帝临大朝，颁诏天下，册立高妃为皇后。群臣上表称贺。肇因彭城有谏阻之言，益怀怨怒，思有以中之。
　　再说京兆王元愉自以无罪被黜，心怀怨恨。又闻高肇数在帝前谗间骨肉，不胜忿激，遂据冀州反。引司马李遵同谋，诈称得清河王密启，云高肇弑逆，天子已崩，四海无主。为坛於信都之南，即皇帝位，改元延平。引兵向阙，以讨弑君之贼。长史杨灵、法曹崔伯骥不从，杀之。邻郡闻其反，飞马入京奏报。帝闻大惊，谓高肇道：「汝言信不诬矣。」遂命都督李平发兵讨之。
　　先是彭城王曾保举其母舅潘僧固为长乐郡太守。郡属冀州。元愉反，逼之从军。肇便欲借此以为彭城罪，因奏道：「元愉之反，彭城王实使之。现今其舅潘僧固在元愉军中为谋主。彭城将为内应，须先除之，以绝后患。」帝未遽信，谓：「彭城叔先帝尝称其忠，决不至此。」肇见其言不行，暗想欲害彭城，必得其私人首告，帝方不疑。乃密诱其手下中郎将魏偃向、防阁将军高祖珍，引入密室，谓之曰：「汝知尔王反乎？与元愉通谋，令舅僧固助逆，帝已知之矣。」二人道：「我大王素忠於国，必无此事。」高肇曰：「汝等罪同反逆，死在目前，尚有何辩！」二人大惧，伏地求救。肇乃曰：「若欲保全性命，当在中书门下首告彭城反状。不惟免死，且蒙重赏。」二人惧而从之。明日，肇到中书省，二人果来首告。便将首词呈进，奏道：「彭城善结人心，非咸阳可比。今反状已着，若不除之，恐祸生旦夕。昔成王诛管蔡，亦此意也。」帝尚犹豫，肇又道：「陛下若不忍显加诛戮，托以赐宴，召入宫内杀之。」帝然其言，乃命设宴麒麟殿中，遍召王叔王弟同来赴宴。
　　是日，彭城正妃李氏正当临产，天使来召，固辞不去。帝不许，连遣二十余使，相属於道。彭城心疑：「何相召之急若此？莫非帝心有变，将不利於我？」遂进别夫人李氏道：「帝命难辞。看来此行凶多吉少，只怕无复相见之日。」言之泪下。夫人道：「只因吾王谏阻立后，结怨高氏，妾心常怀忧惧。今日此去倘被暗算，奈何？」正忧虑间，忽报天使又至，彭城遂出外堂。方欲登车，内使又报夫人生下一子，请王入视。彭城重复进房，细看新生之儿，相貌端好，歎道：「儿虽好，恐我不及见儿成立。」随取笔写「子攸」两字，命名而出。此子即魏孝庄帝也。於是入朝。帝问：「叔来何迟？」
　　彭城奏道：「臣妻生子，故迟帝召。」帝不语，但命诸王入席，因言：「今日须当畅饮，以副朕怀。」众皆遵旨饮宴。至夜，诸王皆醉。笙歌间作，灯烛辉煌，已是二更时分。华筵狼籍，乐声将歇，皆谢恩求退。帝传旨诸王都不消回府，即在宫中各就安处。帝便起驾入宫。二侍者引彭城入中常寺省，牀帏衾枕无一不备。王虽有酒，却尚未醉，倚牀独坐。良久，有内侍禀道：「时已二鼓，大王该安寝了。」彭城宽去袍带，方欲就寝，忽见左护卫元珍领武士数十，手执利刃，持药酒而入。彭城不觉失色，忙问何事。元珍道：「有诏赐王死」。彭城曰：「我得何罪？」元珍道：「帝以王遣潘僧固私通元愉，通同谋反。有王亲臣魏偃向、高祖珍首告，故赐王死。」王曰：「愿请一见至尊，与告者面质，虽死无怨。」元珍道：「至尊那可得见。」彭城歎道：「此非帝心，必出自高肇意。」武士见其迟疑，逼之立饮药酒。又不能即死，武士持刀刺杀之。时年三十三岁。明日有旨，彭城昨夜饮酒过多，薨於禁中。乃以锦褥裹屍，送之归府。朝臣皆为流涕。妃李氏抚屍哭曰：「高肇何仇，害我贤王？」士民闻之，莫不欷歔歎息。帝知人心哀怨，欲掩杀叔之名，诏百官临丧，厚加祭赠，諡曰武宣。以长子嗣为彭城王，拜李氏为彭城国太妃，以慰其心。自此诸王贵戚莫不丧气，而政权尽归高肇矣。但未识元愉之反作何结果，且听下回分解。
第三卷     改旧制胡妃免死　立新君高肇遭刑
　　且说京兆王元愉反於冀州，起兵三月，邻郡不附。招集乌合之众，屡次丧败。仅据信都一城，将士尽怀离志。忽报朝廷差都督李平领大兵数万来剿，人人丧胆，谁敢迎敌。大兵一到，把四门围住，架起火炮，日夜攻打。李平见他势已穷蹙，便招他投顺，庶可免死。此时元愉内无良将，外无救兵，看看城破在即，追悔无及，只得纳款军门，以凭朝廷处置。李平兵不血刃，遂拔冀州。捷报到京，帝大喜，诏李平班师，解元愉入京。帝聚集朝臣，议元愉之罪。高肇奏道：「逆愉之罪过於元禧，当以禧罪罪之。」帝不忍曰：「朕念先皇爱愉之情，当免其死。」众臣称善。唯肇不悦，退归府中，便遣手下勇士高龙，吩咐道：「汝星夜迎去，一至军中，速将元愉杀死。」嘱李平莫泄，只言怨愤身亡，主上必不见责。高龙领命，飞马而去。行至野王县界，迎着大军，将高肇害王之意，与李平说了。李平曰：「恐非天子之意。」高龙笑道：「彭城尚遭他害，何况元愉。将军违了高公，功劳都付流水矣。」
　　李平从之。高龙入帐见王，王问：「何人？」龙曰：「臣乃高令公府中人也。奉主命，以御酒一瓶，请王自裁。」王泣下道：「我志灭高肇，今为肇杀。将见先帝於地下，必不令高贼善终也。」遂饮药而死，年二十二。李平以病死上闻。帝不省，命以庶人礼葬之。元愉有一子一女：子曰宝炬，后为西魏文帝；女即明月公主。皆绝属籍。瑶姬因为伪后，降敕赐死。左仆射崔光奏其有孕在身，不可加诛，发入冷宫监禁。后胡后生太子，始赦出。帝以李平有功，升授工部尚书。高肇忌之，乃遣其将帅流言平在冀州盗没王府宝物，诈增首级冒功，多不法事。帝怒，斥平为民。是岁大赦，改元永平元年。
　　再说胡充华入宫已及三载，於后在时承幸数次。自高后职掌朝阳，阻绝帝意，妃嫔承恩者绝少。充华之宫帝亦三月不到。一日，宫娥忽报驾临，忙起迎接，见帝便衣小帽，只随内侍二人，悄然而至。帝携充华手曰：「卿为於后所荐，朕忆於后，便即想卿。奈今皇后颇怀嫉妒，绝不似前后宽宏，故今宵私行见卿。卿亦勿泄於后也。」充华拜谢。是夜，宿充华之宫，五更即去。时值八月中秋，嫔妃世妇皆往正宫朝贺。朝罢，众妃先散，充华独后。
　　时月光皎洁，碧空如洗。充华贪看月色，缓缓而归。行至一所，内有高亭画阁，隐隐闻女子笑声。命宫人入视，出云诸夫人在亭上焚香拜祝。充华走至亭外，潜听其语。皆云：愿生诸王公主，不愿生太子。充华上亭与诸妃相见，曰：「贤姊们在此焚香祝天，肯带携小妹一祝否？」众妃笑曰：「此是帝意，命我等拜祝上苍，以广皇嗣。你来得正好，莫负帝意。」充华笑曰：「如此说来，帝意欲得太子也。而贤姊们何以愿生诸王公主乎？」众妃曰：「你尚不知朝廷法度。旧制太子立，必杀其母，以防后日乱政之渐。我等不愿生太子者，实欲自全性命也。」充华曰：「不然，我之祝异於是。」遂跪下祝曰：「愿得生子为太子，身虽死无憾。」众妃皆笑其愚。以后帝每临幸，充华果怀六甲。诸夫人闻之，皆来劝曰：「近闻后亦怀孕。汝何不私去其胎，以待正宫降生太子，然后再图生育未迟。不然子虽生，命难保也。」充华曰：「皇后有德，必生太子。吾近来夜梦不吉，必生女也。诸夫人勿为吾忧。」数月，王后生女，封为建德公主。至永平七月初四日，宫人报充华将产，帝恐宫中有弊，命充华移居宣光殿。是夜，遂生肃宗孝明皇帝，名元诩。生时红光满室，异香透鼻。帝大喜，步入视之曰：「此真后代帝主也。」严斥宫人乳保小心保护，养之别宫。自王后以下嫔妃人等，不得私入看视，即充华亦不许见面。册充华为贵嫔。六宫皆贺，惟有高后不乐。一日，亲至宣光殿，谓胡妃曰：「汝知太於长成乎？」妃曰：「妾自三日后不复相见，今不知也。」
　　后曰：「吾欲视之，同汝一往。」妃曰：「帝有命，不敢去。」后见其不去，亦不往。未几，太子年四岁，帝幸胡妃，宫妃侍宴，帝半酣，谓妃曰：「我将立东宫，汝知之乎？」妃曰：「妾非今日知之，生太子时已知之矣。」帝曰：「朕所以迟立东宫者，为不忍杀汝也。奈势不可缓何，当与汝长别矣。」
　　妃曰：「太子国之本也。愿陛下速立太子，以固国本。岂可惜妾一人之命，而使储位久虚。」帝见其慷慨无难色，恻然久之，歎曰：「汝既真心为国，我亦何忍杀汝。」妃叩首拜谢。於是遂立元诩为太子，大赦天下，改旧制，赦胡妃之死。
　　然魏自彭城枉死，高肇代居太师之职，连岁大旱，民多饿死。肇擅杀囚徒，恣行不顾。帝弟清河王元怿意甚不平。一日，侍宴帝前，清河谓肇曰：「昔王莽头秃卒倾汉室，今君身曲恐终成乱阶。」肇不答，群臣皆愕。帝亦不以为意。其时有梁国降将李苗奏帝道：「西蜀一方，梁无兵将守把，乘虚可取。」帝大喜，因与高肇定取蜀之计。发兵二万，以高肇为征蜀大元帅，统领诸将而去。那知高肇领兵去后，帝忽不豫，病未数月，崩於式乾殿，年三十三岁。遗诏立太子，高阳、清河二王，太师高肇辅政，乃延昌四年正月初六日也。时高肇未归，国事皆决於二王。商议扶立新君，中尉王显欲请娘娘懿旨，方召太子，左仆射崔光进步言曰：「天子崩，太子立，国之制也，何待皇后主张？」二王以为然，遂同崔光亲到东宫，叫内侍侯纲传言宿卫，请太子起驾，到式乾殿临丧。二王欲待天明召集文武，然后即位。崔光曰：「不可。天子年幼，宜即正位以安众心，不须待天明也。」二王从之，乃引太子登显阳殿。崔光摄太尉而进冠袍，侍中元昭跪上玺绶，奉太子升御座即帝位。諡帝曰宣武，尊高后为太后。诸王及大小臣寮皆北面称贺。山呼已毕，天子离下龙亭，换了孝服，至灵所举哀。诸臣陪哭。五更钟响，满朝文武齐到，知天子已崩，新君登位，皆先朝拜新君，后行丧礼。是日，后及嫔妃皆来赴哀，新帝就於丧所，拜见太后。后见新君已立，暗想：「彼尚未识所生，不如杀却胡妃，日后自然以吾为母。」便遣内侍刘腾，授以快刀一把，曰：「汝到宣光殿将胡妃诛死，回有重赏。」刘腾领旨，飞奔宣光殿来。胡后赴哀才回，忽见中宫内侍刘腾手执利刃，来至宫中曰：「娘娘有旨，先帝殉葬无人，欲取夫人之命。」胡妃大惊曰：「你来杀我，不过为高后出力，独不思天子是我所生。你杀天子之母，日后君王知道，只怕你灭门不久。」刘腾听了，默然半晌，忙跪下道：「此实奉主差遣，非乾小臣之事。但小臣去了，娘娘别遣人来，夫人祸终不免，奈何？」胡妃道：「你能救我无事，后必重赏。」刘腾道：「夫人且紧闭宫门，休轻出入，待小臣且去商之。」遂寻着内使侯纲，说知其故。纲曰：「吾与汝去见领军於忠，可以救之。」遂往见於忠，告之以故。忠曰：「皇后势倾宫掖，当与崔太傅计之。」往见崔光，言高后欲杀胡后，将何以救。光曰：「宫中不可居，领军可领禁军三十骑，入宣光殿，护送东宫，则后不能害矣。」於忠如其计，妃遂避入东宫。刘腾回禀高后，只言寻觅不见。高后道：「彼岂预知奴意而先躲避耶？且俟太师回朝再商便了。」
　　话说二王奉遗诏辅政，恐怕高肇回朝仍复当国，则权势不敌，必被其害，不若先去之，乃假皇后手敕：「天子幼冲，门下万几之事，悉听二王处分。」
　　因问光去肇之策。崔光曰：「召他回来，削去兵权，勒归私第可矣。」乃以哀诏付肇，命即班师，肇至绵竹，蜀地已下数十城。忽接诏旨，知天子已崩，太子即位，大惊，恸哭良久。留偏将守绵竹，班师回朝。二王闻肇将至，欲就杀之，乃伏武士邢豹等二十余人於大行殿东序，摩利刃以待。肇至中城，高平公主使人迎之。肇曰：「吾未赴哀。」尚不回府，改服麻衣，至梓宫前伏地举哀。哀毕起身，忽见内侍数人云：「二王有请。」遂引入中常寺省。
　　肇失惊道：「我何至此？」邢豹道：「此彭城王死处也。彭城王在地下等太师对证，请从此死。」肇曰：「汝小人何敢杀我。」邢豹喝令武士动手，遂将二丈白绫套肇颈上，立时绞死，回报二王。二王道：「今再泄彭城之怨矣。」
　　以小车一乘，命豹载归其屍。高平公主见之大哭，谓邢豹曰：「二王杀之何太急？」邢豹曰：「当日杀彭城亦太急。」公主默然。
　　是日，高太后闻肇已回，只道赴哀之后必来进谒，至晚不见入宫，便召守门内侍问曰：「太师曾谒梓宫否？」内侍答道：「已谒。」又问：「今何在？」内侍道：「想在朝堂议事未了。」后因自忖道：「帝虽晏驾，大权仍归肇手，诸王断不敢有异议。等他进见时，设一良图，扶我临朝，便可任所欲为，不怕胡妃异日夺吾权去。」高后正在妄想，秉烛以待肇至。那知起更以后杳不见到，坐在宫中等得不耐烦，吩咐内侍道：「快到朝堂，宣召太师进宫相见。」内侍去不多时，慌急奔回，告后曰：「娘娘不好了！太师谒过梓宫，已入中常寺省赐死矣。」后曰：「谁杀之？」曰：「诸王杀之。」后惊骇欲绝，大怒曰：「我为帝母，宫中惟我独尊。肇即有罪，亦应禀命行诛。乃先帝骨肉未寒，诸王擅杀大臣，目中宁复有我耶？必到梓宫前哭诉先帝，究问诸王肇有何罪，而竟置之死地，看他有何理说。」忙即带了宫女数人，也不及乘辇，愤愤走出宫来。斯时内侍刘腾正在宫外，见高后欲到前殿，向前跪下道：「娘娘且请回宫，听奴婢一言。」后於是止步问之。但未识刘腾所言若何，且听下回分解。
第四卷     白道村中困俊傑　武川城上识英雄
　　话说太后怒高肇之死，欲临前殿与诸王争论，内侍刘腾跪止道：「娘娘息怒，听奴婢一言。窃闻诸王所以杀太师者，特为彭城报仇。彭城前日无罪而死，故太师今日亦无罪而见杀。诸王以此为罪，娘娘何说之辞？且太师一死，大权已失，娘娘虽为太后，诸王宁肯俯首听命？娘娘此时唯有高居深宫，勿与外事，庶可长保福禄也。」高后听了刘腾之言，悚然歎道：「只知威权长在，那晓竟有此日。」於是含泪回宫。次日，忽报胡太妃来谒。盖胡妃自高肇死后，诸王迎归旧宫，尊为太妃，故来朝见太后。后见之，惊问曰：「数日何在？」太妃再拜曰：「妾前赴哀归去，忽见先帝谓妾曰：「早归东宫，此间不可居也。』妾惧，故避祸耳。」太后默然。太妃带笑而去，去后暗嘱诸妃嫔御，皆以危言怵之，谓住在宫中必为妃所害，性命不保。高后亦知结怨已深，常怕胡妃报复，闻众人之言，心益自危。又想：「诸王大臣皆与高氏作对，将来祸生不测，决无好处。不如及早寻一退步，以保余年。」因思：「先帝所造瑶光寺极其壮丽，幽房曲院不异王宫。在寺者皆贵官女子、王侯妃妾，可以安身。」乃传谕内外，欲往瑶光寺落发为尼，择日出宫。六宫泣送，太后亦悲哀不已，惟胡太妃不出。诸王群臣遂各上表，尊太妃为太后，居崇训宫。天子率百官朝贺。
　　时於忠有保护太后之功，遂恃宠用事，谗害正人，百官侧目。欲杀高阳王，以夺其权，崔光苦止之。高阳惧，称疾求退，忠遂出之归第。
　　时群臣忧天子年幼，耳目易蔽，以太后有才识，咸请太后临朝听政。后大喜，遂升前殿，朝见百官。封其父母亲族，赏赐巨万。太后天性聪明，多才有智，亲览万几，手披笔断，事皆中理。一日，坐崇训宫，诸王大臣皆侍。
　　问及时政得失，曰：「有不便者，诸卿当一一言之，毋有所隐。」任城、清河二王奏道：「娘娘听政以来，事无不当，万民悦服。唯领军於忠内托大功，招权纳贿，恐伤圣化。」时於忠亦在殿，跪伏求辩。后即命退，出为山东冀州刺史。又诏高阳复位供职，曰：「於忠谗汝，今无妨也。」满朝文武无不钦服。先是太后幼时，有术者言其极贵，但不获善终。今富贵已极，前言已验。每以后言为疑，欲大修佛事以禳之。魏自宣武奉佛，庙寺遍於都中。太后临朝，倍崇佛法。造永宁寺，建九级浮图。殿如太殿，门似端门。铸金像一尊，长一丈六尺，又如人长者十尊。珠像三尊，长一丈二尺。僧房千间，饰以金玉，光耀夺目。浮图高九十丈。超度僧尼十万余人。自佛法入中国，未有如此之盛。工费浩繁，国用日虚。於是百官停俸，军士减粮，以助佛事。廷臣贪污，纪纲渐坏，不及初政清明矣。今且按下不表。
　　单说当初晋代有一玄菟太守，姓高名阴，本勃海蓚城人。阴子名庆，因晋乱投於慕容燕氏。庆生寿，寿生湖，皆仕於燕。及魏灭燕，湖降魏，为右将军。湖有四子，皆仕於朝。湖卒，次子高谧官为治书御史，坐事落职，黜为怀朔镇戍卒。谧至怀朔，定居於白道村。有三子：长曰优，年十八，娶妻山氏。次曰树，娶妻韩氏。幼曰徽，年七岁。一日，谧谓长子曰：「今国法严重，我虽迁谪於此，然罪臣之家，恐终不免於祸。今付汝金，以贩马为名，领妇出雁门居住。数年之后，或遇大赦，乃可归家也。」优依父命，携其妻子以去。谧自长子去后，居常忽忽不乐。又初至北地，水土不服，三年遂以病卒。树丧父后，浮荡过日，家业渐废。其弟徽志度雄伟，及长，见家道飘零，不欲婚娶。游东定城，以才艺自给，或一二年不归。树有女云莲，年十四，有容色。一日，同侍女游於后园。园有荷亭，可以外望。云莲倚窗而立，见一翩翩年少坐马而来，忙即避进，已被少年看见。你道少年何人？姓尉名景，字士真，恒州人氏。其父名尉长者，积祖富厚。景年十八，未娶，性不喜读书，工骑射。其时射猎於白道村南，经过高氏之园，见女子甚有容色，心甚慕之。差人察听，云系高侍御家，侍御已故，此女乃其次子高树所生。
　　景回家告知父母，遣媒求娶为妇，树许之，云莲遂归尉氏。以后高树家道日衰，只得将田园产业变卖存活。村中皆笑其无能，而屋上常有赤光紫气腾绕其上。一夜，村中见其家内火光烛天，疑为失火，共往救之，而树妻韩氏房中产下一子，众以为异。树乃大喜，因名之曰欢，字贺六浑。北齐高祖献武帝也。欢生二月，母韩氏病卒。其姊云莲哀其幼而失恃，禀父携归养之。树自妻子亡后，益觉无聊。后乃续娶怀朔镇民赵文乾之妹为室。赵氏勤於作家，得免冻馁。后生一女，名云姬。
　　且说贺六浑依身尉家，日渐长大。魁伟有度，容貌端严，眉目如画。居常食不立进，言不妄发。尉景夫妇爱之如子。七岁教之从学，十岁教以武艺。膂力过人，精通骑射，遂习鲜卑之俗。年十五云莲欲为聘妇。有与六浑同学者名韩轨，其妹曰俊英，甚有颜色。云莲遣媒求之，韩母谓媒曰：「吾闻高郎贫甚，依尉家存活。其父浮荡废家，其子亦必不能成器。吾女岂可嫁之。」
　　韩轨私向母道：「母言差矣。吾观朔州富家子弟，皆不及贺六浑。此子必有食禄之日，奈何弃之？」母竟不许。媒至尉家，以韩母谢绝之言告知云莲。
　　云莲怒道：「如何轻量吾弟若此？」遂以告欢。欢亦怒道：「大丈夫何患无妻，姊勿以为忧也。但吾在此被人轻薄，今欲别姊归家，图一出头日子。」
　　云莲闻其要归，不觉流泪道：「汝虽聪俊，其如年尚幼何？」六浑亦下泪道：「姊犹母也，何忍轻别。但吾意已决，不能再留矣。」时尉景已为怀朔镇队主，到家见妻子有泪容，问知其故，曰：「吾扶养六浑十五年矣。今欲归去，吾亦不便强留。但年纪尚小，不能如鲜卑人杀人战斗为事。」妻曰：「此子失於慈养，日后当使经营家业，何以战斗为？」景歎曰：「汝妇人不识道理。男儿生天地间，当杀贼立功，以取富贵，奈何区区求小利乎！」言罢，以弓箭宝剑赠之。六浑再拜而受。遂亲送六浑归家。树见之大喜，谓士真曰：「累汝多矣。」置酒相待而别。赵氏见之亦喜，爱如己出。一日，高徽从京师回，见六浑气度轩昂，大喜。相聚数月，恩义甚厚。闻朝廷以武选取人，徽欲与姪俱往。六浑以父年五十，又官司征流人甚急，不敢行。徽乃独往，其年中武举，授职羽林统骑。树闻报，合家欢喜。六浑自此游猎为生，益习骑射。
　　再说代郡平城本系魏之旧都，朝廷宫阙、王侯贵戚之家皆在其内。时山蛮反乱，云、朔二州常被攻掠。朔州官吏悉发流人当军，以卫平城。六浑年已二十，代父往平城应役。先是平城有富户娄提，家财百万，僮仆千余，性慷慨，好周急人。士大夫多称之。太武皇帝时以功封真定侯。长子袭爵，次子随驾洛阳。幼子曰内乾，亦得武职。别居於白道村南，雕樑画栋，花木园亭，拟於公侯。正室奚氏生女曰惠君，归段荣为妻。继娶杨氏生女曰昭君，男曰娄昭。又妾王氏生男名娄显，妾李氏生女曰爱君。昭君相貌端严，幼有异识，内乾夫妇尤爱之。一日，欲探其兄真定侯，挈其眷属到平城来，僮仆车马无数。正值蛮寇作乱，镇将段长把守门禁甚严。内乾至，日已晚，不得入。真定侯闻知，亲自上城与镇将说了，遂开关放入。内乾与夫人子女只得一齐登城，与真定侯、镇将相见。因车骑尚未尽入，故在城上少坐。斯时六浑当军，执刀侍立镇将之侧。昭君顾见，不觉吃惊，自忖道：「此子身若山立，眼如曙星，鼻直口方，头上隐隐有白光笼罩，乃大贵之相。奴若嫁了此人，不枉为女一世。」然身为女子，怎好问其名性。少顷定侯起身，内乾眷属一同归府。当夜设宴管待。定侯见昭君容貌超群，谓内乾曰：「姪女容貌若此，须择佳婿，非王侯贵戚、富家子弟，不可轻许。」昭君此时正欲识英雄於贫贱之中，闻之默然不悦。款留数日，内乾一家复归白道村。
　　昭君回来，一心常念执刀军士，苦无踪迹可访，怅望之怀时形颜面。后有来议亲者，内乾欲成，则昭君忧闷不食。父母知其不愿，置之。如此数次，莫测其意。侍婢兰春性伶俐，见昭君愁怀不放，私语昭君道：「小姐有何心事，郁郁若此？今日无人在此，何不对小婢一说，以分主忧。」昭君见问，歎口气道：「我岂不知女子终身不可自主。但所归非人，一生埋没，故誓嫁一豪傑之士方称吾怀。前到平城，汝不见一执刀军士乎？此真今之豪傑也。吾欲以身归之，但未识其姓名居止，故心常不乐。汝能为吾访其下落，便可分吾忧矣。」兰春笑道：「小婢亦曾见之。若果姻缘，自然访得着，小姐何必忧心。」却暗思：「此子吾曾见之，容貌虽好，难道富家子弟倒不及他，小姐如何想要嫁他？且军士甚多，何从访处？」一日，偶至外厢，听见众人纷纷说道：「蛮寇平了，守城军士都已回家。」兰春道：「此处亦有当军的么？」众人道：「怎么没有？西邻高树之子贺六浑才去当军而回。」兰春暗想道：「小姐看中者莫非就是此人？我去一看便知。」遂悄悄走至高家。赵氏见之，便问：「小娘子何来？」兰春道：「吾是娄家使女。闻你家大官人解役而回，来问蛮寇平定消息。」六浑正在房中走出，兰春一见，果是此人。
　　观其相貌不凡，假问数语便辞而去。其妹云姬送出。兰春曰：「你兄有嫂否？」
　　曰：「未娶。」问：「年几何？」曰：「二十岁。」兰春回来，忙报於昭君道：「那人吾已访着，乃是西邻之子，姓高名欢，又名贺六浑。相貌果然不凡，但家贫如洗，恐不便与小姐为耦。」昭君闻之，喜曰：「吾事济矣。」
　　乃命兰春通意六浑，教他央媒求娶。兰春道：「这却不可。小姐深闺秀质，保身如玉。若使小婢寄柬传书，一旦事露，不但小姐芳名有玷，小婢亦死无葬身之地。愿小姐三思。」昭君道：「吾岂私图苟合者，只恐此身埋没於庸才之手，故欲嫁之，以伸己志。你若不遵我命，则误吾终身矣。」兰春恐拂小姐意，乃应诺。少顷，杨氏院君到房，谓昭君曰：「今有怀朔将段长，前在平城曾见汝面，今托媒到来，为其长子段宁求婚。此子年方十七，才貌佳俊。汝爹有意许之，你意下如何？」昭君不答。问之再三，终不一语。
　　忽一日惠君归，又言平城刘库仁富拟王侯，为其次子求婚於妹。内乾夫妇曰：「豪门求婚者甚多，观汝妹之意终不欲就，汝为吾细问之。」惠君进房见妹，细叩其不欲对婚之故。昭君曰：「小妹年幼，不欲远离父母耳。」
　　惠君信以为然。惠君走出，昭君私语兰春道：「事急矣，汝速为我图之。」
　　兰春奉命，潜身走至高家。正值六浑独立堂上，见兰春至，问有何事到此。
　　兰春轻语道：「吾小姐有话致意郎君，敢求借一步说话。」六浑退步而入，兰春随至僻所，细将昭君之意告之。六浑曰：「贫富相悬，难於启口。致意你主，六浑不能从命。」兰春归，以六浑之言告知昭君。昭君道：「无妨，彼为贫，故不敢求婚。我以私财赠之如何？」遂取赤金十锭、珠宝一包，命兰春送去。时外堂正值宴会，家中忙乱，兰春乘便来至高家，走入书房，见欢独坐，将金宝放於桌上，曰：「此物为君纳聘之资。」言毕即去。六浑又惊又疑，恐怕人见，只得收藏箱中。盖六浑与昭君虽在平城略见其容貌，初无爱慕之意，今见昭君属意於己，心上委决不下。又念：「前缘分定，亦未可知。待禀知父母，央媒求合便了。」但未识两下良缘毕竟成与不成，且听下回细说。
第五卷     怒求婚兰春受责　暗行刺张仆亡身
　　话说贺六浑乃是一代人傑，素负经济之才，常怀风云之志。当此年富力强，方图功名显达，岂肯志在室家。然龙潜蠖伏，辱在泥涂，茫茫四海，无一知己。昭君一弱女子能识之风尘之中，一见愿以身事，其知己之感为何如。
　　况赠以金宝，使之纳聘，尤见锺情，岂能漠然置之。但儿女私情，难以告知父母，故此迟疑。隔了数日，昭君不见高家求亲，又差兰春走来催促。其时六浑不在家中，却遇见其父高树。树问：「何事至此？」兰春道：「欲寻你家大官人说话。」树颇疑心，便道：「小儿有事，往朔州去了，三日后方归，有话不妨便说。」兰春暗料求姻之事，六浑定已告知其父，因遂以来意告之。
　　树闻之大惊，含糊应道：「待他回来，我与他说。」兰春别去。树辗转不乐。
</div>
    <div class="pagination">
<a href="南北史演义_page8.html">上一页</a><span>...</span><a href="南北史演义_page4.html">4</a><a href="南北史演义_page5.html">5</a><a href="南北史演义_page6.html">6</a><a href="南北史演义_page7.html">7</a><a href="南北史演义_page8.html">8</a><span class="current-page">9</span><a href="南北史演义_page10.html">10</a><a href="南北史演义_page11.html">11</a><a href="南北史演义_page12.html">12</a><a href="南北史演义_page13.html">13</a><a href="南北史演义_page14.html">14</a><span>...</span><a href="南北史演义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
