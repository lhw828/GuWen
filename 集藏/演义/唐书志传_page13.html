<!DOCTYPE html>
<html>
 <head>
  <meta charset="utf-8"/>
  <title>
   唐书志传 - 第 13 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐书志传 - 第 13 页/共 15 页
  </h1>
  <div class="content">
   原来吐蕃乃吐谷浑西南别种，未尝通中国。其王称赞普浴，不言姓氏。王族皆曰“论”，称官族皆曰“尚”。贞观五年，遣使入贡。听得大唐遣使将金帛到国，赞普浴聚部落拆书观看，见书内令起兵袭吐谷浑之后。与帐前尚里吉商议。尚里吉曰：“往年大王入贡中国，天子厚意接纳。今大军深入绝漠，求救内应，安得不从？大王若擒吐谷浑以献唐主，必重待我等也。”赞普浴依其言，即起本国骑兵三万，就着尚里吉统领，密密出蓬海，以应唐军。尚里吉领兵去了，不在话下。
　　却说吐谷浑知的唐兵已屯积石界口，只是不能攻打，天柱王与众部落议曰：“李靖便有神机妙算，亦进不得此来矣。今我等守此，足可报二败之耻。”言未毕，忽报：“唐兵已占了石积左隘，杀了守兵，鹿角尽被烧毁。”伏允大惊曰：“唐军何神异也？若杀入来，吾妻子亦休矣！”天柱王曰：“事急矣！只得与唐兵决一死战。岂能束手受缚？”是日，宰马杀牛，大赏部落，候与唐兵交战。游骑报：“蓬海一彪人马，尽打吐蕃旗号，杀气冲天，从海东而来，不知何处军马。”天柱王正待遣人打探，尚里吉引三万兵径入营中，早有人认得邻国人马，报入帐中，众皆迎接。尚里吉曰：“闻君辈被唐兵所困，本国遣吾来助战。”天王大喜曰：“邻国助我，战必胜矣。”即安排筵席，管待尚里吉人马。
　　酒至半酣，尚里吉大喝一声，左右二十骑健虏近前，把天柱王捉住。高牙尉却待要走，被尚里吉一枪搠死，营中一时发作起来，谁敢近前？里吉扬言曰：“同降在唐者免诛戮。”众部落皆曰：“情愿纳降。”里吉入帐中，即将伏允妻子监在一边，惟有伏允见势不好，早与数十骑走出积石山去了。天柱王愤怒曰：“免死狐悲，物伤其类。吾与汝等无仇，何故相擒而助外人也？”尚里吉曰：“吾国主感唐天子之恩，无可以报。汝今是反臣，故当献之。”于是开了路口，放唐兵入石河源。李靖诸将已取了虏营，升帐坐定，尚里吉解吐谷浑妻子共三十余人，及其臣天柱王、丑豹军等入拜，具言：“某等得总管书来，着引兵袭吐谷浑之后，为内应。不敢忘中国恩泽，今航蓬海径入敌人巢穴，故擒其部落以献。只走脱吐谷浑主伏允，逃奔荆蛮去了。”李靖劳而遣之，不在话下。



　　第七十节　高甑生计诬李靖　唐太宗分任诸王
　　靖却令驱其子顺与天柱王等入，责之曰：“吾大唐天下无一处不来庭者，何独尔国自专一隅，驱犬羊之众，戕我良民。今日擒来麾下，复望生乎？”顺叩头而泣曰：“吾虽化外之民，颇知礼义。吾父伏允尝起叛中国之心，某因苦谏不从，凡事皆出于天柱王，致天兵来讨。今巢破势亡，捉于军前，生死由于总管也。”言甚悲切。靖曰：“吾今饶汝等之命，各人心肯伏乎？”顺等泣而谢曰：“子子孙孙，皆感生成之恩。安得不伏也？”靖请顺上帐，设宴作贺。就令顺永远为吐谷浑之主。所得土地，尽皆还之。诸将皆谓远夷难以征服，今于盛夏，劳师屡月，而致其部落。若复纵之，恐久后滋蔓，又将叛也。靖曰：“戎狄亦人也。岂不惜命哉？今既降而诛之，是伤天子好生德也。今复纵之，使为一隅之主。亦中国盛事矣。何必尽戮之哉？”众将请之不已，乃令将天柱王推出枭首号令。其余皆免诛。后来李靖班师，国人立顺为可汗。唐太宗诏以为西平郡王。静轩先生有《古风》一篇，赞李靖之功曰：
　　师药仪容秀且奇，声如钟韵彻云衢。喜来起作《唐霖雨》，怒后便把周戈挥。职列中官心每激，突厥初平烽火息。忽朝绝域鼓频催，扰乱中原成祸孽。九重震怒诏平夷，厉应前驱义弗辞。勇敢岂居廉颇下，骁雄可与马援齐。羽书递急临衙府，指挥猛士驱貔虎。胡沙猎猎寒凄凄，年迈寸心惟报主。风吹画角出山溪，电闪旌旗白日低。队伍严明胡胆落，披开黑雾运神机。蠢彼戎蛮何足介，势如破竹亟危殆。腥臊血溅污征衣，滚滚黄尘迷野塞。海风竟作朔风威，须臾霜雪降其时。将军冀建功勋业，穴中蝼蚁岂能支？蜂屯部落穷无倚，义士忠臣心不死。弯弓晨入石源中，扫尽妖氛咸北指。愁云茫茫塞草寒，月轮斜挂白狼山。一朝挽却天河水，自是征人洗甲还。出将入相居皓首，万丈虹光射斗牛。功勋赫赫庄皇威，整顿乾坤济时了。万里疆场白骨枯，近来残照夕阳孤。玉关回首当年恨，曾有渔樵访问无？
　　秋八月，李靖班师，与诸将会议曰：“今大寇既平，吾与诸君将人马仍分为两路：副总管高甑生与侯君集、任城王道宗，从赤太原出盐泽道，安抚未顺余寇；我一军出大非川，复从伏城而回，皆于关中取齐。”甑生等依其议，传令拔寨，离了吐谷浑。顺等赍送羊马共二百口，金宝之类二十车。靖皆不受，顺再请以为饷军之资，靖乃命典书簿官吏，每受其三分之一。顺与众人只送出旧营遣回。靖三军出得旧营，径望伏城而回。果是得胜军兵雄似虎，回鞭敲凳马如龙。大军行了数日，已近伏城。捷音早报入长安。太宗差黄门官迎接。靖三军屯扎关中，侯高甑生人马会齐朝见。甑生一连失期五日。太宗闻靖军已到关中，诏屡下促朝。靖次日只得先朝见，具奏：“吐谷浑全兵被俘，臣以陛下之德谕遣之。惟戮首恶者一人天柱王。”太宗大悦，谓曰：“卿南平吴，北破突厥，今西走吐谷浑，而大定其国。卿之劳，谁不知之！久后论功受赏，自有公处也。”靖曰：“仗陛下之威而成此功，何敢望赏。”
　　靖又奏：“副总管高甑生与臣分路班师，今犹未到，必有扰劳于民，乞陛下递诏促之。”太宗允其言，辄下敕书，沿路递送，以催甑生回军。又过四日，甑生之兵始到关外。闻李靖已入长安十日，甑生惧罪，漏夜入长安朝见。太宗怒曰：“卿乃吾之初识，与李靖同日班师，何如后期？沿路应给官军之民，不胜疲劳，公安坐曾不为意！”甑生失次，唯顿首请罪。上命之退。及出，汗沾浃背。甑生归第，心中深恨于李靖曰：“吾与汝同事之人，何得在帝前奏我哉？此必报之！”令人请殿中侍御史刘程文来府，与之谋曰：“李靖自恃功高，比来得宠于上。日前奏我后期之过，致圣上嗔怒，此仇岂肯干休！”程文曰：“公察靖曾有私处，吾当协力谄之，上必听信。去靖之位，亦非难事。”甑生曰：“他无所知，比征吐谷浑，受顺可汗七车金宝，唯此可以证之。”程文曰：“来日公先奏，吾亦助言。”二人商议散去。
　　次日，甑生入奏曰：“李靖承王命出征，仗陛下之威，竭诸将之力，平伏吐谷浑。大军班师之日，伏允子顺赍送金宝七车，靖受之而付书簿，密与顺私语始别。臣观李靖，外为陛下诈忠，内实有通谋之情。乞推勘以抑其不轨。”太宗默然。御史刘程文谄之曰：“李靖自以有不世之功，欺弱朝廷，因与外夷通谋欲叛。此事或有之也。”太宗顾谓房玄龄曰：“公等推有此事否？”玄龄曰：“臣不敢以私意料人。日前陛下征吐谷浑，以李靖老迈。靖至臣家，谓吾曰：‘吾虽老，尚堪一行。’今果成功。以此言证之，足明靖有忠于朝廷也。”太宗曰：“靖果有叛，不在于老年。朕不令人按之，恐无以报群下；按之无状，然后治诬者之罪，则公论自定矣。”高甑生怀惧而出。
　　上遣中书舍人温彦博按靖反状。彦博承诏，察录靖征讨事迹，皆其经历。出兵交战俱有文簿可验，并所得粮饷金银，支给军士，一一明白，并无叛状。彦博录之上闻。太宗大怒曰：“高甑生自有罪过，何得离间我君臣哉！”诏问以诬告，论减死罪一等，罢职徙边外为民。御史刘程文附亲逆，削其官职。群臣言：“甑生秦府功臣，宜宽其罪。”帝曰：“国家功臣多矣，若甑生得免，则人人犯法，安可复禁乎？”不听。李靖为甑生之诬，自是阖门，杜绝宾客，虽亲戚亦不得见耳。
　　贞观十年二月，太宗以吐谷浑既平，设太平宴，重赏将士。宴罢退居便殿。顾侍臣房玄龄、魏徵在立，上因谓之曰：“朕往年与公等议封建之计，虽著为令，尚未及行。今外夷多事，宜即颁诏。令中书省拟藩镇上闻，朕将亲遣之行。”魏徵曰：“陛下经营远虑，愚臣之所不及。中书省拟议藩镇而授之，恐诸王有争上下。陛下须当廷佥升，命中官喝名唱之，诸王亦无异议也。”上从之，召荆王元景等十四人，当朝廷，帝亲点授藩镇之所，俱为都督。各王得镇所，皆谢恩而出。元景授河南都督，过数日入朝辞太宗。太宗问之曰：“御弟犹未出长安乎？”元景曰：“臣受命已后，心亦不安。但于陛下有恋恋不舍，所以迁延未行。即今辞出，一二日就临任也。”太宗曰：“兄弟之情，岂不欲常其处耶？但以天下之重，不得不出而分理之。朕之诸子尚可复有，独汝兄弟，不可再得。”言罢，因流涕呜咽不能止。诸王亦各洒泪而别。次日，皆离长安，走马上任去了。
　　独有魏王泰为相州都督，不肯赴官。近臣奏闻，太宗曰：“泰好文学，既不肯赴官，朝廷岂无事理乎？”即命于泰府中别置文学馆，召引天下俊秀，日与讨论时政奏闻。魏王虽是得太宗宠爱，诸大臣多轻视之。上颇知其事，召诸大臣责之曰：“隋文帝时，大臣皆被诸王挫辱。今我若纵之，岂不能折辱公等耶？魏王泰，朕所爱者也，尔众臣何得轻慢之？”房玄龄等皆伏谢。魏徵正色曰：“若纪纲大坏，固所不论。今遇圣明在上，魏王必无折辱群臣之理。隋文帝骄其诸子，卒皆夷灭。陛下安足学？”太宗悦曰：“朕以私爱忘公义。及闻公言，方知理屈。人主发言，何得容易乎？”王珪曰：“臣尝奏三品以上之官，途中若遇亲王，即下乘以执人臣之礼，甚非礼体。陛下曾不之听。是言岂易发哉？”太宗曰：“卿辈轻我子耶？”魏徵曰：“诸王位次三公。今三品官皆九卿八座，为王降乘，诚非所宜。”上曰：“人（天）命难期。万一太子不肖，安知诸王不为公辈之主乎？”徵曰：“自周以来，皆子孙相继，不立兄弟，所以绝庶孽之窥窬，塞祸乱之源本。此为国者所深戒也。”上乃从徵之奏。
　　夏六月，魏徵屡以目疾不能趋朝，上表固辞退位。上不得已，以为特进知门下省事，参议得失。房玄龄亦因求退，上近来颇疏玄龄，允其退职。是时长孙皇后得疾在宫，太子侍立榻前。见后呻吟不安，奏曰：“臣请皇上赦天下罪人，度僧道，入法门，祈禳娘娘。”后曰：“死生有命，非智力所能移。赦者国之大事，不可屡下。道释异端之教，蠹国害民，皆皇上平素不为。奈何因吾一妇人，使皇上为平昔不为之事乎？”太子因是不言。



　　第七十一节　马周上章陈王道　魏徵进疏法唐虞
　　后病势未见减退，日渐沉重，自知不可起也，遂请太宗入寝榻嘱之曰：“臣妾疾甚危殆，料不能起。但陛下宜保圣躬，以安天下。房玄龄事陛下已久，小心慎密。苟无大故，不可弃也。妾之家族，因缘以致禄位，非其才德可称，是辈易致颠危，赖陛下保全之，慎勿与之权要。妾生无益于人，死后勿高丘垄而葬，劳费天下。但因山为坟，器用瓦木可也。更愿陛下亲君子，远小人，纳忠谏，辟邪佞；省作役，止游畋，则妾死无恨矣。”又顾太子曰：“尔宜竭尽心力，以报陛下付托之重。”太子拜曰：“敢不遵娘娘之命！”后嘱罢遂崩于长乐宫，年三十六岁。
　　后长孙氏，河南洛阳人。隋右骁卫将军晟之女。性仁孝俭素，好读书。尝与上从容商略古事，因而献替，裨益弘多。抚视庶孽，逾于所生。妃嫔以下，无不爱戴。训诸子，常以谦俭。为太子乳母以东宫器用少，请奏益之，后不许，曰：“太子患德不立，名不扬，何患无器用耶？”尝采古昔妇人得失事，为《女法》三十卷。皇后既崩，次日宫司以后所著集奏之。太宗览之悲痛，以示近臣曰：“皇后此书，足以垂范百世。朕非不知天命，而为无益之悲，但入宫不复闻规谏之言，失一良佐，故不能忘怀耳。”乃遣黄门召玄龄，使复其位。上念后之死，无日不哀。群臣多劝之，不听。冬十一月，诏葬皇后于昭陵，帝亲为文，命有司刻石，称“皇后节俭，遗言薄葬，不藏金玉。当使子孙奉以为法。”上与从臣登坟竖碑，四顾寥寥，徘徊不忍遽离。及黄昏，车驾始发献陵，迟迟而回，至南卫日已黑矣。帝命从官侍宿南营。
　　原来南卫乃将军段志贤、宇文士及分统士众。帝先遣宫官至二人卫所报知。士及听知天子銮驾来，即将出迎。志贤曰：“戎马在外之时，军门不敢夜开。足下只好安内莫出。”士及持疑间，使者叱之曰：“此有手敕在此，圣驾露宿于外，尔等不纳之，明日天子见罪，将军何所分剖耶？”志贤曰：“夜半不辨真伪。来日见天子自有定论。”即留使者在卫，至天明，与士及开军门，诣天子前谢罪。”太宗曰：“公乃能严军令，真将军也。朕将赏之不暇，何罪之有？”乃劳而遣之。上车驾入宫，众百官各朝见而退。上以后死，怀念不已，于苑中起立重观以望昭陵。尝引魏徵同登，使视之。徵熟视之曰：“臣昏眊不能见也。”上用手指示曰：“直望竖新碑处，后之陵也。”徵曰：“臣以陛下望献陵，则昏眊不见。若昭陵，臣固见之矣。”上感泣，为毁其观。群臣以上为后之故，少有视朝，魏徵率众臣入宫谏曰：“死生有命，富贵在天。陛下且宜保重圣躬，以临天下，庶慰万民之望也。”上乃从其谏。
　　次日设朝，仍与侍臣议论时政得失。忽治书侍御史权万纪奏曰：“宣饶之地银大发，陛下遣人采之，岁可得数万缗。”上曰：“朕贵为天子，所乏者，非财也。但恨无嘉言可以利民耳。与其得数百万缗，何如得一贤才？卿为御史之职，未尝进一贤才，而专言银利。昔尧、舜弃璧于山，投珠于谷；汉之桓、灵，乃聚钱为私藏。卿欲以桓、灵待我耶？”是日，罢黜万纪官职，使还乡里。
　　贞观十一年春正月，太宗将幸洛阳。车驾至显仁宫，上以官吏阙少储偫，皆被责。魏徵谏曰：“陛下以阙储偫，重责官吏。臣恐承风相效，异日民不聊生，殆非行幸之本意。昔隋炀帝讽郡县献食，视其丰俭，以为赏罚，故海内叛之。陛下所亲见也。奈何效之乎？”上惊曰：“非公不闻此言！”因谓长孙无忌曰：“朕幼年过此，曾买饭而食，租舍而宿。今供烦如此，岂得犹嫌不足乎？”无忌曰：“陛下体此，足可止冗费也。”车驾至洛阳，与侍臣载舡泛积翠池游观，顾谓侍臣曰：“炀帝作此宫以结怨于民。今悉为我有，正由宇文述、虞世基之徒，内为谄谀，外蔽聪明故也，可不戒哉！”侍臣以为然。
　　秋七月，车驾未回长安。值大雨，连三日不止，平地水深四尺。自谷、洛溢入洛阳，荡坏官寺、民居无数，溺死者六千余人。侍臣奏知，上乃诏被水所毁宫室少加修整，恐劳百姓；命废明德宫、玄圃院，以其村给与遭水民家。令百官上封事，极言过失。明日谓侍臣曰：“上封事者，皆言朕游猎太过。今天下无事，武备不可忘。但与左、右猎于后苑，无一事烦民，夫亦何伤？”魏徵曰：“先王惟恐不闻其过。苟其言无取，亦无所损，乃皆劳而遣之。”上是其言。侍御史马周上疏以闻。疏曰：
　　以为三代及汉历年多者八百，少者不减四百，良以恩结人心，人不能忘故也。自是以降，多者六十年，少者才二十余年，皆无恩于人，本根不固故也。今之户口，不及隋之什一，而给役者，兄去弟还，道路相继，营缮不休，器服华侈。陛下少居民间，知民疾苦，尚如此，况皇太子生长深宫，不更外事？万岁之后固圣虑所当忧也。臣观自古百姓愁怨，国未有不亡者。人主当修之于可修之时，不可悔之于既失之后。贞观之初，天下饥歉，斗米直匹绢，而百姓不怨者，知陛下忧念不忘故也。今比年丰穰，匹绢得粟十余斛，而百姓怨咨者，知陛下不复念之，多营不急之务故也。自古以来，国之兴亡，不以蓄积多少，在于百姓苦乐。且以近事验之：隋贮洛口仓，而李密因之；东都积布帛，而世充资之；西凉府库，亦为国家之固，至今未尽。夫当积贮，不可无。要当人有余力，然后收之，不可强敛以资寇敌也。夫俭以息人（民），贞观之初，陛下所亲行也。岂今日而难之乎？欲为长久之计，但如贞观之初，则天下幸甚！又陛下宠遇诸王过厚，亦不可不深思也。魏武帝爱陈思王，及文帝即位，遂遭囚禁。然则武帝爱之，适所以苦之地。又百姓所以治安，惟在刺史、县令。今重内官而轻州县，刺史多用武臣，或京官不称职，始补外任。边远之处，用人更轻。所以百姓未安，殆由于此。（出《通鉴纲目》）
　　疏上，太宗览而称善久之，谓侍臣曰：“刺史之职，朕当自选。县令宜诏京官五品以上，各举一人，中书省奉旨而行。”是时魏徵亦上疏以奏，疏曰：
　　人主善始者多，克终者寡。岂取之易而守之难乎？盖以殷忧则竭诚以尽下，安逸则骄恣而轻物。尽下则胡越同心，轻物则六亲离德，虽震之以威怒，亦皆貌从而心不服故也。人主诚能见可欲，则思知足；将兴缮，则思知止；处高危，则思谦降；临满盈，则思挹损，遇逸乐，则思樽节；在宴安，则思后患；防壅蔽，则思延纳；疾谗邪，则思正己；行爵赏，则思因喜而僭；施刑罚，则思因怒而滥。兼是十思，而选贤任能，则可以无为而治矣。又曰：陛下欲善之志，不及于昔时，闻过必改，少亏于曩日。谴罚积多，威怒微厉，乃知贵不期骄，富不期侈，非虚言也。在昔隋之未乱也，自谓必无乱；其未亡也，自谓必无亡。故赋役无穷，征伐不息，以致祸将及身而尚未之寤也。夫鉴形莫如止水，鉴败莫如亡国。伏愿取鉴于隋，去奢众约，亲忠远佞，以今之无事，行昔之恭俭，则尽善尽美矣。夫取之实难，守之甚易。陛下能得其所难，岂不能保其所易乎？又曰：“今立政致治，必委之君子。事有得失，或访之小人。其待君子也，敬而疏；遇小人也，轻而狎。狎则言无不尽，疏则情不上通。夫中智之人，岂无小慧。然才非经国，虑不及远。虽竭力尽诚，犹未免有败。况内怀奸宄，其祸岂不深乎？夫虽君子，不能无小过。苟不害于正道，斯可略矣。陛下诚能慎选君子，以礼信用之，何忧不治。不然，危亡之期，未可保也。（出《通鉴纲目》）
　　太宗览疏罢大悦，亲赐手诏褒美曰：“得公之谏，朕知过矣。当置之几案，为朝夕便视。”贞观十二年二月，太宗车驾离洛阳，至蒲州，刺史赵元楷整饰楼观，丰盛储偫，上怒曰：“此亡隋之弊俗也，安用哉？”悉令毁去之。闰月，帝还宫，设宴于东宫，赐五品以上之官。是时魏徵、王珪、房玄龄等俱在席。使中官行酒，至数巡，上曰：“贞观之初，从朕经营天下，玄龄之功也。贞观以来，忠言直谏，使朕不蹈过失，魏徵之功也。皆赐之佩刀上殿。”玄龄、魏徵起拜谢恩，上谓之曰：“朕政事何如往年？”徵对曰：“威德所加，比往年则远矣。人心悦服，则不及也。”上曰：“何也？”徵曰：“陛下尝以未治为忧，故日新其德；今以既治为安，故不及。”上曰：“今日所为，亦何以异于往年耶？”徵曰：“陛下初年，恐人不谏，尝导人使言；中间，悦而从之；〔今则勉强从之〕，而犹有难色也。”上曰：“其事可得闻欤？”徵曰：“陛下昔欲杀元律师，孙伏伽谏以为不当死，陛下赐伏伽以兰陵公主园，直百万钱。或云太厚，陛下云：‘朕即位以来，未有谏者。故赏之此，导之使言也。’司户柳雄妄诉隋朝资级，陛下欲诛之，纳戴胄之谏而止，是悦而从之也。近有皇甫德参，上书谏止修洛阳宫，陛下怒之，虽以臣言而罢，实勉强从之也。”上曰：“非公不能及此。人苦不自知耳。”是日宴罢而散。



　　第七十二节　唐太宗大兴文学　侯君集兴师讨罪
　　贞观十三年春正月，上以房玄龄为太子少师。太子欲执师生礼待之，玄龄恐太子拜，不敢谒见而归国，人美其有让。玄龄以度支粮谷之官，系天下利害，尝有阙职，求其人未得，乃自领之。上尝问侍臣：“创业与守成，二者孰难？”玄龄曰：“草昧之初，与群雄并起，必须较其才力，而后臣之，是创业难矣。”魏徵进曰：“自古帝王莫不得之于艰难，失之于安逸。守成难矣。”上曰：“二公之论皆是。玄龄与吾共取天下，出百死得一生，故知创业之难。事既往矣。魏徵以守成之难，方当与诸公谨慎。”玄龄等拜曰：“陛下之言及此，四海之福也。”静轩先生有诗曰：不易兴王守业难，君臣相与吐衷肝。唐朝三百传来位，犹忆当年保治间。是月，永宁公王珪卒。上闻之伤悼不已。既退便殿，见武臣尉迟敬德尚未出，太宗召问之曰：“人或言卿有叛，何也？”敬德曰：“臣从陛下征伐四方，身经百战。钱九陇、公孙武达、李安远、樊兴、屈突通等，尽已物故。今之存者，皆锋镝之余也。天下已定，乃更疑臣反乎？”因解衣投地，出其瘢痍以示太宗。太宗见之流泣，抚之曰：“卿之心，寡人足知矣。寝室赠金之言，朕尝不忘。今将反言以试卿耳。”敬德叩首曰：“臣虽年迈，报陛下之心，绻绻于怀。自不知出于何日也，敢有过望哉。”太宗厚慰而退。他日复召敬德入宫中曰：“朕欲将公主嫁卿，何如？”对曰：“臣妻虽陋相，与共贫贱久矣。臣虽不学书，闻古人云：‘富不易妻。’今陛下以公主妻臣，此非臣之所愿也。”上悦其至诚，以为鄜州都督。仍诏宗室功臣，得袭刺史职。
　　中书舍人马周奏曰：“尧、舜之父，犹有朱均之子。倘有孩童袭职，万一骄愚，百姓被殃，国家受败，则与毒害于见存之百姓，宁使割恩于已亡之一臣矣。是则向所谓爱之者，乃所以伤之也。臣请宜赋以茅土，畴其户邑。必有材行，随器授官，使其人得奉大恩，而子孙终其福禄，乃长计也。”长孙无忌亦奏曰：“纵使陛下封臣，臣亦不愿之。国（因）臣披荆棘事陛下，今海内宁一。奈何弃之外州乎？”太宗曰：“割地以封功臣，古今通义。朕欲令公子孙世为有土之君，而公不愿。朕岂强公以茅土耶？”乃诏停之。
　　话分两头。却说高昌王麹文泰部下，有牙将赤健阿、天汉军二人，皆有万夫之勇，部落约数万。文泰自恃居西域冲要，人马精雄，欲起叛谋。是时西路进贡，皆由高昌而过，年年被文泰遏绝。遇中国有通使者，即拘留之。边廷屡次报入京师。诏令入朝又不至。自是为恶尤盛。附近之民，被其侵掠，不得宁居。声势颇张。太宗乃御书遣使问状，使命领得敕旨，径诣高昌，来见文泰，正遇文泰与众部落在帐中商议，听的中国遣使人到，召入问之。使人将圣旨宣读，文泰众跪听罢，问使者曰：“鹰飞于天，雉伏于蒿，猫游于堂，鼠噍于穴，各得其所，岂不能自生耶？何用圣旨恼吾辈乎？”即令：“将使者临下，看大唐奈我何否？”左将赤健阿进曰：“今上威风咸仰，中国谋臣勇将如云。大王不闻征突厥、吐谷浑之事乎？今监一使而惹天兵来到，吾辈岂得安生？不如以温言遣之，斯可保后虑矣。”文泰从其言，始放使者还国。
　　使命得脱高昌，漏夜奔回长安，朝见太宗，以文泰言奏知。太宗怒曰：“蛮鬼敢纵言以侮朝廷哉！”即下诏发兵讨之。会薛延陀可汗遣使请为向导，上意决行。众臣皆谏，以为：“西域不服王化，人习顽性，陛下以诏抚安之，虽未得利，亦无所损。如大军一动，劳费不资，甚非利便也。”上意亦望文泰悔过，复下玺书以示祸福，召之入朝。使者仍赍敕书至西域安抚。文泰部落报入帐中：“天朝复差使命来此。”文泰召入，使者以玺书呈进，拆读玺书曰：
　　朕以君临天下，皇风所披，四夷宾服。奚尔高昌不遵声教，徒恃犬羊之众，有犯中原之意。即将发兵遣将，芟除恶孽，以靖边界。朕念禽兽亦贪生而惧死，何况略近于人性。是以征讨之诏，止而不下，朕今以往者不追，来者宜鉴，敕尔文泰轻骑入朝，拱手称臣。非惟可以免罪，犹或有所颁赐。如仍然以天子之牒，视如故纸，天兵一临，玉石不分。文泰其自谅之。
　　文泰看玺书毕，以示部将赤健阿等曰：“天子召我来朝，可行否？”众皆劝之曰：“朝廷屡次诏下，今不往，恐得罪反重。不如入朝谢罪，或可以保洗前愆。”文泰惧罪，乃曰：“若去必无还理。只且自守其地，唐兵便能擒我耶？”由是竟称疾不住，使人回奏曰：“文泰专肆其志，称疾不来。”太宗大怒曰：“不诛麹文泰，何以服四夷？”乃遣总管侯君集及薛万均，发精兵十二万，征讨高昌。”君集等领旨，辞帝出师，不在话下。
　　太宗以君集兵马既行，与魏徵、房玄龄幸国子监观释奠，命祭酒孔颖达讲《孝经》，赐诸生有差。因谓魏徵曰：“治道不明，由《五经》未备。朕将以国子生讲明圣人之道，以著为经。卿等试为区处。”徵曰：“欲使圣经灿然如星日，必在硕儒才学者能之。陛下可召天下明儒入国子监，授以学官职，得与儒臣互相参详，日与讲解。不出期年，无患治不若古，道弗明也。”上悦曰：“卿之言，金石论也。”乃大征天下名儒为学官，使之讲论。学生能明一经以上，皆得补官。增筑学舍千二百间，增学生满三千二百六十员。于是四方学者云集京师，乃至高丽、百济、新罗、高昌、吐蕃诸酋长，亦遣子弟请入国学。升讲筵者，至八千余人。他日上谓魏徵曰：“用公之策，果致治平。是知好学之心，人皆所向慕者也。”徵曰：“上之所好，下必有甚然。理固如此也。”忽报：“太史令傅奕卒。”上闻之，顾谓侍臣曰：“临湖之变，傅奕常以星变告我。朕当时疑其有附会之说。及事定，始知其不妄也。今闻其死，朕甚伤焉。”魏徵曰：“天人一理也。陛下德符上天，而先著其兆，岂偶然哉？今后犹当以天变为惧，日新其德，妖孽自成祯祥矣。”帝深然之，命有司给官钱，与奕丧礼。傅奕精究术数之书，而终不之信。遇病不呼医饵药。
　　有僧自西域来，能咒人使立死，复咒即生。上试之，以验告奕。奕曰：“此邪术也。臣闻：‘邪不胜正。’使请咒臣，必不能行。”上命僧咒奕。奕初无所觉，须臾，僧忽僵仆，遂不复苏。又有婆罗门僧，言得佛齿，所击辄碎。长安士女辐凑（辏）如市。奕谓其子曰：“吾闻有金刚石者，性至坚，物莫能伤。惟羚羊角能破之。汝往试焉。其子如言叩之，应手而碎。观者乃止。奕年八十五卒。临终，戒其子无得学佛书。又集魏晋以来驳佛教者为《高识传》十卷，行于世。
　　却说高昌王麹文泰听的唐起兵来伐，谓其国人曰：“中国至我地，共七千里，而有二千里之沙碛，地无水草，人马不堪行，寒风如刀，热风如烧，安能止大军乎？我等只在深沟高壑，婴城而守，唐兵其奈我何？”言未毕，哨马报：“唐兵遍地而来，离高昌止曾一百里。大王作急定夺。”文昌惊曰：“唐兵从何来，而若是其速也？”即传令部落：“各用心守把城郭，防备迎敌。”是时众骑虽依号令，终是恐惧不安。文昌因怀惧，夜来疾发，气逐不止。至四更而死。侵早诸胡将发哀，辄立其子智盛统领国众。牙将赤健阿进曰：“即目大敌在前，一面令诸将照队伍，防护城池；一边刻日葬埋国王。候在唐兵来到，又作商量。”智盛依其议，即吩咐众人依令而行。
　　却说哨马报入侯君集军中：“见有高昌王文昌，因发疾而死。部落立其子智盛统领国事。即目要安葬，城中四下预备守御，十分坚固。”诸将闻此消息，入告曰：“文昌既死，国人未安，其子年幼，不知军旅。总管宜乘此机袭之，一举可以成功也。侯君集曰：“天子以高昌无礼，故使吾讨之。今袭人于墟墓之间，非问罪之师也。再过数日，吾自有智取之。”众人再不敢言。第五日，君集下令三军拔寨，离西山直抵高昌城下。原来这高昌乃西域旧都也，周围都是高山，城池坚固，墙垣宏阔，攻打甚难。君集令诸将四面围了，城下堆起砂土，准备攻城之具。智盛在城中，知得唐兵攻打紧急，聚众人商议。右牙将天汉军曰：“唐兵势大，如何迎敌？今国主幼（初）丧，人怀内惧，纵部兵出战，必致倾亡。不如开城纳降，以保吾国，为今日之上计也。”智盛问曰：“尔众人皆愿降乎？”左牙将赤健阿曰：“降者易安，战者难保。大王可从汉军之策。”智盛曰：“只恐吾父罪重，若降未免夷灭。不如与诸军死守。”赤健阿曰：“今天子四海皆沾其泽，岂独见罪于我辈？且先主既死，大王降之，必保无虞也。”于是智盛于城上插起降旗。次日大开西门，率众部落诣侯君集军前纳降。



　　第七十三节　李思摩大战薛延陀　徐世勣兵救阿思力
　　君集听得高昌王来降，吩咐三军严其队伍，亲出辕门迎接。见高昌王拜伏帐下，君集扶起，引入军中谕之曰：“吾主宽仁爱下，但有来廷者，无不礼接。君今既降，吾当保奏天子，使尔永远为国主也。”智盛再三叩首谢罪。次日，君集大军入城，见其部落富实，众人各争取财物，君集不能禁止。副将薛万均亦私入高昌宫室。城中大乱三日，君集乃严下禁令：“再有窃盗民物者腰斩。”由是诸军始有约束，其乱方息。仍遣薛万均分兵招安其地。数日，来降者二十二城，得户口八千四十余。君集以高昌之地悉平，乃议班师。大军离了高昌，国王率部曲送出隘口而回。君集人马已近关中。次日早朝，见太宗奏知：“臣部三军，直抵沙漠，后主智盛，怀威感德纳降。致不动声势，已平定高昌。所属二十二城，乞陛下定夺。”太宗大悦，重赏侯君集等，与群臣商议，欲以高昌为州县。魏徵谏曰：“文泰有罪，故陛下发兵讨之。今罪人已死，其子又服，宜抚其百姓，存其社稷，复立其子，则威德被于遐荒，四夷皆悦服。若以为州县，当复遣兵镇守，劳费不赀，死亡相继，而陛下终不得高昌撮粟尺帛，以佐中国。所谓散有用以事无用也。”上曰：“吾以为州县，因彼土地人民，而资其用，何有不可？”遂不听徵谏，下诏以其地为西州，置安西都护府。每岁发兵千余人，戍守其地。谏议大夫褚遂良上疏谏曰：“陛下取高昌，调人屯戍，破产办装，死亡者众。设使张掖、酒泉有烽燧之警，陛下岂得高昌一夫斗粟之用？终当发陇右诸州兵食以赴之耳。然则河西者，中国之心腹，高昌者，他人之手足。奈何糜弊本根，以事无用之土乎？愿择高昌子弟，使君其国，求为藩辅，内安外宁，不亦善乎？”上弗听。
　　是时侯君集因破高昌，私其珍宝，将士争为窃盗，被有司劾奏。诏下君集等于狱治罪。中书舍人岑文本谏曰：“命将出师，主为克敌。苟能克敌，虽贪可赏。若其败绩，虽廉可诛。是以黄石公曰：‘使智，使勇，使贪，使愚。’故智者乐立其功，勇者好行其志，贪者急趣其利，愚者不计其死。今君集等虽有罪过，愿录其微劳，而赦宥之，则虽屈法，而陛下之德弥显矣。”上曰：“君集以主将得罪，在不赦论。卿奏其有平高昌之功，朕当释之。止有薛万均破高昌之时，私人妇女，须付大理寺，与妇女对辨，审的实治罪。”魏徵谏曰：“臣闻君使臣以礼，臣事君以忠。今遣大将军而与亡国妇女对辨。使事实，则所得者轻；事妄，则所失者重。”上曰：“卿之言是也。”遽释之。
　　贞观十五年夏五月，太宗遣方郎中陈大德使高丽，大德承诏，初入其境，欲志山川风俗，所至城邑，以绫绮送其守者。守臣皆悦，大德因得游历各处。至玄菟新城，见中国人，乃是隋末从军没于高丽者，各来问亲戚存没。大德曰：“尔等妻子亲戚皆无恙。”众人闻说，皆涕泣相告。数日后，大德既回，隋人望之而哭者，遍于郊野。大德归，言于太宗曰：“臣奉使高丽，历遍其山川城郭，何处可以屯兵，何处可以埋伏，前后往来之路，总画成一图，名曰《指掌图》，今特以献陛下。且高丽沃野之地，民殷国富，与他国不同。若得之，足可以为大藩镇也。”太宗览其图，大喜曰：“高丽本四郡地耳，吾发兵数万，取之不难。但山东州县雕残未复，吾不欲劳之也。候有机会，朕当与卿等图之。”大德既退，太宗诏来年二月，将封泰山。有司承旨，各预备不题。
　　却说薛延陀、真珠可汗，闻天子将东封，聚集众人商议曰：“中国欺辱我等，重待思摩阿。常欲报之无因，今天子封太（泰）山，边境之臣扈从，必空虚。我以此时，取思摩如拾草芥耳。”乃命其子大度设、骁将张天王，发诸部兵合二十万，击突厥思摩。诸部得令，引兵马离北碛，鼙声大振而来。哨马报入突厥，李思摩闻此消息，亦部众将出平城迎敌。遥望薛延陀人马旌旗交杂，杀气连天。来到平川旷野，两下各屯住营脚。李思摩横枪勒马，出军前骂曰：“尔等不伏王化之徒，大唐天子有甚负你处？又思叛耶？”对营薛延陀亦骂曰：“天子只重汝辈，尝有征伐我国意。今日先擒汝辈，然后叛入长安。”思摩大怒，举枪拍马，直取延陀。延陀舞刀勒马迎战。二人相交，两下胡兵喊声大振。二人战上二十合，不分胜败。北营张天王勒马舞斧助战。胡兵一掩杀入，箭如雨发。思摩遮拦不住。见北兵势大，跑马望本阵逃走。薛延陀兵齐进，南兵大败，杀死者不计其数。思摩不敢入平城，引败骑夺围走入长安。坚闭不出。延陀人马直赶上三十里方回，夺得器械、羊驼无算。延陀大喜，重赏部下，乃曰：“乘吾胜兵，直攻入朔州，取了此个大郡，足可以御唐兵也。”众部落得令，即拔营直抵朔州，围了城池。守朔州者，乃突厥新降将阿耶思力，此人极是忠义，有勇力。唐主见其身材不常，故任为朔州总管。是日，闻李思摩败入长安，薛延陀部兵来攻城郭，一面遣人约思摩出兵，首尾相应；一边差使命入长安取救不题。
　　却说京师听的薛延陀谋叛，朔州声势甚紧，即聚文武商议。群臣皆以：“李世勣素有威望，可发兵救之。”太宗曰：“世勣昔为并州长史，在州十六年，令行禁止，民夷怀服。朕闻之，自以为隋炀帝劳百姓筑长城，以备突厥，卒无所益。今惟置李世勣于晋阳，而边尘自息。其为长城，岂不壮哉！”即日诏世勣为总管，李艺、薛万彻等副之，引兵十万，前救朔州之围。诸将辞行，上亲谕之曰：“薛延陀负其强盛，逾漠而南，行数千里。马已疲瘦，见利不能速进，不利不能速退。吾遣使敕思摩烧其杂草，彼粮糗日尽，野无所掠。卿等俟其将退，与思摩一时奋击，破之必矣。”世勣等承戒谕，出离长安，引三军望长城进发。是时冬十二月，但见塞雁寂寥风凛冽，征人寒冻雪＞漫。不则一日，大军已到石堑。世勣下令屯了木寨。世勣问李艺曰：“胡兵攻朔州甚紧，公有何高见？”艺曰：“若会思摩之众，朔州一城必被攻陷矣。吾料薛延陀合诸部而来，北碛空虚，可径奔摩天隘，抄出北碛之后。薛延陀知之，必退回人马。此乃魏救韩之策也。待其退，约思摩追袭，胡兵两头不能接应，薛延陀可擒也。”世勣曰：“此计大妙。”即与薛万彻中分其兵，令出摩天隘，径攻敌人巢穴。万彻引兵去了。世勣自与李艺部兵，直抵长城。
　　却说薛延陀围攻朔州，被阿助思力设计防备，以此攻打不入。听的中国救兵来到，引将迎敌，正遇唐兵。世勣摆开阵势，出马指延陀而骂曰：“背国逆胡，今日休走！”延陀更不打话，舞刀拍马，直取世勣。世勣举枪来迎。两下喊声大振。思摩于城上击鼓助威，二人战上数十合，未分胜负。忽后兵来报：“唐兵已出摩天隘，袭取北碛营。先将回路绝了。”延陀大慌，正待分兵救之，李世勣挥兵冲入胡队，唐兵鼓勇而进，无不以一当百。延陀人马大败。思摩开长城，放出一彪生力人马冲杀。延陀与张天王引兵往诺真水而走。唐兵乘势追击，杀死于水中者不计其数。斩首三千余级，擒虏五万余人，遂解朔州之围。世勣下令曰：“胡贼不可长，乘胜追之，彼再不敢来也。”众军得令，拔寨离长城，如风卷追袭。延陀势穷，又值大雪，人马冻死者什八九。听得后面喊声不绝，征尘荡起，知有追兵。与部落急急而走。忽闻前军发喊，唐兵断绝去路。延陀慌到前看时，见薛万彻大喝曰：“汝欲走回北碛，吾已等候多时。”张天王忿怒曰：“前有阻兵，后有追骑，只得拚一死战！”言罢，一匹马跑出，舞斧直奔万彻。两马相交，万彻罄力而斗。未数合，一刀将张天王劈于马下。胡兵慌乱，各四散逃走。



　　第七十四节　唐太宗省疾魏徵　乾太子娱乐元昌
　　是时薛延陀与其子大度设刺斜杀开血路而走。万彻追上数里方回，得其降兵二万余人，前来与世勣人马会齐。世勣收军入朔州。阿耶思力接见，入府坐定。世勣曰：“公坚守边城，贼人不能攻取，足见公能。”思力曰：“赖总管来救，致保无虞。非某之能也。”世勣大喜，乃安抚军民，重赏诸将。次日班师，回定襄屯扎，遣人以捷音报入长安。
　　却说太宗知李世勣等已破薛延陀，龙颜大悦，因谓群臣曰：“朕能用人，果见成功。薛延陀再不敢正视中原矣。”长孙无忌曰：“陛下之兵，实为劲敌，四夷莫不惧之。然而薛延陀居北碛，自恃绝远之地，人莫能讨，以致结连别部，为患最深。陛下若不设法以制之，恐是辈今日虽穷而去，后日滋蔓复来也。”上顾侍臣曰：“无忌所见诚远，朕以薛延陀倔强莫比，今御之有二策：苟非发兵殄灭之，则与其婚姻以抚之耳。”房玄龄进曰：“兵凶器，战危事。莫若以和亲为便。”于是上命兵部侍郎崔敦礼承节使薛延陀，许以新兴公主妻之，仍复抽回李世勣军马。崔敦礼承诏前往北碛和亲，不在话下。
　　贞观十七年春正月，魏徵寝疾。上与太子曰：“幸其第视疾。”徵扶坐于榻前，与上议论。上曰：“公之疾未瘳几日，政事颇繁。欲待卿入朝剖决。”徵曰：“臣疾已重。恐不足以付陛下望。房玄龄、萧瑀等，皆有命世之才，陛下不可弃之。朝廷有是数人，足可以致太平也。”上曰：“卿之功绩，朕未有深报，将衡山公主，以妻卿之子，庶使姻联骨肉，世不相忘也。”徵曰：“陛下金枝玉叶，臣子隈陋之质，何敢与天子议亲？”上曰：“此朕将报功臣之盛事，卿何必辞。”徵乃令其叔王拜谢。车驾既回，次日近臣奏知：“郑公魏徵卒。”上闻之，深加伤悼。及遇葬乃命百官赴丧，给羽葆鼓吹，陪葬昭陵。其妻裴氏曰：“徵平生俭素，今葬以羽仪，非其志也。”悉辞不受，惟以布车载柩而葬。太宗亲登后苑西楼，望哭尽哀，自制碑文，并为书石，命有司刻之。他日谓侍臣曰：“人以铜为镜，可以正衣冠，以古为镜，可以知兴替，以人为镜，可以知得失。魏徵没，朕亡一镜矣。”言之甚悲。
　　上乃命画匠图画功臣长孙无忌、赵郡、王孝恭、杜如晦、魏徵、房玄龄、高士廉、尉迟敬德、李靖、萧瑀、段志贤、刘弘基、屈突通、殷开山、柴绍、长孙顺德、张亮、侯君集、张公谨、程知节、虞世南、刘政会、唐俭、李世勣、秦叔宝等，共二十四人于凌烟阁。
　　是月，忽洛州近来叶蕃犯界，民不聊生，欲相聚为乱。近臣奏，上诏张亮为洛州都督安抚之。张亮承诏将行，过侯君集家。是时君集自以功高而居下位，因怨望有异志。见张亮来，就留亮小饮数杯，以手相挈，避退左右，而谓亮曰：“我有平一国之功，致怒陛下，郁郁殊不聊生。公能反乎？我却为君从中起，两势夹攻，天下可图也。”张亮笑曰：“堂堂天下，藩镇诸臣，带甲百万，是何等时势也？今君欲举此意，又无大军马，若强为之，犹飞蛾入灯，自求灭身也。公此事再勿出口，恐漏于外人知的，其祸不小。”张亮言罢，遂别君集而出。次日，会江夏王道宗，从容言于上曰：“君集自负微功，耻在房、李之下。以臣观之，必将为乱。”上未之信，适张亮密以君集将谋反事奏知。上曰：“卿与君集皆功臣。当下君集与卿语时，旁无他人，若下狱吏证问，君集必不服。卿且勿言。”张亮退出，自赴洛州安抚去了，不题。
　　自是太宗待君集如故。忽齐州使臣奏：“都督齐王祐不理国政，惟好酒色畋猎。长史权万纪谏不听，录其过以闻。”太宗览之，谓侍臣曰：“朕之建封诸王，与群臣熟筹而行，正欲其捍蔽王室，辅翼京师也。今齐王祐为不法事，朕虽（惟）召入朝罪之。”太师房玄龄奏曰：“王之有过，陛下惟遣使谕之，不可遽入其罪。”上从之，遣中使以敕书戒之。中使领旨，径至齐州来见齐王，宣读天子敕书。齐王跪听罢，打发天使还朝，召长史万纪入，责之曰：“我有何过失，长史录奏，卖我以为功乎？”万纪曰：“王好畋猎，伤民之稼穑，朝廷自知之，非臣所奏也。”齐王怒起，退居私室，与左右曰：“必杀万纪，乃雪吾恨矣。”万纪知此消息，恐后并得罪，复上表劾齐王左、右数十人，言其每随齐王出城门，悉解纵鹰犬，劳扰百姓。太过览表，再遣使按之，诏祐入朝。齐王听得上遣人来按其状，又有诏书召入朝，乃与左右谋曰：“攻吾者，乃史万纪也。不除之，必为内应。我今先杀此贼，然后长驱入长安，以图大事。”众皆以为然。独兵曹杜行敏谏曰：“万纪无罪，虽屡谏王，欲王归有德之位。因王不听，乃奏之。实有大功，今何以将杀之？”齐王祐曰：“彼窥吾过失上奏，以致天朝使人来按我罪。安得不杀之！”遂不听行敏言，密遣人召万纪至后堂杀之。万纪临死扬言曰：“今王杀我，王之祸亦不远矣。”齐王既杀了万纪，驱都郊百姓，悉入城中，缮甲兵，深沟高壑，先为守御之计。
　　却说近臣奏知：“齐王拒抗天使，杀了长史权万纪。即目准备欲起谋叛。”太宗大怒曰：“不正乎内，何以安外？”诏总管李世勣发兵讨之。世勣辞行，上赐手敕曰：“吾常戒汝勿近小人，正为此耳。”世勣奏曰：“臣虽领旨讨齐王，兵至其地，自有方略。使王知惧入朝，则陛下不必促兵恐之。”上允奏。世勣人马离长安，望齐州进发。兵未至齐，忽辕门外报：“齐州府兵曹杜行敏等，见齐王祐的意谋叛，执之解送京师。今特来见总管。”世勣听说，即召行敏入问之。行敏曰：“齐王自杀了权万纪，日日招集人马，将反入京师。以行敏不从，又将谋诛我等。故执之以见天子。”世勣大喜，乃下令班师回长安。次早世勣与杜行敏解进齐王祐朝见。太宗面责之曰：“吾往年以汝等分领诸州，临别绻恋之言，曾不记耶？尔守齐地，富贵何所相亏？而起不轨谋，妄杀功臣！”言罢，因下诏赐死。其党逆伏诛者五十余人。上检阅祐家所积文疏，得记室孙处约谏书，嗟赏之，并官杜行敏有功者数人。
　　贞观十七年夏四月，太宗以齐王祐得罪伏诛，谓侍臣曰：“朕以勤劳，奄有天下。身冒矢石者屡矣。今赖诸公相辅，即居大位，每日兢兢业业，惟恐失之。今太子承乾不好诗书，未识治体，异日何以承统纪乎？”谏议大夫褚遂良进曰：“太子诸王，宜有定分，此为最急。东宫之德，必由贤者以培之，使左右前后，皆硕儒名臣，日以诲之，时以导之。宴游邪僻之事，不接于心目。则太子化于有道之地，亦不自知矣。异日何患不致太平乎？近闻今太子宫中所处者，皆侥幸之辈，略有过失，众人皆为之覆掩，不与上知。果若是，设使承天位，不可一朝居也。往者张玄素在东宫，数谏诤太子之过，甚称甚职。陛下嫌其门户不应，遂轻其人。臣以为君能礼臣，臣乃能尽其力。玄素虽出寒微，若重用之，使翼赞皇储，则东宫日就其德，国家有盘石之固矣。”上大悦，以张玄素为银青光禄大夫，兼庶子，使教太子，不题。
　　却说太子承乾，少有躄疾，喜声色畋猎，所为奢侈。畏上知之，对宫中侍臣，常论忠孝事，中感处，或致涕泣。及退归宫中，则与左右群小辈相调戏，不由礼义。宫官有欲谏者，太子知其意，即拜迎自责。因是宫官无所谏焉。尝招募城中亡奴，使出盗民间马牛，太子亲自烹煮，与得宠执役人共食之。又学突厥胡语，及服饰饮食，皆类胡俗。谓左右曰：“一朝我有天下，尝引数万骑，畋猎于金城西，以度岁月矣。”是时汉王元昌多犯法，被太宗谴责，由是有怨望。太子每差人请入宫中，朝夕同游戏。一日，太子曰：“深宫里无以娱乐，吾与君诈为交战，以力不敌者为输。”元昌曰：“正好依太子言。”于是二人披锦袍银甲，头顶金盔，各执利刃，于宫掖外宽处交战。两下大呼，左右为之助喊，至有被击刺流血，则拍手而笑。尝曰：“我为天子，极情纵欲。有来谏者，即杀之。不过数百人，谏者自定矣。”元昌是其言。



　　第七十五节　魏王定计夺东宫　无忌预谋立太子
　　时魏王泰多能有宠，听太子失德，惟好骄乐，阴有夺嫡之志，折节下士，以求声誉。上命韦挺、杜楚客摄秦府事，二人俱为要结朋党，因谓魏王曰：“天命无常，归于有德。今皇太子专事佚游，此非人君之望。王正可阴蓄士马，外结民心。若使大义一倡，天下响应，则国事可图也。”魏王深然之。人报知太子，太子怒曰：“魏王有何得能，敢窥吾位！”即召刺客纥于承基谋之。纥于承基曰：“魏王素得士心，且上爱宠，若事不密，反成祸乱矣。容臣缓缓图之。”太子无决断人，遂听其言，乃密遣人请吏部尚书侯君集入宫中，有事商议。
　　差人去不多时，君集已至，太子亲出掖门外，接入宫中坐定。君集固让曰：“臣何等人，敢与殿下叙宾主礼？”太子曰：“君有大功，见识深远。今日特有事访问，君不必辞。”君集暗思曰：“吾欲报上之怨，每无机会，今皇太子暗劣，正好乘衅图之。”因以言挑之曰：“殿下近来有人相逼其位，知耶？”太子曰：“实不相瞒，深恨魏王泰，阴有异志，结好内外，欲谋反夺吾之位。我想起来，他人不足与谋，独君能决吾之事。若使东宫位不失，公之富贵，吾当永保之。”君集拜曰：“深荷太子厚恩。臣虽（惟）尽心竭力，以扶殿下。此有中郎将李安俨，有意于殿下，可召之同来商议。”太子即着人去请李安俨。安俨径随中官入宫，拜见太子。太子命与君集相见毕，因告以诛魏王事。安俨曰：“吾屡得太子盛赐，争敢负之！殿下有用某处，唯当一力向前也。”太子大悦曰：“二公相助，国事可定矣。”忽报：“驸马都尉杜荷来宫中，欲见太子。”太子听的，即引入后宫坐定。杜荷曰：“殿下知魏王泰有夺嫡之意乎？”太子佯应曰：“不知也。”荷曰：“外议纷纷，不久为乱矣。太子犹自不知乎？”太子见其情实，乃谓之曰：“魏王果起谋意，欲夺我位，今知之数日矣。”因令君集、安俨等与杜荷相见，具所以谋反之意。杜荷曰：“太子此事，且秘而勿发。洋州刺史赵节，吾之故人，见掌十二万雄兵。太子先遣人约之日期，以为外应。今魏王有大权。若知此谋，因而作乱，将何以处之？殿下遇天文有变，当速发。勿被他人所制。但诈称疾病危笃，主上必亲临看视。因其来，乘机图之，国事遂定。然后收魏王等诛之，有何难哉！”太子然之，乃厚赂众人。众人各割臂为誓而散。
　　过二日，太子之谋已露。中官上变，告于太宗，太宗惊曰：“东宫的有是事，国家乱无日也。”即敕大理、中书、门下参鞠之。有司鞠审太子反状已具，入奏，上大怒，召太子至金阶下，面责之曰：“吾以汝为嫡子，而有东宫之命。不思王业艰难，专事失德之行。今越分过求，先起不轨谋，何以安人民社稷乎？”承乾曰：“臣为太子，志已足矣，复何所求哉。但为泰所图，时与朝臣谋自安之术。不忠之人，遂教臣为不轨耳。今陛下若立泰为太子，所谓落其度内也。”言罢，顿首涕泣，上乃谓侍臣曰：“将何以处承乾？”群臣莫对。通事舍人来济进曰：“东宫之罪虽有，陛下不失为慈父，太子得尽天年，亦天下之公议也。”上从之，诏废承乾为庶人，幽于禁宫，不许辄出入。汉王元昌赐死，侯君集、安俨、节、荷等，以通同太子谋反，尽伏诛。庶子张玄素以不谏诤，罢职为民。独于志宁以数谏于太子有功，褒美之。
　　是时上发落已定，侯君集临刑，遣家人上表，诉其有大功劳，乞留性命。上览表谓侍臣曰：“君集有功，欲乞其生，可乎？”群臣皆曰：“君集谋反已露，陛下罪之当矣。若复赦宥，何以服他人？”上乃泣曰：“传与君集，朕将与之长诀矣。”遂斩之。上以承乾既得罪见废，魏王泰日入侍奉。上面许立为太子。岑文本、刘泊等亦劝之曰：“魏王好仁爱下，深得内外心。若使承统，社稷之福也。”长孙无忌固请立晋王治，上谓侍臣曰：“昨日青雀投我怀云：‘臣今日始得为陛下子。臣有一子。若死之日，当为陛下杀之，而绝争兢。’令传位晋王，朕甚怜之。”谏议大夫褚遂良曰：“陛下失言矣。此国家大事，存亡所系，愿熟思之，直陛下万岁后，魏王据有天下之重，肯杀其爱子以授晋王哉？陛下前者以嫡庶之分不明，致此纷纭。今必立魏王，愿先措置晋王，始得安全耳。”上流涕曰：“卿之言，实切我心。今日之事，吾不能也。”因起入宫，侍臣随之。
　　先是魏王泰恐上立晋王，先以计惑之，因谓晋王治曰：“汝与汉王元昌相善，今元昌虽得罪赐死，汝亦无忧乎？”治曰：“吾每怀之。今其死，安得无忧？”于是晋王见上忧形于色，上屡怪之，因问曰：“卿以何事不足，见寡人常有弗愉色也？”晋王治对曰：“臣职为王，无有不足。特以元昌得罪赐死，臣甚怜之，致有此忧也。”是时太宗亦以元昌不预太子之谋，既赐其死，甚有悔心。及闻晋王之言，始觉晋王有友爱之亲，乃怃然悔立魏王之言矣。因独留长孙无忌、房玄龄、李世勣、褚遂良谓曰：“我三子一弟，所为如是，我心诚无聊赖！”因自投于床，拔所佩刀，欲自刎。褚遂良急向前夺刀，度与晋王。无忌等曰：“请陛下所欲立谁为太子，异议自定。”上曰：“我欲立晋王。”无忌曰：“谨奉诏命。”上乃使治拜无忌曰：“此汝舅许汝矣。”上出御太极殿，召群臣谓曰：“前太子承乾悖逆。魏王泰亦凶险。诸子谁可立者？”众皆欢呼曰：“晋王仁孝，当为嗣。”太宗大悦，即立晋王治为皇太子，时年一十六岁。
　　群臣各上表称贺。太宗因谓侍臣曰：“我若立泰为东宫，则是太子之位，可经营而得。自今太子失道，藩王窥伺者，皆两弃之，不许复有其位。传诸子孙，永为后法。且泰立则承乾与治皆难保全。今治为太子，则承乾与泰皆无恙矣。”无忌等拜曰：“陛下之见甚明，自是可以绝祸乱矣。”上乃降泰爵为东莱郡王，幽之北苑。其府僚、亲狎者，皆迁岭表。司马温公曰：唐太宗不以天下大器私其所爱，以杜祸乱之源，可谓能远谋矣。太宗以太子之位既定，诏长孙无忌为太子太师，房玄龄为太傅，萧瑀为太保，李世勣为詹事。瑀、世勣并同中书门下三品。又以李大亮、于志宁、马周、苏最、高季辅、张行成、褚遂良皆为僚属。
　　世勣尝得暴疾，医者云：“得须灰可疗。”上闻之，自剪须与之和药，又尝从容谓世勣曰：“朕求群臣可托幼孤者，无以逾公。公往不负李密，岂负朕哉？”世勣流涕辞谢，齿指出血。是时，黄门侍郎刘泊言：“太子宜勤学问，亲师友。今入侍宫闱，动过旬朔不出，师保以下接对甚少。”上是其言，乃命泊与岑文本、褚遂良、马周至东宫，与太子游。自是，上见太子，遇物则诲之。见其饭则曰：“汝知稼穑之艰难，则常有斯饭矣。”见其乘马，则曰：“汝知其劳而不竭，则常得乘之矣。”见其乘舟，则曰：“水所以载舟，亦所以覆舟。民犹水也，君犹舟也。”见其坐息于木下，则曰：“木从绳则正，君从谏则圣。”太子亦深领其诲。他日上疑太子柔弱，密谓长孙无忌曰：“雉奴恐不能守社稷。吴王恪英果似我，我欲立之，何如？”无忌固争曰：“陛下以皇储始定，辄有此举，何以信服藩王？今后此言慎勿出也。”上曰：“卿以恪非公之甥耶？”无忌曰：“太子仁厚，真守文良主，足可衍陛下之鸿休。且储副至重，岂可数易？”上乃止，谓恪曰：“父子虽至亲，及其有罪，则法不可私。汉立昭帝，燕王不服，霍光、析简诛之。此不可以不戒。”恪顿首受命。一日上谓群臣曰：“吾有如太子少年时，颇不能循常度，朕观治自幼宽厚，欲语云：‘生狼尤恐如羊。’望其稍壮，自不同耳。”无忌对曰：“陛下神武，乃拨乱之才，太子仁恕，实守文之德也。”上大悦。话分两头。



　　第七十六节　贞观中君臣论治　高丽国部将专权
　　却说兵部侍郎崔敦礼，持节使薛延陀，迳来北碛见延陀，以议和亲。延陀曰：“天子既以公主妻我，我当顺旨。”即吩咐众将接待天使。敦礼曰：“既大王与天朝结好，更请何力同回中国。”延陀曰：“既是和亲，则中国、外域为一家矣，放回何碍？”次日，着契苾何力同使臣崔敦礼归长安。延陀遣人直送出塞碛。何力回见太宗，深诉其辱君命之罪。太宗喜曰：“公立节胡庭，志不少衰，乃朕之忠臣也。”甚加赐赉。适薛延陀真珠可汗使其侄来纳聘，献羊马以议和亲。太宗会群臣商之。契苾何力上言：“薛延陀不可与婚。彼恃居于北碛，离长安甚远。陛下虽极其荣宠，以奉承之，亦难抑其为恶志也。”上曰：“卿未回时，吾已许之矣，可食言乎？”何力曰：“愿陛下亦且迁延是事敕夷男效中国礼，使其亲迎，彼必不敢来，以此绝之，则有名矣。”上从之，乃诏御驾亲幸灵州，召真珠可汗会礼，即遣来使先回报知。使人回见薛延陀，具所以天子亲幸灵州，来与大王议亲。
　　薛延陀与众部落商议，将出北碛见天子。其臣皆曰：“不可往。天朝所以不能致吾辈，正以居远方无奈我何矣。今若行，必不返。”延陀曰：“天子圣朝，远近朝服，今亲幸灵州，以爱注德我。我得见天子，死不恨矣。”遂不依众议，又多以牛马为聘。经砂碛，值炎热天气，耗死者过半。太宗乃责其聘礼不备，遂绝之。褚遂良上疏曰：“往者夷夏咸言陛下欲安百姓，不爱一女，莫不怀德。今一朝忽有改悔之心，得少失多，臣窃以为国家惜之。嫌隙既生，必结边患。彼国蓄见欺之怒，此民怀负约之惭。恐非所以服远人，训戒士也。夫龙沙以北，部落无算，中国诛之终不能尽。当怀之以德，使为恶者，在夷不在华；失信者，在彼不在此耳。”上不听。是时薛延陀初无府库，至是厚敛诸部，以充聘财之用。诸部怨叛。薛延陀于是遂衰。
　　贞观十八年秋七月，以刘泊为侍中，岑文本、马周为中书令。文本既拜职还家，闷闷不悦。母问曰：“儿今受命而回，何故不悦？”文本曰：“吾又非国之功臣，又非天子旧知。滥荷宠荣，位高责重，所以忧惧。”母善其言。他日上谓侍臣曰：“朕欲自闻其失，诸公见直言无隐。”刘泊曰：“顷有上书，不称旨者，陛下皆面加穷诘，恐非所以广言路也。”马周亦曰：“陛下比来赏罚，微以喜怒有所高下。”上皆纳之。太宗文学辨敏，群臣言事者，引古今以折之，多不能对。刘泊谏曰：“以至愚而对至圣，以极卑而对至尊，虚襟以纳其说，犹恐未敢对说，况动神机，纵天辩，饰词而折其理，引古以排其议，欲令凡庶何阶答应？且多记损心，多语损气。愿为社稷自爱。”上善其言，乃飞白字答之曰：“非虑无以临下，非言无以述虑。比有谈论，遂致烦多，轻物骄人，恐由兹道。形神志气，非此为劳。今闻谠言，虚怀以改。”刘泊拜而受之。
　　九月，以褚遂良为黄门侍郎，参预朝政。上尝问遂良曰：“舜尝造漆器，谏者十余人。此事不干碍，何足谏？”对曰：“奢侈者，危亡之本。漆器不已，将以金玉为之。忠臣爱君，以防其渐。若祸乱已成，无所复谏矣。”上曰：“然。朕见前世帝王，拒谏者，多云业已为之，终不为改。如此，欲无危亡得乎？”遂良曰：“正如陛下之谓也。”一日，谓长孙无忌等曰：“人苦不自知其过，卿可谓为朕明言之。”无忌对曰：“陛下武功文德，臣等将顺之不暇，又何过之可言？”上曰：“朕闻卿以己过，公等乃曲相谀说，朕欲面言公等得失，以相戒而改之，何如？”无忌等皆拜谢，上曰：“长孙无忌善避嫌疑，敏于决断。而总兵攻战，非其所长。高士廉临难不改节，当官无朋党，所乏者，骨鲠规谏耳。唐俭言辞辨捷，善和解人事。朕三十年遂无言及于献替。杨师道性行纯和，而情实怯懦。缓急不可得力。岑文本性质敦厚，持论常据经义，自当不负于物。刘泊性最坚贞，有利益。然意向然诺，私于朋友。马周见事敏速，直道而言，朕比任使，多能称意。褚遂良学问稍长，性亦坚正，每写忠诚，亲附于朕，譬如飞鸟依人，人自怜之。”群臣既退。
　　是年辽东守臣屡告急，高丽王绝新罗之贡，欲起叛谋。太宗敕亳州刺史裴思庄赍诏书招谕之。思庄承命，径来高丽，不题。却说高丽王建武弟之子，名藏。贞观十六年，为东部大人，原盖苏文所立。是日，正与大对卢、吐＠A、折大、模达参佐等一派文武，在国中议事，忽报：“中国遣使命至。”高丽王召入。思庄进于阶下，行君臣礼。王命赐坐，因问：“中国差使臣至此，有何高论？”思庄曰：“大唐天子，以大王自居一方，不得为其率土之臣，以致君臣疑议，特遣臣赍诏抚谕，欲使大王来朝，共讲和好，使中外咸得相安也。”高丽王曰：“天使且退，容吾与众商议。”裴思庄既出，王因问众文武：“此事何以回答？”左丞大对卢进曰：“今天子威望所加，四海莫不承风顺旨。为今之计，莫若遣人进贡，远地称臣。则唐王非敢以寻常待主公哉。不唯能安本国之百姓，抑且绝祸患之源也。”
　　高丽王将从之，忽一人厉声进曰：“大左丞何其弱也？”众视之，其人貌质魁秀，浓眉美髯，乃本国专臣莫离支盖苏文也。穿带魁服，皆饰以金玉。佩三口飞刀，有万夫不当之勇。立朝中，左右莫敢仰视。是日奏高丽王曰：“中国有征伐之兵，吾国有预备之固。唐天子只好平服他处，盖苏文在此，彼敢正视高丽耶？大王且把使臣监了。先统本国精兵，臣请先伐新罗，以剪中国辅翼。然后遣人结连百济，许以附近封邑，与之乘势长驱，入关中；使百济跨海袭其后，吾出新城攻其前。唐之君臣，便有吕望之才，马援之勇，可能挡哉？”高丽王大喜，即从盖苏文言，将使臣幽之于安市城。发精兵十万，差大将消奴部统领，前征新罗；一面遣人赍金宝结好百济，令其出兵袭长安之西。当下分拨已定。消奴部辞高丽王，引精兵望新罗进发。不则一日，近长平、高固二城，被高丽人马乘势攻入。守将周里力、王舒翰不能抵敌，弃城而走。消奴部遂取了二城。
　　新罗国王听的高丽取其二城，慌聚文武商议。左丞张启进曰：“高丽自恃兵精粮足，盖苏文专秉国政，今连师百济，先寇吾境。除非遣使入中国，乞伐高丽，吾助人马粮食，敌兵方可退也。”王从其议。即遣使臣径入长安，朝见太宗，言：“百济与高丽连兵，谋绝入朝之路。乞兵救援。”上闻之，谓侍臣曰：“盖苏文弑其君而专国政，诚不可忍，近时又监使臣裴思庄。朕以今日兵力，取之不难。但不欲苦劳百姓耳。吾欲先使契丹、靺鞨二国出兵扰之，何如？”太师长孙无忌曰：“盖苏文自知罪大，畏讨，必严设守备。陛下且为之隐忍。彼得以自安，必更骄惰，讨之未晚也。”上从其言，复遣司农丞相里玄奖以玺书，到高丽，册命高藏为辽东郡王。且使莫攻新罗。
　　玄奖领旨径诣高丽，见了高藏，宣读天子玺书，册封高藏为郡王。高藏接诏，望长安谢恩毕，赐玄奖坐位。玄奖谕帝旨曰：“天子以郡王自领一国，今取新罗二城，实为过分。诏郡王抽回攻新罗兵马。”盖苏文笑曰：“往年隋炀帝侵新罗，乘势夺我封邑五百里。今不尽复其地，我兵不肯止，二城尚何言哉？”玄奖曰：“往事且莫论。辽东故我中原郡县，天子与你亦不取。今日何得违诏不从？”盖苏文曰：“君好舌辩，不见使臣裴思庄乎？”玄奖无语，只得回奏：“盖苏文，不奉诏命，不可以不讨。”太宗怒曰：“高丽权柄下移，盖苏文罪恶贯盈，朕命征之，谁道我出师无名哉？”谏议大夫褚遂良曰：“今中原清晏，四夷咸服。陛下之威望大矣，乃欲渡海远征小夷，蹉跌伤威损望，更将命兵，则安危难测也。”李世勣曰：“近日薛延陀入寇，陛下发兵穷迫。因魏徵之言遂失机会。若依陛下之见，薛延陀无遗类矣。”上曰：“公言是也。此乃魏徵误朕，今已悔之无及耳。且高丽比延陀何止十倍，若不早平伏，后为患更深。朕将御驾亲征之。”遂良力谏曰：“天下譬犹一身：两京，心腹也；州县，四肢也；四夷身外之务也。高丽罪大，诚当致讨，但命一二猛将，统数万精兵，取之如反掌耳。太子新立，年纪幼小，陛下所知。一旦弃金汤之全，渡辽海之险，以天下之君，轻行远举，皆臣之所甚忧也。”群臣亦多谏者，上皆不听。



　　第七十七节　唐太宗御驾征东　薛仁贵洛阳投军
　　会新罗国屡次遣使命来乞救兵，太宗乃命营州都督张俭，起幽州兵五万，与契丹、靺鞨等先出辽海，救新罗。仍下诏起诸路兵马，伺候随驾，许授总管职者，得自招募精壮以行。太宗将征发出长安，耆老至御驾前，劳之曰：“辽东原属中国地，因莫离支弑其主，阻吾声教。朕将自征讨之，故与父老约知，但有子孙从我行者，我自抚恤之。尔众人不必虑也。”父老齐拜曰：“子侄随陛下者，皆愿图立功于当时，垂名于后世，何所虑耶？惟陛下车驾远征，惟宜保重。吾民专待凯还也。”上纳其言，命有司给布粟，遣众耆老回。群臣复劝太宗莫行。太宗曰：“汝群臣劝我，我知之矣。今去本而就末，舍高以取下，释近而征远，三者为不祥。伐高丽是也。奈盖苏文弑其君，囚使臣，残暴不忍言。黎民被苦者延颈待救，众臣顾未谅耶？今朕决意征讨，复有谏者，罪之。”众臣再不敢谏。
　　于是运粮草于营州，发战兵于吴江。军器利刃，诸具齐全。时太子闻上将行，悲泣数日。上入宫中谕之曰：“为国之要，在于进贤，退不肖。赏善罪恶，至公无私。汝当努力行之。悲泣何为？”太子乃止。上克日出师，太子、诸王及百官送出东门之外。但见旌旗蔽日，铠甲凝霜，队伍分明，军令整肃。上召太子治至御前，谓之曰：“吾宫中所嘱国事，不可有忘。内外不决者，与高士廉、张行成、马周、高季辅、刘泊、岑文本等议而行之，必无疏失。”太子拜而受命。上又召高士廉等谕之曰：“太子幼稚，未识治体。国有重事，卿辈自当理之。朕远征，非好立威外夷也。诚为长久之虑矣。”士廉等各拜领旨。
　　上乃命众臣同太子、诸王回长安。御驾合中外人马，共三十万，水陆并进，舡骑双行，西连辽海，东接营州，连路寨栅三百余里，烟火不绝。十一月，驾至洛阳。李世勣奏曰：“高丽山川险阻，道路难认，陛下必须广招有曾经其地者问之，则车驾识安止之处，人马知所以屯扎也。”上曰：“近有陈大德使高丽，曾画一图，名曰《指掌图》，其地山川风俗，进止之处，俱载明白，但得经过者，按图指示尤善。汝众臣各举所知以闻。”张亮进曰：“前宜州刺史郑元璹，尝从隋炀帝伐高丽，今致仕在家。陛下可召而问之。”太宗即遣使召郑元璹至，问其高丽路径。元璹曰：“辽东道远，粮草难进。东夷将士善守城，攻之不可猝下。”上曰：“今日非隋之比，公但闻之，亦未知其详也。”或言洺州刺史程名振善用兵，上遣人召来，问之方略，名振对答如流，太宗谢不敏，劳赉之。名振忘拜谢。上欲试之，乃诈为责怒，以观其所为。名振谢曰：“疏野之臣，未尝亲奉圣问，适间正思所对，故忘拜耳。”言罢，举止自若，颜容不变。帝乃叹曰：“奇士也！”即日拜名振为右骁卫将军，以张亮为平壤道行军大总管，常何、左难当、冉仁德、刘英行、张文干、庞孝泰副之，引水军十五万，战舰五百艘，自莱州泛海趋平壤。又以李世勣为辽乐道行军大总管，江夏王道宗副之。张士贵、张俭、执失思力、契苾何力、李思击等为行军总隶之，引步骑十五万，趋辽东。
　　太宗分拨已定，张亮等各引兵前后而进，不题。太宗乃手诏谕天下曰：今以高丽盖苏文，弑主虐民，今问其罪。朕所过营顿，无为劳费，小可涉者勿作桥梁。非行在州县，不得令学生、耆老迎谒。朕昔提戈拨乱，廪无十日之积。今幸家给人足，只恐劳于转饷，故驱牛羊以饲军。且朕必胜有五：以我大击彼小；以我顺讨彼逆；以我安乘彼乱；以我逸敌彼劳；以我悦当彼怨，何忧不克。布告元元，勿为疑惧。
　　却说绛州龙门人薛仁贵，少贫贱，以农为业，尝自曰：“大丈夫当封侯万里，何用久屈乡里乎？”其妻柳氏谓之曰：“夫有高世之材，要须遇时，方且发达。今天子自征辽东，招募猛将，此难得之时也，君何不图功名以自显？”仁贵曰：“妻之言诚善。只虑家事凋零，吾去后，尔难以自存也。”柳氏曰：“君以丈夫之志，而犹恋于家事，终身只是一个田舍翁也。富贵何时得之？君但慕前程，他事不必虑矣。”仁贵悦然，遂辞了妻子，径往投军去讫。是时总管张士贵正在洛阳招军，忽报：“有人应募，愿见总管。”士贵召入，薛仁贵昂然进立于帐前曰：“远方壮士，闻天子御驾征辽，招募果毅。某因不辞跋／，得来从军。以立功名。”遂通了乡贯名目。士贵见其人眉目清朗，虎体雄（熊）腰，喜曰：“君肯护驾，用心破敌，无患不封侯也。”乃拜为帐前先锋。仁贵领职，自去伺候出征，不在话下。
　　贞观十九年二月，御驾自洛阳趋定州屯扎。太宗见诸军会齐，乃谓文武曰：“今天下大定，唯辽东未服。其王恃士马盛强，盖苏文唆以叛逆。丧乱方始，朕故自取之，不遗后世忧也。”众皆曰：“然。”太宗亲坐于城门，见过兵，人人皆亲抚慰之。遇疾病者，敕州县给药治疗。由是将士大悦，无有一人怨者。长孙无忌见帝奏曰：“天下诸侯，悉从銮驾，今陛下宫官，止有十人，此非所以重圣体也。”帝曰：“将士度辽者三十万众，皆辞乡里、别亲戚而随朕，以宫官十人尽足矣。公何谓少？此乃朕卧不安枕之日，非比在长安时也。此事公再莫言。”无忌乃出。四月，敕李世勣进兵。世勣乃集诸将议曰：“前至玄菟新城，高丽守将听得大兵来到，皆婴城而守，不可力敌，当以智胜。”召副总管道宗曰：“公可引兵数千，至新城之南埋伏，候吾军到，交锋，可从彼处抄出。丽兵见之自乱矣。”道宗领计去了。又唤折冲都尉曹三良引十余骑，直压城门，诱其出战。曹三良亦领兵去讫。唤过营州都督张俭曰：“公引胡兵为前锋，进渡辽水，护驾趋新安城，使高丽首尾不能相应，破之必矣。”张俭慨然而行。世勣分拨已定，乃下令三军，多张旗帜，佯出怀远之状，而潜师北趋甬道。三军得令，各离柳城，望甬道而进。
  </div>
  <div class="pagination">
   <a href="唐书志传_page12.html">
    上一页
   </a>
   <span>
    ...
   </span>
   <a href="唐书志传_page8.html">
    8
   </a>
   <a href="唐书志传_page9.html">
    9
   </a>
   <a href="唐书志传_page10.html">
    10
   </a>
   <a href="唐书志传_page11.html">
    11
   </a>
   <a href="唐书志传_page12.html">
    12
   </a>
   <span class="current-page">
    13
   </span>
   <a href="唐书志传_page14.html">
    14
   </a>
   <a href="唐书志传_page15.html">
    15
   </a>
   <a href="唐书志传_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
