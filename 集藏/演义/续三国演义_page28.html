<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 28 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 28 页/共 34 页
  </h1>
  <div class="content">
   第一〇六回  汉破长安愍帝降
　　
　　凉将王该引兵回见张实，备言大败刘曜于灵台，胡崧捺兵之故，实叔西海太守张肃听言大怒，曰："臣子以匡君为忠，报主为本，汉兵既败，弃而不追，不得主令而遽退，焉是为将之道？"乃命斩该以正军法。田齐向前哀告曰："非我等敢误国事也，曾舍命当先，追赶二十馀里，奈因秦州兵马不肯相助，实恐孤军深入，难保必胜，且刘灿全军未动，故此暂回。今曜贼只等泾渭兵集，即寇长安矣，我等愿请再去赴援，将功赎罪。"众副贰官僚亦皆下跪代为讨保，肃乃恕之，因谓实曰："狐死首丘，不忘本也。斯时朝廷颠沛，如钟仪在晋，楚弁南音，吾与汝父受晋大恩，刻符裂土，食采雄藩，今羯逆滔天，长安危如垒卵，吾晏安方裔，遇难不赴，何为人臣？"实曰："门户历受国恩，理当效忠尽节，以卫社稷，共伸先公之志。但叔父春秋高迈，筋力衰疲，军旅之事，非老耄所堪，请毋为累，侄自筹之。"即命太府司马韩璞统抚戎将军张阎，同田齐、王该将兵三万，以阴预为先锋，入关赴援。又行文调取北地太守贾骞、陇西守吴绍，出兵南安，以为后继。镇西将军焦嵩见西凉效忠王室，慌会安西将军宋始、宁西将军竺恢，统再招新兵二万，归长安护卫。常侍华辑又自出关，起京兆、冯翊、上洛、弘农四郡边兵二万入援，复送书至秦州与相国司马保。保见辑书，召陈安议曰："晋帝以我为大司马右丞相，都督关西军事，二次诏至，胡崧前去，俱未见功。今番汉寇甚獗，河西五郡皆赴勤王，华常侍又有书至，而胡崧顿兵不进。汝可带兵一枝，再去催崧等往救长安，免被他人干功，我等反不及也。"陈安曰："我辈受先王付托，以辅殿下。殿下有事，则吾之分，当得尽心协力者。愍帝为君，反陷殿下桥梓失守重镇，奔竞偏鄙，以成终天之恨。正宜召回胡崧，分守上邽，保自根本，何苦为他事而费折我家兵粮耶！"司马保曰："吾今受帝显爵，有难不思勤王，是逆臣矣，汝可陷我乎？"安曰："先王捐身为国，而使我等保殿下，同他奔走上邽，以图标名青史。他又轻弃殿下，径往雍州，君臣之义何在？我等不违教命者，尽忠于先王也；他撇殿下者，是负先王也。彼今复入为帝，先王被害而不加褒赠，朝中大事悉委綝、允、持、鼎四人执掌，殿下特遥授虚名耳！正欲借汉之手，除此忘恩之流，然后我等奉殿下入为天子，以号令关中，何为我陷殿下乎？"竟不奉命，愤然而出。司马保乃召张春问之，欲使其往助胡崧。春时与陈安有思嫉，因说司马保言："臣若去，安必为乱，宜收诛之方可。"保不听，春恐谋泄成仇，密遣部将许具窃入安帐刺之。陈安被伤两刀，跃起喊喝，兵众听得，赶来救护，却被许具乘黑逃去。陈安疑是司马保诡计，乃引本部兵马三千，反投陇城而去。春又劝保发兵追之，保又不听，密令人报与贾骞、吴绍知道，言陈安反投北地，恐乘虚袭汝守郡，可以回兵防之。贾、吴二人得报，遂皆引兵还镇。
　　
　　且说刘曜被秦凉之败，心甚烦恼，驻扎灵台，以候诸将。不数日皆到，曜欲商议先攻胡崧。姜发曰："我观胡崧之心，欲幸我等进破长安，思去愍帝而立其主于秦川者。且不可攻他，还是再夺新丰，又作道理。"言未毕，探子来报："麹持自折鲁充、梁纬，亦弃此处回长安去了。"刘曜听言大喜，即便集众商议进取。忽见小军入禀："汉主差大将王腾、马冲帅兵十万前来，已据新丰，请元帅火速去会。"刘曜见说，即日起马，合王、马二将新旧共兵二十馀万，威势大盛，乃扬旗直望长安而进。晋主探得大惊，问计于鞠允。允惧，使人持金五百求救于胡崧。崧受之，移兵进屯遮马桥。宋始与焦嵩闻知，亦趋霸上。凉将韩璞率兵至南，欲合贾骞，骞已回军还郡，璞乃独进，至长谷，被陈安反构诸羌截去军粮一半。璞怒，欲伐之，陈安亦纠众来拒，两边持守。璞不敢进退，弗获赴援长安。胡崧、宋始等惧汉兵盛，俱不敢进城中。索、麹等严守以伺，被围四十馀日，晋援不至，内外阻绝，兵民饥甚，米贵如珠，千钱不满一斗，人皆相食。黄门侍郎任播上奏曰："今城中困极已甚，外无援兵，内无粮食，何能存济？还当忍耻出降，以活军民之命。"愍帝叹曰："误我者鞠、索二公也！不然安得至于此地？"晋主见任播之奏，乃涕泣而命鞠允出与公卿共议可否。侍中辛敞曰："天道有反复，世事有变，何即言降？必不能敌，只有甘忍饥饿，死为晋鬼而已！"众无主意。只见守兵入报："汉军已破外罗城矣，乞早为计。"晋主曰："莫为朕一人，而伤满城之命，宜作降书出降，不然终为所掳。"下议草诏，无肯举笔，任播乃立书之。
　　
　　恐辛敞不从，即使辛敞送往汉营。敞无奈，大哭而起，密至索綝府中谋之。綝竟匿辛敞，背遣长子索荣先诣汉营说刘曜曰："方今晋之枢衡皆吾父所掌，去就行止，惟独主之。大王若能以车骑将军、万户郡公与之，即率众出降，否则挨日延月，未易拔也。且救兵已在霸上，棘门马桥等处，大王之所知者。"曜遣荣出，问于姜发，发曰："向者起兵立愍帝，也是索綝，今日卖主求荣，也是索綝，此乃一反一复小人，不可听之！今城亡在顷刻，降与不降凭在他耳，何得由綝所请！"刘曜听言，大怪綝佞，立斩荣首，送入城中见晋君臣，曰："帝皇之师，以义行者，孤将兵二十年来，未尝以诡计谋人、暗昧取人。今索荣所言如此，乃奸人也。天下恶奸之心一也，孤何容之？特斩其首以戒后人，请若自裁。"索綝见斩其子，羞见众人，诈卧于床，放出辛敞，送去曜营。曜受其降，重待辛敞，遣还回报。
　　
　　次日，愍帝乘羊车载榇出降，群臣攀辕号泣而随。帝哽咽不胜，泪盈腮颊。御史中丞吉朗仰天叹曰："吾智不能谋国，勇不能退仇，何忍君臣相随，北面以事贼虏乎？"遂拔剑自刎而死。臧振、任播等扶帝下车，自乡衔璧跪于军门。辛宾、辛敞大哭不已。刘曜见之，亲自下帐解缚受璧，命焚其榇，更衣赐坐，用言安慰。晋之诸臣皆伏地而拜。曜亦向前亲自扶起，乃引兵入城安民，居大殿，访建降议大臣梁浚、严敦、臧振、任播等三十馀人斩之。先年童谣云"天子在豆田"，至是刘曜扎营豆田，受愍帝降，曜都长安，是其验也。曜恐晋君臣在于长安，致生他变，命中军将军李益赍玺册宝物，卫送愍帝君臣上平阳汉主处发落。汉主大悦，乃临光极殿以朝见晋之君臣。愍帝稽颡再拜，鞠允俯伏，恸哭不起。汉主怒曰："汝既爱哭，何用来此？"喝令引出囚之。允拜辞晋帝，自杀于狱。汉主闻报，嗟叹不已，收其尸葬之。封愍帝为怀安侯，加刘曜为太宰，假节钺都督陕西诸军事。
　　
　　愍帝将欲议降之日，先使平东将军宋哲奉诏往江东命琅琊王建立帝号，存晋宗祀，以复国仇。又遣黄门议郎史淑赍诏，加张实为西凉郡公，假节钺都督五郡军事，命其尽忠，共同琅琊王匡复大仇，词有"公其推悯协赞，共济多艰"等谊，张实与叔西海公张肃见诏大哭，谢爵不受。询问史淑，言帝已出降，救之不暇矣。张肃目视张实，长叹一声，昏倒于座。实急救之，须臾，瞋目骂曰："畜生不欲吾行，汝当亲去，何独遣将，致误大事！"复呻吟偃仰而倒，连呼"速发兵"者三，是夜竟卒。张实见叔忿汉忠愤而死，哀伤不已，乃使趋促韩璞等进击汉寇，又驰书与相国司马保，曰："今王室如此，有事不忘投躯，方为丈夫。实前檄贾骞来听公命，共赴国难，中被钧旨，敕令回军守郡，未知是何意也？实今闻朝廷倾覆，效忠不遂，愤恨之惭，死有馀责，是以再命韩璞、张阆提兵协攻汉寇。到陕之日，惟公命是从，伏希挥指。"司马保见书怀愧，亦遣大将盖涛、宋毅、辛滔、张选、董广等率步骑三万，会合和苞、胡崧、宋辑，共救长安。行至新阳，又遇胡崧回兵，言长安已陷，愍帝出降送上平阳去了，汉兵甚盛，难以进复矣。不如暂还秦州，会约各镇，齐来恢复，方能取胜。于是盖涛等尽皆回马。
　　
　　惟凉将韩璞在长谷与诸羌相拒，将及-月，粮俱熬尽。至是又见凉主来催进兵，乃引兵离谷疾进。将至霸上，探得汉将呼延颢、黄臣、刘灿等屯兵十万，扼住焦嵩、竺恢晋之外援。璞欲进攻，管粮官禀道："粮食已尽，且闻长安被陷，晋主议降，去亦恐无益于事矣！"璞曰："奉命救主，焉可不遇敌而回？"乃索驾牛羸马杀以饷军，泣谓众等曰："汝曹念父母乎？"对曰："念。"又曰："惜妻子乎？"对曰："惜。"璞又曰："欲生还乎？"对曰："欲。"璞曰："若然，当从我令。今我等奉主帅之命来救长安，长安陷而愆期失误，不获张一弓、发一矢，费许多粮畜，擅自空回，西平公岂不杀若等家属，罪及若等乎？前日王该得胜回兵，尚欲斩之，汝等所见者。"众曰："王将军得多官原情讨保而免，我等今去无辞，奈何处之？"璞曰："惟有舍死先攻霸上之汉寇，以副主望耳。"众曰："愿从钧令。但我兵少彼多，恐一时不能必胜。"璞曰："不妨。今有焦嵩、华辑等与贼相拒在彼，我自当先，必可破他者。一破此处，又可合兵进复长安矣，岂不是我等之功乎？"众皆踊跃兼起，直出汉军之右。汉众知之，急忙排阵，韩璞、阴预首举，大喊突入其阵，兵士鼓噪从之，一可当百。汉兵虽多，仓卒未整，被韩璞等斩首数千级。夜晚各自收兵。次日又战，汉兵多不退。璞忧无粮，心中甚惧，得宋始、竺恢、焦嵩、华辑从前杀至，又战一日。正将收兵罢围，凉将张阆自金城借粮，引兵七千杀至。于是韩璞、王该、焦、宋等转战，三面夹攻，汉兵大败，走入长安，杀汉兵万馀级。
　　
　　韩璞曰："少可以复主之命矣。"再与华、宋等议复长安。辑曰："臣子当舍命匡复，以尽忠心。奈愍帝已陷贼垒，我等无主盟之人，恐难成功。不如暂止，再往江东请琅琊王发兵，然后再来破寇。"璞见粮少，汉兵强盛，遂亦收兵还镇。秦州司马保见胡崧等回，言长安已陷，欲会关中内外诸郡，合兵复取。崧曰："未可轻发，必须立号，方可以令众藩。"张春曰："吾若自立，人必不服。方今诸侯之盛，莫如西平公。若得他们肯从，大事可以定矣。"崧然之，使人持檄说各藩镇，令尊南阳王子为帝，以好号令汉寇。使命先至河西，张实看其意思，乃召众官议之。从事张侁曰："南阳王子小竖也，无大经纬，焉能成事？二次寇犯长安，皆不出兵赴救，其幸祸图篡之心见矣。天岂佑彼而授以鸿统乎？今不先事退贼，而忘莫大之耻，妄欲诳众尊彼，知其德不足以应运，才不可以服众，其亡必不远也。奚宜从之？"实乃拂其请。陇陕诸处见实不从，咸相约会曰："童谣有云：'秦川中血满腕，惟有凉州倚柱观。'今泾渭咸阳被汉所破，梁陇又遭陈安所掠，人民什死五六，积血成渠，秦州虽未见祸，恐亦未保。西平公不从，正应其谶。"遂皆背崧，不尊司马保。后人有诗赞美凉州张氏独肯守忠护国，以致久远，云：
　　
　　地覆天翻胡马猖，中原不幸被横殃。戈甲连云侵洛邑，刀枪卷地犯咸阳。
　　
　　数次勤王徇国难，几番谢爵守纯良。西凉世代称忠奕，历晋延秦振业长。
　　
　　又曰：
　　
　　晋室皇纲坠，戎羌鼎沸兴。群雄争逐鹿，胡马践畿京。西凉有张氏，世代继忠贞。
　　
　　不辞民地狭，五援赴王勤。血战开围洛，悬军赴霸陵。裹粮犹力战，痍羸尚陈兵。愧杀诸亲派，忠心绝恶心。
　　
　　
　　
　　第一〇七回  石勒奉诏并晋阳
　　
　　再说汉主刘聪闻知晋臣索綝会兵匡复中原，刘琨、邵续、韩据亦皆约合举事。因是先敕刘曜移兵径袭长安，又下诏与石勒命其出兵，攻阻晋诸征镇。石勒见诏，乃聚众商议曰："今主上已有事于关中，命吾徇讨诸郡。今我兵马强盛，久不战斗，正宜奉诏出征，当从何处先起？"徐光曰："应侯有云：'并地当自近始，得尺则吾之尺。'依吾愚见，首事乐陵，次及平乐，则行兵有序矣。"石勒然之。即命石虎提兵五万，攻取乐陵。探马报知邵续，续慌下令点兵退敌。部下将佐曰："王幽州雄冠诸镇，兵马强盛，尚被其破，吾今骆文鸳手患偏疯，兵微将寡，焉能为敌？"续心甚惕，从事蒯来曰："不如从权取便，以书达彼，请为附在，使其退兵，以免一时之祸，再作计议。"续从之，使人至虎营中求成，石虎将书遣人连原差送上襄国，禀见石勒。勒看书，谓其使曰："必送子侄亲人为质，方准其附。"使者领言，回告邵续。续即遣子邵义赍表礼诣襄国为质。石勒受之，授义督护。
　　
　　时有旧渤海太守刘胤昌，向见石勒破王浚，复侵渤海，乃避于乐陵投续，闻续背晋附勒，因入谓邵续曰："君乃晋之忠良，何为亦蹈勒胡之污？且伟丈夫世食爵禄，而效细人苟且以忘大义，可乎？"续曰："吾岂不知？缓则行经，急则从权，不得已也，岂真心哉！今无所归，无救援，势难与敌，强顺之势，免军民之命，俟作再图耳。"胤昌曰："君言虽是，但投涅之布，洗之不白，何可轻污？今琅琊王欲清中原，求士如渴，带甲数十万，雄视江淮，弃勒以归正主，岂不亦可以为忠良乎？"续曰："此吾之素心也。"即日作表，就使刘胤昌往江东而去。左右之人谓续曰："明公欲图忠名而诳石勒，争奈令嗣在彼，岂不为其所害乎？"续泣曰："吾今陷身异类，如堕污泥中，挺身归朝，去污趋洁，何为不可？且人之心以忠孝为本，忠孝自古迄今不能两全，既欲尽忠，焉暇顾其子哉？"竟遣胤昌疾行。胤昌至江东，造见琅琊王，把邵续被逼舍子之故，道了一遍，呈上表章。瑯琊王与王导等明之，叹赏不已，乃迎入，拜续为平原太守，以刘胤昌为侍中。有人将邵续背盟趋洁之语报知石勒，勒怒，召邵义责而斩之，即日起兵五万，以石虎为先锋，自与张敬为合后，径趋乐陵，擒责邵续。续惧，求救于幽州段匹殚，匹殚曰："邵嗣祖，忠义之士，弃子归正，大节可羡。今被攻伐，不得不救。"乃遣段文鸯为前部，将兵五万赴援。
　　
　　石虎正将围城，文鸯救至。邵续看见，自内杀出，两头夹攻。虎恃勇，止将万人先到，被续杀败。段兵追去，得张敬兵至，杀退两军。相持十馀日，互相胜负。时襄国河南一带，米麦无收，甚贵。石勒粮饷不继，兵士饥疲，乃抽兵退回襄国，请张宾议曰："今地方米价甚腾，千钱止易二升，民何度活，军奚存济？"宾曰："平乐韩据，素不罹兵，粮储丰裕，宜亟将兵往攻，一鼓可下，当有一年之粮，兵无饥馁矣。"勒曰："用兵几何？"宾曰："多则粮悭兵馁，三万人足可为用。"石勒信之，恐众不肯用命，亲自与石虎将兵骤进。近城四十里始知，韩据惊惶无措，慌忙使人往并州求救，一面闭城坚守。石虎率兵围住攻打，被城上炮石齐下，击死勒兵无数，乃亦引退，困定城门。据使至并州拜告刘琨，琨即传令点兵救援韩据，共破石勒。大将姬澹谏曰："明公向为刘曜所袭，兵威未复；吾方倚藉猗卢之助为势，稍得温和，又欲远赴外难，甚非所宜。且代北之兵虽服于晋，终是胡姓难测，未可托为心腹，岂得委弃根本，而为人尽力乎？不若闭关守险，息兵养锐，待时而举，以图身后之功。"琨曰："韩据晋臣，平乐晋地，与吾一体。今孤弱无援，故来求救，我若不从，是弃同列而坐使被袭也！"乃不听澹劝，命澹领兵二万先发，留李弥守并州，自与郝诜、张儒为后队，兼程而进。不数日，兵到广牧。
　　
　　石勒探知刘琨来救平乐，慌与张宾议曰："今攻城不能克，外援又至，必须分兵敌住，方可免其里应外合。"宾曰："今刘琨不守自境，引兵远赴，真可谓不知己者。且兵法有云：'疾行远赴，日驰百里，必蹶上将军。'吾今以计出其不意，逆而击之，可破彼矣。"勒曰："公计将安出？"宾曰："可密分兵伏于平岗山下，留兵一枝，阻住韩据出救。明公自引兵士五千去迎刘琨，琨见兵少，必定奋力击我，然后诈败引入伏中，放炮为号，我兵四面杀出，任他有贲育之勇，杀教他片甲无回，何暇救平乐哉！"石勒听计大悦，留张敬、石虎将兵一万困住韩据，命刁膺、刘膺、李益、张越、赵鹿、孔豚、刘宝、支屈六八将，引兵一万，分四面埋伏，呼延模引兵士五千于中救应，自将精卒五千向广牧阻拒琨兵。琨将姬澹当前锋，探得石勒以轻兵来拒，乃谓诸副将曰："石勒欺吾近弱，故藐视我，众当齐心相助，共破此贼！"遂将兵马出寨布阵，以枪指谓石勒曰："汝前妄袭幽州，数万兵马片甲无回，城池又不能守，复欲贪图平乐，何不知分量之甚也！"石勒曰："汝们倒知分量，得代北之兵，替汝复一栖身之所，少延残喘，不然已作丧家狗矣。尚欲救人，何不度己？以吾兵并天下犹如反掌，罕稀一平乐哉！"姬澹听言大怒，捻枪就刺，石勒举刀相迎。二人各逞雄威，大战上三十馀合，石勒假意佯败而走，姬澹不知是计，拍马从后紧追。勒至平岗山下，回马骂曰："匹夫敢来近吾，吾为十二州大都督、万户郡公，肯受辱于汝耶？兵士虽少，矢斩鼠贼方休！"复再接战，兵士故意望山中走去。勒遂且战且退，澹乃步步逼去，挨入伏中。石勒笑曰："老贼数称有智，今日何如，再欲走往何处而去？"姬澹急悔，思欲转马，只听得号炮四起，背后两枝精兵杀出，截住后路。澹欲冲战突走，前面又是四员汉将杀至，两头围住。石勒立马大叫曰："不可走了姬澹，务要活捉见我！"姬澹自思后兵不应，难以抵敌，乃奋勇杀条血路冲出，军士皆被截住。刁膺、张越紧追二十馀里，不及而还。姬澹单身匹马，不好见琨。又思琨心高不从己谏，必遭勒破，乃顺路不转，径奔北代投猗卢处而去。部下士卒尽降石勒，逃出者止二三十人，皆琨素爱者。奔至中军，报知其事，琨大惊失色，半晌方回，乃加太息曰："吾不听姬澹良言，致彼他投，失此忠义之将，去一左臂矣，焉能再战？"慌即收兵还并。
　　
　　石勒知之，亦复趋平乐以助石虎、张敬，令军人大叫曰："并州救兵皆已杀败投降，可速开门，以保身命！"韩据听得，上城观看，果见勒兵愈多，乃归衙召众亲党议曰："吾所望者刘石越公之救，今被贼兵所算，我等焉能为敌？"其弟韩总曰："勒兵甚盛，石虎残忍，降则不可，守又难保。不若收拾库藏家眷，趁其夜不攻围，三更以后悄悄遁走，还是上策。"据然之，率亲兵七千，装载车仗，弃城而走。石勒次早进围，见城门大开，遂得平乐。张宾曰："我今得此粮谷，又添姬澹降兵万馀，趁此就移得胜之师，径袭并州，连刘琨亦可下也。"勒曰："吾亦料琨弱，乃正欲如此。"遂分兵三道，一齐进发。刘琨中转，不虞石勒追袭，缓缓而回，离并尚百馀里，属治守兵飞马赶来，报知其事。琨听报大惊，乃令代将卫雄将本部五千军马，守住要路阻敌，自回并州取兵粮接应。勒前锋石虎、监督帅张敬引兵二万先到。雄排阵势以待，代兵惧众寡不敌，又石虎等威风赫赫，戈戟磷磷，尽皆退怯。张敬知其意，命石虎一同奋进，卫雄方才举械迎战，兵已各各奔散，相率叫曰："汉怪刘并州救平乐，故来伐他，与我北兵何预？不如还镇，免致结冤。"以此卫雄虽勇，势孤难战，亦望北逃去。石虎不追，径望并州赶袭刘琨，四十里及之。琨无奈，只得与张儒、郝诜布阵待战。石虎当先大叫曰："刘并州何不下马相见？吾父自领大军已围并州，汝路塞矣！如若执迷，定遭擒捉！"刘琨听言大怒，亲自杀出。郝诜、张儒慌忙向前，双敌石虎。战未十合，张敬挥张越、李益分两翼拥至，琨兵大败，欲回并州，又恐石勒在前，进退不得，亦望北逃去。石虎不赶，直奔并州，扣城下寨。城中守官从事李弥慌忙集众商议，众皆曰："今闻石勒大破我军，刺史公与姬将军尚自他逃，不敢还救，我等焉能为敌？不如开门投降，以保躯命。"弥曰："吾受刘公重托，今若负彼降汉，必惹后人唾骂，何以为人？"众曰："非我等不忠于主，是主公自构兵衅，以致如此。今石勒三路兵来，势如山岳，城中兵士不满五千，怎可守御？万一触其忿怒，则一城性命皆入鬼录矣！若欲沽一时虚名，以垒卵而塞倒石，岂不陷害生灵乎？"李弥知众心变，再不敢言，于是兵众开门出降。石虎大喜，送见石勒，勒乃重赏众人，引兵入城，与民秋毫无犯，鸡犬不惊，尽皆悦服。
　　
　　刘琨与郝诜、张儒引残兵五千，欲往北代，至幽州界内经过，有人报与段匹殚知道，匹殚遣子领兵五千，邀琨于路曰："吾父有言，道刺史大人受惠于代公已多，不可再往，恐其厌于公而或不测也。若虑进退未就，可权同到幽州议之，以图恢复。"刘琨从其言，遂往幽州就于匹殚。段匹殚与琨约为兄弟，日夕议及国家，则太息无已。匹殚曰："为今之计，若欲伸展大志，必须东请于琅琊王，始得少冀耳。"琨曰："固知中原无主，非琅琊王不可。但恐南北殊悬，急难相济，亦必上表通诚，再行定夺。"二人乃使使往江东而去不题。
　　
　　且说石勒得了晋阳，献捷上平阳，宴赏众将，将欲班师，忽有细作报道："刘琨别部属将冯睹有众万馀，闻失并州，倡首招集旧兵故将，欲来报复，见聚精兵数万，不日即到，今已令人去会刘琨、姬澹矣。"石勒听言大怒，乃使孔苌将兵二万，前往征讨冯睹。冯睹据险设奇，或击或守，相持连旬，苌不能胜，反折兵士数千。并州士民流离外郡者，闻知冯睹起兵，亦皆招引壮勇，有众万馀，推飞云子为晋阳帅，亦欲来复旧土。边报又到，石勒曰："吾何不若刘琨，而此贼子皆思排吾！吾当亲提兵马，先讨冯睹，后剿流民，以诛飞云子逆党，方得并州安治，无敢作孽也！"张宾曰："不然。冯睹与我深仇，流民与吾有何宿怨？不过念琨之恩，思为舍命尽忠耳！若能以恩抚之，亦可以感其心者。吾今为计，但当选择良守，使招怀冯睹之众，谕以恩信，罢其征讨，宽刑薄赋，绥安劳来，赒赈贫苦，则流民皆晏然而贴，冯睹亦必无扰于郡矣。若只以力征渠，渠愈不服，且渠所虑者，恐吾徇讨下郡，祸及于身故也。以仁政化彼，不惟安众宁并，即幽燕辽右之民，亦相率附我矣。"石勒曰："右侯之言是也。即使并民不附，吾亦听其自便，悉罢讨罚。但无一良吏能行善政，以化服群众耳。"张宾举李回为并州守，代为抚恤。勒从其议，召回孔苌，遗书与冯睹道其意，班师尽还襄国。李回又出榜抚慰流民，劝课百姓，和说飞云子与冯睹二处。睹感勒书，亦率部众诣并见回，飞云子乃散流民各归就业。李回政风远孚，晋阳大治，皆张宾之力也。勒回到镇，冯睹降书亦到，勒喜，驰表献捷于朝，请以冯睹为顺义都尉。
　　
　　汉主见表大悦，定议旌赏，设宴庆贺，与众公卿尽欢畅饮，醉后击桌而歌曰：
　　
　　奋起左国兮，席卷诸藩。建业平阳兮，威加四方。破洛阳兮，缚怀皇。攻长安兮，夺秦关。今全西地兮，并晋阳。何时天一统兮，复汉旧疆。
　　
　　歌毕，亲自举爵以饮愍帝，笑谓之曰："卿家自到平阳，未曾得睹畿内山水，明日朕同卿等郊外畋猎一番何如？"众皆应诺。次日，排驾出猎，以晋愍帝行车骑将军，戎服执戟道前，出平阳南门，百姓聚观者跻跻，内有认得愍帝者，指谓众曰："此故长安天子也。"由是皆争相竞前观看，父老辈多至垂涕流泪者。辛宾、阎鼎二晋臣见之，不胜愧恨。猎罢归城，散居私第，宾、鼎抱帝而哭，哀悲彻夜。数日，有人自洛阳至，言汝阴太守李矩、河内太守郭默、汝南旧守赵嘏，皆引兵侵掠属境，扬声张势，言要生缚汉主，以赎晋天子之罪。太子刘灿言与汉主知道，劝父先除愍帝，以杜晋人之想。汉主曰："前杀晋怀、庾珉、王俊，人皆尤吾为酷，至今未泯口议。此子冲弱知理，何所忍也？宜宽宥之。"灿曰："昔周武以仁义行兵，既伐商，而又殪辛牧野，何也？正恐奸人指謆，思复故疆耳。昨者出猎，父老睹愍帝而流涕，其心似不忘晋也。今闻李矩、郭默等合兵侵境，皆称欲复晋室，何得留彼使为媒孽乎？"汉主犹含之。又一日，大宴文武，汉主问群臣以"汉世封镇共计多少，所存还有否？"众臣对曰："汉自桓灵失德，征镇吞并，所知者惟十八路耳。及今惟有河西张实尚守姑臧，馀者皆被曹魏所并。"汉主曰："操在山东，西北焉即被夺，悉为他有？"对曰："昔日昭烈皇帝初得陶谦，让与徐州，被吕布所袭。后是曹操灭布取之，昭烈转授豫州，刘表欲举荆州相让，又是曹操掩袭，因与吴合，大破曹兵于赤壁，遂结深仇，战杀无已。昭烈从武侯之谋，乃入川建业，此间山西一带，并州是丁原为牧，平阳是刘虞为牧，渤海是公孙瓒为牧。吕布杀丁原，公孙瓒图刘虞，遂归于一。幽州之境是刘度为牧，悉被袁绍所并。曹操又灭袁氏，而汉之封镇皆沦没矣。"汉主曰："今数处刘氏所辖者，朕父子已皆并取，可为得雪前耻矣。"乃命晋愍帝执壶，向各文武面前满斟一杯，待齐饮之，贺复刘氏旧封之喜。愍帝思为晋君，执壶酌酒，不雅观瞻，推出更衣欲避之。汉主笑曰："卿不肯与臣子斟酒，故却耳，可罢之，但执扇于朕之侧，使他臣斟酒何如？"愍帝含羞受命。当下晋诸陪臣见主被辱，皆流涕而不敢发。辛宾、阎鼎向前进言曰："君有役，臣当代之，使某辈执事皆以过矣，何得辱吾大国之君乎？"即夺扇掷于汉主怀中，把帝臂哭曰："臣不能杀贼保国，使陛下遭辱如此，生亦如死，欲活何为？"欲扶帝出。汉主大怒曰："狂奴敢此无状，掷扇欺上乎？"喝令武士将君臣一并牵出斩之，须臾献首。右西晋始自武帝乙酉篡魏，终于愍帝丙子，历四君，共五十二年。后人有诗叹曰：
　　
　　当年司马辅曹瞒，灭蜀要君僭晋王。篡魏并吴居大位，罔思继统世无疆。
　　
　　岂知天不从奸愿，八王自噬构成殃。两帝粗安逮怀愍，尽遭汉掳丧平阳。
　　
　　
　　
　　第一〇八回  元达死关姜辞职
　　
　　再题晋平东将军宋哲，奉愍帝诏奔投江东，于路被兵戈耽阻，至吴中时，长安已破，闻知帝降，心甚愧悒，乃弃行李，单身疾驰入建业，进见琅琊王，传帝诏命，即便焚香开读曰：
　　
　　朕遭天运中否，皇纲罔振，愧以凉德弱力，承众推翼，继绍鸿绪，甫能祈天永命，克复神州以隆中兴。谋议适起，反致凶胡放肆，复逞犬羊之众旅，逼迫畿辇，屡战失利，势似难敌。今居于危城，忧虑万端，震惊百状，但恐一朝崩陷，九庙沦没，特命平东将军宋哲，代宣朕意，丞相宜以祖宗创业艰难为念，早摄万机，进取旧都，以雪大耻，毋使万民解志，天下幸甚！
　　
　　司马睿见诏，再拜流涕曰："孤罪人也，惟有蹈节死义，以雪国家之耻，少慰先帝之灵。"乃下令点集兵将，每日环甲驰马，亲励士卒，择期北伐，以救长安，共拯皇室。移檄远近边镇，缮兵伺候。擢宋哲为引驾将军，先行开路。未及起马，报道长安被陷，愍帝已遭掳上平阳去也。琅琊王抚膺大恸，以为漕运稽期，致兵不能北上，心中懊恼，怒收督运内史淳于伯斩之。伯非其罪，颈血逆溅，上指丈馀，尸僵不仆。人知其枉，咸诟司马睿不能催兵北进，而斩害粮官，亦以妄矣。同值刘隗乃上表诉淳于伯不当致死，请以礼葬其尸，免中郎将周筵之官，法令始明。睿寻悔之，于是王导等引咎自责，俱求解职。睿曰："刑政失宜，过在孤暗，何预诸卿之事？"并不许去位，惟从刘隗之请，遂阻北伐之议。
　　
　　汉主刘聪探得江左操兵，惟恐进取许洛。刘曜、石勒等悬军在外，甚以为忧。忽有细作报到，言江东以漕运艰难，斩其监督，已罢北出之议矣。汉主听报大喜，自以为并乐归附，诸方安静，只道天下无事，遂日肆娱乐，不亲朝政。宠幸宦者王沉、郭猗，听其所惑，言中护靳准有二女，长名月光，次名月华，皆绝世之资，堪为母后。汉主听之，乃召入宫，果然美丽冠众。即令中书写敕，册立月华为正宫上皇后，改刘后与月光为左右皇后。
　　
　　相国陈元达见汉主所为，纲常倒置，乃上章谏曰："自五帝三皇以来，未有一国三后之理。今陛下不思求贤辅治，而乃专宠嬖幸，恣淫女色，臣恐国家社稷将有祸乱起矣！"汉主怪其多言，不听而起。元达遂求罢而出。及闻月光愤长不得为正后，颇有秽行，达乃复入，密言其情，汉主不信，使人察之，果然无谬。汉主召月光面证之，光惭愧自杀。汉主惜其美，思之不已，以为非元达劾斥，月光不至于死，疑是元达贿嘱觉察之人以陷月光，乃暗杀察者，而黜元达不许在朝。陈元达忍羞而出，自此并无一人廷诤，惟王沉、郭猗之言是信。每日与二后四妃后宫淫戏安乐，月馀不一临朝，政事悉委太子刘灿行相国事，生杀除拜大事，则使王沉入白而行，其外小者皆灿自裁。
　　
　　郭猗、王沉宠横，但有皇太弟刘义与大将军刘宏二人在朝，不敢肆志。郭猗乃密谮于刘灿曰："人言太弟与大将军暗谋，不知何事。探得欲因上巳日大宴作乱，今期将迫近，宜早自图之，倘殿下不信臣言，可召大将军从事王皮与司马刘惇二人问之，便知真假。"灿惑，未即从行。猗又密谓皮、惇曰："二王逆状，主上与相国俱知其详，二公可与之同谋乎？"皮、惇曰："安有此事？"猗曰："汉主议罪已决，吾怜二公亲旧，并见族诛，故以相问耳。"因佯为歔欷涕泣之状。二人惊惶失色，乃再拜恳救。猗曰："欲祈生路，但是相国问君之时，一一答应有之，那时我却代为分辨，即无事矣。"二人唯唯应诺而别。次日，刘灿果召二人。二人入见，灿问其情，皮、惇只是回答曰是，灿深信之，欲奏汉主以害义、宏。奈缘先帝刘渊在日，多得少子刘义之力，贤而有能，每与太子聪计议，日后义必安汉，须以大位传之，聪亦甚悦弟性诚敏，情极相合，有事必与谋议。刘灿实恐皇父传位太弟，思去无计，乃密问于侍中靳准。
　　
　　靳准亦以身为皇丈，不得大权，皆因刘义、刘宏在内，难于逞志，即乘机说灿曰："人告太弟与大将军为变，皇上被其所惑，终不肯信，不久必为太弟所夺。汝为太子，不能承父之业，岂不虚生于天地间乎？臣忝国戚，故敢尽命相告也。"灿曰："王皮、刘惇具招其事，已有照证。只是主上不信，其将奈何？"准曰："殿下若是必欲注意太弟，臣有一计，可以耸动主上之听。皇太弟素好待士，今因东宫禁卫森严，宾客罕入，难以指太弟之失。宜当宽缓东宫之禁，纵太弟宾客往来，则可觇其隙，议其非矣。然后臣为殿下密上罪状，收其宾客，暗拷证之，狱辞一成，则主上无不信矣。"灿然其计，乃命东宫卫将卜抽引兵出御李矩。东宫少傅陈休、参军卜崇素忠直清正，不知准计，谏止其事，以为内兵非可外调。太子灿曰："东宫今属太弟所掌，相国总枢是吾所管，叔侄同心，内禁何须侍卫？"竟遣抽出。休、崇二人犹持正谨慎。王沉、郭猗深忌之，思欲中害二人。东宫侍中卜干揣知其情，密谓陈休、卜崇曰："王沉怀谗嫉正，以吾等在东宫，制彼难以肆行奸计，不久必将祸害相及矣。君岂不知王沉之势，死生指顾，荣枯呼吸。昔之亲贤，孰如陈蕃、窦武，且被蹇硕、段珪等屠戮，君其思之。"崇、休曰："吾辈年逾五十，职位已尊，脱死忠义，为得所矣，安能俯首低眉以谄阉竖乎？"不数日，靳准劾奏太弟刘义、大将军刘宏与东宫官属等交通宾客，出入禁门，谋为不轨。汉主持疑，王沉在旁力谮诉之。及入内，月华承父之托，又以为言，汉主遂信，立命收拿陈休、卜崇，并特进綦毋达等七人，拷计诬辞，拟以斩罪。卜干乃号泣上谏："请待秋后会审事实，正之以法，未为晚也。"王沉叱之曰："侍中欲缓国法，莫不有同谋之意乎？"卜干再不敢言，洒泪而出。次日诏下，废刘义、刘宏、卜干三人为庶人。
　　
　　河间王刘易正欲上保，恐单表难回汉主之听，适遇侍中姜发与一班旧将自关中回，即日相议，共伸太弟之怨，于是易为本首，姜发、黄臣、关山、呼延颢、廖全等连名上本进谏曰：
　　
　　臣等伏念治天下之道，有正有逆，正则天下理而庶事宁，逆则天下乱而万政隳。今王沉以常侍阉宦，侮慢天常，窃柄盗权，浊乱朝廷，擅专升黜，兄弟叔侄分设州郡，一至出门便获大赏，京畿远近沃田数百万，膏腴美宅沉占过半，富拟王侯，贵次天子，致使怨气上蒸，盗贼蜂起。石勒、曹嶷皆畏奸敛避，不然将来必成大祸。古云：扬汤止沸，莫若去薪；溃疽虽痛，胜如发毒。臣等以为，若诛王沉、郭猗，召回皇太弟，复大将军职，起陈元达官，则自然外寇潜消，内难屏息，江山永固，天下幸甚，宗社幸甚！
　　
　　表进，时汉主与二皇后在千秋阁饮宴，独惟王沉、郭猗二人在旁伏侍。表至，帝以示二人，二人跪奏曰："众大臣皆不知三人之失，反罪我等。王皮、刘惇之言岂谬妄也？望陛下详之。"汉主反复看表，心亦疑惑，乃问于太子刘灿，灿盛称王沉、郭猗忠朴，太弟与大将军是自构其祸，与二人无干。汉主聪信之，反封沉、猗为列侯。刘易又与众将再上疏，极言可诛王沉等，以正国典。汉主大怒，手裂表章，责其阿佞怀妒，诃之使出。刘易归第，忧忿怒恚，不食而卒。刘易乃右贤王之幼子，平素忠直敢言，汉臣倚之为柱石，一旦被抑致死，陈元达哭之曰："哲人云亡，邦国殄瘁，吾既不复可言，又安用默默苟全于世，以负先帝所托乎？"乃遗表以达汉主，仰药而死。其表略云：
　　
　　晋仇未殄，巴蜀不宾；石勒坐据赵魏，曹嶷睥睨全齐。陛下心腹四肢，疾患隐症，天下事尚未可知，而乃听王沉、郭猗、靳准等谗妒之言，诛巫咸，戮扁鹊，废其国手，恐一旦或成膏肓之笃，谁为救之？臣今且死，伏惟垂念，九泉瞑目，汉灵幸甚！
　　
　　其中辞意甚切国事，更不细录。元达既死，通国士民等闻之，无不罢市恸哭，虽深山穷舍，亦皆如丧考妣。王沉等匿其遗表，以献相国刘灿。汉主知元达死，因月光之故，心中怪之，亦不临丧加谥。诸勋旧大臣姜发、黄臣、关山等相聚叹息曰："太弟被废，大将军宏、河间王易、相国长宏悉皆谢世。世事如此，祸将及身矣！"姜发曰："我等若不告退，必为元达之次，亟宜自全。"关山曰："存忠高见是已。"乃相与同诣丞相府中，去见诸葛宣于，计议其事。宣于曰："吾患老病未痊，弗获与诸故旧同归林下，以乐馀年矣。今朝中有王沉、郭猗、靳准等奸，与刘灿相为表里，主上又且荒于酒色，眼见世事将变，诸公各宜自全。"于是众人俱出，各皆上表告老，汉主不许。
　　
　　不数日，辞表又上，汉主乃出殿面见姜、关等，劝慰之曰："河间王与左相国，二人年老言悖，因朕厌烦，未即听从，各皆以疾告终，非有他也。大将军与太弟同谋，是他部下王皮、刘惇所首，朕亦未尝忽功加害。卿等有何致疑而厌朕躬，遽相弃也？"姜发曰："非若此言。臣等自从随侍先帝，与陛下南征北讨，未敢惮劳。今受重禄，正当报效，但今两鬓已皤，心神昏悖，不堪任事，恐负所托，是以恳乞骸骨归田，则臣兄弟不胜感恩幸甚矣！"汉主曰："卿既以老推故，坚要弃朕，存义须当在朝，岂可俱去？"发曰："吾弟前在关中，因取渭北，转救太子，曾中伏弩，至今左臂酸疼，药不离口，焉能为事？统乞开恩。"汉主从之，乃谓发曰："卿既固执，切不可背去，当要与朕面别，设宴相叙，以表答劳之忱。"存忠叩首拜谢而出。关山亦俯伏乞准辞表。汉主曰："汝之先君与朕之先帝乃死生骨肉，朕之与卿，实同一气。二兄已先弃朕，未获安享。今朕方欲禅位太子，退归闲宫，与卿等朝夕叙首，以伸先世桃园之义，奚得亦欲相弃而去也？"山曰："臣之二兄，用力成癯，相继而故，臣姆年已八旬有五，每每与吾兄弟哭泣，言百年后，得与臣伯夫妻一处而葬，则不枉育汝弟兄矣。今二兄已亡，臣又不得奉姆归于故土，则有负向日之所付托矣。且臣两鬓已星，生不能怡悦晨昏，老又不能承其夙志，既不孝于亲，又焉能忠于君哉？况臣母年七十有九，思乡之心切于梦寐，故此冒渎天威，乞赐残躯，奉二母前往锦屏山，以慰其所愿。若天不杀臣，再来谢恩陛下，是大幸也！"汉主挥涕而谓山曰："卿欲全孝，朕当从之，关继忠与关河可在此间，少慰朕念，亦以见君子不忘故旧之心。"山未及对，只见关河上奏言："臣父防、叔谨相继遐弃，以朝廷多事，从征关西，不获服制，终天之恨，迄今无已。兹者臣母痛父成疾，毁脊骨立，饮食少进者四十馀日矣，乞赐放臣侍疾终制，生死感恩不泯矣！"汉主方欲开言，只见关心出班顿首面奏曰："臣兄关山年过六十，筋力已惫，且有二嫂，非臣不能以终馀年。臣安敢独留，以贪荣禄，而忘晨昏定省之劳乎？乞求并放归田，以赡母兄之倚，胜荷宠沐之恩矣！"汉主曰："噫！关门之义，诚没世之可尚者矣！朕何逆焉？"各赐金五十斤，乃顾谓黄臣曰："卿家兄弟独不念君臣历世，患难半生，乃亦欲谢事而去，忍弃朕父子孤立于朝也？"黄臣再拜曰："臣自离蜀，伶仃穷苦，出万死一生，戮力以至今日，荣幸极矣！迩年残迈，聋瞽兼甚，尚能何为乎？陛下既念臣数世之忠、半生之苦，何不赏赐田宅，以仿前朝惠养老臣之恩，宽待勋旧之意，何等仰沾陛下洪德，而必欲以此老朽居朝，使之勤劳朝暮乎？"汉主听言，自思关、姜皆已从允其请，而黄臣年齿过之，乃亦不强，惟许在朝闲住。次日，汉主命排筵宴于光极殿，诏宣三家勋旧并众文武，亲自饯送，直出朝门，执手洒泪而别，其馀官员皆于都门外另饯。黄臣兄弟即于私府居住，关山、姜发一同望关中陇上而去。父老辈观之，皆言汉主听信奸邪，不纳忠谏，以致勋旧解职而去。相与太息曰："此数辈谢事，汉家祸不远矣，惟汉主不之知也！"
　　
　　时老将呼延颢以心绪不宁，数日不曾入朝，及见三家辞位，亦勉强同侄往饯。随侍人听得父老之言，回府告知于颢，颢即与侄呼延胜议曰："吾因精神欠爽，不曾谒众，谁知三家兄弟俱请退闲，吾弗获共上辞表，岂可同事故旧悉去，吾一人可又独贪荣禄，以混于鲍鱼之肆乎？"胜曰："叔言是也。今王沉、靳准用事，祸必难测，明日必须上表竭辞，以乐馀年可矣！"颢乃留胜共议作表，同宿帐中。睡至三更，胜忽梦见鲁徽散发披肩，叫胜谓曰："汝叔苦要出兵，吾以忠言良谋劝谏，兵败而回，羞惭害我。汝在旁边，并无一言相劝，何忍心也？今吾诉于阴司，捉汝叔去对理，汝为干证，须要公平。"呼延胜惊醒，汗流不止，忽然呼延颢跃起大呼曰："吾乃鲁徽也，以好言劝你，何该杀我？我今诉准同你见上帝对审，休得逃走！"一把将胜扭住。胜曰："叔把心正，休得昏昧。"颢即放手，仰身倒地，吐血斗馀而死。后人有诗叹曰：
　　
　　世人休得昧真心，天眼昭昭鉴甚明。阳中不报阴中报，远在儿孙近在身。
　　
　　
　　
　　第一〇九回  关姜罢靳准专权
　　
　　汉大宗正呼延颢既卒，呼延胜请旨安葬，汉主即命胜顶其职。不五日，胜以惊惕伤心，呕血而死。于是汉臣元戎宰职，死的死，去的去，一月之中，数十馀人尽失。刘曜又在长安，张宾、张敬又在石勒部下，据襄国思欲自立。平阳空虚，王沉、郭猗保奏靳准兄弟，辅翼太子共掌大政。于是数人朋党，准恃皇亲，横行殿陛，独擅大权，有事多不请奏。汉主自思元达、宣于、刘义、刘易辅治之日，文武守职，庶事悉理，国家甚宁。因人陈言元达有遗表，索而看之，哀念流涕。即日复召太弟入宫，谓之曰："朕躬不明，致弟受屈，悔已无及。慎勿罪朕，皆被细人所误耳！"义涕泣俯伏，甚陈被诬之枉。聪见太弟形神憔瘦，心亦惨然，待之如初。王沉见刘义复入，惧汉主悔过，罪及于身，乃复赚说太子刘灿曰："今圣上仍召太弟入于东宫，恐其如前听信重用，则不惟殿下大位不得，且我等性命亦难保矣！"灿曰："若然，则将何以为计？"王沉曰："殿下可行令，赚使东宫侍卫兵之言，适奉中诏，云京师有变，速宜披甲执锐，以备非常，免致临期取罪不便。"刘义不知其故，遂命军士环甲以俟。灿见谋中，即召王沉议之，沉乃密与靳准入奏汉主，言："太弟挟恨，听信奸党之言，欲为不道，其侍卫之兵皆已披挂拥械，变在顷刻矣。"汉王大惊，急使亲人探之，见东宫兵卒果皆贯甲装束。回报汉主，汉主一时不省，着令靳准带兵捉拿侍兵来问。准即与灿率大兵齐入东宫，侍兵不知何故，尽被所缚，坑杀者五千馀人。奏废太弟于北地闲居，不由帝命，竟使拥出，王沉劝灿密遣人刺杀之。刘义为人忠朴，惠民爱物，善断事，有器度，士庶归心，至是不得其死，冤动神天，降雨血于东宫，各殿通红，腥不可当。延明殿瓦坠下，陷入土中尺许，西明门崩倒。汉主聪大惊，召史官问之，言国有不祥。忽报皇太弟一时暴死，汉主大讶曰："吾弟忠义明朴，无过被冤，天何不怒朕而降灾异也。"言讫，泪如雨下，命厚葬于先帝之侧。刘灿、王沉又违旨将义葬于别处，不附皇陵。及后靳准伐掘汉陵，刘义之棺获免，亦天之报也。
　　
　　自此平阳灾事迭见，东宫无故自坏，鬼号彻夜，赤虹经天，三日并照，各有两耳，五色明朗。汉主亦上司天台观看，忽有一物如星般亮，雷声般响，坠于平阳城外西北角，震下一穴深三四尺，方阔二丈馀，中有一物，如豕而嘴尖，约有五百多斤。次日看时，则是一小儿死卧于地，隐隐哭啼三昼夜而息。汉主聪心甚不安，问于臣宰，游光远、程遐上言："陛下女宠太盛，遗弃忠正，伤残骨肉，故天降灾妖以惊陛下耳。亟宜修省以回天怒，庶或可以转祸为福也。"靳准曰："此乃阴阳乖异而然，何关人事？"程遐曰："虽系天地乖异，惟吾平阳迭见，岂不关于国家乎？"正论间，报道后宫刘后产出蛇一条、兽一个。汉主大惊，亲自入看。未及到宫，回报蛇大如斗，兽长如彪，恐不可近，急呼卫士以箭射之，并不能伤，一齐走出，径至城外坠星穴边，盘绕嘶鸣。军兵赶至，俱投入穴，挽弓射去，其地已合如旧平土。回报汉主，汉主惊疑不定，入宫去看刘后，后张目直视，大叫一声："万岁误我！"须臾而崩。汉主哀伤不已，亲为挂孝，附葬汉陵。后人有诗一首叹曰：
　　
　　灾异重重迭不祥，汉家从此构深殃。元勋去位忠良死，安得如前国势昌？
  </div>
  <div class="pagination">
   <a href="续三国演义_page27.html">
    上一页
   </a>
   <span>
    ...
   </span>
   <a href="续三国演义_page23.html">
    23
   </a>
   <a href="续三国演义_page24.html">
    24
   </a>
   <a href="续三国演义_page25.html">
    25
   </a>
   <a href="续三国演义_page26.html">
    26
   </a>
   <a href="续三国演义_page27.html">
    27
   </a>
   <span class="current-page">
    28
   </span>
   <a href="续三国演义_page29.html">
    29
   </a>
   <a href="续三国演义_page30.html">
    30
   </a>
   <a href="续三国演义_page31.html">
    31
   </a>
   <a href="续三国演义_page32.html">
    32
   </a>
   <a href="续三国演义_page33.html">
    33
   </a>
   <span>
    ...
   </span>
   <a href="续三国演义_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
