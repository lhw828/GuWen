<!DOCTYPE html>
<html>
 <head>
  <meta charset="utf-8"/>
  <title>
   两晋秘史 - 第 11 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   两晋秘史 - 第 11 页/共 18 页
  </h1>
  <div class="content">
   第一六五回  郗鉴王舒赴国难

　　却说郗鉴，字道徽，高平人，少孤贫，博览经籍，躬耕垄亩，吟咏不倦，以儒雅著名。初，鉴值永嘉之乱，在乡里贫甚饥馁。其乡有黄长者，以鉴名德，传请供给之。时兄子迈、外甥周翼幼小，鉴常携之就食。黄长者曰：“今各自饥馑，吾以君贤，欲共相济耳！恐不能兼有所存。”于是鉴后独往食，食讫，以饭着两颊边，还家吐与二儿食，因此养得二人复存。后同过江，迈位至护军，翼位至剡县令。鉴投事元帝，帝遂以为广陵太守。　　其时，鉴任广陵城，兵微粮少，逼近胡寇，人无固志，俱各散心。忽得檄书至，即流泣谓众曰：“今主上幼小，被苏贼叛逆，污乱朝廷，吾欲起兵，以死报国，汝等尽忠，同赴国难，不得推延。”于是将士争勇向前。因是遣将军夏侯长等间行，谓峤曰：“或闻贼欲挟天子东入会稽，当先立营垒，屯据要害，既防其越逸，又断其粮，然后清野坚壁以待贼。贼攻城不拔，攻野无掠，必自溃矣。”峤闻其计，深以为然。　　五月，陶侃自将兵至浔阳。温峤同庾亮商议出兵，当诸将谓峤曰：“陶公此来，必诛庾公以谢天下，然后讨峻，庾公宜避之。”庾闻其言大惊，欲往别镇去。温峤止之曰：“不可！　　公宜负荆自责见侃，侃必不伤于公。今欲去，反搆成冤。“　　于是亮用峤计，出迎诣侃拜谢，侃惊止曰：“庾元规乃拜陶士行耶！昔君侯修石头，以御老子，今日反求见府。”亮引咎自责曰：“主上遗诏，托辅司徒王导及中书令卞壶等，亲王大臣亲自所见，岂敢裁除？修筑石头，以防诸胡，岂疑于君？　　若有此意，天地不容。“言讫泪下。侃乃释然曰：”前言戏之耳！“因此温峤亦来相见会议。　　次日，三人遂同起兵，直奔建康，共率精兵四万，旌旗七百余里。　　峻知，恐建康不固，乃自姑孰还朝。次日入内，集百官谓曰：“今陶侃起兵，要劫天子，必伤百官；今建康兵甲未精，城郭不固，难以坚持，不如暂徙石头，候太平还都。”王导出曰：“建康虽则兵城未备，乃兴王之所，况太庙诸陵在尔，岂可一旦离之？石头虽固，宫省台司，全无可居，甚不可移。”　　苏峻要徙，王导固争不从。峻曰：“吾意已决，逆令者斩！”　　于是，百官不敢吐言，成帝哀泣从之。　　次日，峻备车请帝升车。时大雨泥泞，刘超、钟雅步侍左右，峻给马与之，二人皆不肯乘，而慨慷悲哀，峻心恶之。　　帝与群臣既至石头，峻以仓屋为帝宫室，与成帝居之，峻党日肆丑言。当超、雅与荀崧、华恒、虞潭等常侍不离帝侧。　　值饥馑米贵，峻闻遗超，一无所受，缱绻朝夕，臣节愈恭，虽居困厄之中，犹启成帝授《孝经》、《论语》。　　王导见峻逆众而劫上迁都，乃密令张闿以太后诏，谕三吴以起义兵。会稽内史王舒得太后诏，使督护庾冰将兵一万西渡浙江，前来讨峻，于是吴兴太守虞潭、吴国内史蔡谟、义兴太守顾众等，皆起兵应之。　　虞潭之母孙氏，性聪敏，识鉴过人，忽闻各处起兵讨峻，谓潭曰：“主上受困于石头，汝当舍生取义，勿以吾老为念，速起兵讨峻。”言讫，乃遣家僮从军，鬻其环珮，以给军赀。　　苏峻闻知大惊，忙遣部将管商等引兵五千拒之。　　

第一六六回  峤侃会兵讨苏峻

　　时峤、侃军至笳子浦，峤以南兵习水，峻军便步，传令军中将士不许上岸，有逆者死。　　时苏峻遣人送米一万斛馈祖约，峤参军毛宝闻知，乃告其众曰：“兵法，军令有所不从，温公虽令将兵无得上岸，今贼送米与祖约拒吾，又无大将护卫，安可视其可击而不上岸击之耶？”言讫，乃引兵大喊上岸，往击取之。峻送米人忽见毛宝兵至，乃尽弃辎重粮食而逃，毛宝获之，以济三军。祖约由是饥乏。温峤录宝之功，乃表毛宝为泸江太守，陶侃亦表王舒、虞潭监浙东西军事，郗鉴都督扬州八郡军事，朝廷从之。于是郗鉴遂率众渡江，与峤、侃等会，舟师直诣石头。　　苏峻望峤、侃、亮、鉴等兵大至，面有惧色。乃令其弟苏逸守城，自执兵五万出城屯住，以为犄角。　　陶侃既大集各路军马，皆至石头，侃部将李相请筑白石垒，使人上岸守之。于时陶侃传令三军，筑垒于白石，使亮将兵一万守之。　　苏峻屡遣人去攻白石垒，不克而退，苏峻心下大忧，急集诸将士商议，当参军匡孝曰：“今陶侃筑白石垒，甚得其宜，进可攻我，退可为居，虽得其计，然白石南寨，其将赵胤守之，势孤易攻克。今夜我引一军抄小路去取寨后，明公可使公子硕以攻其前，两下夹攻，则胤便成擒矣。若克南小寨，则白石垒即易破也。”苏峻然之。　　至夜，匡孝率三千士卒，抄小路而去；峻使其子硕，率五千人去攻寨前。硕兵至半夜，鼓噪直进，胤慌忙披挂上马，正遇苏硕，两下交锋，不上数合，寨后匡孝兵已至，大放火。赵胤军人四下大乱，胤回马走四十里，喊声不绝。众军相杀，止有祖茂跟定王舒突围而走。背后匡孝赶来，胤回马又战十余合。　　胤连放二矢，被孝闪过，胤又竭力放第三箭，用力太猛，折了弓与箭，弃弓纵马，穿林而走，去远。匡孝始放火烧其营寨，与苏硕鸣金收军而还。苏峻大喜，重赏诸人。　　温峤见南寨有失，救之未及。于是，使王愆期领军船一百只、兵五千名出战。峻使匡孝来迎，与愆期交战，不上二十余合，愆期大败，损去军船三十只、水军千余人。　　赵胤等失南寨，至晚见陶侃，侃甚忧之。侃将孔坦曰：“本不须召郗公，遂使东门无限。今宜遣还京口，虽晚犹胜也。”　　侃然之，乃令郗鉴率众还据京口，立起大业、曲阿、凌亭三垒，以分峻兵之势，鉴从其计。峻果疑之，分兵去攻三垒。又使人持书命祖约攻之。祖约得书，使祖涣、桓抚率七千兵攻湓口。　　涣、抚兵至，毛宝急令民兵三千人，与涣、抚交战。毛宝中矢流血，流髀彻鞍。宝忍痛急使人踏鞍拔矢，血流满鞍。又复出战，勇敢当先。于是士卒竭力一攻，涣、抚大败而走。毛宝追数十里，伤其众五千余人，方始收军还屯。　　史说王育，字伯春，少孤贫，每过小学，必欷歔流涕。尝为人牧羊，时有暇即折蒲学书，忘而失羊，为羊主所责，育将鬻己以偿之。同郡许子章，敏达之士也，闻而嘉之，以钱代育偿羊，给其衣食，使与子同学，遂博通经史子集。章以兄之女妻之，为立别宅，分之赀业。因是本州太守杜宣，命为主簿。　　俄而杜宣左迁万年令，有县令王攸过诣其邑，宣不出迎，攸见而怒曰：“卿往为二千石，攸所敬也，今吾侪耳，何故不见出迎？欲以小雀遇我，使我畏死鹞乎？”王育在旁，执刀叱攸曰：“我府君以非罪黜降，如日月之蚀耳！小县令敢轻辱吾君乎？”以刀欲前杀之，杜宣惧，乃跪下抱育而止。自此知名，后迁为武阳令。为政清约，宿盗逃奔他郡。又迁并州督护，后征讨有功，朝廷拜以为破虏将军。闻知苏峻作逆，温峤奉檄起兵，王育遂以部兵五千人，来会温娇讨峻，温娇以为先锋。　　却说苏峻使韩晁率兵去攻宣城，内史桓彝闻知，以军进屯泾县，方知京口不守，被峻所下，心中烦恼，朝夕忧国。时，长史裨惠劝桓彝曰：“苏峻势大，朝廷莫能制，今吾孤军在此，焉能拒战？不如使君遣人致书，伪与通和，以纾交至之祸，可保吾军民耳。”彝曰：“吾受国恩，义在致死，焉能忍垢蒙羞，与苏贼相通？如其不济，此乃命也。”言讫，即遣副将军俞纵，以兵三千出屯兰石，以拒峻军。　　时，韩晃以兵五千来追。桓彝兵至兰石，正遇俞纵军至，军大喊，两下交锋，战不上二十余合，俞纵大败，退守兰石，不敢出战。晃军以未知地理，亦不敢前进。　　当俞纵左右劝纵曰：“今韩晃之兵，十分精锐，与战不利，不如退回宣城，另作良图。”纵以刀砍案曰：“吾受桓侯大恩，本以死报，吾之不可负桓侯，犹桓侯之不可负国也！有再言退兵者，定按军法！”言讫，即驱兵出战。纵亲与韩晃力战五十余合，纵力怯，被晃斩于马下。晃麾军大进，来攻宜城。　　彝调兵守护城池，并不出战，与晃相持，卒岁粮尽，城中大乱。韩晃探知备细，大驱人马攻城，城陷，桓彝被晃所害，彝妻刘氏、次子桓冲五人逃走外家，得免于难。韩晃既得宣城，使人戍之，自以兵还石头。　　七月，却说祖约部将阴与后赵通谋，许为内应。后赵王勒遣将军刘聪率兵二万，济淮攻取寿春。祖约闻之，即勒兵回战，大溃，于是祖约领家属奔走历阳。　　

第一六七回  石虎率众攻前赵

　　八月，后赵王勒使石虎率兵四万攻赵。虎军至蒲坂，赵王曜闻知，自为将，领十万余人来迎，石虎大惧而退。曜催军追及，与虎交战，又大破之，斩其将石瞻，横尸二百余里。虎奔朝歌。曜以众回攻石生于金蒲，石生坚闭固守，不出与战，使人回国取兵来救。使人去了。曜见石生不出，计令诸将决千金岖，引水而灌之，于是荥阳、野王诸城皆降，襄国大震。　　

第一六八回  侃将诛峻于石头

　　九月，却说苏峻心腹路永、贾宁二人，劝峻尽诛朝中诸大臣，更树腹心。而峻雅敬司徒王导，故不许之。于是永、宁二人，以峻不听其计，更贰于峻，乃有离峻之心。王导窃知之，使袁耽诱永、宁曰：“卿二人忠事苏公，苏公无重于卿，故卿等虽进忠言，反见逆耳。今天下兵集，岂能拒之？不久必败，卿为其党，将安归乎？依吾之见，不若早投西军，则身安而家可保也！”永、宁二人默然，至晚皆奔白石西军而降，温峤受之。　　峤与峻久相持不决，而峤军食尽，见贷于侃，侃怒曰：“若屡战失利，粮草又尽，焉可以决胜负？吾虽有粮草，留应自军，若少更假于谁？君既食尽，暂且罢兵，吾自西归，任君何如？”峤曰：“凡师克在和，古之善教也！光武之济昆阳，曹公之拔官渡，以寡敌众，仗义故也。峻、约小竖，凶逆滔天，何忧不灭？明公奈何舍垂成之功，设进退之计乎！且天子幽怀，社稷危殆，乃臣子肝脑涂地之日。峤与公尽受国恩，事若克济，则主臣俱存；如其不捷，当灰身以报先帝耳！今之事势，义无旋踵，譬骑虎安可中下哉？以一违众西返，人心必沮，众必败事，则义旗将回指于公耳！”毛宝亦说侃曰：“军政有进无退，惟直整齐三军，示众必死而已，亦谓退无所据，终至灭亡。可试与宝兵，断贼资粮，若不立效，然后公去，人心不恨矣！”　　侃然其说，委兵五千遣之，断绝峻之粮道，宝既引兵去了。　　金陵太守李阳谓侃曰：“温公贷粮，仁公执不假与，设若不济，公虽有粟，安得而食诸乎？”侃然之，乃分粟五万石以饷峤军，于是峤军得食，众心始安。　　却说毛宝引兵五千，使人探知峻军粮草，皆积聚于句容、姑孰，宝率兵直抵句容、姑孰屯所，放火烧之，于是峻军乏食，侃遂不去。　　时苏峻使韩晃领兵二万，进攻大业垒。郗鉴参军曹纳曰：“大业，京口扦之蔽也，一旦若不固守，则贼兵至，故请还广陵，以俟后举。”鉴大怒，会僚佐责纳，将欲斩之，久而哀告，众请释放，因此众心固守。使人求救于侃，侃将分兵去救大业，长史殷羡曰：“吾兵不习步战，不如急攻石头，峻必抽回其军，则大业不救自解矣。”侃然之，于是侃督水军二万攻石头。庾亮、温峤见侃向石头，亦率步兵一万，从白石南上攻峻旱寨。　　峻见峤、亮步兵南上，自同将匡孝引兵二万来迎。时侃将赵胤当先奄至，峻令匡孝出战，两马相交，不上十合，赵胤败走回阵。　　峻见匡孝杀败胤，言曰：“孝能破贼，我更不如？”时峻先未出阵，饮酒大醉，及见孝胜，乃亲自持刀拍马将入，数千人迎战，乘醉突阵。三冲不得入，忙跑马趋至白木坡，马踬，被侃部将彭世、李千等见之，遂率步兵三千追及斩之。众军皆称苏峻死，峻军大溃。　　世、千等既斩苏峻，碎割之以焚其骨。世、千持首级来见陶侃，侃令号令军门。　　苏峻既死，其部下司马任护等立峻弟苏逸为主，闭城自守。　　峻虽已死，其众犹遐。温峤乃创建行台，广招兵马，布告远近：凡故吏二千石以下，皆令赴台，告祭皇天后土及先帝之灵，以期三军要得石头城。于是至者云集，峤与侃、亮祝祭讫，声气激扬，流涕覆面，情动三军，皆欷歔愿以死战。　　

第一六九回  佛图澄起死回生

　　却说后赵王石勒爱子石斌，暴病身死，勒悲泣不息，连日不出宫门。大臣程遐等入内，见其泣涕，因问曰：“大王何故发悲？”勒曰：“昨日不幸，爱子石斌暴病而死，因此伤恸，将欲葬之。”遐等曰：“近闻有一异人，姓帛氏，名佛图澄，乃天竺人也。少学道，能通玄术，在洛阳自言百有余岁，常服气自养，能积日不食，善诵神咒，能役使鬼神。图澄腹上有一孔，大如酒杯，常以絮塞之，夜每读书，拔去孔中之絮，则孔中出光，能烛一室如昼。又常于朔望之时，平旦致流水于腹侧，从腹孔中引出五脏六腑，洗之讫，还纳腹中。人人皆说：”此人能起死回生‘。既殿下病死，何不使人召来救之，或可活也？“勒曰：”此人现在何处？“答曰：”现在城外云游。“勒即使人召至。　　既至，问曰：“卿乃当世神仙，必有奇术，有何妙法，请试一观。”佛图澄曰：“贫僧无法，聊作一戏耳。”言讫，取出钵盂一具，盛水一盏，焚香诵咒。须臾，钵盂内生出青莲花一朵，光色耀目。勒信之曰：“卿乃活佛耳！昨日爱子石斌暴病身死，将殡葬之。孤闻虢太子死，扁鹊能生之；今此子亡，大和尚能救之乎？”图澄曰：“大王勿忧，能令即生，可抬尸来。”勒即令人将石斌尸抬至，图澄取杨柳枝，沾水洒而咒之，执斌手喝曰：“可起矣！”倾之，随手自苏。因此勒深敬重佛图澄，使石斌及宫中诸子拜谢图澄。又命有司起造寺院，与图澄居之；又以诸子在图澄寺中养之。凡有机事，必谋于澄而后行之。石勒既得图澄救活石斌，心中甚喜，次日出狩于近郊。主簿程琅谏曰：“目今禾苗满田，农夫甚艰，今大王出狩，人马纷纭，践踏田亩，百姓何堪，况此山谷崖岭峻峨，恐不吉。”　　勒不纳，领百官拥行，行至山谷，忽见群鹿衔花前过，勒放猎犬逐之，犬畏之不敢往；乃令左右赶御马逐之。左右得令，即大驱马，谁知御马奔得猖狂，皆触石而死。勒见之，大悔，乃曰：“吾不用忠臣之言而有此咎，吾之过也！”乃赐琅朝服，封为关内侯，领众还都。于是朝臣谒见，忠臣竞进。　　

第一七零回  后赵王勒获刘曜

　　冬十二月，后赵王石勒欲自将兵去救石虎。石生、程遐等固谏曰：“大王乃一国之主，不可擅离，宜命将往救之。”勒大怒，乃按剑叱遐等，谓记室参军徐光曰：“庸人之情，皆谓刘曜锋不可挡。昔日刘曜为将时，引甲十万，攻一城而百日不克，师老卒怠，吾以初锐击之，一战可擒矣！若洛阳不守，曜必自河北卷席而来，吾事去矣。卿以为何如？”徐光曰：“刘曜乘高候之势，而不能进临襄国，偏守金墉，此其无能。为悬军三时，无攻战之利，以大王威略临之，彼必望旗奔败。今此机会，所谓天授，授而弗应，祸之攸集乎？定天下在今一举矣！”勒笑曰：“光之言是吾志也！”勒又问于佛图澄，佛图澄曰：“大军若出，必擒刘曜，又何必问耶？”　　于是勒乃使内外戒严，令石堪去会荥阳，石虎进据石门，勒自统步卒四万，济自大竭，谓徐光曰：“刘曜盛兵于成皋关上，乃上策也；阻洛水，其次也；坐守洛阳，此成擒矣。”先是，大堨江水流澌风猛，人皆难度；及勒军至冰泮，风停浪息；及勒军渡毕，流澌大至，狂风亦起。勒大喜，以为神灵之助，乃改其地名曰：“灵昌津”。领兵复至成皋，勒见赵无守兵，大喜，举手加额曰：“此天助我也！”传令士卒卷甲衔枚，倍道兼行，出于鞶、訾之间。　　时赵王刘曜与嬖臣等饮博，不抚士卒，左右或谏，曜以为妖言，斩之。俄而洛水侯者与后赵前锋交战，擒羯送之。曜闻之知勒自来，色变，使释金墉之围，陈于洛西，众十余万，南北十余里。勒望见之，喜曰：“可以贺我矣！”率步骑四万入洛阳，令石虎引步卒一万攻赵中军，石堪以精兵二万击其前，石勒自将后应。　　次日，见洛阳城内兵出，料必来战。曜见石勒大惊，急使平先领兵三万为前锋，自统大众后应。平先与石堪大战于西阳门，石勒亦自贯甲胄，引兵五千出阊阖门，夹攻之。　　曜闻之，乃自饮酒数斗，率步兵一万至西阳门，两军呐喊交战。忽山后面一彪军出，旌旗两路分开，一队马出，打龙凤日月旗，四斗五方旌旗，金爪银钺，黄钺白旄，黄罗锁金凉伞盖下，石勒浑身金甲，腰挂宝刀，立马阵前。骂：“曜弑君逆贼，背主奴家！”曜大怒，挺戟向前来杀石勒。勒副将李丰挺枪出马来迎，不上三合，曜被伤其手，弃戟而走。曜少时淫酒，末年更甚，是日交锋，又饮酒而出，因此昏醉，大败奔逃。走至石渠，醉堕冰上，被石堪追及执之。　　当石勒见执了刘曜，乃急下令曰：“吾所擒者，刘曜耳，今已获之，其余众兵，随纵其归命之路。”于是其众都降。　　前赵王曜之太子刘熙，见父被执，乃率百官、领家属余兵开城门，奔上邦去讫。　　石勒便鸣金收军，将刘曜监归襄国，使多兵严守。勒使刘曜与其太子熙书，谕其来降。曜乃不听，但嘱熙与诸大臣：“维持社稷，勿以我为念。”勒大怒，令左右杀之。　　乙丑四年。先，苏峻叛时，逼居民聚之后苑，使其将匡术守之。至是，光禄大夫陆华及弟玩说术，以苑城附于西军，百官皆赴。钟雅曰：“奉帝出西军。”事泄，苏逸使任让将兵入宫，收刘超、钟雅二人，成帝抱持悲泣曰：“还我侍中、右卫！”让夺而杀之。因此，成帝不能出。　　却说祖约闻峻死，备据历阳。温峤使冠军将军赵胤，率一万之众攻拔历阳。约势穷，乃奔走后赵，降于石勒。　　却说赵王曜已死，其太子刘熙恐勒再至，乃与南阳王胤，商议走保秦州。当尚书令胡勋曰：“今虽丧君，境土尚完，将士不叛，当并力拒之，若不能拒，走未晚也。”胤以胡勋阻众，谋激天子斩之，遂领百官奔上邦，关中大乱。右卫将军蒋英拥众十万，据长安，遣使遂降于后赵王勒，勒使石生率众赴之。　　

第一七一回  诸军讨苏逸诛之

　　二月，陶侃、温峤、庾亮、郗鉴等诸军攻石头，连三日不下。建威长史滕含募健卒五千，在城中东击苏逸。与任让交战，任让大败，其兵自溃。合兵获逸及韩晃斩之，大开城门，引诸军入城。含引将士，入保后纪、公卿百官，令部将曹据抱成帝，奔温峤船，使请侃、亮、鉴等以兵卫之。　　成帝既登峤舟，侃、亮诸大臣，顿首号泣，请罪曰：“臣等不能早发义兵，使陛下为贼所困！”帝泣曰：“若非卿等尽忠，朕安得复有此今日！”言讫，君臣皆喜。时滕含执任让及西阳王羕至，帝命杀之。陶侃与任让有旧，为请其不死。成帝曰：“是杀吾侍中右卫刘、钟者，不可以赦之！”于是乃杀之。　　司徒王导等请成帝入城，百官随王导，既接帝入城，令取故节。陶侃笑曰：“苏武似不如此！”导有愧色，心甚不悦。　　即日，成帝与百官还建康。是时，宫阙被峻烧为灰烬，帝以建平园为宫。当温峤谓群臣曰：“今宫阙被峻贼烧为灰烬，若将营造，民皆贫乏，库无余积，国以不足，吾欲奉銮驾西迁都于豫章，公等以为何如？”三吴之豪，皆请都于会稽。司徒王导出曰：“夫建康，古之金陵，旧为帝里，孙仲谋、刘玄德皆言王者之宅。古之帝王，不必以丰俭移都；苟务本节用，何忧凋敝？若农事不修，则乐士为墟矣！且北寇游魂，伺我之隙，一旦示弱，窜于蛮越，失民之望，俱非良计。今宜镇之以静，则群情自安。”群臣皆曰：“司徒见者是也！”由是不复徙都，而以褚翼为丹阳尹，翼收集散亡，京邑遂安。　　三月，成帝宴会群臣，论乎苏峻之功。以陶侃为太尉，郗鉴为司空，温峤为骠骑将军、开府仪同三司，庾亮为豫州刺史。　　侃、鉴、峤以下，封拜有差。谥卞壶曰：“忠贞”，其二子昣、盱及刘超、桓彝、钟雅、羊曼、陶瞻、俞纵，皆加赠谥。又以滕含为襄阳太守。路永、匡术、贾宁皆峻党，先归朝廷，司徒王导拟欲官永，峤曰：“不可！永等首为乱阶，晚虽悔悟，未足赎罪。得全首领，为幸多矣！”于是乃止。　　侃以江陵偏僻，移镇巴陵，朝廷从之。　　时，温峤欲还江陵，群臣朝议，留峤辅政。峤以王导乃先帝所任，固辞之，又以京邑荒残，留资蓄，具器用，而后还藩。　　庾亮顿首谢罪，欲阖门投窜山海，成帝以手诏谕之曰：“此社稷之难，非舅氏之责也。”因是亮入内奏曰：“前臣误及国难，今幸复平而不罪臣，臣愿镇武昌，抚其士民，积草屯粮，以伺北鄙，当前驱效死，以报今日。”成帝从之。于是亮领豫州刺史，出镇武昌。亮出朝，陶侃谓曰：“公与侃戮力破贼，同起共功，何故辞之？夫赏罚黜陟，国之大信，公何独怪隐然？”亮曰：“此功乃元帅指挥，武臣效命，亮何功之有？因然独出一方耳。”　　庾亮出镇武昌，拜殷浩为参军。　　史说殷浩，字深源，陈郡之长平人也。浩识度清远，善于谈论。人或问曰：“将莅官而梦棺尸，将得财而梦粪土，何也？”浩曰：“官本是臭腐，故将莅官而梦尸；钱本粪土，故将得财而梦秽。”时人以为名言。年四十，府辟皆不就，屏居墓所十余年，时人拟之管、葛。长山令王蒙、江夏相谢尚，犹伺其出处，以卜江左兴亡之事，因相与省之，知浩有确然之志。　　既反，相谓曰：“深源不起，当如苍生何？”于是亮知其名，召至。当浩见亮所乘的驴马，浩告亮曰：“使君所乘之马，乃的卢也，不利于主，可卖之耳！”亮曰：“曷有己之不安，而移之于人，大不义也！吾不为耳！”浩惭退之，而不出。　　时亮染病，闻戴洋善风角卜候，乃使人召至而问曰：“吾初镇武昌，闻卿善于风角，敬召卿至，以卜吉凶，切莫隐谜，幸直言之！”洋曰：“武昌地方，有山无林，政可图始，不可居终。山作八字，数不及九。昔吴用壬寅来上，创立宫城，至己酉，还下秣陵。陶公亦涉八年。土地盛衰有数，人心去就有期，不可移也。公宜更择善处，武昌不可久居。”亮曰：“卿言甚是有理，吾今病作，代吾卜之。”洋观风讫，便曰：“昔苏峻乱时，公于白石祠中祈福，许赛其牛，愿至今未酬，故为其鬼所考，宜速还之。”亮曰：“卿是神仙也，此愿果有，未去酬之。”言讫，使人以牛酒向去石祠解愿。解后，亮病果瘥，敬重于洋矣！　　初，侃之讨峻也，独湘中刺史卞敦拥兵不赴，又不给军粮，侃奏曰：“请槛军收赴廷尉。”司徒王导曰：“丧乱之后，宜加宽宥。”乃以敦为广州刺史。敦自知悔，乃忧愧而卒。　　时库藏空虚，无有支给，止存练帛三千端，使人出售，民皆不顾。导计因谓百官曰：“今库藏无有支给，止存练帛三千端，吾使人鬻之，民皆不顾，来日诸贤，俱各要制练布单衣着之，则练必有人增倍而买。”于是百官朝罢即散，归家作练布单衫而着，因此士庶看见，翕然争买服之，练遂涌贵。导使人将库内练帛三千端出卖，每一端卖金五两，得金一万五十两，易银八万余两，以充国用，而以葺宫殿始完，四月始安。　　温峤既受江州刺史之职，领军还藩。行至牛渚矶，自登舟行，令军践水过去。左右禀曰：“其下多怪异，其水不可测度，人难以渡。”峤不信，遂燃犀角照之。须臾，见水族毕现，奇形怪状，乘马车、着赤衣者而过之。峤见，遂令军人讨舟而渡。　　其夜，梦一人谓之曰：“与君幽明道别，今何意相照也？”醒觉齿痛，心甚恶之。因拔其齿而中风，至江州一旬而死。江州士庶闻之，莫不相顾而泣。峤卒时，年四十有二，朝廷谥曰“忠武”。　　峤既卒，王导奏以刘胤为江州刺史。胤，乃峤军师也。侃、鉴出曰：“胤恐非方伯之才，不若易之。”王导不从。其子王悦谓之曰：“自江陵至于建康三千余里，流民万余，国之南藩，要害之地。今信任胤，而胤以汰侈无检，卧而治之，不有外变，必有内患矣！”导亦不听。　　八月，赵南阳王刘胤闻石生人据长安，乃自率众十万，自上邦至长安，陇东戎夏皆应之。胤兵至长安，石生据城自守。　　石虎闻之，领步骑二万来救，与刘胤交战，胤大败，被虎大破之。乘胜追击，枕尸千里。追至上邽，上邽军民尽皆弃城大溃。　　石虎入城，执太子刘熙及南阳王刘胤等共二千余人，皆杀之。　　徙其台省文武、关东流民、秦雍大族于襄国，秦陇悉平。苻洪、姚弋仲俱降于石虎。虎表洪监六夷军事，弋仲为六夷左都督。　　徙氐羌十五万落于司、冀州。前赵王曜在位十年而败，自汉元海至曜三世，共二十载，没于后赵。　　十二月，晋刘胤既领了江州刺史，遂矜豪纵酒，不恤政事。　　时，郭默被征为右军将军，求资贷于石河。会有司奏，朝廷空竭，百官无禄，惟资江州漕运，而胤商旅继路，以私废公，于是成帝诏免胤官。胤方自申理，默诬胤大逆，领部众袭斩之，遣使传首京师。诏引樵国内史桓宣为党，桓宣固守不从。　　初，代王郁律被贺傉所害，其长子拓跋翳槐出奔别部，招集勇士数万，至是来取大位。代王纥那闻知，乃出奔宇文部去。　　百官复迎翳槐，立为代王，以统朔方，兵威复振，诸部来应之。　　

第一七二回  陶侃兴兵讨郭默

　　庚寅五年春正月，郭默使人传刘胤首于建康。王导明知郭默诬害刘胤，而以默骁勇难制，乃枭胤首于大航，以默为江州刺史。陶侃闻之，奋袂起曰：“此必诈也！”即自将兵讨之，上表言默罪状，与司徒王导书曰：“默杀江州，即用为方州；害宰相，即用为宰相乎？”导收胤首，答侃书曰：“默据上流之势，加以船舰成资，故包含隐忍，以待足下，岂非遵养时晦，以定大事者耶！”　　侃得书笑曰：“是乃遵养时贼也。”侃兵至江州，默部下将缚默以降，陶侃命斩之，收兵还镇。　　二月，后赵群臣请勒即皇帝位，勒乃称大赵天王，行皇帝事。立妃刘氏为王后，世子弘为太子，宏为大单于，中山公虎为太尉，进爵为王。虎怒，私谓其子邃曰：“吾身当矢石二十余年，以成大赵之业，大单于当以授我，乃与黄吻婢子，念之令人气塞，不能寝食！待主上晏驾后，不足复留种也！”　　

第一七三回  赵诛祖约夷其族

　　却说祖约被赵胤攻陷历阳，无处安身，乃奔襄国，降于赵王勒，勒容纳之。时，仆射程遐言于勒曰：“天下初定，当显明顺逆，故汉高祖赦季布，斩丁公，以正法律。今祖约犹存，臣窃惑之。”姚弋仲上书，亦以为然，勒始命诛族。初，祖逖有胡奴曰王安，甚爱之。在雍丘，逖谓安曰：“石勒是汝种类，汝宜奔之，必有荣显。”于是厚资遣之。王安出奔，仕后赵为左卫将军，至是诛约，安叹曰：“岂可使祖士雅无后乎！”乃往观刑，窃取逖庶子道重匿之，养大成人，后及石氏亡，复归江南。五月，朝廷诏太尉陶侃兼督江州，侃遂移镇武昌。　　六月，张骏因前赵之亡，以复收江南地土于狭道，立五屯护军，与赵分境。赵王勒遣使拜骏为凉州牧，骏不受命。赵王勒大怒，遣徐光以兵攻破休屠王羌，骏始惧，乃使人称臣入贡。　　九月，赵群臣又劝勒始称皇帝尊号，大宴群臣。宴毕，郭敬率兵五万去寇襄阳，南中郎将周抚率众拒之。敬退兵，乃屯于樊城，计令掩藏旗帜，寂若无人。见侦者告之曰：“汝宜自爱坚守，后七八日大骑将至，相策不复得走矣！”又使人浴马于津，周而复始，日夜不绝。侦者还告，抚以为赵兵大至。抚惧奔许昌，郭敬遂得毁襄阳，迁其民于沔北城、樊城以戍之。　　朝廷闻之，抚坐免官。　　辛卯六年三月，赵王勒令公卿以下，岁举贤良方正。令举人更得相荐，因以广求贤之路。起明堂、雍辟、灵台于襄国城西。　　九月，赵王石勒如邺，将营新宫，廷尉续咸苦谏不可。勒大怒，敕御史冯翥执咸去斩，中书令徐光曰：“咸言不可用，亦当容之，奈何一旦以直言斩列卿乎？”勒回怒作喜而叹曰：“为人君不得自专如是！岂不识此言之忠乎？向戏之耳！匹夫家资满百，彼尚欲市别宅，况富有天下万乘之君乎？此宫终当营之，且敕停作，以成吾直臣之气也！”因赐咸绢百匹。至是，复营邺宫，以洛阳为南都，置行台。　　勒闻参军樊坦清贫有才，乃擢授章武吏。坦入辞，勒见坦衣冠敝坏，大惊曰：“樊参军何贫之甚耶？”坦性诚朴，粹然误对曰：“顷被羯贼，赀财荡荆”勒知其敦笃，不怪之也。　　乃笑曰：“羯贼乃尔暴掠耶？今当相偿耳！”坦知失语，大惧，叩头泣谢。勒曰：“孤当自防俗士，不关卿辈老书生也。”反赐车马衣服，钱三百万，以励贫俗。　　冬，成帝烝祭于太庙，诏归胙于司徒王导，且命不拜，导辞疾不敢当。初，帝即位冲幼，每见导必拜，与导手诏，则云“惶恐言”，中书作诏，则曰“敬问”。有司议，元会曰：“帝应敬导不？”博士郭熙认为，礼无拜臣之文。侍中冯怀认为，天子临雍，拜三老，况先帝师傅，谓宜尽敬。侍中荀弈曰：“三朝二首，宜明君臣之礼，他日小会，自可尽礼。”诏从之。　　却说慕容廆集僚属会议，具表进廆官爵，参军韩恒驳曰：“立功者患信义不著，不患名位不高；宜缮甲兵，除凶逆，功成之后，九锡自至。比于要君以求宠，不亦荣乎？”廆不听，于是遣使与陶侃书，劝以兴兵北伐，共靖中原。而东夷校尉封加等疏上陶侃府，请封廆为燕王。侃复回书曰：“夫功成进爵，古之成规也。车骑虽未能为国摧勒，然忠义竭诚，今誊笺上听，可否迟延，定在天台也。”　　

第一七四回  石勒自问古何主

　　七年，赵王勒飨高句丽、宇文屋孤使，酒酣，乃谓徐光曰：“朕方自古帝王何等主也？”光曰：“陛下英勇筹略，迈于高皇；雄伟卓荦，超于魏祖；自三王以来，无可比也！其轩辕之亚乎！”勒笑曰：“人岂不自知，卿言亦太过！朕若遇汉高祖，当北面而事之，与韩、彭比肩而争先耳！朕遇光武，当并驱于中原，未知鹿死谁手？大丈夫行事，宜磊磊落落，如日月皎然，终不效曹孟德、司马仲达父子，欺人孤儿寡妇，以取天下也！朕在二刘之间耳，轩辕岂敢拟乎？”群臣顿首呼万岁曰：“陛下神武，虽二刘不及也！”　　石勒虽不学，然常使儒生读史书而听之，每以其意论古帝王之善恶。尝使人读《汉书》，闻郦食其劝立六国后，大惊曰：“此法当失，何至于有天下也？”及闻留侯谏止，乃曰：“赖有此耳！”　　却说赵太子石弘，好属文，亲敬儒生。勒谓中书令徐光曰：“大雅愔愔，殊不似将家子。”光曰：“汉祖以马上取天下，孝文以恭默守之，圣人之后，必有胜残去杀者，天之道也。”　　勒甚悦。光说曰：“中山王虎，雄暴多诈，陛下一旦不讳，臣恐社稷非太子所有也。宜渐夺其权，使太子早参朝政。”程遐亦曰：“中山王勇悍残忍，威震中外，诸子皆典兵权，志愿无极矣。若不除之，臣见宗庙不血食矣！”勒不听。徐光他日乘间言曰：“今国家无事，而陛下若有不悦，何也？”勒曰：“吴蜀未平，恐后世人不以吾受命之主。”光曰：“陛下包括二都，平荡八州，然帝王之统，不在陛下，复当在谁？且陛下不忧腹心之疾，而更忧四肢乎？中山王资性不仁，见利忘义，父子并据权柄而取之，常有不满之心。近见东宫有轻慢天子之色，臣恐陛下万年，不可复制也。”勒默然。始命太子省可尚书奏事，以中常侍严震参综可否，惟征伐断斩大事乃奏之，于是震权过于主相，季龙之门，可设雀罗矣！虎愈怏怏。　　却说郭敬既克襄阳，使人戍之，乃引兵南掠江西。太尉陶侃使人探知，谓桓宣曰：“郭敬为寇，陷襄阳而掠江西，樊城必虚，卿以一军先拔樊城，敬闻失巢，回救；敬众必溃，然后乘胜而击之，襄阳可复也。桓宣然其言。于是陶侃遣中郎将桓宣率兵一万，乘虚去攻樊城。桓宣得命，引一万诣樊城，果无备，遂攻拔其城，悉俘其众。郭敬闻知，即抽兵回救，至则城已破矣。敬遂挑战，宣即领所部人马出迎。两军会战湟水之上，敬众自溃，遂被宣大破之。敬惧遁而去，宣乘势复拔襄阳而守之。宣使人持书报侃，侃复命桓宣镇之。宣招怀初附，简刑罚，略威仪，劝农课桑，或载锄耒于轺轩，亲率众民耘获。在襄阳十余年，赵再攻之，桓宣以寡弱拒守，赵不能攻而去，时人以为亚于祖逖、周访。　　却说赵凉州牧张骏，僚佐皆劝骏称凉王，置百官。骏曰：“要待朝廷之命，此非人臣所敢言也！如敢言此者，罪不宜赦！”然境内皆称之为王，骏乃立重华为世子。　　癸巳八年春，赵王勒遣使来修好。成帝大怒，诏焚币，使者被辱而还。　　五月，辽东公慕容廆子慕容皝等至榻前，谓之曰：“吾今病重，不可复事，听吾嘱咐：狱者，人命之重也，不可以不慎；贤人君子，国家之基，不可以不敬；稼穑者，国之本也，不可以不急；酒色奸佞，乱德之基也，不可以不戒；吾死之后，休忘此言。”言讫而逝，百僚举哀葬讫，乃立慕容皝为辽东公。　　却说赵王勒正服于东堂，召百官问曰：“朕昨得河西郡守表章，道天下大雹，起西河介山，大如鸡子，平地深三尺，洿下深丈余，行人被打，禽兽死者巨万余数，不知主何吉凶？”　　侍中徐光对曰：“周、汉、魏、晋皆有之，虽天地之常事，然明主未始不为变，所以敬天之怒也。去年陛下禁寒食，介子推，帝乡之神也，历代所尊，或者以为未宜替也。然介山左右，晋文之所封也，宜任百姓奉之。”时黄门韦詖驳上曰：“按《春秋》，藏冰失道阴气发泄为雹。自子推以前，雹者复何所致？　　此自阴阳乖错所为耳。今虽为冰室，惧所藏之冰不在，固阴沍寒之地，多在山池之侧，气泄为雹也。以子推忠贤，令绵、介之间奉之为允，于天下则不通矣。“勒曰：”汝二人之言，亦各有理。“于是使人迁冰室，于沍寒之所，令并州复寒食之节。　　

第一七五回  赵王勒卒太子立

　　自此赵王勒寝疾，中山王石虎人待，矫诏群臣、亲戚皆不得入。时秦王石宏、彭城王石堪将兵在外，虎恐其拥兵在外，不能行事，乃计使其还。勒疾小瘳，见宏惊曰：“吾使汝二人处藩镇，正备今日，汝何故在此耶？”虎惧，前奏曰：“秦王思慕陛下，暂还视疾耳，今遣还之。”宏出，虎仍留之不遣。　　至是，勒疾笃，遗命曰：“大雅兄弟，宜善相保，司马氏汝辈前车也。中山王宜深思周、霍，勿为将来口实。”言讫卒，年六十岁，在位十五年，改元者二：太和、建平。　　勒未卒时，天静风轻，而塔上一铃犹鸣，佛图澄谓众曰：“铃音云：国有大丧，不出今年。”至是果应其言。　　大臣徐光等领百官举哀发丧，将勒灵柩停于东阳山谷，未及安葬，是夜权瘗，忽不见，莫知所往，意者以其为神。因是，光等复备其仪卫文物，虚葬于高平陵。　　却说石虎欺勒已死，乃与子邃谋劫太子弘，使人收程遐、徐光下廷尉，使其子邃将兵入宿卫。弘大惧，急让位于虎。虎曰：“汝休辞让，且登其位，汝若不堪重任，天下自有大义，何足豫论？”弘乃即位，改元延熙元年。时，虎即杀程遐、徐光，自为丞相、魏王、大单于，加九锡。　　

第一七六回  石虎杀刘后石堪

　　石虎既自为相，以旧臣皆补散任，虎之亲党者，皆居要职。　　勒太后刘氏谓彭城王石堪曰：“先帝甫晏驾未久，而丞相遽相凌藉如此，将若之何？”堪曰：“宫省之内，无可为者，请奔兖州，举兵诛之。”言讫，辞太后，微服轻骑，以兵百人，袭兖州不克，南奔谯城。石虎闻之，遣将军林因率兵五千追而获之，解还襄国。虎大怒，执太后刘氏及石堪杀之。文武暗嗟，莫敢谁何。太后刘氏有胆略，佐勒建功业，有李后之风。　　时石生镇关中，石朗镇洛阳，闻勒死，石虎为变，杀太后及彭城王，各举兵二万讨虎。石生遣使降晋，而蒲洪西附张骏。　　石虎乃自率兵攻朗，朗与虎交锋，被执斩之。虎乘胜向长安来攻石生，石生麾下将吏叛，斩生降虎。　　关中既平，虎遣麻秋领其兵，去讨蒲洪。洪惧来降虎，说虎徙关中豪杰及氐羌以实东方。虎从之，徙十万余户于关东，以洪为龙骧将军、流民都督，居枋头；以弋仲为奋武将军、西羌大都督，居蹑头。虎自还建魏台，如魏武辅汉故事。　　却说慕容皝初嗣位，用法严峻，国人不安。主簿皇甫真切谏之，不听。皝兄翰，庶母弟仁，皆有勇略，屡立战功得志，有宠于紞，皝忌之，遂有相图之意。翰知，乃与子出奔段氏。　　段辽素闻其才，甚爱重之。慕容仁据平郭，皝遣兵去讨，大败而还。于是仁遂有辽西之地，段辽及鲜卑皆应之。皝无奈彼何，追思真言，以真为平州别驾。　　却说段辽得慕容翰，甚爱重之。翰亦倾心吐胆，说皝国中虚实，因是段辽遣其弟段兰与慕容翰领兵二万，共攻柳城。二人领命，引兵起行来攻柳城。慕容皝闻之，以慕容汗为将，点兵一万来救，与兰军相遇交战，汗军大败而还。兰欲乘胜追之，翰恐遂灭弟国，乃止之曰：“吾与君受命之日，只求其捷，若贪进取败，有何颜面？不若罢之。”兰曰：“此追则汗已成擒矣，时卿虑遂灭弟之国耳？”翰曰：“吾投身相依，无复还理，国之存亡，与我何有？但我为大国计，乃命所部欲独还。”兰不得已从之，回兵来见段辽，辽喜，重赏二人。　　

第一七七回  张淳假道通建康

　　却说张骏欲假道于成，以通表建康，使人求问成王，成王李雄不许。骏乃遣治中从事张淳称藩于成，以假道去建康。雄与百官计议，欲伪许之，将覆淳于东峡。计议已定。次日，淳入见成王，说称藩假道之事，雄曰：“汝主既称藩于吾，任从卿去往返，诚恐西复东都，峡有盗，阻卿不前。”淳闻言，知其有谋，乃谓雄曰：“寡君使小臣行无迹之地，通诚于建康者，以陛下嘉尚忠义，能成人之美也。若欲杀臣，当斩之都市，宣示众曰：”凉州不忘旧德，通使琅玡，主圣臣明，发将杀之。　　‘如此则义声远播，天下畏威；今使盗杀之江中，威刑不显，何足以示天下？“李雄大惊曰：”安有此耶？前言戏之耳！“　　于是罢其计矣。　　当司隶景骞言于成王曰：“张淳壮土，请留仕成。”雄曰：“壮士安肯留？且试以卿意观之！”骞谓淳曰：“卿体丰大，天热可少停，遣下吏先往，待凉而行。”淳曰：“寡君以皇舆播荡，梓宫未返，生民涂炭，莫之能救；故使臣通诚上都，所论事重，非下吏所能传；使下吏可，则淳亦不来矣。虽火山汤海犹将赴之，岂寒暑之足惮哉？”雄亦谓淳曰：“贵主英明盖世，土险兵强，何不称帝，自娱一方？”淳曰：“寡君祖考以来，世笃忠贞，以仇耻未雪，枕戈待旦，何自娱之有？”雄甚惭，厚礼而遣之。淳至半路卒，下吏遂致命于建康。　　甲午九年正月，仇池杨难敌卒，其子杨毅嗣位，遣使称藩于建康，成帝从之。二月，张淳之下吏奉表诣建康，朝见成帝，及奏淳假道与途卒之事，成帝叹息不已，重赏下吏。复以张骏为大将军，命使之国。于是，使者每岁往来于建康。　　六月，太尉、长沙公陶侃卒。侃晚年，深以满盈自惧，不预朝权，屡欲告老回国，佐使等苦留之。至是疾笃，上表逊位，奉还所假节钺、麾幢、曲盖，侍中貂蝉、太傅并八州刺史印傅，棨、戟、军资、器仗、牛马、舟船，皆有定簿，封印仓库，自加管钥，以后事付右司马王愆期，舆车就船，将归长沙。顾谓愆期曰：“老子娑娑正坐君辈。”及薨，谥曰“桓”。　　侃在军中四十一年，明毅善断，识察纤密，人不能欺。自南陆讫于白帝，数千里中，路不拾遗。尚书梅陶尝谓人曰：“陶公机神明鉴似魏武，忠顺勤劳似孔明，陆机诸人不能及也！”　　谢安每言陶公虽用法，而尤得法外意。　　

第一七八回  成王卒李班即位

　　却说成王李雄，生疡于头，身多金疮，及病，旧痕皆脓溃，诸子恶而远之。独太子班日夜侍侧，不脱衣冠，亲为吮脓。雄自料不起，召建宁王寿，受遗诏辅政，谓寿曰：“卿乃朕之至亲，国之元忠，今联将归，托汝后事。吾闻传国以嗣，嗣不肖即以德，今诸子皆非鼎器，故不立而立班。班有仁孝，可以为君，卿善事之，勿负联言。”言讫，又谓班曰：“建宁王有智谋，卿可举国委之。”言讫而卒。　　李班治丧讫，居数日，寿等扶班即位，政事皆委于寿及司徒何点、尚书令王怀，班居中行丧礼，一无所预。百官备礼，班举哀发丧。　　却说李雄在位三十二年，雄宽厚，简刑约法，时海内大乱，而蜀独无事，百姓殷实，门不闭户。雄常无事出外行游，忽见丞相杨褒在后持矛驰马，雄怪而问之，何如做作？褒对曰：“夫统天下之重，如臣所乘恶马而持矛也，急之则虑自伤，缓之则惧自失，故马驰而不制也。”雄悟，即还，而不复出。　　班既立为后蜀成都王，李雄庶子李越先已屯江阳，闻雄死，乃奔丧成都，与其弟李期欲谋作乱。成王班弟李忤窃知，密告于班，劝遣越还江阳，免其在此为患，乃以期为梁州刺史，使往镇，庶无内变。成王班以雄末葬，不忍，推诚待之，且曰：“二人既为谋，卿可代吾领兵五万，出屯涪城，彼必不敢为变。”于是忤领兵出屯于涪。　　李越谓期曰：“蜀地乃吾家天下，今班嗣立，你有何计策将班杀之？我虽居长，愿让位与汝，汝意下如何？”期曰：“吾有此意久矣，明早待班来殡宫，朝哭父王，吾与兄领兵心腹二十余人，各藏利刃，伏而杀之，而后取其大位，其计可么？”　　越曰：“此计虽善，恐百官不服。”期曰：“易耳，诬班谋杀君父，自夺大位，吾欲杀之，谁敢忤之？”二人计议已定。　　次日平旦，越、期二人领了心腹二十余人，各藏利刃，人殡宫埋伏。不一时班至，望灵柩拜哭在地，被李越一刀砍在地下，左右欲持兵器向前，被李期大喝曰：“不得无礼！李班谋杀君父，吾故杀之，吾等受太后诏，故杀之，其余人等，都皆赦免！”于是众随宫人各散，李越即出前殿，聚集文武百官谓曰：“李班欲速得位，谋杀君父，吾故杀之。我弟李期有仁有德，今可以登基。汝等群臣，速行君臣之礼，有不服者，以班为例。”言讫，扶李期上坐。期推让再四，方上龙座。越率群臣，山呼万岁。期既即位，改号为玉恒元年。以兄越为相国，加大将军。李寿为大都督，皆录尚书事。　　却说成帝设朝，加庾亮为征西将军，假节钺，督江、荆、益、豫、雍、梁六州诸军事。亮在武昌得诏旨，受征西将军印绶节钺，重赏使人还都，以殷浩为记室参军，以褚裒为豫章太守，社又为丹阳丞。　　史说褚裒，字季野，少有简贵之风。昔谯国桓彝因见，常谓之曰：“季野有‘皮里阳秋！’”言其外无臧否，内有褒贬也！时谢安亦推重之，恒曰：“裒虽不言，四时之气备矣。”　　初，裒总角谒亮，亮使郭璞筮之，卦成，璞骇然。亮曰：“莫非不祥乎？”璞曰：“此非人臣之卦，不知少年何以得表斯祥？此乃大贵之卦，二十年外，吾言方验，”后其女为康皇后，乃拜侍中、录尚书事，其卦果验。杜乂，字弘理，性纯和，美姿容，有盛名于江左。王羲之见面目谓曰：“肤如凝脂，眼如点漆，此神仙中人也。”桓彝亦曰：“卫玠神清，杜乂形清。”　　殷浩，乃陈郡长平人，羡之子也；褚裒，阳翟人也；杜乂，桂陵人，预之孙也，此三子皆以识度清远，善谈《老》、《易》，擅名江东。而浩尤为风流所宗，故庚亮录用而重之。　　

第一七九回  石虎弑主自即位

　　十二月，赵丞相石虎欲篡位，乃集百官于朝堂，谓曰：“孤自受将略以来，南征北讨，东荡西除，百战而有千伤，十死侥幸一生，论吾之勋，足高一时；成大赵之业者，乃我也。若无吾一人，安得至于今日耶？今圣上晏驾，不遗诏立我而立弱弘，倘外窥兵，谁能当之？我欲废之，汝诸大臣，其意云何？”　　斯时，石弘懦弱，石虎强盛党多，父子并执大权，众臣皆畏其势，乃对曰：“臣等正欲上请废立，未敢发言，丞相言之，无不可也。”虎见百官听从，乃退还府。　　赵王石弘闻知其议，恐祸灭族，乃自赍玺绶，步诣魏宫，请禅其位于虎。虎曰：“帝王大业，天下自当有议，何为自论耶？”虎不受玺绶，弘见推却，乃流涕回宫，谓太后程氏曰：“石虎欲谋大位，先帝真无复遗种矣！”言讫，母子对泣。　　于是，尚书省奏魏台请依唐虞禅让之事。虎曰：“弘愚暗昧，居丧无礼，不可以君万国，便宜废之，何禅让也？”言讫，即领府兵入，命武士扶弘下殿曰：“汝素居丧无礼，不谙政事，难奉宗庙，是以废之。”弘并不辞，乃下阶立于臣列。于是丞相虎自登御座，百官与弘同拜山呼。虎以弘为海阳王，自称居摄赵天王，改元建武。　　时尚方令作“司南车”成，构思精微，虎赐其爵关内侯。　　时众役繁兴，军旅不息，加以久旱，因此谷贵，金二斤，买米二斗。虎闻长乐魏国有田畴未辟，桑业不修，下诏贬其守宰。　　虎既即大位已定，阴使人弑程太后及石弘一家，不留一人，果然勒种无遗。姚弋仲闻之，称疾不贺。虎累使召之，乃至，正色谓虎曰：“弋仲尝谓大王命世英雄，奈何把臂受托而反夺之耶？”虎心虽不平，然察其诚实，亦不之罪矣。　　却说慕容仁反据辽东，慕容皝亲率三军去讨，军至辽东城，仁亦率众出迎。两下会战，仁大败，乃弃城，引家属，出奔别处。皝遂领众入城，欲悉坑辽东之民，高诩谏曰：“今元恶犹存，始克此城，遽加夷灭，则未下之城，无归善之路，不若赦之为安！”皝以为然，止之。　　乙未咸康元年正月朔，成帝加冠，群臣朝贺。三月，司徒导赢疾，不堪朝会，成帝与群臣达其府。导排宴待帝与朝臣于内室，帝拜导及其妻曹氏。侍中孔坦密谏曰：“陛下初加元服，动宜顾礼。”时帝方委政于导，坦复言曰：“陛下春秋已长，圣境日跻，宜博纳朝臣，诏谘善道。”而导恶之，即出坦为廷尉。坦明知，即辞以疾，去职还第。于是罢宴，成帝还宫。　　时桓景谄巧，导亲爱之。会“荧惑”守“南斗”，经旬，导谓将军陶回曰：“‘荧惑’犯‘南斗’，而‘南斗’乃扬州分野，今妖孽处之，吾当逊位，以厌天谴。”回曰：“明公以明德作辅，与桓景造象，使‘荧惑’何以退舍？”导深愧之，略疏桓景，使人辟太原王溕为椽吏，王述为中兵属。史说王述，字怀祖，年三十尚未知名，人或谓之痴。时，导以门第辟为中兵属，及见，导无他言，惟问江东米价如何？述张目不答。导曰：“王椽不痴，人何言痴耶？”尝见导每发言，一座莫不赞美，述正色曰：“人非尧舜，安能每事尽善？”导改容谢之。　　王溕，字冲祖，善隶书，美姿容。尝览镜自照，称其父字曰：“王文开生如此儿耶？”居贫，帽败，自入市买之，妪悦其貌美，遗以新帽，不问取价，时人以为达。与沛国刘大协齐名友善。协尝称溕性明通，而自然有节，溕云：“刘君知我，胜我自知。”当司徒王导闻二子之名而辟之。四月，赵王石虎亲令晨官及六军南游，临江而还，有游骑十余至历阳。太守刘耽大惊，以为石虎必来为寇，忙使人入建康，上表称虎军至近，不言多少，宜速为救。朝廷震惧，成帝既加司徒王导为司马、都督征讨诸军事，令其备拒赵兵。是日，帝自观兵广莫门，分命放将，去救历阳，及分兵戍慈湖南渚；郗鉴闻知，亦使广陵相陈光将兵五千，入卫朝廷。俄闻赵骑至少，又已去了。成帝遂解严，导亦解司马，诏责耽轻妄免官。　　九月，赵王石虎与百官商议，乃迁都于邺城。初，赵王石勒以天竺僧佛图澄能预言成败，屡有应验，敬事之。及虎即位，奉之尤谨，衣以绫锦，乘以雕辇。朝会之日，太子诸公扶澄上殿。国人化之，争造寺庙，削发出家，于是百姓或避赋役为奸宄。诏问曰：“佛，外国所奉，里中小人无爵秩者，应得事奉？”著作郎王度等议，上言曰：“王者祭祀，典礼俱存。佛，外国之神，非天子所应祀也；今宜禁公卿以下，毋得诣佛寺，烧香礼拜。且汉魏惟听西域人立寺都邑，汉人皆不得出家。今令赵人为沙门者，皆返初服。”虎不听，诏曰：“朕生自边鄙，忝居诸夏，至于飨祀，令应从俗。其夷赵百姓，乐事佛者，特听之。”于是，百姓都争入寺出家。　　却说成王李班之舅罗演等，欲杀成王李期，复立班之子。　　事觉，遂收演等及班母罗氏杀之。期自得志，轻旧臣，信任景赛、姚华、田褒、中常侍许浯等，刑赏大政皆决于数人。而褒无他才，先尝劝雄立期为太子，故此有宠。由是朝纲隳紊，雄业衰矣。　　却说代王纥那先入宇文部，招集亡散五万人，复来争位。　　翳槐闻之，莫敢当其锋，乃引众奔赵去了，于是纥那复占朔方。　　

第一八零回  张骏上疏请北伐

　　初，张轨及实、茂保捷河右军旅之事，无岁无之。及骏嗣位，境内渐平。骏勤修废政，总御文武，咸得其用，民富兵强，远近称为贤君。骏遣将伐龟兹、都善，于是西域诸国，皆诣姑臧朝贡。而骏有意兼秦雍之心，乃使人特入建康上疏曰：“勒、雄既死，虎、期继逆，###消落，后生不知慕恋之心，日远日忘。乞敕司空鉴征西，亮等泛舟江沔，首尾齐举，则大业得以大兴矣。”　　丙申二年，成帝与群臣议而未行，由然寝矣。　　却说慕容皝欲讨其弟慕容仁，与百官议之。当司马高翔曰：“仁叛弃君亲，神人共怒，前北海未尝冰，自仁叛以来，冰冻二年矣。天其或者欲使吾乘冰以袭之也！大王宜速应天意也！”皝曰：“卿言正合孤意！”于是皝从之，将兵五万，从昌黎东践冰而进。凡三百余里，至历林口，舍辎重，轻兵赴平郭，去郭七里屯下。侯期见皝兵至，乃驰入城以报仁。仁忙整兵出战，被皝令大将高翔伏兵于路，诈败获之。皝驱兵入城，先收仁党斩之，后赐药与仁自裁。仁因怒饮药而死，皝始分兵戍守，自勒兵回国。　　二月，晋成帝立皇后杜氏，帝自临轩，遣使备“六礼”迎之。群臣贺毕，帝宴之。　　却说前廷尉孔坦疾笃，庾冰省之流涕。坦慷然曰：“大丈夫将终，不问以济国安民之术，乃为儿女子相哭耶！”冰谢之而问曰：“吾见使君病重，未敢轻触，君百岁后，中原可复否？朝中谁可为将也？”坦曰：“勒、雄虽死，余党更强，二都急未可得，莫若爱民养兵，分戍险要，屯田讲武，待十年后，可议北矣。”冰曰：“承此金石之言，铭刻肺腑。”言讫，谢之而去。坦叹数声而卒。　　

第一八一回  赵作大武东西宫

　　却说赵王石虎兴工，作大武殿于襄国，又作东西富于邺，皆砌以文石，以漆灌瓦，金铛银楹，珠帘玉壁，穷极之巧。选士民之女以实之，服珠玉被绮縠者万余人。教宫人占星云气，马步射，以女骑千人为卤簿，皆著紫纶巾，蜀锦裤，执羽仪，鸣鼓吹打，游宴以自随。于是境内大旱，粟二斗值金一斤，百姓骚然。　　而虎用兵不息，百役并兴，徙洛阳“钟虡”、“九龙”、“翁仲”、“铜驼”、“飞廉”于邺，又于邺南投石于河，以作“飞桥”。工费数千万亿，竟不能成。其时白虹出，是大社凤阳门。虎大惊，下书曰：“盖古明王之理天下也，政以钩平为首，化以仁义为本，故能允协人和，缉熙人物。朕以眇传，君临万邦，台辅百官，其各上封事，极言无隐。”虎虽书示下，人无敢言。　　丁酉三年，赵王石虎自称赵天王。左校令成公段，作“庭僚盘”炙人，虎试而悦之。至是，五百余人人上尊号，庭僚油灌下盘，死者二十余人。虎恶之，腰斩成公段。　　却说晋国子祭酒袁环、太常冯怀，以江左寝安，入朝请兴学校，成帝从之，而立太学。征集生徒，而土大夫习尚老庄，儒术终不能用。　　

第一八二回  赵王虎杀太子邃

　　却说赵太子邃，虎甚爱之，谓群臣曰：“司马兄弟自相残灭，故使朕得于如此，如朕有杀阿铁理否？”群臣皆默而不言。　　既而邃骄而残忍，好装饰美姬，斩其首与宾客传观，又烹其肉，共食之。时虎亦荒耽酒色，喜怒不常；因使邃省司尚书事，诮责笞捶，月至再三。　　邃私谓中郎子李颜曰：“官家难称，吾欲行冒顿之事，卿从我乎？”颜等伏不敢对，邃计遂称疾不视事。虎欲去视邃疾，佛目澄谓曰：“陛下不宜往东宫。”虎问之，澄故不答。虎思其东宫有谋，乃自还宫，命所亲信女尚书亲为己往视察之。邃以虎至，抽剑击之，虎知大怒，收颜等，诘之，颜具言虎状，遂杀颜三十余人，即诏废邃杀之，并其男女二十六人，并埋一坑。虎于是召次子石宣，立为东宫。　　

第一八三回  燕王称藩于赵国

　　却说慕容皝威名日盛，当镇军长史封弈等说曰：“今雄杰并起，天下纷争，大王以千里之卿，当五湖之劲，抚剑顾盼，亦足以为人豪，而反受制于人，不自称尊号乎？”皝从之，乃涓吉集僚佐于殿堂，乃自称为燕王，封弈为相国。乃谓群臣曰：“吾欲伐段氏，汝等有何高见？”封弈出曰：“段氏数侵赵边，虎必恶之，大王若能称藩于赵，赵必纳之。然后使人率师讨辽，赵必从吾，可破必矣。”皝然之，乃修书使人称藩于赵王。虎大悦，厚加慰答，期以明年大举。　　却说代王翳槐因纥那入侵乃逃，遣人降赵，赵王纳其降，以兵助之。纥那闻之奔赵，复占朔方，因此翳槐复立于代。　　却说杨难敌初杀毅，自称仇池公，降于赵，赵王纳之。　　四年春，却说赵王石虎欲攻段辽，使姚豹等将舟师十万出于水津，与惟等将兵七万为前锋。燕王皝闻知赵王动兵，亦引兵五月，攻掠令支城之北。段辽集诸将商议，以兵追之。当慕容翰曰：“今赵兵在南，宜并力御之，而更共燕国，万一失利，何以御南敌乎？”段辽怒曰：“吾前为卿所说，以成今日之患，今不复堕卿计中矣！”言讫，乃率众追之，被皝设伏邀击，大破之，掠五千户而归。段辽始悔不听慕容翰之言。　　赵王虎兵进屯金台，与皝军长驱入蓟辽，所署渔洋、上谷、代郡守将皆降，因是虎取四十余城。时北平相杨裕率数千家，登燕山以自固。诸将恐其为后患，欲攻之，虎曰：“裕，儒生，矜惜名节，耻于言降，无能为也。可速进兵，且勿攻之。”诸将遂引兵直过燕山，段辽亦不敢复战，弃令支，奔密云山。慕容翰乘乱再走，投降宇文部去了。于是虎得令支宫，徙其民二万户于司、雍、襄、豫四州。其士大夫之有才行者，虎皆擢叙之，虎分定署守，振旅还都，其署城皆被皝取而戍之。　　

第一八四回  李寿杀其主李期

　　四月，成王期骄虐日甚，多所诛杀，大臣皆不自安。而期忌寿之威名，使其出屯涪城。寿惧不免，每当入朝，常诈为边书，辞以警急，既而使出屯涪，趣装即行。　　却说李寿，字武考，乃李骧之子也。官封车骑将军，因成王期疑忌其威，使出屯涪，心甚怨望。于是欲自立，恐力不及，问长史任调曰：“主上托孤于我，以期不堪嗣国，是以班为东宫，委吾立之。今期弑班代之，骄虐残杀，果应主上易箦之言。　　吾欲废此残主，自取天下，其事若何？“任调言曰：”李期逆父弑主骄虐，残害百姓，明公若兴义兵讨之，孰不来应？“寿曰：”吾恐谋事不成，反招其咎！“任调曰：”可使卜者占之。“寿曰：”然。“于是遣使出府，召卜者入内筮之。卜者投卦成曰：”乾卦。“因贺曰：”将军主有数年天子之分，恐后不延！“任调曰：”一日尚为足，而况数年乎？“寿曰：”朝闻道，夕死可矣！任侯之言，策之上也。“因此每日论计划策，商议自立之计，而犹豫未发。　　初，巴西处士龚壮，父叔皆为李特所杀，欲报仇，积年不除丧。寿闻其贤，数以礼辟之，而壮不应。其时闻期刑政紊乱，而来见寿，寿问自安之计，壮曰：“蜀民本皆晋臣，足下若能发兵西取成都，称臣于晋，不但自安，则福流子孙，名垂不朽，岂徒脱今日之祸而已哉？”寿然之。　　次日，寿领兵五万来袭成都，时寿世子李势为翊军校尉，闻父起兵至，乃开门率众纳寿，遂克成都，屯兵宫门。奏杀大臣数人，纵兵大掠，数日乃定。用调之计，矫太后任氏令，废期为县令，幽之。期愧，自缢而死。当罗恒、解思明等劝寿用壮策立，寿遂从任调等之言，自称为帝，改元曰汉兴元年。尊父骧帝号，更以旧庙为大成庙。尽杀成臣，李雄诸子，不留一人。以李势为王太子，以任调为大将军，以安车束帛征龚壮为太师。壮不至，誓不出仕，寿见其不诣，又以厚赠，壮无所受。　　

第一八五回  赵王虎伐慕容皝

　　却说赵王以燕王慕容皝不会而攻段辽，自专其利，使赵览为左将军，以侯昭为右将军，遣使四征。诏诱民夷二十万，分为二队，来击辽东。　　时燕辽东诸郡县反，应赵者三十六城，因此赵兵不血刃，直抵棘城，城下屯扎，分兵四面进攻。时慕容皝大惊，欲逃往东胡避之，急吩咐其子慕容恪，带兵保护家小先走。其父慕容廆遗有骏马一匹，其色赭白，有奇相逸力。时皝避难，欲乘此马，其马悲鸣踶啮，皝不能近。皝意决，乃曰：“此马见异，先朝孤常仗之，得济大难，今不欲孤骑者，盖是先帝之意，不许吾出也。”言讫即出。将军慕容根闻皝欲出奔，忙谏曰：“彼强我弱，大王一举足，奔走之气势遂成，不可复振矣！今固守坚城，其势百倍，事之不济，不失于走，奈何望风委去，为必亡之理乎？”皝曰：“孤欲取天下，何有出走？”皝遂止，然犹惧形于色。　　玄菟太守刘佩曰：“事之安危，系于一人。大王当自强以励将土，不宜示弱。事急矣！臣请出击之，纵无大捷，足以安众。”皝从之。　　佩将敢死骑兵七百人出冲赵兵，所向披靡，斩获二百余人而还。于是土气百倍，皝意乃安。佩等日夜力战，凡十余日，赵兵不战而退。皝唤其子慕容恪来，谓之曰：“汝可领军追之！”又曰：“国家安危，在此一举，若气不捷，则吾等无种类矣！火速用心。”于是恪率五千精骑追击之，赵兵大败，斩首万余级而归。　　赵兵皆溃，惟游击将军石阂独全一军。闵本姓冉，虎养以为子，骁勇善战，多策略，虎爱之比诸孙。虎既败还邺，以功拜苻洪为都督六夷诸军事。闵言于虎曰：“洪雄略，得将士死力，诸子皆有非常之才，且握强兵，据近畿，宜密除之，以安社稷。”虎曰：“吾方倚其父子以取吴蜀，奈何杀之？”待之愈厚。却说慕容皝使子恪追杀石虎之兵去远了，乃自整兵取诸叛城，皆下之，诛灭甚众。　　虎闻之，遣曹状将青州之众戍海岛，当运粮米三百万斛以给之。又以船三百艘运谷，诣高句丽，使王典率众万余，屯田海滨。又令青州造船千艘，谋复击燕。时冀州八郡大蝗，司隶奏请坐罪守宰，赵王虎曰：“此朕失政所致，而欲委咎守宰，岂罪己之言耶？司隶不进谠言，佐朕不逮也，而欲妄陷无辜，汝可白衣领职！”司隶满面羞惭而退。　　

第一八六回  庾亮欲攻王导止

　　却说成帝以司徒王导为太傅、都督中外诸军事，郗鉴为太尉，庾亮为司空。六月，更以导为丞相，罢司徒官。而导性宽厚，任用诸将赵胤、贾宁等，多不奉法，大臣患之。庾亮闻之，欲率众入朝黜导，先使人奉笺会郗鉴同起兵。其书曰：主上自###岁以及成人，入则在宫人之手，出则唯武官小人，读书无从受章句，顾问未尝遇君子。秦政欲愚其黔首，天下犹知不可，况欲其主哉？今主春秋既盛，不稽首归政，导居师傅之尊，多养无益之士。公与下官并荷付托，大奸不扫，何以见先帝于地下乎？　　鉴得书，知亮欲共起兵废导，乃不听。急使人奉书，止亮曰：闻公率众黜导，仆以为不可。何也？昔王敦入讨刘隗，天下以为谋反；苏峻嫉公，事却亦然。此二者，公亲见非远闻也，公宜罢之！　　亮得其书，犹未止，鉴急来劝导密为之备。导曰：“吾与元规，休戚是同，攸攸之谈，宜绝智者之口。果如君言，元规若来，吾便角巾还第，复何惧哉？”因此二人不成大隙。而亮尝欲有黜导之意，孙盛谏曰：“王公尝有世外之怀，岂肯为凡人之事耶？此必佞邪之徒，欲间内外耳！”亮始止。是时亮虽居外镇，而遥执朝权，既处上流，拥强兵，趋势者多归之；然导内不能平，尝遇西风尘起，举扇自蔽，徐曰：“元规尘污人！”　　却说王导为丞相，以李充为掾属。以时俗崇尚浮虚，尝以老子绝仁弃义，盖患乎精仁义者寡，而利仁义者众耳。而凡人见形逐迹，离本愈远，乃作举箴曰：“名之攸彰，道之攸废。　　乃损所隆，乃崇所替，非仁无以长物，非义无以齐耻，仁义固不可远，去其害仁义者而已。“由然士大夫，亦不能改其前俗。　　

第一八七回  龚壮上封得失事

　　秋，汉霖雨百日，百姓饥疫。汉王李寿命群臣极言得失，龚壮因上封言曰：陛下起兵之初，上指星辰，昭告天地，歃血盟众，举国称藩。天应人悦，大功克集；而论者未谕，权宜称制。今霖雨百日，饥疫并臻，天其或者将以鉴示陛下？故愚谓宜遵前盟，推奉晋室，彼必不爱高爵，以报大功，虽降阶一等，而子孙无穷，永保福祚，不亦休哉！　　汉王寿省书内惭，秘而不宣。　　十月，晋光禄勋颜含以年老逊位，致仕在家。时论者以王导为师傅，百僚宜为降礼。太常冯怀敬以问含，含曰：“王公虽贵重，礼无偏敬，降礼之言，或是诸军事宜？鄙人老矣，今不识时务。”怀诺诺而出。人问其故：“何不答之？”含告之曰：“吾闻代国不问仁人，何冯祖思问礼于我，我岂有邪听乎？”　　初，郭璞尝欲为之筮，含曰：“年在天，位在人修而已，而天不与者，命也！守道而人不知者，性也！自有性命，无劳蓍龟。”因不与筮，含致仕二十余年，九十三岁而卒。　　

第一八八回  翳槐卒立什翼犍

　　却说代王翳槐之弟什翼犍，因先被纥那来攻，与翳槐俱奔投赵。翳槐以什翼犍质于赵，请师击走纥那而复北代，弟得归国。至此，翳槐疾病，召各部大人入卧内受顾托曰：“朕令疾笃，恐未能起，召卿等嘱之。朕弟什翼犍，丰骨不凡，才智高爽，若亡后可立此人，则社稷可安耳。不幸质在于赵，卿等可使人召之。”言讫而卒。诸部大人以什翼犍在赵，来未可必，谋立次弟孤。孤度不可，乃自诣邺见赵王虎，请身为质替兄，什翼健归国领众。赵王虎悦其仁义而俱遣之，乃分国之半与弟孤也。却说什翼键，生而奇伟，宽仁大度，身长八尺，隆准龙颜，立发垂地，卧则两乳垂席。既立为代王，乃改号建国，始制百官，分掌众职。代王猗卢卒，国内多难，部落分散。什翼健雄勇有智略，修祖业，以代人燕凤为长吏，许谦为郎中令，制叛逆、杀人、奸盗之法，号令明白，政事清明，无鞠招连逮之烦，百姓安之。于是东自秽貊，西及破落那，南距阴山，北尽沙漠，率皆归服，有众数十万人。　　十二月，却说段辽自败于燕、赵，逃入密云山，不能归故地，惧燕来攻，乃遣使降于赵。使人去了，既而又悔，复遣使降于燕，燕王皝自将兵来迎段辽，未及行，赵王虎先得其降状，乃遣将军麻秋率众一万迎之。秋将行，虎敕秋曰：“卿去受降如受敌，不可轻也。”秋诺而去。段辽探知燕、赵皆来相迎，乃遣人与燕谋覆赵军。于是，皝遣慕容恪伏精骑于密云山。麻秋不知有谋，未为防备，引众而入，被恪指挥伏骑齐出，麻秋措手不及，大败而逃。获其司马杨裕，尽得其众而还。段辽既归燕，皝待以上宾之礼，以裕为郎中令。后辽谋叛，皝知斩之，此后事也。　　己亥五年三月，庾亮与僚佐商议，欲开复中原，遣使上表，以桓宣镇襄阳，弟怿镇魏兴，与弟翼镇江陵，毛宝、樊峻戍朱城。又上疏欲率大众十万移镇石城，遣诸军罗布江沔，为伐赵之规。帝下其议，丞相导请许之，太尉鉴以为资用未备，不可大举。太常蔡谟议曰：运有否泰，道有屈伸；苟不计强弱而轻动，则亡不终日，何功之有？为今之计，莫若养威以候时。时之可否，系胡之强弱，胡之强弱，系虎之能否？自石勒举事，虎倚为牙爪，百战百胜，遂定中原。勒死之后，虎挟嗣君，而诛将相，内难既平，剪削外寇，四海之内，不失尺土。以是观之，为虎能将不能也？今征西欲率大军席卷河南，虎必亲率其众，来决胜负，欲与之战，何如石生？若欲城守，何如金墉？若欲阻沔水，何如大江？若欲拒石虎，何如苏峻？石生已将关中精兵西征之战，殆不能胜也，金墉险固，兵数十万，众不能拔；又当是时，洛阳、关中皆起兵击虎，今此三处，反为其用，方之于前，倍半之势也。石生不能敌其半，而征西乃欲当其倍，愚所疑也！苏峻之强，不及石虎；沔水之险，不及大江；大江不能御苏峻，而欲以沔水御石虎，又所疑也。昔祖士雅在日，曾于城北界，豫置屯军，以御其外；谷熟胡至，丁夫战于外，老弱获于内，多持炬火，急则烧谷而走。如此数年，竟不获利。当是时，胡惟距沔北，方之于今，四分之一耳！士雅不能捍其一，而乃欲以御其四；又所疑也。　　然此但论征西既至之后耳，尚未论道路之虑也！自沔以西，水急岸高，鱼贯溯流，首尾百里。若胡无宋襄之义，及我而未阵击之，将如之何？今王士与胡，水陆异势，便习不同。胡若送死，则敌之有余；若弃江远战，以我之所短，击彼之所长，惧非妙胜之算计也！　　帝览之默然，而问群臣，朝议与漠皆同。于是帝使人持诏止之，而亮不听，乃移镇石城。　　却说代王什翼犍会集诸部大人，商议欲迁都于垒源。问其母，王氏曰：“吾自先世以来，迁徙为业，今国家多难，徒无城郭而居，一旦寇来，无所避之。”因此乃止。时，什翼犍初质于赵，未曾婚娶之，至是使人求婚于燕王。燕王皝以其妹妻之，由此两国通婚，结为唇齿。　　

第一八九回  何充庾冰参政事

　　七月，丞相、始兴郡公王导卒，以何充为护军将军，以庾冰为中书监、扬州刺史，参录尚书事。　　却说王导先卧病在床，上书荐妹之子丹阳尹何充于帝曰：何充器局方概，有万夫之望，其必能总录朝端，为老臣之副。臣死之日，愿引充内侍，则外誉唯缉，而社稷则无虞矣。　　成帝览疏，从之，即以何充为侍中。使人召充至，以为侍中，充谢恩领之。导于是月而卒。年六十四。导简素寡欲，善因事就功，虽五日用之益，而岁计有余。辅相二世，仓无储谷，衣无重帛。王导既卒，帝不胜哀感，诏丧葬参用天子之礼，谥“文献”，以其长子为中书侍郎。遣使征征西将军庾亮为丞相，亮固辞不诣，始以充及亮弟庾冰为参录尚书事。　　冰经纶时务，不舍昼夜，尊礼朝贤，升擢后进，于是朝野翕然，称为贤相。初，导辅政，每从宽恕，至冰颇任威刑。丹阳尹殷融谏之，冰曰：“前相之贤，犹不堪其弘，况如吾者哉？”范汪谓冰曰：“顷天文错度，宜尽销御之道。”冰曰：“玄象岂吾所测，正当勤尽人事尔！”又察出隐实户口无名万余人，以充军实。冰好为缉察，近于繁细，后益矫违，复存宽纵。　　疏密自由，律令无所用矣。　　是月，改丞相为司徒，太尉、南昌公郗鉴疾笃，上疏曰：臣所统错杂，率多北人，迁徙新附，皆有归本之心；臣宣国恩，示以好恶，处与田宅，渐得安帖。闻臣笃疾，众情骇动，若当北复，必启寇心。太常臣蔡谟，平简贞正，素望所归，可为徐州牧。　　成帝览毕，问使人太尉病躯若何？奏已死矣！帝伤悼不已，敕命葬之。拭泪，以蔡谟代鉴都督徐、兖军事。　　时左卫将军陈光上疏请伐赵，帝进攻寿阳。蔡谟上疏曰：寿阳城坚而固，又王师在路五十余日，前驱未至，声息夕闻，贼河北之骑足以来赴，况停舟水渚，引兵造城，前对坚敌，后临归路，此兵法之所诫也。今光所将，皆殿中精兵，以国之爪牙，击寇之下邑，得之则利薄而不足损敌；失之则害重而反以益寇，非长策也！　　帝省之乃止。
  </div>
  <div class="pagination">
   <a href="两晋秘史_page10.html">
    上一页
   </a>
   <span>
    ...
   </span>
   <a href="两晋秘史_page6.html">
    6
   </a>
   <a href="两晋秘史_page7.html">
    7
   </a>
   <a href="两晋秘史_page8.html">
    8
   </a>
   <a href="两晋秘史_page9.html">
    9
   </a>
   <a href="两晋秘史_page10.html">
    10
   </a>
   <span class="current-page">
    11
   </span>
   <a href="两晋秘史_page12.html">
    12
   </a>
   <a href="两晋秘史_page13.html">
    13
   </a>
   <a href="两晋秘史_page14.html">
    14
   </a>
   <a href="两晋秘史_page15.html">
    15
   </a>
   <a href="两晋秘史_page16.html">
    16
   </a>
   <span>
    ...
   </span>
   <a href="两晋秘史_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
