<!DOCTYPE html>
<html>
<head>
    <meta charset="UTF-8">
    <title>周朝秘史 - 第 19 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周朝秘史 - 第 19 页/共 34 页</h1>
    <div class="content">　　却说楚兵提解扬来见楚王，楚王责其改辞之罪，喝令斩首！解扬曰：“臣闻之，君能制命为义，臣能奉命为信，臣职在晋，故但知奉晋侯之命而已，岂敢改命而布大王之令乎？”楚王立命斩之！解扬脱衣伸颈，了无惧色。孙叔敖曰：“解扬辞气慷慨有忠臣之风。况人臣奉使来告汝国，各为其主，乞大王赦之！”楚王俯思良久，令整衣冠，赐其车马而还。后晋杜预读《春秋左氏传》至此有八句诗曰：解扬豪杰士，重义若丘山。
　　夺帅吾知易，摧威却不难。
　　精金堪百炼，璧玉可重全。
　　虽蹈虎狼穴，执辞不变颜。
　　唐人姚鹄有诗云：楚戟林林困宋时，解扬出使只单骑。
　　堂堂正气盛难屈，耿耿丹心勇怎欺。
　　款曲安能摧虎豹，盘桓谈笑傲鲸鲵。
　　解扬既出，叔敖曰：“可令速攻，缓则晋之救至矣！”薪水俱无，百姓饿死者如山积，至于易子以食。拆骸而炊，号哭之声震天动地。时，宋公又被养由基射中一箭，不能起朝，闻楚兵攻城甚急，百姓又饿，乃谓下大夫华元曰：“城池将陷，救兵不至，吾岂忍困百姓哉？汝可出城，令楚兵暂退一舍，我当奉表出降。”华元从城上吊下，来见楚王。王问来故？华曰：“敝邑受围日久，城中易子而食，，拆骸以炊，寡君不忍以虚城而陷百姓，将率文武出降，然城下之盟，不敢奉命，乞退兵三十里，姑客奉表出降。”楚王侧然叹曰：“噫！此寡人之过也！”遂令退屯三十里。
　　次日，宋文公与群臣，素服衔璧，膝行至军门，楚王亲扶而起。左大夫潘崇进曰：“宋既纳降，迁其旧主，来国而还可也。”楚王曰：“齐桓晋文，皆能继绝，所以成霸。宋既纳降足矣！何必来灭其社稷？”遂受降表，使其群臣复治宋国，但不许更事于晋。宋公群臣拜谢归朝，大军遂班师，此楚庄王之好处也。后史官有诗云：春秋列国相吞并，绝灭山河若等闲，宋室既倾如反掌，大哉楚子保人全！
　　楚王既班师归国，大宴群臣，俱各升赏。居数月，周王差使者至。楚子迎入，问其来故？使者曰：“今有伊、洛之戎陆浑大王有兵二十万，围周甚急，欲夺江山，天子以大王伐晋服宋，威振中华，故遣臣来告急，乞大王与兵，定周灭戎，以安中国！”楚子令退，姑容商议。周使出，楚子问计于臣下。叔敖曰：“齐桓晋文能霸中夏，皆因尊周攘狄故也。今周王有戎狄之乱，大王扫清胡虏，以安王室，则中国归盟矣！”楚子善之，遂欲兴师救周。叔敖又曰：“胡人全以弓弩为强，我南人不惯弓矢，今欲征胡，必先操演骑射，择其能射者为先锋，方可出兵。”
　　楚子次日出城操军，令三军摆为左队，不必操演长枪短剑，但试弓弩，悬先锋印一颗于辕门，有能连射三箭中红心者，帅许挂之。道犹未了，闪出一员大将，头戴“勇”字盔，身披黄金甲，挽弓架箭，望红心连中三矢。众军喝采，原来是斗班之子子文之孙，姓斗名克黄也。楚子见其连中三矢，喜不自胜，曰；“还是将门之子，遂拜克黄为先锋，使挂其印。忽前军队中闪出一将，身穿唐貌甲，头戴铁兜盔，大叫：“克黄留印，待我来挂！”众视之，乃潘党之子，潘崇之孙，前将军潘尪。
　　潘尪见楚王曰：“三箭中红心，此兵家之常，何足为勇，臣能一箭贯透七重铁甲，吾王如不信，许臣试之？”楚子今诸将各卸铁甲，叠作一重，令潘射之。潘挽满铁背弓，架上凿山箭，高铁甲五十余步，端射一矢，直透七重铁锁，众军鸣金喝采，连箭带甲献上楚王。楚王大悦，途取先锋印与潘尪。
　　潘尪正欲挂帅。忽步军内闪出一卒，身高八尺，膊阔一围，来见楚王曰：“一箭贯七甲，此特兵家之勇，何足道哉？教场前有一棵杨柳，臣请先射铁甲，再射垂杨，乞以此印与臣挂之！”王遂问其名姓？叔敖进曰：“此臣部下小卒，姓养名由基，昔日箭倒宋公，正是此士。”楚王大怒曰：“无名小卒，敢与大将军争权！”喝令斩之。叔敖谏曰：“不可！自古名臣显将，皆起于卒伍，今大王欲募骑射征胡，何拘其出身卑小也？”楚子息怒，令由基试之，能则挂印，不能则斩！由基兜起掩心甲，架上连珠箭，去铁甲八十步，端发一矢，直透铁铠。鼓角齐鸣，众军喝采。由基又引弓去杨柳百步，大叫曰：“吾此一箭，不射柳树第一干第五枝之第三叶，誓不为人！”道犹未了，弦响箭到，果然第一干第五枝之第三叶杨柳箭穿而落。三军看见，各个失色。叔敖拿取铁甲与柳叶献上，曰：“夫克黄三箭中红心则明有余而力不足，潘尪一矢，贯重铠则力有余而明不远，由基百步穿杨，一箭彻甲，兼二子之能，先锋必须此人可做！”
　　楚王大悦，遂用养由基为先锋，后人有诗云：拂拂东风动绿杨，由基试罢向沙场，一弦穿落枝头叶，百步成名在此扬。
　　楚子以叔敖为元帅，由基为先锋，以克黄、潘尪为左右队，伍参、沈尹为保驾，留斗越椒守国，大发精兵二十万，望成周而进，对虏营二十里下寨。却说陆浑大王正攻成周，闻楚兵大至，令部将马光寿、马光吉二人挑战。楚令前部副将子友迎敌，斗上数合，未分胜负，两下收军，各归本寨。
　　次日，由基亲自出马挑战。只听一棒锣响，戎阵推出一员大将，豹头燕额，虎项狐睛，使一柄开山斧，浑似半月离云，坐下一匹红鬃马，恍若天神下降。由基视其旗号，乃陆浑大王之子绣麒麟也。由基挺枪大骂：“胡狗不遵王化，反敢扰乱中华，若不速降，教汝种类不留！”绣麒麟闻听大怒。更不打话，拍马直取由基。由基抢枪抵架，战至五十余合，不分胜败。绣麒麟按住铜斧，架满神弓，望由基左目射之，早被由基瞧破，从马下翻身，右手拴箭，即挽弓回射麒麟之目。麒麟亦夺，同上躲过，又抽箭望由基之额，连发三矢，由基缩颈避过，驰马抢下三箭。大骂：“胡狗！焉敢在吾跟前戏弄手段乎？”绣麟正答之间，却被由基偷射一箭，中于马膊，马失前蹄，麒麟翻落，由基横槊便刺。马光寿杀出救起，楚将乱杀一阵，斩胡人五十余级，两下收军。
　　次日绣麒麟换马又出，由基正欲出阵，叔敖忙令小卒止之。
　　由基入告曰：“正欲厮杀，元帅又何止之？”敖曰：“吾知戎兵，今日有备，故止之。”少顷，哨马来报，有二支戎兵伏于翠云山下，见吾兵不出，令即引归。叔敖笑曰：“果不出吾所料！”又数日，由基问曰：“吾兵远来，久不决战，恐粮尽，必误大事。”叔敖然之，令取成周之地舆图与苏从遍观一夜。
　　从曰：“当用狼烟破虏之计！”次日召集诸将，谓曰：“灭戎定霸在此一举！汝等此回进前决战者重赏，如退而畏缩者腰斩示众！”诸将皆唯唯受命。叔敖即令左军都护沈尹引兵五千抄出陆浑山，不许交锋，只宜显张旗帜，诈称劫戎大寨。又令右军都护伍参曰：“此去陆浑山前，有地名骆驼岗，其处要险无树木，纵横十五里，皆是芦苇草，汝引本部兵，一卒要狼烟铁铳十口，五卒为一总，十步置一总，横列一字阵，摆于岗尾，但见戎兵杀至，方许兴起狼烟，令养由基连战，克黄、潘犨副之。又令子重、于友各引五百壮兵，转运箭矢于岗之东南，以备应用，诸将奉计去讫。
　　次日，绣麒麟又来挑战。由基出马大骂：“胡狗！还敢出马？”挺枪便刺，二人战至二十余合，又无胜败。绣麒麟谓由基曰：“汝能躲射，又能避我流星乎？”由基曰：“兵器乃将家之用，何所不能！”麒麟按住铜斧，取出流星铜锤，纵横抛舞，要打由基。由基又用一支枪，左回右抵，锤并不能近身，锤打枪处，浑若流星射月，枪架锤处，一似巨蟒争珠。二人又战十余合，亦无胜负。
　　少顷，一起小卒，在麒麟马后报曰：“楚兵已劫取我大寨矣！”绣麒麟更不恋战，杀回家救寨。由基缓缓追之，戎卒拔寨，且战且退，至次日丑时归至骆驼岗口。楚兵鼓噪而追，是时天色未明，咫尺不能相通。伍参闻戎兵将至岗下，先发一炮，数万狼烟，一齐举火，声动山岳，火焰漫岗。戎人只靠马上厮杀，此马行却一日一夜，又饥困乏，及闻狼烟铳响，一齐警跳。
　　戎兵尽翻岗下，烟雾漫山，楚兵斩之，如刈草芥。绣麒麟慌忙杀转，由基在火光中端射一箭，绣麒麟落马，众手斩之。由基与潘尪立于岗口，逃出者一人一箭，其不能出者，尽丧狼烟火中。号哭之声震闻十里。二十万将卒尽死于骆驼岗下。诗云：赫赫狼烟十里红，戎兵战马跃惊空，骆驼岗下东风起，助起由基灭寇功。
　　由基截住岗口，沈尹、伍参又从岗尾杀回，尽收铁甲器械，然后班师。叔敖谓楚子曰：“不可遽回！要朝天子献戎俘，方表攘夷安周之功！”子然之。遂收戎人首级入周来朝。不知后事如何？且看下回分解。

　　第五十七回斗越椒谋反被诛晋程婴功成自刎

　　周定王大宴楚子，赐其彤弓宝剑，命为侯伯，得专征伐，楚子再拜谢恩，出朝定王。又令大夫王孙满赍金帛十车，往楚寨犒劳三军。楚子素有吞周之意，未敢动兵，及王孙满至，相见礼毕，各叙殷勤。楚子问曰：“吾闻武王伐纣，迁九鼎于周，成王定之于郏鄏，吾并不知其轻重与大小，然其鼎轻重大小可得见与？”王孙满对曰：“在德不在鼎也！昔者禹王铸此九鼎，以镇九州，及至桀有昏德，鼎迁于商，及后纣王暴虐失德，鼎又迁归于周，成王定之于郏鄏，卜世三十，历年七百。今来周德虽衰，天命未改，鼎之轻重未可问也！”楚子默然，再不敢问。史巨有诗云：九鼎相传三代承，兴亡系德不由轻。
　　楚庄谩起吞周意，天命还从姬氏亲。
　　潜渊读史诗云：夏禹方享盛德初，九州牧伯贡方图，收金布物昭王业，铸鼎象形镇帝都。
　　迁涉不缘轻重处，兴亡专系乱奸时，奸回楚子体相问，八百苍姬未可私。
　　王孙满劳军已毕，相辞出寨。楚子送令班师归朝。却说楚大夫斗越椒乃子良之子，子文之侄也。楚国故家大臣，独斗氏最盛。斗越椒常怨庄王不升己官，谋欲作反。至是，大师征戎，遂与族弟斗班商议谋反。斗班不从曰：“夫我斗氏，世受楚国爵禄，此乃乔木老臣，焉可背反哉？”越椒见班不从，恐其泄露己谋，即拔剑来斩之。斗班大叫曰：“伯梦欲谋反耶？吾恐斗氏之鬼绝祀矣！”言未讫，头已落地矣。越椒既杀斗班，遂率本部将卒伏于皋浒，待楚子班师，以候杀之。楚军归至皋浒，越椒横枪勒马，振甲披袍杀出，截住王驾。庄王认得是越椒，不知其由，乃问曰：“伯梦欲何为耶？”越椒大骂：“无道昏君！我欲诛汝守国。”潘尪从旁抢出，来斩越椒，越椒更不恋战，抽一劲箭，直望楚王车幔射之，楚王躲过，其箭贯于车盖。
　　越椒又抽一矢，望王心胸射之，楚王又躲其箭，直透重铠。孙叔敖以王旗麾进诸军，养由基拍马来取越椒，二马战上十合，潘尪夹攻，越椒措手不及，被由基斩于马下，楚王令无收降卒，尽斩于皋浒。
　　时斗克黄在军中从征，见越椒谋反被诛，慌忙跪于驾前请罪。伍参曰：“一人作反，九族当诛，乞大王尽诛斗氏之族，以戒将来。”楚王曰：“斗伯比与谷于菟有大功于楚，岂忍绝灭其祀？”参曰：“越椒作反，克黄谅其必知，大王何必念旧！”楚王问：“克黄知其谋反否？”克黄乃奏曰：“臣不知也。
　　但臣闻越椒初生熊虎之状，豺狼之声，臣先祖知其必灭斗氏，命其父除之，其父不听。臣又闻臣父为谏其勿反，亦被所诛，至于今日，果然覆宗绝祀，臣不敢辞死！”楚王惕然曰：“子文真贤人也！吾岂忍绝其祀乎？”下令独留克黄以存斗氏之祖。
　　令大将养由基引本部兵，围斗氏之族，无分老幼，尽行剿灭不留。越椒之子名苗贲慌走降于晋。后人有诗云：斗氏原为楚世臣，越椒何事苦谋心？
　　逆师一战亡皋浒，身死家亡祀亦倾。
　　楚王班师归期，抽越椒二箭视之，狼牙为根，豹齿为镞，锋锐不可当。乃召克黄问曰：“越椒此箭为何而得？”克黄曰：“此先君从先王伐戎收，臣先祖藏之，以为家宝，至此越极谋反盗而用之。”楚王闻其说，解下衣袍，血浸重铠，惨然自觉惊惧，是夕病死。时，周定三十六年秋七月上旬甲戌也。群臣奉其子同位，是为共王。史官读史至此曰：春秋五霸，齐晋为强，地甲中土，其势莫当。嗟嗟熊楚，僻处荆襄，欲盟列国，危不能昌。召陵战败，城濮窜亡，屡举屡困，独守南方。
　　卓彼庄王，异出父祖，纳谏任贤，修文演武。一战郑下，再征邾举，败晋黄河，赫震军旅。攘狄安周，宁我中土，绩成霸功，绍起祖武，威震当时，名传万古。
　　又评曰：五霸之中，楚当争长，然值中国有人，不能逞志，至于庄王，改过纳忠，礼贤从谏，故听苏从、伍参之言，以屏女色钟鼓之乐，文用叔敖，或用由基，四战遂成春秋之末霸者，宜哉！
　　楚共王即位，封叔敖为上卿，养由基为殿前大将军，其余将住各加一级。叔敖秦曰：“我国初霸，宋郑始叛晋来归，宜以德礼绥服，今王初丧，宜遣使报知。”遂遣使入宋郑报丧，早有人报知于晋。
　　时，晋景公与楚战败，至是闻楚庄王卒，欲谋兴兵复霸，必须追立功臣子孙，赵衰有勋烈，赵盾有忠义，而使其宗祀斩绝，则忠臣名将解体，虽欲复霸得乎？”景公问曰：“赵武子被岸贾所诛，子孙无存也，谁可复立？”韩厥密曰：“岸贾作乱，赵朔之妻有抱腹之子，藏于公宫，其客程婴，以己子出首。
　　其赵氏真子名武，育于婴家，今年已有十五。明公如念其先人功业，则当立之，使赵氏不绝其祀，亦明公之贤举也。景公大悦，便差使召赵武入朝。
　　时，程婴朝夕在家教赵武，修文演武，以图报怨。及闻朝命，二人即日奔见景公。景公欲封赵武为下军大夫。赵武立而辞曰：“臣父竭力以事先君，遣谗臣妄灭臣族，今谗臣当权，臣父之仇，一族之恨未报，而令臣安享富贵，臣不敢当也”于是荀莹、士燮、郤克、栾书、韩厥、魏颗诸卿皆告曰：“屠岸贾在朝，赵武嗣位不安旧主，公除此谗贼，然后赵武方敢受职。
　　”景公然之，令取岸贾斩之，使赵武就职。赵武又辞曰：“臣无罪，而九族不分老少尽被岸贾所灭，只斩岸贾何安臣之亲族于地下乎？”景公曰：“岸贾虽然有擅杀之罪，今既被戮足矣！何更灭族？”五卿又告曰：“岸贾妄灭功臣之族，天祥其忠，使程婴存一赵武，以报其仇，今明公止戮一岸贾，欲消数百口之冤魂，非臣所知也。岸贾本景公嬖臣，不灭其族，见人心不服！”景公不得已，令卫士收其宗族斩之！
　　朝命方出，五卿之吏卒喊杀震天，争先抢入岸贾家。其宗族不分老幼一命不存，顷刻斩讫来报。满朝文武及都市百姓，鼓舞称贺。于是，景公使赵武就职。赵武又辞曰：“臣遭岸贾之变，使无公孙杵臼死节，程婴立孤，韩厥保护，臣焉能至今日？然杵臼已死，程婴、韩厥尚在，乞先封赠三子，臣方敢受职。”景公即追封公孙杵臼为下军都护，升韩厥为左班正卿，程婴为下军大夫。程婴力辞不就职，景公问其何以不受？婴曰：“臣赵宣孟之门下，受其厚恩，及其遭乱，臣非敢爱生，但恐主家绝祀，故缓死十五年，今荷主公厚恩，使赵孟不绝，臣愿足矣！臣当死于地下，上报赵孟之恩，下报杵臼之义，臣何敢贪禄而更存残生哉！”言罢拔所佩之剑，当殿刎死。太史公曰：程婴高义士，慷慨出入先。
　　忍死无亏行，偷生不愧天。
　　立孤十五载，播德万千年。
　　一报先人恨，便倾地下泉。
　　精神贯日月，气节动山川。
　　后人仰慕极，歌诗万万千。
　　东屏先生读史诗曰：襁褓初生赵氏儿，万全求购事机危。
　　后先得死勋庸济，岂必当年面受遗。
　　景公见程婴刎死，嗟叹不已，追封下军大夫，乃命赵氏以大夫之礼葬之。赵武悲号不已，为其亲眼斩衰。景公会群臣，商议伐郑、宋。六卿皆曰：“诸侯闻楚初霸，皆要叛晋降楚，不但郑、宋。魏颗宜遣使遍告诸国其不受晋盟者，然后公伐之。
　　”公然之。差士燮往鲁，魏颗往卫，郤克往齐，三使受命出朝。
　　欲知郤克使齐事，且看下回分解。

　　第五十八回晋郤克兜肠大战晋士匄青年进计

　　却说齐自孝公以来，国势弱甚，不能再振桓公之业，趋时附势于强霸之间，晋胜则顺晋，楚强则降楚。至顷公之时，楚庄王败晋于那，遂叛晋而降楚。齐顷公好色，虽临朝之时，常以美女数十，列于左右，上大夫晏弱，屡谏不从。及报晋大夫郤克至，晏弱来谏。
　　齐侯问曰：“卿谏何事？”弱曰：“请屏美人，然后召郤克。”顷公不从，曰：“美人畏郤克耶？”弱曰：“非也！臣闻郤克状貌丑陋，美人见之必笑。晋大国也，倘笑其大夫，必招征伐之患。听以臣请，先屏美人，而后召郤克。”顷公大怒曰：“楚方强盛，何畏一晋哉？”遂不屏美人，召郤入朝。顷公问其来故，克曰：“寡君以晋与齐，中国之唇齿，晋不幸初败于楚，或言齐叛晋盟，而归降于楚，寡君兹欲兴兵复伯，使克请君示下！”公曰：“晋楚更伯，其势迭兴，吾齐僻处海滨，不与晋楚争长，但伯在晋则顺晋，伯在楚则顺楚，汝晋托复伯业，吾齐焉敢不从？”郤克辞命将出，众美人见其丑陋，果然大笑曰：“吾闻晋国有好人物，若郤大夫者，殆魑魅之属耶！”
　　郤克含羞而归。晋景公问齐国之事，郤对曰：“臣观齐志，将背晋降楚，若不速征，恐引动诸侯。”少刻，士燮、魏颗自鲁卫还，言鲁卫皆不降楚，景公大悦。遂拜郤克为元帅，士燮、魏颗为左右翌，赵武为先锋，大发甲兵十五万伐齐。哨马报知齐侯。顷公问于群下，晏弱与高固皆曰：“齐与晋皆中国诸侯，不宜相戮，楚乃荆蛮之国，不可与之相亲，望明公往晋会盟，免动干戈可也！”顷公然之。忽一人自外进曰：“楚兵带甲百万，横行中国，齐不附楚，而附弱晋，岂不误哉？若能以精兵五万付臣，臣敢退晋兵。”众视之，乃东海人也，姓邴名夏，现为下军大夫。顷公大喜。遂以邴夏为先锋，逢丑甫为保驾，亲率大军十万拒晋，又差使者往秦楚求救。
　　大军与晋兵遇于鞍，相对二十里下寨。次日，郤克有战书入齐。齐顷王拆而览曰：晋乃姬氏亲族，齐乃周室功臣，其相为霸以主夏盟者，皆攘夷尊周之意也。故我文公败楚于城濮，傅之桓公服楚于召陵，世世定誓，永期相救。奈何我兵初败，尔齐即叛晋降楚，夫以千乘之国，屈膝以事荆蛮，岂不上愧齐桓管仲哉！今治精兵十五万，战将五千员，来问背盟之罪，如若执迷不悟，约来日辰时三刻，于摩笄山下，两兵一接，决定雌雄。只此直布，余不多白。周定王十八年夏六月壬申，晋东征大元帅郤克书。
　　齐顷公览书大怒，裂书于地，斩其来使。次日，亲自披挂出马，大骂：“郤克匹夫！何不出马答话？”郤横枪杀出，二马正斗之间，齐先锋邴夏暗射一箭，中郤之腹，郤倒翻马下，韩厥救起，令解张保之。韩厥抵住齐侯，郤抽箭，肠出五寸，郤令收军。解张曰：“齐之兵气方锐，我若收军，彼必乘势追击。”克曰：“我肠被伤，暂息中军，汝等尽力敌住一阵！”
　　解张曰：“元帅者诸将之表，中军欲息，谁肯争先，愿元帅奋起神威，激厉将士。”郤乃抖起精神，以掩心甲兜住箭伤，拍马杀入阵中，左冲右突，齐兵不能抵敌，逢丑甫拍马来迎，被克一枪刺于马下。
　　邴夏、高固拍马又战，郤不恋二将，直望齐侯杀来。齐侯力战数合，不分胜败，郤箭伤裂，辄以衣袍包住，奋力又战，齐侯不能抵敌，弃甲东走！郤大叫曰：“我不擒汝誓不回军！”
　　拍马直赶，齐侯走入金舆山下至华泉，时当盛暑，马亦渴极，一见华泉，伏地而饮，再不肯走。郤赶至，只差五里，齐侯大叫：“天亡我也！”步行里余，遇副将接住，以它马走入金舆山中，郤追至山下，不见齐侯踪迹，欲杀入山，恐有伏兵。少刻，晋兵一齐追至，郤克传令，大军三围金舆山，齐将杀入救主者，皆被晋兵截住，内外不能相通，困旬有余日，齐将军马无粮，秦楚救兵不至。令高固出见郤克，言奉降表，乞退兵，以复旧好。
　　郤克不从，欲斩高固，务灭齐国。韩厥曰：“盟主无绝人之心，齐侯欲背楚归晋矣！何必覆绝其国？”郤原被齐侯妇人所笑，常怀其恨，闻韩厥之言，乃谓高固曰：“姑赦尔国君臣之死，令萧姬来质，然后放汝君臣返回。”高固对曰：“萧姬乃寡君之母也！五伯树德，教人忠孝，今子欲主夏盟而质人主母，是教人不孝也，欲合诸侯，不亦难乎。”郤克悟，受其降表，令大军尽取齐地之麦而归。齐侯出，收其余兵而还。后人有诗曰：山西晋地山东齐，齐乃功臣晋共姬，为霸同安诸国业，合盟曾攘四方夷。
　　本当协力扶神器，何事参商动战旗，痛惜金舆山下路，纵横高积几多尸。
　　却说晋兵班师，归至辅氏泽，忽尘土蔽日，喊杀连天，晋兵不知为谁，列开阵势。哨马报曰：“秦桓公使大将杜回前来救齐。”郤克问：“谁敢对敌？”先锋赵武愿往！战不数合，败归见郤。郤又问：“谁敢当先？”魏颗进曰：“伐齐之功吾未建立，愿引本部兵活捉杜回”郤许之。颗即披挂上马，远望秦兵旗下一将，金睛银牙，用一把莫邪剑，率两行短刀手，凛凛然如有翌之虎，魏颗一见心慌，未敢向前，移时杜回匹马单刀杀入晋阵。魏颗遮拦不住，败归本寨，欲入中军请兵相助，又不敢妄请，闷闷不悦。
　　杜回数次挑战，魏颗之弟魏锜，欲请兵出敌，颗不许，只令坚守，待设计行兵，锜出。颗思其计，坐至三更，假衣而寐，梦一老人，似农家状，又不通名，进前告曰：“将军引战于辅氏泽左十五里草场上，吾当力助，必然建功！”颗觉乃是一梦，召魏锜详告梦中之言，魏锜以为虚妄不信。颗曰：“莫非此地神灵默助晋室，吾必从之。”
　　次日，魏颗披挂，引本族弟兄之兵马，列阵于辅氏泽左十五里草场上，杜回果来打阵，魏颗接住一阵，战至十五合，颗之刀法又乱，魏锜拍马夹攻，杜回左冲右突，晋兵抵挡不住，披靡败走。杜回拍马来迫，可回之马一步一跌，晋兵回头视之，见一老夫在场中结草以套杜回之马，颗信梦中之言，招大军杀转，杜回马仆翻于地下，被颗活捉而归，解见郤克，郤克斩之，立颗为破秦第一功。
　　大军班师，颗回本寨。是夜，又梦老人曰：“吾非他人，乃魏武子嬖妾之父也，蒙将军从父活命嫁吾之女，不以殉葬，今日结草以报于恩也！”颗觉，乃悟其事。汉太尉杨震赞曰：德种心苗，必福其裔。
　　贤哉魏颗，从父之治。
　　而师破秦，老父结草。
　　吾信苍天，惟德是报。
　　明成祖赞曰：作德常云白日休，嬖妾仓皇分殒身。
　　魏颗若非尊治命，哪能复作世间人。
　　老人结草意殷勤，不忘当时活子恩。
　　作善由来天有报，圣贤垂训岂虚言。
　　大军至绛州，景公亲率文武出城迎接，忽怪风大作，天昏日迷，景公惊惧。忽有一魅，蓝面赤须，跳进驾前，大骂曰：“昏君妄信谗言，杀我功臣子孙，随我不得轮回，我必生嚼汝之肉！”景公大惧！问曰：“汝何人也？”魅曰：“吾乃赵氏祖先！”公曰：“吾已立赵武为卿矣！”魅曰：“吾孙虽立，汝又不追封赵氏，使我三代之魂，百口之冤，尽作无名鬼！我必嚼尔之肉！”言罢以铜锤来打景公。景公大叫：“群臣救我！”拔佩剑砍斩其魅，却妄劈自己之指，群臣不知为何？也来抢剑。景公口吐鲜血，不省人事。
　　群臣扶驾而归。时，大军归朝，郤克箭伤肠出，不能复收，亦病将危。士燮、赵武等众卿相谋曰：“今君被魅，元帅将危，非邦家之福，当若何处之？”魏相曰：“吾闻秦有医土，姓高名缓者，能攻内外之症，善达阴阳之理，乃当世名医。现为秦国太医，若救吾之君臣，非此人不可。”众曰：“秦乃吾之敌国，岂肯放良医而救吾臣哉？”相曰：“救灾恤邻，古之善道，吾请掉三寸之舌，必得高缓归晋！”众许之。
　　魏相即日治装往秦。秦公问其来故，魏相对曰：“寡君不幸，而沾狂疾！闻上国有良医名高缓者，有济活之能，故臣来求，以济寡君。”桓公曰：“晋国无理，数败我军，岂肯以良医救汝哉？”魏相正色曰：“秦晋匹偶之国！故我献公与你穆公结婚定好，世世相亲，所以穆公三送晋君，以申旧好。奈何文公死，襄公幼，穆公背义，辄用孟明，师出崤山伐晋，是欺吾弱也！既其后，又用孟明侵我王宫，围我绛州，是又欺我连丧老臣，国危主幼也！及我景公伐齐，明公又遣杜回助战，此皆秦欺晋弱，背旧结冤，何谓晋犯秦也？且臣闻幸灾不仁，怀怨不义，明公量宽如海，不念旧恶，而忍困匹偶之国耶？”桓公见魏相言词当理，乃召太医高缓往晋。魏相谢恩，遂与高缓连夜归晋。
　　时郤克已死，景公病甚危笃，日夜望医不至，忽梦有二小鬼从己鼻中跳出，自相谓曰：“秦高缓当世之名医，彼若来救药，我等必然被伤，不如我逃入肓上，汝逃入膏下，以避其攻治，有何不可？”言罢，二小鬼复从鼻中而入。须臾，景公大叫，上鬲下鬲疼痛，坐卧不安。少刻，高缓至，魏相引入。察其病症。缓曰：“此疾不可为也！”景公曰：“何以言之？”
　　缓曰：“此疾居肓之上，居膏之下，攻之不可，施之不效，药不能治矣！”景公叹曰：“此诚良医也！”命厚待遣归。高缓谢恩归。后人有诗云：秦缓名医士，阴阳腹内藏。
　　未知生死症，先达疾膏盲。
　　扁鹊何能过，华佗也莫当。
　　诚哉医国手，岂特独称良。
　　是夕，果然景公即卒，群臣奉其子州蒲即位．是为厉公。
　　六卿奏曰：“宋郑叛晋降楚，不可不伐，宜乘此伐齐之兵，速进伐郑，郑服则宋望风归晋矣！”厉公善之。遂拜栾书为元帅。
　　士燮佐之；郤锜为右翌，苟宴佐之：韩厥为左翌．郤至佐之：荀莹为先锋，郤辈佐之。大发精兵二十万，杀奔郑来。郑成公闻晋兵势锐，欲出城纳降。大夫姚钓耳曰：“郑地偏小，间于晋楚，只宜事一强者，焉可踌躇两国，而岁岁受兵乎？”成公曰：“若何？”耳曰：“依臣之见，莫若求救于楚，楚兵至，吾与之夹攻，大破晋兵，使其再不敢视郑，则郑可保长久之计！”公悦！亦遣钓耳往楚来求救。
　　钓耳至楚，见共王。时楚国初丧叔敖，人心摇动，楚王不欲起兵。有一公子自外进曰：“天下诸侯初叛晋降楚．前者因丧元帅不救齐难，今又不救郑，是弃诸侯来归之意！”众视之．乃王族公子侧字子反也！王曰：“吾知不救郑为失伯，争奈上卿叔敖已死，国事无人统率，是以踌躇。”子反曰：“终不然以荆襄百万之众，无一元帅，即解伯业，王如肯以总督之印赐臣，臣虽不才，敢保郑国安如泰山！”楚王随即拜子反为元帅，以子垂、沈尹为左右翌，潘尪为先锋，养由基为保驾，亲自救郑，两国之兵，遇于鄢陵。晋兵闻楚兵至，士燮欲抽兵。
　　郤至曰：“不可！吾晋列在中原，号为伯国，今遇强楚，正当协力一战，威服荆蛮，回收宋、郑，奈何一遇强敌，便欲返兵乎？”于是，元帅栾书传令，整兵列伍，练器械，以待战。言未讫，忽闻寨外喊杀大振，哨马报：“楚军逼吾寨而排阵！”
　　诸将皆欲出战，栾书止曰：“彼既逼寨排阵，我军不能成列，交兵恐有不利，故缓一日，待吾设计破之。”众议纷纷，日夕不决。
　　时，士燮之子，名匄者，年方十六岁，闻众议不决，乃突入中军禀栾书曰：“楚兵既逼而阵，元帅何不传令三军，平灶塞井，列于寨中，亦足交战，何必迟疑？”书曰：“井灶者军中之急务，而平灶塞井，三军何治粮料？”匄日：“先命各寨一炊，备三日之粮，人各饱食，余者支分自带，战捷再作区处！”土燮本不欲战，见子进计，乃拔戈逐而骂曰：“国之存亡，兵之胜负，皆天之意，竖子有何见识，敢在此鼓舌弹唇！”众皆救之。不知性命如何，且看下回分解。

　　第五十九回楚共王鄢陵大败由基陷于万伏弩

　　众救匄出，栾书遂依士匄之计，令各寨多造干粮，然后平灶塞井，摆列阵势，约次日交兵。却说楚共王登巢车而望晋阵兵势，太宰伯州黎立于王后，王问曰：“晋兵为何左右驰骋？”
　　黎对曰：“召军吏。”王曰：“何事皆聚于中军？”黎曰：“同议谋计。”王曰：“又何张起幕帐？”牧曰：“虔告于先君也！”王曰：“今何又彻帐矣？”黎曰：“将发兵出战也！”
　　王曰：“为何喧噪而尘滚滚？”黎曰：“将塞井平灶而摆阵也！”王曰：“左右可皆上马矣？”黎曰：“受军令也！”言未讫，晋阵上抢出一匹神驹马，乘一个青年将领，头戴冲天风翅盔，身披蟠龙锦战袍，腰悬斩将刀，手提方天戟，带领五百关西大将，相从而出。楚人视其旗号，乃晋侯州蒲也！楚兵见晋侯亲出，拔寨杀来，斗不数合，晋侯败走，陷入污淖，马没四足，不能逞起。楚将潘尪，架起劲弩，欲望晋候端射一箭。栾箴大叫：“楚军休得射伤吾主”。乃下马跳入污泥，救出晋侯。
</div>
    <div class="pagination">
<a href="周朝秘史_page18.html">上一页</a><span>...</span><a href="周朝秘史_page14.html">14</a><a href="周朝秘史_page15.html">15</a><a href="周朝秘史_page16.html">16</a><a href="周朝秘史_page17.html">17</a><a href="周朝秘史_page18.html">18</a><span class="current-page">19</span><a href="周朝秘史_page20.html">20</a><a href="周朝秘史_page21.html">21</a><a href="周朝秘史_page22.html">22</a><a href="周朝秘史_page23.html">23</a><a href="周朝秘史_page24.html">24</a><span>...</span><a href="周朝秘史_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
