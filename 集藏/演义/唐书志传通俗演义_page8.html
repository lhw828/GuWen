<!DOCTYPE html>
<html>
<head>
    <meta charset="UTF-8">
    <title>唐书志传通俗演义 - 第 8 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐书志传通俗演义 - 第 8 页/共 24 页</h1>
    <div class="content">　　李密收整军马，还至洛口，日与将佐复定入京师之计。密有捷才，制胜决策，皆默与众合，是以人皆伏（服）之。翟让部将王儒信，心志险僻，常好议论人长短，惮密威望，劝让自为大冢宰，总统众务，以夺密权。仁从儒信，因说让，见翟弘曰：“吾等久事主公。密我之辈也，今权悉归于彼。又阴结其下，终当不利于主公也。宜早计之。”弘然其言，即语让曰：“天子汝当自为，奈何与人？汝若不为，我当为之。”让但大笑，不以为意。人以报密。密闻而恶之。一日，让谓房彦藻曰：“君前破汝南，大得宝货，独与魏公，全不与我。魏公我之所立，事未可知。”彦藻惧，谋于郑颋，郑颋曰：“翟让贪财之辈，不足虑也。”次日会彦藻说密曰：“翟让为人贪愎不仁，宜早图之，免生后患矣。”密曰：“我知之久。缘此人与共起兵，若一旦诛之，难以服众。”郑颋曰：“可引至密室而杀之，然后以大义晓示其下，焉有不服者哉？”密从其议，乃置酒，令人召让赴宴。

　　让将行，翟弘曰：“不可去矣。我观李密心气怏怏，常有怀恨之色，筵无好筵，弟宜慎之！”让曰：“礼尚往来，来而不往非其礼也。今日若不赴席，是转见疑于密矣。”因与裴仁基、郝孝德同往。密接入，各分宾主，仁基、孝德与让共坐，单雄信等皆带剑侍立。房彦藻、郑颋往来检校筵席。密执杯，起而言曰：“今日薄味，与司徒少叙旧日之情，不须多人以带利刃，此非鸿门宴乎？宜撤之。”密左右皆引去，翟让左右犹在。彦藻进白密曰：“今方为乐，天时甚寒，司徒左右请给酒食。”让许之。彦藻乃引让左右尽出。独密手下壮士蔡建德持刀立侍食，未进。密取出良弓，与让习射中庭。让接过弓来，方欲引满，不持防背后被蔡建德掣出钢刀，自后砍之。翟弘、王信儒见事变，即大诟曰：“密反！司徒部下何在？”廊下抢出二百壮军，并执弘与信儒，皆杀之。徐世勣见势头不利，抽身走出。守者拦住，持刀砍来，伤其颈。王伯当见，遥呵止之曰：“不得无礼！”世勣负痛而去。单雄信即拜伏阶下，叩头请命。密释之曰：“与君无伤，切莫忧惧。”左右皆惊扰，莫知所为，密乃大言曰：“与君等同起义兵，本除暴乱以安王室。司徒专行贪虐，凌辱群僚。今所诛止其一家，诸君无预也。”命扶徐世勣至幕下，以言慰之曰：“小卒不知，足下误伤贵体，密之过也。”即亲为以药傅其创处。翟让麾下无统，各欲散去，密复使单雄信前往宣慰。密寻独骑入其营，历加抚谕，仍令徐世勣、单雄信、王伯当分领其众，中外遂定。

　　评曰：翟让为人残忍，信儒贪纵。故死之日，所部无哀之者。然密之将佐，因是始有自疑之心矣。李密自杀翟让之后，尽得其众，权由己出，群下皆拱手听令，威振远近。河南诸郡，尽附李密，唯荥阳太守郇王庆、梁郡太守杨注，尚为隋守，不降。密令祖君彦作书招庆，为陈利害，遣人送到荥〔阳〕来见〔郇〕王庆，呈上魏公书。庆拆视之，书曰：大厦将颠，非一木可支。隋失其德，民叛士散。天下之势，郡守所知。且王之先世，家住山东，本姓郭氏，初非杨族。今若固为坐守，吾军扼于外，足下迫于内，智穷力竭，辕门请降，诚恐部下有孰小忿者，不利于君也。手札到日，更宜察焉。〔郇〕王庆得密手书，即以荥阳郡献降。密将礼待之，复其原职，领镇荥阳。复遣使人诣京师，约通唐公。毕竟看下节分解。

第十一节 李世民大破薛举 屈突通势尽归唐

 　　却说李渊集诸僚佐于中殿，立代王侑为皇帝，尊帝为太上皇，渊自为大丞相，封唐王。以建成为唐王世子，封世民为秦公，元吉为齐公。追谥其大父为景王，考为元王，夫人窦氏为穆妃。改武德殿为丞相府，令置丞相府官属。以裴寂为长史。遣使赍敕至潼关，以刘文静为司马。时潘仁使李纲朝见，渊爱其文学，即留之以为丞相府司录，专掌选任之事。又以窦威为司录参军，使定礼仪。其余将佐，各随才授任，皆得允当。渊得长安之后，以甲士劳疲，悉倾府库之藏，分赐有功者。不一日，藏库支尽，国用不足。光禄大夫刘世龙献策曰：“今集聚义兵不下数十万，并在京师。柴苏贵而布帛贱，请伐苑中及六街树木为柴，以换布帛，可预备资国用，补继其乏。”渊从之。果是一月间，府库所藏得数万匹。

　　唐王渊自仗其众情协从，遂有一匡天下之志。使臣报：“李密奉表自陈，欲引兵会京师，以寻旧盟。阻于王世充之兵，故不能进达。”唐王怒曰：“李密野子狼心，屡失盟约，今日知我已入长安，无辞抵讳，故以尺牍来邀我耶？”即遣世民引大军二万攻洛口，责其寇东都罪咎而讨之。裴寂谏曰：“李密镇守洛口，兵精粮足，壁垒深固。近闻新诛翟让，夺其权柄，号令众人，悉皆惧伏。部下王伯当、徐世勣等，足智多谋，非一日之兵而能拔也。目下薛举遣其子仁杲寇扶风，袭破守臣唐弼，悉并其军，炎势益张，众号三十万，欲窥谋京师之意。主公正宜遣使往旌之，使安其位，我得西向与群雄放对，庶无后忧。不然，舍门庭之寇而征不得利之国，未有能济者矣。”唐王深然其谏，即遣使命，迳来洛口，旌赠李密，重加赏劳。密得唐王优赐，自以为无敌于天下，更不图入长安之盟。

　　却说边廷报入京师：“见得薛仁杲引精兵三十万寇取长安。”使臣呈上唐王。唐王渊遣世民领兵十万，前来征讨，以殷开山、史大奈副之。世民辞了唐王，引兵于教场中操演。次日，与诸将拔寨离京师地方。军马枪刀整备，盔甲鲜明，迤逦望扶风进发。时值秋末冬初，朔风兢起，北雁南飞，动征人远塞之悲，感闺妇重门之恨。后人录《征妇怨》一首，单阐征夫之情。其词云：九月匈奴杀边将，汉军全没辽水上。万里无人受白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如画烛！世民兵屯扎雁坡，离扶风不远。

　　且说薛举正与东道行军元帅罗睺部将丘志荣、王钦等在军中商议入京师之计，忽听得哨军报：“唐王遣世民领大军十万来到。”薛举听得，问于部下：“何以迎敌唐军？”其子仁杲曰：“先发制人，后发制于人。世民大军远来，众必疲乏。若纵兵而击之，全胜之道也。”王钦曰：“唐王初入长安，号令严肃，听得我有窥京师之举，彼今挟天子令而来征讨，且世民兵马精盛，其锋不可当。只深沟高垒，以挫其锐。攻守异势，必获两全。”罗睺亦请从王钦所议，薛举从之，即下令军中缮守城垒，整备器具，遂按兵不出。人报知世民：“薛举增筑城壕，坚壁固守。”世民听得，沉思半晌，下令将佐，整师直趋天水。殷开山进曰：“今公子大军至此，离扶风止曾二十里。又不促军进攻，而下令趋天水，非所以示众。”世民曰：“这贼坚营高垒，欲以老吾军也。攻之正坠其计。薛举大众在此，其巢穴虚失。我军直指天水，人怀内惧，必出兵救战。我将军马埋伏前后，举炮为号，破之必矣。”开山等深服其议。扶风薛举第（等）二日间不见唐兵进围，令人去打探唐军消息，人回报：“世民大兵直趋天水郡，止留下个空营。”薛举大惊曰：“天水有失，我等皆被虏耳！”即纵兵出扶风，倍道追袭世民。薛举军未离数里，忽山坡后金鼓齐鸣，旌旗展出，一将横枪跃马，乃殷开山也，大叫：“薛举！今日中吾之计，尚不下马纳降！”薛举背后一将涌出，乃其子仁杲也，大骂：“唐将休走！”捻手中枪，直取殷开山。二人斗上二十合，不分胜负。忽薛举阵后军士先散，史大奈引一支军从背击之。仁杲不敢恋敌，杀开中阵，望天水而走。王钦、罗睺等各混战杀出。两下喊声连天，唐兵四路夹攻。世民自整后队掩杀，大破之，直追至陇坻而还，袭了扶风郡，杀死其众，尸首堆积，得其辎重二十车。世民曰：“薛举走入天水，若缓其攻，彼得整集而拒我兵。诸君可乘锐气而取之，不可失也！”众人得令，各奋力进兵，围了天水郡，水泄不通。城下装起云梯，火炮之具悉备。

　　薛举城中大惧，问其群臣曰：“今唐军攻城，急切欲战不可，欲降无辞。自古天子有降事乎？”黄门侍郎褚亮曰：“昔者赵佗以南粤归汉；刘禅亦仕晋；近世萧琮，其家得存。转祸为福，自古有之。”薛举默然。卫尉卿郝瑗趋进曰：“陛下失问，褚亮之言又何悖也！昔高祖屡经奔败后，九里山一战成功；蜀先主厄于当阳，亟亡妻子，卒就大业。夫战固有胜负，陛下奈何以一战不利，遽为亡国之计乎？”举亦悔之曰：“聊以此试君等耳。”乃厚赏瑗，引为谋士。瑗请连师梁师都，遣人厚赂突厥，合从东向，举从之，即遣使命，以厚礼往突厥。突厥得其货物，遂许出兵一万，寇京师之三辅；梁师都亦部兵来救天水之围。三辅告急，文书报入京师，唐王听得，与裴寂议曰：“突厥兵出三辅，世民征薛举未回，谁可引兵御三辅？”寂曰：“薛举深寇，公子围之徒费粮料。不若下敕，令撤兵会潼关刘文静军，以扼突厥之后，三辅围不救自解矣。”唐王依其计，即遣使人赍敕，至天水郡，会知世民。使者领敕，迳到天水，来见世民。世民得敕，与将佐商议。殷开山曰：“天水城坚，一时攻打未下。近听得梁师都兵来救应。我军粮食不够支半月，正宜乘此机退入潼关，养威积锐，以待时势。”世民从之，即将大小三军分作前后队，缓缓退师。众军拔寨，离了天水，直趋潼关。城中听得世民大军撤围而去，报知薛举。薛举知得突厥兵出长安之故，世民方且回军，即下令纵兵袭击唐军。郝瑗曰：“世民善能用兵，彼今启行，必分前后而退，使大军作后。若追之，正中其计矣。”薛举即止其兵不追。

　　且说世民军退天水，迤逦望河东进发，离蒲坂五十里屯扎。差人持书往潼关，约会刘文静军。候骑报入潼关来，文静与段志贤等曰：“今久御潼关，屈突通未下。主公手敕出兵，会世民。河东尧君素善抚其下，吏民为之死守，倘军一离，首尾受敌，可不两失其利也？”志贤曰：“桑显和穷促，屈突通势怯。可以坚兵压之，彼不战自乱矣。”文静然之，即自选精健，与志贤分前后队，驰趋屈突通寨壁。显和军士屡困，皆弃壁而逃。文静、志贤夹攻而入，显和大败，退保潼关。文静纵兵围之。通势益蹙，部下军士无斗志者，或说通降。通泣曰：“吾历事两主，恩顾甚厚。食人之禄而违其难，吾不为也！”每自摩其颈曰：“要当为国家受一刀。”劳勉将士，未尝不流涕。人亦以此怀之。忽候骑报云：“长安失守，而突厥兵寇三辅，唐王恐将军尾出河东，结纳突厥，将君之妻子尽监下。”通闻知大惊曰：“君上遭虏，妻子被囚，负职极矣！更何面目再见天子乎！”言罢，捶胸而哭。次日，乃留显和镇潼关，自引兵东出，将趋洛阳，以会勤王之兵。突通已离潼关，显和势不利，与通子寿即以城降文静。文静大喜，重用之。显和曰：“主将去不远，某当追及，劝彼来降。”文静即遣窦珍等与显和追之。二人引精骑五百，赶至稠桑，将及突通。突通见后面追兵来近，即结阵自固。窦琮遣通之子屈突寿前往谕之。寿一马近前曰：“潼关士卒离心，显和率众归降。今长安破残，大人孤军更将何往？不如顺唐，可保善后之计。”通骂曰：“此贼背违大义，负失潼关，罪弗容诛！今日反来诱我。昔与汝为父子，今与汝为仇雠！”言罢，命左右放箭射之，寿勒马望后而退。显和谓突通众曰：“京城破陷，汝辈皆关中人，家属尽在长安。唐王宽洪，待之如旧。若等即降，父母妻子犹且可保。突通今已势促，更复随之，亡无日矣。”众人听说，面面相觑，皆倒戈释仗而降。通知其不免，下马望东南再拜，号哭曰：“臣力屈至此，不能为主固守封疆，非敢负国。”唐军一齐并上，捉了屈突通，回见刘文静。文静令甲士将屈突通收固槛车，遣人解赴长安，来见唐王。

　　却说唐王每日只是调遣各部，分徇州郡、河池。太守萧瑀以郡降唐。唐王以瑀为礼部尚书，封宋国公。时榆林、灵武、平凉、安定、汉阳诸郡，相继来降。李孝恭、张道源招抚山南、山东诸州，皆下之。

第十二节 王世充金墉大战 李世民东都解围

 　　却说潼关刘文静，差使押送屈突通到京师，入见唐王。唐王素知突通名望，下阶亲携通手上府堂，赐坐曰：“何相见晚耶？”通泣曰：“遐荒远臣，不能尽人臣之节，故至此。实为本朝羞焉，敢重明公敬慰！”唐王曰：“隋君不辨贤愚，权柄下移，使忠臣义士疲于外。非君不能守职，时势如此。将军足知之矣。渊举义兵，本欲与豪杰共安王室，非有他志。足下何必固辞？”通见唐王恭谦下士，即离坐拜伏曰：“通好勇匹夫，本无智识。今日情愿乞降，同扶后主。”唐王大喜，以通为兵部尚书，赐蒋公兼秦公长史，欲命之往河东招谕尧君素。通慨然请行。唐王再三晓谕：“若见君素，可以温言慰之，慎勿挟取，以失其义。”通即辞却唐王，引本部兵直抵河东城下，会见世民。二人握手相欢，侍坐终日，各诉平生。通具言唐尊遣谕君素之事。世民曰：“尧君素烈士也，恐不见从。”通曰：“吾自有言语劝之。”

　　次日，突通撤去从人，单骑一马，立于城下高叫，守城军报入河东府。尧君素亲登城上，看见屈突通，遥问之曰：“将军临行曾道甚来？彼时令我守此城而拒蒲坂，今日自屈膝于唐，以来相见，其颜何厚？”君素言罢，歔欷不自胜。通亦泣下沾衿，因谓君素曰：“本共为隋臣，今我失职，自知负罪。然事如此，君当早降。”君素曰：“公为国大臣，主上委公以关中，代王付公以社稷，奈何负国生降，更为人作说客耶？且公所乘马，代王所赐也，公何面目乘之？”通曰：“非即遽降，然相持日久，兵散粮竭，势力已屈耳。”君素曰：“你力屈而降，我力犹未屈，何用多言！”通见君素志坚，不可以说词动，怀惭而退见世民曰：“君素诚如公子之言，志难夺也。”遇（适）唐王手敕，召刘文静取弘农，命世民略河东旁县。世民得令旨，即遣属官招抚各处，自屯扎河东界，上启报知唐王：“尧君素不从谕旨，坚守其城。候回音定夺。”使人领书，迳进京师朝见唐王，具上世民奏启。唐王看毕，以示僚佐。曹姜谟曰：“君素死守孤城，焉能逃脱？主公可下命公子，缓用攻打，不出一月，城中粮食无继，必见降矣。”唐王然之，即遣使命，来复知世民。

　　义宁二年春正月，唐王渊自加殊礼：剑履上殿，赞拜不名。既克长安以后，招谕郡县，于是东自商洛之处，南尽巴蜀之地，郡县长吏、盗贼、氏羌，争遣子弟入见请降。唐王命有司复书许纳，日以百数。《纲目》断曰：唐公以兵取天下，而亦袭近世篡夺之迹，何耶？惟其始焉，名义之不正，故其终焉之弊必至。于此书自为大丞相，自加殊礼，自为相国、唐公，虽欲曲为之说，何可得也？惜哉！

　　却说东都越王侗，屡被李密所侵，遣大将王庆保，与王世充合兵，进击李密。哨军报入洛口，密谓裴仁基曰：“越王盛兵出东都，何以迎敌？”仁基曰：“李世民军屯河东，以制外叛。唐王自加殊礼，欲起内谋。以我所观，天下莫有其敌。主公正宜乘部下养锐之兵，进袭东都。越王寡谋懦弱，无能为者。若一夕据之，挟以号令天下，谁敢不从？然后与唐王坐观胜败，各奠土宇。培成霸业，在此一举。古人所谓‘机会难再，时不可失’也。君其图之。”李密深然其计，即遣发大小三军，出离洛口，令裴仁基守城。自领一班将佐，前抵洛北二十里下营。候骑报知王世充。王世充合东都兵，于平川旷野排开阵势。李密亦引兵出。两阵对圆，王世充阵中江期出马，对阵李密部将孟让一骑出迎。二将更不打话，金鼓齐鸣，战上二十余合，不分胜负。王世充自率骁骑二千，刺斜击李密中壁，大将军王庆保率众从右夹攻，两下喊声大振。密中阵先乱，不能抵敌，望后而退。世充骁骑斩壁奋前，无不以十当百，密兵大溃。程咬金、罗士信等，坚阵在后，抵住隋兵，与密走屯巩北。世充对岸离密阵四十里安营，命诸将各造浮桥渡洛，直抵密营。有造桥成者先进，前后不一。

　　密军中知之，大惊曰：“隋兵众盛，骁勇精锐，今造浮桥逼营，我军首尾受敌。”即下令众军移营离巩北，退保洛口。徐世勣进曰：“王世充不知兵法，是自送死矣。主公何自惊迫？彼造浮桥，使军一齐并进，我军恐寡不足以敌众。今桥未成一半，而军先渡，前后不一。若使敢战死士五千，从旁击之，大军继进，王世充自且不保，何况其众乎？如先示怯，退保洛口，世充知之，纵兵攻围，则我辈俱为守虏。那时使诸葛复生，亦不能为谋矣。”程咬金曰：“世勣之谋，极审时势，主公不宜先有退志。”密厉声曰：“成败与诸君共之！”即帅敢死士五千余人，自直抵浮桥，正迎世充兵。密亲冒矢石，杀进隋营，五千骑各奋力乘之，隋军不能当抵，大败，坠溺洛水死者数万人。程咬金、孟让等引兵攻入，隋兵失利，抛戈请降者不计其数。程咬金迳入隋阵，正遇王世充，交马数合，不防王庆保一箭射来，中咬金马膛，其马负痛，将咬金跌落在地。得孟让一骑近前，救了咬金，杀散隋兵。

　　世充不敢恋战，与孟让领残军望洛北而走，又遇密，鏖战一阵，折军大半，走屯合嘉城。密曰：“世充穷迫，不宜再长寇仇，可进兵攻之。”徐世勣曰：“金墉城壕堑坚固，粮食丰足，宜先取之。世充死虏矣，不足患也。密从勣言，即乘胜进据金墉城，拥兵二十万，陈于北邙南上春门。越王侗听的世充兵败，密乘胜进逼上春门，使段达、韦津二人部兵四万拒之。段达、韦津引兵前抵上春门，远望见密兵旌旗严整，士卒骁果，战具、军器悉备。达不敢近敌，返兵逃走。密纵兵乘之，裴行俨一骑尾其后。韦津勒住马来抵行俨。二将交锋数合，被行俨一枪刺死马下，隋军大败。段达走入城中，坚守不出。李密令众围绕攻打。城中乏食，越王侗谋于臣下曰：“密兵困城紧急，粮食不继，奈何？”大将军蔡升曰：“长安侑王与唐公拥精兵数十万，宜差使命求救，彼必有应。救兵一至，密围自当解矣。”越王从其议，遂遣使出城，连夜诣京奏知侑王。

　　且说长安侑王升殿，使臣奏：“金墉城李密攻围东都急切，越王遣使来求救应。”侑王闻奏，与唐王渊商议。唐王曰：“主上在虑，臣调众将救之，其围自退。”侑王敕下唐王分救东都。唐王即遣世子建成会秦公世民，帅兵五万救东都。以曹姜谟副之。建成率大军离了京师，迤逦望东都进发，遣使会世民兵。世民令屈突通镇守河东界，自引本部兵来与建成取齐。建成军正行间，忽前面红旗映日，征尘兢起，探马回报，乃秦公世民兵到。建成看见世民队伍分明，号令整齐，部下谋臣、勇士左右相随，心中甚有不足之意。令人迎接世民入中军。世民下马入见建成毕，世民曰：“奉命退李密之围，缘彼与大人旧同盟约，先修书一封，令人送去。密若不从，然后纵兵厮杀未迟。”建成从之，遂传檄三寨，按兵休动，差人赍书以达李密。

　　却说李密在中军，与众将商议取东都之策，人报：“东都越王求救于京师，唐王遣世子建成引兵来解东都之围，令人有书到。”密发缄而观之，则建成之书也。书曰：

　　建成再拜，奉书于叔父李麾下：近日东都受围，越王书诣长安取救。唐王遣建成、世民来解其困。尊叔以四境为心，中国耗弱，兵戈苦于苍生，金帛竭于战士。虽念旧盟，撤师解围，拯救黎民，奠安社稷，亦不失同宗之好。如不然，建成职在专兵，宁肯罢退。愿尊叔垂察焉。

　　密看毕大怒曰：“汝父尚且推尊，建成何等之人，敢以书来劝我！中间寓讥讽之语。可斩来人，先出兵与建成放对，然后攻城。”徐世勣亟进曰：“主公息怒。建成引兵远来救援，先礼后兵故也。主公亦用回书以温慰之，然后撤围，引回洛口，另作良图。”密沉听（呤）半晌，只得依世勣之言，作回书，令来人送回以见建成，即下令班师还洛口。建成与世民在军中探候李密回音，人报：“差使已回。”建成召入，使者呈上书札，言密退兵，已还洛口。建成得书大悦，曰：“不费张弓只箭，而退李密十万之众，足为诸侯威望也。”世民遂复遣使入东都，会知越王。越王在城中，听得建成救兵来到，密军解围退去，与众臣议召建成入会。忽人报：“建成遣使奏知越王，屯兵离城二十里地，以候手敕到，方敢入。”越王即命中使章琦出城迎接建成、世民。建成将大兵屯在城下，与世民轻骑入城，来见越王，拜伏于阶下。越王亲下阶奖劳之，赐坐阶侧。越王视世民，龙行虎步，有帝王相，深礼重之。即于便殿设宴款待。酒罢，众臣各退。

　　次日，建成入，谢辞越王。越王令臣送出城外。建成下令大小三军拔寨，离了东都回长安不题。越王退谓其臣曰：“世民英才畅发，值干戈鼎沸之秋，非此人孰能安耶？”蔡升奏曰：“今隋室陵夷，海宇颠覆，有能建功立业者，足为霸王。殿下承祖宗正运，揽纳英雄，广储深蓄，以肇余光，正在此时，何以他人为望，自抑其志？且大驾在江都，殿下宜奉表陈奏。见得李密屡有窥侵东都之势，用诏会天下勤王之兵，俱集东都，候之圣驾。若兵一集，那时移檄传告，晓以大义，民思隋泽未泯者，一举而可复也。”越王从其策，即遣使命，诣江都奏知炀帝，以图后举。毕竟看下节如何分解？

第十三节 萧皇后进词侍宴 隋炀帝寝殿被弑

 　　却说炀帝驾至江都，荒淫益甚，酒卮不离口。然见天下危乱，亦不自安。退朝则换戴幅巾，身着短衣，与宫女遍运台榭楼阁，极其玩乐，汲汲顾恋景致，唯恐不足。是以大驾忘返长安。常与萧后宴饮凌霄台，仰视天文，见银河耿映，帝星不明，谓后曰：“外间有人欲图我等，然且共乐饮耳。”因命宫娥引满金钟。将至沉醉，上亲制《梨园曲》歌唱，命侍从者和焉。词云：

　　琼瑶宫室，金玉人家。珠帘开处碧钩挂。叹人生，一场梦话。休挫了岁岁桃花。奈中原离黍，霸业堪嗟！干戈满目，阻断荒遐。梨园檀板动新雅，深痛恨，无勤王远将銮舆迓。须酣饮，顾不得繁华天下！

　　萧后亦献《楚宫行》词以进，帝复令子弟歌之。词云：

　　章华宫中九月时，桂花半落红橘垂。江头骑火照辇道，君王夜从云梦归。霓旌凤盖到双阙，台上重重歌吹发。千门万户开相当，烛笼左右列成行。下辇更衣入洞房，洞房侍女尽焚香。玉阶罗幕徵有耒冒，齐旨此夕乐未央。玉酒湛湛盈华觞，丝竹次第鸣中堂。巴姬起舞向君王，回身垂手结明璫。愿君千年万年寿，朝出射猎夜饮酒。

　　萧后执板压音，宫女、子弟歌和，端的有绕梁裂石之音。上酒已醺，令宫女取镜自照曰：“好头颈，谁当斫之？”后惊起问其故，帝笑曰：“贵贱苦乐，更迭为之，亦复何伤？”后默然。忽中使奏知：“东都越王有表陈奏，具李密有窥东都之势，唐王袭取京师之地。”帝见奏，已知中原板荡，无心北归。勤王之诏亦不下焉。欲率从臣返保江东。手诏已降，大驾将启行，门下录事李桐客奏曰：“江东卑湿，土地险狭，内奉万乘，外给三军，民不堪命，恐亦将散乱耳。圣驾正宜复返长安，会集勤王之兵，东诛李密，号令天下，复其正位。此万全策也。”御史陈立效叱之曰：“朝廷大臣尚不容议，汝小官，何得越职而忤圣意哉！”帝怒，即削其官职，谪居岭表。

　　于是群臣缄口，公卿皆阿意顺旨。陈立复奏：“江东之民，望圣驾临幸已久。陛下抚而慰之，此大禹之事也。”帝乃命臣下督人工治丹阳宫，将徙都之。御史中丞领旨，遣人工搬运木石，修理宫阙，费用无经。有司督责严切，黎民虑极，死者不可胜纪。后人揭七言四韵，以嗟之云：

　　圣主经年事远行，细民摄口怨恨生。去年驾往河东路，今岁又征江都营。十五离家三十载，弟兄漂散知何在？凄凉室下更无人，父母近来颜色改。昨日诏书下江东，千骑万乘随玉龙。足穿指裂顾不得，担束趋驰恐后从。官吏严催备宫阙，责人迟慢侵宵发。男儿苦死图勋名，犹胜无功坐罪杀。

　　时江东粮尽。从驾骁果将士多关中人，有思归者，因作《塞上曲》以引其众。词云：

　　楼上画角哀，即知兵心苦。试问左右人，无言泪如雨。何意休明时，终身事鼙鼓！

　　夜静，悲切之声闻于远近，城中士卒无有不动悲念。郎将司马德戡、元礼、直阁裴虔通等，亦思共谋亡，又作《闺思》招引，日夜结纳于广坐，明议论叛去之计，无复忌惮。宫人闻知，言于帝。帝怒斩之。自是宫人无复言者。郎将赵行密以众情告将作少监宇文智及曰：“今随驾官军，各欲思归长安。郎将司马德戡、元礼及直阁裴虔通等，亦思谋去。足下所见如何？”智及曰：“上虽无道，威令尚行。卿等亡去，徒取死耳。今天实丧隋，英雄并起，盗贼蜂发。我与你等所掌禁兵，已有数万人，今因其众有思归之心，图行大事，此帝王之业也。”德戡等然之，与赵行枢谋曰：“今图大事，当先推尊一人为主，斯能以统其下也。”行枢曰：“智及兄许国公宇文化及，素有名望，能服其众，宜共立之。”德戡即会见化及，欲推为主。化及闻之，变色流汗曰：“主上大驾在此。玄武门骁健宫奴数百人，倘觉其事，我等皆受诛刑也。”智及曰：“此事极容易。帝所亲信司宫魏氏者，用厚赂结纳之，使其矫诏驱宫奴出外候旨听给，更何患焉？”许公不得已，乃从之。

　　德戡等悉召骁果，谕之曰：“君上不惜群下，流连忘返，纵宴无度。若更从其巡幸，则尔等老死他乡，竟不能见亲戚也。今许公欲举大义，指挥复返长安，要与众人息于劳苦。尔等心下肯从否？”众皆曰：“唯将军是命！”德戡乃夜于东城集兵得数万人，举火与城外相应。炀帝在宫中望见火起，又听的宫外喊声大振，问曰：“今夜何事，如此喧嚣？”虔通对曰：“草坊里失火，外人共救之故耳。”帝以其言为实。次日天未明，德戡、虔通将数百骑杀入宫来。有屯卫将军独孤盛与左右千余人拒之。虔通众骑一涌攻入，迎头正遇独孤盛，大骂曰：“背君逆贼！何敢无礼？”虔通持刀向前，二人战未数合，被虔通一刀砍下头来，杀散余军。宫中人马大闹。千牛独孤开远见事变，即帅殿内数百人，叩阁请帝自出临战，无一人应者。军士稍散。玄武门骁健宫奴，被魏氏驱制，又不得进。德戡引兵自玄武门入。

　　帝见失利，即更换衣服，逃于西阁。虔通等入，至永巷，不见炀帝，问其侍下曰：“陛下安在？”有美人出指之。校尉令狐行达拔刀直进，扶帝下阁，勒兵守之。天已明，以甲骑兵仗迎化及。化及战栗不能言。既至，德戡等迎谒，引入朝堂，号为丞相。虔通逼炀帝出宫，化及见之曰：“何用持此物出！”亟还与手，于是引帝还至寝殿。虔通等露刃侍立。帝叹曰：“我何罪至此？”贼党马文举曰：“陛下违弃宗庙，巡游不息，外勒征讨，内及奢淫，使丁壮尽于铁刃，女弱填于沟壑，四民丧业，戎寇并起。专任佞谀，肴非拒谏。何谓无罪？”帝曰：“我实负百姓。待于尔辈荣禄无极，何乃如是？今日之事，孰为首耶？”德戡曰：“昔纣行无道，人神共愤。今陛下之暴，不减于纣，是溥天同怨，何止一人？”化及又使封德彝数帝苦虐庶民之罪。帝曰：“卿乃士人，何亦如是？”德彝赧然而退。时帝爱子赵王果年十二，在帝侧号恸不已。虔通近前斩之，血溅御服。欲遂弑帝，帝曰：“天子死自有法，何得加以锋刃？取鸩酒来！”文举等不许，使令孤行达缢杀之。时义宁二年春三月三日。帝亡年三十九岁，在位十三年。后贤有诗叹云：

　　紫泉宫殿琐烟霞，欲取芜城作帝家。玉玺不缘归日角，锦帆应是到天涯。于今腐草无荧火，终古垂杨有暮鸦。地下若逢陈后主，岂宜重问《后庭花》。

　　又唐儒刘沧《经炀帝行宫》诗云：

　　此地曾经翠辇过，浮云流水竟如何？香消南国美人尽，怨入东风芳草多。残柳宫前空露叶，夕阳江上浩烟波。行人遥起广陵思，古渡月明闻棹歌。

　　初，帝每巡幸，尝以蜀王秀自随。化及、德戡等既弑帝，化及欲迎秀立之，众议不可，遂杀之。及齐王日东宗戚无少长皆死，唯秦王浩素与智及往来，得以保全。化及又遣人收虞世基、裴蕴、来护儿等。世基临刑，其弟世南抱世基号泣，请以身代。化及不许，竟今杀之，遂自称大丞相，总百揆。以皇后令立秦王浩为帝，居别宫，以重兵守之。惟令发诏书敕而已。其政事皆决于化及，封弟宇文智及为左仆射，管领内外军民，封各母弟宇文士及为右仆射，二子宇文丞基、宇文丞址俱秉军政。及其心腹之人，各有封赏。初，裴矩知将有乱，虽厮役之人亦皆厚遇之，又与士及建策，为骁果甲士娶妇。待士及为变，众为保全，故得免于难。遇化及至，又迎拜于马首，故化及亦以为仆射。文武百官皆集拜贺。时苏威有重名，闻帝被弑，闭户不出。化及遣人召之，威亦往见。唯给事郎许善心独不至，每出言：“食君之禄，当死其事。如屈膝而拜弑贼，宁无愧于先人乎？”人报知化及，化及大怒，令人收而杀之。善母范氏年九十二，抚柩不哭。人问其故，曰：“吾有子矣，复何哭焉？”不食而卒。时死王事者，惟给事郎许善心、千牛左右张仲琮，其兄仲琰为上洛令，时唐王入关已先死之，兄弟皆死国难。是数人甚重时议。

　　却说边廷消息报入长安来，使臣传知唐王。唐王闻变，恸哭不止。诸将佐皆曰：“炀帝荒淫不恤其众，故受弑戮。主公何重其哀？”唐王曰：“吾北面事人失道，不能救，敢忘哀乎？”次日，奏知代王。代王左右亦为之惊悲。与群臣议，追谥曰“炀”。欲以唐王为相国，总百揆，加九锡。九锡名：大辂、戎辂各一；玄、牝二驷；衮冕之服，赤舄副焉；轩辕之乐，六佾之舞；朱户以居，纳陛以登；虎贲三百人；斧、钺各一；彤弓一，彤矢一；旅弓十，依矢下；禾巨鬯一员，珪瓒副焉。王谓僚属曰：“此谄谀者所为耳。孤秉大政而自加宠锡，可乎？必若循魏、晋之迹，彼皆繁文伪饰，欺天罔人。孤窃耻之。”御史程理进言曰：“自古以来，人臣未有如公之功。方之周公、吕望，莫能及也。秉持钧轴，摄理大政，芟夷群凶，与百姓除害，使隋室仅安，岂可与诸臣宰同列乎？合受相国之任，用加九锡，以彰天下。此历代所行，亦何可废？”王曰：“尧、舜、汤、武，各因其时，取与异道，皆推其至诚，以应天顺人，未闻夏、商之未必效唐、虞之禅也。”但改丞相府为相国府，其九锡殊礼，皆归之有司，众臣庶几从其请。唐王复奏遣使诣江都，迎接炀帝之柩，上葬帝陵。代王依奏，即遣使者去讫。毕竟且看如何？

　　范氏曰：唐高祖可谓不自欺矣。然以兵取而必曰受禅，是未免袭世衰之迹也。

第十四节 隋侑帝南郊让位 孙伏伽御殿陈言

 　　却说宇文化及与其党商议去就之计，德戡曰：“江都从驾军民思归久矣，丞相正宜复还京师，以从人望。”化及然之，即拥兵一十余万，西还关中。军民大悦。次日，宇文化及与众臣兵起，前后摆列尽用炀帝车辇仪仗。以少主浩付尚书省，令卫士守之。遣使取其盖，敕百官不复朝参。将六宫彩女、各库珍宝货物，尽数起行。化及大军离了江都，望长安进发。在路途间，则令军士抢人家车牛。遇济川河，令夺客商船只。及见后宫嫔妃数多，库藏宝物沉重，又夺手下将士驴马车牛，装载宫娥彩女、珍珠宝贝、金银缎帛。军士戈甲行装，使其自负。道路%远，军士疲剧，皆起怨心。至显福宫，虎贲郎将麦孟才等与折冲郎将沈光谋曰：“吾侪受先帝厚恩，今俯首事仇，何面目视息世间哉！吾必欲杀之，死无所恨！”光泣曰：“是所望于将军也。”乃与孟才纠合恩旧，帅所将数千人，将以晨袭化及。二人准备停当，人报知化及。化及怒曰：“此死不尽人耳。”邓令张汝和率五千军围了孟才、沈光宅。孟才知谋泄，率众从内杀出，被汝和迎头一刀斩之。沈光被众军乱杀死。麾下皆斗死，无一降者。时义宁二年四月也。

　　雪航先生读史至此，有诗赞云：隋主荒亡酒色迷，公卿缄口欠支持。堪怜效职双忠士，显福宫前血染衣。

　　宇文化及杀了麦孟才、沈光，遂发大军前到彭城。司马德戡谓赵行枢曰：“我等今日皆被足下所误，明日身家必致惨夷。”行枢曰：“君为何发此言？”德戡曰：“当时炀帝不仁，天下离乱，英雄并起，故为下民诛其无道，欲求拨乱之主，必得英贤而立之。今所推宇文化及者，乃愚暗平常人耳，而立之为主，今临边上，尽用小人，六军扼怨。他日诸侯举兵讨叛，其人必败。众军身何所归乎？”行枢曰：“诸公勿忧。此事尽在我等。来日聚集众人定议，废之何难？”德戡遂与诸将密谋杀化及。人报知化及。化及大惊曰：“贼党敢自为乱！”即命心腹骁果数百人，伏兵于军前，候德戡等入，就而擒之。化及准备停当。次日赵行枢等方入辕门，未及进见，被伏兵一齐向前，将德戡、赵行枢俱执了，押至化及帐下。化及问曰：“我与你辈共诛无道，以图天下。如其事成，使若等子孙俱受富贵。今日大位未正，诸军未及封爵，且在途间，何得起此意欲害我耶？”德戡曰：“本杀昏主盖因淫乱无度，苦虐下民，故为众而杀之，乃选明主与众人造福。今推足下，残暴尤甚，群下皆怨，并起废立之议。我等不得已而从之也。”化及大怒杀之，并其党赵行枢、元礼、裴虔通、令狐行达一十余人。静轩读史至此，有诗叹云：

　　谋弑当时志已同，宫中冤苦逐西风。休言上帝无昭执，血溅彭城满地红。

　　时李密据巩洛，以拒西路。化及知将士离怨，皆无斗志，不敢望西行。引兵入东郡。通守王轨以城降之。化及大兵到于魏县屯扎，与诸将陈智略、张章仁、王铁佛、刘汝和、张敬、黄安等议，欲杀少帝浩而自立。张敬曰：“主上被弑未及数月，少主仁爱且无过恶，主公欲又行残忍，恐难以服天下也。”化及曰：“古人云：‘千日为臣，不如一日为君。’今时势如此，更何惜其名乎？”遂用药酒与少帝饮。少帝仰天大哭数声，守备者无不流涕。少帝不得已，接过药酒饮下。须臾，七孔中迸流鲜血而死。化及毒死少帝，即皇帝位于魏县，国号许。是日百官朝贺。化及各加封赠毕，令御史臣作册文，陈其美政，掩其恶迹，移檄于诸郡。

　　且说隋恭帝听的宇文化及毒死少帝于魏县，自立为帝，建国称号，与群臣商议，欲禅位于唐王，恐唐王再辞。御史程理奏曰：“禅位实天下大事，人民社稷所系。昔尧、舜推位，叮咛告戒，各有训辞。今陛下欲让国于唐王，可在南郊筑一台，名曰‘受禅台’。躬领公卿百僚，明白推让，略仿唐虞之法，则陛下子孙世世必蒙唐恩矣。唐王见陛下致实意，不容不行耳。”恭帝从其议，遣太史卜地筑台于长安城南郊，上列五方旗帜，按九宫星曜，铺张华丽之物，极其齐备。五月某日，恭帝以台成，自亲率百官，文臣、武将各前后摆列，出城至台前伺候。遣使命来诏唐王。唐王与众将议曰：“天下未定而先受禅位，何以服群下？”裴寂曰：“昔日三皇五帝互相推让。无德让有德，古今盛典。主公勿固辞。”唐王曰：“若竟行之，恐天下不能逃纂逆之名。”刘文静曰：“国家兴废，自古有之。今隋失德，子孙懦弱，故禅位与主公，以安海宇。主公正宜顺天应人。”恭帝复遣使命来催。以下将佐皆以言劝之。

　　唐王难阻众意，只得随命出长安城，至南郊拜见恭帝。恭帝用温言抚谕，具以让国之意。唐王曰：“臣在长安，本御外侮，用尽臣节，非敢有他志。今欲以位推臣，臣置陛下于何地？”恭帝曰：“吾隋气运止此。值群雄摇攘之秋，卿秉政以来，民心已快。今日寡人禅位与公，为天下故也，非一人所私。卿勿固辞。”恭帝即令众官扶唐王登台。恭帝亲捧玉玺，以与唐王。唐王既受命，台下众臣跪听读诏。唐王记室温大雅扬声读云：

</div>
    <div class="pagination">
<a href="唐书志传通俗演义_page7.html">上一页</a><span>...</span><a href="唐书志传通俗演义_page3.html">3</a><a href="唐书志传通俗演义_page4.html">4</a><a href="唐书志传通俗演义_page5.html">5</a><a href="唐书志传通俗演义_page6.html">6</a><a href="唐书志传通俗演义_page7.html">7</a><span class="current-page">8</span><a href="唐书志传通俗演义_page9.html">9</a><a href="唐书志传通俗演义_page10.html">10</a><a href="唐书志传通俗演义_page11.html">11</a><a href="唐书志传通俗演义_page12.html">12</a><a href="唐书志传通俗演义_page13.html">13</a><span>...</span><a href="唐书志传通俗演义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
