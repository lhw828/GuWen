<!DOCTYPE html>
<html>
 <head>
  <meta charset="utf-8"/>
  <title>
   吴三桂演义 - 第 6 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴三桂演义 - 第 6 页/共 11 页
  </h1>
  <div class="content">
   时吴藩部下多纨绔子弟，自息兵以后，仍多留麾下，给以资俸。日中无事，惟祛服漫游。见杨娥美艳，即日饮其肆中，互相嘲谑。杨娥欲借勇力以闻于三桂，又思扑杀一二轻浮子弟。恰有向杨娥调戏者，杨娥即轻舒玉腕提之，投入狗窦，以热汤浇之。群恶少见其如此，即群起与杨娥相斗。杨娥殊无畏怯，一跃立诸街中，群恶少复困围之，杨娥复跃立围外。群恶少皆向杨娥相扑，杨娥奋其技勇，当者无不披靡。群恶少复行哗噪，杨娥怒道：“鼠辈何不惜命也？”便挽袖束履，逼近而横掉之。各皆头破额裂，负痛而去。
　　明日群恶少复来，杨娥吒吒视之，皆不敢动。即人有就饮者，皆正色拒之，人亦大悟，不敢相犯。
　　那时杨娥名噪一时，果为吴三桂所闻，即欲纳之。先使人通意于杨娥，杨娥大喜，以为逆藩死期至矣，立即允肯。不料次日杨娥竟以中寒得病，未几亦病重而殁，闻者莫不惜之。殁年仅二十四岁。后王思训有当垆曲一阕，单记其事。曲道：
　　绝世英雄有儿女，事迹心期足千古，娥眉家世事沐府，得报夫仇即报主。生小妙习少林技，时作公孙剑器舞。履端锢铁背约金，誓入虎穴谋刺虎。城西卖酒身当垆，正色不许乡人沽。牖嵌六瓮犬作窦，靓妆自作双明殊。吴藩宿卫半纨绔，春日踏青芳草路。酒帘飘处见红妆，就饮语触美人怒。玉手提掷狂且狂，请君入瓮浇沸汤。鹘拳怒击谁能当，鼠子却立重围张。天街跃出鹰凌霜，败箨扫尽雌风扬。吴藩委币欲相纳，计日报仇天作合。岂图兰蕙扫空阶，秋花霜陨风萧飒。壮志不遂归墓门，夕阳桃花空断魂。至今酒肆肆旁水，呜咽犹似恨潜吞。百年过后遗野址，太息美人胡早死。豫让欲报智伯仇，漆身吞炭犹男子。君不见，女儿侠骨情女休，红线红拂非其俦。
　　当杨娥临殁时，窃叹道：“我志不成即寂寞以终，此吴逆之幸，而我之不幸也。”及殁后，三桂闻之，不知杨娥之意，反为惋惜。正是：烈女自从终牖下，逆臣从此霸滇中。
　　要知后事如何，且听下回分解。
第十六回　捕刺客勇士护吴王　　忌兵权朝意移藩镇
　　话说杨娥欲谋刺三桂，正幸以色蛊介绍，将次得近吴藩之身，忽然病殁，志不得逞，自不免死难瞑目。惟死后面色如生，事为吴平西所闻，也不知杨娥要刺自己，只道杨娥既有殊色，又有勇力，一旦先逝，不能收为爱姬，好不可惜。一面令人准备礼物前往吊祭，又多送陪殓之物。自此乡人皆知其事，以为杨娥以勇力殊色并闻于吴王，自然由怜惜之心，加以爱慕也。多有人前往致祭，就中便有无赖之徒，见杨娥即死，并无亲属，只留酒肆一家，且多人来祭，不特改备祭品，且有兼送陪殓之物者，心中不免垂涎，欲于夜静时图窃。
　　那无赖唤作李成，本有些勇力，曾以教习技击为生，后以赌荡花销，弄为无赖，致做穿窬之辈。那一夜，潜近杨娥酒肆中，正欲图窃，惟除三五酒瓮之外，已空无所有。行近杨娥停尸之处，只见她双环光闪，李成知是两颗明珠，价值不少，又见她所穿外衣，甚为光丽，更欲递下来。不料甫解了两颗钮儿，忽然有一幅小纸跌下，李成执来一看，却是杨娥手笔，是将次绝命时写的。书道：妾抱亡国亡家之道，故君永历皇，故主沐天波及吾夫张氏，皆丧于逆藩之手。苟无逆藩，必不至亡国。即吾主吾夫，亦何至皆亡？妾积恨于心，欲得当以报国，并报吾主吾夫之仇，故不惜抛露头面，屈身当垆。盖闻逆藩好色兼好武，殆欲以武力与颜色动之，冀得近逆藩，以偿素愿也。今事不能达，而赍志已终，天耶？命耶？抑天仍不欲死逆藩，以伸国民之愤耶？今已矣，后有继妾志者，妾将含笑九泉矣。杨娥书。
　　李成看罢，心中不觉感动。暗忖：她只是一个女流，有这般志气，自己是一个男汉，既不象她的有志，更来图窃，还哪里算得是人？况那吴藩罪恶滔天，人人怨愤，杨娥有报国之心，岂我便可无报国之心么？今我李成，横竖只单身一人，又贫困到这个地步，留此残身，亦无所用计。不如继杨娥之志，若天幸成事，固是留名千古；即不幸不成，亦做个轰烈男子，还胜过空负一身本领，要偷窃来度活。当下自叹一番，即向杨娥尸前拜了几拜。又恐事有泄漏，即将杨娥遗书焚了，立即出门，回至自己寓里。暗自思量，觉若谋刺三桂，诚若杨娥所说，须近其身。但如何方能得近吴藩身旁，亦颇有难处。因吴藩近日绝少出府，更难刺他。便左思右想，猛然想起一计。因野园内有一位为吴藩料理花木的，唤作张经，曾在自手下学习技击，今不如借谋生为名，求他引荐。自己若到得野园里头，那时谋杀三桂便不难矣。想罢，觉此计实在使得。次日即往寻张经，自言没处藏身，愿帮助料理花木，求他引用。那张经念起师弟之情，无不允肯，那李成便进了野园中。自此留心窥伺吴藩举动，要谋下手，自不消说。
　　且说吴三桂自从晋爵为平西亲王，坐镇滇中，以永历帝行宫为藩府，又以昔日沐府各楼宇建为别业。更自野园落成之后，日事声色，不理政事。自念做到这个地位，已是尊至南面，位极人臣，富贵已极，足慰人平生之愿。
　　惟生平所做各事，不免自慊于心。自借兵入关以后，引导外人剪灭明社，已为舆论所不容。至于缅甸一役，更捕虏故君，杀戮帝后，并芟锄朱明宗室，又复过于杀戮，极恶穷凶。自问不可对以天下后世，心内总不免有些自悔。
　　因此觉自己所做所为，必为举国怨恨，每每防人暗杀。凡有事出外，必披重铠，侍从相随，藉作拥卫。又防藩府以至各处园囿用人必多，其中好歹难辨，防不胜防，更征用勇士列为一队，出入不离左右。凡武艺娴熟及飞檐走壁、矫捷精锐的，皆以重金聘之，以为贴身护卫。就中一人唤做保住，以勇力闻于一时。年约三十余岁，身材矫小，能在平地飞立于屋上，且一跃数丈，矫捷如猴。又步履无声，能为鸡鸣狗盗。吴藩闻其名，岁给千金聘为侍从。尝于大会宾客时，吴藩令保住演技。先垂一幕于庭中，高约丈余，保住一跃，即由幕内跳出幕外。复翻身跃上屋上，缘瓦面直奔后堂，手挟一物，复奔至前檐，跃下庭中，脚步全无声响，所捧之物，则吴藩爱姬的镜奁也。计不过半刻，保住即由中庭跃上瓦面，复由前堂至后堂，上落四次，而人几不知。
　　宾客见者，无不称羡，三桂亦称为绝技。自此更优加薪俸，置为腹心，行坐必以保住相随。
　　时李成立意要谋刺三桂，又知保住实有异能，计思欲除三桂，须先除保住。但恐既除了保住，即惊触三桂，更难以下手。自念自己善射，能以一弓兼发两矢。若以两矢先伤保住及三桂两人，那时保住受伤，必不能如前矫健，然后再发两矢，不怕他两人不同时毙命也。计算已定。
　　那一日保住正护三桂至列翠轩中，正欲征集诸姬，到轩消遣。时吴藩卫从皆在轩外，贴身只有保住一人。那列翠轩正对淬剑亭，李成已伏在亭上，靠荼薇架遮身，幸不为他人所见。惟自己已看得吴藩真切，心中暗喜道：“逆贼命合休矣。”便提起貂弓，搭上两矢，窥定吴藩与保住两人，连弩矢发。
　　第一箭先中保住之左肩，第二箭却正中吴三桂小腹。不意三桂是日命不该休，虽由府里直抵野园，仍身披重铠，矢不能入。吴藩此时已吃一大惊，明知有人杀他，防他再复发箭，便伪作受伤情状，只唤一声有贼，即翻身伏在地下，以两手捧住头颅，装做负伤，实则防人射他首领。那保住既已中箭，即跳出轩外，志在捕拿凶手。忽见吴三桂伏地，也疑吴藩真个受了重伤，遂复回身护救吴藩。唯李成又已发出第二枝冷箭，皆连珠而出，亦以为吴三桂伏地，必然致死，故第二次冷箭只专射保住一人，皆能命中。两箭当中攒在保住胸中。三桂方谓保住道：“吾非重伤，不过伪做此状，免凶手再射耳。汝速捕贼，不必顾吾也。”保住听得，翻身复起，唤齐卫从拿人。
　　时李成见保住尚能走动，心中已吃一惊。欲搭箭再射保住，不提防保住已奔到淬剑亭，大呼道：“箭由此发，贼必在此。”幸保住虽如此说，因一时眼花缭乱，未必窥见李成。那时李成自知万无生理，欲并置保住于死地，复射了保住一箭。惟卫从中有先见李成的，即怒道：“行刺者即汝耶？”说时迟，那时快，那卫从已先射了李成一矢。其余未见李成的，亦纷向荼薇架上乱射。李成身中数箭，欲脱不得，即翻身从亭上跌下来。保住见了大怒，即拔剑先斫了李成。保住时已受伤过重，负痛不堪。当举剑斫李成时，乘一点怒气，用力又猛，故斫了李成一剑，自己亦同时倒地。当下吴藩的卫从齐上，各皆拔剑，琢李成为肉泥。
　　是时野园中已甚为纷乱，吴藩卫从亦已俱到。三桂听得刺客已死，心才略定，徐道：“孤今日欲在园与诸将较射，故裹甲而出。若不然，必死于贼人之手矣。”复听得保住已经殒命，大为伤感，即令厚葬之，并厚恤其妻子。
　　自此野园丁役，除藩府宿卫之外，概不许携带武器。原来吴藩平日好射，凡左右服役之人，皆令于暇时练习准的。因吴藩只虑府外之人与他作对也，不料亲近之人亦要谋杀自己。自经过李成此举，三桂更提心吊胆。以野园中雇佣之人，实不分良歹，便将前时所用的概令遣散，转在部下挑选心腹将士的子弟入野园服役，唯厚给薪水，以结其心。其余有事要出府门，也不敢骑马，必乘暖轿，复将轿旁遮盖，并设副车数辆，以混人耳目。又追究引用李成之人，知是管理花木的张经，立即饬部下要拿。张经因李干出那件事，深知吴藩号令过严，必然罪及自己，即立行逃去。吴藩听得大怒，以为张经必然与李成同谋，即悬赏购缉张经。转迁怒张经家人妇子，一并拿来，并未讯问虚实，即押赴市曹斩首，见者皆为叹息。
　　三桂犹余怒未已。那日回妆台上，见了圆圆，不免述及李成之事，并把杀了张经全家一事说出。复道：“孤以匹马纵横天下，许多英雄豪杰也丧在孤手，今李成匹夫，敢干此不道，实在可恶。”圆圆道：“大王且勿过怒。妾拼一言，恐全国之中抱李成之志者，不止李成一人也。”三桂道：“孤亦猝未及防耳。鼠辈纵不惜性命，难道不知平西王能杀人耶？”圆圆道：“大王此言更差矣。试问国中爱大王的多，还是仇大王的多？昔楚灵王剪灭诸邻，威震天下。及其殒命干溪，军中竟无有垂悯之者，以人皆怨之故也。今大王虽有功于朝廷，而百姓实无颂德者，愿大王力图救补末路，慎勿恃势自矜也。妾敢决国中人与大王仇者，尚恒河沙数，伏愿大王力补前衍。若逞一时之威，过兴杀戮，则结仇愈甚，更非大王之福也。”三桂听罢默然，惟心中依然未释。凡服役藩府及随从左右的，固选用心腹；即委官调吏，亦非心腹人不遣。
　　即由部中准发赴任的，仍多截回，以是京中已生疑忌。且地方督抚，遇事必奏报入京，惟是云南省里的大吏，凡有事提奏，必先呈吴王看过，然后拜折。
　　惟吴三桂凡有一事不欲奏报者，皆令搁置不行，故云南省内奏报绝少。至于国库出入，却自三桂到滇以后，未曾报过入京。因是朝廷更为疑忌，以为平西王之封，不过故崇其爵号以酬勋绩，若举云南全土使三桂认为已有，将来尾大不掉，实在可虞。便大会廷臣开议，欲撤回三藩兵权。
　　时康熙帝即位，人甚聪明，故谓诸臣道：“本朝定鼎，以吴藩三桂及耿、尚二王立功最多。今天下太平，四方无事，徒縻饷项，既非所宜，且吴、耿、尚三王若坐拥藩封，兵权在手，设有意外，亦非所以善保其功名。今欲尽撤诸藩，使得休养林下，两全其美，诸卿以为何如？”诸臣听得，皆相对不敢发言，大都惧一经撤藩，实反激三藩之变。故廷臣虽有对答，亦不过模棱两可，皆不敢决定。康熙帝道：“今诸藩虽有恪守臣礼，惟亦有藐视朝廷者，想诸卿亦有所闻。今若稍存姑息，必养痈成患，不可不慎也。”诸臣听已，虽觉此言甚是，惟终不敢赞成。康熙帝此时见诸臣情景，料必有为难之处，意亦稍转。便议先派大员，借巡视地方之名，觇看吴藩三桂举动，然后决夺。
　　诸臣亦以为然。此时吴三桂之子在京，已招为驸马，探得这点消息，即暗地以朝廷欲撤藩之意报知三桂，使早自设法。正是：只为藩王多跋扈，反教天子起嫌疑。
　　要知后事如何，且听下回分解。
第十七回　陈圆姬遗书谏藩邸　吴三桂易服祭明陵
　　话说朝廷立定主意，特派员以巡视地方为名，侦察吴三桂举动。时吴三桂之子既在京中，即以这点消息，驰书报知三桂。不料三桂之子，时虽为驸马，但朝廷不过借此羁縻三桂之心，实则常惧其父子间互传消息。果然自提议撤藩之后，即事事关防吴驸马，故其驰报三桂之书，亦为其妻所得，呈诸朝廷。幸其书尚劝三桂勉尽臣节，是以朝廷亦不过问。单是吴三桂在云南，未尝不忖悉朝廷用心，已事事提心吊胆。
　　那一日夏国相独进藩府，谒见三桂。礼罢，国相道：“某得京中消息，知朝廷有撤藩之意，不过以大王兵权在手，未敢决行耳。大王将何以处之？”
　　吴三桂听了，似不大惊心，反向国相问道：“卿何由知之？”夏国相道：“有赵良玉者，奉部文来任大理府，恐被大王阻不能赴任，故托亲朋致书于吾，请吾为之尽力。吾因与谈及京中近事，赵良玉即以告吾，吾料此事甚确，大王总须留意。”吴三桂道：“既有此事，何以不见吾儿报告？以吾儿身为驸马，又在宫廷行走，苟有此事，当必知之。但无论如何，撤藩此举实朝廷所必行，所争者迟早耳。”夏国相道：“既为大王所知，某亦何待多言？”吴三桂道：“孤今日始悔误之于始也。自借兵入关以后，为朝廷驱除闯、献，平定各省，陈师缅甸，并成大功。某不过以当年不允以兵力下江南，已为朝廷所忌，故立大功以固朝廷之心耳。”言已，又叹道：“古人说得好：狡兔死，走狗烹，飞鸟尽，良弓藏。今天下太平无事，安用吾辈耶？！”夏国相道：“大王之言是也。丈夫贵自立，苟不能俯首降心，自当早为之计，此则大王所知矣。”三桂笑道：“孤之得幸全者，只恃此兵权未去耳。若一旦解去兵权，恐欲求俯首下心，而亦不可得。孤与卿等这颗头颅，谁复能保全耶？孤亦思之熟矣。人以为孤为沉缅酒色，实则孤本欲借此韬光养晦，以糊涂废事或能释朝廷之疑心。今既欲撤孤兵权，断不能敛手待抽也。卿为孤之心腹，卿以实言相告，幸勿泄漏。”夏国相道：“大王此言若于十年前行之，天下唾手而定。若行诸今日，须计万全方可。”吴三桂道：“孤更有一言，为卿所未识者。当借兵入关之际，见朝廷大反前言，孤已大纵疑惧，已与耿、尚二王有言，此后须同心协力，共同保全，毋令后世笑孤等徒作小人也。耿、尚二王亦以为然，故早已歃血盟誓，孤若有举动，彼必能相应。但轻举妄动，实为败事根本，须待人心愤激然后行之，否则事必无济耳。卿料吾军可与同事者，究有何人？”夏国相道：“马宝为人勇谋足备，且与吾等大有同心，可以大任。此外将士，对于大王皆畏威怀德，无所不可。惜云南地错南边，战马羸弱，或不济用耳。”吴三桂道：“卿言极是。近来战马病毙亦多，川马又力弱，难以为用，此则宜早为之计。今孤有养子王屏藩、王辅臣，方任陕西镇，可令他选西马之最健的，岁进三千匹，绕道由西藏至滇。似此即不患战马不能济用矣。卿盍为孤图之。”夏国相道：“恐事机骤发，即三千匹亦不足用。今不如令王屏藩、王辅臣等，秘密购运良马，第一年须运五千匹，以下岁进三千匹，习以为常，自可以源源接济矣。”三桂道：“孤今诸事惟托卿与马宝二人任之，孤惟不改常度，以缓朝廷之心。若稍迟一年，吾军准备亦妥矣。”夏国相乃领诺而出。
　　自此三桂惟日在野园中，与诸姬环戏。时圆圆方多病，三桂新得一爱姬唤作莲儿，本姓王氏，年方十七，姿容艳丽，态度幽闲，尤精文翰，字体矫劲，不象女子的，诗文尤脍炙一时。三桂特嬖之，与宠圆圆无异。每于夏日，三桂携之共游荷花池，莲儿练裳缟袂，立于九曲桥边，特饶雅致，三桂比为出水芙蓉。三桂又搜罗滇中名士，置诸幕府，以收物望。每于公暇，三桂以幅巾便服召诸名士宴会。及酒酣之际，三桂亲自■笛，宫人以次和答，高唱入云，即令莲儿与诸名士濡笔为诗，互相唱和，以铺扬其事。座中无不兴高采烈，即大呼赏赉。不多时，已见珠玉金帛罗列满前，宫人互为攘取，三桂相顾大乐，并先取以赠莲儿。莲儿得之惟贮诸箱簏，绝不耗用。三桂独问其故，莲儿道：“妾自承恩宠，凡膏粱文绣皆大王所赐，妾得此额外赏赉，亦何所用？姑积存以待大王留饷战士。”三桂听罢，更为欣慰。自此赏赐宫人，亦不复如前挥霍，因为莲儿一言所动，故留有用之财以充军实也。莲儿见宫人惟事奢侈酣乐，颇不以为然，独与圆圆相得，每呼圆圆为姊。自圆圆病后，莲儿不离左右，且为亲侍汤药，圆圆谓莲儿道：“吾留此席以待妹久矣，但风流有限，必有阒寂之时。君王溺于晏安，后事尚不知何似。妾将就木，或不再见凄凉境况也。”言罢而泣。莲儿道：“吾君性情严厉，妹子承宠未几，药石之言，不敢乱进。吾姊从大王于患难之中，以至今日，宁不能一言？妹子日见君王与夏国相、马宝三人密语于园中，意日来必有事故，不过不敢过问耳。”圆圆道：“姊亦言之久矣。但姊虽有言，虽未触大王之怒，究未回大王之意。今行将就木，古人说得好：“我躬不阅，遑恤我后’，断不敢复赘一词也。”莲儿道：“姊言误矣。姊终不幸长辞人世，但随侍大王已久，岂忍坐视？或借一死以感动大王，固未可知。且姊有遗言，亦足使妹子等得为后来借口，以进谏大王也。”陈圆圆亦觉此言有理，便令准备笔墨，特挥一函，以告三桂。并嘱莲儿道：“此书必待吾死后方可呈发也。”莲儿领诺，遂扶圆圆于病榻中，移就案旁，圆圆乃濡墨为书。时圆圆以春风无力之身，既经久病，又劳文思已是气喘声颤，粉汗如珠而下。莲儿为之调护备至，费时颇久，其书始成。书道：伏以大王起家武功，世受明恩，父子相继，得专■政。在先朝厚泽深仁，至矣尽矣！天祸朱明，闯、献迭起，神京破陷，龙驭宾天。大王当国破家亡之际，只坐视以贻误事机。迨事势不可为，始借力外人，以伸一时之忿，此大王之深误也。当敌军既进，神京亦亡，国号迁移而有天沉地惨之变，大王不于此时号召人心，以佑明室，复为敌驰驱，马足纵横于汴梁、川、楚之间，爰及缅甸。此时此际，明裔固亡，汉祀亦斩，此又大王误之又误者也。大王既树不世之勋，以开国元良为封藩开府，南面称孤，荣亦极矣。乃大难甫平，猜嫌遽起，古人所谓“狡兔死，走狗烹，飞鸟尽，良弓藏”者，其在此乎？今大王如欲保功名，存富贵，自可自卸兵权，终老林下，宁受万年之唾骂，犹得一日之安闲，此范蠡与大夫种之事，可为前车也。然或嫌疑未释，则孤身远引，其势益危。大王苟不能低首下心，抑亦早为之计，迁延累日，噬脐之悔，岂复忍言。今大王唯溺于晏安，不知发奋，萧墙之祸，将有不可胜言者。语曰：“人之将死，其言也善”，愿大王勿河汉妾言，此则大王死里求生之机会也。伏唯大王图之。
　　书罢，喟然叹道：“古人称美人为倾国倾城，实则人主自倾之，于美人何与？褒姒足以危周幽，而后妃反足以助文王。妾承大王之宠久矣，今幸早十年，若是不然，恐大王设有不韪，后世将以妾为口实矣。”言罢，泪如雨下。莲儿再三抚慰。是夜圆圆遂殁。
　　侍者奔告三桂，三桂听得大悲，乘夜前往圆圆妆台，抚尸大哭道：“此天丧吾美人也。”旋命在商山寺旁营择吉穴，为安葬圆圆，并征集工役数百人，大兴土木，真是壮丽堂皇，无美不备。或有言陈美人不应葬在寺旁者，三桂道：“陈爱姬生时每欲削发为尼，孤欲以此遂其心志也。”经数月后，大工始成。后人有《题圆圆墓》曲，以纪其事。曲道：
　　滇城山河势泱泱，胜地尤推商山寺之旁。
　　美人一死须吉穴，俾得岁时荐馨香。
　　难得美人知大义，洞明种族与兴亡。
　　沐承恩宠深且厚，濒死未尝忘君王。
　　君王太息美人死，伏尸痛哭泪不止。
　　春犹未老红颜尽，天胡先夺美人去。
　　美人一去将何依，聊为美人营吉地。
　　美人生小好修斋，择穴无如商山寺。
　　法铙钟鼓寺中声，将为美人品超度。
　　自古美人伤迟春，君王晏安犹不悟。
　　唯此美人知爱君，况感君王恩宠遇。
　　一死犹陈药石言，犹冀君王一回顾。
　　古云倾国皆美人，唯此美人忧国步。
　　君王为哀美人死，大兴土木营坟墓。
　　岁时俎豆须荐馨，特为美人彰异数。
　　世远年湮墓渐荒，但见晚烟迷古树。
　　我来凭吊欲欷歔，不堪回首商山路。
　　自圆圆殁后，三桂后宫不下千人互谋争宠，唯三桂独宠莲儿。且除莲儿而外，更没一人向三桂进谏一言者，故三桂唯留连酒色，日事笙歌，所有政事俱付之夏国相及马宝。三桂又有二女，乃择部下少年有谋勇者，招为东床。
　　其长女许配郭壮图，次女即配与胡国柱，故郭、胡二人，当时实与夏国相及马宝同掌事权。一面催王屏藩、王辅臣速解战马，以备举兵。三桂又借言筹边，令夏、马、郭、胡四人增募兵卒，大有待时而举之势。
　　那三桂阳则放弃政事，阴则准备兴兵，宫内唯莲儿颇知一二。三桂并嘱莲儿道：“孤若有所谋，慎勿令福晋知之。以伊子犹在京中，朝廷已招为附马，恐福晋以爱子之故，必阻孤所为，是误孤大事也。”莲儿领诺，皆不敢以三桂之心轻泄。故三桂以为自己所谋，除一二心腹外已无人得知。不提防，章京玉顺早窥伺三桂举动，已密奏京中。即京中自提议撤藩不果，早已特派使者赴滇侦察。
　　那日三桂听得朝廷派使者来滇，使者已抵贵州。吴三桂以为遣使到来的用意，只欲窥探自己的举动，已令部下各员，如使臣到来，须周旋唯谨。不料朝廷之意，以遣使巡边为名，若使臣只直至云南，必启三桂疑心，乃令使臣由贵州绕道，先行入川，然后由川入滇，复同时派出使臣多名，并巡各省，以掩三桂耳目。唯京中各大臣，以三桂直视云南为己国，命官置吏不由朝廷，不久必然为变，不如令三桂移镇别省，如三桂肯从，便无反心，倘三桂闻命不肯移镇，便是反形已露，不可不防。朝廷亦以为然，时清康熙十一年也。
　　唯三桂在滇蓄志反正已久，因目见旧部或老或亡，半归凋尽，乃择诸将子弟及四方宾客，凡资质颖悟者，都令学习黄石素书及武侯阵法，并于暇日，练骑射习准头。一时少年之士，凡谈兵说阵的不可胜数。所收士卒，又皆孙可望、李定国之旧部，皆耐战健斗，故兵力雄于一时。三桂并借安不忘危之说，日日令马宝、夏国相、郭壮图、胡国柱等训练兵马。那时所虑，只是粮饷不足。三桂早已招徕商贾，资以藩府资本，使广通贸易，借兴商之名，以实府库。又以辽地产参，利尽东海，唯其余药材多出巴蜀，便严私采之禁，以官监之，由官收其材而鬻之于市，犯者论死。于是滇川精华尽归藩府。三桂那时已知国富兵强，唯以时日待人心思变。
　　那一日，使臣已由四川入滇，三桂特令部下诸将往接，自己亦出郭相迎，阳作改容加礼，先迎使臣至馆驿中。忽相连又听得朝廷已特派使命，奉诏谕到来，新使将已到境。三桂听得大疑，自忖：来使以巡边为名已至滇省，如何又有一使到来，究是何故？一面与心腹将士相议，一面又发部下往迎新使，一同到了馆驿中。新使开读诏谕，三桂依然拱听。诏道：平西王吴三桂，昔以闯、献不靖，乞师入关，有功社稷。自是南征北剿，懋著勋劳，厥功尤伟。朝廷论功行赏，特封为平西亲王。今西南既定，以该亲王郁处滇中，实属用违其长。唯国家藩篱，尤在东部，特以平西王吴三桂移镇关东，并加世职，俾资镇慑，以卫国家。该王任事向来忠奋，此次闻命，必能慷慨成行，以无负朝廷之委任。命到之日，宜凛遵，再膺懋赏。
　　三桂接了诏谕，仍不动形色，即向新使说道：“此朝命也，安敢不遵？候部署各事，即奏报起程日期矣。”言罢而退，先留心腹部员款候两使。三桂回藩府后，即召夏国相、马宝商议此事。三桂道：“朝廷此举，只欲调虎离山。孤遵命亦死，不遵命亦死。孤若死则卿亦难独生也。为今日之计，只宜于死里求生，诸卿计将安出？”马宝道：“大王所以幸全者，只恃兵权，此大王所知也。大王若能以全滇之地，百万之众，甘受缚于人，请好自为之。如其不然，便当速谋自立。某等虽不才，当为大王效力，即肝脑涂地，方称本心。”夏国相道：“此计已决，马公不必再为此言，但不知人心何如耳。不如以诏谕发表，看人心如何，然后计较。”马宝道：“人心若不以大王移镇为虑，又当奈何？”夏国相道：“滇中官吏将弁为大王心腹者，十之八九，谁不唯大王之马首是瞻？且与大王相依为命。今不过假此诏敕以震人心耳。”
　　三桂道：“夏卿之言是也。凡谋大事，以人为主，趁人心奋激之际，何患所谋不成？”便以移镇之诏告示部下，果然全藩震动，皆以为三桂一去，诸将皆不能保全，无不怨愤不已。三桂知人心可用，乃密与马、夏二人计较。夏国相道：“今吾等举兵滇蜀，所在皆有阻隘，终不能全进也。不如谋至中原，然后举事，据心腹以至指臂，长驱北向，即可以逞志矣。”三桂深以此计为然，便不动形色，依然拜诏受命，款待新使，敬谨不已。
　　那三桂却与夏国相、马宝、郭壮图、胡国柱阴勒部将，部署士卒，届期即发。先定以郭壮图留镇云南，应付粮草，计点库款，以连年广通贸易，大有赢余，皆准备应付。时两使皆不知其用意，以为三桂既已受命，必无变志，故唯催三桂起程，并道：“朝廷以关东重要，不能假手他人，故以重任付王爷。目下即宜速发，勿再延缓。”三桂听已，亦唯唯答之。及逾多日，仍未起程，两使乃始为都督，间亦凌辱其将吏。那时将吏纷纷奔告三桂，三桂更激言道：“彼奉朝廷使命，不可抗也。即今本藩移镇关东，即是与诸君生离死别，孤固不知死所，即诸君自孤去后，亦未必独存，以朝廷疑忌既深，所以至此。彼悖使命以凌辱诸君，在诸君唯有隐受之耳。”诸将皆奋然道：“某等随大王出生入死，乃有今日，朝廷既不念前功，反加猜忌，某等宁死，断不能受辱也。”言罢，皆力请三桂不可移镇。三桂复阳言朝命不可抗违，以怂动人心。时使者仍未见三桂起行，乃再为催促。三桂以诸将不从为词，并道：“若过逼太甚，恐诸将难制。本藩当以善法处之，无不允从。今唯求尊使假以时日，暂缓行期耳。”两使仍不知其意，反信三桂之言，为酌议改期起程。
　　三桂知人心已动，那一夜即在藩府中置酒高会，与诸将大宴。酒至三巡，三桂道：“今将与诸君别矣。三桂以一武夫，得为朝廷建立大功，皆诸君之力所致。孤不忍舍诸君，即诸君亦不忍舍孤也。今当与诸君更尽一杯，以表离情。”说了，复亲自向诸将轮流把盏。当三桂说时，诸将已人人感动。又值茶前酒后，气概益豪，至是乃更为感激。那三桂把酒之后，复回至座处，向诸将发叹道：“老夫与诸君共事近三十年，皆已甘苦备尝，方有今日。今四海升平，国家无事，朝廷已无所用于吾与诸君等，行且远矣，且未知廷意何在，聊尽今日之欢，与诸君话旧，此离合死生皆难逆料。譬如一兔，所能自存者，只靠其窟耳，一落平地，人人得而捕之。故孤与诸君，他日得相见与否，未可知也。”诸将听得，皆为泣下。
　　时有杨健者，武勇过人，吴三桂收为义子，时人呼为十三太保，三桂倚为腹心。至是令杨健领劲卒守卫藩府，诸将此时已皆喻其意。凡三桂平日心腹之人，亦皆已约期待变。及使臣更催迫三桂，三桂即复会诸将，名为劝行，实则激变。当诸将齐集，三桂即道：“行期已迫矣，此次更无可缓。朝廷之严谴固不可逃，然不意使臣之驱役老夫，一至于此。诸君行矣，毋徒自取辱也。”诸将闻使臣驱役之语，无不大怒，即齐声奋然道：“行即行矣，彼何相逼为？”三桂复故意慰之曰：“吾再三思之，此实朝廷之意，诚不可缓。
　　使臣安知孤与君等有如何苦衷？以朝意所在，故不能不催迫也。然诸君之得以处此土，以有其家，以享富贵，伊谁之赐？在诸君，必谓有许多汗马功劳方有今日，然朝廷之意不为然也。朝廷以诸君一衣一食，皆其所施恩。若违抗诏谕，是不爱其性命耳，诸君当细思之。”诸将至是皆稽首道：“某等得有今日，实邀殿下之洪福耳。”三桂道：“此恐未必然也。”诸将又道：“然则果出朝廷之恩乎？”三桂道：“此言正是。但亦未必尽然。孤以昔日受先朝厚恩，待罪东游。以闯贼为乱，特召孤入卫神京。孤以闯贼既破京禁，计不得两全，乃乞师本朝，期以雪君父之仇恨。幸天能垂鉴，闯贼即灭。继平滇蜀，皆奏大功，相将栖息于此。然今日之富贵，孤与君等皆先朝余荫耳。故君陵寝犹在于此，今将远行，理应祭此。”原来三桂自进兵阿瓦，取永历帝以归，已将永历帝后缢死，由贵阳府自殓，即将永历帝后蒿葬在云南城外，故三桂如此说。当下诸将听得，皆再拜听命。三桂见诸将已从己意，即择日祭谒明陵。并下令道：“如祭故君，须以故君之衣冠往谒也。”诸将亦唯唯听命。
　　到那一日，即与诸将共诣永历陵前。三桂先服明朝衣冠，自夏国相、马宝以下，皆一律穿戴明装，共至陵前。三桂并指其首谓诸将道：“我先朝曾有此冠乎？”又指其身道：“我先朝曾有此衣乎？”说罢，泪如雨下。诸将闻三桂之言，皆互相观看其衣冠，见三桂泪下沾衣，诸将亦一齐伤感。三桂见诸将感动，即含泪对诸人道：“孤今日不得已之苦衷，尚难向诸君缕述。然孤此心此意，他日诸君必知之。孤今日将羞见先陵也。天乎！何牵孤至此？”
　　言罢，又向诸将道：“孤今日易服祭谒先陵，皆诸君所目睹。人不可忘故君，亦不可忘故国也。诸君其预图之。”诸将听得，皆为应诺。正是：昔已借兵残故国，今何易服祭先朝。
　　要知后事如何，且听下回分解。
第十八回　北京城使臣告变　衡州府三桂称尊
　　话说吴三桂服明朝之服，率诸将往祭明永历皇陵，并谓诸将道：“诸君不可忘故国，亦不可忘故君。”诸将无不应诺。三桂复道：“后天起程，当重会于此。”说罢即回藩府，立即催使臣先行起程回京。一面布置各事，以其婿郭壮图留守云南。并下令属员道：“老夫耄矣，行且戍边，唯军旅之事，以升平以来久失训练，明晨当于郊外大阅，违者即按军法。”
　　到了次日，清早起来即响动鼓角，整齐队伍，军容甚盛，先抵郊外。三桂披挂铠甲，坐骑骏马，直驰郊外而来。中央挂大旗一面，三桂在马上默祝道：“如我此次得成大事，有至尊之望，须射中红心。”连发三矢，皆中的，三桂大喜。但念自己栖闲已久，恐三军以为老耄，须以武力示之。时场中先设一案，三桂先下马坐定，凡长枪大戟，画甲雕弓，环列左右，以示声势。
　　令人准备各项武器，三桂复飞身上马，独驰骤数回，每一回即飞马上，接一件武器，运动如飞，风驰雨骤，英武绝伦，三军皆为色变。操练之后，三桂下令，明日起程，都在郊外取齐。
　　一夜无话。次早大军环集，诸将亦全装贯甲，先期而至，次后三桂到来，即率诸将再诣永历皇陵。三桂并穿方巾素服，在陵前再拜痛哭。自夏国相、马宝以下，皆随之而哭，伏之几不能起。三军亦均感动，同时下泪，哀声震动远近。三桂至是，知人怀异志，即命前队先行，自拥大军继后而行，由郭壮图率诸官送至城外。三桂嘱道：“云南之事，尽以委卿。”郭壮图道：“某当竭力以图尽职，愿大王前程万里，早慰人心。”言已而别。三桂由是起程，每日只行二三十里，即已驻扎。约数日后，即称病不起。
　　时地方官吏皆知三桂必有异志，那两使臣虽然先行起程，仍沿途逗留，以窥三桂动静。那时见三桂拥兵不动，乃互相计议，以三桂此次移镇，果其心志无它，自可待命归朝。今既拥大兵而行，其意已不可测；又托故不进，显然必有异心，计不如告之抚臣，使催促之。计议已定，乃会见抚臣，力请催促三桂起程。那时抚臣王之信，亦以三桂移镇本有朝命，如何好抗？乃亲往见三桂道：“大王此次移镇，本遵奉朝旨而行。朝廷亦以关东事情紧急，唯大王力足以镇之，故有是命。今使臣之意，以为大王早到一日，关东必多一日之益，迟到一日，关东即多一日之危，愿大王以国事为重，力疾起程，实国家之幸。”三桂道：“关东本无事，不过朝廷不谅老夫之心，为此调虎离山之计，是疑我也。然老臣尽心王室，疑我实误矣。老夫果不遵命，必不到此。无论关东有事与否，老夫必去，奈为二竖所侵，稍暇时日耳。”抚臣再劝数四，三桂仍作此语，抚臣无奈，乃回告两使。那两使复亲至三桂榻前，催促词色甚为严厉。三桂仍坚卧不起，日唯延医诊脉，以掩人耳目。
　　到了那日，诸将会集，齐至三桂榻前问安。三桂道：“孤此病乃心疾也，药不可为矣。”诸将道：“大王心疾，究从哪里说起？”三桂摇手叹道：“孤曩者负恩明室，引敌入京，虽成勋业，至今犹耿耿于心。自是披坚执锐，身经百战，为国家开拓疆土，扫靖狼烟，是孤虽有负于明室，而已有大勋于本朝也。章皇帝不以老夫为不肖，赐以藩封，载在盟府，垂十余年，始有今日。今朝廷以我移镇，是疑我也，疑我必杀我矣。吾与诸君共事三十年，实不忍遽别诸君，故暂且盘桓于此，庶得与诸君再叙耳。”诸将听罢，即忿然道：“大王究有何罪，而朝廷乃欲杀之耶？某等感大王恩遇，断不忍舍大王，愿大王明以告我。”三桂道：“此易知耳。关东实无别事，何用移镇？此次调离老夫，必有深谋。在两使臣必知之，故敢藐视老夫与诸君也。且抚臣，一外使耳，老夫虽不德，实为藩王，而乃凌逼至此，是抚臣亦先知廷意矣。今前队虽至湖南，而老夫尚在滇省，即如此虐待，一旦孤身入国门，即一夫之力可执孤以付廷尉，此时老夫岂尚有生路耶？”诸将听罢，皆各怒发冲冠，谓三桂道：“大王既知此行利害，岂除敛手待毙而外，更无他策耶？”三桂道：“此难言也。孤只误在当初，至今日唯委命于人耳。然孤所虑者，破巢之下必无完卵。孤若死，恐诸君亦不能久耳。唯孤可死，如在诸君必不可死，以孤得诸君之力以成功名，位至藩王，富贵已极，死复何憾！所难堪者，诸君耳。现使臣凌辱之状，彼回京后必劾及诸君，以诸君汗马数十年，官不过一阶，骑不过一匹，乃亦无罪被祸也。孤岂无情，常为诸君是念。唯今日已无可如何矣！”言罢泪如雨下。时马宝在旁，早会三桂之意，即攘臂道：“看使臣光景，不杀吾等不止。使诸君如无罪仍甘心受辱，弟复何言？若马某则断不能敛手待毙也。”说罢，各人皆道：“我们亦断不肯遽死，愿大王有以教之。”夏国相道：“诸君不必躁急，凡事须从长计议。今日非我们负朝廷，实朝廷负我们也。以我们汗马功高，既不蒙体谅，又以猜疑见杀，人非土木，谁能忍耐？今日之事，唯有反耳！唯有反耳！”三桂急自掩其耳，离座而起曰：“再休乱言！免累及老夫。”那时三桂虽如此说，但心中见诸将如此，已窃自欢喜。唯诸将听得三桂之言，哪里肯听？都忿忿而出，各人互相传布，都谓吴王此行，必不能免，吴王若死，朝廷必斩草除根，连自己也不能完全了。一传十，十传百，互相嗟叹。马宝见人心大动，反向部下说道：“今日若死里求生，唯有反耳。奈吴王优柔不断，且畏首畏尾，意欲敛手就捕。不知朝廷此举，大负我们，即我们今日举兵，后世犹当相谅。奈大王不听，实为可惜，不知诸君之意若何？”那时军校皆奋然道：“我们心志已决，便是大王不从，我们亦反矣。”马宝道：“大王久着威声，究不如得吴王为之主，更易成事。不如逼大王，使不能不反，较为好策。”三军听罢，皆以为然，便一声呼喝，约有千数百人，直拥至抚臣行衙，把府衙重重围住。直进衙里，先寻抚臣王之信，一见即骂道：“负心贼，助桀为虐，凌辱大王以及我辈，我当教汝先死也。”抚臣王之信听了大惊，正欲逃往，已是不及，被马宝军士赶上，一刀两段，先结果了性命，即割了首级，呼啸而出。回营后，大呼道：“抚臣欲谋杀大王，并及我辈，我们已诛之矣。朝廷负心，不念勋劳，反谋杀戮，今日之事唯有作反，能从我们者，可即来。”是时使臣凌辱及抚臣威逼，皆已传遍各营，又自三桂哭陵之后，军心已变，各军一闻此语，都踊跃愿从。即由为首的持抚臣首级往见三桂，三桂见了，伪为大惊，顿足大哭，以头抢地，几至失声。即谓诸人道：“抚臣乃朝廷命官也，尔辈如此，是杀我也。朝廷必然加罪，孤岂能免乎？孤固不能幸生，即一家三百口，亦同时不保，恐尔辈亦不旋踵而俱尽也。昔日无事，犹欲杀孤，况今更杀抚臣乎？”说罢，更放声大哭。诸将齐道：“大王不必介心，唯有反耳！吾等决无悔心也。”三桂听罢，即霍然起坐，谓诸将道：“事势至此，已无可如何。诸君不欲举事则已，既欲举事，立即便行，不宜因事以取祸也。”诸将闻言，皆应声动地。三桂便部署诸将，先令囚执两使，并令以抚臣王之信的首级祭旗。其妻闻变大惊，急驰至军前，抱三桂之足大哭道：“大王此行，杀吾儿矣。”言时以头抢地。因三桂之长子在京，方为额驸。那时三桂听得，亦动起父子之情，随之下泪。随谓其妻道：“孤亦不得已耳。欲存吾儿，必杀吾身。且为诸将同情相逼，以孤若见杀，诸将亦不能苟存，故不能以吾儿一人，而误诸将性命也。”诸将闻言，亦为感泣，交相劝慰，其妻始含泪而退。当下传令，囚执两使。
　　独新使王新命早知三桂必反，乃预先逃遁，不得被获。时已逃至衡阳，听得三桂举兵之耗，大惊道：“吾早知之矣。彼若安心遵命移镇，何至拥大兵而行？然不料其反之速也，吾幸不及于难。今吾若不入京报告，更待何人？”便驰赴入京，加紧邮驿，日行七百里，计程五昼夜，已抵京城，直赴兵部衙门告变。当到兵部衙门时，已神昏气厥，扑到大堂之上。部吏见他装束，知是使臣，又看他邮驿到来，如此情景，知必有事故，乃即报知兵部大臣。那时兵部大臣听得，立即出堂，令扶起王新使，进以汤药，问其原故。
　　王新使气喘言道：“三桂反了！抚臣被杀了，使臣被囚了。”只说得这数句话，已不能再说下去。徐徐又说道：“今三桂已传檄四方。吴军已将到湖南也。”兵部大臣听得，立即奏知朝廷。那知朝廷得知此事，真是异常震动，立召诸军机大臣商议。以吴三桂久经战阵，部下能员极多，且他的羽翼又遍布各省，固不难望风响应，故得了此耗无不惶骇。有献议以吴三桂的羽翼遍布各省，须先行除去的；有献议以京中大员多三桂旧交，恐其互通消息，宜先谋除绝根株的。唯康熙帝以为不然。因如此办法，反致人心激变，事更难定，便立意一面发兵调将握守险要，所在戒严，以待三桂；又拜川湖总督蔡毓荣为大将军，防守四川、湖、广；再以赖培为大将军，防守长江一带，并降谕各省督抚提镇，以固疆土。这谕一下，各省都如风声鹤唳一般。康熙帝并谓诸臣道：“往者前明福王、桂王、唐王，各割一方，朕犹不以为意。若三桂尚有大勋，人心所系，部下雄兵百万，皆是能战之士，实不可不防。”
　　因此便有亲征之意。奈廷臣皆交章谏阻，故暂作罢论，唯仍须看三桂动静，然后定夺。
　　且说三桂自举兵之后，即传告四处，欲鼓动人心降附。唯自觉难于措词，左思右想，乃委曲其说。凡各省大员平日与他有往来的，都布告自己起兵原由，那布启写道：平西王吴三桂为布告事：昔先朝不幸，闯、献为殃，以至宗社沦丧。本藩方待罪边陲，未遑援救，负罪良多。自念满洲僻处东辽，久荷先朝之覆庇，应重友邦之谊，念切同仇。故本藩欲除逆安邦，聊效秦庭之哭，冀稍尽报国之忱，用是借兵入关，俾清妖孽。乃前方拒虎，后即进狼；既去元凶，又来大敌。盖本藩在秦晋报捷之日，即满人在燕云践位之时矣。乃以羁縻之术，封本藩为平西亲王，本藩此时徘徊歧路，仰天徒哭，欲受命则此心有愧，欲反动则军力已疲，不得已乃隐忍须臾，冀图后举。乃大难甫平，彼即为斩草除根之计，隐谋所在，杀机已露。伏唯本藩昔负前明，上无以报国家，下无以对黎庶，一死亦复何惜？顾老夫虽耄，犹冀赎以前愆，忍以此大好河山，弃付他人之手？爰纠集旧部，罗致英雄，共起雄师，俾伸大义。凡尔臣贰，爰及军民，皆皇汉之同胞，尽前明之赤子，自当共表同情，并伸义愤。檄到之日，祈各来归，共膺懋赏。
　　自此布启发表之后，闽省耿王，粤省尚王，皆从令反正。那贵州提督李本深，本为孙可望劲将，自降清之后所向有功，乃得保为贵州提督，平日已与吴三桂互相往来，至是听得吴三桂布启，先已归附，举兵同反，其余各省响应的尚多。那时三桂已行抵衡州，见四方响应，心中窃喜。唯诸将以既举大兵，不可一日无主，纷请三桂即位称尊。在三桂本欲先立明裔，以饰人心，唯于缅甸一役，颇难解说，因此乃有称尊之意。正是：方奉北廷移别镇，又思南面作真皇。要知后事如何，且听下回分解。
第十九回　建帝号吴三桂封官　受军符蔡毓荣调将
　　话说吴三桂既有称尊之意，即与各心腹大将夏国相、马宝、胡国柱等计议。三桂先说道：“孤此次首倡大义，志在反正。诚如诸君所言，国不可一日无君，今为大局计，诸卿有何高论，不妨直说。”胡国柱道：“大王此举，名正言顺，故檄文一发，人心响应。独惜明社既墟，至今二十年，纵朱家或有遗裔，均已匿迹销声。况且亦无从得其真确，又何由得明裔而辅之？大王若必欲访寻，恐假姓冒名者纷至沓来，此时更难处置。为今之计，不如大王权摄国事，以号令四方，较为上着。”夏国相道：“胡公所言亦是。但目下人心思明，故我兵一举，各自归命。若一旦反其道而行之，人心向背固未可知也。然事在创始，非有英明强干之主不可以有为，故即能访得明裔，亦断难及大王之英武。故大王权宜行事，亦是上策。”马宝道：“二公之言虽有至理，唯亦有见不到处。盖今日人心，非尽思明也，思中国耳。且我等必求明裔而辅之，于缅甸一役，亦难解说。今大王英明神武，名正言顺，以举义师，拥雄兵百万，上将千员，若北向以争天下，谁敢抗者？故依某愚见，宜自即帝位。然后励精图治，选贤任能，大事固不难定矣。成败在此一举，大王宜立定大计，毋再游移。”吴三桂听罢，心中大喜，却又故说道：“孤此举本无利天下之心；奈不得已耳。既是明裔难于查访，愿诸君更举贤者，孤当力效前驱，决无退志。”言罢，夏国相、马宝、胡国柱齐说道：“英明神武，智勇足备，声泽及人，方今谁有如大王者？愿大王勿再多让，以误事机。待大王即定之后，国家有神圣文武之君，士卒有敌忾同仇之气，彼纵有强弓劲弩，精骑善射，焉能抗我耶？”三桂此时已心满意足，仍谦让道：“既诸君如此推戴，孤亦不敢固辞。今孤权摄大位，若他日得有贤能者，抑或得朱家英明真裔，然后再议，可也。”说罢，即令夏国相选择良辰吉日，以郊天即位。时在康熙十二年也。
　　吴三桂已年逾六旬，唯精力未衰，其一种豪气，亦无异少年。又念向来所向无敌，此次实视中国如在掌中，以为人心既归，一举可定天下。怀了这个念头，今见为诸将推戴，自然欢喜。即令改常德治为行宫，暂备湖南为建都之所，待天下既定，然后重返北京。又令在衡州府衡山县筑坛，祭告天地。
　　以宫殿本用黄瓦，今只改一府衙为宫殿，自须变易旧观，唯时候仓促，急不能办，即由黄漆涂之，草草将事。至于皇帝冠服，仍学明朝装束，亦赶紧备办。由夏国相、马宝、胡国柱三人会议，建国大周，改元利用。即以康熙十二年为大周利用元年。
　　那日清晨，吴三桂即令王屏藩与王辅臣共图甘肃。去后，又拜夏国相、马宝为丞相，总理军国机务。夏国相进道：“清朝定鼎已近三十年，各省布置渐归完善。今我兴师，须分扰各省，使各路并进，方易得手。”吴三桂道：“卿言是也，朕之遣将先入四川，即是此意。”夏国相道：“即拔一四川，恐亦未能制彼之死命。方今苏、浙、闽、粤为精华所萃，宜一并遣将入闽、粤，若耿、尚二王与我会合，各起兵北上，则大事定矣。”吴三桂听罢大喜，即封其侄吴世宾为官定国大将军，以其婿胡国柱为金吾卫大将军、武英殿大学士，并令胡国柱遣李本深收取西川。胡国柱进言道：“李本深昔为孙可望劲将，转战各省，于四川地势形图尤为熟悉，用之可谓最得其人。但四川一省地理阻隔，且中国雄兵猛将多聚其间，恐只靠一李本深尚难得力，不如择良将以为之辅，方保万全。”吴三桂深以其说为然，遂并封其侄吴之茂为西蜀大将军，使与李本深共图四川，若既得四川之后，即进窥秦、陇，自西而北，以会控京师，与各军相应。计议已定，即择日即位。
　　是日冠冕旒，衣龙袍，登皇帝位。各将皆以次朝贺，山呼既毕。三桂自念此次得为皇帝，实出诸将拥戴之功，且将来用兵，皆赖诸将之力，自宜厚其封赏，以结其心。时凡三桂的心腹党羽，皆闻风相应。三桂遂封王辅臣为镇西大将军，封王屏藩为征西大将军。以李本深为首先响应，乃封本深亲军金吾卫大将军，使领本部兵五万人先行入川。复封其侄吴世宾亦为亲军金吾卫大将军，以本部人马沿湖南下广东。复遣部将马承荫会兵广东，与吴世宾会合进取。自平南王尚可喜殁后，清朝即以其子尚之信承嗣平南王爵，仍驻广州，掌理藩事。三桂并为手启谕尚之信道：孤昔与令先君贤王待罪东陲，嗣以国家多难，闯、献搆乱，宗社既危，始相与借兵入关，冀图恢复。乃我方告捷，敌已入京。孤与令先君方徘徊歧路，痛哭流涕，以无功国家而负罪明室也。当此之时，势颓力竭，既不能倒戈反正以报先朝，遂赧颜并污先命，受爵为藩王。令先君曾与孤言，谓苟有机会，勿忘明室，乃口血未干，令先君遽殒。孤徬徨滇蜀，孤掌难鸣，近十余年矣。维思北朝分茅胙土、赐爵封藩、世袭罔替之语，载在明府。乃孤则残喘苟延，令先君则墓门未拱，而北朝已为德不终，遽兴撤藩之议。夫撤藩云者，即杀机所伏也。孤等何罪？因功见忌，因忌见诛。烹走狗而藏良弓，于斯为甚，乃令先君九泉之下亦将不瞑。孤自念有生数十年，既负明室，又负国民，意欲图抵罪，死里求生，乃履霜坚冰，首倡大义。幸天尚爱明，人方思汉，义师一起，四方向附，指日大好山河复归故主。伏望贵王仰承先君之悃忱，感念明朝之德泽，举兵来会，以宁社稷。则新朝论功行赏，贵王将世世子孙永开藩府，此国家之福，亦大王之幸也。方今北朝猜忌既生，杀机遍伏，孤念切同仇，感怀先谊，用告大王。以大王精思慎虑，必有以自处也。唯大王图之。
　　尚之信得书之后，正自踌躇，唯当时北京朝廷以广东地方重要，自听得告变之后，已特令承袭定南王孙延龄领兵四万往扎广东。又加广西提督马雄，为帮办防务副将军，调兵到广东协守。盖北京朝廷亦惧尚之信与吴三桂相应，故特调孙延龄及马雄以监督之也。故尚之信心中即欲附从三桂，唯惧孙延龄、马雄等不从，实多不便。且念马雄一人不打紧，只怕孙延龄部下兵多将广，若得他同心归附吴王，是闽广一带皆势如破竹，天下不难定也。因此，便亲到孙延龄行营，故以言相试。当相见之际，先寒暄了一会，尚之信先道：“今吴王举兵，自号反正，贤王断他将来局面如何！”孙延龄不知尚之信之意，只直说道：“吴王号召，人心如响斯应，吾甚惧朝廷难与相争也。”尚之信道：“若吴王成事，我们又将何以自处？望贤王教我。”孙延龄道：“不如观其动静，再商行止。”尚之信道：“贤王此言未尝不是，唯今吴王传檄远近，人心动摇。今又吴世宾、马承荫领兵十万，横行两粤，事机已迫，恐不容我等观望也。”孙延龄至此，已略会尚王之意，即道：“贤王有守土之责，孙某当唯贤王之马首是瞻。贤王若有主意，不妨相告，吾两人义同心腹，断不泄露也。”尚之信道：“某实告君，以吾先君子与令先王皆与吴王并起关东，以有功朝廷，乃赐封藩府。闻朝廷实主撤藩之议，以吴王最强，故先制吴王，而后吴王有此一举也。吴王若亡，吾等亦不独全，此贤王所知矣。今吾等若应吴王，于朝廷目下虽为不忠，惟于国家未尝不顺，愿贤王思之。”
　　孙延龄道：“此论正中吾意，迩闻朝廷诏至闽中，令耿王出镇江西。唯耿王有不从之意，看来耿王亦将归附吴王也。且就今大势观之，北朝势将休矣，吾等反正，亦在此时。但不知马雄意见如何耳？”尚之信道：“若马雄一人，吾力足以致之。且吴王来将马承荫，本与马雄为兄弟行，亦不患其不从也。今请与歃血为盟，彼此同心，欲行共行，欲止共止，各无相背。贤王以为何如？”孙延龄听得大喜，遂与尚之信歃血为誓。
　　歃誓既毕，尚之信道：“今贤王既已同心，料无反悔。唯今福晋为太后养女，认为公主，于朝廷受恩深重，某恐其阻贤王之行也。”孙延龄道：“贱内虽为太后养女，然以势相凌，故夫妻间时多反目。吾为孔王之婿，入嗣为定南王，人方谓某为以妻贵者，其实耻之。吾此行固不以告人，亦不以告吾妻也，贤王不必多虑。吾所虑者，不知贤王将何以处马雄耳。马雄向为先孔王部将，与某亦不相能，若见马雄时，慎勿言吾与贤王共谋此事也。”尚之信领诺而去。
　　正回至藩府，忽报马雄来见。尚之信道：“此天赐其便也。”便屏退左右，即请马雄入内。茶罢，马雄先说道：“今三桂令吴世宾、马承荫统大兵前来，不日将抵端州，不知大王以何策御之？”尚之信道：“某正为此事大费踌躇，因恐军心或不受调也。”马雄道：“贤王何出此言？”尚之信道：“吴王此举原为撤藩之议所逼，吾等部下皆诸藩劲旅，须知撤藩之说即所以灭诸藩。朝廷此说，实以激变人心。故吴王檄文一发，诸藩响应。吾昨夜微服巡视军中，见军人皆有怨言，谓朝廷本欲剪除藩将，故吴王出而反正，今又率我们以对敌吴王，是助朝廷以灭藩也，吾等本效力于藩府，今乃使我们倒戈，自相鱼肉，吾等死也不甘心，这等语。因此本藩大觉为难。将军若有良法，愿乞赐教。”马雄道：“有这等事？某一概不知。大王曾有见过孙延龄否？不知孙某意见若何。”尚之信道：“孙公木偶耳，毫无决断。今可与谋者，唯某与将军耳。”马雄道：“然则贤王既先得风声，必有高见，愿乞明言。”尚之信道：“吴王此举，其名固正，其言亦顺，故一经号召，四方响从，某固惧不能抗之。且我军心难用，若强之使战，势将倒戈而向，是吾等即不死于吴军，亦将死于我军。即幸能苟存，朝廷亦将乘撤藩之势，以兵败见诛。是某与将军一进一退，皆死无葬地矣。”言罢，叹息不置。马雄大为感动，乃奋然道：“大丈夫贵自立，既若此，吾等不宜敛手待毙也。吴王来将马承荫与某为兄弟行，某且先观其举动。倘不得已，当从吴王以图大事。且吾等亦大明臣子耳，返本归原，国人犹将戴我。虽朝廷欲行加罪，然以吴王大势既成之后，朝廷亦无如某等何也。”尚之信听罢犹豫，马雄道：“彼此密谋，安有泄露之理？但须得一归附吴军之路。今如大王所言，是孙延龄与我们相反矣。彼在粤中窥我等左右，实为不便，不如杀之以为进见之功。大王以为何如？”尚之信道：“某亦素恶孙延龄者，唯吴王初起，凡从附者多多益善，待某先见延龄探之，挟他与我们同事。彼若允从，此时虽有嫌疑，亦当消释，以顾全大局。如其不从，杀之未晚也。”马雄亦以为然。尚之信遂要共誓。去后，尚之信一面告知延龄，言马雄同心，愿亲见马雄，共议大事。那时延龄听得，以为马雄愿见，我不妨前往；那马雄听得，亦以为延龄先来，我不妨款洽；已皆在尚之信意料之中。
　　那日尚之信便亲到延龄军中，向孙延龄道：“马雄已与我等同心矣。今请贤王过马雄营中，共商大计。”孙延龄道：“吾与马雄虽昔日同隶孔王麾下，然自结怨以来素无来往。吾位则承袭藩王，而秩则势如驸马，且承命为大将。今马雄不来见我，焉有我先行屈驾之理？”尚之信听已，笑道：”贤王果不出马雄所料也。”孙延龄道：“吾何为不出马雄所料？”尚之信道：“马雄谓贤王度量浅狭，性情偏急，伊本欲亲来拜见，唯惧大王不肯接延，反于同谋之事致生意见。吾乃力辩其非，谓大王宽洪大度，于前事概不介怀。
　　吾当亲见孙王爷，同到麾下商议。故某之请大王亲到马雄营中，乃吾之意，非马雄之意也。且今日既同心反正，是以大局计非为一人计也。况马雄本先愿来见，即大王先往，又有何屈辱之处耶？愿大王思之。”孙延龄听罢，觉得尚之信言之有理，且自己亦不宜为马雄看破，便道：“大王之言是也。某即与大王前往便是。”尚之信大喜，便与孙延龄一并望马营而来。到时，马雄得尚、孙二王齐到，以为孙延龄向与己不睦，今亦亲来先谒自己，当为十分荣幸，立整衣冠迎接。到密室里头，彼此茶罢，尚之信即重申前议，彼此归附吴三桂，共图大事，三人自无不同心。即商议停妥，由尚王回达吴三桂，由孙、马二人派员往迎吴世宾、马承荫两军。
　　那时三桂所发吴、马二军，方行抵浔梧，忽得孙延龄、马雄派员到来迎接，并尚王亦已归附，好不欢喜，立即报知三桂。三桂道：“孙、尚二王来归，吾无忧矣。”立即与夏国相计议，仍封尚之信为藩王，依旧在粤管理藩事。孙延龄亦仍封藩王，待天下定后，再分茅胙土，世为藩府。至于马雄，则封为东吾路大总管，得掌军权，并专证伐。一面催吴世宾、马承荫速入广州，会合孙延龄等，进征各郡。留尚之信在粤应付吴、马、孙、马各军粮草。
　　又以马雄本系广西提督，熟悉广西情形，并调马雄安抚广西各郡县，然后进军江西，会同北伐。分插既定，又一面将孙、尚二王及马雄来归之事，布告各地，为劝降计。
　　早有消息急驰报入北京，那时北京政府不听犹自可，听了眼见两广地同时失去，即再集廷臣会议对待之法。时大将军公爵图海正留京中，亦与会议之列，即献议道：“今三桂声势既大，各省为之响应。两广既为彼有，恐闽中耿王亦不尽可靠也。且陕西一带王屏藩、王辅臣，皆三桂之假子，年年为三桂由北边运马，沿西藏入滇，岁购三千匹，以应军用，是三桂逆谋蓄之已久，即王辅臣、王屏藩与之同谋亦非一日。臣惧屏藩、辅臣二人不久即反，是川、陕亦为彼有矣。三桂既以云南为根据，若东南则两广、闽、浙，西北则四川、陕、甘，彼皆据而有之，三桂复由中央沿两湖而进，我若分头抵御，必防不胜防。”图海甫说至此，康熙帝道：“朕欲调将先至闽中，以监视耿王，复遣将赴陕以防王屏藩之变，诸卿以为何如？”图海道：“此时赴陕，恐亦不及，且亦无济。陛下不见孙延龄乎？授为藩王，待之不谓不厚；认为额驸，爱之不为不亲；朝廷方倚之以监视尚王，彼反为尚王所用俱归三桂。故调将监察，仍非得计也。臣以为各省响应，只惑于三桂复明之说耳。今三桂僭号称尊，人心必大不如前。不过既已归附之，又惧朝廷之见罪，乃无可如何耳。臣料各省人心，必视三桂盛衰以为进退。人心即复归朝廷矣。”康熙帝道：“卿言诚是。然卿视诸将中，孰可以为三桂敌者？卿可举之。”图海道：“以臣所知，莫如川湖总督蔡毓荣，当三桂入川之后，毓荣为三桂所辱，因是积不相能，故蔡毓荣万无归附三桂之理，此一层可以放心。且毓荣卓有韬略，久经战阵，多著勋劳，声望又足以济之。若授以重权，济以重兵，厚以粮草，假以时日，臣料蔡毓荣必能收功也。”康熙帝听罢，大喜道：“卿算无遗策，何惧三桂耶？”便拜蔡毓荣为靖逆大将军武信侯，令带本部人马，并助以吉林马队，共大兵十万，移镇荆楚上流，以御三桂。并令图海为招讨大将军威武公，统兵十万，以为后援。又令承顺郡王统兵为南北救应。那蔡毓荣受命之后，并奏请以提督杨捷为副将军，统水师，驻长江以为犄角，俾共御三桂。康熙帝亦从其请。正是：已见吴王称帝号，又升蔡督总兵权。
　要知后事如何，且听下回分解。
第二十回　迎马首孙延龄殒命　卜龟图吴三桂灰心
　　话说朝廷当时将出师与三桂对敌，三桂知得消息，却与左右计议道：“吾知朝廷必以兵权付蔡毓荣也。因朕自义师一举，天下响应，北朝见孙、尚二王突然归朕，自料用人甚难，惟见毓荣与朕有仇，故放心任用。今以毓荣统兵，以图海为后援，是以全力对朕也。毓荣、图海久经战阵，号为能将，此行不可轻敌。朕将镇定两广之后，亲破蔡毓荣。若毓荣既败，图海亦无能为矣。”左右听得，皆祝道：“陛下神算不可及也。”三桂便传谕与孙延龄、马雄，使回驻广西，俾免后患，兼应付粮草。一面使丞相马宝督兵与蔡毓荣相持。
　　原来蔡毓荣亦惧三桂，与图海互商，以三桂部下向称劲旅，其将夏国相、马宝亦皆文武足备，智勇双全，亦不敢轻视吴军，须细观吴军动静，方敢进战。并道：“三桂一举数省齐附，大势已震动。此行若稍有挫折，吾军心更为瓦解矣。”图海亦以为然。故蔡毓荣只扼守岳州，暂行驻扎，待人心稍定，布置定妥，然后交绥。马宝亦扼守洞庭，待吴三桂到时方行出发。是以两军相持，如停战一般。不在话下。
　　且说孙延龄与马雄本来不睦，自同附三桂之后始复有往来。忽得三桂之谕回扎广西，孙延龄大喜道：“广西乃吾向来食采之地，吾亦乐观故土也。”
　　便与马雄领了本部人马，遄往广西。濒行时往辞尚之信，那尚之信道：“君等亦乐回广西否？”孙延龄道：”此吾所愿也。”尚之信道：“吴王此策大误，恐天下士从此去矣。”马雄道：“大王何以见之？”尚之信道：“吴王初举，乘此人心归附之时正宜速进，乃坐踞湖南，久未北上，使北朝得为之备，此策已非。今两位以战功致通显，号为能将，本应用两位为前驱沿闽浙而北，与各道齐进，则收功较易。若广西僻在南阳，自吴王既得湖南，是北朝与广西声气久已隔截。又广西左邻云南，又毗广东，更在湖南之后，断不为吴王后患。况广西久已归附，何劳劲将驻守？乃不使两位先立战功，反用诸广西幽闲之地，窃为吴王不取也。”马雄道：“大王此论甚高。惟吾等既受诏命，不能不行，待到广西后以利害告知吴王，再作计较。”便辞了尚之信，与孙延龄回军广西。不知三桂之意以北朝方调孙延龄与马雄至广东，今特调他两人回广西，看他是否受调，即知他是否真降。及闻延龄与马雄已奉诏起程，三桂乃封孙延龄为临江王，又封马雄为步军都督。马雄心滋不悦，以两人一同归附，而延龄爵在己上，大不满意，谓左右道：“早知如此，我不降矣。”左右道：“凡事论权不论爵，将军位为都督总管，是延龄一日在东，即一日受将军节制也。”马雄意稍解。自此凡有公事至延龄处，皆用令箭，延龄心亦不服。那一日与马雄相会，谓马雄道：“吾两人初本不睦，今以吴王反正之故，致两人共事一方，实出意外。”马雄道：“若非君先到吾帐中，亦恐无面商之日也。”延龄道：“虽然，然将军不欲见吾，吾亦不往见。将军惧吾不为延接，因不敢见吾，故吾特亲谒将军，聊藉此袒怀以示将军耳。”马雄听罢愕然，已悟悉为尚之信所掇弄，惟默然不语，特心中已深嫉延龄。又恶其爵居己上，自是乃有杀延龄之心。
　　原来孙延龄之妻名孔四贞，为定南王孔有德之女。初曾育于吴三桂府为三桂养女，当有德在桂林阵亡，其子庭训亦已见杀，时朝廷因有德殁于王事，又悯有德无嗣，乃以四贞收养宫中，太后认为养女，封四贞为和硕格格。及四贞年已十六，太后欲为择配，四贞自称有夫，不能另配，盖有德生时，已将四贞许配孙延龄矣。太后得知，便下诏求得延龄，由太后之命成为夫妇，赐以大第，在西华门外。并赐延龄为和硕额驸。当有德殁后，以线国安代统其众。惟是孔王藩府久虚，乃以孔四贞掌定南王府事，以延龄世袭一等阿思尼塔番。那孙延龄美丰姿，晓音律，又长于击刺，体魄矫健，能趋九尺屏风。独不喜读书，凡遇有章奏，唯令幕友诵之，并令斟酌可否。若与人交际，性独和平，尤有容人之量，故朝中大老亦多喜之。那孔四贞亦美貌多才，独性殊骄傲，自以身为太后养女，又掌藩府，不免轻视延龄。延龄自然不悦，惟以四贞为太后养女，仍有所畏忌，只得貌为恭谨，以顺承其意。那四贞因此复喜延龄，凡出入宫闱皆誉延龄才德，因此太后亦善视延龄，其恩宠与亲王无异。四贞不知延龄之计，以为延龄性情柔顺易于制服，故藩府事无不专决。
　　延龄心更不平，自是延龄有谋夺藩府权柄之意。当本朝康熙五年，四贞面奏家口众多费用浩繁，请就食广西，即有旨交亲王、贝勒、诸大臣会议，皆以为可。遂有旨：以线国安向统定南王旧部驻防广西，特以年老休致，以孙延龄为镇守广西将军，并进上柱国光禄大夫、和硕额驸，并掌定南王府事。四贞亦随任，以和硕格格仪卫同行。朝廷又封四贞为一品夫人。惟四贞自念，以和硕格格已居极品，今忽封夫人，显然以夫致贵，反滋不悦。疑延龄居中播弄，故夫妻之间复积不相能。
  </div>
  <div class="pagination">
   <a href="吴三桂演义_page5.html">
    上一页
   </a>
   <a href="吴三桂演义.html">
    1
   </a>
   <a href="吴三桂演义_page2.html">
    2
   </a>
   <a href="吴三桂演义_page3.html">
    3
   </a>
   <a href="吴三桂演义_page4.html">
    4
   </a>
   <a href="吴三桂演义_page5.html">
    5
   </a>
   <span class="current-page">
    6
   </span>
   <a href="吴三桂演义_page7.html">
    7
   </a>
   <a href="吴三桂演义_page8.html">
    8
   </a>
   <a href="吴三桂演义_page9.html">
    9
   </a>
   <a href="吴三桂演义_page10.html">
    10
   </a>
   <a href="吴三桂演义_page11.html">
    11
   </a>
   <a href="吴三桂演义_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
