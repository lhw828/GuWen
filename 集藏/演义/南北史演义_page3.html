<!DOCTYPE html>
<html>
<head>
    <meta charset="UTF-8">
    <title>南北史演义 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 3 页/共 22 页</h1>
    <div class="content">　　故司徒徐羨之，故司空傅亮，忠贞自矢，功在社稷。陛下不察，横加冤酷，疑臣同逆，又下诏讨臣。伏惟臣等若志欲窃权，不专为国，初废营阳，陛下在远，武皇之子尚有童幼，拥以号令，谁敢非之？岂得溯流三千里，虚馆七旬，仰望鸾旗哉？
　　故庐陵王义真，本於营阳之世，积怨犯上，自贻非命。不有所废，将何以兴？耿弇不以贼遗君父，臣实效之，亦何负於宗室耶？此皆王华、王昙首等险躁猜忌，谗构成祸，今当举兵以除君侧之恶。
　　晦上表讫，以弟谢遁为竟陵内史，司马周超佐之，将万人留守，自统精兵二万发江陵。大列舟舰，自江津至於破塚，旗旌蔽日。歎曰：「恨不以此为勤王之师也。」帝览表大怒，欲自讨之。乃命彭城王义康居守，亲统大军数万，以到彦之为前锋，檀道济继之，即日电发，络驿奔路。时谢晦在道，探得京军已发，谓其将庾登之曰：「彼既西上，吾且侯其至而击之，何如？」登之曰：「善，此乃反客为主计也。」晦乃停军江口，严阵以待。
　　先是诸人为自全之计，以为晦据上流，道济镇广陵，各拥强兵，足制朝廷。羨之、亮秉权居中，可得持久。故到彦之军至，晦犹不以为意，及闻道济率众来，不觉失色，曰：「道济何为来哉？」然犹恃其强，欲力战胜之。恰值西北风起，遂乘风帆而上。那知行未数里，风势忽转，前后连豆，急令落帆掉桨，而西人离沮，无复斗心。道济亲立船头，挥众迎击，谓西军曰：「所诛者一人，汝曹何为与之俱死？」西军素服道济，闻其言，皆不战而溃。晦见大军瓦解，慌急无措，单领心腹数人，乘小船急走，连夜逃归江陵。帝闻前师克捷，大喜。遂自芜湖东还，命到彦之率师追之。
　　却说晦至荆州，众散略尽，乃摧其弟逾七骑北走。遁体肥壮，不能乘马，晦每缓辔待之，不得速发。追兵至，执之，槛送建康。到彦之收谢氏子弟及周超等皆斩之，余从逆者，并受其降。晦至建康，帝命与谢皭同斩都市。临刑，皭赋诗曰：
　　伟哉横海鳞，壮美垂天翼。
　　一旦失风水，翻为蝼蚁食。
　　晦亦续之曰：
　　功遂侔昔人，保退无智力。
　　既涉太行险，斯路信难陟。
　　其女彭城王妃，被发徒跣，抱晦而哭曰：「大丈夫当横屍战场，奈何狼籍都市？」晦有惭色。帝既诛晦。论平贼功，进道济为司空，封永修公、江州刺史，到彦之为南豫州刺史，以彭城王义康为侍中，委以国政。
　　义康，帝之次弟，性聪察，曾为南徐州刺史。在州职事修治，与帝友爱尤笃。而帝自践祚以来，羸疾积年，心劳辄发，屡至危殆。义康尽心奉恃，药石非口所亲尝不进，或连夕不寝，总理内外，曲合帝心。故凡所陈奏，入无不可，方伯以下，并令义康选用。生杀大事，或自断决，帝亦不怪。由是势倾远近，朝野辐凑，每日府门，当有车数百乘，义康引身相接，未尝懈倦。复能强记，耳目所经，终身不忘。好於稠人广席间，标题所记，以示聪明。尝谓左右曰：「王敬宏、王球之属，碌碌庸才，坐取富贵，那复可解！」然素无学术，不识大体，朝士有才用者，皆引入己府，私置僮仆六千余人。四方献馈，皆以上品荐义康，而以次者供御。帝尝冬月啖甘，歎其形味并劣。义康曰：「今年甘殊有佳者。」遣人还东府取之，大於供御者三寸，自谓兄弟至亲，不复有君臣形迹也。
　　先是，领军将军刘湛，与仆射殷景仁素相莫逆，其进也，景仁实引之。湛既进，以景仁位遇本不逾己，而一旦居前，意甚愤愤。又以景仁专管内任，谓为间己，猜忌渐生。知帝信仗景仁，宠通不可夺，遂阴与义康相结，欲因宰相之力以回上意，倾黜景仁，独当时务，屡使义康毁之於帝。景仁对亲旧歎曰：「引之令入，入便噬人，吾且避之。」乃称疾解职。帝不许，使停家养病。又湛与道济不睦，而道济功名日甚，宠命频加，益忌之。会帝久疾不癒，自惧危笃，使义康具顾命调。义康之党，皆谓宫车一日晏驾，大业当归彭城，而虑道济立异，湛於是说义康曰：「道济屡立奇功，威名甚重，其左右腹心，并经百战。诸子又有才气，主上若崩，道济不可複制，非大王之福也。盍先除之，以绝后患？」义康信之，乃言於帝，召道济入朝。
　　当是时，魏方入寇，道济出师拒之，前后与魏三十余战，所向皆捷，军至历城。魏纵轻骑邀其前后，焚烧谷草，道济军乏食，乃自历城引还。军人有亡降魏者，告以食尽，魏人追之，众恟惧将溃。道济夜唱筹量沙，以所余少米覆其上。魏军见之，谓道济资粮有余，以降者为妄而斩之。时敌人甚盛，骑士四合，道济命军士皆披甲，已白服乘舆。魏人疑有伏兵不敢击，稍稍引退，道济乃全军而返。归未逾月，忽有调至，召之入京。其妻向氏曰：「高世之功，自古所无，今无事相召，未识吉凶若何？」道济曰：「吾方全师保境，何负国家，而致患生不测！，汝无虑焉。」遂行。既至建康，以帝疾未瘳，留之累月。会帝病稍间，召而见之，慰劳且至，命即还镇。道济方出宫，帝忽昏迷，不省人事。刘湛谓义康曰：「道济既召之来，未可纵之去也。」遂执之，下诏称道济潜散金货，招诱不逞之徒，因朕寝疾，规肆祸心，收付廷尉。道济见收，勃然忿怒，目光如炬，脱帻投地曰：「乃坏汝万里长城。」遂死。并诛其子十一人。又杀其参军薛彤、高进之，二人皆道济腹心，有勇力，号万人敌，时人比之关、张者。魏人闻之喜曰：「道济死，吴儿辈不足复惮矣。」后人作长歌挽之曰：
　　寄奴崛起开鸿烈，四方猛士归心切。风虎云龙会一朝，就中道济尤瑰杰。身经百战立奇功，血痕染得征袍红。慑服强邻镇西土，手魔旄钺摽雄风。一朝谗口纷纷集，鸟尽弓藏从古说。韩侯见执黥彭烹，千古冤魂同一辙。目光如炬发冲冠，投帻狂呼白日寒。自坏长城真可惜，徒令志士心为酸。呜呼！长城自坏亦已矣，宋祚倾颓魏人喜。
　　道济既死，帝在病中未知。及疾瘳，义康奏之，帝深惋惜。谓义康曰：「尔何匆遽若此？」义康曰：「刘湛为臣言，不杀道济，后必有患，臣故诛之。」帝由是怒湛。
　　却说湛初入朝，帝悦其才辩，每与谈论，必竟日始退，习以为常。至是帝为左右曰：「向吾与刘班言，每视日早晚，唯恐其去。今与刘班言，吾亦视日早晚，惟恐其不去。」湛亦觉帝宠渐衰，乃欲使后日大业，终归义康。阴结廷臣刘斌、刘敬文、孔胤秀等为死党，伺察禁省，有不与己同者，必百方搆陷之。推崇义康，无复人臣之礼。帝闻之益怒。殷景仁密言於帝曰：「相王权重，群小党附，非社稷计，宜少加我抑。」帝深然之，於是决意黜义康而诛湛等。一日，以密旨召义康入宿，留止中书省。其夜帝出华林园，坐延贤堂，召殷景仁。景仁卧疾五年，虽不见上，而密函去来，日以十数，形迹周密，莫有窥其际者。至是闻召，犹称脚疾，坐小牀与人见。诛讨处分，帝皆委之。收刘湛付廷尉，下诏暴其罪恶，就狱诛之，并杀其三子，及其党刘斌、刘敬文、孔胤秀等八人。
　　先是骁骑将军徐湛之与义康尤亲厚，帝恶之，事败被收，罪当死。其母会稽公主，於兄弟为长嫡，素为帝所敬礼，家事大小，必咨而后行。高祖微时，有纳布衫袄，臧皇后手所作也。既贵，以付公主曰：「后世有骄奢不节者，可以此衣示之。」至是公主入宫，见上号哭，不复施臣妾之礼，以锦囊盛纳布祆，掷於帝前曰：「汝家本贫贱，此是吾母为汝父所作。今日得一饱餐，便欲杀我儿耶！」帝乃赦之。又吏部尚书王球，简淡有美名，为帝所重。其姪王履，贪利进取，深结义康、刘湛。球屡戒之，履不悛。诛湛之夕，履恐祸及，屦不及穿，仓皇奔至球所求救。球命左右取屦与之，饮以温酒，谓之曰：「常日语汝云何？」履怖惧不能答。球徐曰：「阿父在，汝亦何忧？」时帝本欲杀之，以球故，竟免其死，废於家。帝以湛等罪状示义康，义康即头谢罪，上表求贬，乃出为江州刺史，幽之豫章。义康停省十余日，见帝拜辞，帝惟对之恸哭，余无所言。既发，帝遣沙门慧琳视之。义康曰：「弟子有还理否？」慧琳曰：「恨公不读数百卷书耳。」先是谢述累佐义康，数有规益，未几早卒，义康因歎曰：「昔谢述惟劝吾退，刘班惟劝吾进，今班存而述死，其败也宜哉！」及在安城读书，见淮南厉王长事，废书歎曰：「自古有此，我乃不知，此慧公所以恨我不读书也，罪何以免？」今且按下。
　　再说义康既出，不数月景仁亦死，帝旁无信臣，唯詹事范蔚宗以文学见知，然亦不甚委任。有散骑郎孔熙先者，博学文史，兼通数术，其父为广州刺史，以赃获罪，义康救之得免。及义康迁豫章，熙先密怀报效。且以天文图谶，帝必以非道晏驾，由骨肉相残，江州应出天子，因欲弑帝，立义康。见朝臣内，惟范蔚宗志意不满，可引与同谋，乃结蔚宗甥谢综，以交蔚宗。熙先家饶於财，数与蔚宗博，故为拙行，以财输之。蔚宗既利其财，又爱其文艺，由是情好款洽。一日，二人偶谈时事，熙先连称可惜者再。蔚宗问：「何惜？」熙先曰：「吾惜丈人以盖世之才，不立盖世之功耳。」蔚宗又问：「若何立功？」熙先乃说之曰：「彭城王英断聪敏，人神攸属，失职南垂，天下愤怨。小人受先君遣命，以死报彭城之德。迩来人情骚动，天文舛错，此所谓时运之至，不可推移者也。丈人顺天人之心，结英豪之士，表里相应，发难於肘腋，然后诛除异己，崇奉明圣，号令天下，谁敢不从？小人请以六尺之躯，三寸之舌，立功立事，而归诸丈人。丈人以为何如？」蔚宗愕然不应。熙先曰：「又有过於此者，愚则未敢道耳。」蔚宗曰：「何为也？」熙先回：「丈人奕叶清通，而不得连姻帝室，人以犬豕相遇，而丈人曾不耻之，欲硜硜自守，不亦惑乎？」盖蔚宗门无内行，有中冓之羞，为时鄙贱，故熙先以此激之。蔚宗果以为大威，思欲建非常之事，一泄其辱，反意乃决。正是：狂言顿起萧墙祸，治日偏多肘腋忧。但未识弑逆之计，行於何时，且听下文再讲。
第十卷     急图位东官不子　缓行诛合殿弑亲
　　话说蔚宗听了熙先一番言语，遂怀反意，密结其甥谢综、府史仲承祖、丹阳尹徐湛之、及彭城旧时亲厚者十余人。又有道人法略，女尼法静，皆感彭城旧思，愿以死报。法静有妹夫许曜，领队在台，许为内应。一日探得帝将出游，燕群臣於武帐简，曜领台兵侍卫，蔚宗、湛之等皆从，遂谋以是日作乱。约定宴饮之次，蔚宗托有密事奏帝，请屏左右，曜便进前我帝，尽杀左右大臣，蔚宗人居朝堂，奉迎义康即位。谋既定，专待临期行事，各如所约。那知蔚宗是日侍饮，恐惧殊甚，耀在帝侧，扣刀挺立，屡目蔚宗，蔚宗垂首，默无一语，耀亦不敢动。俄而座散，徐湛之退而惧曰：「事无成矣，吾何与之同死！」密以其谋白帝。帝闻之大骇，急命有司收蔚宗、熙先、谢综等讯之，熙先望风吐款，辞气不挠。蔚宗初犹抵赖，以熙先承认，亦不敢辩。乃并下狱待决。上奇熙先之才，责吏部尚书何尚之曰：「使孔熙先年将三十，作散骑郎，哪不作贼！」蔚宗在狱为诗曰：「虽无嵇生琴，庶同夏侯色。」初意入狱即死，而帝穷治其狱，遂经二旬。狱吏戏之曰：「外传詹事或当长系。」蔚宗闻之惊喜，谢综、熙先笑之曰：「詹事平日攘袂瞑目，跃马顾盼，自以为一世之雄。今扰攘纷坛，畏死乃尔耶？」临刑，蔚宗母至市，涕泣责之，以手击其颈，色不作。妹及妓妾来别，蔚宗悲涕流连，谢综诮之曰：「舅殊不及夏侯色。」蔚宗收泪而止。遂与综、熙先及其子弟党与同日并诛。有司奏治彭城之罪，帝初不许，后因魏师犯瓜步，帝虑不逞之人，奉其为乱，赐死安城。
　　且说帝初即位，立妃袁氏为后。后性贤明，帝待之恩礼甚驾。初生太子助，后详视良久，使宫人驰告帝曰：「此儿形貌异常，必破国亡家，不可举。」帝闻之，狼狈奔赴，至后殿户外，以手拨幔禁之，乃止。先是袁氏家贫，后尝就帝求钱帛给之。而帝性节俭，所赐钱不过三五万，帛不过三五十匹。及潘淑妃生始安王浚，宠倾后宫，所求无不得。一日，后向帝求钱，嫌所得不多。宫人曰：「后有求，帝不肯与，若使潘妃求之，虽多必获。」后欲验其言，因托潘妃代求三十万钱，信宿便得。因此深为恚恨，郁郁成疾。从此不复见帝。及疾笃，帝至牀前执手流涕，问所欲言，后终不答，直视良久，以被覆面而崩，时年三十六。帝甚痛悼，所住徽音殿五间，设神位於中，其殿常闭，非有诏不许擅开。有张美人者，尝以非罪见责，应赐死。从后灵殿前过，流涕大言曰：「今日无罪就死，先后有灵，当知吾冤。」说声未了，殿忽豁然大开，窗牖俱辟。职掌者驰白於帝，帝惊往视之，其事果实，美人乃得释。人以为袁后阴灵所护也。
　　再说太子劭既长，美姿容，好读书，使弓马，喜延宾客。意之所欲，帝必从之。既居储位，帝以宗室强盛，虑有内难，特加东宫兵，使与羽林相若，至有实甲万人。初，以潘妃承宠，致后含恨而死，深恶潘妃及始安王浚。浚惧为将来之祸，乃曲意事号劭，劭更与之善，欢洽无间。有王鹦鹅者，东阳公主之婢，貌颇姣好。太子尝至主第，见而悦之，托言身倦，假寝后园，呼鹦鹉侍，声与之私。鹦鹉狡而淫，苟合时，能曲尽太子欢，太子大喜。其后鹦鹉又与浚私，弟兄传嬖之，公主弗禁也。
　　助与浚并多过失，数为上所法责，常郁郁不快。一日，鹦鹉见太子色不豫，问其故，助曰：「主上难事，吾安得早登大位，得遂所欲乎？」鹦鹉曰：「天子万福，太子岂能遽登大宝？莫若使女巫祈请天帝，使过不上闻，则太子可无忧矣。」劭深然之。你道女巫何人？此女姓严氏，名道育，吴兴人。初为妓家，有妖人常来留宿，授以彩阳补阴、役使鬼物之术，后遂为巫，往来於富家巨室，其术颇有灵验，故东阳公主家，亦得出入焉。
　　鹦鹉尤与相善，常同牀共宿，授以房中之术，故鹦鹉亦能蛊惑人，为太子所爱。一日，道育谓主曰：「天帝有宝物赐主，主后福无穷。」主初不信，其夜主卧牀，忽见流光若萤，飞入书筒中，急起开视，得二青珠，大以为神，由是助与浚亦惑之，遂使作法祈请，令过不上闻。道育曰：「上天已许我矣，太子等纵有过，决不泄露。」劭等益敬事之，号曰「天师」。其后又为巫蛊，琢玉为帝形像，埋於含章殿前，使宫车早早宴驾，共事者惟道育、鹦鹉、始安王浚，及东阳府奴陈天与、黄门陈庆国数人，余莫知也。
　　会东阳主卒，鹦鹉例应出嫁，陈天与先与之通，欲得之。后鹦鹉又与浚之私人沈兴远交好，厌薄天与，遂嫁兴远。天与有怨言，鹦鹉唆劭杀之。陈庆国惧曰：「巫蛊事，唯我与天与宣传往来，今天与死，我其危哉！且事久终泄，不如先自首也。」乃具以其事白帝。帝大惊，即遣收鹦鹉，封籍其家。助惧，以书告浚，浚复书曰：「彼人所为如此，正可促其余命，或是大庆之渐耳。」
　　先是二人往来书札，常谓帝为彼人，或谓其人。谓江夏王义恭为佞人，皆咒诅巫蛊之言。其书并留鹦鹉处，至是皆被收去。又搜得含章殿所埋玉人，帝益怒，命有司穷治其事，道育亡命，捕之不获。时浚镇京口，已有命为荆州刺史，移镇江陵，将入朝而巫蛊事发。帝惋歎弥日，谓潘淑妃曰：「太子图富贵，或祈我速崩。虎头复如此，非复思虑所及，汝母子岂可一日无我耶？」虎头，浚小字也。妃叩首求解，帝遣中使切责之，犹未忍加罪也。道育亡命后，变服为尼，匿於东宫，又逃之京口，匿於浚所。浚人朝，复载还东宫，欲与俱往江陵。道育偶过其戚张旿家，为人所告。帝遣人掩捕，得其二婢，云道育随始安王还都，今又逃往京口矣。帝方谓劭与浚已斥遣道育，今闻其犹相匿之，惆怅惋骇。乃与侍中王僧绰、仆射徐湛之、尚书江湛密谋废太子，赐始安王死。须俟道育捉到，面加检覆，方治二人之罪。
　　时帝诸子尚多，武陵王骏素无宠，故屡出外藩，不得留建康。南平王铄、建平王宏、隋王诞皆为帝所爱，议择一人立之。而铄妃为江湛之妹，劝帝立铄。诞妃为徐湛之女，劝帝立诞，帝不能决。僧绰曰：「建立之事，仰由圣怀，臣请唯宜速断，不可稽缓。当断不断，反受其乱。愿以义割恩，略去不忍之心，不尔，便应坦怀如初，无烦疑论。宏机虽密，易致宣广，不可使难生虑表，取笑千载。」帝曰：「卿可谓能断大事，然此事至重，不可不慇懃三思。且彭城始亡，人将谓我无复慈爱之道。」僧绰曰：「臣恐千载之后，言陛下唯能裁弟，不能裁儿。」帝默然。既退，江湛谓僧绰曰：「卿向所言，毋乃太伤切直。」僧绰曰：「弟正恨君不直耳。」
　　帝自是每夜与湛之屏人语，或连日累夕，常使湛之自秉烛，绕壁检行，虑有窃听者。那知潘淑妃怪帝久不入宫，密密打听，已知帝有废太子杀始安意。乃召浚人，抱之泣曰：「汝前咒诅事发，犹冀刻意改过，何意更藏道育，帝怒不可解矣！我何用生为，可送药来，当先自尽，不忍见汝祸败也。」浚奋衣起曰：「天下事寻当自判，愿小宽虑，必不上累。」遽驰报助曰：「事急矣，须早图之。」助乃密与腹心队主陈叔儿、斋师张超之等，共谋弑帝。每夜飨将士，或亲自行酒。僧绰觉其异，密以启闻。帝以严道育尚未解至，故迟不发。
　　癸亥夜，劭诈为帝诏云：「鲁秀谋反，汝平明率众入。」因使张超之召集东宫甲土，豫加部勒，云有所讨。夜呼右军长史萧斌、左卫率袁淑、积弩将军王正见等并入官。助流涕谓曰：「主上信谗，将见罪废，内省无过，不能受枉。明旦当行大事，望相与戮力。」因起遍拜之，众惊愕莫敢对。良久，淑、斌皆曰：「自古无此，愿加三思。」劭怒变色，斌惧曰：「当竭身奉令。」淑叱之曰：「卿便谓殿下真有是耶？殿下幼常患风，或是疾动耳。」劭愈怒，因盻淑曰：「事当克否？」淑曰：「居不疑之地，何患不克？但既克之后，不为天地所容，大祸亦旋至耳。假有此谋，犹宜中止。」左右引淑出口：「此何事，而可中止耶？」淑还省，绕牀行，至四更乃寝。甲子，宫门未开，助以朱衣加戎服上，乘画轮车，与萧斌同载，卫从如常日入朝之仪，呼袁淑甚急，淑高卧不起。助停车奉化门，络绎遣人催之。淑不得已徐起，至车后，劭呼之登车，又辞不上，乃命左右杀之。
　　俄而内城开，劭从万春门入。旧制东宫队不得入城，劭乃以伪诏示门卫曰：「受敕有所收讨。」呼令后队速来，门卫信之，不敢诘。张超之等数十人驰入云龙门，进及斋阁，直卫兵尚寝未起，门阶户席，寂无一人。超之遂拔刃迳上合殿。帝是夜与徐湛之屏人语，至旦，烛犹未灭。见超之人，举几捍之，超之挥刃，帝五指皆落，遂超前弑之。湛之惊起，急趋北户，户未及开，兵人杀之。后人有诗颂袁后之先见云：天生袅猿异常儿，何事君王不杀之！羽融养成行大逆，方知巾帼胜鬚眉。
　　劭进至合殿中间，闻帝已殂，出坐东堂。萧斌执刀侍立，呼中书舍人顾报，嘏震惧不即出。既至，劭问曰：「欲共见废，何不早启？」嘏未及答，即於座前斩之。江湛直宿上省，闻喧噪声，知有变，歎曰：「不用王僧绰言，以至於此。」乃匿旁屋中，兵士搜出杀之。宿卫罗训、徐罕，皆望风屈服，独左细仗主卜天与不暇被甲，疾呼左右出战。徐罕曰：「殿下人，汝欲何为？」天与骂曰：「殿下此来为何，汝尚作此语？」遂拔箭射劭於东堂，几中之。劭党奋击，断臂而死。其队将张泓之、朱道钦亦皆战死。劭遂杀潘淑妃及帝亲信左右数十人，急召始安王浚。
　　时浚在西州府，未得劭信，未识事之济否，恇扰不知所为。舍人朱法瑜奔告曰：「台前喧噪，宫门皆闭，道上传言太子反，未测祸变所至。」浚阳惊曰：「今当奈何？」法瑜劝人据石头，浚从之。将军王庆曰：「今宫内有变，未知主上安危，凡在臣子，当投袂赴难，凭城自守，非臣节也。」浚不听，乃从南门出，迳向石头，从者千余人。俄而助遣张超之驰马召浚，浚屏人问状，即戎服乘马而去。朱法瑜固止之，不从。王庆亦扣马谏曰：「太子反逆，天下怨愤。殿下但当坚闭城门，坐食积粟，不过三日，凶党自离，情事如此，今岂宜去？」浚大言曰：「皇太子令，敢有复阻者斩！」既入见劭，劭谓之曰：「潘淑妃为乱兵所害。」浚曰：「此是下情，由来所愿。」劭诈以帝诏召大将军义恭、尚书何尚之，至则并拘於内。并召百官，至者才数十人，劭遽即位，改元太初。下诏曰：「徐湛之、江湛弑逆无状，吾勒兵人殿，已无所及，号惋崩衄，肝心破裂。今罪人斯得，元凶克珍，可大赦。」降诏毕，即称疾还永福省，不敢临丧，以白刃自守，夜则列灯不寝。以萧斌为尚书仆射、领军将军，何尚之为司空，诸逆徒拜官进爵有差。
　　青州刺史鲁秀将赴任、劭留之於京，使掌库队，谓之曰：「徐湛之常欲相危，我已为卿除之矣。」舍人董元嗣乘间奔得阳，具言太子弑逆，其事始彰。是时沈庆之为武陵王司马，密谓腹心曰：「萧斌妇人，不足有为。其余将帅，皆易与耳。东宫同恶，不过三十人，此外屈逼，必不为用。今辅顺讨逆，不忧不济也。」
　　先是劭不知王僧绰之谋，用为司徒。及检文帝巾箱，得僧绰所奏飨士启，大怒，杀之。因诬北地请王侯云与僧绰同反，遂杀长沙、临川、桂阳、新渝诸王候等。密赐沈庆之手书，令杀武陵王骏。庆之得书，来见王，王惧，辞以疾。庆之突入，见王於中堂，以助书示之。王泣求人内，与母诀别。庆之曰：「下官受先帝厚恩，今日之事，唯力是视，焉肯辅逆，殿下何见疑之深？」王起再拜曰：「家国安危，皆在将军。」庆之即命内外勒兵。主簿颜竣曰：「今四方未知义师之举，劭据有天府，若首尾不相应，此危道也。宜待诸镇协谋，然后举事。」庆之厉声曰：「今举大事，而黄头小儿，皆得参预，何得不败？宜斩以徇众。」王令竣向庆之谢罪。庆之曰：「卿但任笔札事耳，勿预军机也。」王於是专委庆之处分。旬日之间，内外整办，人服其才。庚寅，武陵王戒严誓众，以沈庆之为主军元帅，襄阳太守柳元景为冠军将军，隋郡太守宗懿为中兵将军，内史来修之为平东将军，记室颜竣为咨议参军，移檄四方。於是各路州郡闻之，翕然响应。
　　第一路荆州刺史南郡王义宣；第二路究州刺史臧质；第三路司州刺史鲁爽；第四路青州刺史萧思诰；第五路冀州刺史垣护之。一时并起，举兵赴难。
　　单有隋王诞镇东吴，有强兵数万，将受劭命。其参军沈正谏之不从，退立於宫门之外，泣谓司马顾琛曰：「国家此祸，开闢未有。今以江南骁锐之众，唱大义於天下，其谁不响应，岂可使殿下北面凶逆，受其伪宠乎？」琛曰：「江南忘战日久。虽逆顺不同，然强弱亦异。当待四方有义举者，然后应之，不为晚也。」正曰：「天下未有无父无君之国，宁可自安仇耻，而责义四方乎？今正以弑逆冤丑，义不共戴，举兵之日，岂必求全耶！冯衍有言：『大汉之贵臣，将不如荆齐之贱士乎？』况殿下义兼臣於，事关国家者哉！」琛乃与正复人说诞，诞遂不受劭命。闻武陵已建义，亦起兵应之。
　　先是文帝北拒魏师，劭常从军，自谓素习武事。及得志，语朝士曰：「卿等但助我理文书，勿措意戎旅，若有寇难，吾自当之。但恐贼虏不敢动耳。」及闻四方兵起，始忧惧戒严。
　　却说柳元景引兵先下，统领薛安都等十二军发湓口，徐遣宝以荆州之众继之。丁未，武陵王驾发寻阳，沈庆之总中军以从，檄至建康。劭读之色变，以示大常颧延之曰：「此谁笔也？」延之曰：「颜竣笔也。」动曰：「言辞何至於是？」延之曰：「竣尚不顾老臣，安能顾陛下？」劭怒稍解。劭欲尽杀从骏起兵者士民家口，何尚之曰：「凡举大事者不顾家，且多是驱逼，今忽诛其家室，正足坚彼意耳。」劭以为然，乃下诏一无所问。又疑旧臣不为己用，乃厚抚鲁秀、王罗汉，以军事委之。萧斌劝劭勒水军，自上决战，次之则保据梁山。江夏王义恭欲令助败，恐义兵起於仓猝，船舫陋小，不利水战，乃佯为策曰：「贼骏少年，未习军旅，远来疲弊，宜以逸待之。今远出梁山，则京都空弱，东军乘虚或能为患。若分力两赴，则兵散势离，不如养锐待期，坐而观衅，割弃南岸，栅断石头，此先朝旧法，不忧贼不破也。」助善其策，斌厉色曰：「南中郎二十年少，能建如此大事，岂复可量。三方同恶，势据上流，沈庆之诸练军事，柳元景、宗悫久经战阵，形势如此，实非小敌。宜及人情未离，尚可决力一战，端坐台城，何由得久？」劭不听。或劝劭保石头城，劭曰：「昔人所以固石头城者，待诸侯勤王耳。
　　我若守此，谁当见救？唯应力战决之，不然不克。」於是日日自出行军，慰劳将士，悉焚淮水南岸民房，驱百姓咸渡水北，以为却敌之计。
　　话分两头，柳元景自发湓口，以舟舰不坚，恐水战不利，乃倍道兼行。兵至江宁，舍舟步上，使薛安都率铁步数千，耀兵淮上。移书朝士，为陈道顺，劭党大惧。先是王发寻阳有疾，不能见将士，唯颜竣出入卧内，拥王於膝，疾屡危笃，不任资禀，竣皆专决。军政之外，间以文教书檄，应接遐迩，昏晓临哭，若出一人，如是者累旬。虽舟中甲士，亦不知王疾之危也。
　　行至南州，疾始愈，出见将士，将士无不踊跃。是时，元景潜至新亭，依山为垒，新降者皆劝元景速进。元景曰：「不然。理顺难恃，同恶尚众，轻进无防，实启寇心。」於是坚立营寨，周蔽木石。劭见东军已在新亭，乃使萧斌统步兵，褚湛之统水军，与鲁秀、王罗汉等合精兵三万，直攻其垒，自登朱雀门督战。元景将战，下令军中曰：「鼓繁气易衰，叫数力易竭，但衔枚疾战，一听吾鼓声。」斯时劭之将士，怀劭重赏，皆殊死战。元景水陆受敌，麾下勇士，悉遣出斗，左右唯留数人宣传，看看兵势将败，元景失色。忽闻敌军中连声退鼓，劭众遽止，於是军势复振。但未识击退鼓者何人，且听下回分解。
第十一卷     诛元凶武陵正位　听逆谋南郡兴兵
　　话说鲁秀虽为劭将，阴欲叛之，新亭之战，见劭兵将胜，故击退鼓以沮之，动众果退。元景乃开垒鼓噪以逐之，劭军大溃，坠淮死者，不可胜数。劭自执剑，手斩退者，不能禁，将士半遭杀戮。萧斌身亦被伤，助仅以身免，单骑还宫。鲁秀、褚湛之等皆降於元景。丙寅，王至江宁，江夏王义恭乘间南奔，见王於新亭，相对痛哭。劭闻其走，杀其子十二人。戊辰，义恭、沈庆之等上表功进。己已，王即皇帝位，是为孝武帝。大赦，文武赐爵一等，从军者二等，改諡大行皇帝曰「文帝」，庙号太祖。是日，诸路之兵并集，劭於是缘淮树栅以守，鲁秀等率众攻之，王罗汉放仗降，缘淮守卒，以次奔散，器仗鼓盖，充塞路衢。是夜，劭闭守六门，於门内凿堑立栅，城中沸乱，文武将吏，争逾城出降。萧斌见势不支，宣令所统皆使解甲，自石头戴白幡来降，以求免死。诏不许，斩於军门。劭欲载宝货逃入海，人情离散，不果行。未几，诸军克台城，各由诸门入，会於前殿，获王正见斩之。张超之走至合殿御牀之所，为军士所杀，刳肠割心，诸将脔其肉，生啖之。建平等七王，号哭俱出。劭穿西垣，入武库井中，队主高禽执之。劭曰：「天子何在？」禽曰：「近在新亭。」至殿前，臧质见之曰：「奈何为此天地不容之事？」劭谓质曰：「可得为启，乞远徙否？」质曰：「主上近在航南，当有处分。」缚劭於马上，防送军门。时不见传国玺，问劭何在。劭曰：「在严道育处。」搜得之，遂斩劭首，并诛其四子於牙下。浚率左右数十人，领其三子南走，遇义恭於越城，浚下马曰：「南中郎今何所作？」义恭曰：「上已君临万国。」又曰：「虎头来得毋晚乎？」义恭曰：「殊当恨晚。」又曰：「故当不死耶？」义恭曰：「可诣行阙请罪。」又曰：「未审能赐一职自效否？」义恭曰：「此未可量。」勒与俱归，行至中道杀之及其三子。枭二逆父子首於大航，暴屍於市，污潴其所居斋，眷属皆赐死於狱。劭妃殷氏且死，谓狱吏曰：「彼自骨肉相残，何以枉杀无罪人？」狱吏曰：「受拜皇后，非罪而何？」殷氏曰：「此权时耳，事定，当以鹦鹉为后也。」严道育、王鹦鹉并都街鞭杀，血肉糜烂，焚屍扬灰於江。收殷冲、尹宏、王罗汉等并斩之。庚辰解严，帝如东府，百官请罪，皆释之。於是大封宗室功臣，进义恭为太尉、南徐州刺史，义宣为南郡王、荆州刺史，诞为竟陵王、扬州刺史，臧质为车骑将军、江州刺史，鲁爽为南豫州刺史，鲁秀为司州刺史，徐遗宝为衮州刺史。沈庆之为领军将军，柳元景、宗悫为左右卫将军，颜竣为侍中。追赠袁淑、徐湛之、江湛，皆爵以公，王僧绰、卜天与皆爵以侯。张泓之等各赠郡守。或谓何尚之为劭司空，其子偃为侍中，并居权要，当与殷冲等同诛，而帝以其父子素有令望，且居劭朝，用智将迎，时有全脱。又城破后，尚之左右皆散，犹自洗黄阁，以迎新主，故任遇不改。今且按下慢表。
　　再说江州刺史臧质，少轻薄无行，为时所轻。既而屡居名郡，涉猎文史，有气乾，好言兵，立功前朝，自谓人才，足为一世英雄。太子劭之乱，潜有异图，以南郡王义宣庸暗易制，欲奉以为帝，因而覆之。至江陵，即称臣拜义宣。义宣惊愕问故，质曰：「今日情势，大位合归於王。」义宣以奉武陵为主，故却其计不行。及劭既诛，义宣与质，功皆第一，由是益骄。义宣在荆州十年，财富兵强，朝廷所下制度，意有不合，事多专行。臧质到江州，巨舫千余，部伍前后百余里。帝方自揽威权，而质以少主轻之，政刑庆赏，不复谘禀。擅用湓口米万石，台府屡下诘责，渐致猜俱，因密结鲁爽鲁秀、徐遗宝，以为推戴义宣之计，而义宣未之知也。先是义宣有女四人，幼养宫中，义宣赴荆州，其女仍留在宫。而帝性好淫，闺房之内，不论尊卑长幼，皆与之乱，以故义宣诸女，并为所污。其次女名楚江郡主，丽色巧笑，尤善迎合，帝爱之，誓不相舍。乃令冒姓殷氏，封为淑仪，以至丑声四布。义宣由是切齿，怨怒之色，时形於面。臧质欲激之使反，乃以书说之曰：
　　人臣负不赏之功，挟震主之威，自古能全者有几？今万物系心於王，声迹已着，见义不作，将为他人所先。若命徐遗宝、鲁爽驱西北精兵来屯江上，质率九江楼船，为王前驱，如是已得天下之半。王以八州之众，徐进而临之，虽韩、白更生，不能为建康计矣。且少主失德，闻於道路，宫闱之丑，岂可三缄！沈、柳诸将，亦我之故人，谁肯为少主尽力者？夫不可留者年也，不可失者时也。质常恐溘先朝露，不得展其膂力，为王扫除，於时悔之何及？敢布腹心，惟王图之。
　　义宣得书，谋之左右。其将佐竺超民等，咸怀富贵之望，欲倚质威名以成事，共劝义宣从其计，遂许之。质乃以义宣旨，密报鲁爽、鲁秀、徐遗宝，期以今秋举兵。使者至寿阳，爽方大醉，失义宣旨，谓宜速发，遂窃造法服等物，自号建平元年，建牙起兵。义宣等闻爽已反，皆狼狈兴师，板爽为征北将军，爽亦板义宣等，其文曰：「丞相刘，今补天子，名义宣。车骑臧，今补丞相，名质。」见者皆骇愕，鲁秀率兵赴江陵，见义宣略谈数语而出，拊膺歎曰：「臧质误我，乃与癡人作贼，今事败矣。」当是时，义宣兼荆、江、衮、豫四州之力，率众十万，发江津，舳舻数百里，以质为前锋，爽亦引兵直趋历阳，威震远近。
　　帝大惧，欲奉乘与法物迎之。竟陵王诞曰：「奈何持此座与人？」固执不可。帝乃命柳元景为抚军将军，统领诸将以讨义宣。元景进据梁山洲，於两岸筑偃月垒，水陆待之。义宣移檄州郡，加进位号，使同发兵。雍州刺史朱修之伪许之，而遣使陈诚於帝。益州刺史刘秀之斩义宣使者，不受伪命。义宣乃使鲁秀将兵击之。王元谟闻秀不来，喜谓元景曰：「若臧质独来，可坐而擒也。」冀州刺史垣护之，遗宝姊夫，邀之同反，护之不从，率众阴袭其城，克之。遗宝败，走奔鲁爽。爽至历阳，薛安都引兵拒之，败其前锋，爽不能进。又军中乏粮，引兵退，薛安都率轻骑追之。及於小岘，爽勒兵还战，饮酒数斗，大醉，立马阵前，指挥兵众。安都望见，跃马大呼，直前刺之，应手而倒。兵士斩其首，爽众奔散。进攻寿阳，克之，并杀徐遗宝。
　　是时义宣至鹊头，元景送爽首示之。爽累世将家，骁勇善战，号万人敌，一旦死於安都之手，义宣与质皆骇惧，三军为之夺气。太傅义恭遣使与义宣书曰：
　　往时仲堪假兵桓玄，寻害其族；孝伯推诚牢之，旋踵而败。
　　臧质少无美行，弟所具悉，今借西楚之强力，图济其私，凶谋若果，恐非复池中物也。弟自思之，勿贻后悔。
　　义宣得书，颇怀疑虑。
　　甲辰，军至芜湖。质夜来军中，进计於义宣曰：「今以万人取南州，则梁山路绝，万人缀梁山，则玄谟不敢动。下官中流鼓棹，直趣石头，此上策也。」刘湛之密言於义宣曰：「质求前驱，此志难测。不如尽锐攻梁山，事克，然后长驱，此万安之计也。」义宣遂不用质计。质又请自攻东城，刘湛之曰：「质若复克东城，则大功尽归之矣，宜遣麾下自行。」义宣乃遣湛之与质俱进，顿兵两岸，夹攻东城。於是玄谟督诸军大战，薛安都率突骑先冲其阵之东南，陷之，斩湛之首。偏将刘季之、宗越又陷其西北，质兵亦败。垣护之纵火烧江中舟舰，烟燄涨天，延及西岸，营垒殆尽，全军皆溃。义宣单舸急走，闭户而泣，荆州人随之者，犹百余舸。质欲见义宣计事，而又宣已去，只得弃军北走。其众或降或散，一时俱尽。质有妹丈羊冲为武昌郡，往投之，至则冲已为郡人所杀，质无所归，乃逃於南湖，掇莲实食之。追兵至，以荷覆头，自沉於水，出其鼻。军主郑俱儿望见，射之中心，兵刃乱下，肠胃萦水草，斩其首，送建康。
　　义宣走至江夏，闻巴陵已有军守，回向江陵，众尽散。与左右十余人，徒步而行。脚痛不能前，僦民露车自载，缘道求食。至江陵郭外，时竺超民留守城中，遣人报之。超民仍具羽仪兵众，迎之入城。城中甲士，尚有万人。参军翟灵宝，嘱其抚慰将士，授之言曰：「兹以臧质违指授之宜，用致失利，今当治兵缮甲，更为后图。昔汉高百败，终成大业。」而义宣忘灵宝之言，误云：「项羽千败，终成大业。」众将咸掩口笑。鲁秀犹欲收集余众，更图一决。而义宣昏沮，无复神守，入内不复出。左右腹心，稍稍离叛。既而闻鲁秀北走，欲随之去，乃携爱妾五人，着男子服相随。城中扰乱，白刃交横。义宣惧，坠马，遂步进。超民送至城外，以马与之，归而闭城。义宣求秀不得，左右尽弃之，还宿南郡空施。旦日，官军至，执而因之。义宣入狱，坐地歎曰：「臧质老奴误我！」五妾寻被遣出，义宣号泣，语狱吏曰：「常日非昔，今日分别，乃真苦耳。」鲁秀众散不能去，还向江陵。城上人射之，秀求人不得，赴水而死。朱修之入江陵，杀义宣，并其子十六人，及同党竺超民、蔡超、颜乐之等，大军奏凯。柳元景、王元谟、薛安都等，各授封赏。由是朝廷无事，天下稍安。今且按下慢表。
　　且说晋陵武进县生一异人，姓萧，名道成，字绍伯，小字斗将，汉相国萧何二十四世孙也。父承之，字嗣伯，少有大志，才力过人，仕於宋。初为建威府参军，义熙中，平蜀贼谯纵，迁扬武将军、汶山郡太守。元嘉初，徙为济南太守。到彦之北伐魏，大败归，魏乘胜破青州诸郡，承之率数百人拒战。魏众大集，承之偃兵息众，大开城门，左右曰：「贼众我寡，何轻敌之甚！」承之曰：「今日悬守穷城，事已危急，若复示弱，必为所屠，唯当以强示之耳。」魏兵果疑有伏，遂引去。文帝以有全城之功，迁为中兵参军、员外郎。氐帅杨难当反於汉川，承之轻车前行，败其将薛健於黄金山。健既败去，承之即据之。难当引兵来攻，相拒四十余日，贼皆衣犀甲，刀箭不能伤。承之命军中造木槊，长数尺，以大斧捶其后，贼不能当，乃焚营退。梁州平，进为龙骧将军、南泰山太守。有惠政，封五等男，食邑三百四十户。及没，梁土士民思之，立庙於峨公山，春秋祭祀。道成其长子也，生於元嘉四年，资表英异，龙颡钟声，鳞文遍体。宅南有一大桑树，本高三丈，横生四枝，状如华盖。道成年数岁，常戏其下。从兄敬完见之曰：「此树为汝生也。」年十三，儒士雷次山立学於鸡笼山，往而受业，治《礼记》及《左氏春秋》，过目辄晓。及长，仕为建康令，有能名。萧惠开有知人鉴，谓人曰：「昔魏武为洛阳比部，时人服其英俊。今看萧建康，但当过之耳。」及惠开镇襄阳，启道成自随。讨樊郑诸山蛮，破其聚落，进为左军中兵参军。孝建初，袭爵五等男，复以中兵参军为建康今。见朝事日非，宗室将衰，结纳四方豪傑，隐有澄清天下之志，尝梦上帝谓之曰：「汝是我第十九子。」觉而异之。盖自五帝三王已降，受命之次，至道成而第十九也。今且按下。
　　却说孝武在位八年，疏忌宗室，杀戮无度。与竟陵王诞不睦，诬以谋叛，杀之。又疑大臣擅权，而腹心耳目多委寄近习。有戴法兴、戴明宝者，向为藩邸旧臣，甚见亲昵。及即位，皆以为南台御史，以预建义功，赐爵县男。又有巢尚之者，人士之末，涉猎文史，为帝所知，亦以为中书舍人。三人权重当时，大纳货贿，几所荐达，言无不行。天下辐凑，门外成市。大臣义恭、柳元景、颜师伯等，皆畏罪避嫌，由是朝政日坏。俄两帝有疾，夏五月庚申殂於玉烛殿。群臣临丧，奉太子子业即位，时年十六。改年景和，是为废帝。尚书蔡兴宗上玺绶，太子受之，傲惰无威容。兴宗出告人曰：「昔鲁昭不哀，叔孙知其不终，家国之祸，其在此乎？」
　　乙卯，悉罢孝建以来所改制度，还依元嘉。兴宗慨然，谓义恭曰：「先帝虽非盛德之主，要以道始终，三年无改，古典所贵。今殡宫甫撤，山陵未远，而制度兴造，一皆刊削，虽当禅代，亦不至尔。天下有识，尝以此窥人。」义恭不从。八月，王太后疾笃，使呼废帝，废帝曰：「病人房间多鬼，那可往？」召之再三不至。太后怒，谓侍者曰：「取刀来，剖我腹，那得生此宁馨儿！」乙丑，太后殂，帝不一视。性本狂暴，始犹难太后、大臣及戴法兴等，未敢自恣。太后既殂，内无所忌。欲有所为。法兴辄抑制之，谓曰：「官家所为如此，欲作营阳耶？」帝不能平。所幸阉人华愿儿，赐与无算，法兴常加裁灭，愿儿恨之，谓帝曰：「道路皆言宫中有二天子，法兴为真天子，官家为赝天子，且帝居深宫，与物不接，法兴与太宰颜柳相共为一体，往来门客，恒有数百。法兴是孝武左右，久在宫闱，今与他人作一家，深恐此座非复帝有。」帝遂召法兴入宫，立赐之死。
　　先是孝武之世，王公大臣惧诛，重足屏息，莫敢妄相过从。及崩，义恭等皆相贺曰：「今日始免横死矣。」甫过山陵，柳元景、颜师伯等张乐酣饮，不舍昼夜。及法兴见杀，无不震慑，皆恐祸及。於是元景、师伯密欲废帝，日夜聚谋，而持疑不能决。元景泄其谋於沈庆之，庆之素与义恭不睦，又师伯专断朝事，不与庆之参决，每谓人曰：「沈公国之爪牙耳，安得豫政事？」庆之深以为恨，乃发其谋以白於帝。帝闻之，不及下诏，辄自率羽林兵掩至义恭宅，杀之，并其四子。断绝义恭支体，分裂肠胃，挑取眼睛，以蜜渍之，谓之「鬼目粽。」别造使者召柳元景，以兵随之。左右奔告，元景知祸至，人辞其母，整朝服，乘车应召。其弟叔仁，有勇力，被甲，率左右壮士，欲拒命，无景苦禁之。既出巷，军士大至，元景下车受戮，容色恬然，一门尽诛。获颜师伯於道，杀之。又杀廷尉刘德愿，自是公卿以下，皆被捶曳如奴隶矣。先是帝在东官，多过失，孝武欲废之。侍中袁顗盛称其美，孝武乃止。帝由是德之，既诛元景，以顗代其任。
　　有山阴公主者，名楚玉，帝之姊也。下嫁驸马都尉何戢，性淫纵，帝宠之，常与同辇出人。一日谓帝曰：「妾与陛下男女虽殊，俱托体先帝，陛下六宫万数，而妾惟驸马一人，事大不均。」帝笑曰：「易耳」。乃选少壮男子三十人，号日「面首」，赐之以逞其欲。谓公主曰：「今而后，莫怨不均矣。」吏部郎褚渊，字彦威，风度修整，容貌如妇人好女。公主见而悦之，请於帝，欲以自随。帝命渊往侍公主。渊辞不往，曰：「臣唯一心事陛下，不敢私传公主。」帝笑而置之。公主思念弥切，乃遣人要於路，拥之以归，闭之后房，谓渊曰：「吾阅人多矣，未有如卿之美者，愿同枕席之欢，无拂吾意。」迭起身就之。渊退立一旁，拱手言曰：「名义至重，玷辱公主，即玷辱朝廷，不敢。」公主再三逼迫，渊抵死相拒。良久，事不就。公主走出，谓诗婢曰：「倔强乃尔，吾欲杀之，又不忍，若何使他心肯，以遂吾怀？」侍婢曰：「此是囊中物，主且耐心，何忧不谐。」公主欲乘其睡而退之。渊至夜间，衣不解带，秉烛危坐。侍婢络绎相劝，且以危言怵之，曰：「不从，将有性命优。」渊曰：「吾宁死，不能为此事。」公主谓之曰：「卿鬚眉如戟，何无丈夫气耶？」相逼十日，渊卒不从。「面首」等恐夺其宠，皆劝纵之，曰：「留此人在，适败公主兴也。」公主遂纵渊归。后人有诗美之曰：
　　不贪淫欲守纲维，如戟鬚眉果足奇。
　　堪笑山阴人不识，彦威才是一男儿。
　　彦威既归，知其事者，皆钦敬之，但未识朝廷淫乱之风，作何底止，且听下回分解。
第十二卷     子业凶狂遭弑逆　邓琬好乱起干戈
　　话说废帝无道日甚，尝入太庙指高祖像曰：「渠大英雄，生擒数天子。」指太祖像曰：「渠亦不恶，但末年不免见斲去头。」指世祖像曰：「渠大齄鼻，如何不齄！」立召画工齄之。又新安王子鸾，向为孝武宠爱。帝疾之，遣使赐死。又杀其母弟南海王子师，及其母妹。发殷贵妃墓。又欲掘景宁陵，太史以为不利於帝，乃止。帝舅王藻，尚世祖女临川公主。公主淫妒，不悦其夫。谮於帝，藻下狱死。太守孔灵符，所至有政绩，近臣谮之，帝遣使鞭杀灵符，并诛其二子。
　　袁顗始蒙帝宠，俄而失措，待遇顿衰。顗惧求出，乃以顗为雍州刺史。其舅蔡兴宗谓之曰：「襄阳星恶，何可往？」顗曰：「白刃凌前，不救流矢，今者之行，唯愿生出虎口，遑顾其他。」时兴宗亦有南郡太守之命，兴宗辞不往。顗说之曰：「朝廷形势，人所共见，在内大臣，朝不保夕。舅今出居峡西，为八州行事。顗在襄、沔，地胜兵强，去江陵咫尺，水陆流通，若朝廷有事，可以共立桓文之功。岂比受制凶狂，临不测之祸乎？今得间不去，后复求出，岂可得耶？」兴宗曰：「吾素门寒进，与主上甚疏，未容有患。宫省内外，人不自保，会应有变，若内难得弭，外衅未必可量。汝欲在外求全，我欲居中免难，各行其志，不亦善乎！」顗於是狼狈上路，犹虑见追，行至寻阳，喜曰：「今得免矣。」时邓琬为寻阳内史，与顗人地本殊，顗与之款洽过常，每相聚论，必穷日夜，见者知其有异志矣。今且按下。
　　却说帝始新蔡公主，名英媚，颜色美丽，下嫁宁朔将军何迈，夫妇亦极相得。一日，朝於宫中，帝见而爱之，遂留宴后宫，亲自陪饮，以酒劝之曰：「卿吾姑也，今者之来，足令六宫无色，奈何？」公主会其意，徐曰：「姜系陛下一本，名教攸关，无福消受帝恩。」帝曰：「朕为天下主，何不可之有？」拥之求淫，公主笑而从之。事毕求归，帝曰：「吾将立卿为妃，何言归也？」公主笑曰：「妾承陛下不弃，私相欢乐可耳，若以妾为妃，何以颁示天下？」帝曰：「朕自有计，可无妨也。」遂纳公主於后宫，谓之谢贵妃，旋拜为夫人，加鸾格龙旗，出警人跸以悦之。杀一宫婢，纳之棺中，载还迈第，令行丧礼。
　　却说迈素豪侠，公主人宫遽死，心已疑之。后闻谢贵嫔立，莫识其所自来，知必有中冓之丑，用以李代桃之计。於是大怒，因多养死士，谋俟帝驾出游，乘间弑之。哪知其谋未发，帝亦预防其变。一日，亲领兵士，围其第，杀之，合家尽死。
　　先是沈庆之既发颜、柳之谋，自昵於帝，数尽言规谏，帝浸不悦。庆之惧，杜门不接宾客。蔡兴宗往亦不见，乃语其门下士范羨曰：「公闭户绝客，以避悠悠请托者耳，仆非有求於公者，何为见拒？」范羨以告，庆之遽见之，兴宗因说之曰：「主上比者所行，人伦道尽，率德改行，无可复望，今所忌惮惟在於公。百姓喁喁，所仰望者，亦惟公一人。公威名素着，天下所服，今举朝皇皇，人怀危怖，指麾之日，谁不响影？如犹豫不断，欲坐观成败，岂惟日暮及祸？四海重责，将有所归。仆蒙眷异常，故敢尽言，愿公详思其计。」庆之曰：「仆诚知今日忧危，不复自保，但尽忠奉国，始终以之，当委任天命耳。加以老退私门，兵力顿阙。虽欲为之，事亦无成。」兴宗曰：「当今怀谋思奋者，非欲邀功赏富贵，正求脱旦夕之死耳。殿中将帅，惟听外间消息，若一人唱首，则俯仰可定。况公统戎累朝，旧日部曲，布在宫省，受恩者多。沈攸之辈，皆公家子弟，何患不从？且公门徒义附，并三吴勇士，殿中将军陆攸之，公之乡人。今人东讨贼，大有铠仗，在青溪未发，公取其器仗，以配衣麾下，使陆攸之率以前驱。仆在尚书中，自当率百僚按前世故事，更简贤明以奉社稷，天下之事定矣。又朝廷诸所施为，民间传言公悉豫之。公今不决，当有先公起事者，公亦不免附从之祸，况闻车驾屡幸贵第，酣醉淹留，或屏左右，独入阁内，此万世一时，不可失也。」庆之不从。又青州刺史沈文秀，庆之姪，将之镇，率部曲出屯白下，亦说庆之曰：「主上狂暴如此，祸乱不久，而一门受其宠任，万民皆谓与之同心，且若人爱憎无常，猜忍特甚，不测之祸，进退难免。今因此兵力图之，易於反掌，机会难值，愿公勿失。」文秀言之再三，至於流涕，庆之终不肯从。及帝诛何迈，量庆之必当入谏，先闭青溪诸桥以绝之，庆之不得进而还。俄而帝使使者赐庆之药，庆之不肯饮，使者以被掩杀之，时年八十。庆之子文叔欲亡，恐如义恭被帝支解，谓其弟文秀曰：「我能死，尔能报。」遂饮庆之药而死。文秀挥刀驰马而去，追者不敢逼，遂得免。帝诈言庆之病死，赠太尉，諡曰忠武公，葬礼甚厚。
　　一日，帝梦王太后责之曰：「汝不仁不义，罪恶贯盈，本无人君之福。加以汝父孝武，险虐灭道，怨结神人，儿子虽多，并无天命，大运所归，应还文帝之子。」觉而大怒，欲去太后神位，左右谏之乃止。由是益忌诸叔，恐其在外为患，皆聚之京师，拘於殿内，殴捶陵曳，无复人理。见湘东王彧、建安王休仁、山阳工休祐皆肥壮，为笼盛而秤之，以彧尤肥，谓之「猪王」，谓休仁为「杀王」，休花为「贼王」。以三王年长，尤恶之，常彔以自随，不使离左右。东海王禕，性尤劣，谓之「驴王」。桂阳王休范、巴陵王休若年尚少，故待之略宽。尝以木槽盛饭，并杂食搅之，掘地为坑，实以泥水，使彧裸体匍匐坑中，以口就槽食之，用为笑乐。前后欲杀三王十余次，赖休仁多智数，每以谈笑佞谀解之，故得不死。彧赏忤旨，帝命缚其手足，贯之以杖，使人担付大官，曰：「今日屠猪。」休仁笑曰：「猪未应死。」帝问其故，曰：「待皇太子生，杀猪取其肝肠。」帝怒乃解，收付廷尉，一宿释之。盖帝无子，有少府刘曚妾，怀孕将产，迎之入宫，俟其生男，当立为太子。故休仁言之以解其怒。尝召诸王妃主於前，除去妆束，身上寸丝不留，使左右乱交於前，在旁指点嘻笑以为娱乐，违者立死。南平王妃江氏不从，帝怒，杀其三子，鞭江妃一百。建安王太妃陈氏，年近不惑矣，而容颜尚少，帝命右卫将军刘道隆淫之，曰：「尔形体强健，足以制此妇。」呼休仁从旁视，诫左右曰：「俟休仁色变，即杀之。」太妃惧杀其子，只得赤体承受。道隆欲迎帝意，将太妃竭力舞弄，极诸般丑态，良久乃已。帝大悦，赏道隆酒。休仁目不他视，颜色无异，乃释之。
　　后更爱憎无常，稍一忤旨，即杀。左右宿卫之士，皆怀异志。惟直阁将军宗越、谭金、童太一等，以勇力为帝爪牙，赏赐美人金帛，充牣其家，越等皆为尽力。怀异志者，惮之不敢发。一日，帝忽怒主衣寿寂之，见辄切齿，曰：「明日必杀之。」寂之惧，乃结主衣阮佃夫、李道儿，内监王道隆、姜产之、钱蓝生，队主柳光世、樊僧整等十余人，阴谋弑之，奉湘东为帝，使钱蓝生密报三王。阮佃夫虑力少不济，更欲招合，寿寂之曰：「谋广或泄，不烦多人。且若人将南游，宗越等并听出外装束，今夜正好行事，勿忧不济也。」
　　先是帝游华林国竹林堂，使宫人裸体相逐，一人不从，杀之。夜梦在竹林堂，有女子骂曰：「汝悻虐不道，明年不及熟矣。」乃於宫中求得一人，似梦所见者斩之。又梦所杀者骂曰：「我已诉上帝矣，汝死在目前。」於是巫言竹林堂有鬼。其夕，悉屏侍卫，与群巫及采女数百人射鬼於竹林堂。事毕，将奏乐，寂之抽刀前入，姜产之次之，李道儿等皆随其后。时休仁在旁屋，闻行声甚疾，谓休祐曰：「事作矣。」相随奔景阳山。帝见寂之至，引弓射之，不中。采女皆进走，帝亦走，大呼：「寂，寂」者三，寂之追而弑之。宣令宿卫曰：「湘东王受太皇太后令，除狂主，今已平定矣。诸人其毋恐。」时事起仓卒，殿省惶惑，未知所为。休仁引湘东王升西堂，登御座，召见诸大臣。王失履，跣足，犹着乌帽。坐定，休仁呼主衣以白帽代之，令备羽仪。乃宣太皇太后令，数废帝罪恶，命湘东皇篡承皇极。丙寅，王即皇帝位，是为明帝，封寿寂之等十四人为县候。先是宗越、谭金。童太一等为废帝所宠，及帝立，内不自安，因谋作乱。沈攸之以闻，皆下狱死，令攸之复入直阁。时刘道隆为中护军，建安王怨其无礼於太妃，求解职，不与同朝，乃赐道隆死，以建安王为司徒尚书令。一应昏制谬封，并皆刊削，中外皆欣欣望治矣。
　　话分两头。江州刺史晋安王子助，孝武第三子也，年十一，长史邓琬辅之，镇寻阳。先是废帝恶之，遣左右朱景云以药赐子勋死。景云至湓口，停不进。子勋将吏闻之，驰告邓琬，惶惧请计。琬曰：「身南土寒士，蒙先帝殊恩，以爱子见托，岂得借百口门户？誓当以死报效。且幼主昏暴，杜稷将危，虽曰天子，事犹独夫。今便指率文武，直造京邑，与群公卿士，废昏立明矣。」乃称子勋教，今所都戒严，子勋戎服出听事，集僚佐，谕以起兵。参军陶亮，首请效死前驱，众皆奉令，乃使亮为军事参军，太守沈怀宝等，并为将帅。时校尉张悦，犯事在狱。琬知其才，称於勋命，释其桎梏，用为司马，与之共掌内外军事。收集民丁器械，旬日之间，得甲士五千人。先遣别将断大雷之路，禁绝商旅，以及公私使命，斯时尚未知废帝已弑也。及明帝即位，颁诏四方，各赐新命，加子勋为车骑将军，开府仪同三司。将吏得诏，皆大喜，共造邓琬曰：「暴乱既除，、殿下又开黄阁，实为公私大庆。」而琬以晋阳次第居三，又在寻阳起事，与孝武同符，谓事必有成，因取诏书投地曰：「殿下当开端门，黄阁是吾徒事耳，此何足庆？」众愕然。琬乃更与陶亮等缮治器甲，简集士卒，寄书袁顗，嘱令举兵。顗亦诈称奉太皇太后令，使共入讨，任参军刘胡为大将，登坛誓众，奉表寻阳劝进。乙未，子勋即皇帝位於九江，改元义嘉，驰檄四方，指斥明帝「矫害明茂，篡窃天宝。干我昭穆，寡我兄弟。藐孤同气，犹有十三。圣灵何辜，而当乏飨？」四方见檄，莫不举兵响应。当是时，郢州反了安陆王子绥，荆州反了临海王子顼，徐州反了刺史薛安都，冀州反了刺史崔道固，青州反了刺史沈文秀。而益州刺史萧惠开，闻晋安起兵，集将佐谓曰：「湘东太祖之昭，晋安世祖之穆，其於当壁，并无不可。但景和虽昏，本是世祖之嗣，不任社稷，其次犹多，吾荷世祖之眷，当推奉九江。」乃遣其将费欣寿将兵五千东下。又广州刺史袁昙远、梁州刺史柳元怙、山阳太守程天祚、皆附於子助。
　　却说朝廷闻四方皆反，又虑东土不靖，特遣侍郎孔璪入东慰劳。那知璪至会稽，反为叛计，说会稽长史孔顗曰：「建康虚弱，必败，不如拥五郡以应袁、邓。」孔顗从之，遂驰檄各郡。於是吴郡太守顾琛、吴兴太守王昙生、义兴太守刘廷熙、晋阳太守袁标，皆据郡应之。是岁，四方贡献，皆归寻阳。朝廷所保，唯丹阳、淮南等数郡。其间诸县，已有谋应子勋者，宫省危惧，帝集群臣问计。蔡兴宗曰：「今普天同叛，人尽异心，宜镇之以静，至信待人，叛者亲戚，布在宫省，若绳之以法，则土崩立至，宜明罪不相及之义，物情既定，人有战心。六军精勇，器甲犀利，以待不习之兵，其势相万，愿陛下勿忧。」忽报豫州刺史殷琰亦叛附寻阳，帝益惧，谓兴宗曰：「诸处皆反，殷琰亦复同逆，顷日人情云何，事当济否？」兴宗曰：「逆与顺，臣无以辨。今商旅断绝，米甚丰贱，四方云合，而人情更安，以此卜之，清荡可必。但臣之所忧，更在事后，犹羊公言既平之后，方劳圣虑耳。」
　　先是帝使桓荣祖赴徐州说薛安都归朝，安都曰：「今京师无百里地，不论攻围取胜，自可拍手笑杀，且我不欲负孝武。」荣祖曰：「孝武之行，足致余殃，今虽天下雷同，正是速死，无能为也。」安都不从。甲午，帝命建安王都督征讨诸军事，王元护副之，以沈攸之为前锋，将兵屯虎槛。又忧孔觊、殷琰二处为难，问群臣曰：「谁能为联平此二处？」兴宗曰：「朝臣中，萧道成智勇出众，可令吴喜助之，去讨会稽。刘勔素能御下，可令吴安国助之，去平寿阳。」帝从之，乃遣道成将兵三千东讨孔觊，刘勔将兵三千西讨殷琰。
　　然自两路分讨，京师兵力益弱，屡遣人纠合四方，莫有应者，日夕计议，苦无良策。一日，帝方坐朝，忽有一臣出班奏曰：「臣保举一人，可使伐叛除逆。」众视之，乃司法参军葛僧韶也。帝曰：「卿所举者何人？」僧韶曰：「臣舅衮州刺史殷孝祖，手下将勇兵强，为人忠义自矢，若征之入朝，定获其用。」帝曰：「孝祖若肯助顺固善，但恐征之未必至耳。」僧韶曰：「臣请奉命往，以大义责之，彼必俯首来归也。」帝大喜，遂遣之。
　　时薛索儿兵据津迳，要截行旅，僧韶几为所获，间行得免。既见孝祖，孝祖问以朝廷消息，近日情势若何。僧韶曰：「朝廷兵力非绌，积储亦足，特少担当任事之人。深知我舅智勇惧备，戎事素长，故欲委以全驱之任，特来相召。主上虚席以待，愿舅速往。」孝祖犹豫，无赴召意。僧韶又曰：「从来天下之势，强弱无常，顺逆有定，助顺必昌，附逆终败，一定之势也。
　　甥请为舅言之：景和凶狂，开闢未有。朝野危极，假命漏刻。主上夷凶翦暴，更造天地，国乱朝危，宜立长君。而群迷相煽，构造无端，贪利幼弱，竟怀希望。假使天道助逆，群凶是申，则主幼事艰，权柄不一，兵难互起，岂有自容之地？舅少有立功之志，若能控济河义勇，还奉朝廷，非惟臣主静乱，乃可垂名竹帛。」孝祖奋然起曰：「子言良是，吾计决矣！」即日委妻子於瑕邱，率文武将吏三千人，随僧韶还建康。时朝廷惟保丹阳一郡，内外忧危，咸欲奔散。而孝祖之众忽至，并他楚壮士，甲仗鲜明，刀枪犀利，人情大安。帝赐宴殿前，慇懃慰接。
　　孝祖亦慷慨自许，誓以死报。乃进号抚军将军，假节，督前锋诸军事，进屯虎槛拒敌。
　　却说邓琬性本贪鄙，既执大权，父子卖官鬻爵，酣歌博弈，日夜不休。宾客到门，历旬不得一见。群小横行，士民忿怒。而自以四方响应，事必克济，遣大将孙冲之领兵一万为前锋，进据赭游圻。冲之至赭圻，报琬曰：「舟楫已办，器械亦整，三军踊跃，人争效命，可以沿流挂帆，直取白下，愿速遣陶亮众军兼行相接。」琬信之，乃加陶亮右卫将军，统郢、荆、湘、梁、雍五州之兵，一时俱下建安。王闻之，急令殷孝祖、沈攸之进拒。哪知孝祖负其诚节，陵轹诸将，台军有父子兄弟在南者，悉欲推治。由是人情乖离，莫乐为用，亏得攸之内抚将士，外谐群帅，赖以得安。又孝祖每战，常以鼓盖自随，军中相谓曰：「殷统军可谓死将矣，今与贼交锋，而以羽仪自标显，若善射者十人共射之，欲不毙得乎？」於是众军水陆并发，进攻赭圻，陶亮引兵救之。孝祖突出奋击，手斩敌将数人。亮兵将退，忽有一支流矢飞来，正中其喉而死。军皆惊溃，彼之亦退。
　　建安闻孝祖死，复遣宁朔将军江方兴将五千人赴赭圻助攸之。攸之以为孝祖既死，敌有乘胜之心，明日若不进攻，则示之以弱。但方兴与己，名位相亚，必不肯为己下，军政不一，致败之由，乃自率诸军主来见方兴，曰：「今四方并反，国家所保，无复百里之地，唯有殷孝祖，为朝廷所委赖，锋镝裁交，舆屍而反，文武丧气，朝里危心，事之济否，唯在明旦一战，战若不捷，则大事去矣。诘朝之事，诸人或谓吾应统之，自卜懦薄，乾略不如卿，今辄推卿为统，一任指麾，但当相与戮力耳。」方兴大悦。攸之既出，诸将并尤之。攸之曰：「吾本以济国活家，岂计此之高下？且我能下彼，彼必不能下我，共济艰难，岂可自相同？」诺将皆服。
　　却说孙冲之谓陶亮口：「孝祖枭将，一战便死，天下事定矣，不须复战，便当直取京都。」亮曰：「沈攸之一军尚全，须再破之，方可长驱而进，此时未可遽也。」於是按兵不动。明日，方兴、攸之率诸军进战，孙冲之凭城拒守，陶亮督众奋勇相敌，自早战至日中，兵交未已，於是鼓鼙震处山河动，血肉飞时日月昏。未识两下胜败若何，且俟下回再讲。
第十三卷     计身后忍除同气　育螟蛉暗绝宗祧
　　话说攸之、方兴二将进攻赭圻，战至日中，未分胜败。只见一支人马摇旗纳喊，飞奔而来，冲入敌军，势如破竹，敌军大败，纷纷退去。冲之惧，弃城走，遂拔赭圻。你道这支人马，从何而来？乃建安王在后，闻报前军廝杀，恐其不胜，便差亲将郭季之、杜幼文、垣恭祖统领精兵三万前来助战，果得其力，杀败敌兵，夺了赭圻城一座。邓琬知赭圻不守，乃请袁顗进兵。顗闻报，悉起雍州之兵赶来，楼船千艘，铁骑成群，军容甚盛。命刘胡率众三万，东屯鹊尾，自引大军，与官兵相持於浓湖。今且按下慢讲。
　　却说萧道成同了吴喜，东讨孔觊。觊闻台军将至，遣其将孙昙灌等军於晋陵九里，以扼官军，兵势甚壮。道成等所领寡弱，众虑不敌。其日天大寒，风雪甚猛，塘埭决坏，士无固心。请将欲退保破冈，道成宣令敢言退者斩，众少定，乃筑垒息甲。明日，乘天气寒冷，出其不意，奋勇进击，遂大破之。先是吴喜数奉使东吴，性宽厚，所至人并怀之。百姓闻吴河东来，皆望风降散，故台军所向克捷。既克义兴，复拔晋陵，守将皆弃城走。孔顗屯军吴兴，闻台军已近，大惧，坠牀曰：「悬赏所购，唯我而已。今不遽走，将为人擒。」遂奔钱塘。大兵直至会稽，城中将士多奔亡，孔觊不能禁，乘夜率数骑逃奔嵴山。於是官军入城，执孔顗杀之。俄而嵴山民缚孔觊以献，亦斩之。
　　余将孙昙瓘、顾深、王昙生、袁标悉诣官军降，道成皆宥不诛，诸郡悉平。捷闻，帝大喜，乃诏东征请将，悉以兵赴赭圻，军势大振。不一日，又得刘勔捷报，连胜殷琰数阵，夺得城池数处。谈婴城自守，不日可平。朝廷闻之益喜，乃合大军专伐寻阳。
　　却说诸军与袁顗，相拒於浓湖。时觊众犹盛，胡又宿将，勇健多权略，连战数阵，官军不能胜，将士忧之。龙骧将军张兴世谓建安王国：「贼据上流，兵强地胜，我虽持之有余，而制之不足。若以奇兵数千潜出其上，因险而壁，见利而动，使其首尾不能顾，中流既便，粮运自艰，此制贼之一奇也。吾观上流形势，钱溪江岸最狭，去大军不远，下临涸洑，船下必来泊岸。又有横浦，可以藏船，千人守险，万夫不能过，冲要之地，莫过於此。」诸将并赞其策，乃选战士七千，轻舸二百，以配兴世。兴世率其众，溯流西上，寻复退归，如是者累日。刘胡闻之，笑曰：「我尚不敢越彼下取扬州，张兴世何物人，而欲轻据我上？」不为之备。一夕四更，值便风，兴世举帆直前，渡湖白，过鹊尾。胡大惊，乃遣其将胡灵秀将兵东岸，翼之而进。及夜，兴世宿景洪浦，灵秀亦留。兴世潜遣其将黄道标率七十舸，迳趣钱溪，立营寨。天明，引兵据之，灵秀不能制。刘胡闻兴世据钱溪，自将水步兵来攻。将士欲迎击之，兴世禁之曰：「贼来尚远，气盛而矢骤，骤既易尽，盛亦易衰，不如待之。」令将士筑城如故。俄而胡来转近，船人洄洑，兴世乃命寿寂之、任农夫，率壮士数百击之。众军相继并进，斩首数百，胡败走，收兵而下。
　　时攸之未知钱溪消息，恐袁顗并力攻之，城不得立，乃命吴喜、萧道成进攻浓湖，以分其势。是日，刘胡果率步卒二万、铁马一千，欲更攻兴世，未至钱溪数十里，袁顗以浓湖之急，遽追之还，溪城由此得立。胡既退归，遣人传唱钱溪已平，兴世被杀，众闻之惧。沈攸之曰：「是必不然。若钱溪实败，万人中岂无一人逃亡得还者？必是彼战失利，唱空声以惑众耳。」勒军中不得妄动。未几，钱溪捷报果至，众心乃安。兴世既据钱溪，梗其运粮之路，浓湖军乏食，顗令刘胡急攻钱溪，胡谓左右曰：「吾少习战，未娴水斗，若步战，恒在数万人中。水战在一舸之上，舸舸各进，不复相关，正在三十人中。此非万全之计，吾不为也。」乃托疟疾，住鹊头不进。谓顗曰：「兴世营寨已立，其城不可粹攻。昨日小战，未足为损，现有大雷诸军共遏其上。大军在此鹊头，诸将又断其下流，兴世已坠围中，不足复虑。」顗怒曰：「今粮草鲠塞，当如之何？」胡曰：「彼尚得溯流越我而上，此运何以不得沿流越彼而下耶？」顗不得已，乃遣司马沈仲王将千人步趣南陵以迎粮。仲玉至南陵，载米三十万斛，钱布数十舫，竖榜为城，欲乘流突过。行至贵口，兴世进击破之，悉掳其资实以归。仲玉单骑走还，顗大惧，谓胡曰：「贼入人肝脾里，何由得活？奈何按兵坐待！」盖顗本无将略，性又恇怯，在军中未尝戎服，不及战阵，惟赋诗谈义，不复抚接诸将。既与胡论事，酬对亦简，由是大失物情，胡心亦离。至是胡阴谋遁去，逛顗道：「今率步骑二万，上取钱溪，兼下大雷余运，誓不与兴世两立。」顗喜，悉以坚甲利兵配之。哪知胡以兵往，舍钱溪不攻，迳趣梅根，烧大雷诸城而走。至夜，顗方知之，大怒，骂曰：「今年为小子所误！」呼取常所乘善马飞燕，谓其众曰：「吾当自出追之。」因亦走。三军无主，一时皆溃。建安王勒兵其营，纳降者十万，命攸之等追顗。
　　却说袁顗走至鹊头，与成戍主薛伯珍谋向寻阳，夜止山间，杀马以劳将士。顾谓伯珍曰：「我非不能死，且欲一至寻阳，谢罪主上，然后自刎。」因慷慨叱左右索节，无复应者。及旦，伯珍请屏人言事，遂斩顗首，诣台将俞湛之降。湛之斩伯珍，送首以为己功。
　　再表刘胡至寻阳，诈晋安王云：「袁的顗、子勋已降，军皆散，惟己所领独全，宜速处分，为一战之资，当停军湓城，誓死不贰。」邓琬信以为实，厚给军粮，令往湓城拒守。而胡至湓城，即拥兵远遁。邓琬闻胡又去，忧惶无计，不知所出。张悦欲诛之以为己功，乃诈称有疾，呼琬计事。令左右伏兵帐后，诫之曰：「若问索酒，便出杀之。」琬既至，悦曰：「卿首唱此谋，今事已急，计将安出？」琬曰：「正当斩晋安王，封府库以谢罪耳。」悦曰：「今日宁可卖殿下求活耶？」因呼酒，伏发，遂斩之。连夜乘轻舸，齎琬首，诣建安王休仁降。於是寻阳城中大乱，共执晋安王子助，因之以待命。沈攸之军至，乃斩之，传首建康，时年十一。
　　庚子，建安工休仁至寻阳，遣吴喜、萧道成向荆州，张兴世、沈怀明向郢州，刘亮、张敬儿向雍州，孙超之向湘州，沈思仁、任农夫向豫章，平定余寇。刘胡逃至石城，捕得斩之。其在外诸王，诏并赐死。至是诸郡皆平，单有殷琰据寿阳、合肥未下。刘勔息之，召诸将会议，偏将王广之曰：「得将军所乘马，立平合肥。」皇甫肃曰：「广之敢夺节下马，可斩也。」勔笑曰：「观其意必能立功。」即推鞍下马与之。广之往攻合肥，三日而克，勔嘉其功，擢为军主。广之谓肃曰：「将军若从卿言，何以平贼？卿不认才，乃至於此。」
　　是时，帝以寿阳未平，使中书为诏，谕殷琰降。蔡兴宗曰：「天下既定，是琰思过之日，陛下宜赐手诏数行，以相慰引。今直中书为诏，彼必疑为非真，非所以安其心也。」帝不听。及琰得诏，果疑刘勔诈为之，不敢降，求附於魏。其主簿夏侯祥谏曰：「今日之举，本效忠节，若社稷有奉，便当归身朝廷，何可北面左衽？且魏军近在淮次，官军未测吾之去就，若遣使归款，必厚相抚纳，岂止免罪而已。」琰乃使详出见勔，勔以帝命慰之。琰乃率将佐出降，勔悉加慰抚，不戮一人。入城，约勒将土，百姓秋毫无犯，寿阳人大悦。时魏兵将救寿阳，闻琰已降，乃去。琰至朝，仍还旧职。
　　却说泰始二年，帝以南方既平，欲示威淮北，乃命镇东将军张永、中令军沈攸之将甲士十五万迎薛安都入朝。蔡兴宗谏曰：「安都归顺，此诚非虚，正须单使尺书，召之入朝。今以重兵迎之，势必疑惧，或能招引北虏，为患方深。若以叛国罪重，不可不诛，则向之所宥，亦已多矣。况安都外据大镇，密迩边陲，地险兵强，攻困难克。揆之国计，尤宜驯养，如其外叛，将为朝廷旰食之忧。」上不从，谓萧道成曰：「吾今因此北讨，卿意以为何如？」对曰：「安都狡猾有余，今以兵逼之，恐非国家之利。」帝曰：「诸军猛锐，何往不克？卿勿多言。」安都闻大兵北上，大惧，遣使乞降於魏，求以兵援。魏乃命大将军尉元率兵三万出东道救之。官军至彭城，魏兵与安都夹击之。尉元邀其前，安都乘其后，大破永等於吕梁之东，死者以万数，枕屍六十余里。委弃军资器械，不可胜计。永足指尽坠，与攸之仅以身免。帝闻之，召兴宗於前，以败书示之曰：「我愧卿甚。」由是尽失淮北四州，及豫州、淮西之地。
　　先是帝初即位，宽和有令誉，义嘉之党，多蒙宽有，随才引用，有如旧臣，人情安之。其后淮泗用兵，府藏空竭，内外百官并断俸禄。而帝奢侈无度，每造器用，必为正御、副御、次副各三十枚。嬖幸用事，货贿公行。性复猜忍，多忌讳，言语文书，有祸败凶丧，及疑似之言应回避者数百千品，犯则必加罪戮。改「騧」字为「（马瓜）」，以其似「祸」字故也。左右忤意，往往有刳斮者。时南衮州刺史萧道成，在军中久，民间或言道成有异相，当为天子。帝疑之，征为黄门侍郎。道成惧诛，不欲内迁，而无计可留。参军荀伯玉献计曰：「可使游骑数十入魏境，抄掠其居民，魏必出兵相逐。朝廷闻魏师入寇，必令复任御之。」道成如其计，魏果遣游骑数百，履行境上，道成以闻，帝果使複本位御之。又道成有祖墓，在武进县彭山，其山冈阜相属数百里，尝有五色云起，盖於墓之前后左右，人以为瑞。帝闻而恶之，潜使人以大铁钉长五六尺，钉墓四维，以为厌胜。
　　先是帝无子，密取诸王姬有孕者，纳之宫中，生男则杀其母，使宠姬子之。有陈贵妃者，名妙登，建康屠家女也，最得帝宠。尝谓之曰：「得汝生子，我便以为太子。」久之无出。一日，李道儿侍侧，帝问曰：「尔多男否？」对曰：「臣一妻一室，岁各生一，已有十男。」帝笑曰：「卿可谓箭无虚发者矣。」及夜，与陈妃同寝，呼其小字曰：「妙登，今夜一叙，明日将以卿赐李道儿，卿愿否？」妃大惊曰：「安虽微贱，曾与陛下接体，奈何赐以与人？」帝曰：「无碍，不过借汝腹去度种耳，有孕便召卿归也。」妃曰：「妾一失节，何颜再事陛下？」帝曰：「宗嗣事大，失节事小，卿莫以是为嫌。」妃暗暗领命。明日，帝佯怒妃，责以失旨，命赐道儿。道儿入谢，嘱之曰：「有孕便来报朕也。」於是道儿为之尽力。未几果有孕，帝便迎之还内，生苍梧王昱，立为太子。遂借他事，赐道儿死。后人有诗嘲陈妃云。
　　数载承恩作嫔嫱，无端别就合欢牀。
　　只因欲觅人间种，哪管刘郎与阮郎。
　　至是帝以太子幼弱，深忌诸弟。晋平王休祐，性刚狠，前后忤旨非一。一日，从游巖山射雉，左右从者并在仗后，日将暗，遣寿寂之等数人，逼休祐坠马，拉其肋杀之，传呼骡骑落马。上阳惊，遣御医络绎就视，比至，则气已绝。载其屍还第，追赠司空，葬之如礼。未几，帝寝疾，与嬖臣杨运长等，为身后之计，以建安王人望所归，欲除之以绝后患。运长等亦虑宴驾后，休仁秉政，已辈不得专权，劝帝诛之。一日，召休仁入内殿，坐语良久，既而谓曰：「今夕不必还府，就尚书省宿，明早卿可早来。」其夜，休仁方就枕，见武士数人，突至牀前，呼之曰：「王且起，天子有诏，赐王死。药在此，可速饮之。」休仁披衣而起，怒且骂曰：「帝得天下，谁之力耶？孝武以诛鉏兄弟，子孙灭绝，今复为尔，宋祚其能久乎！」帝虑有变，力疾乘舆，出端门，间休仁死，乃入。然帝与休仁素厚，里杀之，每谓人曰：「我与建安年相若，少便款狎，景和、泰始之间，勋诚实重，事计交切，不得不尔。」痛念之至，不能自已，因流涕不自胜。以其子伯融袭爵。又忌荆州刺史、巴陵王休若，因若为人和厚，能谐物情，恐将来倾夺幼主，欲遣使赐死。虑不奉诏，乃令移镇江州，手书慇懃，命暂来京，共赴七月七日宴。休若至建康，赐死於第。赠诗中、司空，以桂阳王休范为江州刺史。
　　时帝诸弟俱尽，惟休范人才庸劣，幸而得全。或谮萧道成在淮阴有贰心於魏，帝封银壶酒，使吴喜持往淮阴饮之，以验道成诚伪，道成惧不敢饮，喜乃密告之曰：「帝无恶意，此酒可饮也。」先自饮之，道成亦饮，尽欢而散。喜还朝，保证道成无二，帝乃释然。俄而征道成入朝，左右以朝廷方诛大臣，劝勿就征。道成曰：「诸卿殊不见事，主上自以太子稚弱，翦除诸弟，何关他人？今日惟应速发，若淹留顾望，必将见疑。且骨肉相残，自非灵长之祚，祸难将兴，方与卿等戮力耳。」遂星夜赴都。既至，拜散骑常侍、太子左卫率。先是帝在藩，与褚渊相善，及即位，深相委仗。至是疾甚，渊方为吴郡太守，急召之，渊既至，人见帝於寝殿。帝流涕谓曰：「吾近危笃，故召卿，欲使卿着黄纙耳。」黄纙者，乳母之服，以托孤之任寄之也。渊惶惧受命。夏四月乙亥，帝大渐，以桂阳王休范为司空，褚渊为左仆射，刘勔为右仆射，与尚书令袁粲、刘秉、并受顾命。渊素与道成相善，引荐於上。诏又以道成为右卫将军，与袁粲等共掌机事。是夕，帝见休仁执剑入内，惊问左右曰：「建安何以来？」左右答不见。继而连呼曰：「司徒宽我！司徒宽我！」遂崩。
　　庚子，太子昱即皇帝位，时年十岁，朝政皆委袁粲、褚渊。
　　二人承明帝奢侈之后，务行节俭，而阮佃夫、杨运长等用事，货赂公行，不能禁也。一日，群臣在朝，方议国事，忽有大雷戍主驰檄到京，报称桂阳王体范反於江州，率兵十万，昼夜东下。当是时，幼主初立，群情未附，武备废驰。忽闻休范作乱，人心皇皇，上下危惧，乃召在位大臣，共集中书省，计议守战之事。众臣面面相视，茫无定见。道成慷慨言曰：「昔上流谋逆，皆因淹缓至败，休范必远征前失，轻兵急下，乘我无备，所谓疾雷不及掩耳也。今应变之术，不宜远出。若偏师失律，则大沮众心，宜顿兵新亭、白下，坚守宫城及东府石头，以待贼至。千里孤军，后无委积，求战不得，自然瓦解，我请顿新亭以当其锋。」顾谓张永曰：「征北守白下。」指刘勔曰：「领军屯宣阳门，为诸军节度。诸贵安坐殿中，不须竞出，我自破贼必矣。」因索笔下议，众并注同。中书舍人孙千龄，阴与休范通谋，独曰：「宜依旧法，遣军据梁山。」道成正色曰：「贼今已近，梁山岂可得至？新亭既是兵冲，所欲以死报国耳，常时乃可曲从，今不能也。」离坐起执刘勔手曰：「领军既同鄙议，不可改易。」勔许之。於是道成出顿新亭，张永屯白下，卫尉沈怀明戍石头，袁粲、褚渊入卫殿省。时仓猝不暇授甲，开南北二武库，随将士所取。及道成至新亭，治营垒未毕，果报休范前军已至。
</div>
    <div class="pagination">
<a href="南北史演义_page2.html">上一页</a><a href="南北史演义.html">1</a><a href="南北史演义_page2.html">2</a><span class="current-page">3</span><a href="南北史演义_page4.html">4</a><a href="南北史演义_page5.html">5</a><a href="南北史演义_page6.html">6</a><a href="南北史演义_page7.html">7</a><a href="南北史演义_page8.html">8</a><span>...</span><a href="南北史演义_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
