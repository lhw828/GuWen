<!DOCTYPE html>
<html>
<head>
    <meta charset="UTF-8">
    <title>大宋中兴通俗演义岳王传 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大宋中兴通俗演义岳王传 - 第 4 页/共 22 页</h1>
    <div class="content">　　至帐下，粘罕坐而言曰：“今北国皇帝不从汝请，别立异姓为王。”遣人持诏书示帝，遥远不复可辨。使人降自北道，入小门至一室，篱落疏缺，守以兵刃。自辰至申未得食，帝涕泣而已。至暮，番奴持食肉一盘、酒一瓶于帝前，曰：“食之，食之。”帝泣而言曰：“父母不复顾矣？”番奴曰：“父母旦夕与汝相见矣。”其夜，无牀席可寝，但有木凳二条而已。亦无灯烛，窗外数闻兵甲声。时天气寒凛，帝达旦不寐。天明，有人呼帝曰：“太上至矣。”帝视之，见戎衣效十人，引太上由傍间小道而去。帝欲前，左右止之。帝哭不胜其哀。后人过龙德故宫，有感而赋诗一首，万里銮舆去不还，故官风物尚依然。
　　四围锦绣山河地，一片云霞洞府天。
　　空有遗愁生落日，可无佳气起非烟。
　　古来国破皆如此，谁念经营二百年。
　　却说元帅粘罕既巳幽拘钦宗，又遣人入城，催逼皇族后妃诸王，累累至军中，日夜不绝。上皇与帝异居，后妃诸王皆不得相见，惟郑后、朱后相从。数日，上皇方得与少帝相见共居一室。时风寒地冰，夜宿竹簦侍卫人见帝苦寒，取茅及黍穰作焰，与二帝同坐向火。至明，粘罕令左右将青袍迫二帝易服，以常服之服逼二后易服。
　　李若水是时从少帝扈驾至北，见金人以服与二帝易，抱持而哭，大骂曰：“死狗辈，不顺天意，辱我大朝衣冠。使若水有寸刃在手，今日肯与你罢休！”金人怒甚，将若水拖出，曰：“大朝皇帝且不敢出言语，尔乃一随侍官，敢出狂言辱吾哉！”言罢，众金兵以戈杖乱击之。若水以手格斗，败面气结，仆于地。金国主将黏没喝令曰：“众人不得无理。”因扶起谓之曰：“必使侍郎无恙且宽。”奈若水抱愤，绝不饮食。几数日，或勉之曰：“事无可为者，今日顺从，明日富贵矣。”若水叹曰：“天无二日，若水宁有二主哉！”若水从者亦慰解之，曰：“公父母年纪高迈，若肯降他，久后必得回去看视，岂不强于不得相见乎。”若水叱之曰：“吾不顾家矣，岂止望见父母耶。忠臣事君，有死无二。然吾亲已老，尔等归家，勿即言我被害之事，令吾兄弟徐徐言之可也。”后旬日，黏没喝召之计事，若水历数其过而骂之曰：“我南朝天子，仁厚慈爱，天下之人，载宋厚泽未泯。他日勤王师至，使尔辈无噍类矣！唯恨吾不得见也。”黏没喝令左右拥逼而去。若水反顾，骂益甚。金兵逼至郊坛下，若水知事不免，谓其仆从谢宁曰：“我为国死，乃人臣职耳，奈何并累尔众人，可速走，吾不能庇汝也。”又骂不绝口。监军者挝破其唇，若水噀血骂愈切，至以刃裂颈断舌而死，年三十五岁。同时司马朴闻李若水遇害，亦不食数日而死。谢宁得走归，言其事，无不下泪者。粘罕谓群胡曰：“辽国之亡，死义之臣甚众，南朝惟见李侍郎一人而已。”及葬，得一诗于衣襟：胡马南来久不归，山河残破一身微。
　　功名误过等云过，岁月惊人还雪飞。
　　每事恐贻千古笑，此身甘与众人违。
　　艰难重有君亲念，血泪斑斑满客衣。
　　自此以后，二帝二后每日惟得一食一饮而已。粘罕使张邦昌受伪命，即位僭楚，催促太上皇北狩。粘罕又遣骑吏持书示少帝，言：“上皇已先行矣，元帅今遣汝等赴京朝皇帝，来日起行。”次日早，骑吏牵马三匹，令帝及二后乘之。二后素不能骑，吏遂掖而乘之。路傍见者泣曰：“皇帝父子北去，我等百姓何日见太平也！”因上羹饭二小孟，太上及帝、朱后分食之，粗粝不堪食。骑吏从者约五百人，皆衣青袍。太上皇与少帝迤逦北行，反顾二后，皆不能任驱驰，因而泣下，作《鹧鸪天》词一阕以自遣云。词云：几年独占禁宫春，花落闲庭舞袖影。宵柝空闻传骑士，晓筹无复报鸡人。离凤阙，足步胡尘，天涯回首一沾巾。翻思破国忘家恨，眉压重瞳带泪颦。
　　上皇歌毕，父子不胜欷歔。左右皆泣，莫能仰视。金人促之行，道次黄河，憩息于驿舍中，适见壁间有诗一律，不知何人作也。二帝拭泪而观之，诗云：二纪中原作主人，穷奢极欲正纷纾甘心屈辱通金虏，不耻虚无号道君，费帑劳民成艮狱，糜兵蹙国望燕云。
　　可怜百二山河陷，火烈昆岗玉石焚。
　　二帝观之，自觉凄惨，惟俯首长吁而已。次日，将渡黄河，至信安，有番官泽利者，监押同行。忽见一人身穿衣褐?丝袍，脚有皂靴，头带小巾，执鞭从后赶来。从人报知，乃信安知县，持酒肉来奉献二帝。泽利大悦，即在中途设牛酒，与二帝妃后等同坐，对酌饮食。移时，泽利乘醉，命朱后劝酒唱歌。朱后曰：“妾生长深闺，不谙歌唱。”泽利怒曰：“你四人性命在我掌握中，安得如是不敬我！”将起殴之。后不得已，呜咽涕泣，持杯作歌。歌曰：幼富贵兮厌绮罗裳，长入宫兮奉樽觞。今委顿兮流落异乡，嗟红颜兮命薄如裳。
　　歌毕，上泽利酒。泽利笑曰：“词最妙，可更唱一歌，劝知县酒。”后掩面再歌。歌云：昔居天上兮珠宫天阙，今日草莽兮事何可说。屈身辱志兮恨何可雪，速归泉下兮此愁可绝。
　　朱后遂举杯劝知县酒。泽利起拽后衣，曰：“坐此同饮。”后怒，欲手格之，力不及，为泽利所击。赖知县劝止之。后举杯付后，曰：“且容忍，劝将军酒。”后泣曰：“妾不能矣！
　　愿将军速杀我，死且不恨！”欲自投庭井，左右救止之。知县曰：“将军不可如此追她，倘北国皇帝要四个活人朝见，你如何处置，公事不校将军再不宜如此。”言罢自散去。
　　二帝无如之何，迤逦备极艰险，已到燕京，朝见金主，行藩臣礼。金主令下，令二帝出居驿舍，听候指挥。二帝退出，居驿舍中。金主以兵守之，所给来饮食，惟酪浆牛脯而已。二　帝悲不自胜，朱后泣曰：“陛下昔居汴京，锦衣玉食，奈何不死社稷，偷生至此，其何能堪！”二帝默然。是夕，后自经死于驿中，年二十岁。二帝哀痛极惨。翌日，北国皇帝降旨，封上皇为昏德公，少帝为重昏侯。二帝北面拜谢，即仍押赴甘肃军安置。时盛暑，帝后只是徒行，辛苦万状。未几，金主有旨，又迁灵州，此去渐至沙漠之境。帝后寝食不安，形体骨立，无复有贵人之相矣。上皇含泪而口占一绝云：黄云衰草路漫漫，朔气凌空透体寒。
　　神器飘零家万里，何人借剑斩呼韩。
　　二帝经行已久。是夕宿于林下。时月微明，有番首吹笛，其声呜咽特甚。上皇怆然，口占一词。词云：玉京曾忆旧繁华，万里帝王家。琼林玉殿，朝喧弦管，暮列笙笆。花城人去今萧索，春梦绕胡沙。家山何处？忍听羌笛，吹彻梅花。
　　太上谓帝曰：“汝能赓乎？”帝乃继韵云。词曰：宸传四百旧京华，仁孝自名家。一旦奸邪，倾天柝地，忍听扌刍琶。如今塞外多离索，迤逦远胡沙。家邦万里，伶仃父子，向晓霜花。
　　歌成，三人相执大哭。或日所行之地，皆草莽萧索。悲风四起，黄沙白露，日出尚烟雾，动经五七里无人迹。时但见牧羊儿往来，盖非正路。二帝只得经行至西沔州。居数日，金主又命迁五国城安置。二帝得旨，迤逦又向北行。二日，始达五　国城下。二帝轻步入城，颇与西沔州相类。城中荒残，民家皆不成伦次。
　　二帝在城隅驿舍中居止，忽灵州有人公干来五国城，事完，迳来驿中探望二帝。二帝看其俗貌，若汉人规模，因问之。其人下拜曰：“臣本汉儿人也。臣父昔事陛下，为延安钤辖周忠是也。元符中，因与西夏交兵，臣父子为西夏所获，由是皆在西夏。宣和中，西夏主遣臣将兵，助契丹攻大金，被金人所执，臣因降之，今为灵州总管。臣之地方，近我中国，往往有人来，说大朝自陛下驾离已后，稍有复兴之兆。臣闻陛下在此驻跸，故来报知，愿陛下勿泄。”二帝听此消息暗喜，问之曰：“尔既是我中华，不忘宋德而来见我，朕有一机密事，与你商量，尔肯应承否？”其人叩头泣曰：“臣父子实负君之大恩，无由可报，今日就使赴汤蹈火，臣亦不敢辞也。”二帝曰：“我初幸金营之际，朕亲书数字藏于衣领中，因金兵监迫紧急，不得带见康王。尔今肯代朕带去，报知康王，实见卿之忠义也。”其人曰：“即今河北曹勉在灵州，每与臣议欲逃归。臣漏夜回　去，令此人带回，必不致误。陛下可速将来。”二帝即将莽衣一领，卷包密封，付与汉人，曰：“慎勿漏泄。”汉人应诺数声，接过包封，抽身走出驿来，迳回灵州，不在话下。后来康王得此信息，建位中兴，岂非天意耶。使康王不惑于小人，专任岳飞等将，那时金人丧气，宋室复振，岂有中华沦没于夷狄，徽、钦流丧于沙漠之事乎，惜哉！

　　
　　



                        


第六回    宋康王泥马渡江


　　靖康三年，北国皇帝降旨，幽二帝于五国城不遣。着令四　太子会斡离不复南侵。却说斡离不正在虏营练熟军马，又得金主旨来到，令部兵南侵，即与众将议曰：“趁此秋高马肥，正好用兵。”即分拨诸胡兵十万，从太原进发。哨马报入中华，百姓依前惊乱，四下逃生。斡离不大军至真定，预先遣人以书报康王：“来军中议和。方且退兵。不然，大军直抵汴城，寸草不留。”却说康王自太上皇北狩以后，每日与一二亲臣议论军旅，定夺复兴之计。忽闻边庭消息，金兵又大举南侵，忧虑不出。
　　及边关报急，羽书交驰，有汪伯彦、黄潜善率众臣入，请康王出都堂议事。次日，康王始出都堂理政，与众臣议曰：“虏寇势獗，中国屡困，今领大兵南下，边庭受围，百姓惊窜，又遣使人复请议和。此事尔众臣有何高论？”王云曰：“贼势浩大，彼强我弱，往年正因不得亲王诣金营立盟誓，致有屡屡反复用兵之故，使天下苍生不获宁居。今元帅斡离不遣使来召殿下诣军前议和，殿下莫惜一行，斯能杜绝后虑。”康王默然。
　　汪、黄二人继进，亦请康王亲行，方有定议。康王曰：“父兄之雠，誓不戴天，若吾再往金营，则天下付之谁人。且国事当决之元佑皇后，岂臣子所得自专。”王云曰：“殿下此行，亦为社稷故也。就使奏知皇后，必见听允。如不然，则宗庙天下决难保矣。”康王本慈仁柔懦无决断者，因见王云等言为社稷苍生之故，只得依其议。下命王云为副，次日迳离汴京，大小官员随从出城。康王心犹迟疑，未即行。王云动辄张皇贼势，又以彼强我弱为辞，迫胁康王登车，略无臣之礼，从臣无有不恨之者。康王启行，道经相州，有宗正少卿宗泽，闻康王车驾至，迎候马首，具问殿下所行之由，康王告以诣虏营议和。宗泽惊曰：“此行谁保殿下往？”康王曰：“王云同往。”泽曰：“王云惟一妇人矣，岂识大臣礼体！”泽于康王前力劾其有辱使命，乞诛之以为后劝。王云方欲辩明，而众军已交手杀之矣。
　　宗泽力谏康王不可北去：“往时萧王已为奸臣所误，大王可复误耶。此行必无还理，不如暂留，审视国势，以图恢复。”康王遂从宗泽之请，果不使北，将为潜归之计。后人读史至此，有诗断云：宋室顷危势渐离，康王奚忍弃邦基？
　　临岐不是忠贞谏，预失中原未可知。
　　却说斡离不自遣康王归国后，心甚悔至死。闻康王再使，即遣数捷骑，倍道而进催行。是时，康王出，密离相州，欲达京师见元佑皇后，以图恢复，单骑躲避，不与人知焉。金兵探知其出离相州，率铁骑日夜追赶。
　　却说康王自离相州，亦恐金兵后袭，只拣大路逃走。前至磁州地界，行得困乏，见路旁一座古庙，树木苍荫。康王仰首看庙门牌额，见大书金“崔府君庙”四字。康王迳进庙中，不觉神思困倦，依神橱内假寐。少时近二更时分，庙门外数十铁骑抢入庙来，举起火把，于庙中四下搜究。康王梦寐中，略闻似金兵号令“遍寻”。片时，铁骑数十人内有云：“必定走去也，可速追之。”众人一齐出了庙门。至三更，左侧但听得阶下蛩声唧唧，寂无人语，康王始安心。正欲睡去，忽有人喝云：“速起上马，追兵复至矣！”康王茫然惊曰：“此去无马，奈何！”其人曰：“已备马矣。幸大王疾速加鞭！”康王豁然，抽身出外，环顾星光之下，果有匹马立于旁，将身一跳上马，加上三鞭，其马负康王飞腾而走。天未明，已近夹江。遥望江水大浪滔天，拍岸声鸣。康王见无船渡，心下惊遑。只得扌刍起马缰，再加一鞭，其马踊身而过，即渡了夹江。康王至岸时，见马僵立不进。天明视之，乃是崔府君庙门外泥塑马也。康王大惊，遂步行问乡人：“此何处？”乡人道：“此磁州也。”康王暗计其行程，只一昼夜，行七百余里，始知崔府君神力所助。后人有古风一篇，单咏泥马渡江事迹，有感而赋云：胡马南来衰宋祚，楼台歌舞春光暮。玉人已去酒卮空，一曲当年随帝辂。谁想奢华变作悲，龙争虎斗交相持。京城鼙鼓旌旗急，羊喿风逐入将士离。亲皇妃后俱遭遣，义士忠臣无计转。黄云白草蔽胡尘，促去銮舆关塞远。致令天下勤王心，临岐怀愤嗟怨深。欲挽天戈回日月，中原奚忍见倾沉。金陵气运留英主，竟产英雄获相遇。夹江夜走有神驹，神驹英主今何处？崔君庙畔树苍苍，行人经过几斜阳。中兴事业浑如梦，尽付渔歌在沧浪。
　　却说康王既渡夹江，不敢迟缓。行至一庄，觉肚中饿馁，迳奔入庄中，略求浆饮。俄有一老妪自内出迎，延康王入草舍中坐定。老妪曰：“官人少息，待老妾往邻家乞火即来。”言毕迳出庄外去。康王坐了片时，不见老妪回来，心下惊疑。不移时，老妪复返。因问康王曰：“官人何来？愿闻其略。”王曰：“吾为商于磁、相二州间，因为金兵劫掳，以至于此。”妪曰：“官人非商旅也，莫是宫中亲王否？前数日有胡骑追赶其人，于路不绝，适早间又有四骑来追，问：‘有康王由此经过否？’吾已绐之曰：‘康王已过此两日矣。你追逐不及也。’追骑闻妾之说，举鞭击其鞍道：‘可惜，可惜！’遂已回去矣。
　　大王且安心，容进酒饭。”康王因问妪姓氏，妪但泣而不言。
　　康王再三诘之，妪乃曰：“妾世居磁州，止生一子，名李若水，仕宋朝为侍郎之职，近日因随太上皇车驾北狩，死于虏军，吾儿得为忠臣，妾不恨矣。妾闻磁、相二州留守宗泽在焉？城中食足兵强，天下事尚可为，幸大王此去勉之。”因出金银数两，献康王为路费。康王受之，相向而泣。即日辞别老妪而去。行一日，磁州宗泽遣人迎谒，百姓遮道留康王驻跸。
　　话分两头。却说元佑皇后自居延福宫，不理朝事几一年。
　　及张邦昌僭位，群臣议复请元佑皇后垂廉听政。及闻康王至相州，朝廷方议划河请和，遣聂昌往河南路、耿南仲往河北路，俱为割地使。聂昌与金虏至绛州，绛人杀之；耿南仲同虏使王汭至卫州，卫人杀王汭。南仲遂奔相州，来见康王，具道卫人杀虏使之由，“臣闻殿下在相州，迳来投奔。”康王见南仲，本不喜悦，为其来奔，宽容之。遣其连街揭榜，召兵勤王。果是河北诸路，闻康王欲图兴复，有榜晓示，人心思奋。
　　一日，康王坐府中，谓幕属曰：“吾夜来梦见皇兄，脱所著御袍赐吾，吾即解衣而服所赐袍，此何祥也？”官属各曰：“黄袍加身，乃是佳兆，当主殿下后有九五之分。”言犹未了，报京师有使命来。康王召入问之，乃武学生秦仔赍蜡诏，命康王为天下兵马大元帅，汪伯彦、宗泽为左右副元帅，仍命康王草诏，便宜行事，尽起河北人马，入救京师。康王捧诏呜咽号泣，遥望京师拜受。军民感动，哭声大震。次日，康王开大元帅府于相州，招集人马。不数日，四方豪杰争应，将有万余人。
　　康王下令分为五军屯扎。

　　
　　



                        


第七回    岳鹏举辞家应募


　　却说相州汤阴人姓岳名飞，表字鹏举，世以农为业。其父岳和能勤俭节食，以济饥者。耕田有侵其地界，和即割与之，亦不与辩。人借钱谷有负其债者，再不索龋由是乡人皆感德之。其妻姚氏尤贤，生岳飞时，有大禽若鹏，飞鸣室上，因以为名。未满月，黄河内决，大水暴至，飞母抱飞坐在瓮中，随水冲激及岸边，子母无事，人皆异之。
　　飞少负气节，沉厚寡言。家贫力学，尤好《左氏春秋》及孙、吴兵法。生有神力，十二岁时，能拽三百斤弓、八石之弩，尝学射于豪士周同处。一日，周同聚集众士，于平野较射。周同自逞其能，连中三矢，指谓飞曰：“若能如此，方可言射。”飞曰：“请试。”同即付其所射弓与飞。飞接过弓来，离红心一百余步，左手挽弓，右手架箭，然飞终是力大，初弓一发破其筶，再发而中，亦连中三矢。同悦曰：“观君之力，较君之射，当以功名显世也。”飞拜谢，尽得其术，能左右射，随发随中，他人莫能及矣。同既死，飞每遇朔望旦，亲到其墓，悲哀痛哭。尝卖衣服与人，旋取酒肉纸烛，到周同坟上祭奠，拜哭罢，挽弓射三矢，后再拜而泣，随埋其祭肉在坟冢之侧，徘徊哀切，片时方归。每月朔望皆如此。
　　一日，其父问他要这衣服，飞终不言，以杖责之，亦无抱怨。其父候他出外，暗暗察之，才知其所为。父问飞云：尔所从人学射的，多有死者，为何单只泣祭于周同之墓？”飞曰：“向日周公独爱我厚，不消几日，尽教我射法。今惜其死，无以酬报，但于朔望日祭之，以尽其礼。”父又问曰：“墓前射三矢者为何？”答曰：“射三矢者，知吾射法由周君而精。”父又问曰：“埋祭肉者为何？”答曰：“此祭肉乃周君所享，飞不忍用。”父怜之，抚其背曰：“使尔得为时用，必作殉国死义之士。”飞对曰：“但将父母遗体上报国家，有何不敢为！”其父叹曰：“我今得子如此，则无后忧矣。”靖康间，见胡马纵横，宋兵畏缩，乡中好汉皆来就他入山为寇。飞谓之曰：“大丈夫不着芳名于史册，而为鼠窃狗盗偷生于世可乎？”乃令人于脊背上刺”尽忠报国“四大字，以示不从邪之意。后有人来寻他，就将脊字示之，以此相州豪杰多不从盗。及闻知康王在相州招募军士，其时父和已死，乃留妻李氏侍养老母，自辞家前来应募，因投见刘浩。刘浩看岳飞一表非俗，人材出众，心中暗喜，因问：“壮士乡贯、姓名？”飞曰：“离相州七十里汤阴人氏，姓岳名飞。闻康王开大元帅府，招募天下英雄，飞志图报效，不辞劳苦而来，所期有在，故愿投见。”刘浩曰：“壮哉其志也！”因问：“康王招募榜文，经挂半月，四方豪杰来应者，各专其任。贤士今来，欲得何职？”飞曰：“当今胡马出入，中原播乱，得人出将入相，奠安华夏，百战百胜，能扫开沙漠，迎还二圣，取天下如反掌，救黎民于涂炭，此飞之素志矣。至于碌碌卑任，随时兴废者，非飞之所愿也。”刘浩听罢大惊，急下阶，以手携飞于上坐曰：“素闻阁下擒剧贼陶竣贾进和之名，未曾识面，今来为国出力，非独某一人之幸，实天下社稷之幸也！我明早引见，康王必重用阁下。”飞拜谢。
　　次日康王升府堂，众官僚参见已毕，刘浩引进岳飞。飞拜伏阶下。浩曰：“昨日此人不惮驰驱，远来应募，臣观其蕴，才智充裕，实堪任用，故敢荐来见王。”康王看岳飞果是壮貌魁梧，大悦，谓飞曰：“即目磁、相二州界上，盗贼猖獗，与你数百骑，前去收捕。候在有功，遂补尔官职。”岳飞得令，即拜辞康王，领军出离相州。忽哨马报见，有贼首吉倩，聚众数十万，劫掠州县。岳飞见说，遂扎下人马，吩咐手下：“不可乱动，待我领四人前去收捕此贼。”言毕，率四骑径奔贼营。守寨门者支当不住，直到吉倩帐前下了马，众贼惊恐，一时不知谁人。岳飞呼吉倩等谓之曰：“如今胡虏不顺天道，围逼京师，钦宗蜡丸诏旨，命御弟康王为天下兵马大元帅，招兵募马，入救京城，有功者就便升赏，尔众人正好辅义立功，留芳史册，积其富贵，传于子孙，岂不美哉！如今潜居草莽之间，偷生为活，岂是长久之计？今我上奉康王令旨天下兵马大元帅印榜，特来招谕，尔等奋其忠义，同救君父，正是转祸为福之秋，反邪归正之日，众人何不自省？若不从我所劝，明日康王大发人马剿捕，尔等得与妻女相守否？”吉倩等素知岳飞之名，且被其志诚所感，即置酒款待岳飞。飞亦尽其情而饮，全无疑虑。吉倩忽然泪下，起谓飞曰：“我等抢掠相、磁二州，作祸深重，今受将军来招，倘随将军去，虽康王见恕，今元帅所招，皆是相、磁二州豪杰，必然杀我，不如且潜身于此，苟延岁月，以尽余喘矣。”岳飞又曰：“今康王以仁义举兵，招纳四方豪杰，赏罚最明，谁敢违军令擅自杀人以报私雠者乎！”岳飞对天折箭为誓：“若有误杀尔等，上天后土可鉴，予与此箭同！”飞开谕再三，贼皆受命。内有一贼起身大怒，高叫曰：“吉大哥休听此言而自送死！”言罢，向前以拳劈岳飞。岳飞大怒，只一拳，正打着贼人左眼，血流满面，睛珠突出，贼人倒地。岳飞进前，左手扯住吉倩衣领，右手拔剑，谓吉倩曰：“尔等若肯从我反邪归正，万事皆休。若道半声不从，尔今性命只在目下！”吉倩惊恐，双膝跪下曰：“愿随将军归顺！”其余贼党罗拜于前，乞求宽恕，解甲受降者，凡三百八十余人，同到相州，进大元帅府拜见康王。康王大喜，就封岳飞为承信郎，吉情为偏校，其余皆受重赏，此兵就与岳飞管掌。
　　康王遂命延禧草诏，晓颁诸郡。不数日，河北都漕运张想、京东漕运黄潜善，各领兵来会；惟中山、庆保二处被虏攻围，不得达元帅府。康王又遣使命，招剧贼杨青、常景等皆来顺应，又得万余众。自是威声大震，中原有复兴之势矣。康王克日统众离了相州，欲速救京师之围。大军前抵黄河，哨马还，驰报黄河未冻，不可渡。众军相顾惊愕。康王即下车步行，至河边，密祷于天地河神，曰：“康王本为父兄受莫伸之辱，黎元罹无辜之祸，京师告急，社稷倾危，使祖宗灵气未泯，天意复回，此河即冻，渡吾诸军。如其不然，随受汨没。”康王祷毕，忽见浓云密布，朔风竞起，吹得岸上人马寒不可立。片时间，风息云开，众人视黄河，尽皆冻合。康王大喜，速令诸军渡河。
　　不移时，众兵渡了黄河。将近开德地界，前军报山坡后旌旗飘舞，戈戟如银，不知何处军马。康王惊疑，彼军来近中军，主将迳迎康王。康王一见大悦，且看此人是谁？身怀忠义胆，志敌千人军，乃磁州留守宗泽是也。因得康王草诏，统兵二千余人，自磁州来会，正好此间相遇。康王抚慰之曰：“自离相州，已避金人追捕之厄。今日复得与留守相会，实天幸矣。”泽笑曰：“深贺大王脱金人之祸，诚出崔府君之默佑也。”康王亦以为然。是日，大军进入开德府，会集各处兵马。时信州府守臣杨祖募兵一万、马一千匹至，潞州知州王麟领兵一千继至，有张竣苗傅、杨沂中、田师中皆领兵至。康王大喜，重颁赏赐，犒劳诸军。
　　次日，康王车驾离开德府，将抵李固渡。哨军回报，李固渡有金家人马守把，不能前进。康王闻报失色，问曰：“谁可退金兵，保车驾过李固渡？”言未毕，麾下转过刘浩，向前言曰：“臣举一将可退金兵，以保车驾无虞。”王曰：“谁人？”浩曰：“昔在相州收捕强盗吉倩者、现居承信郎岳飞，此人可去。”王曰：“然。”即遣人宣过岳飞，令将所领人马，前往李固渡剿退金兵。赐飞盔甲、战袍、鞍马、兵器。飞受赐，即拜辞康王，领兵出城，依水草屯下大营，吩咐部将吉倩等曰：“金兵虽是人众，彼以我南朝无人敌对，其志已骄，你来日初阵，须用出力，我引兵从后救应，必不致误。”如违吾令者，立斩！”众人得令，俱各整备出战。

　　
　　



                        


第八回    宋高宗金陵即位


　　却说岳飞次日部领众军，在李固渡平川间排下阵势，遥望见金家一座军营，紧靠河边屯扎，沿河俱列旗帜，，各有营寨，只不见金兵来往，不知何意。岳飞曰：“此金将知我军来，按兵不动，待我兵过了渡，却举暗号，那时人马方出，与我敌对。
　　尔等且照各营守御，待我对敌之时，随机应变。”岳飞号令未毕，忽沿河甲光映日，旗影翻天，早有一员金将，一匹马跑出营来。飞视其人，黑脸刚须，睁开环眼，乃金将完颜帖木儿，大叫一声：“宋家不怕死的，敢来争我李固渡？
　　守阵者出马！”只见宋阵门旗开处，一将当先，乃岳飞副将吉倩出马。吉倩更不打话，举枪直刺。完颜帖木儿拍马舞刀来迎。
　　二骑相交，战不到十合，完颜拨马望本阵逃走。吉倩见金兵阵动，勒马从后赶去。将近金营，完颜放起信炮，只见四下伏兵尽起，把吉倩围在垓心。吉倩见气势不利，拨回战马突围而出，直奔回宋营。完颜率金兵乱杀将来，正遇岳飞救应军到，阻住金兵。岳飞怒气激烈，大骂曰：“羯奴不顺天道，兴兵侵我中国，苦我生灵，今日早早席卷而退，万事皆休。如不然，立教尔辈身膏草野，命没黄泉！”完颜帖木儿大怒曰：“尔宋家有甚强将，敢出大言！”舞刀直奔岳飞。岳飞举枪来迎，战上数合，岳飞卖个破绽，虚掩一枪，往东南便走。完颜帖木儿不舍，一　直赶来。岳飞看其来得近，按住金枪，绰起钢鞭，望金将当门打下。完颜帖木儿措手不及，翻身便倒，只见眼睛突出，脑髓迸流，死于马下。岳飞既打死完颜帖木儿，驱动众军乱杀，杀死金兵僵尸数里，夺得辎重牛马无算。岳飞鸣金收军，遣人报知康王，请车驾过李固渡。
　　却说康王得岳飞捷音大悦，重赏其功，转升飞为成中郎，下令大军过了李固渡，进大名府屯扎。忽羽书驰报，东京围困将危，作急会兵来救。康王闻此消息，与众将议曰：“目下大军尚未来到，东京求救仍紧，尔众人有何高见？”刘浩出曰：“臣愿先领兵救东京之围，大王可会集军马，随后赴应。”康王曰：“必须得一智勇之将副之乃可行。”言未毕，班将中转过一人出曰：“臣虽不才，愿与刘浩同往。严康王视之，见其人身长七尺，腰大数围，面如傅粉，唇若抹朱，鼻似悬胆，眼相刀裁，端的智勇并兼，武文皆会。此人是谁？乃是成中郎岳飞也。康王一见大喜，曰：“得君同往，寡人无忧矣。”赐酒三杯，着与刘浩齐救东京。以岳飞为前部先锋，刘浩为前部主将，点起马步精兵一十万，即日起行。
　　刘浩二人领命，辞康王，出离大名府，部众军分作三队，望东京进发。将到渭州，扎下营栅。刘浩谓岳飞曰：“将军可乘我战马，带领百余骑，往黄河边境上哨探金兵声息如何，然后我这里方好进兵。”岳飞即辞别主将，率领人马，前到黄河北岸。暂将人马休息片时。彼时黄河已冻，金兵忽然大至。众人惊恐，便欲勒马奔回本营。飞谓众曰：“金兵虽众，不知我之虚实。我若回走，使贼人知我兵少势虚，乘众来追，我等死无葬身之地。今趁他人马才过黄河，队伍未定，偶然遇我，不知我有多少人马，尔等扎住了阵脚，各下马苏歇，观我杀之，必然取胜。”岳飞言毕，腾身上马，单刀匹马，冲入金家营里来。正遇一员枭将，舞刀而前，望岳飞面门砍下。岳飞大怒，更不打话，用神力将刀直砍将去，只一下，不想正中虏将的刀，入刀有一寸多。正在摇拽之间，那岳飞再展神力，把刀拽出来，只一横，刚过去把虏将的头连甲带颈砍落尘埃。胡兵见杀了主将，各乱散逃走。岳飞砍了首将，见其阵乱慌，催动战鼓，众将一齐向前，杀得胡兵尸横旷野，血流成渠，众军愿倒戈纳降者声震山岳。于是，岳飞鸣金收军，夺得马匹辎重不可胜数。
　　回见刘浩，具以破贼之事说遍，且将众军功劳逐一记之，犒赏已毕。刘浩将岳飞功劳奏闻康王。康王大喜，升岳飞为秉义郎。
　　于是移前后军马，屯扎于济州，不提。
　　话分两头。却说金国遣吴开、莫俦入京，集百官议立异姓。
　　执佥书枢密院事张叔夜、御史中丞秦桧，以去时推立异姓，众莫敢出声。久之，计无所出。王时雍问于开、俦二人，微言敌意在张邦昌。时雍未以为然。适宋齐愈至自金营，书”张邦昌“三字示之，时雍乃决，遂以张邦昌姓名写入议状。张叔夜不肯署状，且曰：“今日之事，有死而已。”因移书金师，请立天子以慰民望。金执置军中，太常寺主簿张浚、开封寺开曹赵鼎、司门员外郎胡寅，皆逃入太学中，不书名。王时雍谕众以立邦昌意，众唯唯，独太学生难之。范琼恐阻折，遣归学舍。时雍先署状，以率百官。御史马伸乃与御史吴给，约秦桧共为议状于金师，极言愿复嗣君以安四方。且谕张邦昌当上皇时事宴游，党附权奸，蠹国乱政，社稷倾危，实由邦昌。金人怒，执桧去。
　　丁酉岁，金人奉册宝至，邦昌北向拜舞，受册即位，国号大楚。
　　遂升文德殿受贺，遣阁门传令勿拜。王时雍率百官遽拜之，邦昌但东向拱立。阁门舍人吴草率内执事官数百人，皆先杀其妻子，焚所居，降举义木金门。范琼诈与合谋，令悉弃兵仗，乃从后袭之，杀百余人，捕革并其于皆杀之，又擒斩十余人。是日天日无光，百官惨然。邦昌亦变色，唯吴开、莫俦、范琼等欣然以为有佐命之功。邦昌心不安。唯时雍每于邦昌前言事，必称”臣启陛下“，邦昌斥之。时雍劝邦昌坐垂拱殿以见金使，吕好问曰：“宫省故吏，骤见御正衙，必有不愤之意。倘有不测，奈之何哉。”于是邦昌心中疑惧，恐生后患，尊哲宗废后孟氏为元佑皇后垂帘听政，遣使奉迎康王于齐州。先是，吕好问谓邦昌曰：“相公真好立耶？抑姑塞敌意而徐为之图也？”邦昌曰：“是何言也？”好问曰：“相公知中国人情所向乎？
　　特畏女真威耳。女真若去，能保如今日乎？大元帅在外，元佑皇后在内，此殆天意。盍亟还政，可转祸为福。且省中非人臣所处，为今计者，当迎元佑皇后，请康王早正大位，庶获保全。”癸卯岁，邦昌乃尊元佑皇后为宋太后，入御延福宫，而遣人至济州请康王。好问又谓邦昌曰：“天命人心皆归康王，相公先遣人推戴，则功无在相公右者。若抚机不发，以致他人声罪致讨，悔可追耶。”邦昌乃复遣谢克家往迎。康王不允，谢克家曰：“张邦昌知天命人心皆归大王，遣臣迎大王往金陵即大位。”王意未决。将帅中转过副元帅宗泽曰：“张邦昌阴与金人结交，而即伪位。今日此贼恐天下共诛之，故有此请，其言未可深信。伏望殿下开府于南京，其金陵乃祖宗受命之地，取四方之中，容易漕运。”王允其请，就命宗泽部领各营将士，护驾南行。以辛彦宗为先锋，统制丁顺副之。祁超为前军，统制王澈副之。张琼为左军，统制孔彦威副之。张浚为中军，统制赵俊副之。苗傅为右军，统制刘浩副之。范实为后军，统制张换副之。复命杨惟中都统制，即日整点人马起行。次日，康王大军正行之际，鄜州路经略使张深、陕州守臣刘光世领兵从陈州来会。二人拜见康王。康王大悦，即封光世为都提举。车驾到虞城，西道都总管孙昭远等领兵相会。
　　五月癸未，康王兵到南京应天府。次日，王诣鸿庆宫朝见诸臣，各依序而列。有徐秉哲等送法服冠冕乘舆车驾到，张邦昌亦到，朝见康王，伏地号哭请罪。康王抚谕久之，因曰：“卿之事，吾已知矣，不必再叙。”邦昌拜谢。众臣复进议劝康王即位。康王因见众臣力请不已，以是年五月庚寅朔旦即皇帝位于南京，庙号高宗皇帝。

　　
　　



                        
</div>
    <div class="pagination">
<a href="大宋中兴通俗演义岳王传_page3.html">上一页</a><a href="大宋中兴通俗演义岳王传.html">1</a><a href="大宋中兴通俗演义岳王传_page2.html">2</a><a href="大宋中兴通俗演义岳王传_page3.html">3</a><span class="current-page">4</span><a href="大宋中兴通俗演义岳王传_page5.html">5</a><a href="大宋中兴通俗演义岳王传_page6.html">6</a><a href="大宋中兴通俗演义岳王传_page7.html">7</a><a href="大宋中兴通俗演义岳王传_page8.html">8</a><a href="大宋中兴通俗演义岳王传_page9.html">9</a><span>...</span><a href="大宋中兴通俗演义岳王传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
