<!DOCTYPE html>
<html>
<head>
    <meta charset="UTF-8">
    <title>东周列国志 - 第 22 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 22 页/共 146 页</h1>
    <div class="content">　　突闻以臣犯君，谓之不忠；以弟奸兄，谓之不顺。不忠不顺，天殃及之，王子误听奸臣之计，放逐其君。若能悔祸之延，奉迎天子，束身归罪，不失富贵。不然，退处一隅，比于藩服，犹可谢天下之口，惟王子速图之。
　　
　　
　　
　　子颓得书，犹豫未决，五大夫曰：“骑虎者势不能复下，岂有尊居万乘，而复退居臣位者？此郑伯欺人之语，不可听之！”颓遂逐出郑使。
　　郑厉公乃朝王于栎，遂奉王袭入成周，取传国宝器，复还栎城，时惠王三年也。
　　
　　
　　
　　
　　是冬，郑厉公遣人约会西虢公，同起义兵纳王，虢公许之。
　　惠王四年之春，郑、虢二君，会兵于弭。夏四月，同伐王城，郑厉公亲率兵攻南门，虢公率兵攻北门。
　　蔿国忙叩宫门，来见子颓。子颓因饲牛未毕，不即相见。蔿国曰：“事急矣！”乃假传子颓之命，使边伯、子禽、祝跪、詹父登陴守御。周人不顺子颓，闻王至，欢声如雷，争开城门迎接。蔿国方草国书，谋遣人往卫求救，书未写就，闻钟鼓之声，人报：“旧王已入城坐朝矣！”蔿国自刎而死，祝跪、子禽死于乱军之中，边伯、詹父被周人绑缚献功。子颓出奔西门，使石速押文牛为前队，牛体肥行迟，悉为追兵所获，与边伯、詹父一同斩首。
　　髯翁有诗叹子颓之愚云：
　　
　　
　　
　　挟宠横行意未休，私交乘衅起奸谋。
　　一年南面成何事？只合关门去饲牛。
　　
　　
　　
　　又一诗说齐桓公既称盟主，合倡义纳王，不应让之郑、虢也，诗云：
　　
　　
　　
　　天子蒙尘九庙羞，纷纷郑虢效忠谋。
　　如何仲父无遗策？却让当时第一筹。
　　
　　
　　
　　惠王复位，赏郑虎牢以东之地，及后之鞶鉴；赏西虢公以酒泉之邑，及酒爵数器。二君谢恩而归。郑厉公于路得疾，归国而薨。群臣奉世子捷即位，是为文公。
　　
　　
　　
　　
　　周惠王五年，陈宣公疑公子御寇谋叛，杀之。公子完，字敬仲，乃厉公之子，与御寇相善，惧诛奔齐，齐桓公拜为工正。一日，桓公就敬仲家饮酒甚乐，天色已晚，索烛尽欢，敬仲辞曰：“臣止卜昼，未卜夜，不敢继以烛也。”
　　桓公曰：“敬仲有礼哉！”赞叹而去。桓公以敬仲为贤，使食采于田，是为田氏之祖。
　　是年，鲁庄公为图婚之事，会齐大夫高傒于防地。
　　
　　
　　
　　
　　却说鲁夫人文姜，自齐襄公变后，日夜哀痛想忆，遂得嗽疾，内侍进莒医察脉。文姜久旷之后，欲心难制，遂留莒医饮食，与之私通。后莒医回国，文姜托言就医，两次如莒，馆于莒医之家。莒医复荐人以自代，文姜老而愈淫，然终以不及襄公为恨。
　　周惠王四年秋七月，文姜病愈剧，遂薨于鲁之别寝。临终谓庄公曰：“齐女今长成十八岁矣。汝当速娶，以正六宫之位。万勿拘终丧之制，使我九泉之下，悬念不了。”又曰：“齐方图伯，汝谨事之，勿替世好。”言讫而逝。
　　庄公丧葬如常礼，遵依遗命，其年便欲议婚。大夫曹刿曰：“大丧在殡，未可骤也。请俟三年丧毕行之。”庄公曰：“吾母命我矣。乘凶则骤，终丧则迟，酌其中可也。”
　　遂以期年之后，与高傒申订前约，请自如齐，行纳币之礼。
　　齐桓公亦以鲁丧未终，请缓其期。直至惠王七年，其议始定，以秋为吉。时庄公在位二十四年，年已三十有七岁矣。意欲取悦齐女，凡事极其奢侈。又念父桓公薨于齐国，今复娶齐女，心终不安，乃重建桓宫，丹其楹，刻其桷，欲以媚亡者之灵。大夫御孙切谏，不听。
　　是夏，庄公如齐亲迎，至秋八月，姜氏至鲁，立为夫人，是为哀姜。
　　大夫宗妇，行见小君之礼，一概用币。御孙私叹曰：“男贽大者玉帛，小者禽鸟，以章物采，女贽不过榛栗枣修，以告虔也。今男女同贽，是无别也。男女之别，国之大节，而由夫人乱之，其不终乎？”
　　自姜氏归鲁后，齐、鲁之好愈固矣。齐桓公复同鲁庄公合兵伐徐、伐戎，徐、戎俱臣服于齐。郑文公见齐势愈大，恐其侵伐，遂遣使请盟。不知后事如何？且看下回分解。
　　
　　
　　
　　
　　第二十回　晋献公违卜立骊姬　楚成王平乱相子文
　　
　　
　　
　　周惠王十年，徐、戎俱已臣服于齐。郑文公见齐势愈大，恐其侵伐，遣使请盟。乃复会宋、鲁、陈、郑四国之君，同盟于幽，天下莫不归心于齐。
　　齐桓公归国，大设宴以劳群臣。酒至半酣，鲍叔牙执卮至桓公之前，满斟为寿。桓公曰：“乐哉，今日之饮！"鲍叔牙曰：”臣闻‘明主贤臣，虽乐不忘其忧。’臣愿君毋忘出奔，管仲毋忘槛囚，宁戚毋忘饭牛车下之日。“桓公遽起离席再拜曰：”寡人与诸大夫，皆能毋忘，此齐国社稷无穷之福也！"是日极欢而散。
　　忽一日，报：“周王遣召伯廖来到。"桓公迎接入馆。召伯廖宣惠王之命，赐齐侯为方伯，修太公之职，得专征伐。因言：”卫朔援立子颓，助逆犯顺，朕怀之十年，迄今天讨未彰，烦伯舅为朕图之。"惠王十一年，齐桓公亲率车徒伐卫。时卫惠公朔先薨，子赤立，已三年矣，是为懿公。懿公不问来由，率兵接战，大败而归，桓公乃直抵城下，宣扬王命，数其罪状。懿公曰：“然则先君之过，与寡人无与也。"乃使其长子开方，辇金帛五车，纳于齐军，求其讲和免罪。桓公曰：”先王之制，罪不及子孙，苟遵王命，寡人何多求于卫耶？"公子开方见齐国强盛，愿仕于齐。齐侯曰：“子乃卫侯长子，论次序当为国储，奈何舍南面之尊，而北面于寡人乎？"开方对曰：”明公乃天下之贤侯，倘得执鞭侍左右，荣幸已甚，岂不胜于为君？"桓公以开方为爱己，拜为大夫，宠之与竖貂、易牙等，齐人谓之“三贵”。
　　开方复言卫侯少女之美。卫惠公先曾以女媵齐，此其妹也。桓公遣使纳币，求之为妾。卫懿公不敢辞却，即送卫姬至齐，齐侯纳之。因以长卫姬、少卫姬别之，姊妹俱有宠。髯翁有诗云：
　　
　　
　　
　　卫侯罪案重如山，奉命如何取赂还？
　　漫说尊王申大义，到来功利在心间。
　　
　　
　　
　　
　　话分两头，却说晋国姬姓，侯爵，自周成王时，剪桐叶为珪，封其弟叔虞于此，传九世至穆侯。穆侯生二子，长曰仇，次曰成师。穆侯薨，子仇立，是为文侯。文侯薨，子昭侯立，畏其叔父桓叔之强，乃割曲沃以封之，谓之曲沃伯，改晋号曰翼，谓之二晋。昭侯立七年，大夫潘父弑之，而纳曲沃伯，翼人不受，杀潘父而立昭侯之弟平，是为孝侯。孝侯之八年，桓叔薨，子鱼单立，是为曲沃庄伯。孝侯立十五年，庄伯伐翼，孝侯逆战大败，为庄伯所杀。翼人立其弟郄，是为鄂侯。鄂侯立二年，率兵伐曲沃，战败，出奔随国，子
　　光嗣位，是为哀侯。哀侯之二年，庄伯薨，子称代立，是为曲沃武公。哀侯九年，武公率其将韩万、梁宏伐翼，哀侯逆战被杀。周桓王命卿士虢公林父立其弟缗，是为小子侯。小子侯立四年，武公复诱而杀之，遂并其国，定都于绛，仍号曰晋，悉取晋库藏宝器，辇入于周，献于釐王，釐王贪其赂，遂命称代以一军为晋侯。称代凡立三十九年，薨，子佹诸立，是为晋献公。
　　献公忌桓、庄之族，虑其为患，大夫士蔿献计散其党，因诱而尽杀之。献公嘉其功，命为大司空。因使大城绛邑，规模极其壮丽，比于大国之都。
　　先献公为世子时，娶贾姬为妃，久而无子，又娶犬戎主之侄女曰狐姬，生子曰重耳；小戎允姓之女，生子曰夷吾。当武公晚年，求妾于齐，齐桓公以宗女归之，是为齐姜。时武公已老，不能御女，齐姜年少而美，献公悦而烝之，与生一子，私寄养于申氏，因名申生。
　　献公即位之年，贾姬已薨，遂立齐姜为夫人，时重耳已二十一岁矣，夷吾年亦长于申生，因申生是夫人之子，论嫡庶不论长幼，乃立申生为世子，以大夫杜原款为太傅，大夫里克为少傅，相与辅导世子。齐姜又生一女而卒，献公复纳贾姬之娣曰贾君，亦无子，因以齐姜所生之女，使贾君育之。
　　献公十五年，兴兵伐骊戎，骊戎乃请和，纳其二女于献公，长曰骊姬，次曰少姬。那骊姬生得貌比息妫，妖同妲己，智计千条，诡诈百出，在献公前，小忠小信，贡媚取怜，又时常参与政事，十言九中，所以献公宠爱无二。一饮一食，必与之俱。逾年，骊姬生一子，名曰奚齐。又逾年，少姬亦生一子，名曰卓子。献公既心惑骊姬，又喜其有子，遂忘齐姜一段恩情，欲立骊姬为夫人，使太卜郭偃以龟卜之，郭偃献兆，其繇曰：
　　
　　
　　
　　专之渝，攘公之羭.一薰一莸，十年尚有臭。
　　
　　
　　
　　献公曰：“何谓也？"郭偃曰：”渝者，变也。意所专尚，心亦变乱。故曰‘专之渝’；攘，夺也，羭，美也，心变则美恶倒置，故曰‘攘公之羭’；草之香者曰薰，臭者曰莸，香不胜臭，秽气久而未消，故曰‘十年尚有臭’也。“
　　献公一心溺爱骊姬，不信其言，更命史苏筮之，得《观卦》之六二，爻词曰：
　　
　　
　　
　　闚观利女贞。
　　
　　
　　
　　献公曰：“居内观外，女子之正，吉孰大焉？"卜偃曰：”开辟以来，先有象，后有数。龟，象也；筮，尊也。从筮不如从龟。“史苏曰：”礼无二嫡，诸侯不再娶，所谓观也。继称夫人，何以为正？不正，何利之有？以《易》言之，亦未见吉。“献公曰：”若卜筮有定，尽鬼谋矣！“竟不听史苏、卜偃之言。
　　择日告庙，立骊姬为夫人，少姬封为次妃。
　　
　　
　　
　　
</div>
    <div class="pagination">
<a href="东周列国志_page21.html">上一页</a><span>...</span><a href="东周列国志_page17.html">17</a><a href="东周列国志_page18.html">18</a><a href="东周列国志_page19.html">19</a><a href="东周列国志_page20.html">20</a><a href="东周列国志_page21.html">21</a><span class="current-page">22</span><a href="东周列国志_page23.html">23</a><a href="东周列国志_page24.html">24</a><a href="东周列国志_page25.html">25</a><a href="东周列国志_page26.html">26</a><a href="东周列国志_page27.html">27</a><span>...</span><a href="东周列国志_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
